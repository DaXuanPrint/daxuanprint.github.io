<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一。帝系一,卷二。帝系二,卷三。帝系三,卷四。帝系四,卷五。帝系五,卷六。礼一(吉礼。),卷七。礼二(言礼。),卷八。礼三(吉礼。),卷九。礼四(吉礼。),卷十。礼五(吉礼。),卷十一。礼六(吉礼。),卷十二。礼七(嘉礼。),卷十三。礼八(嘉礼。),卷十四。礼九(嘉礼。),卷十五。礼十(宾礼。),卷十六。礼十一(军礼。),卷十七。礼十二(凶礼。),卷十八。礼十三(凶礼。),卷十九。礼十四(凶礼。),卷二十。礼十五(凶礼。),卷二十一。乐上,卷二十二。乐下,卷二十三。舆服上,卷二十四。舆服下,卷二十五。学">
<meta name="description" content="清龙文彬编纂。龙文彬(1821—1893),字筠圃。清永新。(今江西省永新县)人。进士出身,官至吏部主事。治明史多年,熟悉明朝掌故。是书于同治、光绪间成书,共80卷。分帝系、礼、乐、舆服、学校、运历、职官、选举、民政、食货、兵、刑、祥异、方域和外藩15门,下再分498目,辑录有关明代典章制度的资料,包括史实、琐言故事以及论例辨证等。该书仿《西汉会要》体例,引用书除。《明史》外,还有。《通典》、《通纪》、《明会典》、《明实录》、《明臣奏议》、《日知录》、《春明梦余录》等史籍二百余种,引文后并注明所引书名。(">
<title>明会要_龙文彬_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明会要</span> <br/>
          作者： <span class="inputVal" id="bkauthor">龙文彬</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]329378</span> <br/>
          说明： <span class="inputVal" id="bkdec">清龙文彬编纂。龙文彬(1821—1893),字筠圃。清永新 (今江西省永新县)人。进士出身,官至吏部主事。治明史多年,熟悉明朝掌故。是书于同治、光绪间成书,共80卷。分帝系、礼、乐、舆服、学校、运历、职官、选举、民政、食货、兵、刑、祥异、方域和外藩15门,下再分498目,辑录有关明代典章制度的资料,包括史实、琐言故事以及论例辨证等。该书仿《西汉会要》体例,引用书除 《明史》外,还有 《通典》、《通纪》、《明会典》、《明实录》、《明臣奏议》、《日知录》、《春明梦余录》等史籍二百余种,引文后并注明所引书名 (但书中卷73、74“方域门”,卷78、79、80”外藩门”没有注出处)。其中有些资料,可补《明史》的不足。又其帝系、礼、乐、舆服等门,为明代帝王事迹和宫廷规制提供诸多资料,可作为检索制度资料的工具书使用,但于探索典章制度,其价值不及明代官修的 《明会典》。此书清代有广雅书局本行世,1956年,中华书局出版标点排印本。暂时只有四十卷，找到在补。</span> <br/>
          封面： <span class="inputVal" id="bkimg">Z_6337.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明会要
[book_author]龙文彬
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]329378
[book_dec]清龙文彬编纂。龙文彬(1821—1893),字筠圃。清永新 (今江西省永新县)人。进士出身,官至吏部主事。治明史多年,熟悉明朝掌故。是书于同治、光绪间成书,共80卷。分帝系、礼、乐、舆服、学校、运历、职官、选举、民政、食货、兵、刑、祥异、方域和外藩15门,下再分498目,辑录有关明代典章制度的资料,包括史实、琐言故事以及论例辨证等。该书仿《西汉会要》体例,引用书除 《明史》外,还有 《通典》、《通纪》、《明会典》、《明实录》、《明臣奏议》、《日知录》、《春明梦余录》等史籍二百余种,引文后并注明所引书名 (但书中卷73、74“方域门”,卷78、79、80”外藩门”没有注出处)。其中有些资料,可补《明史》的不足。又其帝系、礼、乐、舆服等门,为明代帝王事迹和宫廷规制提供诸多资料,可作为检索制度资料的工具书使用,但于探索典章制度,其价值不及明代官修的 《明会典》。此书清代有广雅书局本行世,1956年,中华书局出版标点排印本。暂时只有四十卷，找到在补。
[book_img]Z_6337.jpg


[book_title]卷一 帝系一
◎帝号
德祖元皇帝，(伯六公，家句容，仲八公第三子，太祖之高祖考也。 )洪武元年正月乙亥，追尊元皇帝，庙号德祖；葬朱家巷。懿祖恒皇帝，(四九公，德祖第二子。 )洪武元年正月乙亥，追尊恒皇帝，庙号懿祖；葬朱家巷。
熙祖裕皇帝，(初一公，懿祖长子，徙泗州盱眙县。 )洪武元年正月乙亥，追尊裕皇帝，庙号熙祖；葬泗州祖陵基运山。
仁祖淳皇帝，(讳世珍，熙祖长子，徙濠州之钟离。 )洪武元年正月乙亥，追尊淳皇帝，庙号仁祖；葬中都皇陵翊圣山。
太祖开天行道肇纪立极大圣至神仁文义武俊德成功高皇帝，讳元璋，字国瑞，(仁祖第四子、母曰淳皇后陈氏。 )以元天历元年九月丁丑生。至正十二年，从郭子兴于濠州。二十四年正月丙寅朔，立为吴王。二十七年，称吴元年。明年正月乙亥，即皇帝位，建元洪武。三十一年闰五月乙酉，崩于西宫。(年七十一。 )辛卯，葬孝陵。谥曰高皇帝，庙号太祖。永乐元年六月丁巳，谥神圣文武钦明启运俊德成功统天大孝高皇帝。嘉靖十七年十一月辛未朔，增谥开天行道肇纪立极大圣至神仁文义武俊德成功高皇帝。(有明帝谥皆十七字。世宗加太祖至二十一字，前代未有；唯唐懿宗加谥宣宗至十九字。 )
丞相四人：李善长、徐达、汪广洋、胡惟庸。(洪武十三年，罢中书省。 )
恭闵惠皇帝，讳允攵，(太祖孙，懿文太子第二子，母曰吕妃。 )洪武十年十一月己卯生。二十五年九月庚寅，立为皇太孙。三十一年闰五月辛卯即位，改元建文。四年六月乙丑，燕兵陷京师，宫中火起，不知所终。燕王遣中使出帝、后尸于火。越八日壬申，葬之。大清乾隆元年，追谥曰恭闵惠皇帝。
成祖启天弘道高明肇运圣武祖功纯仁至孝文皇帝，讳棣，(太祖第四子，母曰孝慈马皇后。 )元至正二十年四月癸酉生。洪武三年四月乙丑，封燕王。十三年三月壬寅，之藩北平。建文元年七月癸酉，举兵反。四年六月乙丑，陷京师。己巳，自立为皇帝，改元永乐。二十二年七月辛卯，崩于榆木川。(年六十五。 )九月壬午，上尊谥曰体天弘道高明广运圣武神功纯仁至孝文皇帝。庙号太宗。十二月庚申，葬长陵。嘉靖十七年九月戊寅，改上尊谥曰启天弘道商明肇运圣武神功纯仁至孝文皇帝。庙号成祖。
阁臣七人：黄淮、胡广、杨荣、解缙、杨士奇、金幼孜、胡俨。
仁宗敬天体道纯诚至德弘文钦武章圣达孝昭皇帝，讳高炽，(成祖长子，母曰仁孝徐皇后。 )洪武十一年七月辛未，生于凤阳。二十八年闰九月壬午，册为燕世子。永乐二年四月甲戌，立为皇太子。二十二年八月丁巳即位，改元洪熙。元年五月辛巳，崩于钦安殿。(年四十八。 )七月己巳，上谥号。九月壬寅，葬献陵。
阁臣六人：黄淮、杨荣、杨士奇、金幼孜、杨溥、权谨。
宣宗宪天崇道英明神圣钦文昭武宽仁纯孝章皇帝，讳瞻基，(仁宗长子，母曰诚孝张皇后。 )建文元年二月甲辰，生于燕邸。永乐九年十一月丁卯，立为皇太孙。二十二年，仁宗即位，十月壬子，立为皇太子。洪熙元年六月庚戌即位，改元宣德。十年正月乙亥，崩于乾清宫。(年三十七。 )丁酉，上谥号。六月辛卯，葬景陵。
阁臣七人：杨士奇、杨荣、黄淮、金幼孜、杨溥、张瑛、陈山。
英宗法天立道仁明诚敬昭文宪武至德广孝睿皇帝，讳祁镇，(宣宗长子，母曰孙贵妃。 )宣德二年十一月乙未生。三年二月戊午，立为皇太子。十年正月壬午即位，(年九岁 )改元正统。十四年八月壬戌，北狩。九月癸未，皇太后命成阝王即皇帝位，遥尊帝为太上皇。景泰元年八月丙戌，还京师，入居南宫。八年正月壬午，武清侯石亨、右副都御史徐有贞等以兵迎上皇于南宫；遂复位，改元天顺。八年正月庚午崩。(年三十八。 )二月乙未，上谥号。五月庚申，葬裕陵。
阁臣十七人：杨士奇、杨荣、杨溥、马愉、曹鼐、陈循、苗衷、高谷、张益、徐有贞、许彬、薛、李贤、吕原、岳正、彭时、陈文。
恭仁康定景皇帝，讳祁钰，(宣宗次子，母曰吴贤妃。 )宣德三年八月壬午生。英宗即位，封成阝王。正统十四年八月，英宗北狩，孝恭皇太后命王监国。九月癸未，命即皇帝位，改元景泰。八年正月丁丑，舆疾宿南郊齐宫。壬午，英宗复位。二月乙未，废帝为成成阝王，迁西内。癸丑，薨于西宫。(年三十。 )谥曰“戾”，以亲王礼葬西山。成化十一年十二月戊子，复帝号，上尊谥。
阁臣十人：彭时、商辂、陈循、苗衷、高谷、俞纲、江渊、王一宁、萧、王文。
宪宗继天凝道诚明仁敬崇文肃武宏德圣孝纯皇帝，讳见深，(英宗长子，母曰周贵妃。 )正统十二年十一月庚寅生。初名见。十四年八月己巳，皇太后命立为皇太子。景泰三年五月甲午，废为沂王。天顺元年三月己巳，复立为皇太子，改名见深。八年正月乙亥即位，改元成化。二十三年八月己丑崩。(年四十一。 )九月乙卯，上谥号。十二月壬午，葬献陵。
阁臣十人：彭时、李贤、陈文、刘定之、商辂、万安、刘、刘吉、彭华、尹直。
孝宗达天明道纯诚中正圣文神武至仁大德敬皇帝，讳樘，(宪宗第三子，母曰纪淑妃。 )成化六年七月己卯，生于西宫。十一年十一月癸丑，立为皇太子。二十三年九月壬寅即位，改元弘治。十八年五月辛卯，崩于乾清宫。(年三十六。 )六月庚申，上谥号。十月，葬泰陵。
阁臣九人：万安、刘吉、彭华、尹直、徐溥、刘健、邱、李东阳、谢迁。
武宗承天达道英肃睿哲昭德显功宏文思孝毅皇帝，讳厚照，(孝宗长子，母曰孝康张皇后。 )弘治四年九月丁酉生。五年三月戊寅，立为皇太子。十八年五月壬寅即位，改元正德。十六年正月丙寅，崩于豹房。(年三十一。 )五月己未，上谥号。九月庚午，葬康陵。
阁臣十四人：刘健、李东阳、谢迁、焦芳、王鏊、杨廷和、曹元、梁储、刘忠、费宏、靳贵、杨一清、蒋冕、毛纪。
世宗钦天履道英毅圣神宣文广武洪仁大孝肃皇帝，讳厚，(宪宗孙。父兴献王元，母曰蒋妃。 )国安陆。正德二年八月辛巳，生于兴邸。十六年，武宗崩，无嗣。慈寿皇太后与大学士杨廷和定策，迎王于兴邸。四月癸卯，至京师即位，改元嘉靖。四十五年十二月庚子，崩于乾清宫。(年六十。 )明年正月乙亥，上谥号。(按《本纪》：是月上谥号，无日。《明政统》宗系之正月二十日，则是丙子。而《明书纶涣志》及《大政记》皆系之乙亥，今据书之。 )三月壬申，葬永陵。阁臣二十七人：袁宗皋、费宏、杨廷和、蒋冕、毛纪、石缶、贾咏、杨一清、谢迁、翟銮、张璁、(改名孚敬。 )桂萼、李时、方献夫、夏言、顾鼎臣、严嵩、许赞、张璧、张治、李本、徐阶、袁炜、严讷、李春芳、郭朴、高拱。
穆宗契天隆道渊懿宽仁显文光武纯德弘孝庄皇帝，讳载，(世宗第三子，母曰杜康妃。 )嘉靖十六年正月癸卯生。十八年二月庚子朔，封裕王。四十五年十二月壬子即位，改元隆庆。六年五月庚戌，崩于乾清宫。(年三十六。 )七月丙戌，上谥号。九月甲午，葬昭陵。
阁臣九人：徐阶、李春芳、郭朴、高拱、陈以勤、张居正、赵贞吉、殷士儋、高仪。
神宗范天合道哲肃敦简光文章武安仁止孝显皇帝，讳翊钧，(穆宗第三子，母曰李贵妃。 )嘉靖四十二年八月癸亥生。隆庆二年三月辛酉，立为皇太子。六年六月甲子即位，(年十岁。 )改元万历。四十八年七月丙申，崩于宏德殿。(年五十八。 )九月甲申，上谥号。十月丙午，葬永陵。
阁臣二十一人：张居正、吕调阳、张四维、马自强、申时行、潘晟、余有丁、许国、王锡爵、王家屏、赵志皋、张位、陈于陛、沈一贯、沈鲤、朱赓、于慎行、李廷机、叶向高、方从哲、吴道南。
光宗崇天契道英睿恭纯宪文景武渊仁懿孝贞皇帝，讳常洛，(神宗长子，母曰王恭妃。 )万历十年八月丙申生。二十九年十月乙卯，立为皇太子。四十八年八月丙午即位，改元泰昌。九月乙亥，崩于乾清宫(年三十九。 )熹宗即位，改万历四十八年八月以后为泰昌元年。是月己丑，上谥号。(《本纪》：十月上谥号，无日。兹据史Ａ１书之。 )明年九月壬寅，葬庆陵。
阁臣八人：方从哲、史继偕、沈氵、何宗彦、刘一景、韩广、朱国祚、孙如游。
熹宗达天阐道敦孝笃友章文襄武靖穆庄勤哲皇帝，讳由校，(光宗长子，母曰王选侍。 )万历三十三年十一月十四日生。泰昌元年九月乙亥，光宗崩。群臣哭临毕，请见皇长子于寝门，奉至文华殿行礼，还居慈庆宫。时选侍李氏居乾清宫，吏部尚书周嘉谟等疏请选侍移宫。己卯，选侍移哕鸾宫。庚辰即位，改元天启。七年八月丁卯，崩於乾清宫。(年二十三。 )十月庚子，上谥号。明年三月己巳，葬德陵。
阁臣二十人：叶向高、刘一景、韩广、史继偕、沈氵、何宗彦、朱国祚、孙如游、孙承宗、顾秉谦、朱国祯、朱延禧、魏广微、周如磐、黄立极、丁绍轼、冯钰、施凤来、张瑞图、李国普。
庄烈愍皇帝，讳由检，(光宗第五子，母曰刘贤妃。 )万历三十八年十二月二十四日，生於东宫。天启二年九月乙卯，封信王。七年八月丁巳即位，改元崇祯。十七年三月丙午，李自成陷京师。丁未，内城陷，帝崩於万岁山。大清兵入京师，以帝礼改葬，谥曰庄烈愍皇帝，陵曰思陵。阁臣四十九人：黄立极、施凤来、张瑞图、李国普、来宗道、杨景辰、周道登、钱龙锡、李标、刘鸿训、韩广、成基命、周延儒、何如宠、钱象坤、孙承宗、温体仁、吴宗达、郑以伟、徐光启、钱士升、王应熊、何吾驺、文震孟、张至发、黄士俊、孔贞运、贺逢圣、刘宇亮、薛国观、傅冠、程国祥、杨嗣昌、方逢年、蔡国用、范复粹、姚明恭、张四知、魏乘、谢升、陈演、蒋德、黄景、吴、魏藻德、李建泰、方岳贡、范景文、邱瑜。
◎宏光年号
文彬谨按，《纲目三编》、《通鉴辑览》遵奉纯朝谕旨，以福王偏立江左，尚可比宋代建炎之例；故於崇祯甲申五月後，分注福王，存其统系，必俟次年芜湖被执，始书明亡。兹遵例，记崇祯后，特书宏光年号以别之。(按《续文献通考》：瀛国公、是、二王俱入帝系。 )
福王由崧，(神宗孙，福恭王常洵长子。 )初封德昌王。崇祯十六年，嗣封福王。十七年三月，京师失守，由崧与潞王常氵方俱避贼至淮安。时参赞机务兵部尚书史可法，方督师勤王在浦口，南京诸大臣议立君，米序当属福王：诸臣以潞王为神宗侄，贤明当立、可法亦以为然，由浦口还南京而凤阳总督马士英利福王昏庸，欲立之，与诸将送福王至仪真，连营江北，势甚张。可法不得已，乃以福王名告庙。五月庚寅，称监国。以可法及士英等俱为大学士。士英仍督凤阳军务。壬寅，称帝於南京，以明年为宏光元年。命可法督师江北，召士英入阁办事，明年五月，我大清兵渡江，福王出奔太平。大清兵至芜湖，总兵田雄劫福王以降。阁臣六人：史可法、高宏图、姜曰广、王铎、马士英、蔡弈琛。
◎附唐桂二王
文彬谨按，《通鉴辑览》奉纯庙谕旨：以唐、桂二王自不等於幅王，但为明室宗支，与宋之昱、相同，未可概从僭伪之例；故於福王後撮叙二王本末。《纲目三编》终於福王；而唐王之立於福州，桂王之立於肇庆，皆附载目中。兹敬遵此例，附二王於宏光之後。
唐王聿键，(端王硕广子。 )崇祯五年嗣封。九年，京师戒严，倡义勤王。诏切责，发为庶人，幽之凤阳。十七年，北都陷，福王立於南京，乃赦聿键出，命移居广西平乐府。大清顺治二年五月，大兵已定南京。聿键行至杭州，遇镇江守将郑鸿陆及户部侍郎何楷，户部郎中苏观生等，遂奉以入闽。故礼部尚书黄道周与巡抚都御史张肯堂、南安伯郑芝龙，奉聿键称监国闰六月丁未，称号於福州，改年隆武。进芝龙为侯，观生、道周俱大学士，肯堂为兵部尚书。然权在郑氏，聿键屡促芝龙出兵，辄以饷绌辞。道周自请行，至婺源，兵溃死。明年七月，湖广总督何腾蛟遣使迎聿键，八月至汀州。大兵奄至，被执，死於福州。
桂王由榔(神宗孙，桂王常瀛次子。 )崇祯时封永明王。大清顺治三年八月，大兵下汀州，执唐王聿键。於是两广总督丁魁楚、巡抚瞿式耜等迎由榔监国。十一月十八日，称号於肇庆，改年永历。顺洽四年正月，我大清兵克肇庆，由榔奔桂林。七年，大兵入桂林。十三年，李定国奉由榔走云南。十六年，大兵克云南。由榔走南甸，遂入缅。十七年，平西将军吴三桂请进兵缅甸。十八年，大兵临缅，缅人执由榔献之军前。明年四月，死於云南。
◎帝号杂录
本宗朱氏，出自句客，地名朱巷，在通德乡。上世以来，勤农桑。五世祖仲八公，三传至先祖初一公，生子二：长五一公；次先考，讳世珍。元初，籍淘金户。金非土产，市於他方。先祖困於役，遂弃田庐，携二子，迁泗州盱眙县。先考娶陈氏，泗州人，生子四：长重四公，生於盱眙；次重六公、重七公，生於五河，某其季也，生於锺离。曩者，父兄因某幼疾，舍入皇觉寺中。甲申，父母、长兄俱丧，次兄守业，又次兄出赘刘氏，某托迹缁流。至正十二年，天下大乱，诸兄皆亡。淮兵大起，掠入行伍，乃招集义旅，兵力渐众，因取滁和。龙凤三年，帅师渡江，驻兵太平。为念先考常言世为朱巷人，即访求故乡宗族，调兵取句容。明年，克金陵。朱巷距城四十里，族父兄昆弟四十余人至，始与之叙长幼之礼、朱氏世系自仲八公以上，不可考。历世墓在朱巷，惟先祖葬泗州，先考葬钟离。(太祖《自叙世德碑》见《春明梦余录、七修类稿》 )
吴元年七月甲申，右相国李善长等请曰：“王起濠梁，不阶尺寸，遂成大业。四方群雄，削除殆尽，远近归心。愿早正大位，以承天命。”太祖曰：“自古帝王知天命有归，犹且谦让以俟有德。当笑陈友谅初得一隅，妄自尊大，骄恣速亡。吾岂能更蹈之。”(《大训记。》 )
十二月甲子，太祖以群臣推戴不巳，祭告於上帝神只。时善长等进仪卫，太祖见仗内旗有“天下太平，皇帝万岁”字，顾善长曰：“此夸大之词，非古制。”命去之。(同上。 )
建文四年六月，都城陷，宫中火起，帝不知所终。燕王遣中使出后尸於火，诡云“帝尸。”越八日，用学士王景言，备礼葬之。然葬地所在，後无闻焉。或曰：“帝由地道出亡。其後滇、黔、巴、蜀间，皆传有帝为僧时往来迹。”世遂以帝为逊国云。(《三编》。 )
《辑览》注云：“逊国之说，《明旧史例议》力辨其妄，且言：‘建交帝阖官自焚，身殉社稷，死之正也。後人心恶成祖诛夷忠烈之惨，而不忍建文之遽殒，故诡言削发出亡，以明帝之不死於火耳。’此其言诚是。但据王鏊、陆树声、薛应、郑晓、朱国祯等所载诸书，皆历历可考。虽有舛讹，或未必悉由附会。且史传称：‘黄观募兵未还，或谓曰：“宫中火，帝巳失”’後神宗时，尝命阁臣录帝在滇诗以进：似又非尽无稽者。第事难徵，姑从阙疑，今故附录出亡之略，而复辫之如此。”
燕王既即位，七月壬午朔诏：“今年以洪武三十五年为纪，明年为永乐元年。”(《本纪。》 )
杨椿曰：“革除建文年号，明代诸书俱言之，甚有称建文时为‘革除年间’者。余考之，不然、《实录》：‘四年六月己巳，燕王即皇帝位。翼日庚午，命今年仍称洪武三十五年。七月壬午朔，大赦天下，诏：“今年仍以洪武三十五年为纪。”’云今年者，明六月己巳前尚为建文之年，六月庚午後方为洪武三十五年也。盖成祖不欲於季夏改元，又不欲用建文年号，故於即位後仍以洪武纪年，犹後汉高祖改晋开运四年二月为天幅十二年，非并从前开运年号尽革除之也。赦诏中有‘建文以来’，又有气‘建文年间’。後凡诏辞敕谕，语及惠帝，或呼‘建文’，或称‘建交君’。诸帝《实录》於惠帝事及诺臣逮事惠帝者，皆书‘建文间’。天顺元年，释建庶人之囚，书‘释建文君子孙’。则建文之号，当时未尝讳之也。万历十六年，司业王祖嫡请复建文年号。大学士申时行以《成祖实录》首书元年、二年、三年、四年，为未尝革除之证。同时王尚书世贞、本朝顾处士炎武、王尚书鸿绪俱主申说、世贞：谓：‘儒臣浅陋，嫌於载建文之号於《成祖实录》之前，於是创一无号之元年书之。’则其义未尽也。祝允明《九朝野记》：‘张太后大渐，召问杨士奇：“国家尚有何大事未行者？”士奇请修《建文实录》。太后云：“建文年号，历日巳革除之。”’乃知所谓革除者，永乐间之钦天监见洪武三十五年之诏，遂於所进历日不敢复书建文，尽妄改之为‘洪武’。成祖悦其如是，未之禁。於是诸臣奏疏，有司文移始皆有洪武三十二年、三十三年、三十四年之称。《实录》：‘三十五年八月壬戌，礼部言：“《大统历》例在先岁九月朔进呈。此因即位之初，造历未备，请以十一月朔进。”从之，命著为令。’亦未言‘革除建文年号’也。史臣未奉革除之令，故于《实录》书‘元年、二年、三年、四年’；不敢正钦天监之失，故不书年号。惟于四年六月庚午诏下之日，始书‘洪武三十五年’。而六月己巳燕王即位之日，则尚属之四年。此史臣纪实。而后之读之者可晓然建文年号之未革除矣”。
成化三年十一月，荆门州训导高瑶上言：“正统己巳之变，先帝北狩，皇上方在东宫。使非成阝王继统，则祸乱何由而平？先帝复辟，贪大功者遂加厚诬，使不得正典礼。望敕礼官追加庙号。”事下礼部会议，以左遮子黎淳疏，遂格不行。(《昭代典则。》 )后御史杨守随复请改谥，事亦未行。至十一年十二月，命阁臣议。商辂力赞成之。乃下诏曰：“朕叔成阝王践阼，甚乱保邦。奸臣谗构，请削帝号。先帝旋知其枉，深怀悔恨，以次抵诸奸于法；不幸上宾，未及举正。朕敦念亲亲，用成先志。成阝王可仍旧皇帝号。”寻上尊谥，令所司修饰陵寝。(《三编。》 )
弘治十二年四月，前礼部主事杨循吉上言：“建文君乃高皇帝嫡孙，躬受神器。后太宗入继大统，削建文位号。百余年来，未蒙显复。夫建文虽以左右非人，得罪社稷，而实则生民之主也。请复尊号，如景泰故事，庶几裨益先圣，有光大孝。”下礼部议，格不行。(《三编。》 )
万历十四年，国子监司业王祖嫡言：“建文之革除未复，景泰之《实录》未正。今宜复建文位号，修辑四年事绩，尽废野史不经之说。其景泰宜自为一录，削‘成阝戾’旧名。”疏下群臣议。于是申时行奏言：“建文年号，因成祖靖难之日，诏：‘今年仍以洪武三十五年为纪。’其建文年号，相传以为革除。及考靖难事绩，亦称‘少主’，称‘元年、二年、三年、四年’，则是未尝革除也；但不称‘建文’耳。《英宗实录》修于成化初年，在景皇帝位号未复之先，故仍称‘成阝戾王’而景泰七年事遂附《英宗实录》之内。今景皇帝位号已复，不过于《实录》内改正，其理顺而事亦易。”于是乃诏改《景泰实录》。然是时上下偷惰，诏敕多不奉行，《景泰实录》终明世未尝改也。(三编。 )
万历二十三年，礼科给事中杨天民与御史牛应元请复建文年号，从之。未几，南京太常寺卿沈子木言：“建文御宇五年，顾不得一盂麦饭，下同齐民，于谊未忍。请附食懿文太子之侧。”章下部议，不果行。(同上。 )
福王立南京，东平伯刘泽清言：“宋高宗即位南京，遂以靖康二年五月为建炎元年，从民望也。乞以今岁五月为宏光元年。”礼部尚书顾锡畴言：“明诏已颁，不可追改。”乃已。(《顾锡畴传》。 )
是年追谥崇祯帝曰烈皇帝，庙号思宗。时朝廷大议，多出高宏图手。赵之龙欲倾宏图，以“思”非美谥，上疏纠驳。寻改曰毅宗。(《三编》。 )
大仆少卿万元吉请修《建文实录》，复其尊称；并还懿文追尊故号，祀之寝园，以建文配。乃追复懿文太子庙号，追谥建文帝曰惠宗让皇帝，并上景帝庙号曰代宗。(《同上》。 )
◎追谥皇帝
兴宗孝康皇帝标，(太祖长子。 )洪武元年正月乙亥，立为皇太子。二十四年八月乙丑，敕太子巡抚陕西。比还，献陕西地图，遂病。明年四月丙子薨。八月庚申，附葬孝陵东，谥曰懿文太子。建文元年二月，追尊为孝康皇帝，庙号兴宗。燕王即位，复称懿文皇太子。福王时，复故号。
睿宗献皇帝元，(宪宗第四子。 )成化二十三年七月戊申，封兴王。弘治七年九月癸卯，之藩德安。正德十四年六月己卯薨，谥曰献王。逾二年而武宗崩，召王世子入嗣大统，是为世宗。礼臣援汉定陶、宋濮安故事，考孝宗，改称王为皇叔父与献大王。嘉靖三年三月癸丑，称为本生皇考恭默献皇帝。七月乙亥，谕去“本生”号。九月丙寅，诏称孝宗“皇伯考”，称献皇帝曰“皇考”。明年五月庚辰，建世庙。七年七月己卯，加上尊谥曰：恭睿渊仁宽穆纯圣献皇帝。十七年九月辛巳，加上尊号知天守道洪德渊仁宽穆纯圣恭俭敬文献皇帝，庙号睿宗。太庙，位次武宗上。明堂大飨，奉主配天。罢世庙之祭。穆宗立，乃罢明堂配飨。

[book_title]卷二 帝系二
◎太皇太后、皇太后、皇后
洪武元年正月，追尊高祖妣胡氏曰元皇后，曾祖妣侯氏曰恒皇后，祖妣王氏曰裕皇后，皇妣陈氏曰淳皇后。(元皇后、恒皇后姓氏，《据明政统宗》、《山集》明史及三编质实俱未载。证之太祖世德碑书之。 )
太祖马皇后，宿州人。父马公。母郑媪，早卒；马公以后托郭子兴。马公卒，子兴奇太祖状貌，以后归焉。洪武元年正月，太祖即位，册为皇后。十五年八月丙戌崩。九月庚午，葬孝陵。谥曰孝慈皇后。永乐元年，上尊谥曰孝慈昭宪至仁文德承天顺圣高皇后。嘉靖十七年，加上尊谥曰考慈贞化哲惠仁徽成天毓圣至德高皇后。(校点者案：查《明史》及《明会典》，“惠”作“顺”，“毓”作“育”。 )太庙。
惠帝嫡母孝康皇后常氏，本懿文太子元妃也。洪武四年四月，册为皇太子妃。十一年十一月薨，谥“敬懿”。建文元年二月，追尊为孝康皇后。永乐元年，复称敬懿皇太子妃。福王立南京，复故号。
惠帝生母吕氏，懿文太子继妃也。建文元年二月，尊为皇太后。永乐元年，复称皇嫂懿文太子妃。福王立南京，复故号。
惠帝马皇后，洪武二十八年，册为皇太孙妃。建文元年二月，册为皇后。四年六月，城陷，崩于火。
成祖徐皇后，洪武九年，册为燕王妃。王即帝位，册为皇后。永乐五年七月乙卯崩，谥曰仁孝皇后。十一年二月，长陵成，以后葬焉。仁宗即位，上尊谥曰仁孝慈懿诚明庄献配天齐圣文皇后。太庙。
仁宗张皇后，洪武十六年，封燕世子妃。永乐二年，封皇太子妃。仁宗立，册为皇后。宣宗即位，尊为皇太后。英宗即位，尊为太皇太后。正统七年十月崩，上尊谥曰诚孝恭肃明德弘仁顺天启圣昭皇后。合葬献陵，太庙。
宣宗胡皇后，永乐十五年，选为皇太孙妃。已为皇太子妃。宣宗即位，立为皇后。时孙贵妃有宠，后未有子，又善病。三年春，帝令后上表辞位，乃退居长安宫，赐号静慈仙师。正统八年崩，用嫔御礼，葬金山。天顺六年，孙太后崩。钱皇后为英宗言：“后贤而无罪，废为仙师。其没也，人畏太后，殓葬皆不如礼。”因劝复其位号。英宗问大学士李贤，贤对曰：“陛下此心，天地鬼神实临之。然臣以陵寝、享殿、神主俱宜如奉先殿式，庶称陛下明孝。”七年七月，上尊谥曰恭让诚顺康穆静慈章皇后。修陵寝，不庙。
孙皇后，宣宗即位，封贵妃。三年三月，胡后废，遂册为皇后。英宗立，尊为皇太后。英宗北狩，太后命成阝王监国。景帝即位，尊为上圣皇太后。英宗复辟，上徽号曰圣烈慈寿皇太后。(宫闱徽号自此始。 )天顺六年九月崩，上尊谥曰孝恭懿宪慈仁庄烈齐天配圣章皇后。合葬景陵，太庙。
吴太后，景帝母也。宣德三年，封贤妃。景帝即位，尊为皇太后。英宗复辟，复称宣庙贤妃。成化中薨。
英宗钱皇后，正统七年，立为后。后无子。周贵妃生宪宗，及即位，命议上两宫尊号。中官夏时欲独尊贵妃为皇太后，李贤彭时持不可。已而议两宫并尊。将上册宝，时曰：“两宫同称，则无别。钱皇后请加二字，以便称谓。”从之，遂称后为慈懿皇太后。成化四年六月崩。七月，上尊谥曰孝庄献穆弘惠显仁恭天钦圣睿皇后。太庙。九月，合葬裕陵。
周太后，英宗妃，宪宗生母也。天顺元年，封贵妃。宪宗即位，尊为皇太后。二十三年四月，上徽号曰圣慈仁寿皇太后。孝宗立，尊为太皇太后。弘治十七年三月崩，谥孝肃贞顺康懿光烈辅天承圣睿皇后。合葬裕陵，别祀于奉慈殿，不庙。嘉靖十五年，与纪邵二后并移祀陵殿。题主曰“皇后”，不系帝谥，以别嫡庶。其后穆宗母孝恪、神宗母孝定、光宗母孝靖、熹宗母孝和、庄烈帝母孝纯，咸遵用其制。
景帝汪皇后，正统十年，册为成阝王妃。十四年，王即皇帝位，册为皇后。景泰三年，妃杭氏生子见济。景帝欲立为太子而废宪宗，后执不可。以是忤帝意，遂废后。英宗复位，仍称成阝王妃。正德元年十二月薨。议祭葬礼，大学士王鏊曰：“葬以妃，祭以后。”遂合葬金山。明年，上尊谥曰贞惠安和景皇后。
杭皇后，景帝妃。景泰三年五月，汪后废，遂立为皇后。七年崩，谥“肃孝”。英宗复位，削皇后号，毁所葬陵。
宪宗吴皇后，天顺八年七月壬申，立为皇后。先是，宪宗居东宫，万贵妃已擅宠。后既立，摘其过，杖之。帝怒，废后别宫，立甫逾月耳。正德元年薨，以妃礼葬。
王皇后，宪宗既废吴后，遂册为皇后。孝宗立，尊为皇太后。武宗立，尊为太皇太后。正德五年十二月，上尊号曰“慈圣康寿”。十三年二月崩。上尊谥曰孝贞庄懿恭靖仁慈钦天辅圣纯皇后。合葬茂陵太庙。
纪太后，宪宗妃，孝宗生母也。贺县士官女。成化中征蛮，俘入掖庭，授女史，命守内藏。帝偶行内藏，悦，幸之，遂有身。时万贵妃专宠而妒，闻而甚恚，令婢钩治。婢谬报曰：“病痞。”乃谪居安乐堂。六年七月，皇子生，使门监张敏溺焉。敏惊曰：“上未有子，奈何弃之。”稍哺粉饵饴，密藏之他室。贵妃日伺无得。时吴后废居西内，近安乐堂，密知其事，往来哺养。帝不知也。帝自悼恭太子薨，常郁郁不乐。成化十一年，帝召张敏栉发，照镜叹曰：“老将至而无子。”敏伏地曰：“死罪。万岁已有子也。”帝愕然，问安在？对曰：“奴言即死。万岁当为皇子主。”于是太监怀恩顿首曰：“敏言是。皇子潜养西内，今已六岁，匿不敢闻耳。”帝大喜，即日幸西内，遣使召皇子。使至：妃抱皇子泣曰：“儿去，吾不得生。儿见黄袍有须者，即儿父也。”衣以小绯袍，乘小舆，拥至阶下，发披地，走投帝怀。帝置之膝，抚视久之，非喜泣下曰：“我子也，类我。”使怀恩赴内阁，具道其故。明日，颁诏天下，移妃居永寿宫。其年六月乙巳，妃暴薨，谥恭恪庄僖淑妃。孝宗即位，追谥淑妃为孝穆慈慧恭烙庄僖崇天承圣纯皇后。迁葬茂陵，别祀奉慈殿。
《御批辑览》曰：“宪宗偏宠万妃，任其妒毒而不能检制，几成炎刘燕啄之祸，柔暗实无可辞责。但宫闱事秘，流传又岂可尽凭。如所称：‘后宫有娠，皆遭潜害。’则前此之极，生于成化五年，何独无恙？且其伺察必严，又何独于纪妃得以病痞相蒙，而宫婢钩治亦肯代为容隐？至皇子既生，即使张敏溺毙；敏从欲护救，亦必潜藏外庭，密为保育，又安敢仍留附近安乐堂之他室，吴后复往来哺养，竟不处万妃之稍有知觉乎？且极故在，而敏之惊稍‘上未有子’，出于何意？且极旋即立储，又岂能隐秘不使万妃知之？纪载家传闻异辞，往往从而录饰，不足深信者，类此多矣。”
邵太后，宪宗妃，兴献帝母也。成化十二年，封宸妃；寻进封贵妃。世宗入继大统，尊为皇太后，嘉靖元年，上尊号曰“寿安”。十一月崩。十二月，上尊谥曰孝惠康肃温仁懿顺协天圣皇太后。别祀奉慈殿。七年七月，改称太皇太后。十五年，迁主陵殿，仍称皇后，与孝肃、孝穆等。
世宗母献皇后蒋氏，兴献王妃也。弘治五年，册为兴王妃。世宗入承大统，遣使诣安陛奉迎，以嘉靖元年改称兴国太后。三年，上尊号曰本生章圣皇太后。是年秋，用张璁等言，尊为圣母章圣皇太后。七年，上尊号曰“慈仁”。十五年，加上尊号曰“康静贞寿。”十七年十二月崩。上尊谥曰慈孝贞顺仁敬诚一安天诞圣献皇后。合葬显陵，主睿宗庙。
孝宗张皇后，成化二十三年，选为太子妃。孝宗即位。册立为皇后。武宗立，尊为皇太后。正德五年，上尊号曰慈寿皇太后。世宗入，继称“圣母”，加上尊号曰“昭圣慈寿”。嘉靖三年，加上“昭圣康惠慈寿”。已改称“伯母”。十五年，复加上“昭圣恭安康惠慈寿”。二十年八月崩，谥曰孝康靖肃庄慈哲懿翊天赞圣敬皇后。合葬泰陵，庙。
武宗夏皇后。正德元年，册立为皇后。嘉靖元年，上尊号曰庄皇后。十四年正月崩，合葬康陵，庙。及议谥，大学士张孚敬曰：“大行皇后，上嫂也。与累朝元后异，宜用二字或四字。”李时曰：“宜用八。”左都御史王廷相、吏部侍郎霍韬等曰：“均帝后也，何殊？”尚书夏言集众议，因奏曰：“古人尚质，谥法简，称其行。后人增加，臣子情也。生今世，宜行今制。大行皇后宜如列圣元后谥。二、四及八，于礼无据。”帝不从，令再议。众臣请如孚敬言。帝曰：“用六，合阴数焉。”于是上谥孝静庄惠安肃毅皇后。十五年，帝觉孚敬言非是，敕曰：“孝静皇后谥不备，不称配武宗。”乃改谥孝静庄惠安肃温诚顺天偕圣毅皇后。
世宗陈皇后，嘉靖元年，册立为皇后。七年十月崩，谥曰“悼灵”，葬袄儿峪。十五年，改谥“孝洁”。穆宗即位，礼臣议：“孝洁皇后，大行皇帝元配，宜合葬庙。若遵遣制孝烈，则舍元配也。若同，则二后也。大行皇帝升时，宜奉孝洁配，迁葬永陵。孝烈主，宜别祀。”报可。隆庆元年二月，上尊谥曰孝洁恭懿慈睿安庄相天翊圣肃皇后。
张皇后，世宗第二后也。初封顺妃。七年，陈皇后崩，遂立为后。十三年正月，废居别宫。十五年薨。丧葬仪视宣宗胡废后。
方皇后，世宗第三后。十三年正月，张后废。遂立为后。旧制：立后谒内庙而已。至是，下礼臣议庙见礼。于是群臣以天子立三宫以承宗庙，《礼经》有“庙见”之文，乃考据礼经，参稽《大明集礼》，拟仪注以上。至期，帝率后谒太庙及世庙。越三日，颁诏天下。明日，受命妇朝。二十六年十月乙未，后崩。诏以元后礼葬，豫名葬地曰永陵，谥“孝烈”。二十九年十一月，豫祧仁宗，孝烈皇后于太庙。隆庆初，上尊谥曰孝烈端顺敏惠恭诚祗天卫圣皇后。移主弘孝殿。
杜太后，世宗妃，穆宗生母也。嘉靖十年，封康嫔。十五年，进封妃。二十三年正月薨，赐谥“荣淑”，葬金山。穆宗立，上尊谥曰孝恪渊纯慈懿恭顺赞天开圣皇太后。迁葬永陵，祀主神霄殿。
穆宗李皇后，穆宗为裕王，选为妃，生宪怀太子。嘉靖三十七年四月薨。穆宗即位，谥曰“孝懿”。神宗即位，上尊谥曰孝懿贞惠顺哲恭仁俪天襄圣庄皇后。葬昭陵，太庙。
陈皇后，嘉靖三十七年，选为裕主继妃。隆庆元年，册为皇后。神宗即位，上尊号曰仁圣皇太后。六年，加上“贞懿”。十年加“康静”。二十四年七月崩，谥曰孝安贞懿恭纯温惠佐天弘圣庄皇后。祀奉先殿别室。
李太后，穆宗妃，神宗生母也。隆庆元年三月，封贵妃。神宗即位，上尊号曰慈圣皇太后。旧制：天子立，尊皇后为皇太后。若有生母称太后者，则加徽号以别之。是时太监冯保欲媚贵妃，因以并称风大学士张居正。下廷臣议，尊皇后曰仁圣皇太后，贵妃曰慈圣皇太后。始无别矣。六年三月，加尊号曰“宣文”，十年加“明肃”，二十九年加“贞寿端献”，三十四年加“恭熹”。四十二年二月崩，上尊谥曰孝定贞纯钦仁端肃弼天祚圣皇太后。合葬昭陵，别祀崇殿。
神宗王皇后，万历六年，册立为皇后。四十八年四月崩，谥“孝端”。光宗即位，上尊谥曰孝端贞恪庄惠仁明Ａ２天毓圣显皇后。合葬定陵，主庙。
王太后，神宗妃，光宗生母也。万历十年四月，封恭妃。八月，光宗生，是为皇长子。既而郑贵妃生皇三子，进封皇贵妃，而恭妃不益封。三十四年，元孙生，加“慈圣”徽号，始进封皇贵妃。四十年薨，谥温肃端静纯懿皇贵妃。熹宗即位，上尊谥曰孝靖温懿敬让贞慈参天允圣皇太后。迁葬定陵。祀奉慈殿。
光宗郭皇后，万历二十九年，册为皇太子妃。四十一年十一月薨，谥“恭靖”。熹宗即位，上尊谥曰孝元昭懿哲惠庄仁合天弼圣贞皇后。迁葬庆陵，庙。
王太后，光宗妃，熹宗生母也。侍光宗东宫为选侍。万历三十二年，进才人。四十七年三月薨。熹宗即位，上尊谥曰孝和恭献温穆徽慈谐天鞠圣皇太后。迁葬庆陵，祀奉先殿。
刘太后，光宗淑女，庄烈帝生母也。初入宫，为淑女。万历三十八年十二月，生庄烈皇帝。已，失光宗意，被谴薨，葬西山。庄烈封信王，追进贤妃。及即位，上尊谥曰孝纯恭懿淑穆庄静毗天毓皇太后，迁葬庆陵。帝五岁失太后，问左右遗像，皆莫参得。传懿妃者，旧与太后同为淑女，比宫居，自称习太后，言宫人中状貌相类者，命后母瀛国夫人指示画工，可意得也。图成，由正阳门具法驾迎入。帝跪迎于午门，悬之宫中。
熹宗张皇后，天启元年四月，册为皇后。性严正，数于帝前言客氏、魏忠贤过失。尝召客氏至，欲绳以法。客、魏交恨。三年，后有娠。客、魏尽逐宫人异己者，而以其私人承奉，竟损元子。帝尝至后宫，后方读书。问何书？对曰：“《赵高传》也。”帝默然。及熹宗大渐，折忠贤逆谋，传位信王者，后力也。庄烈帝上尊号曰懿安皇后，十七年三月，李自成陷都城。后自缢。大清顺治元年，命合葬熹宗陵。
庄烈帝周皇后，天启七年，帝即位，立为皇后。崇祯十七年三月丁未，日晡，都城陷。帝令后自裁。后入室阖户，遂先帝崩。世祖章皇帝定鼎，谥后曰庄烈愍皇后。(巳上皆《后妃传》。 )
◎妃嫔
皇贵妃：宪宗封万贵妃，始称‘皇’。万历十三年，册郑氏为皇贵妃。三十四年，进封恭妃为皇贵妃。崇祯元年，封田氏为贵妃。
但贵妃：洪武三年，册孙氏为贵妃，授册，无宝。宣宗立孙贵妃，制金宝赐焉。贵妃有宝自此始。(《后妃传》。 )妃：妃嫔无宝，止用涂金银册。(《会典》。 )
诸妃位号，惟取“贤、淑、庄、敬、惠、顺、康、宁”为称。(《后妃传序》。 )
洪武十七年十月，册李氏为淑妃，摄六宫事。未几卒。册郭氏为淑妃，摄六宫事。(《后妃传》。 )
正德元年，册沈氏为贤妃，吴氏为德妃。上御华盖殿，皮弁，升座传制。执事官举册至右顺门，捧册授内宫，由正门入，诣二妃所。二妃拜受之。女官宣册，授二妃，而以节授内官。内官出右顺门授使。使持节复命。(《彤史拾遗记》。 )
嫔：明初，无九嫔名。自后妃下，杂置诸宫嫔，而间以婕妤、昭仪、贵人、美人诸位号。(《彤史》。 )
嘉靖十年三月二日，上欲仿古礼为九嫔之选，册方氏为德嫔，与郑氏、王氏、阎氏、韦氏、沈氏、卢氏、沈氏、杜氏同册为贤嫔、庄嫔、丽嫔、惠嫔、安嫔、和嫔、僖嫔、康嫔。冠九翟冠，大采鞠衣，圭用次玉文，册黄金涂，视皇后杀五分之一。帝衮冕告太庙。还服皮弁，御华盖殿传制，遣大臣行册礼。既册，从皇后朝奉先殿。礼成，帝服皮弁，受百官贺，盖创礼也。(同上。 )
才人：(《孝和王太后传》：万历二十二年，进才人。 )婕妤：(永乐中，李婕妤，朝鲜人。见山集。 )
美人：(永乐中，崔美人，朝鲜人。正德十二年，太原刘氏，命为美人。 )昭容：(永乐初，王氏册为昭容。已上皆《彤史》。 )
选侍：(《李康妃传》：光宗时，有二李选侍。又《孝和王太后传》：初侍光宗东宫为选侍。 )
淑女：(《大政记》：嘉靖十年正月，选淑女四十八人。《明史孝纯刘太后传》 )初入宫为淑女。○后妃杂录
洪武元年，帝谓翰林学士朱升等曰：“治天下者，修身为本，正家为先。正家之道，始于谨夫妇，后虽母仪天下，然不可使预政事；嫔嫱之属，不过备职事，侍巾栉；恩宠或过，则骄恣犯分。历代政由内出，鲜不为祸。惟智者能察于未然。其纂述女诫及古贤后妃事可为法者，使子孙知所持守。”(《三编》。 )
三年五月，诏严宫阃之政。上以元末宫嫔淫渎亵乱，深戒前代之失，著为令。皇后止治宫中嫔妇事，宫门之外，悉不得预。群臣命妇非朝贺不见中宫。人君无见命妇礼。以上皆垂为永制，命子孙世世守之。(《实录》。 )
五年，命工部制红牌，镌戒谕后妃之词，悬于宫中。牌用铁，字饰以金。(《后妃传序》。 )
成化四年九月，彗星见，敕群臣修省。彭时等言：“外廷大政，固所当先；宫中根本，尤为至急。谚云：‘子出多母。’今嫔嫱众多，惟熊无兆，必陛下爱有所专，而专宠者已过生育之期故也。望均恩爱，为宗社大计。”(《彭时传》。 )给事中魏元等言：“人春以来，灾异叠至，近又彗星见东方，光拂台垣，皆阴盛阳微之徵。臣闻君之与后，犹天下之与地，不可得而参贰也。传闻宫中乃有盛宠，匹耦中宫。尚书姚夔等向尝言之。陛下谓：‘内事朕自裁置。’屏息倾听，将及半载，而昭德宫进膳未闻少减，中宫未闻少增。夫宫闱远而视听犹咫尺，衽席之微，谪见天象，不可不惧。且陛下富有春秋，而震位尚虚。岂可以宗社大计，一付之爱专情一之人，而不求所以固国本、安民心哉！愿明伉俪之义，严嫡妾之防。俾尊卑较然，各安其分。本支百世之基，实在于此。”(《魏元传》。 )
弘治元年，中官郭镛请豫选妃嫔以广储嗣。庶子谢迁上言：“山陵之工未毕，谅暗之痛犹新。此必宦竖巧为谀词，以动陛下，非本心也。陛下富于春秋，俟祥礻覃之后，徐议未晚。顾亟寝前命。”从之。(《三编》。 )
嘉靖九年十月丁巳朔，礼部奏宫中应行事宜及讲女训仪注。初，上谕翰林院，撮诸书关女教者，撰为诗言进呈，以备宫中诵咏。又命将仁孝文皇后《内训》及圣母章圣皇太后所撰《女训》通行翰林院讲读官，每月撰成直解各三章，仍依经传及《高皇后传》内事实互证。事取简明，以便女官记诵。每月逢六之期，女官进讲三次，皇后率妃夫人于坤宁宫听讲，并具仪注上之。报可。(《实录》。 )
穆宗颇耽声色，陈皇后微谏，帝怒，出之别宫。外庭皆忧之，莫敢言。隆庆三年，御史詹仰庇入朝，遇医禁中出，询之，知后寝疾危笃，即上疏言：“先帝慎择贤淑，作配陛下，为宗庙社稷主。陛下宜遵先帝命，笃宫闱之好。近闻皇后移居别宫，已近一载，抑郁成疾。陛下略不省视。万一不讳，如圣德何？臣下莫不忧惶，徒以事涉宫禁，不敢讼言。臣谓人臣之义：知而不言，当死；言而触讳，亦当死。臣今固不惜死。愿陛下采听臣言，立复皇后中宫，时加尉问。臣虽死，贤于生。”帝手批答曰：“后无子，多疾，移居别宫，聊自适以冀却疾。尔何知内廷事，顾妄言！”仰庇自分得重谴，同列亦危之。及旨下，中外惊喜过望。仰庇益感奋。(《仰庇传》。 )
万历十四年二月，贵妃郑氏生子常洵，进封皇贵妃；而王恭妃育皇长子已五岁，无所益封。中外藉藉，疑帝将立爱。给事中姜应麟言：“礼贵别嫌，事当慎始。贵妃所生陛下第三子，犹位亚中宫；恭妃诞育元嗣，翻令居下；揆诸伦理则不顺，质之人心则不安，传之天下万世则不正，非所以重储贰、定众志也。请俯察舆情，收还成命。其或情不容已，请先加恭妃为皇贵妃，而后及于郑妃。则礼既不违，情亦不废。”疏入，帝怒，谪典史。(《姜应麟传》。 )光宗即位，谕阁臣，封贵妃为皇太后。孙如游奏曰：“考累朝典礼：以配而‘后’者，乃敌体之经；以妃而‘后’者，则从子之义。祖宗以来，岂无抱衾之爱，而终引去席之嫌。此礼所不载也。先帝念贵妃劳，不在无名之位号。陛下体先帝志，亦不在非分之尊崇。若义所不可，则遵命非孝，尊礼为孝。臣不敢曲阿，自蹈不忠之罪。”(《孙如游传》。 )给事中杨涟亦言：“贵妃封号尤乖典常。尊以嫡母，若大行皇后何？尊以生母，若本生皇后何？请亟寝前命。”(《杨涟传》。 )
◎宫官
洪武五年六月，命礼臣议宫官女职之制。礼臣上言：“周制：后宫设内官，以赞内治。汉设内官一十四等，凡数百人。唐设六局二十四司，官凡一百九十人，女史五十余人，皆选良家女充之。”帝以所设过多，命重加裁定。于是折衷曩制，立六局一司。局曰尚宫、尚仪、尚服、尚食、尚寝、尚功，司曰宫正，俱正六品。每局领四司，其属二十有四，而尚宫总行六局之事。戒令赏罚，则宫正掌之。官七十五人，女史十八人。自后妃以下至嫔御女史，巨细衣服之费，金银、币帛、器用、百物之供，皆自尚宫取旨，牒内使监覆奏移部臣取给焉。以私书出外者死。宫嫔以下有疾，医者不得入，以证取药。(《后妃传序》。 )
是年选苏杭二府妇女愿入宫者四十四人，授内职，蠲其家徭役。(《野获编》。 )
大祖尝怒责宫人；后亦佯怒，令执付宫正司议罪。帝曰：“何为？”后曰：“帝王不以喜怒加刑赏。当陛下怒时，恐有畸重。付宫正，则酌其平矣。”(《高皇后传》。 )
十四年，敕谕苏、松、嘉、湖及浙江、江西有司：“民间女子年十三以上，十九岁以下，妇人年三十以上。四十岁以下，无夫者；愿入宫备使令，各给钞为道里费，送京师。”女子以备后宫，妇人则充六宫也。(《野获编》。 )
十五年，更定品秩：二十四司正六品；增设二十四掌，正七品；宫正司增设司正，正六品二十七年，重定品职：增设二十四典，正七品；改二十四掌为正八品；尚仪局增设彤史，正六品；宫正司增设典正，正七品。六局各铸印给之。凡宫官一百八十七人，女史九十六人。(《职官志》。 )
二十二年，定六尚局官服劳既多，或五载、六载、归其父母，从宜婚嫁。年高者许归，愿留者听。其在宫闱及见受职者，家给与禄，视外品。(王圻《续通考》。 )
二十九年敕：“周之内宰，以阴礼教六宫九嫔，以妇职之法教九御；各有职司。朕起布衣，陟尊位，于内治不敢忽。是以设六尚，以职六宫，即列圣相继之道。近年精选民间淑德入宫者数人，使兼六尚事。尔等慎守乃职，毋怠！”(《春明梦徐录》。 )
成祖初，诏求民间妇女充内宫。其妇人年至五十，愿还乡里；女子给事十年，愿还家适人者；从之。(《大政记》。 )
凡诸宫人通文理者，先为女秀才，递升女史，升宫官，以至六局掌印，则为清华内职。凡圣母、后、妃礼仪等事，用女秀才为引礼赞礼官。(《彤史》。 )
嘉靖九年，皇后行亲蚕礼。内赐酒饭，以夫人、秀才为第一等。(《野获编》。 )
隆庆三年谕礼部：“祖制设六尚，以备内治。其选民间淑女十一岁至十六岁者三百人。”(王圻《续通考》。 )○出宫人
洪武元年八月甲午，遣内官往北平放元宫人，谕之曰：“宫人皆良家子，幽闭深宫，诚有可悯。至即放遣适人，勿使失所。”
天顺八年，宪宗即位。李贤上言：“天时未和，由阴气太盛。自宣德至天顺间，选取宫人太多。浣衣局没官妇女，愁怨尤甚。宜皆放还。”从之。(已上《三编》。 )
嘉靖四年五月己未朔，放宫女。(《大政记》。 )
八年二月丙戌，御史穆相等以灾异陈八事：一、清宫禁；谓“后宫女谒太多，阴气闭郁，亦足以致灾异，宜如贞观故事，大出宫女”。上以其事关君德，留中自裁。(《实录》。 )

[book_title]卷三 帝系三
◎皇太子洪武元年正月，立世子标为皇太子。(《本纪》。 )
太子文奎，建文元年，立为皇太子。燕师入，七岁矣，莫知所终。(《诸王传》。 )
永乐二年四月甲戌，立子高炽为皇太子。帝初起兵，高煦常从战有功，帝以为类己；高煦亦以此自负，谋夺嫡。及议建储，邱福等言：“高煦有功宜立。”独金忠力争以为不可。帝召解缙问之。缙称：“皇长子仁孝，天下归心。”帝不应。缙又顿首曰：“好圣孙。”谓皇孙瞻基也。复问黄淮、尹昌隆；对与缙同。帝意乃决。
二十二年，仁宗即位。十月壬子，立子瞻基为皇太子。明年五月，帝不豫，遣使召皇太子于南京。太子方谒孝陵，即日就道。时南京颇传凶问，又传汉王高煦谋伏兵于道，邀太子。群臣请整兵卫，或请从间道行。太子不可，曰：“君父在上，谁取干之。”驿道驰还，入宫发丧，越十日即位。
宣德三年二月戊午，立皇长子祁镇为皇太子。时胡皇后未有子，而孙贵妃有宠，阴取宫人子为己子。帝以长子生，大喜。甫八日，群臣上表请立为太子。皇后亦屡表请早定国本。贵妃佯惊曰：“后病痊自有子，吾子敢先后子耶？”帝不允。贵妃子遂立。(已上《三编》。 )
正统十四年八月己巳，皇太后诏立皇子见深为皇太子。
景泰三年五月甲子，废皇太子见深为沂王，立皇子见济为皇太子。四年十一月辛未，皇太子见济薨，谥“怀献”。天顺元年三月己巳，复立长子见深为皇太子。
成化七年十一月甲寅，立皇子极为皇太子。八年正月薨，谥“悼恭”。(已上《本纪》。 )
十一年十一月癸丑，立皇子樘为皇太子。时皇子潜养西内，已六年。是年五月，遣使至安乐堂迎皇子。越数日，帝召阁臣问曰：“皇太既出，将何以处之？”商辂曰：“陛下践祚十年，储副未立，天下引领望久矣。当即立为皇太子，安中外心。”帝遂定名，颁诏中外。(《三编》。 )
弘治五年三月戊寅，立皇子厚照为皇太子。
嘉靖十八年正月庚子朔，立皇子载壑为皇太子。乙卯，幸承天，太子监国。(年四岁。 )二十八年三月丁亥，皇太子薨，谥“庄敬”。隆庆二年三月辛酉，立皇子翊钧为皇太子。(已上《本纪》。 )
万历二十九年十月辛卯，立皇长子常洛为皇太子。时太子年二十，群臣屡请册立、冠、婚并行。沈一贯草敕，请下礼官具仪。而廷议有欲先冠、婚，后册立者。一贯不可，曰：“不正名而苟成事，是降储君为诸王也。”帝意亦悟，命即日举行。既而复令改期，一贯封还谕旨力争，乃立为皇太子。(《三编》。 )
太子慈，庄烈帝第一子，崇祯二年二月生，九月立为皇太子。京师陷，贼获太子，伪封宋王。及贼败西走，太子不知所。由崧时，有自北来称太子者。验之，以为驸马都尉王孙王之明者伪为之，系狱中。南京士民哗然不平。袁继咸、刘良佐、黄得功辈皆上疏争。左良玉起兵，亦以救太子为名。一时真伪莫能知也。(《诸王传》。 )
洪武元年正月辛巳，中书省都督府请仿元制，以太子为中书令。帝以元制不足法，令詹同考历代东宫官制，设少师、少傅、少保、詹事、率府使、谕德、赞善、宾客等官，以李善长兼领之。谕之曰：“朕于东宫，不别设府僚，而以卿等兼领者：盖军旅未息，朕若有事于外，必太子监国；若设府僚，卿等在内，事当启闻；太子或听断不明，与卿等意见不合，卿等必谓府僚导之，嫌隙易生。朕所以特置宾客、谕德者，欲辅太子德性，且选名儒为之，职此故也。昔周公教成王克诘戎兵，召公教康张皇六师，此居安虑危，不忘武备。盖继世之君，生长富贵，昵于安逸，不谙军旅。一有缓急，罔知所措。二公之言，其并识之。”(《洪武圣政记》。 )
十一月辛丑，建大本堂，取古今图籍充其中，徵四方名儒教太子诸王，选才俊之士充伴读。上时临幸，评论古今。尝御文楼，太子侍，问近与诸臣读何史？对曰：“汉七国事。”问曲直安在？对曰：“曲在七国。”上曰：“此讲官一偏之说。景帝为太子时，以博局杀吴世子；及为帝，又轻听晁错，黜削诸侯。七国之变，实由于此。若为诸子，则宜言‘藩王当上尊天子，毋挠天下公法’。如此，则为太子者知敦睦九族，隆亲亲之恩；为诸子者，知夹辅王室，尽君臣之义矣。”(《三编》。 )
十年六月丙寅，命群臣，大小政事，先启皇太子，裁决上闻。谕曰：“自古创业之君，历涉勤劳，达人情，周物理，故处事咸当。守成之君，生长富贵，若非平昔练达，鲜不谬者。故吾特命尔日临群臣，听断诸司启事，以练习国政。”(《兴宗传》。 )
永乐二年三月，《文华宝鉴》成，上御奉天门，召皇太子授之。又顾大学士解缙等曰：“朕皇考训戒太子，尝集经传格言为书，名《储君昭鉴录》。今朕此书，稍充广之。昔秦始皇教太子以法律，晋元帝授太子以非圣之书，帝王之道，废而不讲，所以速亡。朕此书皆大经大法。卿等兼辅东宫，从容闲暇，以此陈说，庶几成其德业，他日不失为守成令主。”(《昭代典则》。 )
成祖数北征，命太子监国，裁决庶政。高煦高燧与其党日伺隙谗构。或问太子，亦知有谗人乎？曰：“不知也。吾知尽子职而已。”十年，北征还，以太子遣使后期，且书奏失辞，悉徵宫僚黄淮等下狱。十五年，高煦以罪徙乐安。明年，黄俨等复谗太子擅赦罪人。宫僚多坐死者。侍郎胡氵荧奉命察之，密疏诚敬孝谨七事以闻。其后，黄俨等谋立高燧，事觉伏诛。高燧以太子力解得免。自是太子始安。(《本纪》。 )
永乐十二年，北征还，悉徵东宫官属下狱。以金忠勋旧不问，而密令申察太子事。退言“无有”。帝怒。忠免冠顿首流涕，愿连坐以保之。以故，太子得无废。(《金忠传》。 )
十八年十二月，皇太子奏：“前过山东境内，遇民饥，即令布政使放粟赈之。”帝曰：“是也。昔范仲淹之子犹能举麦舟济其父之故旧，况百姓吾之赤子乎？”(《大训记》。 )
景泰三年四月，赐阁臣陈循、高白金各百两，江渊、王一宁、萧、商辂半之。上自即位后，久欲易皇太子，以己子见济代之，而难于发言，迟回久之。太监王诚、舒良为上谋，先赐阁臣以缄其口，然犹未发也。会广西土目黄胡罪下狱，遣其党千户袁洪至京师行赂。有教之上书迎合帝意者，乃倡“易储议”以上。上曰：“万里之外，乃有此忠臣！”趣下廷臣议。于是更封太子为沂王，立见济为太子。(《三编》。 )
四年，怀献太子既薨，中外望复沂王于东宫。御史锺同与礼部郎中章纶早朝，语及沂王，皆泣下，因约疏请复储。同上疏抗论时政，遂及复储事，其略曰：“父有天下，固当传之于子。乃者太子薨逝，足知天命有在。臣窃以为：上皇之子，即陛下之子。沂王天资厚重，足令宗社有。伏望扩天地之量，敦友于之仁，蠲吉具仪，建复储位，实万世无疆之休。”(《钟同传》。 )
五年七月，南京大理寺少卿廖庄上疏，略曰：“太子者，天下之本，上皇之子，陛下之犹子也。宜令亲儒臣，习书策，以待皇嗣之生。使天下臣民晓然知陛下有公天下之心，岂不美与？盖天下者，太祖、太宗之天下。仁宗、宣宗继体守成者，此天下也。上皇北征，亦为此天下也。今陛下抚而有之，宜念祖宗创业之艰难，思所以系属天下之人心。即弭灾召祥之道，莫过于此。”(《廖庄传》。 )
天顺二年四月，太子始讲学于文华殿。(即所谓左春坊也。 )
八年正月乙卯，帝不豫，卧文华殿。胡间太子于帝者，帝密召李贤告之。贤顿首地曰：“此国本也。愿陛下三思！”帝曰：“然则必传位太子乎？”贤又顿首曰：“宗社幸甚。”帝起，召太子至。贤扶太子令谢。太子抱帝足泣，帝亦泣。谗竟不行。(已上《三编》。 )
宪宗一日视内藏，见累朝金窖俱尽，谓太监梁芳及韦兴曰：“糜费内藏，实由汝二人。”兴不敢对。芳曰：“建显灵宫及诸祠庙，为陛下祈万年福耳！”帝不怿曰：“吾不汝瑕，后之人将兴汝计矣。”芳大惧，遂说贵妃，劝帝废太子而立兴王。会泰山屡震，占者言：“应在东朝。”帝惧乃止。(《梁芳传》。 )
弘治七年正月，马文升以太子年及四龄，当早谕教，请择醇谨老成，知书史，如卫圣杨夫人者，保抱扶持。凡言语动止，悉导之以正。若内庭曲宴、钟鼓司承应、元宵鳌山、端午竞渡诸戏，皆勿令见。佛才之教，尤宜屏绝，恐炫惑心志。帝深纳之。(《马文升传》。 )
隆庆五年二月甲午，廷臣及朝观官谒太子于文华左门。(《本纪》。 )
万历十年八月丙申，皇长子常洛生，恭妃王氏出也。十四年，郑贵妃生子常洵，遂进封；而王妃生皇长子已五岁，不益封。而王妃生皇长子已五岁，不益封。中外藉藉，疑帝将立受。户科给事中姜应麟抗疏言：“欲别嫌明微，莫若册立元嗣为东宫，以定天下之本。”帝怒，贬应麟广昌典史。已，吏部员外郎沈、刑部主事孙如游继言之，并得罪。两京申救者，疏数十上，皆不省。自后言者蜂起。(《姜应麟传》。 )
二十二年，皇长子常洛已十四岁。帝手谕阁臣，令议出阁讲学礼仪，免御门庆贺，用辅臣侍班，侍臣六人侍讲读，俱如东宫仪。大学士王锡爵言：“皇长子出阁，辅臣每日一员侍班，此虽隆庆年新例；但今天颜尚不得时观，而于皇长子进见频数，似涉嫌疑。请自初讲二日以后，间十日输侍。”从之。(《三编》。 )
三十一年，获妖书，郑福成为问答。郑福成者，谓郑之福王当成也。言帝必易东宫，词极诡妄。帝大怒，敕锦衣卫Ａ３捕甚急。久之，乃得生光者，坐极刑。四十三年，梃击事起。主事王之采疏言张差狱情，词连贵妃宫内侍庞保、刘成等。朝议汹汹。贵妃闻之，对帝泣。帝曰：“须自求太子。”贵妃向太子号诉。帝召见群臣，令太子降谕禁株连。于是张差狱乃定。(《后妃传》。 )
◎皇太孙
洪武二十五年夏四月，皇太子标卒。帝御东角门，召对群臣，恸哭曰：“太子不幸至此！古云：‘国有长君，社稷之福。’朕意欲立燕王，何如？”学士刘三吾进曰：“皇孙世嫡承统，礼也。即立燕王，置秦晋二王于何地？”帝意遂决。九月，立孙允敉为皇太孙。(《三编》。 )
二十六年七月戊申，选秀才张宗等，随詹事府官分直文华殿，侍皇太孙。
初，太祖命太子省决奏章。太子仁厚，于刑狱多所减省。至是以命太孙，亦复佐以宽大。尝请于太祖，遍考《礼经》，参之历朝刑法，改定《洪武律》畸重畸轻者七十三条。(已上《本纪》。 )
帝命太孙裁决庶务。逻者获盗七，太孙目之，言于帝曰：“六人者盗，其一非是。”讯之果然。帝问：“何以知之？”对曰：“《周礼》听狱，色听为先。此人眸子嘹然，顾视端详，必非盗也。”帝曰：“治狱贵通经，信然。”(《三编》。 )
永乐九年十一月，立长孙瞻基为皇太孙。
皇太孙始冠，自是巡幸征讨皆从。尝命学士胡广等即军中为太孙讲论经史，每语仁宗曰：“此他日太平天子。”(已上《本纪》。 )○追谥太子
哀冲太子载基，(世宗第一子，母贵妃阎氏。 )嘉靖十二年八月生，十月薨，追册谥。
宪怀太子翊钺，(穆宗长子，母庄皇后李氏。 )嘉靖三十四年生，三十八年薨。初赠裕世子，隆庆元年，追册谥。(已上《山别集》。 )
怀冲太子慈然，(熹宗第一子。 )悼怀太子慈育，(熹宗第二子。 )怀献太子慈炅，(熹宗第三子。 )皆殇。(《诸王传》。 )

[book_title]卷四 帝系四
◎诸王
明制：皇子封亲王：授金册、金宝，岁禄万石；府置官属；护卫甲士少者三千人，多者至万九千人，棣籍兵部；冕服、车、旗、邸第，下天子一等；公侯大臣伏而拜谒，无敢钧礼。亲王嫡长子，年及十岁，则授金册、金宝，立为王世子；长孙立为世孙：冠服视一品。诸子年十岁，则授涂金银册、银宝，封为郡王。嫡长子为郡王世子，嫡长孙则授长孙，冠服视二品；诸子授镇国将军，孙辅国将军，曾孙奉国将军，四世孙镇国中尉，五世孙辅国中尉，六世以下皆奉国中尉。其生也，请名；其长也，请婚禄之；终身丧葬予费：亲亲之谊笃矣。(《诸王传序》。 )
洪武元年，追封叔父为寿春王，兄为南昌王、盱眙王、临淮王，从兄弟为霍邱王、下蔡王、安丰王、蒙城王，兄子为山阳王、昭信王，从子为宝应王、六安王、来安王、都梁王、英山王：所谓宗室十五王也。(《通纪》。 )
三年，封南昌王嫡孙守谦为靖江王。
太祖二十三王：秦愍王爽，(事具《杂录》。 )晋恭王枯萎冈，周定王肃，(惠帝即位，以罪废为庶人。成祖复封。事具《杂录》。 )楚昭王桢，齐王，(建文初，以罪废为庶人为成祖复封 )潭王梓，(洪武二十三年，以子坐胡惟庸党，自焚死。 )赵王杞，鲁荒王檀，蜀献王椿，(事具《杂录》。 )湘献王柏，代简王桂，(建文初，以罪废为庶人。成祖复封。事具《杂录》。 )肃庄王英，辽简王植，庆靖王旃，甯献王权，(事具《杂录》。 )岷庄王便，(建文初，以罪废为庶人。成祖复封。 )谷王穗，(燕师入京，开门迎降。成祖时，以罪废为庶人。 )韩宪王松，渖简王模，安惠王楹，唐定王，郢靖王栋，伊厉王彝。
兴宗四王：虞怀王雄英，(洪武十五年薨，年八岁，追加封谥。 )吴王允通，(建文元年封。成祖降为广泽王，旋废为庶人。 )衡王允坚，(建文元年封。成祖降为怀恩王，旋废为庶人。 )徐王允熙，(建文元年封。成祖降为敷惠王。永乐二年改瓯甯王。四年，邸中火，暴薨，谥“哀简”。 )
成祖二王：汉王高煦，(宣德初，谋反伏法。事具《杂录》。 )赵简王高燧。(事具《杂录》。 )
仁宗九王：郑靖王瞻，越靖王瞻墉，蕲献王瞻垠，(初封静乐王。永乐十九年薨，谥“庄献”。仁宗即位，追加封谥。 )襄宪王瞻善，(事具《杂录》。 )荆宪王瞻冈，淮靖王瞻奥，滕怀王瞻垲，梁庄王瞻，卫恭王瞻埏。
英宗七王：德庄王见，许悼王见淳，秀怀王见澍，崇简王见泽，吉简王见浚，忻穆王见治，徽庄王见沛。(事具《杂录》。 )
宪宗十王：兴献王，(事具《追谥皇帝》。 )岐惠王榆，益端王槟，衡恭王军，雍靖王，寿定王耆，汝安王亨，泾简王舜，荣庄王枢，申懿王楷。
孝宗一王：蔚悼王厚炜，早殇，追加封谥。
世宗五王：景恭王载圳，颍殇王载Ａ４，戚怀王载Ａ５，蓟哀王载匮，均思王载夙。(已上四王俱早殇，追加封谥。 )
穆宗二王：景悼王翊铃，(早殇，赠蓝田王。隆庆元年，追加封谥 )潞简王翊Α。
神宗七王：福恭王常洵，(事具《杂录》。 )沅怀王常治，(早殇。 )瑞王常浩，(崇祯十七年，张献忠陷重庆，被执遇害。 )惠王常润，桂端王常瀛，王常溆，永思王常溥。(早殇。 )
光宗五王：简怀王由学，齐思王由楫，怀惠王由模，湘怀王由栩，惠昭王由善。(已上五王俱早殇，追加封谥。 )
庄烈帝王五：怀隐王慈ピ，(殇。 )定王慈炯，永王慈，(崇祯十七年，贼陷京师，二王俱不知所终。 )悼灵王慈焕，(殇。 )悼怀王。(殇。 )
◎杂录
凡王世子必以嫡长。如或以庶夺嫡：轻则降为庶人，重则流窜远方。若王年三十，正妃未有嫡子，其庶止为郡王。待王与正妃年五十无嫡子，始立庶长子为王世子。(王圻《续通考》。 )
洪武三年，帝惩宋元孤立，失古封建意；于是择名城大都，豫王诸子，待其壮而遣就藩服。外卫边陲，内资夹辅。
洪武六年三月，颁《昭鉴录》戒诸王。先是命陶凯张筹等，采摭汉唐以来藩王善恶可为劝戒者。会凯出参行省，编辑未成。于是召文原吉、王亻巽等续修之。书成二卷，赐名《昭鉴录》，颁赐诸王。(已上《三编》。 )
九年二月丙戌，定诸王、公主岁供之数。丙寅，定亲王宫室之饰。(《昭代典则》 )
十一月，平遥训导叶伯巨上疏言三事：其一、分封太侈，略曰：“先王之制，大都不过三国之一。上下等差，各有定分，所以强干弱枝，遏乱原而崇治本耳。今裂土分封，盖惩宋元孤立，宗室不竞之弊。而秦、晋、燕、齐、梁、楚、吴、蜀诸国，无不连邑数十，城郭宫室亚于天子之都，忧之以甲兵卫士之盛。臣恐数世之后，尾大不掉，然后削其地而夺之权，则必生觖望；甚者绿间而起，防之无及矣。昔贾谊劝汉文帝尽分诸国地，空置之以待诸王子孙。向使文帝早从谊言，则必无七国之祸。愿及诸王未之国之先，节其都邑之制，减其卫兵，限其疆理，以待封诸王之子孙。此制一定，然后诸王有贤且才者入为辅相，其余世为藩屏，与国同休。割一时之恩，制万世之利，消天变而安社稷，莫先于此。”(《叶伯巨传》。 )
八年诏，“郡王诸子年十五，人赐田十六顷为永业，除其租。”(王圻《续通考》。 )
蜀献王椿性孝友慈祥，博综典籍，容止都雅。太祖常呼为“蜀秀才”。在凤阳时，辟西堂，延李叔荆、苏伯衡商扌文史。既至蜀，聘方孝孺为世子傅，表其居曰“正学”，以风蜀人。时诸王皆备边，练士卒；椿独以礼教守西陲。蜀人安业，日益殷富。川中二百年不被兵甲，椿力也。自椿以下，四世七王，几百五十年，皆检饬守礼法，好学能文。孝宗称蜀多贤王，举献王家范，为诸宗法。(本传。 )
周王肃初封吴王。洪武七年，有司请置护卫于杭州。帝曰：“钱塘财赋地，不可。”十一年，改封周王。十四年，就藩开封。以国土夷旷，庶草蕃庑，考核其可佐饥馑者四百馀种，绘图疏之，名《救荒本草》。(本传。 )
十一年，秦王爽就藩西安。赐玺书曰：“关内之民，自元氏失政，不胜其敝。今吾定天下，又有转轮之劳，民未休息。尔之国，若宫室已完，其不急之务悉已之。”二十八年薨。赐谥册曰：“哀痛者，父子之情。追谥者，天下之公。朕封建诸子，以尔年长，首封于秦，期永绥禄位，以藩屏帝室。夫何不良于德，竟殒厥身，其谥曰：‘愍’。”(本传。 )
太祖念边防甚，且欲诸子学兵事，诸王封并塞居者预军务。而晋燕二王尤被重寄，数命将兵出塞及筑城屯田。大将如宋国公冯胜、颍国公傅友德皆受节制。又诏二王：“军中事，大者方以闻。”(《晋王传》。 )
洪武二十一年，给事中卓敬以诸王服乘有疑太子者，乘间言：“京师，天下视效。陛下于诸王不早辨等威，而使服饰与太子埒。嫡庶相乱，尊卑无序，何以服天下？”(《卓敬传》。 )
二十六年，赐诸王《永鉴录》。
二十八年，更定宗人封爵册宝之制：亲王金册、金宝，妃授金册，郡王授涂金银册、银印。 晋王第三子庆成王，生一百子，俱长成；长子袭爵，馀九十九人并封镇国将军。此古今异事也。(已上王圻《续通考》。 )
建文初，卓敬密疏言：“燕王智虑绝伦，雄才大略，酷类高帝。北平形胜地，士马精强，金元所由兴。今宜徙封南昌。万一有变，亦易控制。”(《卓敬传》。 )
惠帝为太孙时，常坐东角门，谓黄子澄曰：“诸王尊属，拥重兵，多不法，奈何？”对曰：“诸王护卫兵才足自守，傥有变，临以六师，其谁能支？汉七国非不强，卒底灭亡。大小强弱势不同，而顺逆之理异也。”比即位，命与齐泰同参国政，谓曰：“先生忆东角门之言乎？”子澄顿首曰：“不敢忘。”退而与泰谋，欲先图燕。子澄曰：“不然。周、齐、湘、代、岷诸王，在先帝时多不法，削之有名。今欲问罪，宜先周。周王，燕之母弟；削周是翦燕手足也。”谋定，明日入白帝。会有言周王肃不法者，遂命李景隆帅兵袭执之。词连湘、代诸府。于是废肃及岷王便为庶人，幽代王桂于大同，囚齐王于京师。湘王柏自焚死。(《黄子澄传》。 )
宁献王权，洪武二十六年，就藩大宁。大宁在喜峰口外，东连辽左，西接宣府，为巨镇，所属朵颜三卫骑兵皆骁勇善战。燕王初起兵，与诸将议曰：“曩余巡塞上，见大宁诸军骠悍。吾得大宁，断辽东，取边骑助战，大事济矣。”建文元年，朝议恐权与燕合，使人召权，权不至，坐削护卫。燕王闻之喜，遂单骑入大宁，诡言穷蹙求救，执权手大恸，求代草表谢罪，阴令吏士结三卫部长及诸戍卒，乃辞去。权祖之郊外，伏兵起，拥权行。王府妃妾、世子皆随入松亭关，归北平。大宁城为空。权入燕军，燕王许以事成中分天下。比即位，留之京师。乞改南土，请苏州钱塘，皆不许，封之南昌。已而有告权巫蛊诽谤者，密探无验，得已。权自是日韬晦，构精庐一区，读书鼓琴其间，终成祖世，得无患。(《宁王传》。 )
永乐元年十一月，赐代王桂玺书曰：“闻弟纵戮取财，国人甚苦，告者数矣。且王独不记建文时耶？”寻命有司，自今王府不得擅役军民、敛财物，听者治之。(《代王传》。 )
九年，使者至西安。秦王尚炳称疾不出迎，见使者又傲慢。帝逮治王府官吏，赐尚炳书曰：“齐王王拜胙，遂以国霸；晋王惰玉，见讥无后。王勉之。”尚炳惧，来朝谢罪。(《秦王传》校点者案：明史晋王作晋侯，盖皆指晋惠公。 )
宣德元年，汉王高煦反。帝召杨荣等定计。荣首请帝亲征，曰：“彼谓陛下新立，必不自行。今出不意，以天威临之，事无不济。”(《杨荣传》。 )帝难之。夏原吉曰：“独不见李景隆已事耶？臣昨见所遣将，命下即色变，临事可知矣。且兵贵神速，卷甲趋之，所谓‘先人有夺人之心’也。荣策善。”帝意遂决。(《夏原吉传》。 )车驾发京师，过杨村，马上顾从臣曰：“度高煦计安出？”或对曰：“必先取济南为巢窟。”帝曰：“不然，济南虽近，未易攻；闻大军至，亦不暇攻。护卫军家乐安，必内顾，不肯径趋南京。高煦外夸诈，实内怯，临事狐疑不能断；今敢反者，轻朕年少新立，众心未附，不能亲征耳。今闻朕行，已胆落，也出战乎！至即擒矣。”(《高煦传》。 )帝擒高煦归，至单家桥。尚书陈山迎驾，言曰：“赵王与高煦共谋逆久矣。宜移兵彰德擒赵王，否则赵王反侧不自安，异日复劳圣虑。”帝未决。时惟杨士奇以为不可。山复邀蹇义、夏原吉共请。帝曰：“先帝友爱二叔甚。汉王自绝于天，朕不敢赦。赵王反形未著，朕不忍负先帝也。”(《高燧传》。 )
景泰时，岷王徽糅奏：“蒙封臣子音为嫡长子，臣弟徽眉为江川王。凡遇节令及家庭行礼，班次不定。”命礼部议：以宗子法言之，则以嫡长为重；以家人礼言之，则以尊卑为先。凡遇公礼，则当依宗子法，重在世子；家庭私礼则当依家人礼，尊归叔伯。
天顺中，命诸宗室：凡无子者，方主行请继室；生子至八岁者，方许请名；女至十五岁者，方许请封。
七年，楚府岳阳恭僖王薨，无嗣。其弟镇国将军墀、嫡长子辅国将军均请嗣封以奉恭僖之祀。礼部言：“稽考近制，惟亲王无嗣有以郡王进封者，郡王无嗣有以镇国将军进封者；无辅国将军封郡王例。”事遂止。(已上《春明梦馀录》 )。
英宗北狩。诸王中，瞻善长且贤，众望颇属；太后命取襄国金符，不果召。瞻善上书，请立皇长子，令成阝王监国，募勇智士迎车驾。书至，景帝立数日矣。英宗还京师，居南内。又上书景帝：“宜旦夕省问，率群臣朝朔望，无忘恭顺。”英宗复辟，石亨等诬于谦、王文有迎立外藩语，帝颇疑瞻善。久之，于宫中得瞻善所上二书，而襄国金符固太太后阁中，乃赐书召瞻善，比二书于《金滕》。比至，宴便殿，命百官朝王于馆。寻请还，帝亲送至午门外，握手泣别。瞻善逡巡再拜。帝曰：“叔父欲何言？”顿首曰：“万方望治如饥渴，愿省刑薄敛。”(《襄王传》。 )
初，士木之难，韩宪王子襄陵王冲秋赴京师勤王，会解严，下书慰劳。及成化六年，寇入河套，冲秋复请率子婿击贼，宪宗止之。冲秋与兄冲或并急王事，以藩禁严，不用。自是宗臣无预事者。(《韩王传》。 )
成化十七年，徽王见沛就藩钧州。承奉司自置吏，左布政使徐恪革之，见沛以闻。宪宗书谕王：“置吏，非制也；属无罪。”(《徽王传》。 )
弘治中，唐王弥钅帝疏言：“朝廷待亲藩，生爵，没谥，亲亲至矣。间有恶未败闻，殁获美谥，是使善者怠、恶者肆也。自今宜勘实，用寓彰瘅。”礼臣请降敕奖谕，勉励诸王。诏可。(《唐王传》。 )
初，洪武二十五年议准：王妃以下，有所出者称夫人。弘治四年定：亲王庶子受封，其母始称夫人。(王圻《续通考》。 )
十二年，雍王之藩衡州，地卑湿，宫殿朽败不可居，邸中数有异，乞移山东东平州。廷臣以择地别建，劳民伤财；四川叙州有申王故府，宜徙居之，诏：“可。”(《雍王传》。 )
秦王诚泳性孝友恭谨，尝铭冠服以自警。秦以多赐地，军民佃以为业，供租税；岁歉，辄蠲之。长安有鲁齐书院，久废，故址半为民居。诚泳别易地，建正学书院。又旁建小学，择军校子弟秀慧者，延儒生教之，亲临课试。王府护卫得入学，自诚泳始。(《秦王传》。 )
正德初，诏；“王府庄田，亩徵银三分，岁为常。”德王见奏：“初年兖州庄田，岁亩二十升。独清河一县，成化中用少卿宋议，岁亩五升。若如新诏，臣将无以自给”户部执山东水旱相仍，百姓凋敝，宜如诏。帝曰：“王何患贫？其勿许。”(《德王传》。 )
十二年，襄陵王徵铃请乐户祀安王。明年，乐平王徵援徵铃例以请。礼部言：“亲王有乐户。郡王别城居者，有事假鼓吹于有司；其附近王国者，假乐户于长史司。”因并革安王供祀乐户。(《安王传》。 )
十三年，秦王请关中闲田为牧地，帝排群议许之，命阁臣草制。梁储度不可争，乃上制草曰：“太祖高皇帝著令：‘兹土不畀藩封，’非吝也；念其土广饶，藩封得之，多畜士马，富而且骄；奸人诱为不轨，不利宗社。王今得地，宜益谨，毋收聚奸人，毋多畜士马，毋听狂人谋不轨，震及边方，危我社稷。是时虽欲保亲亲，不可得已。”帝骇曰：“若是其可虞。”事遂寝。(《梁储传》。 )
嘉靖初，枣阳王槐请除宗人禄，使以四民业自为生，贤者用射策应科第。寝不行。(《襄王传》。 )
嘉靖七年，辅国将军当奏，辞辅国将军及子奉国将军禄，佐助运河。赐敕褒谕。又上书言：“各藩郡、县主、县君、先仪宾没者，故事：仪宾得支半禄。今四方灾伤，边陲多事，民穷财尽，而各仪宾暴横侈肆，多不法。请勿论品级，减其月给。”明年，又请以父子应得禄米佐振；因劝帝法祖宗，重国本，裁不急之费，息土木之工。词甚恺切。帝特敕褒之，不听辞禄。(《鲁王传》。 )
东瓯王健楸无子，上书言：“宗室所以蕃，由诈以媵子为嫡，糜费县官。今臣无嫡嗣，请以所受府第屯厂尽归鲁府，待给新封，省民财万一。乞著为例。”报可。(同上。 )
九年，礼部覆丰林王疏，议处宗室事。上自为书赐诸王，欲将朝廷皇子皆封郡王，亲王次子皆封镇国将军。书成未发，以示少傅张璁。璁言：“诸王封爵，原有定制，恐一旦降封，有失亲睦之道。以臣愚计，莫若量减禄而不降封。郡王以下，凡全支俸米者，照依京官事例，米钞或四六或中半折支；其有米钞兼支者，亦量为递减，以示撙节。”上遂不果行。至嘉靖末，礼部议上《宗藩事例》，于是秦、晋、周、楚、蜀、赵、庆、襄、淮、德、崇石；而郡王以下至中尉皆有所减削矣。(《明臣奏议》。 )
户部议核：王府所请山场湖陂，断自宣德，以后者皆还官。诏允行。于是山东巡抚都御史邵锡奏：“德府庄田俱在革中。”与德王榕讦奏，锡持之益坚。(《德王传》。 )
秦王惟焯尝奏请潼关以西，凤翔以东河Й地，曰：“皇祖所赐先臣爽也。”户部尚书材执奏：“陕西外供三镇，内给四王，困已极。岂得复夺Й地滥给宗藩？”诏如材言。(《秦王传》 )
郑靖王四世孙恭王厚烷，世宗幸承天，厚烷迎谒于新乡，加禄三百石。世宗修斋醮，诸王争遣使进香，厚烷独不遣。二十七年七月，上书，请帝修德讲学，进《居敬》、《穷理》、《克己》、《存诚》四箴，《演连珠》十章，以神仙、土木为规谏，语切直。帝怒，下其使者于狱。已而故盟津王见{艹}子善，讦厚烷谋不轨；遣官往讯，无左验。帝下诏数厚烷骄慢无礼，废为庶人，幽之凤阳。隆庆元年，复王爵，增禄四百石。世子载育笃学有至性，痛父非罪见系，筑土室宫门外，席独处者十九年；厚烷还邸，始入宫。万历十九年，厚烷薨。载育言：“郑宗之序，盟津为长。前王见{艹}既锡谥复爵矣，爵宜归盟津。”屡疏恳辞。礼臣言：“载育虽深执让节，然嗣圈王已三世，无中更理。宜以载育子翊锡嗣。”载育执奏如初。乃以善之孙载玺嗣。二十三年，上历算岁差之法，及所著《乐津》书，考辨详确，识者称之。(《郑王传》。 )
四十一年，御史林润言：“天下财赋，岁供京师米四百万石，而各藩禄岁至八百五十三万石；山西、河南存留米二百三十六万三千石，而宗室禄米五百四万石；即无灾伤蠲免，岁输亦不足供禄米之半。年复一年。愈加蕃衍，势穷弊极，将何以支？”事下诸王议。明年，南陵王睦英条上七议，请：“立宗学以崇德教，设科选以励人才，严保勘以杜冒滥，革穴职以除素餐，戒奔竞以息饕贪，制拜埽以广孝思，立忧制以省禄费。”后颁《宗藩条例》，多采睦英议云。(《周王传》。 )
四十三年，肃怀王绅堵薨，无子。靖王孙辅国将军缙贵以属近宜嗣。礼官言：“缙贵，怀王从父，不宜袭。”诏以本职理府事，上册宝，罢诸官民属。穆宗即位，定王妃吴氏及延长王真氵竟等，先后上言：“圣祖刈群雄，定天下，报功之典，有隆无替。臣祖庄王，受封边境，操练征戍，屏卫天家。不幸大宗中绝，反拘于昭穆之次，不及勋武断绝之典，非所以崇本支、厚藩卫也。”下部议，议以郡王理藩政。帝不许。隆庆五年，特命缙贵嗣肃王，设官属之半。(《肃王传》。 )
隆庆二年，尚书王世贞奏：“臣于嘉靖二十九年，遇故修玉牒臣云：‘自亲王而下至庶人，已书名者几三万位；又二十年，可得五万位。周府已近四千位，韩府亦近千馀位。虽竭天下之财力，恐不足以供其源源之产。’臣窃以为国家待宗室之意，往往伤于用恩；其法又伤于用义。夫族属至于奉国将军，亦可已矣；又复推而三其中尉，以至世世不绝，所谓伤于用恩者也。虽其疏者，皆高帝及列圣后也；无罪而困之于一城，而绝其仁进之路，所谓伤于用义者也。乞下礼部会议，于奉国将军诸子免其禄秩，分居附近州县，废著之日给与房价，量复徭役终身，使得毕力农贾。其有志科目者，照常肄学应试，听为南京及司、府、州、县等官。”疏入，不纳。(《明臣奏议》。 )
三年五月，礼部郎中戚元佐疏：“诸藩日盛，禄粮不继，不及今密为区处，将来更有难处者。昔高皇帝众建诸王，皆拥重兵，据要地，以为国家屏翰，此一时也。靖难以后，防范滋密，兵权尽解，朝堂无懿亲之迹，府僚无转补之阶，此又一时也。嗣是，人多禄寡，支用不敷，乃有共蓬而居，分饼而食，年四十而未婚，没数载而不窆，强者劫夺于通衢，弱者浸入于舆皂，此又一时也。夫国初亲王、郡王、将军才四十九位，女才九位；今二百馀年，宗支玉牒见存二万八有奇，视国初不啻千倍。即尽岁供之输，犹不能给其半；十年之后，又将何以给之？议者谓：‘祖制不敢擅更。’不知国初亲王之禄以五万计，其他缎匹、茶、盐各项，亦复相等。不数年而止给米，又不数年而减为万石；万石不能给，而于代、肃、辽、庆诸王且岁给五百石；是高皇帝令自己出，而已减于前矣。其在今日，事势愈难，可不变而通乎？”(《明通纪》。 )
万历十年，议准：亲王薨逝，其子应袭者及世孙承重者，俟服制满，方许请封。若薨而绝嗣，许亲弟亲侄进封为亲王；如无亲弟侄，以次推及伦序相当者进封。(王圻《续通考》。 )
镇国中尉睦楔覃精经学，论者以方汉之刘向。万历五年，举文行卓异，为周藩宗正，领宗学。约宗生以三、六、九日午前讲《易》、《诗》、《书》，午后讲《春秋》、《礼记》，虽盛寒暑不辍。(《周王传》。 )
十八年六月，更定《宗藩事例》，始令无爵者得自便。(《本纪》。 )
二十一年，先是景王封德安，土田倍诸藩，国绝，赋额犹存。及帝弟潞王之国卫辉，悉以景赋予王。王奏，赋不及额。帝为夺监司以下俸，责抚按急奏报。巡抚湖广郭维贤言：“景府赋额，皆奸民投献，妄张其数。臣为王履亩，增赋二万五千，非复如往者虚数。王反称不足，何也？且潞去楚远，莫若徵之有司，转输潞府。《会典》：‘皇庄及勋戚官庄，遇灾蠲减视民田。’今襄、汉水溢，王佃民流亡过半，请蠲如例。”(《郭维贤传》。 )
二十三年正月，郑世子载育请：宗室皆得儒服就试，毋论中外职，视才器使。从之。许奉国中尉以下入试，辅国中尉以上，爵尊不得与。其后礼臣李廷机言：“封爵、科目，原自两途。彼既愿从科入试，应照士子出身资格铨除，何拘原爵？”亦从之。惟不得除京朝官。(《三编》。 )
赵翼田：“崇祯中，中部知县名新堞者，守城，死流贼之难。云南通判寿钅林，孙可望兵至，欲降之，不从，遂遇害。巩昌通判廷璋，署秦州，城陷，为贼所执，使之跪；叱曰：‘我，天朝宗姓也。今日惟求一死。’遂杀之。(《诸王传》。 )宝丰知县朱由咸，密县知县朱敏汀，亦皆以宗贡生出仕，死流贼之难。(《武大烈传》。 )此皆万历以后许宗人应试得官者也。向使早如唐制，宗人各有进身之路；则平时既无坐食廪禄之费，一旦有事，或亦有如吴王虢王之为国立功，未尝不可收维藩之助。乃直至末造，始开入仕之途，而已无及矣。”
明初，亲王岁禄外，量给草厂牧地。间有以废壤河滩请者，多不及千顷；部臣得执奏，不尽从也。景王就藩时，赐予概裁省；楚地旷，多闲田，诏悉予之。景藩除，潞王翊Α得景故籍，地多至四万顷。部臣无以难。至福王常洵之国，版籍更定，民力益绌，尺寸皆夺之民间，海内骚然。论者推原事始，颇以翊Α为口实云。(《潞王传》。 )先是有旨，言：“福王常洵之国，非庄田足四万不行。”廷臣大骇。叶向高因言：“《会典》载亲王禄米万石，养赡名目已是添设，岂可过多？各直省田土之数，惟大郡方有四万顷，少者止一、二万顷。自祖宗以来，封国不少，使各割一大郡，则天下地已尽；今日非但百姓无田，即朝廷亦无田矣。况圣子神孙源源未已乎？列圣相传，遵守家法，岂无爱子欲加厚，以祖制不敢逾越，必如是而后万世可常行耳。福王所陈，不过引景府、潞府事例。夫潞府就封时，废府田地尚多，未尝括及民间。今田地已尽，而租银之入，已过潞府，何更求多乎？至景府久不之国，皇考在裕邸尝怀危疑，其后皇祖断然遣之，人心始安。景府屡请楚地，几至激变，当时皆讥皇祖过宠，非以爱之，亦前事之鉴也。臣愚请祖制当遵，吉典当举。王方建维城之固，与国同休，不当以土田小事，滋天下之口。”又言：“使福王庄田必足四万顷，则之国无日。王疏以祖制为言，试思亲王四万顷之庄田，《祖训》、《会典》累朝功令有之乎？臣不知王所引祖制何指也？自景府以前，无出数千顷外者。惟景府以宠爱越分，致坏祖制。王奈何尤而效之乎？况今河南、山东抚按官Ａ６括已尽，恐有奸徒以投献为名者，挟仇报怨。中州齐楚间稍有土地者，不安其生，天下由此多事矣。”(《三编》。 )
常洵请淮盐千三百引，设店洛阳，与民市。中州旧食河东盐，以改食淮盐故，非王肆所出不得鬻。河东引过不行，边饷由此绌。户科给事中姚宗文言：“方今盐法壅滞，盐课不登。今王府公行货卖，则狐鼠群奸必至公然夹带。两淮正额引盐必滞。河东行盐之地自有成法，一理阻绝，则行盐地少，盐课必亏。河南境内民肆向有堆卖官盐，价值一定；若王府售卖，昂值专利，势必腾涌。民何以堪？”(《三编》。 )
三十一年，秦王以嫡子久未生，请封其庶长子为世子，复请封其他子为郡王。礼部尚书郭正域皆持不可；首辅沈一贯使大以上命胁之。正域榜于门曰：“秦王以中尉进封，庶子当仍中尉，不当为郡王；妃年未五十，庶子亦不得为世子。”一贯无以难。(《郭正域传》 )。
四十三年五月，山西巡抚吴士度言：“国家建藩颁爵，自亲王、郡王至将军、中尉，俱有定禄。年来宗支蕃衍，间有无禄极贫，或以擅婚私滥、妾之子不敢请名者，或以幼而无父不能请名者，或已请名而家贫不能封者，与孀妇身无所依者，每名月给米一石，折银一钱，于各府正项粮饷内支给。”从之。(《实录》。 )
天启五年五月，行宗室限禄法。(《本纪》。 )
宗藩婚嫁命名，例请于朝。贫者为部所稽。自万历末至崇祯初，积疏累千。有白首不能完家室，骨朽而尚未命名者。礼部尚书何如宠，请贫宗得嫁娶者六百馀人。(《何如宠传》。 )
崇祯中，部尚书倪元璐奏曰：“天下诸藩，孰与秦晋？秦晋，山险用武国也。请谕二王：以剿贼保秦责秦王，以遏贼不入责晋王。王能杀贼，假王以大将军权；不能杀贼，悉输王所有饷军。贼平，益封王各一子如亲王，亦足以明报矣。二王独不鉴十一宗之祸乎？王忠而熟于计，必知所处矣。”书上，不报。(《冯师孔传》。 )
十四年冬，李自成攻开封，周王恭枵出库金五十万饷守陴者，悬赏格：殪一贼，予五十金。贼穴城，守者投以火，贼被热死者不可胜计，乃解围去。(《周王传》。 )

[book_title]卷五 帝系五
◎公主
明制：皇姑曰大长公主，皇姊妹曰长公主，皇女曰公主，俱授金册，禄二千石。婿曰驸马都尉。亲王女曰郡主，郡王女曰县主，孙女曰郡君，曾孙女曰县君，元孙女曰乡君。婿皆仪宝。郡主禄八百石，馀递减有差。(《公主传》。 )
仁祖二女：太原长公主，(嫁王七一，洪武元年，追册。 )曹国长公主。(嫁李贞，洪武元年，追册为孝亲公主。三年，改册陇西长公主。五年，改册曹国长公主。 )
太祖十六女：临安公主，(下嫁李祺。 )宁国公主，(下嫁梅殷。 )崇宁公主，(下嫁牛城。 )安庆公主，(下嫁欧阳伦。 )汝宁公主，(下嫁陆贾。 )怀庆公主，(下嫁王宁。 )大名公主，(下嫁李坚。 )福清公主，(下嫁张麟。 )寿春公主，(下嫁傅忠。 )十公主，(早薨。 )南康公主，(下嫁胡观。 )永嘉公主，(下嫁郭镇。 )十三公主，(早薨。 )含山公主，(下嫁尹清。 )汝阳公主，(下嫁谢达。 )宝庆公主，(下嫁赵辉。 )
南昌王女：(附 )福成公主。(嫁王克恭。 )蒙城王女：(附 )庆阳公主。(嫁黄琛，建文时改庆成郡主。 )
兴宗四女：江都公主，(下嫁耿浚，初称江都郡主。建文元年，进公主。永乐初，复降郡主。 )宜伦郡主，(下嫁于礼。 )三女无考，南平郡主。(未下嫁，永乐十年薨，追册。 )
成祖五女：永安公主，(下嫁袁容。 )永平公主，(下嫁李让。 )安成公主，(下嫁宋琥。 )咸宁公主，(下嫁宋瑛。 )常宁公主。(下嫁沐昕。 )
仁宗七女：嘉兴公主，(下嫁井源。 )庆都公主，(下嫁焦敬。 )清河公主，(下嫁李铭。 )真定公主，(下嫁王谊。 )德安公主，延平公主，德庆公主。(俱早薨。 )
宣宗二女：顺德公主，(下嫁石。 )常德公主。(下嫁薛桓。 )
英宗八女：重庆公主，(下嫁周景。 )嘉善公主，(下嫁王增。 )淳安公主，(下嫁蔡震。 )崇德公主，(下嫁杨伟。 )广德公主，(下嫁樊凯。 )宜兴公主，(下嫁马诚。 )隆庆公主，(下嫁游泰。 )嘉祥公主。(下嫁黄镛。 )
景帝一女：固安公主。(英宗复辟，降称郡主。宪宗五年，下嫁王宪，礼仪视公主。 )
宪宗五女：仁和公主，(下嫁齐世美。 )永康公主，(下嫁崔元。 )德清公主，(下嫁林岳。 )长泰公主，仙游公主。(皆早薨，追册。 )
孝宗三女：太康公主，(早薨。 )永福公主，(下嫁邬景和。 )永淳公主。(下嫁谢诏。 )
世宗五女：常安公主，思柔公主，(俱早薨，追册。 )宁安公主，(下嫁李和。 )归善公主，(早薨，追册。 )嘉善公主。(下嫁许从诚。 )
穆宗六女：蓬莱公主，太和公主，(俱早薨。 )寿阳公主，(下嫁侯拱辰。 )永宁公主，(下嫁梁邦瑞。 )瑞安公主，(下嫁万炜。 )延庆公主。(下嫁王。 )
神宗十女：荣昌公主，(下嫁杨春元。 )寿宁公主，(下嫁冉兴让。 )静乐、云梦、灵邱、仙居、泰顺、香山、天台八公主。(俱早薨，追册。 )
光宗九女：怀淑公主，(早薨。 )宁德公主，(下嫁刘胡福。 )遂平公主，(下嫁齐赞元。 )乐安公主，(下嫁巩永固。 )馀五女。(皆早世。 )熹宗二女。(皆早薨。 )
庄烈帝六女：坤仪公主，(追谥。 )长平公主，(周显尚之。 )昭仁公主，(城陷死。 )馀三女。(皆早世，无考。 )○杂录
洪武元年，册南晶、蒙城两王女为公主，授王克恭、黄琛为驸马都尉。四年三月，礼官上方：“皇侄女宜改封郡主，克恭、琛当上驸马都尉诰。”帝曰：“朕惟侄女二人，不忍遽加降夺，其称公主、驸马如故。”(《公主传》。 )
洪武元年，以临安公主归李善长子祺，拜驸马都尉。始命礼官定公主下之仪：先期告奉先殿；下嫁前二日，遣使册公主；册后次日，谒奉先殿。又定驸马受诰仪：吏部奉诰命置龙亭，至太师府，驸马朝服拜受。次日，善长及驸马谢恩；后十日，始请婚期。(《续通典》。 )
十九年，寿春公主下嫁傅忠，颍国公友德子也。先是九年二月定制：公主未受封者，岁给丝纱绢布线；已封，赐庄田一顷，岁徵租一千五百石，钞三千贯。主为太祖所爱，赐吴江县田一百二十馀顷，皆上腴，岁入八千石，逾他主数倍。(《公主传》。 )
二十六年，稍更仪注。然拜舅姑及公主、驸马相向拜之礼，终明世未尝行也。(《通典》。 )
庆阳公主，至建文时改封庆成郡主，四年五月，遣主诣燕军，议割地罢兵，棣不奉诏。主盖成祖从姊。或谓福成、庆阳皆太祖从姊者，误也。(《公主传》，《三编》。 )
成祖即位，驸马都违法梅殷尚拥兵淮上。帝迫宁国公主啮血为书投殷。殷得书恸哭，乃还京未几，都督佥事谭深、锦衣卫指挥赵曦挤殷死桥下，以殷自投水闻。主牵帝衣大哭，问驸马安在？帝曰：“为主迹贼，无自苦。”初，主闻成祖起兵，贻书责以大义；不答。成祖至淮北，贻主书，命迁居太平门外；主亦不答。然成祖故重主，即位后，岁时赐与无算，诸主莫敢望。(《公主传》。 )
公主薨逝，例无谥号。惟洪武元年，追谥陇西公主为孝亲公主；仁宗追封第四女为德安公主，谥曰“悼简”。世宗朝，郭勋请追谥高祖母永嘉大长公主，特赐谥曰“贞懿”。
宝庆公主者，高帝幼女也。文皇既定京师，俾仁孝皇后女之。年十九，归驸马都尉赵辉，资妆比诸公主特厚。时仁庙在东宫，令送之至邸，亦殊典也。(已上《春明梦馀录》。 )
仁宗即位，进汝阳、宁国、怀庆、大名、南康、永嘉、含山、宝庆七主皆进称大长公主。自后诸帝即位，公主进封长公主、大长公主，皆如制。(《公主传》校点者案：明史：“汝阳与宁国、怀庆、大名、南康、永嘉、含山、宝庆七主皆进称大长公主。”据此，汝阳不在七主之内。应加一“与”字而删去汝阳上之“进”字。 )
洪熙元年，封皇女六人为公主。命先为嘉兴、延平、庆都三主府造中使司印。中使司有正、有副，阉宦领之，如王府之承奉。(《野获编》。 )
天顺五年，重庆公主下嫁周景。主事舅姑甚孝，衣履多手制。岁时拜谒，如家人礼。景每早朝，主必亲起亲饮食。主之贤，近世未有也。(《公主传》。 )
故事：仪宾尚主，无得系牙牌。惟成化六年，礼部为成阝府仪宾王宪乞给牙牌；上从之。宪盖尚景帝固安公主也。(《野获编》。 )
弘治二年，册封仁和长公主。重定婚仪：入府，公主、驸马同拜天地，行八拜礼；堂内设公主座于东，西向；驸马东向座；馀如前仪。(《礼志》。 )
弘治四年，固安公主卒，上命丧礼一亲嘉祥长公主。嘉祥为英安女。时固安母汪氏，尚称成阝王妃，其女乃得异数如此。因思懿文太子三女，长为江都公主，下嫁驸马耿，文皇降为郡主，仪宾竟以罪死。(《野获编》。 )
英宗第二女嘉善公主，下嫁王骥孙王增。世宗第四女下嫁许崇诚，亦封嘉善公主。(同上。 )
嘉靖元年，永福长公主下嫁，择昏于七月下旬。给事中安磐言：“公主于孝惠皇太后为在室孙女，期服未满，宜更其期。旧仪：驸马见公主，行两拜礼，公主坐受，乖夫妇之分，亦当革正。”帝以遗旨格之，相见礼如故。(《安磐传》。 )
十二年，永嘉大长公主元孙郭武定侯勋弟也。援累朝公主例，请荫入监。礼臣言：“公主子孙本无入监事例，因汝阳大长公主庶孙谢琰乞恩，允之，究非令典。”得旨不许。万历壬寅，以册立皇太子，恩诏内许公主荫子送监读书。(《野获编》。 )
万历三十六年，七公主下嫁，宣索至数十万。户部尚书赵世卿引事力争，诏减三之一。世卿复言：“陛下大婚止七万，长公主下嫁止十二万，乞陛下再裁损，一仿长公主例。”帝不得已，从之。(《世卿传》 )
崇祯元年，教习驸马陈钟盛言：“臣教习驸马巩永固。驸马黎明于府门外月台四拜，云：至三月后，则上堂、上门、上影壁，行礼怊前，始视膳于公主前。公主饮食于上，驸马侍立于旁，过此方议成婚。驸马馈果肴，称‘臣’；公主答礼，书‘赐’。皆大失礼。夫既合卺，则俨然夫妇；安有跪拜数月，称臣视膳，然后成婚者？《会典》载：行四拜于合卺之前。明合卺后无拜礼也。以天子馆甥下同隶役，岂所以尊朝廷？”帝是其言，令永固即择日成婚。(《礼志》。 )
长平公主年十六，庄烈帝选周显尚主，将婚，以寇警暂停。城陷，帝入寿宁宫，主牵帝衣哭。帝曰：“汝何故生我家！”以剑挥斫之，断左臂。又斫昭仁公主于昭仁殿。越五日，长平公生复苏。大清顺治二年，命显复尚故主，土田、邸第、金钱、车马、锡予有加。主涕泣逾年，病卒。(《公主传》。 )

[book_title]卷六 礼一(吉礼 )
◎礼
太祖初定天下，首开礼乐二局，广徵耆儒，分曹究讨。洪武元年，命中书省暨翰林院、太常寺定拟祀典，乃历叙沿革之由，酌定郊庙宗社议以进。礼官及诸儒臣又编集郊庙山川等仪，及古帝王祭祀感格可垂鉴戒者，名曰《存心录》。
二年，诏诸儒臣修礼书，明年告成，赐名《大明集礼》。其书准五礼，而益以《冠服》、《车辂》、《仪仗》、《卤簿》、《宗学》、《音乐》。凡升降仪节，制度名数，纤细异具。又屡敕议礼臣李善长、傅、宋濂、詹同、陶安、刘基、魏观、崔亮、牛谅、陶凯、朱升、乐韶凤、李原名等编辑成集。县诏郡县举高洁博雅之士徐一夔、梁寅、周子谅、胡行简、刘宗弼、董彝、蔡深、滕公琰至京，同修礼书。若夫厘正祀典，凡天皇、太乙、六天、五帝之类，皆为革除，而诸神封号悉改从本称，一洗矫诬陋习，其度越汉唐远矣。(《礼志》。 )
洪武六年三月申辰，礼官上所定礼仪。帝谓尚书牛谅曰：“元世废弃礼教，因循百年，中国之礼，变易几尽。朕即位以来，夙夜不忘，思有以振举之，以洗梁之习。常命尔礼部定著礼仪。今虽已成，宜更与诸儒参详考议，斟酌先王之典，务合人情，永为定式。”(《大训记》。 )
二十四年六月己未，诏廷臣参考历代礼制，更定冠服、居室、器用制度。(《本纪》。 )
明初之议礼局限性，宋濂方家居，诸仪率多陶安裁定。大祀礼专用安议，其馀参汇诸说，从其所长。用詹同，时享用朱升，释奠、耕用钱用壬，五祀用崔亮，朝会用刘基，祝祭用魏观、军礼用陶凯，皆能援据经义，酌古准今，郁然成一代休明之治。虽折中断制，裁自上心；诸臣之功，亦曷可少哉！(《陶安诸臣赞》。 )
《李善长传》：“已帅礼官，定郊社宗庙礼；寻奏定六部官制，议官民丧服及朝贺东宫仪。奉命监修《元史》，编《祖训》，录《大明集礼》诸书，定天下岳渎神只封号。”
《宋濂传》：“濂于书无所不通。在朝，郊社、宗庙、山川百神之典，朝会、宴享、律历、衣冠之制，四裔贡赋、赏劳之仪，旁及元勋巨卿碑记刻石之辞，咸以委濂。”
《范常传》：“洪武元年，擢翰林直学士兼太常卿。帝锐意稽古礼文。群臣集议，间有异同；常能参合众言，委曲当上意。”
《梁寅传》：“时以礼、律、制度分为三局，寅在礼局中。讨论精审，诸儒皆推服。”
《陶安传》：“吴元年，初置翰林院，首召安为学士。时徵诸儒议礼，命安为总裁官。”
《钱用壬传》：“初官御史台经历，寻与陶安等博议郊庙、社稷诸仪。其议释奠、田，皆援据经文及汉魏以来故事，以定其制。洪武元年，拜礼部尚书，凡礼仪、祭祀、宴享、贡举诸政，皆专属礼官。又诏与儒臣议定乘舆以下冠服诸式。时儒生多习古义，而用壬考证尤详确。”
《詹同传》：“初迁考功郎中，直起居注。会议礼，同议当，遂用之。”
《朱升传》：“洪武元年，进翰林学士，定宗庙时享斋戒之礼。”
《崔亮传》：“初亮居礼曹时，即位、大祀诸礼，皆其所条画，丞相善长上之朝，由是知名。及为尚书，一切礼制，用壬先所议行者，亮皆援引故实以定其议，考证详确，逾于用壬。又请：大祀前七日，陪祀官诣中书受誓戒，戒辞如《唐礼》。又依《周礼》定五祀及四时荐新、裸礼，圭瓒郁鬯之制。并言：‘旗纛月朔望致祭，烦而渎，宜止行于当祭之日。‘皆允行之。帝以日中有黑子，疑祭天不顺所致，欲增郊坛从祀之神。亮执奏：‘汉唐烦渎，不宜取法。’乃止。”
《牛谅传》：“谅三迁至礼部不收，更定释奠及大祀分献礼，与詹同等议省牲冠服。又奏：三皇立庙京师，春秋时祭；汉、唐以下，就陵立庙。帝为更定行之。”
《刘仲质传》：“洪武十五年，拜礼部尚书。命与儒臣定释奠礼，颁行天下学校。”
《陶凯传》：“洪武三年，与崔亮并为礼部尚书，各有敷奏。军礼及品官坟茔之制，凯议也。”
《任昂传》：“十五年，为礼部尚书，请更定冕服之制及朝参坐次；又奏毁天下淫祠，正祀典称号。”
《李原名传》：“为礼部尚书，以帝命行养老之政，申明府、州、县多寡之数，定官民巾服之制，皆著为令。凡郊社、宗庙、社稷、岳渎诸制，先后儒臣论定，时有详略，帝悉令原名更正之。”
《刘三吾传》：“时天下初定，典章关略。帝锐意制作，宿儒凋谢，得三吾晚，说之。一切礼制及三场取士法，多所刊定。”建文三年闰三月，《礼制》成，颁诏天下。(《明纪》。 )
永乐中，颁《文公家礼》于天下，又定巡狩、监国及经筵日讲之制。
世宗以制礼作乐自任。其更定之大者，如分祀天地，复朝日、夕月于东、西郊，罢二祖并配，以及祈、大雩、享先蚕、祭圣师、易至圣先师号，皆能折衷于古。独其排众议，睿宗太庙，跻武宗上，徇本生而违大义，以明察始而以丰昵终矣。(已上《礼志》。 )
嘉靖四年十二月，《大礼集议》成，颁示天下。
七年六月，《明伦大典》成，颁示天下。(已上《本纪》。 )○祭祀总叙
明初，以园丘、方泽、宗庙、社稷、朝日、夕月、先农为大祀；太岁、星辰、风云、雷雨、岳镇、海渎、山川、历代帝王、先师、旗纛、司中、司命、司民、司禄、寿星为中祀；诸神为小祀。后改先农、朝日、夕月为中祀。
天地、太庙、社稷、山川诸神皆天子亲祀。国有大事，则遣官祭告。若先农、城隍、旗纛、马祖、五祀、京仓、先贤、功臣合祀皆遣官致祭。而帝王陵寝及孔子庙则传制特遣。(王圻《续通考》。 )
正月三祭：上辛祈，立春享太庙，祭司户。
二月九祭：惊蛰祭太岁、月将、风、云、雷、雨诸神，春分朝日于东郊，上戊祭太社、太稷，上戊之明日，祭帝社、帝稷，上丁祭先师孔子，上甲祭三皇，祭历代帝王庙，祭先农，祭司马之神。
三月三祭：清明祭奉先殿，祭岳镇、海渎之神，祭泰厉。四月三祭：孟夏享太庙，大雩，祭司灶。五月二祭：夏至祀皇地只于丘，前期祭告太庙。六月一祭：季夏祭中溜。
七月二祭：孟秋享太庙，祭司门。
八月十祭：秋分夕月于西郊，上戊祭太社、太稷，上戊之明日，祭帝社、帝稷，上丁祭先师孔子，上甲祭三皇，祭历代帝王庙，祭城南旗纛庙，祭都城隍之神，祭天神、地只于山川坛，祭太岁、月将、风、云、雷、雨之神，望日祀灵神。
九月三祭：季秋大飨，霜降祭岳镇、海渎之神，祭旗纛于教场。十月三祭：孟冬享太庙，朔日祭泰厉，祭司井。十一月二祭：冬至祀昊天上帝于圜丘，前期祭告太庙。
十二月三祭：季冬享太庙，岁暮大，祭旗纛于承天门外。○省牲
牲四等：曰犊，曰牛，曰大牢，曰少牢。色尚も或黝。大祀入涤九旬，中祀三旬，小祀一旬。(《吾学编》。 )
涤牲，立神牲所，设官二人牧养神牲。祀前三月，付廪牺，令涤治如法。其中祀涤三十日，小祀涤十日者，亦如之。(《明集礼》。 )
洪武二年，帝以祭祀省牲于神坛甚迩，人心未安。尚书崔亮乃奏考古省牲之仪，远神坛二百步。(《崔亮传》。 )
三年，帝以郊祭之牲与群祀牲同牢刍牧，不足以别祀天之敬。乃因其旧地改作而加绘饰，中三间以养郊祀牲，左三间养后土牲，右三间养太庙、社稷牲，馀屋养山川百神之牲。凡大祀牺牲，前一月，帝躬视涤养，继命群臣更日往视，岁以为常。(《实录》。 )
崔亮言：“大祀，帝亲省牲；中祀小祀之牲，当遣官代。”帝命：“亲祭者皆亲省牲。”(《崔亮传》。 )
六年，御史台言：“吏部尚书吕本奉职不谨，郊坛牲角非茧栗，功臣庙坏不修。”诏免官，罚役功臣庙。(《明会典》。 )
七年，定制：大祀，皇帝躬省牲。中祀小祀，遣官。(《礼志》。 )
十三年九月，溧水县祭社稷，以牛醢代鹿醢。礼部言：“定制：祭物缺者以他物代。”帝曰：“所谓缺者，以非土地所产。溧水固有鹿，是有司故为苟简也。百司所以能理其职而尽民事者，以其常存敬惧之心耳。神犹忽之，于人事又何惧焉？”命论如律。(同上。 )
凡郊庙牺牲已在涤者：或有伤，则出之；死则埋之；其有疾者，亦养于别所，待其肥盾，以备小祀中祀之用。若未及涤或有伤疾者，归所司别用。(《春明梦馀录》。 )
景泰四年，令礼部铸造“牲”字、“牢”字火印各一，会同太常寺及御史，印记各处解到牛羊。(同上。 )
正德十五年三月戊戌，清明节，太常寺奏：“陵寝祭牲已有定制，豕为必用之物，请驰其禁。”从之。(《实录》。 )
嘉靖十一年，更定冬夏至祈，俱祭前五日亲视；后俱遣大臣。圜丘苍犊，方丘黄犊，配位各纯犊。(《礼志》。 )
隆庆元年五月，太常寺卿邹应龙省牲北郊。东厂太监冯保传呼至，导者引入，正面热香，俨若天子。应龙大骇，劾保僭肆。保深衔之。(《邹应龙传》。 )
万历四十四年八月，南京太常寺少卿桂有根言：“孝陵元旦、清明、长至三大祭，交物俱备。中元、孟冬两忌辰及万寿节五祭，向止陈设酒果；应加用牲帛祭文。”从之。(《实录》。 )
◎斋戒
洪武元年，翰林学士朱升等奉敕撰斋戒文。大祀七日：前四日戒，后三日斋。上曰：“凡祭祀天地、社稷、宗庙、山川等神，为天下祈福，宜下令百官斋戒。若自有所祷，不关民事者，不下令。”又以致斋七日、五日，为期太久，人心易怠；止临祭斋戒三日，务致精专。(《通典》。 )
又诏：“大祀前七日，陪祀官诣中书省受誓戒，各扬其职；不共者，国有常刑。”从礼部尚书崔亮请也。(同上。 )
三年，谕礼部尚书陶凯曰：“人心操舍无常，必有所警而后无所放。”乃命礼部铸铜人一，高尺有五寸，手执牙笏；大祀则书“致斋三日”，中祀则书“致斋二日”于简上。太常司进置斋所。(《礼志》。 )
陶凯又奏：“凡亲祀：皇太子宫中居守，亲王戎服侍从。皇太子、亲王虽不陪祀，一体斋戒。”(《通典》。 )五月，建斋宫于圜丘之西、方丘之东。(《实录》。 )
四年，礼官奏定：天子亲祀，斋五日；遣官代祀，斋三日；降香，斋一日。
二十一年，定制：斋戒前二日，太常寺司官宿于本司；次日，奏请致斋；又次日，进铜人，传制谕文武百官斋戒。(已上《礼志》。 )
宣德七年，大祀南郊。帝御斋宫，命内官、内使：饮酒食荤，入坛唾地者，罪之；司礼监从容者，同罪。斋之日，御史检视各官于斋次。(《会典》。 )
嘉靖九年，定前期三日，帝御奉殿，百官朝服听誓戒。(《礼志》。 )
世宗以旧存斋宫在圜丘北，是踞视圜丘也，欲改建于丘之东南。夏言言：“更起斋宫于圜丘之旁，似于古人扫地之义，未为允协。且秦、汉以来，并无营室者，正谓质诚尊天，不自崇树，以明谦恭肃敬之旨，故惟‘大次’之设，为合古典。愿寝其议。”报闻。(《春明梦馀录》。 )

[book_title]卷七 礼二(言礼 )
◎亲郊
太祖祀上帝于圜丘九。(洪武元年十一月庚子，二年十一月乙巳，三年十一月庚戌，四年十一月丙辰，五年十一月辛酉，六年十一月丙寅，冬至，改卜郊壬午，七年十一月辛未，八年十一月丁丑，九年十一月壬午。 )
合祀天地于奉天殿一。(十年十一月丁亥。 )
大祀天地于南郊二十。(十二年正月己卯，十三年正月癸卯，十四年正月乙未，十五年正月乙未，十六年正月乙卯，十七年正月丁未，十八年正月辛未，十九年正月甲子，二十年正月甲子，二十一年正月辛卯，二十二年正月丁亥，二十三年正月己卯，二十四年正月癸卯，二十五年正月乙未，二十六年正月辛酉，二十七年正月乙卯，二十八年正月丁未，二十九年正月壬申，三十年正月丙寅，三十一年正月壬戌。 )
惠帝大祀天地于南郊二。(建文元年正月庚辰，三年正月辛未。 )
成祖大祀天地于南郊十七。(建文四年七月壬午，永乐元年正月辛卯，二年正月乙卯，三年正月庚戌，四年正月丁未，五年正月丁卯，六年正月辛酉，七年正月乙卯，九年正月甲戌，十年正月丁酉，十一年正月辛卯，十五年正月丁丑，十九年正月甲戌，二十年正月辛未，二十一年正月乙未，二十二年正月戊子。 )
皇太子摄祀天地于南郊一。(八年正月己卯。 )仁宗大祀天地于南郊一。(洪熙元年正月丙戌。 )
宣宗大祀天地于南郊九。(宣德元年正月丁未，二年正月庚子，三年正月甲午，四年正月己未，五年正月癸丑，六年正月丁丑，七年正月癸酉，八年正月丁卯，九年正月辛卯。 )
英宗前纪，大祀天地于南郊十。(正统五年正月己未，六年正月庚戌，七年正月甲戌，八年正月丁卯，九年正月辛酉，十年正月丙戌，十一年正月己卯，十二年正月癸酉，十三年正月丁酉，十四年正月甲午。 )
景帝大祀天地于南郊七。(景泰元年正月丙戌，二年正月庚戌，三年正月丙午，四年正月辛未，五年正月甲子，六年正月戊午，七年正月壬午。 )
英宗后纪，大祀天地于南郊六。(天顺二年正月甲戌，三年正月乙未，四年正月丁亥，五年正月庚戌，六年正月丁未，七年正月丙午。 )
宪宗大祀天地于南郊二十二。(成化元年正月己未，二年正月乙卯，三年正月己卯，四年正月甲戌，五年正月乙丑，六年正月己丑，七年正月丙戌，八年正月庚戌，九年正月丁未，十年正月丁酉，十一年正月癸亥，十二年正月辛亥，十三年正月庚戌，十四年正月甲戌，十五年正月丁卯，十六年正月甲午，十七年正月丙戌，十八年正月壬午，十九年正月丙午，二十年正月庚寅，二十一年正月甲申，二十二年正月己未。 )
孝宗大祀天地于南郊十八。(弘治元年正月丙午，二年正月辛未，三年正月甲子，四年正月己丑，五年正月壬午，六年正月己卯，七年正月丁酉，八年正月乙未，九年正月壬辰，十年正月庚戌，十一年正月丁未，十二年正月辛未，十三年正月己丑，十四年正月己未，十五年正月丙戌，十六年，改卜郊，二月戊申，十七年正月甲戌，十八年正月乙未。 )
武宗大祀天地于南郊十五。(正德元年正月己丑，二年正月乙酉，三年正月丁未，四年正月丙午，五年正月丁卯，六年正月甲子，七年正月己未，八年正月壬午九年正月丁丑，十年正月戊辰，十一年正月乙未，十二年正月己丑，十三年正月庚戌，十四年正月甲辰，改卜郊，二月丁丑，十五年正月癸巳，改卜郊，十二月丁酉。 )
世宗大祀天地于南郊九。(嘉元年正月己未，二年正月乙卯，三年正月丁丑，四年正月辛未，五年正月乙未，六年正月己丑，七年正月丙戌，八年正月庚戌，九年正丁酉。 )
祀昊天上帝于南郊一。(九年十一月辛巳。 )
祀天于南郊六。(十年十一月甲寅，十一年十一月庚申，十三年十一月庚午，十四年十一月乙亥，十五年十一月辛巳，十七年十一月辛卯，十八年十一月丙申。 )
穆宗祀天于南郊四。(隆庆元年十一月癸亥，二年十一月戊辰，三年十一月甲戌，四年十一月己卯。 )
神宗祀天于南郊三。(万历三年十一月乙巳，六年十一月辛酉，十四年十一月癸卯。 )熹宗祀天于南郊一。(天启三年十一月丁巳。 )
庄列帝祀天于南郊四。(崇祯元年十一月癸未，八年十一月庚申，十二年十一月辛巳，十三年十一月丁亥。 )○亲祀北郊
太祖祀地于方丘三。(洪武二年五月癸卯，三年五月戊申，五年五月戊午。 )
世宗祀皇地只于方泽二。(嘉靖十年五月壬子，十四年五月癸酉。 )穆宗祀地于北郊一。(隆庆元年五月辛酉。 )神宗祀地于北郊二。(万历四年五月戊申，七年五月癸亥。 )
熹宗祀地于北郊一。(天启五年五月乙丑。 )
庄烈帝祀地于北郊四。(崇祯二年四月癸未，十三年五月甲申，十四年五月戊子，十五年六月甲子，皆《本纪》。 )吴元年八月癸丑，圜丘成。(《本纪》。 )
十一月甲午，太祖初观圜丘，顾谓起居注熊鼎等曰：“此与古制合否？”对曰：“小异。”帝曰：“古人于郊，埽地而祭，器用陶匏，以示俭朴。周有明堂，其礼始备。今予创立斯坛，虽不必尽合古制，然一念事天之诚，不敢顷刻少怠。”(《大训记》。 )
十一月乙巳，有事于圜丘。礼官请罢礼成诣太庙躬谢之仪，唯先祭三日诣太庙，以配享告。从之。帝欲增郊坛从祀之神。崔亮奏：“汉唐烦渎，不宜取法。”乃止。(《通典》。 )
洪武二年八月，建望祭殿。(《实录》。 )帝虑郊社诸祭，坛而不屋，或骤雨沾服。亮引宋祥符九年南郊遇雨、于大尉厅望祭、及《元经世大典》坛内外建屋避风雨故事，奏之。遂诏建殿于坛南。
帝一日问崔亮曰：“朕郊祀天地，拜位正中，而百官朝参，班列东西，何也？”亮对曰：“天子祭天，升自午陛，北向，答阳之义也；祭社，升自子陛，南向，答阴之义也。若群臣朝参，当避君上之尊，故升降皆由卯陛，朝班分列东西，以避驰道，其义不同。”
亮又言：“《郊特牲》曰：‘器用陶匏。’《周礼疏》：‘外祀用瓦。’今祭祀用瓷，与古意合；而盘盂之属，与古尚异。宜皆易以瓷，惟笾用竹。”从之。(已上皆《崔亮传》。 )
三年，增祀风、云、雷、雨于圜丘，天下山川之神于方丘。(《礼志》。 )
二月，太常少卿陈昧言：“《周礼天府》：‘孟冬礼司民、司禄，而献民数、数，则受而藏之。’今圜丘郊祀，宜以户口钱粮之籍陈于台下，礼异，藏之内府，以见拜受民数、数于天之义。”从之。(《实录》。 )
六年正月，选朝天宫道士供事郊坛。(《三编》。 )
《御批辑览》曰：“郊坛理宜诚肃，骏奔执事，岂宜司以羽流？当时议礼诸臣如刘基、宋濂、詹同辈，俱博古而达于政体，何不闻一言匡正耶？至嘉靖时，而斋醮事兴，益以崇尚道教为务，此其滥觞矣。”
七年冬至，词臣撰南郊祝文，用“予”“我”字。帝以为不敬。桂彦良曰：“成汤祭上帝曰：‘予小子履。’武王祀文王之诗曰：‘我将我享。’古有此言。”帝色霁曰：“正字言是也。”(《桂彦良传》。 )
是年，增设天下神只于南北郊。帝谓詹同曰：“大祀：终献毕，始行分献；礼未当。”同乃与学士宋濂议以上：初，奠玉帛将毕，分献官即行初献礼；亚献、三献皆如之。(《礼志》。 )
八年十一月，学士乐韶凤等奏定大祀祭坛脱舄之仪，谓：“古者以履不上堂为敬。汉魏朝祭皆洗蔑，惟萧何‘剑履上殿’，以为异数。宋南郊，皇帝至南阶，脱舄升坛，入庙脱舄升殿，所以崇敬也。今议于郊祀庙享前期一日，有司以席藉地，设御幕于坛东南门外，设执事官脱履之次于坛门外西阶侧。祭曰，大驾入幕次脱舄，始升坛殿行礼。分献陪祀官皆脱舄于外，协律郎、乐舞生皆洗蔑上。”诏行之。(《实录》、《春明梦馀录》。 )
九年，定郊社大事，国有三年丧，不废。(《吾学编》。 )
十年八月，帝感斋居阴雨，览京房灾异之说，谓分祭天地，情有未安，欲举合祀之典。命即圜丘旧址为坛，以屋覆之，命曰大祀殿。十一月冬至，以殿工未成，乃合祀于奉天殿。(《续通典》。 )
文彬案：太祖厘正祀典，革除天皇、太乙、六天、五帝之类，去岳镇、海渎、城隍诸神封号，改从本称，尽洗汉、唐以来陋习；又分祀天地，举千数百年相沿之误，一旦整饬，洵足为万世法守。未几，感齐居阴雨，仍改天地合祀，立大祀殿，屋而不坛，合圜丘明堂为一制；此失礼之尤者。揆其意，不过欲省烦而趋便耳！彼时礼部长贰官如朱梦炎、李冕辈，庸暗不识大体，未能抗疏力争。沿谬百六十年，至嘉靖始复旧典。然非夏言辈力排群议，亦未能赞成其美。则甚矣复古之难也。
十二年正月己卯，始合祀天地于南郊。(《本纪》。 )又建神乐观于郊坛之西，以处乐舞生。(《实录》。 )
永乐十八年，京都大祀殿成，规制如南京。南京旧郊坛，国有大事，则遣官告祭。(《礼志》。 )
洪熙元年正月丙戌，南郊誓戒毕，帝进分献官谕之曰：“事神之道，岂独临事之际，务致诚敬；要其奉天子民之心，积累于平日者，孚达鬼神；所以祭则受福。”(《大训记》。 )
正德十年正月戊辰，帝有事于南郊，逮暮成礼。给事中王良佐言：“郊庙之祀：天子必省牲，必誓戒，散齐、致斋有常期，有专所；当祭之日，夙驾而往；行礼之际，无贰尔心；期昭格也。迩者正月五日，躬祀太庙，薄暮方出行礼。十日郊祀，七日当誓戒，臣等导驾与百官俱朝服，候至夜漏下，忽传闻免朝，不知旨从何出？九日，车驾当临斋宫，百官莫不晨趋以俟。乃薄暮方往，仓猝至坛；行礼甫毕，旋即下营。臣愚，不知陛下此行，果事天耶？抑游幸也？及次日驾还，复至夜分。城门失启闭之期，禁闼纵驰骋之乐，一切非时与制。乞自今祭祀朝贺之期，经筵讲书之候，起居寝兴之节，务各及时遵制举行。”不报。
十二年正月戊寅，召百官至左顺门，告以“己丑郊竣，将幸南海子观猎”。廷臣极谏不听。及期，速蒇祀事，遂往畋。
十三年正月丙午，帝至自宣府。庚戌，当南郊，以初至不及致齐，遂行礼。(已上《三编》。 )
十四年正月甲辰，改卜郊。先是，太常寺奏以是月十二日郊祀；至是，以圣驾未回，请改卜。内批“改次日”。既又命改卜。于是礼科给事中邢寰等言：“祖宗以来，郊祀必于正月上旬，所以重一岁之首，昭莫大之敬也。今改而又改，日复一日，不惟隳祖宗相循之制，亦且非祗畏天地之道。请如期返跸，以成大礼。”礼部尚书毛澄等驰疏谏曰：“皇祖之训曰：‘凡祀天地，精诚则感格，怠慢则祸生。’今六龙遐骋，旋轸无日。万一冰雪阻违，道途梗塞，元正上日，不及躬执玉帛于上帝前，陛下何以自安？伏乞趣驾速还，躬亲裸享宗社，臣民幸甚。”俱不报。壬戌，钦天监奏拟郊祀日期。传旨，令择二月上旬以闻。太常寺奏：“仲春当释奠先师及祀社稷，而郊礼未成；请俟郊后，择丁、戊日行礼。”报可。
喜靖十年九月丙辰，罢南京郊祀。初，上命修辑郊社诸坛，未成。南京太常寺卿黄芳等言：“天地、社稷、山川既统祀于京师，其在南京者，可弗举也。若有时祭告及灾变修理等事，因事行之，亦非常祭之比。宜祭告孝陵及山川诸神，不必备物，酒醴脯醢而已。”上以为然，遂罢之。(已上《实录》。 )
十一年冬至，尚书言：前此有事南郊，风寒莫备。乃采《礼》书，“天子祀天张大次、小次”之说，请作黄毡御幄为“小次”。每大祭，所司以随；值风雪，则设于圜丘下。帝就幄中对越，而升降奠献，以太常执事官代之。命著为令。(《礼志》。 )
十七年十一月辛未朔，诣南郊，上皇天上帝号。(《本纪》。 )
隆庆四年十一月己卯，祀天于南郊。旧制：郊毕举庆成宴。自世宗倦勤，典礼久废。至是，礼部尚书殷士儋始考定旧仪行之。(《殷士儋传》。 )
万历十三年，礼科给事中王三馀疏言：“郊祀必躬亲，载之《会典》。乃者秋七月，雷震郊坛；恭绎德音，宣示臣工，共图修省。今岁似宜亲郊，以答天戒；代摄之举，未可以为常。”疏入，帝以其奏请不早，诘责之；仍遣官代。(《三编》。 )
◎郊议
洪武元年二月壬寅朔，中书省臣李善长等奉敕撰进《郊祀议》，略言：“王者事天明、事地察，故冬至报天、夏至报地，所以顺阴阳之义也。祭天于南郊之圜丘，祭地于北郊之方泽，所以顺阴阳之位也。《周礼大司乐》：‘冬日至，礼天神；夏日至，礼导只。’此三代之正礼，而释经之正说。自秦立四以祀白、青、黄、赤四帝，汉高祖复增北，兼祀黑帝。至武帝有雍五，及渭阳五帝、甘泉太乙之祠，而昊天上帝之祭则未尝举行。魏、晋以后，宗郑玄者，以为天有六名，岁凡九祭，宗王肃者，以为天体惟一，安得有六？一岁二祭，安得有九？虽因革不同，大抵多参二家之说。自汉武用祠官宽舒议，立后土祠于汾阴隹上，(校点者案：《明史礼志》作“隹上”。但《史记封禅书》作“隹丘”。 )礼如祀天；而后世因于北郊之外仍祠后土。郑玄又惑于《纬》书，谓：‘夏至于方丘之上，祭昆仑之只；七月于泰折之坛，祭神州之只。’析而为二；后世又因之一岁二祭。元始间，王莽奏罢甘泉泰，复长安南、北郊，以正月上辛若丁，天子亲合祀天地于南郊。由汉唐历千馀年间皆因之。其亲祀北郊者，惟魏文帝、周武、隋高祖、唐元宗四帝而已。宋元丰中，议罢合祭。绍圣政和间，或分或合。高宗南渡以后，惟用合祭之礼。元成宗始合祭天、地、五方帝，已而立南郊，专祀天。泰定中又合祭。文宗至顺以后，惟祀昊天上。今当遵古制，分祭天地于南、北郊。冬至祀昊天上帝于圜丘，以大明、夜明、星辰、太岁从祀。夏至祀皇地只于方丘，以五岳、五镇、四渎从祀。”太祖如议行之，建圜丘于钟山之阳，方丘于钟山之阴。(《礼志》。 )
《三编质实云》：“按《唐书》：‘睿宗太极元年夏五月，祭北郊。是月改元延和。八月，元宗即位，改元先天。’是亲祭北郊者睿宗，非元宗也。此议偶误耳！”
嘉靖九年，帝既定《明伦大典》，益覃思制作。凡郊庙百神，咸欲斟酌古法，厘正旧章。乃问张璁曰：“《书》称‘燔柴祭天’。又曰‘类于上帝’。《孝经》曰：‘郊祀后稷以配天，宗祀文王于明堂以配上帝。’以形体主宰之异言也。朱子谓：‘祭之于坛谓之天，祭之屋下谓之帝。’今大祀有殿，是屋下之祭帝耳，未见有祭天之礼也。况上帝、皇地只合祭一处，亦非专祭上帝。”璁总：“国初，遵古礼，分祭天地，后又合祀。说者谓：大祀殿下坛上屋，屋即明堂，坛即圜丘。列圣相承，亦孔子从周之意。”上复谕璁曰：“二至分祀，万代不易之礼。今大祀殿拟周明堂，或近矣；以为即圜丘，实无谓也。”璁乃备述《周礼》及宋陈襄、苏轼、刘安世、程颐所议分合异同以对；且言祖制已定，无敢轻议。帝锐欲定郊制，卜之奉殿太祖前，不吉，议且寝。会夏言请举亲蚕礼，帝以古者天子亲耕南郊，皇后亲蚕北郊，适与所议郊祀相表裹，因令璁会言陈议。言乃上疏言：“国家合祀天地，及太祖太宗之并配，诸坛之从祀，举行不于长至而于孟春，俱不应古典。宜令群臣博考《诗》、《书》、《礼》经所载郊祀之文，及汉宋诸儒匡衡、刘安世、朱熹等之定论，以及太祖国初分祀之旧制；陛下称制而裁定之。此中兴大业也。”礼科给事中王汝梅等诋言说非是，上切责之，乃敕礼部会廷臣各陈所见，且言汝梅等举《召诰》中郊用二牛，谓明言合祭天地。夫用二牛者，一帝一配位，非天地各一牛也。又或谓天地合祀，乃人子事父母之道，拟之夫妇同牢；亵慢已甚。又或谓郊为祀天，社稷为祭地，古无北郊。夫社乃祭五土之神，犹言五方帝耳，非皇地只也。社之名不同，自天子以下，皆得随所在而祭之，故礼有亲地之说，非谓祭社即方泽祭地也。于是下言疏，令礼部一并议行。三月丙申，璁录上《郊祀考议》一册。时詹事霍韬深非郊议，且言：“分祀之说，惟见《周礼》，莽贼伪书，不足引据。”于是言复上疏言：“《周礼》一书于祭祀为详，《大宗伯》：以祀天神则有祀、实柴、燎之礼；以祀地只则有血祭、沈、辜之礼。《大司乐》：冬至日，地上圜丘之制，则曰礼天神；夏至日，泽中方丘之制，则曰礼地只。天地分祀，从来久矣。故宋儒叶时之言曰：‘郊丘分合之说，当以《周礼》为定。’今议者既以太社为祭地，则南郊自不当祭皇地只，何又以分祭为不可也？合祭之说，实自莽始。汉之前皆主分祭，而汉之后亦间有之。宋元丰一议，元再议，绍圣三议，皆主合祭，而卒不可移者，以郊赍之费，每倾府藏，故省约安简便耳！未尝以分祭为非礼也。今之议者，往往以太祖之制为嫌为惧，然知合祭乃太祖之宝制为不可改，而不知分祭固太祖之初制为可复；知《大祀文》乃太祖之明训为不可背，而不知《存心录》固太祖之著典为可遵。且皆太祖之制也，从其礼之是者而已。敬天法祖，无二道也。《周礼》一书，朱子以为周公辅导成王，垂法后世，用意最深切，何可诬以莽之伪为耶？且合祭以后配地，实自莽始。莽既伪为是书，何不削去圜丘方丘之制，天神地只之祭，而自为一说耶？”疏入，下礼部，令折衷群议以闻。辛丑，礼部集上群臣所议郊礼，奏曰：“主分祭者，都御史汪钅宏等八十二人；主分祭而以慎重成宪及时未可为言者，大学士张璁等八十四人，主分祭而以山川坛为方丘者，尚书李瓒等二十六人；主合祭而不以分祭为非者，尚书方献夫等二百六人；无可否者，英国公张仑等一百九十八人。臣等祗奉敕谕，折衷众论，分祀之义，合於古礼。但坛一建，工役浩繁。《礼》：‘屋祭曰帝。’夫既称昊天上帝，则当屋祭。宜仍於大祀殿专祀上帝，改山川坛为地坛，以专祀皇地只。既无创建之劳，行礼亦便。”上复谕：当遵皇祖旧制，露祭於坛；分南北郊，以二至日行事。言乃奏曰：“南郊合祀，循袭已久。朱子所谓：千五六百年无人整理。而陛下独破千古之谬，一旦举行，诚可谓建诸天地而不悖者也。”已而命户、礼、工三部偕言等诣南郊相择。礼臣欲於具服殿稍南为圜丘。言复奏曰：“圜丘祀天，宜即为敞，以展对越之敬。大祀殿享帝，宜即清，以尽昭事之诚。二祭时义不同，则坛殿相去，亦宜有所区别。乞於具服殿稍南为大祀殿，而圜丘更移於前。体势峻极，可与大祀殿等。”制曰：“可。”於是作圜丘。是年十月工成，而分祀之制遂定。(《礼志》。 )
隆庆元年，礼部会议，罢祈及明堂大享礼。圜丘方泽分祀已久，宜照例於冬至夏至日亲祭，仍奉太祖高皇帝配。礼部又言：“郊庙社稷诸祀，先期具奏行礼，止奏日，不奏时；以故陪祀诸臣失期者众。请以后并奏日、时。”从之。(《通典》 )。
万历三年十一月，大学士张居正进《郊礼新旧图册》，略言：“高皇帝初制郊礼，分祀十年矣，而竟定於合享者，良以古今异宜，适时为顺。故举以岁首，人之始也；卜以春初，时之和也；岁惟一出，事之节也。为屋而祭，行之便也。百六十余年，列圣相承，莫之或易者，岂非以其至当允协，经久而可行乎？今以冬至极寒，而裸献於星露之下；夏至盛暑，而骏奔于炎之中；一岁之间，六飞再驾；以时以义，斯为戾矣。且成祖文皇帝再造宇宙，功同开创，配享百余年，一朝而罢之，于人情亦大有不安者。故世宗虽分建圜、方之制，而中世以后，竟不亲行。虽肇举大享之礼，而岁时祀，止于内殿。是斯祀之在当时，已窒碍而难行矣。况后世乎？臣等愚昧，窃以为宜遵高皇之定制，率循列圣之攸行，岁惟一举合祀之礼，而奉二祖并配。斯于时义允协，于人情为顺。顾郊祀重，今且未敢轻议，谨稽新旧规制礼仪，而略述其概，以俟圣明人容裁断焉。”上从之。(王圻《续通考》。 )
《通典注》：“按居正进《新旧礼图》，欲改合祀，然四年、七年五月俱尝祀地北郊，固未尝改为合祀。故《神宗》、《熹宗》、《庄烈帝》三《纪》皆书祀天，特祭地之祀不行耳。”
文彬按：江陵此议，疏谬之甚，特其时未尝举行耳。神宗自七年后，郊祀不亲，惟十四年一祀天，非特祀地之祀不行也。熹宗祀天一，(三年。 )祀地一；(五年。 )庄烈祀天四，(元年，八年，十一年，十三年。 )祀地四；(二年，十三年，十四年，十五年。 )皆见《本纪》。《通典注》云：“三《纪》皆书祀天，特祭地这礼不行，”误也。

[book_title]卷八 礼三(吉礼 )
◎郊礼配位
洪武元年十一月庚子、冬至，始祀上帝于圜丘。有司议配祀，太祖谦让不许，亲为文告太庙曰：“历代有天下者，皆以祖配天。臣独不敢者，以臣功业有未就，政治有关失；去年上天垂戒，有声东南，雷火焚舟、击殿吻，恐无以承上帝好生之德，故不敢辄奉以配。惟祖，神与天通；上帝有问，愿以臣所行奏帝前，善恶无隐。候南郊竣事，臣率百司恭诣庙庭，告成大礼，以共享上帝之锡福。”(《礼志》。 )
二年五月癸卯，夏至，将祀方丘，群臣复请。太祖执不允，曰：“俟庆阳平，议之。”八月，庆阳平。十一月乙巳，冬至，群臣复固请。乃奉仁祖配天于圜丘，(同上。 )
三年五月戊申，祀地于方丘，以仁祖配。
建文元年正月庚辰，大祀天地于南郊，奉太祖配。(已上《本纪》。 )
洪熙元年正月敕曰：“太祖受命上天，肇兴皇业。太宗中兴宗社，再奠寰区。圣德神功，咸配天地。朕崇敬祖考，永惟一心。今年正月十五日，大祀天地神只，奉皇祖、皇考配祀。仍著典章，垂范万世。”(《通典》。 )
嘉靖九年，给事中夏言上疏言：“太祖太宗并配，父子同列，稽之经旨，未能无疑。臣谓周人郊祀后稷以配天，太祖足当之；宗祀文王于明堂以配上帝，太宗足当之。”礼臣集议，谓：“二祖配享百有余年，不宜一旦轻改。”帝降敕谕，欲于二至日，奉太祖配南北郊；孟春祈，奉太宗配上帝于大祀殿。阁臣以二祖分配，于义未协；且录仁宗所撰谕并《告庙文》以进。帝复命集议于东阁。皆以为太庙之祀，列圣昭穆相向，无嫌并列。况太祖、太宗功行并隆，圜丘、大祀殿所祀，均之为天，则配天之祖不宜阙一。臣等窃议，南北郊及大祀殿每祭皆宜二祖并配。帝终以并配非礼，谕阁臣讲求。璁等言：“古者、郊与明堂异地，故可分配。今圜丘、大祀殿同兆南郊：冬至，礼行于报，而太宗不与；孟春，礼行于祈，而太祖不与。心实有所不安。”帝复报曰：“万物本乎天，人本乎祖。天惟一天，祖亦惟一祖。故大报天之祀，止当以高皇帝配。文皇帝功德岂不可配天？但开天立极，本高皇帝肇之耳！如周之王业，武王实成之；而配天止以后稷，配上帝止以文王，当时未闻争辨功德也。”因命寝其议。已而言复疏言：“虞夏殷周之郊，惟配一祖。后儒穿凿，分郊、丘为二，及误解《大易》‘配考’、《孝经》‘严父’之义；以致唐宋变古，乃有二祖并侑、三帝并配之事。望断自宸衷，依前敕旨。”报曰：“礼臣前引太庙不嫌一堂。夫配帝与享先不同，此说无当。”仍命申议。张璁入言：“郊祀之议，圣见已决，独臣不忍无言。皇上信以并配之说尽古礼乎？大祀殿非明堂之位，孟春祈又非大享之礼，则未免有失于古也。皇上信以并配之说非今宜乎？太祖百有余年之神座，岂忍言撤；文皇百有余年配天之报，岂忍言废，则又未免有失于今也。窃以天地分祀，宜从古礼，彰我皇上善继善述之孝。祖宗并配，宜从今制，彰我皇上不愆不忘之心。”疏入，帝乃责璁前后变志，非忠爱之道。于是礼臣复上议：“南北郊虽曰祖制，实今日所创。请如圣谕，俱奉太祖独配。至大祀殿则太宗所创，今乃不得侑享于中，窃恐太宗之心有所未安。宜仍奉二祖并配。既复古礼，又存祖制，礼意人情，两不为失。”遂依拟行之。(《实录》、《礼志》。 )万历三年，张居正进《郊礼图册》云：“自洪武初，奉仁祖配向配享；建文初，更奉太祖配享；洪熙元年，奉太祖太宗同配享；嘉靖九年，初建圜丘方泽，分祀天地，俱止奉太祖一位配享，而罢太宗之配。其大祀殿则以孟春上辛举行祈，奉太宗同配享。十年，又改以启蛰日行祈礼于圜丘，仍止奉太祖一位配享。十七年九月，诏举明堂大飨礼于大内之元极宝殿，奉献皇帝配享。隆庆元年，诏罢明堂配享。”(《通典》。 )
◎祈
嘉靖十年正月辛卯，祈于大祀殿，奉太祖、太宗配。(《本纪》。 )
明初，未行祈之典。世宗欲更定二祖分配礼，因诸臣固请，乃许于大祀殿祈，奉二祖配。至是，始以上辛日举行。礼毕，帝心以为未当，谕张璁曰：“自古惟以祖配天，今二祖并配，决不可法后世。嗣后大报与祈，只奉太祖配，”寻亲制祝文，更定仪注，改用惊蛰节。礼视大祀少杀，不设从坛，不燔柴，著为定典。(《三编》。 )
十一年正月辛未，祈于圜丘。始命武定侯郭勋摄事。(《本纪》。 )
给事中叶洪言：“祈、大报，祀名不同，郊天一也。祖宗无不亲郊。成化弘治间，或有故，宁展至三月。盖以郊祀礼重，不宜摄以人臣。请俟圣躬痊，改卜吉日行礼。”不从。(《礼志》。 )
《文彬》按：世宗厘正祀典，皆能折衷于古。顾郊祀更定后，三十余年间，祀南郊者七祀方泽者一；议行祈大飨诸典，仅初举时一躬亲，以后皆遣代。所为纷纷制作，徒崇虚文以饰观瞻而已。
十八年二月丁未，祈于元极宝殿，不奉配，遂为定制。(《礼志》。 )
隆庆元年正月，礼臣言：“先农亲祭，遂耕田，即祈遗意。今二祀并行于春，未免烦数。且元极宝殿在禁地，百官陪祀，出入非便。宜罢祈，止先农坛行事。”从之。(同上。 )
崇祯十四年正月辛巳，祈于南郊。(《本纪》。 )
十五年正月，行祈礼。上辛即在朔日，辛未，礼部以朝贺不便，疏请改十一日辛巳为中辛。得旨：“改中辛日行礼。”(《五礼通考》。 )○大雩(祷雨附。 )
明初，凡水旱灾伤及非常变异，或躬祷，或露告于宫中，或于奉天殿陛，或遣官祭告郊庙陵寝及社稷山，无常仪。
洪武二年，太祖以春久不雨，祈告诸神只，中设风、云、雷、雨、岳镇海渎凡五，帝亲行礼。(已上《礼志》。 )
三年六月戊午朔，以久旱祷雨，互服草履，徒步至山种坛露宿，凡三日。(《本纪》。 )七年五月，大雩。(《吾学编》。 )宣德八年六月乙酉，祷雨不应，作《闵旱诗》示群臣。
景泰六年五月己巳，祷雨于南郊。成化六年二月丁丑，祷雨于郊坛。
八年四月、旱，遣使祷于郊社、山川、淮渎、东海之神。(已上《本纪》。 )
弘治十七年五月，畿内山东久旱，遣官祭告天寿山；分命各巡抚祭告北岳、北镇、东岳、东镇、大海。
嘉靖八年，帝谕礼部：“去冬少雪；当春，雨泽不降；当亲祭南郊、社稷、山川。”尚书方献夫等具上仪注。二月，亲祷南郊，山川同日，社稷用次日；不除道。冠服浅色，群臣同。文五品、武四品以上，于大祀门外；余官于南天门外；就班陪祀。
九年，帝欲于奉天殿丹陛上行大雩礼。夏言请筑雩坛。每风孟春祈后，雨时若，则雩祭遣官摄行；如雨泽愆期，则躬行祷祝。
十一年，乃建雩坛于圜丘坛外泰元门之东，风旱则祷，奉太祖配。(已上《明会典》。 )
十二年，夏言等言：“古者大雩之祀，命乐正习《盛乐》、舞《皇舞》；盖假声容之和，以宣阴阳之气。请于三献礼成之后，九奏乐止之时，乐奏《云门之舞》。仍命儒臣括《云汉诗》词，制《云门》一曲，使文、武舞士并舞而合歌之。”(《礼志》。 )
十七年四月，大雩。时将躬祷郊坛，帝谕礼部：“祷雨乃
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:43:44-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>