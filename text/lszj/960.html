<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,卽位年,元年,二年,三年,四年,五年,六年,七年,八年,九年,十年,十一年,十二年,十三年,十四年,十五年,十六年,十七年,十八年,十九年,二十年,二十一年,二十二年,附录,朝鲜王朝实录【明宗实录】全文在线阅读,朝鲜王朝实录【明宗实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[明宗实录]李峘（1534年—1567年），即朝鲜明宗（조선。명종），朝鲜王朝第十三任君主（1545年—1567年在位），字对阳，朝鲜中宗李怿次子，朝鲜仁宗李峼异母弟，母为文定王后尹氏。李峘初封庆原大君，朝鲜仁宗无嗣而薨后继承王位，文定王后垂帘听政。继位不久后发生乙巳士祸，以尹元衡为首的小尹派肃清以尹任">
<title>朝鲜王朝实录【明宗实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【明宗实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]2379822</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[明宗实录]李峘（1534年—1567年），即朝鲜明宗（조선 명종），朝鲜王朝第十三任君主（1545年—1567年在位），字对阳，朝鲜中宗李怿次子，朝鲜仁宗李峼异母弟，母为文定王后尹氏。李峘初封庆原大君，朝鲜仁宗无嗣而薨后继承王位，文定王后垂帘听政。继位不久后发生乙巳士祸，以尹元衡为首的小尹派肃清以尹任为首的大尹派，掌控朝政。嘉靖三十二年（1553年）亲政，后起用李梁以分尹元衡之权。嘉靖四十四年（1565年）文定王后去世后，外戚专权的时代落下帷幕。隆庆元年（1567年），李峘薨逝，享年三十四岁。死后庙号明宗，谥号献毅昭文光肃敬孝大王，明朝赐谥恭宪，葬于康陵。由于其独子顺怀世子李暊早卒，故传位于其侄河城君李钧，即朝鲜宣祖李昖。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【明宗实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]2379822
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[明宗实录]李峘（1534年—1567年），即朝鲜明宗（조선 명종），朝鲜王朝第十三任君主（1545年—1567年在位），字对阳，朝鲜中宗李怿次子，朝鲜仁宗李峼异母弟，母为文定王后尹氏。李峘初封庆原大君，朝鲜仁宗无嗣而薨后继承王位，文定王后垂帘听政。继位不久后发生乙巳士祸，以尹元衡为首的小尹派肃清以尹任为首的大尹派，掌控朝政。嘉靖三十二年（1553年）亲政，后起用李梁以分尹元衡之权。嘉靖四十四年（1565年）文定王后去世后，外戚专权的时代落下帷幕。隆庆元年（1567年），李峘薨逝，享年三十四岁。死后庙号明宗，谥号献毅昭文光肃敬孝大王，明朝赐谥恭宪，葬于康陵。由于其独子顺怀世子李暊早卒，故传位于其侄河城君李钧，即朝鲜宣祖李昖。
[book_img]Z_6413.jpg


[book_title]總序
○明宗王諱峘，字對陽。中宗第二子，仁廟異母弟，母妃聖烈大妃尹氏。性慈孝恭勤，雅好文藝。然幼沖踐祚，母妃臨朝，政由外家。群奸得志，良善多被竄殺，主勢孤危。曁親政之後，猶未免寵信戚畹，昵近刑餘，朝政日紊，終幸覺悟，斥黜李樑、尹元衡之徒，國家復安。在位二十三年，壽三十四。

[book_title]卽位年
秋七月
7月7日
○丁卯，〈大明嘉靖二十四年。仁宗元年。是月初一日仁宗薨，初六日丙寅，明宗卽位。〉領議政尹仁鏡、左議政柳灌問安于三殿。〈大殿、大王大妃殿、大妃殿也。新遭大喪，故問安。〉大王大妃答曰：「未亡人薄德薄福，再逢大變，但痛哭而已。今者幼沖嗣位，凡國家大事，專恃大臣。且往者浮言之輩，造爲邪言，欲亂國家，到今人心，不無疑懼。若復有邪言者，則當痛治，而已往浮言，則自上無一毫之私心，欲盡洗之，務定人心，以安朝廷，大臣等亦宜知此意，鎭定人心，盡忠輔國。」〈史臣曰：「使天降遐齡於仁宗，則雖有大小尹之說，〈大尹指尹任，小尹指尹元老兄弟。任卽章敬王后之弟，元老、元衡卽大王大妃之弟。〉自當春融而氷釋，使天賚良弼於明宗，則雖有大小尹之隙，亦可消禍而弭亂。當母后擁幼主，國勢岌岌之時，灌以大臣當國，忠鯁有餘，而智識不足，不知竝黜大小尹，以紓國難，獨急於治元老，其迹似助大而攻小。故大妃益怒，而元衡輩，亦得以藉口，托公名報私讎，大肆殺竄，以饕天功，其禍迄數十年而未艾。自故外戚爭權而相圖，未有不至於大僨者。然則母后之心，雖欲盡洗私以安朝廷，誰與洗之？雖欲賴大臣盡忠輔國，誰與賴之？嗚呼痛哉！」〉 ○尹仁鏡、柳灌啓大殿曰：「聞大行王，自六月初未寧，不進膳二十餘日，及至危重，然後群下知之。其時承傳色、都薛里等，可知進膳與否，而臣等屢問，答以進御，諱而不言，使外間不知，請下禁府推之。」大王大妃答曰：「天使回程後，自六月初三日，大行王專不進食，中殿親欲勸膳，自內辦進水剌，在外內官等，其何能知之？」
○仁鏡等啓曰：「伏承下敎，欲務定人心，以安朝廷，辭旨懇惻，不勝感激隕涕。今幼主新立，國家多艱，臣等日夜號慟，思盡輔護之責，不知所爲。《易》曰：『開國承家，小人勿用。』又曰：『小人勿用，必亂邦也。』聖人之訓，明白痛切如是。今擧朝皆以爲鎭人心安宗社，莫先於去邪勿疑。臣等伏見，天之降喪于國家，未有甚於此時。先王昇遐，只隔八朔，今大行王，又至斯極。是雖曰天之降喪，其所以致孽者，實由於人。軍器寺僉正尹元老，其性兇險，其心詭詐，依憑肺腑，日以造言爲事，離間天親。大行王孝友出於天性，兄弟之好，無纖毫間然，而此人謂東宮將加害於大君，以此恐動宮掖，交構兩間。以先王聖聰，不能無惑，日夜以未得保幼子憂慮，遂成心熱，終至大故。大行王亦以不能順於親友于弟，常懷憂懼，仍遭大變。重成羸毁，曾未幾時，又至於大故，輿情痛憤，欲食其肉，此宗社之大賊，國家之禍胎。此人雖慈殿之至親，以大義言之，實慈殿之讎也。今當幼沖嗣位，務在正始。始之不正而能正其終者，未之有也。朝廷衆意，咸以爲：『若不除此人，必至於眩惑聖聰，紊亂朝政，以危宗社。』況又得罪於先王兩朝，慈殿亦不得以私焉。自古國家禍亂，多由於外戚之讒構，當今凡在戚里，莫不謹愼，獨有元老，包藏禍心，略無忌憚，不可一日在朝。請亟命遠竄，一以慰兩朝在天之靈，一以慰臣民積鬱之憤，宗社幸甚。」仍啓大殿曰：「此朝廷公論，嗣位前當啓，而似爲未安，今始啓之，請爲宗社快從。」啓大王大妃曰：「嗣王幼沖，輔護之責，在乎慈殿。若欲定人心安宗社，則宜快從。〈大臣將啓此事，累日會議，李芑每稱不平，出臥他所，不肯坐聽。權橃曰：」何爲使所見不美乎？「方環坐密議，丁玉亨亦退坐不參，權橃責曰：」當其被禍，豈以退坐而獨免？令公可促坐聽之。「仁鏡初使尹漑述啓草，漑翌日來言曰：」昨日僉議未能詳聞，未得製來。「左右默然。是日問安後，將欲啓之，而慈殿備忘記先下。柳灌驚曰：」自上已知其微矣。「其啓辭初以請亟加顯戮定議，李浚慶獨謂不可曰：」如此啓之，亦爲太速，況可言戮乎？「遂改爲遠竄。時大臣請誅尹元老，問於諸宰，李浚慶以爲不可。柳灌愕然曰：」此參政他日之憂。「浚慶曰：」今若請誅元老，則大妃之心其安乎？未可遽爲也。「浚慶旣出，宋麟壽責之曰：」原吉亦爲此言耶？「浚慶曰：」事不可如此。「原吉，浚慶字也。〉大王大妃答曰：」前年冬，中宗嘗罷經筵，入內言曰：『大司諫具壽聃言大尹、小尹之事，欲推言根，慮人心恟亂而不推。』厥後經筵，大司憲鄭順朋亦言之，中宗終不推言根者，是欲鎭人心也。實有如此事，則宮中豈無所聞乎？大內上下，絶無如此之言，而今者纔經七日，朝廷如是啓之，罔知攸措。元老人物雖無狀，不探言根而罪之，無乃不實乎？若推言根而知其的實，則何惜之有？「再啓曰：」言根決不可推。推之則必至擾亂。至親之事，臣等豈偶計而啓乎？廷議不欲止此而已。臣等請罪止此，豈無斟酌？若不肯從，則人心益擾，請爲宗社快從。「答曰：〈大王大妃。〉」凡事不推言根而加大罪，則後弊無窮，宗社安危亦係矣。豈可不推言根，輒以大罪，加諸人乎？予連遭大故，不自死滅，又聞此言，雖生猶死。「三啓曰：」大抵必推言根者，以虛實難知也。此事則朝廷上下，誰不知之？臣等謂自上亦必慮此而快從，豈料留難至此乎？請勿疑。「答曰：〈大王大妃。〉」政丞不必至於如此。雖曰豈偶計而啓之，予亦豈偶計而不從乎？政丞豈親聽乎？必傳聞而已。必推言根然後，可以定罪。「仁鏡等，以大行王在東宮時下賓僚之書，〈其書曰：謹言于傅、賓客諸尊位。兄弟友愛之情，根於天理，自不容已。苟非大無道之人，不以一己之私，害天性之恩。今我兄弟，名分已定，截不可亂，況聖上待我兄弟，無纖毫厚薄。不知當以何故，有相疑忌之端乎？兩間至厚，宜無人言，而近年以來，邪議紛紜，無根之言胥動，疑貳之端漸成。前年竊聞經筵之上，有如此之言，寒心竦骨，常懷不安。豈料其言，至今猶不殄乎？此雖由吾不德之甚，亦必有大姦人藏踪秘跡，肆其陰毒，欲賊我兄弟，而得售其術者也。此吾之所以痛至骨髓者也。然奸人離間於兩間之狀，兩殿洞照，邦家之安危，一身之禍福，固不足患。但以吾德之不進，以致人言爲憂，不知將何處而可也。是故陳吾中情，上言于聖上，下擔于諸賢賓師，惟願察其情而恕其妄，少垂誨焉。〉書啓曰：
自上覽此，可知朝廷之意也。元老兄弟多矣，而必以元老啓之者，其意有在，不根之說，能惑擧朝之聽乎？自上不信而留難，臣等尤爲失望。
答曰：〈大王大妃。〉」予以薄福，遭遇大事，不死而生，罔知所措。方欲不害人物，以鎭人心矣，主少國疑之時，以無根之言，欲加大罪於至親之人，至爲驚駭。此人若有不道之言，則予雖不敏，豈不聽從乎？大行王下書于賓僚者，非別有所聞也，具壽聃、鄭順朋，言大小尹之事，中宗聞之，傳于世子。內間父子兄弟，無秋毫之失，而外議有之，故世子所以書下者，諭其不惑於邪說也。朝廷不知此意乎？元老雖惡，豈以此言告內，予雖不德，豈以外言爲信？父子兄弟，少無差失，而小人造爲此言，予實寒心。若欲加罪元老，則必推言根。不推言根，則不可加罪矣。「
○弘文館副提學羅淑等啓大殿曰：「尹元老，本以陰邪兇毒之人，狎恩縱恣，略無忌憚。頃在中宗大王朝，倡爲悖逆不道之言，警惑君父，動搖兩宮，造妖捏奸，無所不至，幾危宗社。中宗大王，憂慮成疾，至於大漸，竟不得平心而終。大行大王，久爲奸口所侵，危閔之極，仍遭大變故，追傷哀毁，遽至不救。一國臣民，咸知元老作孽之根，痛憤崩迫，欲食其肉久矣。況今殿下幼沖嗣位之初，若使此人得保朝夕，則投間抵隙，逞兇弄奸，必甚於前日，人心危懼，宗社難保。請斷以太義，明正其罪，以快神人之憤。」答曰：「元老雖予切親，不曾知面。元老所言，予則不聞，故不敢加罪。」
○大司憲閔齊仁、大司諫具壽聃等啓大殿曰：「尹元老，本以陰邪詐譎之人，其在先朝，巧搆反側之說，離間兩宮，使人心疑貳，朝廷危懼，此實宗社之賊，先王罪人。其依憑宮禁，狐鼠鬼蜮之狀，自上亦豈不知？罪惡已極，雖在至親，義不可容貸。請速遠竄，以安宗社。」答曰：「不知言根，不可罪其人也。」
7月8日
○戊辰，大司憲閔齊仁、大司諫具壽聃等啓曰：「國家安危，在於大臣，雖在平時，固宜委任，況當如此之時？尤當倚以爲重。今於大臣所啓，自上留難不從，殊無倚重大臣之義。幼沖初政，誰與共爲？竊恐人心危疑，國家不安。請一從大臣之議，以爲宗社大計。」答曰：「方在幼沖，不知爲某事也，啓于慈殿宜當。祖宗朝亦有幹國政之例。予於元老，平時不曾見面，何有私情？」〈史臣曰：「時，大臣啓慈殿，臺諫、侍從啓大殿。大殿幼沖，今此所答，名爲大殿，而實莫非出於慈殿。擧先朝幹政之例，而又不答大臣之事，其貪國政輕大臣之微兆矣。」〉 ○弘文館副提學羅淑等再啓曰：「臣等伏聞昨日傳敎，元老雖外戚，未嘗見面，且不聞元老之言，不可罪之。臣等非謂元老之有言於殿下而請罪也。頃在先王朝，構邪謀亂之狀極矣。殿下幼沖，旣不得知之。但慈殿傳敎，所謂造爲邪言，欲亂國家，初非出於他人，實是此人之所爲，朝廷上下，無不洞知。今者政府、六曹、臺諫、侍從，同辭以啓，此人罪惡，播在一國，擧此可知。殿下欲庇一戚屬，而不顧宗社大計，不察一國公論，人心憤鬱。宗社將危，則外戚豈能獨全乎？請勉抑私情，亟斷大義。」
○齊仁、壽聃等再啓曰：「元老之事，昨日自上啓于慈殿事有敎矣。但自上旣已嗣位，凡所啓之事，不可啓于慈殿。」答弘文館兩司曰：「予纔過十歲，何以知是非而爲國政乎？學問又不廣博，何事能詳察乎？」
○齊仁、壽聃等三啓曰：「自上以爲幼沖，不知是非云，是非在於朝廷。大抵幼沖初政，所興爲治者，大臣而已。大臣爲宗社大計，而亦不信聽，則人心無所施，而國事將日非矣。請勿留難，亟從公論。」
○羅淑等三啓曰：「新政之初，事無大小，而必從公論，以杜禍機。今受遺大臣，爲宗社至計，請罪一人，殿下不信其言，牢拒至此，無大臣無六卿無臺諫侍從，而可以爲國乎？請勿留難。」答兩司、弘文館曰：「予以幼沖，未通事理，且慈殿傷痛，人子之心，不忍處之。」
○政府、六曹又請罪元老于大王大妃，答曰：「予豈惜元老而不從朝廷公論乎？以有隙之人〈指尹任。〉所爲故也。」再啓曰：「前於經席，再發此言，非今日始有是言也。中宗大王時，欲論啓而不果者，以中宗，亦不能無惑於邪說，恐或事有所難處也。大行王時，不果啓者，恐有以傷母后之心也。今則無如此之嫌，而正極言定罪之時也。請勿留難。」答曰：「予意已盡言之，更無所言。元老在中宗及大行朝，本無所爲之事，而今者謂元老有罪，不可知也。」三啓，不允。
○羅淑等四啓曰：「臣等考諸經史，則周之成王，年十三卽位，漢之昭帝，年八歲卽位，而成王知其叔父管、蔡之罪，昭帝辨其皇后祖父上官桀之詐。是皆幼沖之主，而能斷至親之罪，豈宜自托年幼，有所遲疑？伏願殿下，上法二君幼年卽位，罪在王室則雖至親，亦不容貸之義，亟從公論，以安宗社。」
○齊仁、壽聃等四啓曰：「元老，惡稔罪著，他日危宗社亂朝廷，勢所必至。故政府、六曹、臺諫、侍從，同辭論啓，而牢拒至此，將失一國之人心。人心得失，所關甚大，請留三思。」答弘文館兩司曰：「近日欲與大臣共議處之，慈殿傷念切至，一不進膳，幾至大傷，故不允。」
○左議政柳灌往審山陵，來啓大殿及王大妃殿曰：「靖陵白虎外有山，形勢不大，回抱甚佳，依大行王遺敎，〈見初四日。〉只卜於此而不求他處。」又啓于王大妃殿曰：「前日傳敎，又卜可用處，故竝爲看審，則亦有其地。明日當圖形而入。」答曰：「知道。」
7月9日
○己巳，大司憲閔齊仁、大司諫具壽聃等啓曰：「法者，祖宗之法也。慈殿亦豈得牽情而屈法？請以此意，慰安慈殿，快從公論。」〈史臣曰：「當此牢拒之時，臺諫啓辭，殊失切直，其迫於公議，苟免其責，可見矣。」〉 ○弘文館副提學羅淑等啓曰：「臣等伏聞昨日傳敎，以慈殿傷念爲難，是亦殿下孝誠之所發。然殿下之身，視元老則孰重孰輕？戚里之家，視宗社則孰重孰輕？慈殿豈欲護一元老，而陷殿下於偏私，置宗社於危亂哉？輕重所在，慈殿亦必明知，萬無不從之理。請反覆陳達，毋貽後悔。」答兩司、弘文館曰：「朝廷累日論啓，豈不欲斷以大義，元老之罪，朝廷浮議喧騰而已，不知的實，故不允。」
○領議政尹仁鏡、左議政柳灌啓大王大妃殿曰：「古者帝王幼沖，則太皇后聽政有例，故近日公事，出納于上殿矣。考貞熹王后時《日記》，則有某日御于某殿之例，而貞熹王后與成宗，同坐聽政矣。今亦事若不關，則院相使承傳內官出納，大事，則大王大妃與大殿同御，承旨入啓宜當。貞熹王后時《日記》，未見有垂簾之事。然垂簾，古也，今則不可不設。令政院備其儀何如？」答曰：「古今異事矣。然欲決大事，而近來身不平，不可引見。事無大小，院相盡力處之可也。」
○政府、六曹、漢城府啓大王大妃曰：「昨日傳敎云：『朝廷若治，則元老必自責其身，後日何懼之有？』夫小人，心本奸譎，雖被論治，不必自持其心，必欲乘時而發，以售奸術。以已往觀之，金安老以延城尉〈金禧〉之父，職位亦高，朝廷論啓竄逐。厥後復用，專不改心，益肆而見敗。今者卽位之初，除去奸賊，然後朝廷安矣。自上不可計其私恩。請快從公論，斷以大義。」答曰：「元老之事，雖朝議紛紜，實則不然。以浮言治罪，則不無後弊，朝廷疑元老他日亂朝廷矣，朝廷徐觀主上之政治善否，然後治元老不晩也。」
○齊仁、壽聃等三啓曰：「元老憑依戚里，造言交構，疑間兩宮，使君父傷心成疾，朝廷危懼不安，其爲罪狀，斷無可疑。汲汲論啓者，只以初政，當先去邪，而爲宗社大計也。自上牢拒至此者，恐傷慈殿之心，而欲保護至親也。然拒群臣之諫，失國人之心，而朝廷至於危亂，則雖欲保一元老，其可得乎？請斷以大義，速命遠竄。」答兩司、弘文館曰：「元老外間所行則未可知也，其所謂潛通宮禁，使君父傷心者，此內間之所無，故慈殿以元老之罪，爲不明也。元老之事，朝廷之意，予已詳知矣。但慈殿傷念罔涯，恐難處之，故不允。」
○都承旨宋麒壽等啓曰：「元老罪惡貫盈，神人共憤，朝廷大臣，當嗣位正始之初，首論其狀，請竄遐裔，其爲宗社之計至矣。而天聽邈然，尙未兪允，是豈慰悅神人之道乎？在廷之臣，皆是中廟耆舊，所當傾心倚賴，而欲庇一戚屬，至以爲浮言而拒之，然則以何人之言，爲的實乎？若此論發於中宗與大行朝，則裁斷在上，殿下與慈殿，欲全親愛之恩，猶未爲過也。今則順天命服人心之機，專在初政，公私之間，決不可重外戚而輕宗社也。請速從廷議。」
○羅淑等四啓曰：「臣等竊念，自古國家危亂，未有不由於外戚之縱恣。故漢成帝，順元后而加恩王氏，漢祚遂移；宋寧宗順母后而委任侂冑，宋室以亡。今者元老有王氏之親，而兼侂冑之惡，朝廷上下，同辭請罪，其所以爲國家長遠慮至矣。而殿下欲以私恩，滅公掩義，其如宗社何？請勿留難。」答曰：「元老雖無狀，以無形之事，不可加大罪。且外戚縱恣之失，時無端緖，而成服翌日，急起騷擾之端，上下驚恐。姑待數月，有干預之事而論啓，則當快從之。」
○政府、六曹、漢城府、敦寧府、中樞府、兩司、弘文館請罪元老，答曰：「元老有無，何關宗社？然朝廷累日啓之，豈無所由。姑罷其職，使之杜門省愆可也。預料此人，必亂國政，而時無端緖，先定大罪，則又不可也。朝廷反覆酌議，勿復論啓。」
○羅淑等六啓曰：「朝廷憤鬱元老之惡，非起於今日，自先朝已然。殿下新卽大位，此正滌除宿奸，杜絶禍機之時，不可少緩一日。故成殯之前，已欲議啓，但以殿下時未嗣位，未敢卽啓，翌日陳請，朝廷猶以爲緩。殿下反以爲急，若待元老干政之後，則國事已非，危亡已迫，臣等雖殺身以爭之，已無及矣。今雖奪官幽置，若在都下，則斷蛇不斃，其毒必甚。請亟竄遐裔，少紓神人之憤。」
○洪彦弼等啓大王大妃曰：「元老奸邪毒害，國人所洞知，其罪惡非始發於今日，而每諉之於浮言，欲置無罪之地，一國臣民之耳目，其可掩乎？不顧國家大計，徙牽於偏私，反以朝廷公論爲虛言，臣等雖無狀，當此疚棘之中，豈爲一元老，將無實之言，以誑聰聽者乎？觀今之物情，皆以爲宗社之賊，義不共戴天，誓不與此賊俱生。物情旣已如此，勢不得曲疪，而留難至此，臣等不勝痛憫。外間曾聞慈殿，偏信此人，深以爲怪，以今日觀之，果驗矣。自古小人，必盤結於內，然後敢肆於外。況以肺腑至親，又無所忌憚者乎？朝廷士類，稍有名望者，必標題而爲構陷之謀，聞之者無不縮栗。雖在平日，禍亂之作，恐將無日，況此主少國疑之際？其造禍搆亂，尤無所不至。若使如此之人，在朝廷一日，必貽一日之禍，欲除腹心之疾，豈容少緩？此臣等之所以汲汲論啓也。小人務爲逢迎，取媚於上，人主見其媚，不見其惡，恒致禍亂。慈殿之不知元老宜矣。請亟割私恩，務從一國公論，以定人心。」仍啓曰：「元老不可只罷其職而使之省愆。請亟從公論遠竄。」
○知中樞府事鄭士龍、任權、僉知金舜皋、大司成趙士秀等啓大王大妃曰：「元老之罪惡已著，其於宗社甚關，自上留難至此，物情愈激。請亟從公論。」答彦弼、士龍、淑等曰：「元老輕妄之質，予亦知之，如此大關之事，則予未知也。故以無形之言，治大罪爲不可云耳。擧朝之臣，論執至此，故勉從，而自願付處可也。」〈時朝廷屢啓不允，柳仁淑奮然曰：「早知至此。不如政府處之？」蓋廷議有欲於未嗣位前，囚元老於政府，囚秀涇於刑曹，家宰定罪，而議卒不果。秀涇，靈川尉申檥之父也，與元老同心，在大行王朝，觀大行羸毁多疾，相與請卜人，問大行壽命之短長。元老嘗語羅淑之兄湜：『因爾弟何爲嫉我，而好議論乎？』指淑新第曰：『俗云舍成主人少，爾弟毋爲如彼。主上亦云短命也。』當大行疾革，元老以尹任侍側，謂將有變，恐動大君，聚壯奴守第。大行末命，命復己卯薦擧科，元老謂人曰：『上方迷亂，寧有此敎乎？此任也收合人心之謀。』「其爲悖行逆語，無所不至。雖加顯戮，猶不足快，止於付處，可勝嘆哉？〉 ○藝文館奉敎王希傑等，將元老事上疏，不報。
○議政府舍人、六曹郞官等，將元老事上疏，不報。
7月10日
○庚午，大司憲閔齊仁、大司諫具壽聃等啓曰：「元老之事，請斷以大義，亟命遠竄。」答曰：「已命外方付處，不可改之。」再啓曰：「元老往在中宗大王時，以謂東宮，將加害於大君，造此悖逆不道之言，離間君父，其兇謀不測。綱常之罪人，王法之所不赦，請斷以大義，亟命遠竄。」答曰：「慈殿旣已勉從公論，更勿言之。」
○弘文館副提學羅淑等啓曰：「元老之罪，本不止於遠竄，特以國恤新政之初，首啓刑戮之事，實所未安，故從輕以啓，非以此爲盡元老之罪也。去惡而不能遠，容其有攀緣偵伺之路，則外爲哀鳴之態，內懷逞毒之謀。殿下必不自知其陷於術中，而邦家之禍必慘矣。小人之心，雖遭大譴，鮮能自懲，不至於殺身則不已。今若罪之止此，則彼必輕朝廷而益無所忌憚矣。請亟從公論，遠竄絶島。」
○齊仁、壽聃等三啓曰：「元老罪狀昭著，國人之所共憤，王法之所不赦。豈可以私恩，屈王法乎？請斷以大義，亟命遠竄。」答兩司、弘文館曰：「元老雖自願付處，旣出外方，則與竄不異。觀其自願遠近，然後更啓未晩也。」
○政府、六曹、漢城府啓曰：「元老罪惡極大，置之重典，未厭物情。臣等只請遠竄者，深酌事體也。自上只命自願付處，此豈足以快臣民積年之憤，盡元老貫盈之罪哉？請亟從公論，竄諸遐裔。且臣等伏覩殿下答臺諫、侍從之辭曰：『元老一不見面，頓無私情。』臣等不勝驚愕。經曰：『幼子常視毋誑。』又曰：『蒙以養正，聖功也。』殿下與元老，屬爲外舅，何有平日一不見面之理，亦豈頓無私情乎？今當幼沖正始之初，乃以不近情理之言，宣示群下，此言出於殿下，則已爲失言，若出於慈殿之敎，則豈聖人毋誑蒙養之道乎？輔養幼主之道，不當若此。君言一出，遠近咸聽，請勿以一言之微而思之，更加留念。自今動靜云爲，一以誠實爲主，不勝幸甚。」答曰：「予於族屬，本不欲見，故元老雖至親，予省事以來，一不見面。但行吉禮時，於衆中暫見而已。有左右之人，豈容飾言於天地間乎？以此爲飾言，極爲駭愕。元老之罪，已定付處，雖曰自願，與遠方竄黜何異？觀自願遠近，更啓未晩。」〈史臣曰：「上在潛邸爲大君，元老於上爲外舅，於情於勢，萬無不見之理，而一不見面之敎，已爲失言。及聞大臣之格言，則可以惕然悔改，吝執前言之非至，質天地左右而遂之，其所失尤重。可勝惜哉？」〉 ○羅淑等再啓曰：「臣等今見臺諫啓辭，不勝哀立。臣等前所謂悖逆不道之言，正謂是也。中宗大王之慈愛，大行大王之友愛，至矣盡矣，人無間然，而敢以加害同氣之說，熒惑父子兄弟之親，其凶忍狡慝，可謂極矣。脫使其時，苟非兩先王聖明，鎭以消之，則宗社危亡，不日而至矣。此其元老之罪，可止於付處而已乎？擧朝群臣，咸懷此憤，而未忍卽發，臺諫旣已啓之，則罪惡之狀，大關宗社，殿下雖欲曲爲保護，其如兩先王在天之靈何？其如一國臣民之憤激何？請命亟竄絶島，以慰神人之望。」答曰：「元老旣已定罪付處，雖曰自願，歸于遠地，則與遠竄無異，故不允。」
○付處尹元老于海南，從自願也。〈時元老之罪已定，義禁府問元老以自願之處。丁玉亨噤不敢問，沈連源乃問曰：「自願何地乎？」元老初以近地對之。連源不可，又對又不可，元老發怒曰：「然則歸于加德島乎？」卒定海南。出語人曰：「吾幾許留彼而還乎？明春天使之來有赦，則吾當還矣。」其益恣無忌如此。慈殿所敎，朝廷論治，當自責其身者，豈不誣乎？加以顯戮，猶有餘罪，治之不嚴，至於自願，豈非徒徒後人之憤乎？〉 ○兩司啓曰：「大行大王大漸之時，醫員等當不離近處，凡用藥餌，宜無所不用其極，而朴世擧、洪沈、柳之蕃，經自出來，內召甚急，未卽入歸。至於藥物，亦或不備，致有無窮之憾，至爲駭愕。請下禁府痛治。」答曰：「如啓。」
7月11日
○辛未，領議政尹仁鏡等，自高陽靖陵還來，以看山單子，入啓于大王大妃、王大妃兩殿曰：「更爲看審則靖陵白虎外，有艮木山良坐坤向，水破申地初祿，靑龍重抱，白虎三重，體勢回擁，水靑龍環繞爲案，水口有障形穴，分明吉而無凶，靖陵形勢一樣。他處無有如此地者，此處仍定事取稟。」答曰：「旣有遺敎，用之無妨。」
○政院啓曰：「臺官所啓，自上量答，至爲當矣。但前者成宗大王年未長盛，貞熹王后攝治，而亦或有事之大者，相與議決于院相之例矣。今亦院相在此，故敢入啓。」傳曰：「知道。」
7月12日
○壬申，領議政尹仁鏡等，議定大行大王廟號曰仁宗，施仁服義曰『仁』。諡號曰獻文懿武章肅欽孝：聰明睿哲曰『獻』，道德博問曰『文』，體和居中曰『懿』，剛强直理曰『武』，敬愼高明曰『章』，執心決斷曰『肅』，威儀悉備曰『欽』，秉德不回曰『孝』。擬陵號三，曰思、孝、裕；殿號三，曰永慕、永孝、永安以啓。廟號，初定『貴賢親曰仁』，宋麟壽曰：「衆人之所以欲號仁者，豈止此貴賢親乎？以諡法無所而不爲，甚不可。古文有克己復禮之文，以此解之甚合。又宋仁宗之諡，爲人君至於仁云，此亦可用。」申光漢曰：「自我作法可也。以諡法所無而拘之不可。古之人君之諡，諡法所無亦有之。」告于領、左相及領府事，則曰：「不可。豈以諡法所無而創爲之乎？」尹漑曰：「諡法有施仁服義曰仁。」尹仁鏡曰：「幷用可也。」遂定兩語，以示諸公，咸曰可，林百齡獨曰：「不歸於一，不可。請歸一則施仁服義似優。」宋麒壽亦曰：「仁義兩字有之，頗合美稱。」衆意亦然。洪彦弼曰：「貴賢親曰仁，古文亦極稱，不可不用。然衆意皆以施仁服義爲優云，則從衆爲之可也。」諡號，初定睿文哲武章肅欽孝而欲改睿以獻。彦弼曰：「太祖康獻之獻，不必用之。」衆意以聰明睿智曰獻，爲極稱而用之。又改哲以懿，許磁曰：「體和居中之意，合於實德。大行王所爲，每居中道可用。」彦弼亦曰：「中和之德，豈不美乎？」遂用之。陵、殿號，各擬之以三，將欲入啓受點，左承旨崔演曰：「前於中宗陵、殿號時，大行王以爲落點未安，遂不爲落點，但以言定下。」尹仁鏡曰：「然。」遂幷啓不爲落點之意。蓋不爲落點，尊敬君父之至也。陵號定于『孝』，殿號定于『永慕』。
○仁鏡、灌啓曰：「謝恩使成世昌，年老有病，未越江前請下書，諭以有病，則亟從權制何如？進香中宗時，競尙華侈，凡祀事，只在精潔。況大行王有喪事，一從禮文，純用儉素之敎，若有過制者，法司紏治何如？」答曰：「皆如啓。」
7月14日
○甲戌，江原道橫城縣有女，一産三男，後母子生存云。忠淸道恩津縣，民間雌牛産雌犢，一身兩頭，耳目口鼻分明，生存云。傳曰：「此皆所罕聞之事，院相等共議處之。」院相尹仁鏡、柳灌啓曰：「一産三男，前亦有之，令禮曹，依例處之。牛産一身兩頭，則所謂物怪之大者多，令弘文館，歷考古事何如？」仁鏡等仍啓曰：「成廟初，多置院相，崇品者皆參，今則臣等及洪彦弼只三人。人事不常，豈可預料其終必無故哉？況睿宗初年，贊成金國光亦參院相，今亦以左右贊成，幷爲院相。」答曰：「如啓。且贊成外，又有可當之人，〈蓋指李芑也。〉如考例幷爲院相。」仁鏡等又啓曰：「前例必以位在贊成者，爲此院相。雖有一品人，似難爲之。」答曰：「知道。」仁鏡等又啓曰：「明日殯殿，有望祭，凡祭固難一一親行，而明日則乃始事之祭，親行似當。」答曰：「明日親祭之言固當。但近者氣候不調，似難行禮，亦有後日欲退行。且魂殿，禮曹欲於思政殿仍設，但此殿，非唯近大內，而天使來則亦必於斯行禮矣。昌德宮書筵廳，顧不可用耶？大臣等其亟議處之。」仁鏡等回啓曰：「他無可設魂殿處，故禮曹亦不得已以思政殿啓之，而思政殿不可之意，果如傳敎。然書筵廳則隘窄，不可爲。更思之，則唯昌德宮東宮儲承殿爲當。且外梓宮本板一面，微有罅漏處，故初欲連三板用之，實所未安。想必於東宮造成餘材中，多有長大可用者矣。今當引鉅而視之，若可用則用之何如？」〈領、左相等，方議未決，罔知所計，適有承傳內侍朴漢宗，以此儲承殿爲言。〉答曰：「儲承殿設魂殿，果爲便當。外梓宮亦如啓可也。其廣求之，得其可用者用之，勿使有後日之悔。」仁鏡等又以《文獻通考》災異之應，抄書入啓曰：「晋建武中，有牛兩頭，天下將分之象也。其後愍帝蒙塵，見殺於逆胡，元帝渡江卽位，天下遂分，此其應也。太興中，亦有兩頭牛，政在私門，上下無別之象也。其後王敦亂政，此其應也。如此妖異之事，古亦有之。然安知天心，或者仁愛人君所致乎？惟人君知其妖不勝德，側身修行，則妖必轉而爲祥。後之人主不然，有祥而驕其志，見災而忽於心，故有其象，必有其應，亂亡隨之者多矣。伏惟鑑此以爲戒。」答曰：「雖常時猶可戒其變異，況此國家多難之日乎？非唯在上者，更加警省，輔相之人，亦當爲國惕慮之時也。」
○以備忘記，下于院相曰：「頃者雷震慶會樓，未幾而國有大故，今又外方，有變異之事，〈卽指兩頭牛。〉甚可驚駭。自古災不虛生，況於如此哀遽之時乎？上下所當更加恐懼修省，以答天意。而但無以實可答之事，欲爲減膳何如？」柳灌回啓曰：「如此之時，中外災變，又至如此，其在上下恐懼憂慮，宜如何哉？自上修人事以答天意，至欲減膳，丁寧謹災之敎，特出尋常，甚盛心也。但減膳事，此非如常時，方在哀疚之中，食飮不過蔬水，似別無所減。然院相齊會，當共議以啓。」
○全羅道全州，五月，村民及大牛雷震死，六月，同州村民及大牛又震死。〈當書於本月。〉
7月15日
○乙亥，院相尹仁鏡等啓曰：「昨日備忘記以爲，災不虛生，當修人人，以答天意，而至欲爲之減膳，臣等無任感激。昔周之成王，以幼沖嗣位，召公戒之曰：『若生子，罔不在厥初生，自貽哲命。今天其命哲命吉凶命歷年，知今我初服。』今主上，亦以幼沖嗣位，新服厥命，其必惟新厥德而後，庶乎可矣，而傳敎亦如此。苟爲如此存心，則天之命哲命吉命歷年，皆在於此矣。大抵變不虛生，惟人所召，自上以爲『予之嗣位之初，有何所失，而致有災變，一至於此乎？』常以此戒謹恐懼，則實宗社臣民之福。然不唯遇災然後可戒，雖在平時不睹不聞之中，亦當先事而戒之。平時如此，遇災如此，惟勤惕若，日新不已，則將無乖氣之致異，而災亦轉而爲祥，又何患乎？自古人主，遇災而忽之，無德以勝之，故終至於亂亡而不悟者多矣，豈不大可畏乎？愼厥身修，不可不疾敬德。若減膳事，此固非如常時，方在倚廬之中，其所進御，止於蔬食而已，則又何以有減於斯乎？然自上旣有此減膳之意，則雖不減，猶其盛心也。請終始此心，念念勿替，則不勝幸甚。」答曰：「啓意知道。大抵近日太白之見，日月之暈，亦連仍不止，方此幼沖嗣位之初，尤爲驚懼，罔知所措。減膳事知道。」李彦迪、權橃仍啓曰：「金國光則有大勳勞於王室，而其爲人，亦堪爲院相矣。臣等以庸劣之資，當幼主卽政之初，亦爲院相，而從大臣之後，至爲惶恐未安。」答曰：「大臣亦豈偶爾計而啓之乎？更加勉焉。」
○全羅道咸平縣，人二口馬一匹，雷震死。
7月16日
○丙子，諫院啓曰：「儲承殿乃東宮燕居之處，此非正殿，而今爲魂殿，事甚無謂，情亦未安，請設於正殿。」答曰：「儲承殿亦正殿，然所啓若此，當更議于院相等處之。」
7月17日
○丁丑，太白見於巳地。日暈，兩珥。
7月18日
○戊寅，領議政尹仁鏡等議啓曰：「今日奉審儲承殿，則太隘窄，決不可用。思政殿可用，而恐於三年內，無視事處，昌德宮宣政殿似當。而若或有移御之時，則亦無視事處，實所難斷。然不得已於彼此二處，當定其一，而自下擅定亦難。請擇於斯二者。」答曰：「思政殿爲魂殿事，大臣等初旣言之，而但以久在於此，則聽政無其所，故予亦難之耳。儲承殿勢果如此，則以宣政殿爲魂殿可也。」仁鏡等啓大王大妃曰：「臣等近聞，殯殿哭聲不絶，連日徹夜。是必王大妃，過爲傷慟，故下亦有甚焉。情雖無窮，而禮則有節，請以此意阝諭解王大妃殿，俾節其哀。」答曰：「予亦常以爲未安。今以大臣意，當解說之。」仁鏡等又啓王大妃殿曰：「臣等聞殯殿內號哭之聲，連日夜而不絶。禮文有之，成殯以前，哭不絶聲，成殯以後，哀至則哭，於大行大王遺敎，凡喪事一從禮文云。請勿爲過傷。」答曰：「大行王遺敎，非不欲遵用，予旣爲未亡人，苟生何俟？但此哭聲，皆下人等情不自抑之所致，予亦不忍禁也。」
○慶尙道豐基郡大水，傍川居民，男女幷八人，全家漂沒。
7月19日
○己卯，遣同知中樞府事宋𪼥[1]、韓淑如京師，告訃請諡，請承襲。
○領中樞府事洪彦弼，以病請遞院相，答曰：「如此主少國疑之時，必有老成宰相，爲之左右，然後可以弘濟艱難，雖不能連坐直宿，亦可調保而行，勿復爲辭避之計。」
○憲府啓曰：「五月而葬，載在禮文，大行大王，亦有喪事一從禮文之敎。而當初襲斂日期，從權進行，是雖迫於事勢，已爲未安。今此葬期，別無不得已之勢，而進之於四月之內，非徒有違於禮，殊失奉行遺敎之意，請依禮文，更卜葬日。政院凡有啓事，承旨親啓，祖宗朝已有其例，況今幼沖卽位，尤不可以內侍傳命。凡所啓達，請令承旨親啓。」答曰：「大行大王葬期，則當議于院相等發落，承旨親啓事，予時未接見群臣，而又於初喪，尙未及斂髮，豈可令承旨親啓乎？」
○午時，太白見於未地。
○全羅道寶城郡，風雨大作，世宗胎室山松木七十餘條雜木，盡爲摧折。海水暴溢，鹽幕十三、人家四十二漂沒，男女五人溺死。慶尙道昆陽郡，大風雨。
7月20日
○庚辰，院相尹仁鏡等啓曰：「五月而葬，禮所當然，而臣等猶敢進定於四月之內，亦非不深思熟計而爲之也。今年節候太早，時及仲冬，則寒凍必甚，而十二月初十日以前，都無可葬之日。若退定他日，漸至隆寒，則恐或不能如意於山陵之役，使送終大事，未免有後悔，故不得已進定於十月二十七日。今而改之，事勢甚難。」答曰：「予意亦然。」
○領議政尹仁鏡等啓王大妃曰：「大行大王行狀，今方修撰矣。但大行王，久在東宮，幾至二十餘年，其間必有嘉言善行可錄者甚多。臣等所及聞見之事，則旣得載之矣。而其宮中燕閑處言動德行，則今不得聞而知之。猶恐盛德至善，或不備載，請以內殿所得於平昔者，表出而下示之。」答曰：「宮中亦豈無可傳之事，而予方在哀疚之中，未卽記憶，從當如啓。」
○摠護使柳灌、殯殿都監提調權橃、尹漑、愼居寬啓王大妃曰：「外梓宮內，以大行王遺衣服追納事，有敎矣。此非禮文所載，又非祖宗先世之所爲，而只於世祖朝創爲之。厥後睿宗、成宗朝，皆廢而不爲，及貞顯王后時，更依光廟例爲之，而中宗時仍爲之，物論旣以爲不可。今豈容再誤？況大行遺敎，亦有喪事一從禮文之說，請勿爲此擧。」答曰：「禮固然矣，情則無窮。雖以身殉之，於予心猶爲未盡，況此事，皆近年所爲，而今獨停之，不亦薄乎？予實不忍也。」柳灌等皆垂泣。〈權橃先自垂泣，抗言于坐中曰：「禮云附於身附於棺者，必誠必信，未聞有附於槨之文。況送終大事也？只宜純用禮文中節目而已，決不可爲此謬擧，以貽譏於後世。」〉再啓曰：「古者聖人有言曰：『生事之以禮，死葬之以禮，祭之以禮。』禮之所關，如此其重，而大行一從禮文之遺敎，亦旣至矣。今若一從禮文，而遵行遺敎，則大行王盛德，益以昭著光明，而其於送終之道，永無遺減。否則將無以垂法於後世，而反使有累於大行盡美盡善之德也。請上遵遺敎，俯循輿情，決勿爲此非禮之擧。」答曰：「雖知其無益，而必欲爲之者，以予之哀情罔極也。而大臣等今以禮文之說，規正之，丁寧至再，故不得已勉從。」
○憲府啓曰：「政院時方出納公事，且二十七日以後，則視事聽政，不容久廢。承旨親啓而自上親聽，有所裁決，則無遺濫之患，有詳盡之美，請依舊例爲之。」答曰：「今者出納公事之際，不知某事有遺濫之弊。而時方幼沖，猶未辨君臣之禮，何能決其可否於親啓之時乎？」仍傳于政院曰：「成宗曾於十三歲卽位，不知其時亦有親啓之事乎？考其《日記》以啓。」〈承旨親啓，此祖宗舊規，在中宗己卯年間，趙光祖等，遵而用之，光祖等被禍後，遂廢不行。〉
7月21日
○辛巳，院相李彦迪啓曰：「主上幼沖，急先務者，輔養之道，而要必以孝悌爲本。後世之人，以堯、舜之事，爲高遠難行，而苟原其道，則不過孝悌二者而已。能行孝悌之道，則殿下亦必爲堯、舜之主矣，而孝悌之道，盡在於朱文公《小學》一書。中宗朝以《小學》之法，爲必可行於世，故方圖飜譯而印出，使村巷兒女，亦無不解通，而不幸士林之禍慘起，〈此指趙光祖等，以正學爲一世倡，而被害於南衮、沈貞輩之事。〉其事遂寢，世俗反以《小學》，爲無用之書，廢而不講久矣。宜乎彝倫之攸斁，而子弑其父者，亦或有接迹於其間也。上自人君，下至士庶，誠不可一日無此書，而其致治善俗之方，則只在人君躬行心得之如何。請亟令諺解而印出之，以爲經筵進講之一助。且自慈殿，必先講學，勉加敎導，則主上涵養氣質，薰陶德性之功，尤有所不可勝言者矣。」答曰：「上年時未滿十五，他事似難盡如所啓。而《小學》則夫豈暫習而知之？故予亦欲以此常敎導之矣，速使印出。」
○院相尹仁鏡等啓曰：「二十七日後，〈國恤二十七日後視事例也。〉則勢不得不御經筵，而思政殿旣爲殯殿，他無可當處。亦宜預定，故敢稟。」答曰：「喪未過一二月，遽御經筵，於心果安乎？勢亦似雖難也。朝廷必欲使予，如是爲之，則不可不勉從。而但近內堂殿，亦無容接群臣處，姑以忠順堂爲之。」
○領議政尹仁鏡等，以義禁府書啓，永屬、定屬人等單子議啓曰：「今考放未放前例，則其放者，或以承傳，或以上言，皆有特恩而然也，其未見放之類，則只是窮人而無告者，或勢有所難，或身在遠方，未及圖蒙其恩赦者耳，非以罪犯有輕重也。時，同罪之人，或有不放者，似爲未穩，但自下擅斷則難。伏惟上裁。」答曰：「依赦文盡放之，以示新政蕩滌之恩可也。」〈所謂永屬、定屬者，皆亂逆緣坐之人，而自丁卯年至癸巳年，無遺書啓者，以前月二十九日，大行王臨薨時，赦文有永屬、定屬咸宥除之云云故也。昨日禁府堂上柳仁根等，以獨決此事爲難，請議諸大臣，而自上可其啓。〉
○王大妃以該書二幅下于賓廳，一則平昔宮中嘉言善行也，一則臨薨時遺語也。領議政尹仁鏡等，泣下嗚咽不忍讀，卽囑承旨宋麒壽、崔演，以文字飜譯焉。其一曰：
「平時昧爽起寢，御三時書筵，雖盛暑，終日正坐。若不御書筵之日，則朝讀經書，晝監史記，造次之間，未嘗跛倚睡臥，常以學問消日，晝夜手不釋卷。其或有故，不御書筵，則終日不慊於心，尤至夜深端坐，《大學衍義》、《自警編》、《近思錄》等書，披覽。翌日雞鳴而起，必歷覽書筵所講書而出。天性疎淡，本無私欲，於物都無所好。嘗自言曰：」平生無如我不忠不孝者。百餘年相傳東宮，一朝而爲灰燼，幼少時父王所授戒箴，揭諸座隅，以備觀省，書筵時師傅、僚屬所陳可法之言，書付壁間，亦嘗留念，竝以火災失之，事之不幸，若是甚耶？「父王戒箴，僚屬嘉言及書冊多燒事，極爲嘆惜，每加傷痛。而自祖宗相傳寶物，雖多燒盡，全不介意，《無逸篇》、《豳風七月篇》，以御筆書之，常覽焉。又於寢殿，孝子圖、耕織圖、戒言屛風，亦常設以覽，躬行儉素，於衣服飮食，必斥去奢侈。雖在燕閑，沈靜玄默，未嘗戲言，雖有美行，猶恐人知，不欲外見。惡聞人之稱譽，如有贊美之言，則輒騂顔色，深以爲未便也。嘗有言曰：」書筵官，或有疑我無問難者，然我旣知之，而尙且有問，則似若强以所知之意，求衒於人，不必爲也。其講論敎導之際，如有嘉謨嘉猷，我常詳聞，又書而覽之，雖不問難，何害？「每年迎祥時春帖子、端午帖字，製進兩殿，中宗大王大加稱贊，又國有慶事，製箋以賀，中宗大王尤爲稱美。雖在賤人，如聞有孝行及能文者，極爲稱賞，必欲得見其人。且其孝誠極至，素異於人，自中宗大王未寧之初，全不進膳，勸之則答曰：」自上如是不能進膳，我何忍食？「由是氣力極傷，及遭大故，尤絶穀氣，哀毁過禮，事終至於此極耳。日用常行之間，雖多有嘉美之事，如我愚迷婦人，何能一一知見？況今精神錯亂，姑記大綱如右。
其一曰：
疾旣革，傳曰：」予平時所懷之意，欲使朝廷知之，索紙筆而來。「操筆則手戰不能成字。乃曰：」予之許多所懷，非文字，何能以言語盡傳乎？勢不得爲也，以此用心，尤爲罔極。「曰：」一年內再有山陵之役，又逢天使之來，則此百姓，何以堪支？「惟於口中，數三言之而已。
尹仁鏡乃令李彦迪，撰錄於行狀中，仍啓曰：」今見下示之書，朝廷孰不感激涕泣？但因此審之，則有御製草頗多，請幷下示，以副朝廷之厚望。「答曰：」大行王平時，雖有善言美行，猶恐人之或知，況於文章之餘事乎？今若幷此出示，則似將有以大行王平時幽獨中事迹，强欲顯播於人，果安於心乎？予實不忍。「仁鏡再啓曰：」臣之於君，猶子之於父也。寧有一言一事之不可知者乎？請勿留難。「答曰：」予所難之者，非故爲虛假之言也。而朝廷厚望至此，亦不可終有所負。但於罔極之中，忘不知置在何處，從當搜出，姑俟之。「
○午時，太白見於未地。
7月22日
○壬午，院相權橃問安于王大妃殿，仍啓曰：「聞自上全不進膳云，至爲悶慮。雖不惜一身，豈不可顧念一國乎？大行聖上，以過於哀毁，不得終孝於三年之內，朝野攀號之慟，曷有窮已？今若自上，倍加傷毁，又至不能救藥，則國家之事，終至何如？自中宗大王山陵之役，民之凍死者多，而及其天使之來，樻軍飢死者，尤不可勝數，公私之力，旣盡掃蕩矣。況大行王臨薨，猶以蒼生疾苦爲念，則果可忘其遺意乎？請勉自保，勿用過哀，以慰一國臣民之望。」答曰：「固事民弊，予亦豈不慮乎？自慈殿連勸食飮，故氣候則平常矣，願勿更問。心甚未安。」
○政院以領經筵事尹仁鏡意啓曰：「二十七日後則當始開經筵，而朝晝講則《小學》，夕講夜對則《孝經》，以此迭講何如？《小學》則自上固已習知，而更欲進講者，正爲此書，有切於日用常行之道，而在初服，所當急先務耳。《孝經》，亦辭約理備，言近指遠之書，而不可闕於聖學者也。」答曰：「如啓。」
○領議政尹仁鏡、左議政柳灌、左贊成李彦迪、右贊成權橃、左參贊丁玉亨、右參贊申光灌、禮曹判書尹漑、兵曹判書李芑、工曹判書許礙、兵曹參判申瑛、刑曹參判李浚慶、大司憲閔齊仁，磨勘大行大王行狀于賓廳。王大妃以御製草八幅下之，卽大行王少日爲世子時所製詩文，其祭文一章，乃卽位後祭中宗文也。其祭文曰：
天地覆載，品物以生；父母顧復，子支以成。一髮一膚，皆有所受，自孩至長，養專且久，凡有血氣，其孰無是？矧臣昏塞，倍荷天賜。生未浹旬，奄棄慈侍，零丁無護，殆不可遂。雨露曲霑，獲保殘軀。叨侍靑宮，恩眷卓殊，進趨龍庭，每接玉音。揆分難堪，倍殫葵心。方期岡陵，永享無彊，何料一夕，處罹大殃？未半舜齡，天何茫茫？罔極之慟，摧骨熏腸。日月荏苒，因山已卜，只憑几筵，亦將難覿。天長地久，怨慕則深。聊爲菲奠，庶垂俯臨。
中宗大王有疾大漸，曾亦祝天以祭，其文曰：
伏以天鑑孔明，有誠必格。今某德雖甚涼，不足動物，然至於君臣父子之間，情義俱到，迫切之懷，自不容已。惟我主上，自前月間得疝苦，今累日不能下氣。僅得下氣，熱又爲患。藥餌之救，極盡其力，乍寧乍疚，氣候不常，彌留至今，未有痊愈，焚腸熱中，呼籲曷極？天乎天乎！今當聖明之時，而使愆攝之憂，如此其久苦耶？伏願明神，冥佑默扶，俾上體卽寧，享壽如岡焉。居高聽卑，其理昭然，肆竭情悰，敢薦香幣。伏惟尙歆。
其箋文曰：
世子臣某，恭遇誕辰，不勝慶抃，謹奉箋稱賀者。伏以電繞星樞，合千齡之熙運。虹流華渚，昌萬福之宏休。賀溢朝臣，歡均黎庶。恭惟主上殿下，堯仁舜哲，湯敬禹勤。膺曆數而在躬，垂衣裳而致治。惟天爲大，宜蕩蕩之難名。如日斯升，固輝輝之徧照。伏念臣猥將庸質，叨側儲闈。端遇昌辰，願獻嵩恒之壽。祗成喜頌，徒陳犬馬之懷。
進中宗誕日詩曰：
誕彌佳節屆，重協太平年。五色卿雲裏，百工抱笏前。頌聲盈廣宇，壽斝薦華筵。此日欣遭遇，祝祺似泰巓。
進大殿春帖子曰：
葭管飛灰節，三陽協聖時。君心唯有正，天道亦無私。瑞霧晴空繞，華幡紫闥垂。微臣逢令節，祈算自能知。〈右五言律。〉臘盡春回斗轉東，三陽佳節又來通。祥雲靄靄金門上，瑞日輝輝玉殿中。靑匪盤盤香政動，銀幡處處燦相同。太平聖代明良際，但祝吾王壽極崇。〈右七言律。〉堯庭開瑞莢，舜殿藹禎雲。禁苑韶光滿，龍池化日分。〈右五言絶。〉令節臣民歌頌齊，祥雲遍繞殿東西。深仁千載超唐、漢，聖德難濡一筆題。〈右七言絶。〉杓指東方節號新，風雲嘉會是良辰。樓邊浮舞銜書鳳，苑裏遊嘶葆德麟。白雪將殘知送臘，靑芽欲吐覺迎春。年年每被殊恩渥，祝福端宜駑劣身。〈右七言律。〉木德方臨日，卿雲繞碧空。堯衢含哺裏。舜殿獻歌中。彩燕搖因節，粧幡動應風。君臣相慶會，眉壽享吾東。〈右五言律。〉春入宮中晝漏長，呈祥獻瑞徧無方。微臣更遇三陽節，敬進椒醪滿玉觴。〈右七言絶。〉臘殘逢令節，泰氣協明時。臣子齊聲祝，應知萬壽遲。〈右五言絶。〉
進中殿春帖子曰：
令節宮庭寶露霑，從知聖姒本虛謙。祥雲周繞金樓裏，瑞旭長昭玉殿簷。禁苑梅枝思皓潔，御溝柳樹欲黃纖。徽音遠播窮閻巷，澤被凡彙巨與尖。〈右七言律。〉暖律回佳節，東風入殿邊。治閨追姒德，補衮邁姜賢。遐福應如岳，休祥亦似川。菜芽新甲柝，知是孟春天。〈右五言律。〉喜遇佳辰，祝壽長祥曦照殿動淸光。關睢允績周家姒，懿德從闈達四方。〈右七言絶。〉苑上條風暢，殿頭瑞霧凝。壼儀踰馬、鄧，敬想茂禧膺。〈右五言絶。〉葭管灰飛日，韶光處處生。關睢歌盛德，樛木頌仁聲，柳眼浮金媚，梅腮柝玉明。微臣逢令節，徒祝永安平。〈右五言律。〉今朝斗覺始陽春，鳳闕龍墀物色新。懿範徽音遐邇徧，嵩呼鼎沸摠臣人。〈右七言絶。〉
仍傳曰：「上之所作，非止此耳，而方在罔極之中，未暇盡搜得也。但上常以此樣事，爲不足道，恐有人之或知也。今若謄諸行狀，則大非上之本心，只可共爲一覽後，卽還入也。」仁鏡等覽畢，急令史官傳書，藏諸政院，愼勿出見。
○午時，太白見於未地。
7月23日
○癸未，憲府啓曰：「大行王在東宮時，以福城君被罪事上書〈其書曰：」惶冒天聰，情激敢達。伏以天顯之親，一氣之分。喘息呼吸，相爲流通。友愛之情，自不容已。雖或有非常之變，出於慮外，而古之人猶有以恩掩之者。往者嵋之事，臣年幼不能詳知其首末，然其禍之慘，所不忍言。妖孽之作，雖曰朴氏，嵋也，焉得以后之？竄在遐裔，亦已過矣，厥後又興大獄，母子相踵而死，洪礪亦殞杖下，變故之極，在古所罕聞。死者旣已矣，嵋之一女子，棄在民間，與庶人無異，孩提之女，有何識焉？此尤痛心者也。二翁主年幼女子，不預其事明矣，屬籍亦絶？言念至此，不覺涕零。由臣一身，而兄弟之變，至於如此，此臣日夜痛悼者也。孟軻有言曰：『身爲天子，弟爲匹夫可乎？』今臣侍居東宮，天寵極矣，而使二妹一姪，尙班下賤，反躬思之，顔厚有忸怩。仁人之於兄弟，不藏怒焉，不宿怨焉，親愛之而已。如臣者有何怨怒於兄弟，而不得親愛乎？至於籩豆之儐，飮食之飫，亦不得和榮且湛焉，則惻隱之念，益切於中。前此微達是意，未蒙兪允，更達微衷，以瀆聖聰，伏惟垂憐焉。「〉辨釋，辭義切至，中宗大王嘉其誠懇，遂命復職。此實孝友篤行，而中宗明斷之德，亦已至矣。如此實迹，不可使泯，備載行狀，決無所妨。而今此行狀，有漏而不錄，請於行狀幷錄。」答曰：「議于大臣幷錄。」
○禮曹啓曰：「昨以經筵所御衣服下問矣。但嘗在倚廬，臨見群臣，必以衰服，例也。況今則卒哭前矣。仍以衰服御之無妨。」答曰：「廬次則只用祭服，而他無所着之衣也。予意以爲經筵時，則用白衣白笠，似當，此意大臣與禮曹，同議以啓。」
○天際黃雲間，白雲成環，狀如月出，良久乃滅。日暈。
7月24日
○甲申，領議政尹仁鏡、左議政柳灌詣賓廳，同議以啓曰：「昨日憲府所啓以爲，大行王上書，辨釋福城君，宜添錄於行狀，而自上命臣等議之。臣等初亦非不計也，而其時權姦〈卽金安老等凶邪之黨。〉用事，中宗大王所以處置之者，似未必盡善。今錄此事於行狀，則雖於大行大王爲美德。而只恐後人，不能洞知安老等欺明之術，反以中宗大王爲有所未盡也，所以不敢幷錄也。」答曰：「啓意知道。招憲府言之。且日月之暈，太白之見，前亦不無，但層出疊發，近來爲甚，殊不知此變，奚爲而然也，憂兢罔措。大抵當此危疑之際，國家凡事，專恃大臣，力加匡救，圖副予懷。」仁鏡等回啓曰：「變不虛生，必由人事而起，是雖不能無責於臣等。而自上亦先懷戒懼，言及於此，臣等不勝感激。但勿以爲衰服之中，有何所失，而更加修省，災亦可轉而爲祥。伏惟勉焉。」答曰：「知道。」仁鏡等仍與禮曹判書尹漑，同議以啓曰：「昨以經筵時所御服色事，下問矣。臣等之意以爲，朝講則用衰服，晝、夕講則用布衣、布冠、麻帶，似當。」答曰：「知道。」
○大司憲閔齊仁啓曰：「大行大王爲嵋〈福城君之名。〉訟冤之書，大臣等議不錄於行狀，小臣亦以春秋館堂上，同參其議。昨日同僚會議，以此書大行王孝友實跡，而不錄，爲甚未便。小臣旣不能論辨於前，又不敢有異於後，前後倒錯，大失臺官之體，不可在職，請命遞差。」答曰：「雖參于大臣之議，而同僚之議亦宜焉，故從之，實非誤事。何至於辭職乎？」再啓，不允。
○憲府啓曰：「大行王爲福城之事，上書伸救，友愛天至。中宗嘉其辭義懇惻，命復嵋職，其爲明斷之德，有何未盡？而大行王孝友實跡，決不可泯。請命大臣，更加商確，毋致行狀，有所闕漏。」答曰：「大行王孝友之跡，豈止此乎？而必擧此事幷錄之，則雖於大行王有光，而恐於中宗，不無欠處。大臣等亦豈偶然計，而更以不可錄之意，啓之乎？」
○弘文館副提學羅淑等啓曰：「凡行狀，所以實錄德行，請命上國，雖言語之美，不可遺漏，況實行之大者乎？中宗大王處置福城之事，割愛定罪，實是明斷之德，大行大王，以天性友愛之情，累疏伸救，仁愛之德，亦至矣。此事錄在行狀，聞諸中朝，於兩先王，決無所妨，而實行之跡，亦不爲漏，臺官所啓至當。請亟令幷錄。」答曰：「中朝一時爲權姦所誤，故未盡之事，容亦不無，大臣所計是矣。從大臣可也。」
○院相洪彦弼、尹仁鏡、柳灌，同議以啓曰：「先王御容，無世無之。成宗、中宗御容，亦皆追畫。今大行王，必無常時畫幀，請亟追畫。」答曰：「成宗朝宮中，有能畫人，熟視而起草，畫員仍倣成之，然其時親侍人，言有欠處云，中宗御容，亦有未盡處。今者自內，非無追畫之意，但大行王臨終，有勿畫予容之敎，故今不欲追畫矣。」
○日微暈。
7月25日
○乙酉，遣僉知中樞府事蔡世英如京師，賀千秋節。
○政院啓慈殿曰：「前日憲府所啓親啓事，考成宗時例，大妃與上，同御寶慶堂，凡視事及引見群臣，皆無不爲。」答曰：「成宗時事目書啓爲可。但今主上幼沖，似難依啓。」
○領議政尹仁鏡、左議政柳灌、左贊成李彦迪、右贊成權橃、左參贊丁玉亨、右參贊申光漢，以上初卽位，進戒十條，分書爲二通。一則以諺解之進于慈殿，一則進于大殿曰：
今主上幼年嗣位，輔養爲急，而輔養之本，在於慈殿。古之聖賢，雖其生質之美，然亦必有敎導之方，以爲之本也。文母胎敎，孟母無誑，行跡昭昭，著在前訓，今古慈天，未嘗不同。欲子之賢聖，孰無是心？預敎於未生之前，養正於三遷之勤，尙可爲也？況今主上，天質高明，氣度夙成，國人知之。有高明夙成之資，加之以敎導之正，其於作聖之功，有何難哉？伏願慈殿，體文母、孟母之慈愛，所以預養先示者，必出於正，非禮勿視、非禮勿聽、非禮勿言、非禮勿動，而先明夫義利公私之分，以立其本，則生於心害於事，作於事害於政者，自爾而小矣。《書》曰：「若生子罔不在厥初生，自貽哲命，今天其命哲命吉凶命歷年，知今我初服。」可不愼哉？宋范祖禹嘗言於哲宗曰：「陛下今日之學與不學，係他日治亂。」今殿下雖在幼年，正是養正端習之時，學問之功，不可少廢。宜精選在朝賢德之士，以補勸講之官，經筵之後，不拘常制，於便殿，不時召對，或從容宴語，或講論經史，或問民間疾苦，要使情義相孚。進講之官，亦不但泛讀數遍而已，必伴讀從容，以至詳盡，則非徒學問益進，其於接士大夫之時亦多，自然涵養德性，成就聖學。又令經筵官，博考古例及先儒格論，參酌以啓，列諸左右，以備觀省。人君之德，誠孝爲大，而愼終大於養生。殿下於大行大王，有子道焉，有臣道焉。雖以幼年，未能盡遵禮制，然喪次不可以久不臨，祀事不可以久不與。當度氣量力，無愆大禮，以盡誠孝。自古禍亂，多由於宮禁不嚴。女謁盛行，戚里及小人，攀緣請托，以紊朝政，陰肆讒說，以眩主聽。況今幼主在上，尤所當戒。請申勑內外，嚴其防禁，雖戚里問安，亦令有限，使內言不出，外言不入，以杜禍亂之萌。宮人中必擇溫良恭儉愼而寡言者，常侍左右，浮靡之習，淺俗之言，毋使接於耳目，亦輔養之一端。祖宗朝選入宮人，賤隷商賈之女，例不得備選，在今正始之初，宜遵祖宗，諸寅緣族屬，托養宮中者刷出，以嚴內外。人君之職，用人爲大，賢愚進退，治亂繫焉。今主上年幼，未察群臣賢否，除授之間，不可用特旨。今後二品以上有闕，銓曹難愼注擬，如或乏人，不必三望。凡干陳訴及訟事，當付諸有司，如有難處者，議于朝廷，切勿判付，以昭公道。大抵閨中之事，無隱而不彰，少有私意，人皆知之。夫除授判付之際，或因貨賄，或因親屬，以致不明不公，人心怨怒，厥口咀呪，終成土崩之禍者。正由於玆，可不危哉？政院之職，在於出納惟允，近來專務承順，未聞有封還內旨者，殊失惟允之義。請令政院，內旨有不合奉行者，卽宜論啓，勿輕施行，以盡其職。後世人主，能以宮中府中爲一體者蓋寡。況今幼主在上，慈殿攝政，宮中府中，恐至於岐而爲二也。政有所疑難，議諸朝廷，罪有所可論，付諸有司，以昭平明之理。如或議及左右近習，問及戚里婚媾，私門一啓，大柄潛移。喪國亡家之患，未嘗不由於此，可不懼哉，可不戒哉？大行大王，自在東宮，沈潛學問，以效修身齊家，爰及嗣位，發政施令，稍無私意，公道之行，如日昭布，人心顒若，思見至治，曾未幾時，奄至斯極，遠近號痛，若將胥溺。今主上嗣緖，一國臣民，方以望於大行王者，望於殿下，其幾甚重。所以服衆人之心，繫一國之望，實在今日。伏願兩宮，留神焉。
仁鏡等仍啓曰：「進戒之事，固非一二，而初服可戒者，無切於此矣。大抵事莫先於謹始。若不謹於初服，則國非其國，事將日非矣。故古人有言曰：『愼厥終惟其始。』又曰：『愼終于始。』臣等無窮之意，以堯、舜之事業，有望於殿下切矣。自上亦知臣等所望如此，勿以此事，付諸尋常而忽之，恒加留念焉。」慈殿答曰：「觀此訓戒，情實罔極。凡在人情，無不欲其子弟之賢，雖匹夫匹婦，尙亦爲然，況於任國家重器而爲人神之主者乎？縱未能一一行焉，切欲從所啓訓之。」大殿答曰：「常常念玆，一如所啓。」
○巳時，太白見於午地，日暈。夜，巽方有雲如氣，色黃白，指中天，移時而滅。白雲六道，幷起西方，或長或短，或屈曲如氣。皆指天中，漸移北方而滅。白氣一雙，自東方至西方布天。
7月26日
○丙戌，下全羅道觀察使沈光彦啓本于政院曰：「觀此啓本，則興陽所斬獲者，定是唐船致敗人，至爲驚愕。中宗大王，若有唐人漂流而來，則極加撫恤刷還矣，今何有如此慘酷之事乎？此意言于大臣等。」〈啓本云：「今月十九日，荒唐船三隻，自大洋中，逢風致敗，泊于興陽縣境，縣監蘇連以爲倭人，卽馳書求助于鉢浦、呂島、蛇渡等鎭，仍多率軍，急往其所而結陣，陣旣成，則鉢浦萬戶安止及到矣。所稱倭人等，見其發軍謀捕之狀，皆下陸奔遁，或有登山欲避者。蘇連、安止一時掩擊，斬獲九十一級，蛇渡權管吳世雄、呂島萬戶馮繼渟，亦因此別加搜討於諸鎭賊路可疑處，且追且斬，凡前後斬獲幷一百八級。左道水軍節度使金世幹，因興陽牒報，二十日平明，馳往親審之，則毛髮刑體，殊非賊倭，摠是唐人。」〉 ○右參贊申光漢啓曰：「臣久患風濕，重遭大恤，力疾奔趨，浮證加發，以至呈辭，伏蒙聖慈，俾給調暇，受恩惶懼，實懷未安。臣伏見國有關重之事，方在病中，勢未能親啓，亦未敢終默。往者蛇梁之變，議絶馬島，朝論不一，以爲未可絶者亦多，中宗大王，斷以聖衷，絶不許來，以示國威。馬島自見絶以來，頗知戢下，至於海採之氓，無敢一加剽掠，可見懼罪自新之跡。然此豈島主之威德，能使奸濫之倭，不得逞惡於我邊。只緣一島之利，專在講和，人人自保，以和爲利。其守窮忍飢，屛惡斂慝，不爲不久。而今我國家，厄會已極，大禍荐仍，事煩務劇，民不堪命，安知幸釁伐喪之奸人，不有藉此以逞凶乎？雖曰未至於此，脫有寇賊，迫於飢困，剽害邊民者，安保其必無乎？事若至此，處之甚艱。當初議絶之時，不擬永與爲絶，度其必不能犯我，而欲懲怙惡，以折其驕傲之心。彼亦度我必不至久絶，未敢來犯我也，其勢則終不可不講和也。與其講和於作逆之後，無寧喩示於乞和之日乎？臣之意亦豈欲許和於此請乎？當以禮曹啓下事意，修答于日本幷對馬島：『自見絶以來，稍知戢下，雖海採邊民，無敢剽殺，國家亦知其懼罪而自新矣。彼若修誠率德，久而無變，則豈至於永絶。』云云，且喩來使以此意，以繫其輕躁之心，使之加勉，此計之得也。且島主嘗委倭賊於不可戢之地，每以：『雖爾國，豈無寇盜？非吾所敢知。』云。今者倭寇之不作，雖非島主威禁之所及，國家講和，必執此以爲島主之功用，是以示許和之端，則他日許和之後，亦知畏戢，未至於遽犯，如或犯邊作耗，執此而歸罪，彼將無以自解。而曲常在彼，直常在我，彼得此報，必先懷虞慮，益懼朝廷處置之得宜矣。頃日右議政成世昌，雖從事在外，未敢忘此，馳書府中，諸僚必欲許和，亦豈無所見而有此乎？玆事甚關重，廣收廷議，無失事機何如？」傳于政院曰：「今觀申光漢待島夷規畫處置事，不可謂無遠慮。此意言于大臣及兵曹、備邊司。」
○日暈，兩珥。
7月27日
○丁亥，院相李彦迪啓曰：「觀申光漢所啓，則其爲遠慮至矣。小臣之意亦然。今見日本國王及小二殿書契事，皆以爲蛇梁之變，非對馬島主所知，而只是賊倭爲之也，方且哀乞，辭甚恭遜，此正許和之時也。今不善爲之所，而使彼喜人怒獸之徒，若生憤怨之心，變或至於不測，則追悔何及？況國有大哀，主上幼沖，凡事不可不慮。庶使外境得寧，不至騷擾，而民生居業則幸矣。請於今之所答書契，無使言辭至於峻絶，微示他日許和之義。」答曰：「凡事一失於機，則後悔無及。此意當廣議于朝廷。」
○領議政尹仁鏡、左議政柳灌、左贊成李彦迪、右贊成權橃、左參贊丁玉亨、吏曹判書柳仁淑、戶曹判書林百齡、禮曹判書尹漑、漢城府判尹尹思翼、吏曹參判愼居寬、兵曹參判申瑛、刑曹參判李浚慶、大司憲閔齊仁、左尹宋麟壽、禮曹參議金益壽、兵曹參知李霖詣賓廳議啓曰：「觀此全羅監司啓本，則興陽境所斬獲者，皆是唐人，至爲駭愕。雖曰賊倭，而非有據浦突鎭之狀，則觀勢待變可也。而反以唐人爲倭人，多數斬殺，罪固有在。興陽縣監蘇連，鉢浦萬戶安止，速可拿來推治。若呂島萬戶馮繼停、蛇渡權管吳世雄，只隨其指揮而已，竝此拿推，則似有啓邊將疑畏之心，徒爲騷擾之歸耳，此則令本道監司推之似當。」答曰：「如啓。」尹仁鏡等，仍以申光漢書啓共議之，皆以爲不可，李彦迪獨曰：「右議政成世昌亦在遠途，通書于僚中曰：『本國方當喪患，不可不復和于倭人』云，世昌亦豈無計者乎？大抵王道，坦坦平平，將欲爲後日之和，而今反若不相好，此實覇術耳。豈可行乎？反覆思之，光漢之計是也。」尹漑、尹思翼亦同辭而贊之。廷議不一，日旣中猶未決，權橃曰：「朝廷共議，而所議不定于一，甚不當。」仁鏡啓曰：「人各異議，實難强使同之。但可和者少，而不可和者多，所當自上擇焉。」合曰：「大行王朝，已定不許和之義，而今者廷議又如此。從衆可也。前在大行王朝，倭使請和，其時廷議，亦以爲不可和，將用峻辭答之，未果而國有大故。」
○弘文館典翰李滉上疏曰：
臣伏以人有恒言，皆曰夷狄禽獸。夫夷狄亦人耳，乃比於禽獸者，非固甚言之也。爲其不知禮義，無君臣上下之分，而其生也蚩蚩蠢蠢，冥頑不靈，殆與禽獸無異，故取類而竝稱之爾。故以禽獸畜禽獸，則物得其性，以夷狄待夷狄，則夷安其分。故王者不治夷狄，《春秋》錄：「戎，來者不拒，去者不追。」治之以不治者，乃所以深治之也。若乃執君臣上下之分，而責禮義名敎之道，必欲與之辨是非爭曲直正逆順，而後爲快，則是所謂督禽獸而行禮樂之事，求以擾其心，適以逆其性，不搏則噬矣。苗民叛逆，大禹征之，而猶不服，頑亦甚矣。至其舞干、羽而來格則受之，未聞念舊惡而猶拒之也。玁狁內侵，逼近京邑，逆已大矣。及其命將薄伐，逐出境而已，未聞較逆順而永絶之也。往者島夷蛇梁之變，不過狗鼠之偸耳。旣殺賊徒而却之，又掃留館而逐之，國威旣震，王法亦正。彼乃怛威赧德，革心改過，指他倭而爲辭，控大邦而自解，俛首而祈哀，搖尾而乞憐，王道蕩蕩，不逆詐不億不信。苟以是心至，斯受之而已。則今之倭奴之請，若在可許，而猶不許，然則未知何時而可許乎？夫廷臣之欲拒倭奴者，其意必曰：「彼罪大矣，今甫絶而遽和之，則無以懲其惡而有納侮之悔。」是亦似矣，而有大不然者。昔凶奴冒頓，圍高帝於平城七日，孝惠、高后時，單于貽書悖慢，而高帝厚遺以自脫，惠帝卑辭以請和。文帝時，凶奴一入蕭關，而殺北地都尉，候騎至雍甘泉，文帝赫然震怒，命張相如等擊之。然止於出塞而還，卽遺書約和，驩然若家人父子之相親。旣而奴背約，再入雲中，殺掠甚衆，烽火通於甘泉、長安。帝又命六將軍，分屯以備之而已，月餘凶奴遠塞，則旋卽罷兵。是數君者，非不知凶奴之罪大，而乃與之汲汲連和者，誠以禽獸之不足與較，而以生民之禍爲重故也。今以蛇梁竊發之事，較之於彼，雖曰同歸於罪，而輕重則有間矣，若之何不許自新之路，而搆禍於吾之赤子乎？且如唐之突厥，合兵入寇，至渭水便橋之北而請和，則太宗許之，宋之契丹，大擧入寇，至澶淵而請和，則眞宗亦許之。當是時，突厥有懼心，契丹已挫氣，爲二宗者，豈不知輕許，則有納侮之患，而爲懲惡之計乎？乃釋然解仇，寧舍凌犯之罪，而與之爲盟好者何哉？兵凶戰危，以利社稷安生靈爲急，而禽獸跳梁之故，可置之度外耳。故自古帝王禦戎之道，以和爲先，其不得已而至於用兵者，爲其除禽獸逼人之害，害去則止。何必甚之而生怨，以致搏噬之患哉？抑又有一說焉。與夷狄和親之道，固當有操縱伸縮可否之權之勢，而此權此勢，必常令在我，而不可令在彼也。臣亦知朝廷之意，以此爲重，而爲是堅拒之議矣。然有罪則絶之，自新則許之，此正權勢之在我，而施當其可也。當其可之謂時，何可違也？有其權忘其勢，而無心以處之，則彼必爲大德而咸悅於其心，相率而投款矣。是所謂化之也，和不足言矣。虞、周之於苗、玁狁，用此道也，而今日之所當法也。今也不然，操其權挾其勢，固沮其向善之心，而不肯許之，則物我相形，彼此角立，蠢玆小醜，必將大爲怨狠，而啓後日無窮之患矣。邊釁一開，兵連禍結，海波沸騰，鯨鯢陸梁，欲化之則梗化愈甚，欲和之則其權其勢，已非專在於我，而或與分矣。與其勢分於彼，而後求而和之，曷若在我而聽被之祈哀乎？與其毒民於鋒鏑，而後和之，曷若保民字小，而行王道之蕩蕩乎？此其義理利害之章章較著者也。朱文公曰：「金人終始以和之一字愚宋，宋終始以此自愚。」此則與今日之事，大不同。宋之君臣，忘不共戴天之讎，爲偸安一隅之計，匍匐乞哀於滔天之醜虜，是其操縱伸縮可否之勢，在彼不在我。而方且甘心聽命，頤指氣使之不暇，而日趨於危亡之域，此當時忠臣義士之所以扼腕而痛心者也。今也朝廷，開一小夷自新之路，非如宋人自愚之失，而有虞舜格苗之美，何苦而不欲之乎？當今天變現於上，人事闕於下，大禍重疊，國運艱否，根本捏杌、邊圉虛疎，兵耗糧竭，民怨神怒。此吾東方何等時耶？夫太白晝見，乃兵興之象，臣聞雖古之聖帝明王，亦不能必其禍亂之不來。但當其未來，則無自我致之之道，及其旣來，則有可以應之之備，如斯而已。今欲修人事以應天變，而絶島夷來朝之望，是可謂無自我致之之道乎？開致兵之端，而欲以應兵象之變，臣未知其可也。自我致之，而我能應之，已非謹災之道。況以今之事勢，未必能應之哉。且國家已與北虜構釁，安知彼中，不有諸酋之桀驁，切齒報復，而謀犯邊守者乎？設使南北二虜，一時俱發，則撑東而西掀，衛腹而背潰，未識國家，將何所恃而能辦此乎？此臣之所大憂也。東南財賦之所出，兵力之所在，尤不可不保。臣愚以爲宜及此時而聽其和，且爲之辭曰：「國有大赦，於汝亦不可無鴻恩之及，故特許爾請。」云云，以復前日之和，以紓南方之憂。而益修人事於根本之地，以及其餘，無所虧闕，則雖使西北有警，猶可專意於一面之備禦，而無倉卒敗事之患。豈不賢於四散四戰疲於奔命之不給者哉？若如是而夷情反側，尙悍然執兵，以與我從事於邊鄙，則是非自我所致，所謂聖王之所不免，亦當盡吾所以應之者如何耳，吾如彼禽獸何哉？大抵國家之於倭人，許其和可矣，而防備，不可以小弛也，以禮接之可矣，而推奉不可以太過也，以糧幣縻其情，無使失望可矣，而不可因無厭之求，贈給之太濫也。諺云：「驕子罵母。」夫家人之子，不預防檢，則必至於驕，驕而不止，或至於罵，是子雖不子，使子至此，亦父母之過也。況一忤而斥之終身，其可乎？故曰莫如預檢，此亦今日之所當講也。臣又聞人臣無私交，事必有名義。金安國待倭人過厚，致此輩益肆貪縱，安國不無罪焉。然其意豈在於倭人哉？而彼且妄謂之忠於己，而有胡椒之饋，〈安國嘗爲禮曹判書，接待朝倭，務從款厚，故日本國王，聞安國之死，因來使賻安國以胡椒等物，滉疏及之。非安國實有私交之事也。〉朝廷許令其家受之。使倭無知而爲此，正當曉諭而却之。挾詐而爲之，則其陷於術中，而爲朝廷之羞，不亦甚乎？以本朝之臣，勸忠於日本，此何名何義耶？若令其家竟受此，則臣恐安國之目，將不瞑於地下矣。前日臺臣之論，甚合事宜，請有以裁之也。臣素有虛羸沈痼之疾，比來尤劇，氣息緜延，與死爲隣，而聞殿下絶倭之請，蹶然而起，心竊怪歎，以爲：「此事關百年社稷之憂，係億萬生靈之命，不可不一言而死，抱私恨於無窮。」故力疾忍辛，謹獻此狂瞽之說。伏願殿下，以此章稟于慈殿，而更博謀於在廷之臣，虛心而察邇，折衷而審處之，則非愚臣之幸，乃宗社之幸也。
疏入，卽下于賓廳曰：「此疏亦共議之。」仁鏡等回啓曰：「觀此李滉上疏，其辭意尤爲迂遠，於申光漢之言，決不可議爲。」答曰：朝議已定，予意亦以爲難改也。「
○領議政尹仁鏡、左議政柳灌、左贊成李彦迪、右贊成權橃、左參贊丁玉亨、右參贊申光漢，以大行王行狀入啓，其行狀曰：
王姓李氏名〈諱。〉，恭僖王長子也。母妃尹氏，領敦寧府事汝弼之女，以正德乙亥二月癸丑生王。王生有異質。三歲始讀書，曉子義，不事游戲，動作有度，人以爲生知。恭僖王奇愛之，以勤學克己之意，作箴以誨之。年六歲，德器已成，恭僖王請封世子于朝。十六年辛巳，武宗皇帝遣太監金義、陳浩，錫以七章之服，其勑曰：「朕惟立嫡以長，古之義也，有爵土者預定繼嗣，以繫群情，亦率是道。然必請命于朝而不敢專，則君臣父子之倫正矣。比得王奏，欲因擧國臣民之請，立嫡長子〈諱〉爲王世子事。下禮官議，特賜允兪，玆命太監金義爲正使，陳浩爲副使，齎勑幷紵絲、紗羅等件，封〈諱〉爲朝鮮國王世子。夫藩邦之職，莫先于事上恤下，王自祖父以來，允克蹈之。今旣立世子，王宜明示玆訓，俾習與性成。業由德進，秉禮遵義，世享有邦，庶幾無負朕命，亦無忝于前人。」嘉靖元年壬午春，行冠禮，入學于成均館，陞降周旋，雍容中禮，觀者莫不咨嗟悅服。王孝誠純至，自在沖年，事父王極盡其禮。母妃生王七日而薨，恭僖王納尹氏爲繼妃，王傷母妃早逝，事之如親母。恭僖王博選師傅賓僚，使之朝夕與處，一以格致誠正之學，輔養導迪，自是德業日就，檢身制事，動遵聖訓。年十三，令宮僚書程子《四箴》，范浚《心箴》曁《書》之《無逸》、《詩》之《七月篇》，列諸左右以觀省。平居未明而起，問寢視膳，接賓僚講讀日三。或夜對論難經義，亹亹不已。雖盛暑，儼然端坐，竟日未嘗欹倚，手不釋卷，沈潛玩索，夜以繼日。尤好《大學衍義》、《近思錄》、《自警編》。其或有故輟講，則終日不慊於心，危坐不寐，讀至夜分，翌日雞鳴而起，又讀所講書一遍而出。王性嚴重，雖在燕閒，淵默無戲言，嚬笑不形，左右近習，未嘗見惰容。常含晦其德美，不欲人知，如聞稱譽之言，輒有不悅之色。天性寡欲，於物無所好，寢閣，常設孝子圖、耕織圖、戒言屛，又手書先聖箴警之言及賓師陳戒之辭，揭諸窓壁，常寓心目，盤盂、几、硯，亦皆有銘。賞賜生薑于講院，仍與手札曰：「予觀《論語》，有曰：『不撤薑食。』爲其通神明去穢惡也。』諸君子動慕夫子者，雖飮食之末，必有取法焉。故以是送之。」其於聖人言動體認篤信，類如此。凡賓客僚屬之喪，未嘗不爲之傷悼，必素食弔祭，姊延城府主卒，哀傷幾至成疾。二十三年甲辰，恭僖王遘疾彌留，王侍側，藥必先嘗而後進，晝夜不解冠帶，粥飮亦爲之廢，勸之則曰：「父王不能進膳，我何忍食？」形瘁面黑，左右皆泣。王分遣宰執，遍禱宗社山川，請釋囚以祈命。時方寒冱，沐浴齋潔，親製文焚香祝天，露立庭下，自昏達朝。及薨，散髮跣足，仆于地，諸臣憂憫，進以素襦巾，亦不肯着，水漿不入口者六日。大臣以恭僖王遺命，請權署國事，奉國寶以進，王號哭不受。群臣更請，寶至則輒哭，至于終日，在廷之臣，莫不摧痛。遣陪臣閔齊仁、李浚慶，告訃于朝，且請承襲，凡國家機務，一委大臣。非關喪事，不許啓稟。王自成服至卒哭，只歠飦粥，不食鹽醬，夜不安寢，哭不絶聲。旣葬猶不離喪次，屛絶宮人，使不得近前，所侍者唯小宦數人。而王自侍疾之初，羸瘁已甚，及遭大故，毁瘠骨立，杖而後起，大臣書先王遺敎以啓，請從權進肉，答曰：「予之誠孝未孚，致有此言。」，摧裂益甚。臺諫、侍從伏閤以請，不聽，大臣率百官立庭而請者，至於累日，亦不許，母妃親自泣勸，王爲一勉從而竟不肯進，時首相有缺，以手書諭大臣曰：「輔相之職，百責是萃，相得其人則治，否則亂亡隨之。是以古之明君，皆重相臣之選，必廣擇鴻儒碩德之人而任之。至有拔於板築之中者。今兩相次陞，當卜其代，惟我先王，培養人才，可謂盛矣，擢而授之，必有其人。當愼擇有德望者，以宅其位。予以否德，慘遭大變，懜無所察，凡經邦重事，皆倚大臣。如得賢輔，國之福也。」臺諫論：「大臣臨事多謬者，不宜在職。」王手書答曰：「臺諫累日論執，其意必有所在，然不改父之臣，古有其語。此人〈卽洪彦弼。〉擢居相位，于今七八年，先王薨逝，纔經一朔，遽遞其職，則恐乖不死其父之義，而大失待耆舊之道也。予不忍輕改焉。」常留意於刑獄，有司啓請栲訊罪囚，必爲之顰蹙曰：「是亦人也，何忍暴加拷掠，以傷其生？務要審愼，俾無冤枉。」仍歎曰：「在寡人之世，安得吾民無有作奸犯科者耶？」四月天旱，下敎求言，減宮膳恒供之半，又敎吏曹、禮曹曰：「彰善罰惡，爲政之所當先，其有忠孝卓異者及爲吏淸白者，廣問以啓，隨才擢敍。其身已歿，錄用其後，以奬方來。」又令大臣，薦逸士之懷才抱道者，將欲擢用，大臣難於其薦，欲遵舊規，王曰：「賢人君子之懷才抱道者，雖重於出處，而唯在人君求之誠不誠如何耳。得而果賢，則擢置宰相，亦何難哉？如或拘於舊例，則求賢之路未廣，野無遺賢之美，今不可復見耶？」是月，皇帝遣太監郭𪻯[2]、行人張承憲，賜諡于恭僖王，又遣太監張奉、吳猷，冊封王爲朝鮮國王，其詔曰：「朕奉天明命，主宰寰宇，凡推行于庶政，必率循乎舊章，其於錫封之典，未嘗以海外而有間焉。故朝鮮國王姓〈諱〉往膺世爵，藩守東方，職貢恪修，粤逾三紀。邇者陪臣〈卽閔齊仁、李浚慶。〉告訃禮部，以襲封請。念玆爵土，宜有攸屬，今特封王之世子〈諱〉爲朝鮮國王，嗣理國政，本國大小臣民，其悉奉敎令以佐王。修身謹行，遵我王道，輯寧疆境，克紹先緖，庶共享太平之休。」王以恩命有加於前，感激益切，卽遣議政府右議政成世昌、工曹判書姜顯，奉表謝恩，大赦境內。時詔使分二起而至。王方有疾，以帝命之重，力疾迎接，盡誠盡禮，未嘗少懈，病遂彌重。詔使纔還，又將親祭于魂殿，仍省母妃于昌慶宮。大臣以王羸疾已劇，固請停行，答曰：「近因接待詔使，兼有疾病，虧闕子職已久，予甚痛焉。」遂不聽而行。自後病日以篤，至於大漸，大臣尹仁鏡等入內問疾，王整衣冠見之。時雷震宮苑樓柱，左右慰王驚動，答曰：「予則無驚。亟令問安于母妃。」六月二十九日，召大臣入臥內敎曰：「予以薄劣，纔承帝命，嗣守先業，懼不克荷，乃今遘疾，日漸羸憊，殆將不起。念予年逾三十，迄無嗣子，恐墜皇上付畀之重，祖宗傳繼之序。先父王嫡子，唯我與慶原大君〈諱。〉二人而已，〈諱。〉雖年幼，聰睿夙成，可付後事。」氣稍蘇，索紙筆，索紙筆欲書，則手顫不能成字，歎曰：「我平生所懷，欲使群臣知之，非文字何以盡傳？今乃如此，痛如之何？」仍敎曰：「父王薨逝未久，予又至此，未克終孝，予心罔極。予死必葬於父母塋域之側，以遂予志。纔經大喪，民力已竭，予之喪事，務從朴素，以除民弊。」臨薨諄諄，說民事不已。以七月朔辛酉，薨景福宮之正殿，享年三十一。王聰明濬哲，恭儉寬仁。自少勤於學問，聖經賢傳，無不該通，極其博而歸於約，會其理而踐其實。在儲位二十五年，造養已極高遠，而淵黜沈晦，未嘗少形於外，僚屬朝夕侍講，而莫窺其學力所到。及其嗣服，發言行事，一遵古道，剛以執德而不撓於俗論，明以照物而不眩於邪正，思革衰世之陋習，欲復隆古之大道。其手書下諭群臣者，辭理精到，出人意表，聞者莫不心悅而誠服，益知王之學，已至於窮理盡性之域矣。王仁孝友愛，本於天性，事親盡三朝之禮，待兄弟極親愛之情，接臣下禮敬備至，施政敎忠孝爲本。不邇聲色，不好侈靡。嘗有一侍女，服粧稍麗，怒而出之。雖臨下寬簡，而宮庭肅如也。嘗語侍臣曰：「堯、舜之道，孝悌而已。父王嘗以此敎予，予未敢忘于心。」其服膺先訓，而有志於聖人之道如此。朝野歡欣相慶，日夜顒望至治，政未及施，化未及宣，奄棄臣民，天之難諶，有如是耶？薨之日，都中士女塡咽號慟，雖愚夫愚婦，無不哭之如私親。畿內儒士，聞而來哭者不絶，遐方僻鄕，亦皆奔走悲慟，人心感慕，如是其深。非盛德至善，何以至此？天不假年，澤未浹民，嗚呼痛哉！
上覽畢，卽下于政院曰：「可，正書一件，藏之于內。」〈初，趙士秀等以任兼春秋，撰集其實錄而草創之，申光漢有所增減。大行王爲福城上書訟冤，復趙光祖等職，此樣數事，當初無不詳載，大臣尹仁鏡等，以謂：「中宗於嵋及光祖等事，未免有或失於恩義之不能終者焉，今若必詳此事，則縱於大行王有光，而不亦似涉於彰中宗未盡處乎？」遂刪去之。〉
7月28日
○戊子，院相柳灌、權橃啓曰：「全羅道興陽縣所捕斬，皆是唐人逢風敗船者，而曾不致察，妄加誅鋤，至爲驚心。古有以一人抱冤之故，而至於六月降霜，三年大旱，況今之無罪而橫罹者，過於百餘人，豈不爲冤魂？言之至此，益切慘酷。請速下書于本道，一一收瘞，仍以無辜橫罹之狀，作文以祭之。」答曰：「今年水旱之災，全羅道爲甚，而又有唐人橫見屠戮之變，至於此極，予甚病焉。所啓至當，速使施之。」
○吏曹啓曰：「今卽位大赦後，收職牒者，皆還給事有敎矣。但前日收之之時，有或與大臣議爲者，今當給之，亦與大臣議之何如？」傳曰：「如啓。」
7月29日
○己丑，院相左議政柳灌、左贊成李彦迪啓曰：「卒哭前聽講，似爲未安。然方在幼沖，不可少緩。祖宗朝，亦有此例矣。來八月初擇吉日，當開經筵，朝廷僉意以爲，自上於喪禮，雖不得一一行之，來月朔奠，必親行哭臨，然後欲設經筵耳。前日雖已不行，今不可不行，敢啓。」答曰：「啓意知道。時方年少，去冬經癑疹，今二月經水疱，氣尙不實，故初喪未得如禮，至爲未安。初一日哭臨，雖不啓之，固欲行之。」
○午時，太白見於未地。
7月30日
○庚寅，領議政尹仁鏡、左議政柳灌、左贊成李彦迪，書經筵事目啓曰：
卒哭前領經筵入侍，則上御衰服，其餘進講時，御布衣、布冠、麻帶。經筵始開日及每月初一日、初五日、十一日、十五日、二十一日、二十五日，領事一，經筵堂上一，承旨一，臺諫各一，經筵官二，注書、史官各一；晝夕講，承旨一，經筵官二，注書、史官各一。朝講進講官音三遍，釋二遍，上音釋各二遍。入內，音三十遍，釋十遍。晝講，上讀前受音一遍，釋一遍後，進講官音釋各二遍，上又讀音四遍，釋一遍。夕講進講官音三遍，釋二遍，上音釋各二遍，入內，音三十遍，釋十遍。翌日朝講，上讀前受音、釋各一遍，進講官進講如前，翌日夕講，上讀前受音、釋各一遍，進講官進講如前。
○仁鏡、灌啓曰：「大行王發引及下玄宮日，曾已啓下矣。山陵提調等共議以爲：『今年有閏月，想必早寒，十月二十七日，迫於冬至，日氣甚寒，恐有臨時難處之事。』云，臣等思之，其言果然。二十七日，非是畢役，下玄宮後諸役甚多，日若大寒，事多未盡，請於十月十二日發引，十五日下玄宮何如？此非近定於他月，同是十月之內，進退無妨。」答曰：「近定日期，似爲未安，而時若早寒，則諸役果難，豈偶然計而啓乎？如啓。」
○禮曹啓曰：「天雨庭濕，景思殿及殯殿，停百官陪祭矣。百官雖停，而自上哭臨，當於簷下爲之。」傳曰：「知道。」
八月
8月1日
○辛卯朔，領議政尹仁鏡、左議政柳灌啓王大妃曰：「昨日命出內侍、醫女，無醫女則內間安否，不可得聞，請令時時出入。且粥飮雖或進之，豈可以此支保？非徒已踰一月，自初侍病，氣已大傷，須從大行王遺敎，念其民事，勉進軟飯，自保何如？臣等不勝悶慮，敢啓。」答曰：「今則予氣平矣，何必使外人出入乎？不平則可招矣。食不易下，故進粥矣。」
○弘文館副提學羅淑等啓曰：「葬親之禮，自天子至於卿士，各有定期，聖人緣人情順天理，立爲中制，其過而葬，與不及而葬者，均爲不孝不忠。故《春秋》之義：『卜葬，先遠日，避不懷之葬。』速也太不懷也。後世君臣，違禮速葬者，謂之急於從吉。今大行大王葬日，初定於十月二十七日，旣乖五月之制，失禮已甚，群情皆以爲未安，今又進定於十五日，臣等不勝驚惑。今年節候差早，十月非冱寒之時，指爲凍寒，必欲速葬，非但臣子所不忍，實悖送終之禮。請依禮文退卜葬期。」答曰：「未得從禮文之事，上下孰不以爲未安？但進退於一朔之內，日數不久。大臣等豈偶然計而啓乎？若日寒則恐不得如意於葬事，故不敢輕退。」再啓曰：「傳敎以謂：『一朔之內，進退不多日之間。』臣等初非十月二十七日爲得禮也，臣等已欲議啓，而葬期尙遠，故未卽啓之耳。五月之葬，先王定制，不可率意進退。雖日氣寒甚，猶可襄事，況十一月非極寒，去大寒亦遠，豈有難處之事乎？請速依禮文退定葬期。」答曰：「大臣等豈偶然計乎？今不可改也。」
○憲府啓曰：「五月內進定葬日，有乖禮文。故臣等曾已啓之，而不得蒙允，物情多以爲未便。今老大臣及山陵提調之意，又進於十五日，非徒聽聞駭怪，喪葬大禮，甚爲苟簡，大違大行王遺敎之意，至爲未安。請勿進定，仍用前擇之日。且山陵提調等，不顧遺敎美意，但以日候早寒爲辭，搖動已定之議。至爲非矣。請推。近來求官者，或攀緣戚里，或請托權勢，賄賂公行，簡牘坌集，注擬之際，徇私廢公，廉恥道喪，貪風日甚。今當新政，欲圖至治，先絶攀附於內，倂革請賂於外，以淸仕路，此其急務。《大典》薦擧，本意非不美矣，而吏、兵曹不能體行，請申明薦擧之法，嚴治謬擧之罪。吏曹於薦擧人及蔭子弟取才時，別加考察，從實試取，擇其可用者置簿，又廣用公薦。兵曹亦於僉使、萬戶除授時，有武才者，爲先擇用，痛抑私情，務立公道。」答曰：「臺官豈偶然計而啓乎？然今年節候早寒，陵所之役，亦多於前，不得不如是也。古豈無如此權宜之事乎？山陵提調，則欲於凍寒前畢役而然耳。勿推也。餘所啓事，當與大臣同議，申明擧行。」
○仁鏡、灌啓曰：「大行王臨終，命復薦擧科，今當收用其職，在參上者，固當仍用，未出六品者，亦可分館矣。但此人等投散，已二十七年，年齒甚高，今若分館，則無國家收用之意。苟有賢者，不如速用，請直敍六品職。且是新恩之例，勿論政曹相避，盡數付祿何如？」答曰：「竝如啓。」〈其云參上者，趙佑、李延慶、金釴、李阜、朴公達、金大有、都衡、金顒；參下，安珽、申遵美、金神童、姜㶏、柳貞也。〉〈史臣曰：「大臣此啓是也。方主少國疑之時，所當收召賢俊，以共初政，豈可拘於資格，用之不早，以負先王憑几之命，一國士林之望乎？奈何敍用之際，或有置之而未得其職，遠之而未得其地乎？幼沖初政，示以不誠，拒人於千里之外，嗟乎！仁廟大漸之時，命復賢良科，上之卽位，盡敍其流，而時事已變，明者可覩，而紛紛赴召，如或不及。決於去就者李延慶、金大有等數三人而已。大有，淸道郡人也，自經己卯之禍，屛去雲門山下，囂然自得，不求聞達，閉戶端居，毅然有法。時或出獵，與虞人，竝坐較獵，旣分而盡與隣人，不食其肉。及聞召命，促粧率其趨從十數，不齎其糧而行。或者告以道遠絶糧，何以繼之，大有悠然而笑曰：『國家起我輩於久廢之中，已爲除拜縣官，法當繼食，至於京師，可受厚祿，何憂絶糧？』人莫測其由。一日馳往百里，宿于旅亭，語其從徒曰：『習閑已久，遽作遠行，我疾作不可以行矣。』遂乘輿而返，仍不出門而卒。」〉
8月2日
○壬辰，領議政尹仁鏡、左議政柳灌議啓曰：「用人當以至公，豈可以貨賄爲哉？兩科出身外，爲百執事者，皆是門蔭之人，不可不擇。《大典》薦擧之法，至爲美矣，而所薦者非其人，則罰及其擧主，亦例也。至於僉使、萬戶，必用其有武才者，以實邊鄙則幸矣。此等事，固所當一一申明擧行，憲府所啓至當。」答曰：「臺官及大臣所啓果如是，如啓擧行。」
○全羅道觀察使沈光彦啓本內：「七月二十二日，唐船依泊於鹿島外面，萬戶張明遇謂是倭人，卽發軍馳到，斬獲九十二名後，因其哀乞，又擒得二百八十二名。前縣監喪人柳忠貞，以取槨板事，亦到此處，被奪衣糧，同力相戰。栗峴權管姜僖，乘船追斬唐人十三名，柳忠貞所斬亦三十六名，斬一百四十八名，擒二百八十二名，摠四百餘名云云。」仁鏡議啓曰：「鹿島萬戶張明遇，不分辨唐、倭人，多所枉殺，罪當拿推，柳忠貞等亦皆效尤爲之，所當推治。然驛路有弊，請令其道監司推之。」答曰：「知道。」
○憲府將請勿進定葬期，推山陵提調等事，再啓，不允。
○李芑啓曰：「平安道節度使李光軾，箇滿當遞，但今西鄙，以李阿將哈事，不無釁端。李光軾知其事之首末，請於丙午年解氷前仍任。」傳曰：「如啓。」〈阿將哈，胡人也，戊子年殺滿浦僉使沈思遜者，卽是也。朝廷嘗痛憤之，大行大王朝邊將，因事誘致而囚之，以報朝廷，廷議不一，而以其罪當誅，啓之者居多，大行大王可其啓。〉 ○以尹汝弼爲坡平府院君，沈鋼爲領敦寧府事靑陵府院君，〈鋼，參判沈連源之子，初以大君卽今上夫人之父，爲活人署別坐，今以王妃之父，例授是職。〉元混爲禮曹參議，朴光佑爲司諫院司諫，李首慶爲弘文館校理，閔箕爲副校理，李阜爲兵曹佐郞，金大有、柳貞、金顒、安珽爲成均館典籍，金神童爲宗簿寺主簿，金釴爲典牲署主簿，金益壽爲忠淸道觀察使。
8月3日
○癸巳，兵曹正郞丁熿上疏曰：
臣聞養生不足以當大事，唯送死可以當大事也。送死之禮一失，而不復於正，則雖悔於後，亦無及也。今者大行大王，一年臨御，仁恩厚澤，上自公卿，下至士庶人，莫不均被，其及之遠。當此罔極之變，雖在賤愚之無知，咸欲隕首糜骨，以報其賜於萬一，豈意先於受遺托後之列，而爲苟簡之說，以忽其大事，一至於此耶？喪五月而葬，萬世侯王通行不易之典也。古之死，豈必在冬春，而葬之及夏秋乎？周之三月，夏之正月，則周之正二月，乃今之十一、十二月也，而其葬也有正月者，亦有二月者。當時冱陰隆威，豈減於後世乎？然未嘗聞有如今之爲說者也。而自非違道悖禮之甚，寧忍亂聖人之制而受不壞之罪乎？說者以安陵難易，爲獨得之智，必欲急其限，而初定於十月之終，猶以爲遲也，而更進於中旬之內。一之爲已甚，又何忍至再乎？古之人，亦豈無安陵之慮，而必於其月者？誠以亂禮之重難，有甚於安陵也。今在士大夫家，或力不給，或拘俗忌，間有士而葬不踰月，大夫而葬不三月，恬然莫之爲怪。偸習已痼，殆不可革，已爲寒心。況爲國家大事，狃於亂禮，非力不給，非忌是拘，而曲爲不必慮之慮，務行所不忍之擧，以惑我殿下與慈殿，俾不能開悟，是誠何心哉？大行大王平居履道服禮，求之毫髮，若以爲大行陟降，在帝左右，則不知其安於塋域乎。不惟是也。殿下他日，學問益進，博覽古事，未必不悔於今也，而其以說者之言，爲得禮之中乎？且若以安陵之便，爲要八九月之間，天氣涼溫適中，工役甚易，何不此時，而必遠待十月，然後爲之卜乎？此必以兩月爲近，不安於心，則爲國家大終之事，亂禮而莫之顧，獨得安於心乎？此無異於以五十步，笑百步也。況大行之於殿下，其得道義之正者。固以子繼弟，及其爲世一也，而無絲毫輕重之異議也審矣。若以常夫之淺見薄料，未必不以此等事，進退厚薄爲之言也。此雖鄙俚，不足爲之動也，然知道者鮮矣，而常夫之於世也，人見其居多少。且其爲說，據於正理，的中時弊，將無辭以辨其惑，亦豈得不爲之顧乎？以此言之，大臣焉得以獨執其見，排衆議强其行？而以殿下與慈殿慈孝之至，於大行送終之事，初無所不用其極，則尤不得不自明其不然也。且經筵之急，一國上下之情，無辭而同也必矣。然古之敎人爲學者，豈必爲執卷讀字，然後以爲學乎？灑掃應對之節，且不可廢也。況乎斬然在苫廬之中，而與君臣論難，一如常時，擗踊之哀方劇，而敷奏之容甚舒，臣未知前例之有此與未，而方之古義，決知其不忍也。或於前例有之，未安於古義，則焉保其必蹈乎？梓宮在殯之日無幾，而必於此經行之，雖或無乖於聖人急蒙養之義，而獨於三年不言之禮，爲可安耶？服重服而憂思痛迫，且不暇於對群臣，此獨非爲學之道乎？古之爲學，未嘗離於日用彝倫之間，而今之爲學，不諒時宜，而必以執卷讀字爲務，亦異於古之爲學矣。凡此二者，於送終之禮，不爲不關。且重以葬期之速，則侍從言之太晩，臺諫爭之不終，至於經筵，則君情皆以爲得宜而退默焉，豈曾念及於勿之有悔之理乎？臣今在告，與死爲隣，朝夕之命，不敢自惜，而冒越職之誅者，誠以平昔聞之師友，不忍結舌於聖明之鑑。而位忝列星，念國之心，豈下於魯婦，而乃敢自小，以負於天地之量乎？伏願聖明，憐臣孤誠，察臣危懇，特以二事，下于朝廷。而大臣亦能擴休休之度，成舍己從人之美，以無負於大行，又無負於殿下，則可以無憾於送終，而亦無過擧於君相矣。
疏入，卽下于政院曰：「大行王葬期，未得從禮文之事，大臣豈不深思熟計？而予亦非敢安忍也。只恐日候急寒，則雖欲盡心力而爲之，勢末如之何也已。但近來侍從、臺官，屢言其不可，而外議又如此，予意以爲葬日雖不可退，而卒哭則欲退定何如？且經筵雖不可廢，而限卒哭前，只爲朝講，亦足云學，不知於義，果無妨耶？其速議于院相。」院相尹仁鏡方在坐，回啓曰：「此事不可獨斷，當待院相等及六曹判書，會議啓之。」
○領議政尹仁鏡、左議政柳灌、右贊成權橃、吏曹判書柳仁淑、戶曹判書林百齡、禮曹判書尹漑、兵曹判書李芑啓曰：「先王、先后，亦或有不五月而葬者頗多，只爲其勢有所難，不得不從一時之權宜耳。然今者衆論，以爲不可，則仍用前定之日而已。且以卒哭前，御經筵爲未便，此論亦當。但二十七日以後，凡出納公事，例無不爲，非如古者亮陰三年不言之時也。而卒哭前經筵之行，祖宗朝〈成宗朝。〉亦或有之。況主上方在幼沖，所當急先務者，學問之外，更無他道。決不可須臾廢也。」答曰：「葬日仍定事如啓。經筵事，卒哭前服色亦不同，故欲停其晝、夕講，而只爲朝講耳。」仁鏡等回啓曰：「上春秋太早，學問甚急，故曾以三時御經筵，爲事目矣。然自上若有故，則或以二時，或以一時，臨其時量爲之，似或無妨，顧不可例定以朝講一度也。」
○司諫朴光佑啓曰：「小臣前爲執義，以偸靡不職駁遞，今復爲言官。當此新政，整理朝綱之初，決不可更辱重地。況臣爲弘文校理時，與同僚，議啓大行大王葬期進定事，以諫院不卽論啓爲未便，累發言辭。旣爲執議各異，尤不可相容。請命速遞臣職。」答曰：「豈以一時之論遞，而不可復爲言官乎？諫院不卽啓其葬事，亦皆一時所見之不同，果何不相容之有？」光佑再啓曰：「前日駁臣之官，尙在本院，必不相容。又況有議論之異乎？反覆思之，終不可就職，請速命遞。」傳曰：「司諫當遞矣。議于院相。」政院啓曰：「以其避嫌而命遞臺諫，古無其例，聞見不美。只以司諫避嫌何如之意，議諸院相，似當。」傳曰：「如啓。」仁鏡等議啓曰：「朴光佑避嫌，似未穩。豈可以此一時之事，爲不可相容乎？請使就職。」傳曰：「勿避事，言于司諫。」
○憲府啓曰：「喪葬大禮，自有定制，如非大故，不宜輕變。今以日候早寒，率意進定，至爲非矣，請勿留難。濟州牧使李玎，雖有武才，前爲六鎭守令時，多有物議，今不可復爲臨民之官。請遞。況濟州兼行方伯之事，所任至重，銓曹必以此人擬之，亦爲非矣。請別擇差。鹿島萬戶張明遇，唐人斬獲時，喪人前縣監柳忠貞，以不干邊將之人，不計母死未葬，不勝徼功之心，手自斬殺，生事邊境，大悖綱常，極爲駭愕。請竝拿來，窮推定罪。」答曰：「國葬進退事，已依大臣等更議，仍定以前定之日矣。濟州牧使李玎事，當議于大臣，柳忠貞事，前日大臣，以驛路有弊，故只令本道推之，雖不拿推，而其罪則自有所歸矣。」憲府仍啓曰：「觀司諫朴光佑啓辭，則諫院之官，被論於同僚，不可苟爲相容。請大司諫具壽聃、獻納李澤、正言趙光玉、李煇遞差，朴光佑出仕。」傳于政院曰：「諫院勢不得不遞，遞之可也。但初政遞臺諫未安之意，言于大臣等處。司諫出仕事，亦如啓。」領議政尹仁鏡等議啓曰：「臣等嘗見政曹，每以濟州牧使，難其人。李玎之有武才，臣等熟聞之，其爲人賢否，則未之知也，今公論不快，則有所不合者矣。且濟州牧使兼行方伯之事，責任重大，臺諫之論，豈無所以？常時臺諫不相容，非美事也，況今新政，尤爲不可。然勢至於此，不可不遞。」傳曰：「李玎遞之，擇差其代，諫官亦遞之。」
8月4日
○甲午，傳于政院曰：「今有大赦，至於收職牒者，旣皆還給。而罷職，獨無及於敍用，似甚未穩。此意議于院相等。」尹仁鏡、柳灌議啓曰：「大赦之後，所當蕩滌，而罷職者，尙未敍用，臣等亦嘗未便。自上果念及玆，敍用允當。」答曰：「如啓。」
○濟州牧使金胤宗啓本：
七月十八日日沒時，荒唐船一隻，自東大洋中，來泊于大靜縣界，臣卽整齊兵馬，馳到結陣待變。十九日早朝，荒唐人等，數多下陸奔竄，重圍急捕，先誘致一人而探問之，則摠是唐人，以貿販，往來日本，而逢風敗船者也。凡降者三百二十六名，有或書示曰：「若由陸路還歸本國，不如伏死于此，願給船隻。」其言極爲綢繆。孤單絶島中，久滯未便，處置極難云云。
卽命議于三公，兵曹、禮曹回啓曰：「此漂流唐人，竝興陽被擒者而計之，則凡六百餘人，今若一一遣還奏聞，則雖於事大之禮得矣，而以我疲困人馬，一一解送，弊實不貲。然反覆審其逆順，則勢不得不爾。」答曰：「啓意可矣。速令禮曹措置。」禮曹與大臣、兵曹、備邊司議啓曰：「濟州漂泊唐人，先自下陸者十三人矣，止此而已，則固當解送，若一船之人，盡數下陸，則解送多弊。請下書濟州，令州官，開諭入送，令其下人，如以其意言曰：『爾輩當解送中原。』云，則彼必憚其解送，自相遁去，遁去之際，仍使初下十三人幷遁，則甚爲便當。」答曰：「如啓。」
○傳曰：「今年農事不實，明年又有天使，民生之困，必益甚矣。四殿冬至進箋及方物物膳，全減可也。」
○憲府啓柳忠貞事，答曰：「當更議于院相。」
8月5日
○乙未，舍人李天啓，以領議政尹仁鏡、左議政柳灌意啓曰：「柳忠貞事，當初以驛路有弊，故不欲拿來，臺官所論至此，雖拿推無妨。」傳曰：「柳忠貞拿來可也。」
○憲府啓曰：「唐人多被擒斬，此亦國厄，他日之患，不可不慮。近因國家多事，民力已困，今又有山陵之役，天使亦當出來，加以風水之災，大失西成之望，民生怨苦，將不忍言。況此六百餘人解送之際，自南至西，各邑皆被其苦。興陽被擒唐人，則其類多死，掩覆未安，具奏解送，所不得已。若濟州漂流者，旣與興陽絶遠，無同類被殺之事，有不肯陸還之意，覓給船隻糧料，仍令自還本土，以除一路巨弊，似爲無妨。此實朝廷大事，請更議大臣。」答曰：「大臣初豈偶爾計乎？臺官所論，果至於此，當如啓。」天啓以領、左相意回啓曰：「此事不可每令臣等獨議之，請於明日，廣收朝廷之議。」答曰：「知道
○午時，太白見於未地。
8月6日
○丙申，大司諫金光準啓曰：「臣以衰門冷族，粗學文字，先竊科名，在先王朝，屢荷寵擢，叨冒非分，隨行逐隊，今將三十年于玆。其間風濕重病，黽勉從職，誠効犬馬，補無涓埃，每玷淸班，慙惕自餒，豈圖今復謬蒙睿奬，委此選任？不勝感激，悲涕自零。但臣氣質昏懦，計慮荒疎，己亥年拜本職，啓辭錯謬，多失諫官之體，至被重駁而遞。當此初政，補闕之任，尤重愼擇，在朝同列，孰不以臣爲迂愚而不堪也？況臣往者，方在草土時，兄家有巫蠱之獄，厥後臣自以爲一家之累，常懷慙疚。如此而忝冒名器，非特微臣之不安，恐名器因此而轉也。請遞臣職，以協物情，以重言責。」答曰：「累代歷仕淸班，雖以一時啓辭，錯誤見遞，豈可因此不復爲也？家門事，尤不可引嫌，勿辭。」光準再啓曰：「如此之時，國政須專保大臣，用人須專任銓曹，凡職注擬，必擇首望，其餘則雖於公議未給，亦或苟充其望。故參望者，未必其人也。〈光準爲此職，特以副擬之之故云。〉且議論之際，凡所裁決，在於長官，故兩司之長爲尤重，不可以如臣駑劣而苟充其望者爲之。請亟遞。」答曰：「勿辭之意，已盡言之。」〈史臣曰：「光準之父，嘗溺愛其妾及妾産等，多給家財，薄待嫡子而小給，故常蓄怨怒。厥父死，光準以大司諫居喪，適其兄病死，乃使兄妻，誣訴於官曰：」庶母及孽弟等，以妖術殺吾夫，請囚繫治罪。「尙州牧使宋布奎，疑無證據，不卽聽從，光準乃折簡，潛囑於希奎，請速囚鞫，希奎不得已囚其庶母及孽弟數人，至於刑訊。時，右參贊李彦迪，以覲親過尙州，爲言其未安之意，希奎出囊中光準之書以示曰：」如此故不得不爲也。「彦迪又貽書光準而責之，其答書略無自悔之意，多有憤恨之事。聞慶縣監安景祐，以推官，亦知其事之不實，對彦迪極言殘忍之狀。光準喪畢復職，恐其事發於公論，深懷疑畏，今爲大司諫，乃擧此事啓之。及乘乙巳之禍，欲盡除議己之人，以滅其口，乃囑權奸，至使宋希奎、安景祐皆被遠竄，其情狀昭然，兇慘極矣。」〉 ○領議政尹仁鏡、左議政柳灌、右贊成權橃、兵曹判書李芑、吏曹判書柳仁淑、禮曹判書尹漑、戶曹判書林百齡議啓曰：「臣等亦非不料憲府之啓也。但反覆計之，事勢爲難，故定議解送也。自濟州送之，則於除弊則果有之，然我國自前至誠事大，豈以一時之弊，而敢爲不慊於事大之事乎？彼若感再生之恩，已矣，若與日本國，又相交通而爲海賊，作百般之計，則其患甚矣。況此人，於中國亦叛民也，持銀鐵買賣於他國，則其不畏中國之法，可知。尤不可聽其言，而自濟州送之也。況濟州，今年凶荒甚矣，救之亦艱，何暇造唐船而給之乎？且其船體制亦異，不可造給明矣。此臣等所以百爾思之，而不得已自國都送之。」答曰：「勢固如此，不得已如大臣之議可也。」
○傳曰：「潛邸時奴婢田畓魚箭，幷移屬于內需司。」院相權橃啓曰：「奴婢、田畓，然矣，但魚箭，當給所主官，以昭公道於嗣服之初。」答曰：「啓意至當。但此魚箭，亦有干涉於齊安大君家者，當詳察而處之。」〈一國供奉，何必待魚箭然後，周於差用乎？魚箭，只是興利之具，而爲弊於民間則莫甚，實非君上之所可私焉者。故橃有是啓。〉 ○憲府啓曰：「赴京謀利之徒，依憑公貿，恣行買賣，猥濫無恥，中朝以此待我國，無異㺚子，公論多以爲羞辱。況國喪三年內，依例貿易，益爲未安。故大行王時，書冊、藥材及不得已國用緊急之物外，一切勿貿，以雪國家之恥，已奉承傳。今於冬至使行次，平天冠所入外，其餘綾段、綃絲、采色象毛、牛角等不緊之物，請竝停貿。」答曰：「如啓。」
○午時，太白見於未地。
8月7日
○丁酉，弘文館啓曰：「經筵進講時，官員不足，應敎金振宗，請遞宣慰使。」答曰：「如啓。」院相柳灌啓曰：「金振宗爲宣慰使，已多日矣，倭使亦不無相識，而今若遽遞，則倭使不知其故，而或反生疑決，不可遞之。」答曰：「院相之言果是也。姑勿遞。」
○午時，太白見於未地。
8月8日
○戊戌，弘文館副提學羅淑等啓曰：「學問之道，德行爲先，今殿下幼沖嗣位，學問爲急，故不得已卒哭前開講。然方在草土，所當盡誠致哀，期於無憾，此學問之大本。只以年幼氣弱，未得日五哭臨，以盡喪禮，已爲未安，若御經筵而遂廢哭臨，則是所重在於經筵，而哭臨反爲餘事，本末顚倒，大乖學問之道。請於哭臨餘暇，時御經筵。」答曰：「常時予以元氣微弱，於初喪大禮，不能一一依禮文爲之，固爲未安。哭臨及經筵，依啓爲之。」〈所謂五哭臨，朝、夕奠、朝、夕上食、晝茶禮時也。〉 ○院相尹仁鏡、柳灌啓曰：「昨以憲府所啓，唐弓角亦令停貿矣，但此則我國所緊要之物，而其中不得已者也。請令仍貿之。」答曰：「如啓。」
○辰時，太白見於巳地。
8月9日
○己亥，上始御經筵，於忠順堂，講《小學》。至「程子曰：『古之人自能食能言而敎之。』」知經筵事李彦迪曰：「程子，乃宋臣程頤，而顥之弟，兄弟爲道學倡。當哲宗十歲卽位，宣仁皇后之垂簾聽政也，頤爲崇政殿說書，故有此等語者。以哲宗年幼，當輔養其德故耳，此甚切當之言也。」領經筵事尹仁鏡曰：「凡爲學，不徒讀之而已，以爲當如是而做工夫也。殿下幼沖，天性渾全，有何雜念？須以格言至論，體之於一身，則是非邪正，自能察之矣。《小學》之道，事君事父兄爲大也。故所謂到得漸長，更歷通達事物，將無所不能，果能此，於爲國乎何有？今之經筵，必强爲於卒哭前者，幼沖之主，莫急於學問也。要以學問爲務。」大司憲閔齊仁曰：「殿下天資英睿，然於輔養之道，不可不至。昔程頤言於哲宗曰：『人君接賢士大夫之時多，親宦官宮妾之時少，則氣質變化，自然而成。』須擇賢德之人，入侍勸講，勤於學問，則可以漸進，養成德性，幼年之事，莫急於學問而已。且新政之初，鎭定人心，而使國勢堂堂可也。然不可自上獨爲，要與大臣廣議處之也。近者，凡事必議諸院相，此甚美事。大臣於此時，若不爲擔當國事，則不無罪責，而公論亦必有矣。自上信任大臣，而大臣盡忠，則國家自安矣。此乃新政之大事，故敢啓。」彦迪曰：「卽位之初，必先進講《小學》者，《小學》之事，莫先於孝悌之道也。故讀《小學》者，欲爲孝悌也。凡事須先體認此書，講究其理，則修身齊家治國平天下，其事雖大，莫不由孝悌。始盡其道而爲根本，則自爾至於修齊治平，而聖人之道，無過於是矣。故曰：『堯、舜之道，孝悌而已。』堯、舜固難及矣，而不過孝悌云者，人君極盡孝悌，則可至於堯、舜地位矣。今大行大王，傳位於殿下，而有父道焉，殿下則亦當盡子道，而於王大妃，事之如親母，此孝悌之道也，今之先務，無大於此也。古之人君，致勤於學問，然後能爲治。故學問當自少爲之，而知古昔帝王之心法，觀古今治亂興亡之迹可也。」參贊官羅淑曰：「所謂『堯、舜之道，孝悌而已者。』，孟子之言也。中宗，嘗以此言，訓誨仁宗，故仁宗終身服膺，所行之事，不過於此。請以中宗之敎仁宗、仁宗之所服膺者，體念而不忘之。殿下方在中宗之喪，又遭大行大王之喪，疊喪至此，前古所無之變也。如此時，以幼沖嗣位，須念國厄之至此，什倍操心，而於兩大王喪事，則致其哀，於兩大妃奉養，則致其孝，反覆念慮，不可尋常爲也。且在卒哭之前，講論之不當，臣等非不知之。第以在喪中盡喪禮，事兩大妃盡孝道，皆學問中大事，學問之事無他，欲廣此孝悌而已。自上學問，前已該博，則今雖不講論，尙可以前所學者而推行之也，今上年幼，若緩於學問，則不可也。然以文學爲餘事，以德行爲本則善也。且大行大王，於昇遐之日，旣已傳位，則殿下所當奔走入哭於君父之喪也。奔君父之喪，不分晝夜可也，奚用擇日時緩來乎？此似未盡孝悌之道也。殿下自潛邸入來，時未卽位，則當步行於闕內，而雖已卽位，當君父之喪，固不可乘輦也。雖自上年幼，且在罔極之中，而未能知也，在大臣禮官，則不可不啓，而不啓之，至爲非矣。若啓而以殿下年幼，不能步行，則豈無權宜之處置乎？此乃誤事，自上所當知也。其時僉議，卽欲啓達，而當初喪，上下遑遑之時，有所未暇，而且意其爲經筵不遠，則必有啓達之日。故今以館中之意啓之耳。」典經任輔臣曰：「《小學》之書，皆聖賢格言至論，不可爲尋常看也，要須詳盡講究，心得而力行之也。若專意文字，不爲力行，而耳聞口讀而已。則此古人所謂口耳之學也。雖入宮中，常時講究，幸有未盡處，則於後經筵，更爲審問可也。且宰相所啓之言，擧皆切當，亦於經筵之餘，反覆思之而力行之爲當。此人君學問要切之事也。」大司諫金光準曰：「學問之道，變化氣質而已。人君氣質之剛柔，下人之所難知，須自上知之，若或有過剛過柔，則矯其偏處，變化氣質，而漸至於中和氣象，則可以正心修身齊家治國平天下矣。」
○上御夕講。〈朝講、晝議、夕講、晝召對及朝啓時，景福宮則御思政壂，昌德宮則御宣政殿，昌慶宮則御文政殿，如夜對御便殿，無常所。〉講《孝經》，知經筵事李彦迪啓曰：「此言『身體髮膚，受之父母，不敢毁傷，孝之始也。』蓋曾子，嘗以此言，學於夫子，故曾子終身服膺，至於臨終，呼門弟子曰：『啓予手啓予足。詩云：「戰戰兢兢，如臨深淵，如履薄氷。」，而今而後吾知免夫。』說者曰：『身體猶不敢傷，況虧其行，以辱其親乎？』，曾子之所學可知。以人君之事觀之，居常用力於學問，以保安身體之事，別加念慮可也。古人云：『行父母之遺體，敢不敬乎？』，古人於一言一動，必以恭敬持身，蓋以此也。又有古人之言：『桀、紂忘其身者也。』，桀、紂荒淫無道，一身尙不得保，而終至於喪國忘家。故所謂忘其身者此也，人君之於保身，尤當致念，而雖瞬息之間，毋使生其怠隋之心也。」
○午時，太白見於未地。夜，流星出斗星，入西方天際，狀如甁，尾長四五尺許，色白。
8月10日
○庚子，上親行朝奠。
○上御晝講。
○全羅道觀察使沈光彦啓本：
有唐船一隻，依泊於馬島，以書二紙，結水邊木，其一曰：「予乃大明商船，直來日本買賣，不知貴津何處。今欲進港，預先問報，伏乞貴字回知。」其二曰：「予先年，躬在日本買賣，稟天公道一也。今來貴津，不知汝國人，其心如何。欲直進港，望一二人來面會爲妙。可以進港買賣，今無可爲，奉聊備土儀一事，伏乞笑納。」
禮曹啓曰：「此荒唐船，亦必是唐人。前日下陸者數多，解送爲難，須開諭，勿令下陸事，請議大臣下諭。且不無作賊之患，亦請令兵曹防備。」傳曰：「如啓。」
○諫院啓曰：「今此漂泊唐人，交通日本，持貨牟利，違禁下海，自是上國之罪人，不可以平人漂來之流待之也。憲府所啓，合於權宜，請廣收廷議，折衷處置。」答曰：「啓意至當。前日以憲府所啓，廣議大臣，不得已解送事已定，改之爲難。」
○午時，太白見於未地。
8月11日
○辛丑，上御朝講。講《小學》，領經筵事洪彦弼啓曰：「《小學》，自上雖已讀之，今不可不詳覽。灑掃應對進退，其事雖小，在初學所以立根本者也。以木言之，其根固然後枝葉盛；以水言之，其源潔然後支流淸。人君亦必正心，然後可以正百官正朝廷。古今人君，不得正心者，以私欲之多也。常於宮壼之中，使無私欲，則治國不難。新政之初，大本成然後可以成治道。」知經筵事權橃曰：「天地之間，人爲最靈，稟其純粹，然必由學問，而後可知古今之事義理之源，而處事應物，皆得其正也。古之人，八歲入小學，而未見其所學之書，朱子始出之於《禮記》中，又集古人嘉言善行，以成其編。朱子七歲讀《孝經》曰：『不知此則不得成人。』若力學則脫然貫通，如植木者培其根，建屋者固其基，凡於處事應物，何難之有？」司諫朴光佑曰：「古今人君與學者，誰不讀《小學》？徒爲口耳之學，而眞學者蓋寡。故上無賢君，下無賢臣。若於此力行，則日月漸異，可至聖賢矣，毋以聖賢爲難，而期必學之。堯、舜亦與人同。」執義宋希奎曰：「周公輔成王，使左右前後皆止人，所見皆正事，所聞皆正言，故成王之學，超出千古。漢昭帝八歲卽位，天資英敏，知霍光之忠，上官桀之詐，則固不下成王之資，而光不學無術，不以誠正之學敎之，故終爲中主。殿下幼沖卽位，大臣以周公輔成王之道法之，而殿下於大臣之言，接之以誠，念念不忘，宮人宦寺之言，不接於心，則動靜云爲，發號施令，皆從正道矣。君心旣正，而倚賴大臣，聽信臺諫、侍從，則宗社生民之福，斯無窮矣。」侍讀官郭珣曰：「周公善輔成王，終未免讒說之惑，昭帝則知其忠詐而辨之，天資之美，昭帝爲優。然其終也昭帝之賢，不及成王者，以其學與不學也。讒說之害於國大矣。周公以叔父之親，而未免被讒，後世國家之敗，皆由於讒。今者受遺大臣，亦當委任。昭帝非大賢之主，而信光如彼，殿下固不可不念也。」光佑曰：「讒說之入，必由宦官宮妾，故古人戒以嚴待。宋哲宗十歲卽位，其時范祖禹、程子，每以待宦官宮妾之時多，接賢士大夫之時少爲語。今者經筵之上，士大夫豈有邪言？但入內不知何如也。若內外如一，則學問必易至高明。哲宗十歲尙幼，然祖禹以爲若過數年，必不專一，蓋年至漸長，則多有所念，而不精於學，讒說亦由此而入。故古人爲懼。大行大王，於宮中常嚴正，不狎下人，故自無此患。今幼主卽位，宮中雜言，勢必易啓，須於初年嚴禁。」權橃曰：「左右諸大夫國人皆曰賢，然後用之，皆曰可殺，然後殺之者，從公論所在，不可獨見而自用。凡人之心術，終不可掩，苟有邪心，則自無不知。大行王傳位於殿下，授之一國，事莫重焉。日夜毋忘孝念，思祖宗付托之重，一國之事，必須善處。大行王，公以處事，故卽位未久，中外悅服，自上須念公道。收放心者，孟子之言也；立大本者，《中庸》之語也。心不放而大本立，則公道可以行之。」郭珣曰：「放者，以其有欲也；收放心者，只去其欲也。千古帝王所以不能去欲者，由無立志故也。若以堯、舜爲期，先立其志，而言行之際，每曰：『此言，堯、舜亦言之耶？』，此行，堯、舜亦行之耶？』，思其堯、舜之可言而言之，可行而行之，去其堯、舜之不可言而不言之，不可行而不行之，則於收放心乎何有？」
○傳于政院曰：「近來災變疊見，民間不無疾怨。前日亦欲減膳，大臣等以爲素膳，別無可減者。而近日太白屢見，全羅災變尤甚，素膳雖他無可減，今欲減飯米，可問諸大臣。且素膳之物，牛蒡根、鳥足茸，取于民間，不無其弊，亦可減之。且近來災變如此疊出，恐或有民間冤抑而然也。此意亦可問諸大臣。」領議政尹仁鏡、左議政柳灌回啓曰：「近來太白風水之災甚多，臣等備位三公，遇此災變，可以辭免，而非如常時，故未敢耳。災不虛生，必有所召，自上爲災減膳，其意至當。前者紙及方物，旣皆命減，至於牛蒡根、鳥足茸之微，亦竝命減，聖念之爲民生，非偶爾也。太白晝見，兵象也，邊鄙諸事，別加措置。近來屢有赦宥，刑獄之事，恐無冤枉，而災異如此，不可的指爲某失。今之所當爲者，上下恐懼修省而已。災傷御史發遣事，前已下敎，今年屢經大事，民生極困，各道御史發行，則不無少弊，民間益爲騷擾。各官知御史將往，必已審定，請勿遣御史。」答曰：「啓意知道。減膳事，自明日爲始，御史其勿遣。」大王大妃傳曰：「方侍幼主，不知天意如何，恐懼修省，豈偶爾乎？況大臣亦啓之，當日夜念念耳。」〈史臣曰：「當此之時，上有懼災之言，乃吾民之幸也。而大臣何忍以無冤枉啓之哉？況赦者，賊良民之甚者，豈可以數赦，爲無冤枉乎？」〉 ○領議政尹仁鏡、左議政柳灌、兵曹判書李芑、參判申瑛、參議具壽聃、參知李霖、禮曹判書尹漑、參判洪暹、參議元混議啓曰：「馬島荒唐船，必是唐人。將往日本買賣，爲風漂到，不得發去，欲與我土人買賣，疑無作賊之患。若下陸則解送多弊，使邊將驅逐，勿令許接。今雖未及驅逐，下陸接語，則邊將自以其意言曰：『爾輩奏于朝廷，則解送當如前日李章。』云，則彼必憚其解送，自相遁去。以此意下書，何如？」答曰：「如啓。」
○上親行晝茶禮于殯殿。
○藝文館待敎尹潔上疏曰：
臣伏見近日朝廷之上，閭巷之間，人心不樂，物議騰激，欷歔嗟咄，益以大行大王爲念，其故何也？蓋大行王聖德，非徒朝廷所不能忘，至於丘野小民，亦所共感而不能忘者也。爲今日事者，當追思其有志未就者，擧一事施一政，莫不以大行爲心，庶無負大行在天之靈，以慰安臣民不忘之心。而自邇來，爲國大事，而率多不合於理，而頗乖於情，無據於古，而有愧於後，非徒不能以大行爲心而已，其所以負大行者，有不可忍言。夫如是，則人心安得不爲之不樂，物議安得不爲之騰激而不已乎？此臣所以無言責非謀政，而抱區區之情，不能自抑，必至於陳其愚妄而後已焉者。凡爲人道，莫重於送終，此而不謹，餘無有致力之地。孔子曰：「死葬之以禮。」所謂以禮者，非徒以是爲生者之德，而苟遵其制也，只爲死者，欲善其終也。死而不以禮，則不可謂之善其終，而死不安矣。生者之事，有時而變，死者之事，其復無期，一失於不安，則其爲憾恨，將與天地長而無窮時矣。豈不痛哉？夫七月葬、五月葬、三月葬，聖人有定禮，使萬世通行，而毋得過不及焉，此豈偶爾爲乎？乃斟酌情文而得其中也，其爲計，無不周，其爲道，無不通，行之於古，行之於今，亦無有不可。生乎聖人之後者，但當遵守聖人之禮，毋得罪於聖人而止亦可也，乃敢以私意，踰越聖人之本意，而欲進退之哉？國家自祖宗朝，喪葬祭祀，制爲定儀，雖非盡爲聖人之禮，亦猶有聖人之遺意。而爲一代之成規，爲後子孫者，亦可遵守無罪而已，不宜曲爲私智，便自更改也。今葬我大行大王，而托於細故，不以五月，而欲徑行於四月之內，抑何意也？臣伏見初喪三日而小斂，五日而大斂，《儀註》也。而議者以日氣暖熱，徑行小斂於二日，大斂於四日，臣旣傷之，私自念之曰：「作爲儀註之時，豈不料節候暖冷？而必以三日五日者，其意有在，而以一時私慮，輒改而不顧，不遵《儀註》之端，自此始矣。」及玆而遂有徑葬之儀，臣之臆度，果不虛矣。自此以往，斂將行於薨逝之日矣，葬將行於二三月之內矣，安知其終不有三年太遠之議乎？聖人之所以重其幾者，徒以懼其漸也。夫斂之徑行，雖曰不顧禮文，然亦有其辭也，至於葬之徑卜，不得已違棄禮文，其有何辭耶？不過曰日氣寒凍，功役太重，恐不能爲葬也。此特苟簡之甚，有類於癡人愚婦之心。以衆人之力，行天下之事，事雖有至難，亦無有不成，況葬一大王乎？設使今年之內，日候寒烈，特甚於前，工力百倍於常，而京畿、忠淸近道之民，不足當之，則雖盡用八道之民，亦無有不可也。民力雖曰可愛，夫豈謂於其當爲而不爲者乎？事非有如此之難，而敢發爲徑葬之議，此特出於不思焉耳。若靜言思之，則將驚覺自痛之無暇，何暇排人言而遂其非乎？苟以十一月爲甚寒而難之，則使大行之變，設在於八月，則將如之何？亦將葬於十月之內，而行士大夫三月之禮乎？大行大王，在帝左右，陟降不昧，雖無命敎之可聞可覩，其昭昭顧我罪我者，何異平生？其以是爲何如也？將謂據經行權，得其時宜乎？抑謂不畏聖人，不有祖宗，毁法亂禮，使靈有所不能安乎？雖不能知聖人之本意，若有尊敬祖宗之心，則必不至如是，雖無尊敬祖宗之心，若稍知大行之心，則必不爲如是，雖不能知大行之心，若忌萬世之公論，則必不應如是。大臣此議，不知其心，何因何自，而遂至於此乎？雖然，大臣亦豈敢故爲不善於吾君乎？蓋亦出於憂慮，而不知事有大不可，而物議如是之激也。群臣知之，則當以所見，各陳不隱，臺諫知之，則當據公論力爭無已，期於矯枉。而群臣噤口不敢言，臺諫乍論遽縮，擧一國之大，而無一人敢爲大行及殿下輸其赤焉。其在平時，尙且如是，苟遇險難，能捐軀隕領，爲國家效其誠者，其誰歟？故臣之私意以爲，殿下之臣，雖多憂國，如丁熿者亦未之見也。伏願殿下，更稟慈旨，與大臣紬繹而深思之，改卜葬期於十一月之內。以慰安人心，以解釋物議，毋使送終大事，至於大有遺憾也。臣忝在近侍之列，旣有憤慨於心，而不自盡於吾君，則臣之罪大矣。故知愚狂之有過，而不能自已。
答曰：「此疏意與丁熿疏同。引君當道，其意可嘉，大臣於大王事，非不欲盡心爲之。葬期大事，恐有未盡，故與朝廷反覆議之而已定矣。」
○午時，太白見於未地。日暈有戴。
8月12日
○壬寅，遣僉知中樞府事金銛、判決事朴世煦，如京師賀冬至。
○大司憲閔齊仁、大司諫金光準等啓曰：「喪葬大事，固當依禮文爲之，臣等不敢論執，今觀尹潔上疏，至爲未安。請遞臣等之職。」答曰：「與大臣反覆商確，計其事體而定之，今不可以一人之言，爲臺諫進退。勿辭。」
○禮曹啓曰：「日本國使臣，以請和來，故初不言他事，及不得請，今將發還，則以留浦胡椒、丹本、沈香、龍腦等物，欲爲貿易云。貿易當否，請問戶曹。」傳曰：「所望之事旣不成，所齎之物，亦不得賣，則薄待已甚，量數許貿，可解其意。此意言于院相、戶曹。」
○辰時，太白見於巳地。
8月14日
○甲辰，領議政尹仁鏡、左議政柳灌啓曰：「昨日禮曹所啓日本使臣貿易事，今與戶曹同議，所謂胡椒等物，當計國儲，量數貿易。」答曰：「如啓。」
8月15日
○乙巳，上親行望奠。
○大王大妃傳于院相曰：「經筵及哭臨，自下啓請而行之，丁熿之疏，以卒哭前經筵爲不可矣，且主上經大疫不久，氣尙甚弱，今亦不善進膳。學問與養氣，雖皆關重，予意以養氣候爲尤重也。經筵及哭臨自內當觀氣候爲之，政院毋逐日取稟，待其上敎之下何如？」〈史臣曰：「熿之疏意，以憂痛擗踊爲大，而執卷讀字，爲非其時矣，今此傳敎，以氣弱，欲竝停經筵、哭臨，其意不相同。且學問固不可廢，而身亦不可不養，以養氣爲尤重於學問，則未可知也。」〉橃啓曰：「臣之意，上敎至當。經筵及哭臨，自下雖不可不請，自上毋拘恒規，時觀氣候行之爲當。政院取稟例也，酌在上意。且主上年尙幼沖，纔經大疫，已欲以開素事啓請而未敢耳。氣弱則致病，前日可鑑，不可不開素。此等事，當與大臣更議以啓。」〈先是，慈殿下敎，承旨宋麒壽告權橃曰：「上年幼，至今行素，氣必羸弱，可請開素。」橃曰：「我意亦然，領相以爲太早，故時未來啓耳。」承傳色成胤曰：「大行王時，內官不言上候，終至推考，今不可少隱。大殿專不肯進膳耳。」承旨宋世珩曰：「保者，保其身體，保養何可緩乎？」〉答曰：「予之所敎，非以他事，只以氣弱，不能進膳故也。當時則平矣，若生他證，治之難矣。以此經筵及哭臨，自內欲觀氣候爲之。故如是下敎耳。開素事，今尙未過七七日，非予所欲之意也。」
○左贊成李彦迪啓曰：「百官，自前月望祭，至于今日，以下雨庭濕，不得陪祭，至爲痛悶。景思殿庭無駁石，遇雨則泥濕，難於陪祭，勤政殿庭則有駁石，雨若止則可以鋪草席入陪，小雨雖灑，衰服之濕，不至不得行禮。自今以後，令百官皆會，臨時觀雨勢爲之何如？」答曰：「啓意至當。如啓。」〈史臣曰：「自成殯之後，百官不得哭於殯殿之庭，雖曰庭濕，於其不可已而已者，豈非誠意之薄乎？宜彦迪之有是啓也。」〉
8月16日
○丙午，左贊成李彦迪書啓大王大妃曰：
伏聞昨日傳敎，主上幼沖，今年又爲疫疾，氣體未得充實，學問固所當務，保養身氣亦大。哭臨經筵，欲自上量處，上敎至當。主上，天賢英明，聖質已成，群臣咸欲協心輔導，養成聖德，以爲宗社生靈無彊之福，況慈殿之意耶？卒哭前哭臨擗踊之時爲經筵，果爲未安，大臣亦非不知。但成宗朝，卒哭前開經筵有舊例。而又念自今，不爲經筵，卒哭後又因冬寒不得爲，則廢學至於五六朔。恐主上幼沖之時，久廢學未安，故依舊例請開經筵。然不宜勉强勞動，當自上量氣爲之。學問雖所當急，保養氣體，亦是重事。人主一身，宗社生民所托，其保護之道，豈可少忽？在壯成之時，亦不可忘其保護，況幼沖之時乎？竊惟慈殿愛養保護之道，無所不至，非外臣所及，然保護之道多端，有一不謹，或至傷性，不可不慮，大抵動息節宣，以養其體，飮食嗜好，亦適其宜，使無所過，此保養氣體之大端也。然嗜欲之中，惟色爲易流，血氣未定，尤所當戒。今在喪中，臣不敢啓如此之事。臣非以今日所當爲之事啓之，免喪後平時保養之道，所當戒者在此也。孔子言：「血氣未定，戒之在色。」先儒亦云：「今人婚嫁太早，故人多夭。」，此眞格論也。昔宋哲宗十四歲，禁中覓乳媪，諫官范祖禹、劉安世等，以帝年十四，非近女色之時，遂上疏，願愛身進德，言甚切至，又上言太皇太后，願保護聖躬。哲宗不從其言，享年不永。然祖禹等，當預陳保護之道，使不至此，及聞覓乳媪後，乃始言之，言雖切何及乎？主上免喪後，春秋方十四五歲，此正戒愼之時。故臣預陳先事之戒如此。凡事言於未然之前，則雖似太早，言於已然之後，則亦無及矣。故敢啓，伏願慈殿留神，以盡保護之道。
答曰：〈大王大妃。〉「經筵當斟酌爲之。所啓之意，亦欲如啓。」
○兵曹判書李芑啓曰：「巡將不足，請以崔輔漢、金澱差用。」傳曰：「如啓。」〈輔漢在中宗初喪，爲守陵官，詐病力辭，仁宗以爲得罪於父王，久置不敍，至是始用。〉以曺光遠爲工曹參議，尹元衡爲禮曹參議，羅世纉爲掌隷院判決事，李元祿爲弘文館修撰，都衡爲成均館典籍，朴公達爲承文院校檢，申遵美爲奉常寺主簿，〈衡、公達、遵美三人，皆是薦擧科。〉朴承任爲弘文館博士，任輔臣爲著作，安名世爲藝文館檢閱，元混爲忠淸道觀察使，金釴爲龍潭縣令，〈釴亦薦擧科。〉崔輔漢爲上護軍。
8月17日
○丁未，憲府啓曰：「京畿、黃海、平安等道，天使及赴京使臣往來一路，民生受弊，倍蓰他道。況今年農事，亦爲不實，三道驅馬，請命停之。上護軍崔輔漢，前於中宗大王昇遐，擬差守陵官，稱病窺避，至爲無狀，故其時公論，請罷不敍。厥後大臣啓請收敍，大行大王，以得罪於先王，不宜速敍爲敎，今不可汲汲敍用。請罷。」答曰：「牧場事，議于院相。輔漢，以宰相之人，罷職已十餘朔，又大赦之餘，雖至重罪，猶多敍用，其勿罷職。」累啓，不允。〈史臣曰：「輔漢之無狀，國人知之，罷而不敍，何以當罪？李芑爲兵判，棄先王之敎，排一時之論，特啓而用之，斯豈非同惡相濟者乎？臺官之猶有是啓，亦可見公論一脈。」〉 ○上未寧，命召醫員柳之蕃入診。院相柳灌及承旨、史官等詣慶會門問安，仍啓曰：「聞入診之命，至爲驚駭。聖體幼沖，經疫未久，勢不可久不進肉膳。痢證之發，實由氣弱行素之故。臣等欲過二十二日國忌〈貞顯王后忌。〉而啓請開素矣，今聞未寧，悔其不速。貞熹王后昇遐時，成宗年近三十，非幼沖也，而於卒哭前未寧，亦卽開素，況殿下乎？請速開素。」慈殿答曰：「上體初無他證，而專不進膳久矣，至爲憂慮。此雖經大疫後行素而然也。大行在殯，未過七七日，開素未安矣。」大殿答曰：「予證偶爾。豈可以此開素於先王在殯之時乎？」〈時，上引見柳之蕃曰：「汝曾知予脈度，可診之。」又曰：「昨者氣暫不平，今朝痢證自發，注下六度，頗有引飮之漸。」之蕃啓目：「自上春秋尙少，勢不可素。此證非用他藥，開素則可易瘳。若漸至赤白痢，則治之難矣。」出面告灌曰：「上證非傷寒傷風，脾胄脈甚弱，玉體羸瘦，龍顔暫有浮氣，專由久素之故也。」灌曰：「卽可啓請從權，不可緩也。」招都薛里朴漢宗曰：「速備肉膳。自上若不易許，則吾當親入啓請。」〉灌等啓慈殿曰：「日數何可計乎？聞醫官之言，決不可行素。以久素之故，致此冷證，小臣已有所經，〈指仁宗久素致疾。〉至爲恐懼，今日不可不從權。上體雖不至於未寧，已欲啓請，況今可少緩乎？請速勸之。」答〈慈殿。〉曰：「主上不進膳已久，予意亦以爲從權則可進，而以大行在殯，未過七七日，故不敢勸之，今者致有此證，旣有前日所經，〈指仁宗。〉今聞醫言，予亦甚懼。以此意告于主上則：『豈可以此疾而至用肉汁乎？』拒不肯從，予心悶焉。」又啓慈殿曰：「雖在壯盛之年，若至未寧，則亦可從權，況主上幼沖，纔經大疫，久不進膳，而終有此疾，孰不憂慮？以前日所經，尤爲恐懼。自上殿勸之丁寧，則豈得牢拒？不然則小臣當親入啓請。上則慈殿勸之，下有大臣請之，何可不從？」啓大殿曰：「今聞醫言，至爲憂懼。今日卽可從權。不聽慈殿之敎與大臣之請，而復聽誰之言乎？爲宗社大計，不可不從，從之且不可緩，必於今日從之。自上未安之意，孰不知之？疾病從權之事，祖宗遺敎及禮文皆在，豈可不從？不從則慈殿必至傷念，其於孝道，亦虧損矣。」慈殿答曰：「予亦豈偶然計乎？朝廷又至如此，當欲强勸。大行在殯，予亦未安，只念大計而爲之耳。」大殿答曰：「在殯之時，何可從權？」領議政尹仁鏡啓慈殿曰：「從權之事，臣已欲啓請而未及，悔恨何極？主上年尙幼沖，固不得依禮行素，況今未寧乎？醫言脾胃甚弱，非他藥所治，不可不從權。主上一身，宗社所關，豈可不念大計乎？祖宗遺敎亦謂：『初喪未寧，則使之從權矣。』上殿勸之不得，則小臣亦欲親入啓請耳。已令司饔院，備進肉膳。臣等必聞從權之敎，然後退去。」答〈慈殿。〉曰：「大行在殯，未過七七日，用肉未安，故上不易從。然大臣如此累請，予意亦以不進膳爲懼，故方欲强勸，姑待之。」〈時仁鏡等坐慶會南門待命，日已昏矣。〉慈殿傳于仁鏡等曰：「雖至强勸，似不易從。夜已向深，左相則當宿于政院，領相之久坐，至爲未安。宜早退休，竢明朝更勸。」仁鏡等回啓曰：「小臣退去，未安於心。方在未寧，一刻猶急。上殿强之，則何可不從？請更勸之。臣必欲知之而後退。」又啓大殿曰：「殿下一身，宗社所係，不可自輕。況上殿勸之，惡可不從？上證不可以藥治之，須用食治。成宗亦於初喪，未寧從權，又有祖宗遺敎，須勿牢拒。上之從權，今亦已晩，證若至重，則慈殿必傷念，非孝道也。臣等必欲知之而退去。何可計夜深乎？」慈殿答曰：「予意雖未安，只念大計强勸之，則曰：『慈敎及大臣之言，惡敢不從？』，而擧筋還止者數矣，至爲未安。今已夜深，似不易從，明朝更欲强勸。」大殿答曰：「上殿屢勸，何敢違之，大臣啓至夜深，亦豈不從？當從之矣。」
8月18日
○戊申，院相左議政柳灌及承旨、史官等，詣慶會門問安，藥房提調領議政尹仁鏡、戶曹判書林百齡，繼至問安。仍啓慈殿曰：「昨夜敎曰：『明朝當强勸。』而今聞薛里之言，早飯已備素膳云。請於早飯開素。」上曰：「問安知道。」慈殿答曰：「昨夜大臣，累請不退，未安於心，欲强勸從權，而至今不從，深用悶焉。當於早飯强勸。上之痢證，視昨頗減耳。」仁鏡等啓慈殿曰：「幼沖之時，至今行素，日已久矣。此證不可以他藥得效，從權則可以易治。自慈殿强之，則豈有不從？請爲宗社大計，强勸之。」啓大殿曰：「宗社大計，豈可不念，上殿懇勸，亦豈可不從？請速從權。」又令柳之蕃入診。慈殿獨答曰：「予欲力勸，而上不易從，豈不憂悶？欲期於必從而勸之。醫則可入，但朝氣頗冷，竢日晩當診。」又啓慈殿曰：「上體極弱，臣等極悶。春秋尙少，固非行素之時，臣等已議而不早啓，罪亦大矣。上證不可以藥治之，必須從權，自慈殿勸之，則豈可不從？臣等必欲知之而後退。」答〈慈殿。〉曰：「今方强勸，見其從否，當告大臣，姑待之。」
○慈殿傳于仁鏡等曰：「予豈不念大計？朝廷又至如此，心爲尤切。早飯時勸之，則曰：『中宗之喪，未得一一行素，今欲依禮行之矣，事至於是，欲過二十二日大忌而從之。』其言如是，不忍强之，將於朝進膳，欲徐徐勸之。」仁鏡等回啓曰：「臣等豈偶然計而啓乎？一身，脾胃爲大，今聞脾胃甚弱，至爲悶慮。國忌尙隔數日，病必先治其微，一刻猶急，不可少緩。喪中從權，何拘於過忌，自上不忍勸之云？是小慈也。請速勸之。」答〈慈殿。〉曰：「予亦豈偶然計乎？大行在殯，月數不多，上言峻絶，不忍强之。欲於朝進膳勸之。」
○醫員柳之蕃入診啓曰：「痢證之發，由內虛冷，或發或止，不可恃其稍減。十五歲前血氣，與八十後同論，決不可行素。」出而告仁鏡等曰：「上之痢證，視昨稍減，渴證亦減。」
○弘文館副提學羅淑等啓請從權，上不允。
○大司憲閔齊仁、大司諫金光準等啓請從權。
○慈殿傳于仁鏡等曰：「朝進膳時極勸之，則雖不得不從，亦不多進。當從此漸勸。」大殿傳于仁鏡等曰：「先王在殯，時未過七七日，如此從權，極爲未安，慈殿與朝廷勸之至此，不得不從矣。但卒哭內，爲予使外方，封進肉膳，甚不可，姑令京畿，隨所得封進可也。」仁鏡等啓大殿曰：「伏聞從權，朝廷感喜。我世宗從權於太宗之初喪，世祖爲大君，於世宗初喪亦從權，貞熹王后昇遐，成宗纔經一月二日而從權，此非今日爲始，自祖宗爲然。雖已從權，心若未安，則何益？世宗、成宗，東方聖人也，而亦爲之，毋以爲未安。不令外方封進事，當如敎。」上答仁鏡等曰：「祖宗時例雖如此，今則遭喪非一，而時方在殯，月數不多，至爲未安。勉從慈殿朝廷之意，而不得已如此，未安之意何極乎？」
○傳曰：「卒哭前，令京畿大小日次漁夫、鷹牌所納咸半。又令外間，勿紛擾私獻。」〈時，有下人聞黃雞、鮒魚爲痢證之藥而來獻者，故有是敎。〉 ○日暈。
8月19日
○己酉，慶尙道節度使金舜皋拜辭，仍傳曰：「前日興陽縣監蘇連，不能詳察，多殺唐人，至爲非矣。邊方之事，預先措置，使之無事。」
○醫員柳之蕃入診，上語之蕃曰：「以保養脾胃，勉從慈殿之敎，朝廷之意，其未安之心，罔極。」之蕃出曰：「上之脈度，今則似平，痢亦將止。」云。時，仁鏡等招都薛里朴漢宗，問上進膳與否，漢宗曰：「朝水剌，視前頗進。然進御之際，執筯蹙頞，多有不安之色。」仁鏡曰：「若以爲稍平而還去肉汁，則證必復生，內官等侍左右，須以慈殿及朝廷懇勸之意，與夫祖宗從權之事，力陳可也。」
○尹仁鏡、柳灌啓曰：「今見謝恩使成世昌狀啓則『中原九廟畢修，奉安列聖神主，行大祭後頒赦天下。』云。當初九廟始成，進賀及災陳慰，今者畢修，而至於頒赦，則不可不進賀乙。奏聞使，今將往矣，以進賀爲號，而兼以奏聞何如？前日司憲府所啓京畿、黃海、平安三道牧場驅馬之事，果爲有弊，依啓命停爲當。」答曰：「中宗朝凡爲上國事，莫不盡誠爲之，進賀至當。三道驅馬事，依所議姑停。」仁
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>