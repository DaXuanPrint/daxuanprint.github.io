<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷首,凡例,告成进呈表,目录,职名,卷之一,卷之二,卷之三,卷之四,卷之五,卷之一,卷之二,卷之三,卷之四,卷之五,卷之六,卷之七,卷之八,卷之九,卷之十,卷之十一,卷之十二,卷之十三,卷之十四,卷之十五,卷之十六,卷之十七,卷之十八,卷之十九,卷之二十,卷之二十一,卷之二十二,卷之二十三,卷之二十四,卷之二十五,卷之二十六,卷之二十七,卷之二十八,卷之二十九,卷之三十,卷之三十一,卷之三十二,卷之三十三,卷之三十四,卷之三十五,卷之三十六,卷之三十七,卷之三十八,卷之三十九,卷之四十,卷之四十一,卷之四">
<meta name="description" content="越史通鉴纲目，正式称《钦定越史通鉴纲目》。越南史书。阮朝潘清简主持编修。1856年(嗣德九年)起编修,至1884年(建福元年)成书。采编年体,用汉文撰写。共五十三卷。全书卷首一卷;前编五卷,记述从传统的“雄王时期”至“十二使君”(967年)为止的历史;正编四十七卷,记述丁先皇元年(968年)至后黎昭统三年(1789年)之史事。为系统载录阮朝之前越南历史的著作。_越史通鉴纲目_全文在线阅读_越史通鉴纲目_全文在线下载_大玄古籍书库">
<title>越史通鉴纲目_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">越史通鉴纲目</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,完结</span> <br/>
          字数： <span class="inputVal" id="bknum">[book_length]528225</span> <br/>
          说明： <span class="inputVal" id="bkdec">越史通鉴纲目，正式称《钦定越史通鉴纲目》。越南史书。阮朝潘清简主持编修。1856年(嗣德九年)起编修,至1884年(建福元年)成书。采编年体,用汉文撰写。共五十三卷。全书卷首一卷;前编五卷,记述从传统的“雄王时期”至“十二使君”(967年)为止的历史;正编四十七卷,记述丁先皇元年(968年)至后黎昭统三年(1789年)之史事。为系统载录阮朝之前越南历史的著作。</span> <br/>
          封面： <span class="inputVal" id="bkimg">Z_6998.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]越史通鉴纲目
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,完结
[book_length]528225
[book_dec]越史通鉴纲目，正式称《钦定越史通鉴纲目》。越南史书。阮朝潘清简主持编修。1856年(嗣德九年)起编修,至1884年(建福元年)成书。采编年体,用汉文撰写。共五十三卷。全书卷首一卷;前编五卷,记述从传统的“雄王时期”至“十二使君”(967年)为止的历史;正编四十七卷,记述丁先皇元年(968年)至后黎昭统三年(1789年)之史事。为系统载录阮朝之前越南历史的著作。
[book_img]Z_6998.jpg


[book_chapter]卷首

[book_title]卷首
嗣德八年十二月十五日奉上諭：一代之興，必有一代之史。我越鴻厖而後，陳黎而前，其間數千餘載，政治之得失，人物之賢否，疆域之沿革，制度之興廢，舊史所載，猶多闕如。至於體裁之舛駁，義例之疵謬，亦不為少，學者考古，不無憾焉。明命年間，欽奉聖諭：准依禮部臣所請，不遽以越史教學取士。聖心蓋有待也。邇來國史之學，未經著爲功，令故士之讀書爲文，惟知有北朝之史，本國之史鮮或過而問焉。昧于古者，何以驗今？籍談忘祖，伯魯將落正。今日學者之通病，學術未明，豈非舊史未備之故歟？今國家閒暇，學業大昌，朕乙夜觀書，篤志稽古，深惟越史未修，古學未興，亦是熙朝一缺典，是以經筵臨幸，召對儒臣商論經史，未嘗不及於此。修史一事，朕志先定大典，允宜以辰舉行著以開年，交廷臣遴舉監修越史官正副總裁各一、纂修八員、考校六員、謄寫八名，將歷代史編年一書，參以諸家稗乘記載之言，搜采遺軼，訂正訛謬，筆削褒貶，一凖紫陽綱目書法，裒輯編定，勒成欽定越史通鑒綱目全部。且修史太平之钜典，漢於東觀，宋于崇文，重其事也。其此次史局應於何處開設，竝一切合行諸事，宜著由禮部酌擬具奏候旨，用昭盛典。
欽此
嗣德九年六月初十日奉充越史局總裁副總裁纂修 臣等謹奏：爲將欽修越史所有統例謹奉會同查考擬請候旨事茲欽奉諭凖 臣等將我越歷代史編年一書，參以諸家稗乘記載之言，搜采遺軼，訂正訛謬，筆削褒貶，一凖紫陽綱目書法，裒輯編定，勒成欽定越史通鑒綱目全部各等因 臣等竊以修史之事，莫大於明正統。奉查之綱目，朱子所自親定，起周威烈王戊寅二十三年至五代後周恭帝己未元年，止謂之正編至於前編、續編，均遵朱子書法。前編元儒金履祥則以尚書為據，而斷自唐堯以下，接於通鑒之前。明儒渭上南軒又溯自庖羲氏，以為庖羲萬世文字之祖，帝王治平之源，則作史者當自伏羲造端無疑也，若夫盤古三皇之世，載籍無稽，故闕之也。茲奉查之舊史，鴻厖氏紀，涇陽王、貉龍君之稱緣上古，世屬渺茫，作者憑空撰出，恐無所取信，又附小說家唐柳毅傳以為印證。夫涇陽屬秦，洞庭屬楚，與我何關？況怪誕之談，不經殊甚，安所取據而敢為建國立統之首君哉？考之雄王之立也，建國號文郎，都峰州，分國為十五部，自是稍有制度而傳世十八，歷年二千有奇。按之北朝所稱高陽氏之南至於交阯，陶唐氏之宅南交，周成王越裳氏之重譯而來，皆在其內，猶有徵信，則與前編之始起伏羲於義可稽，且明得統之所自。奉擬越史建統，應以雄王為始，其涇陽、貉龍之事，別以傳聞，附注於下，庶合疑以傳疑之義。至於安陽王，係自外國乘人之衰，始則負力以倂人國，繼以尚怪，為人所騙，忽起忽滅，其治不終。趙武帝據有番禺，與漢抗衡，終亦去號稱臣，以後或崛起尋滅，或北朝命官監治，至吳昌熾、矯公罕十二使君爭起，均之未有得統，至丁先皇部領然後混一。奉擬丁先皇應以正統歸之，俾接雄王之統。奉查綱目凡例。凡正統謂周秦漢晉隋唐。又書法正統例：凡天下混一為正統者大書紀年，其非一統則分注。細書之，雖一統而君非正，系或女主，亦分書之。再究僭國例，謂乘亂篡位或據土者，黎大行以丁氏輔臣乘危篡奪，至子臥朝弑逆淫虐，其惡㪅甚，以得國則同莽操之事，以平亂則無秦隋之功。綱目續編旣以亂臣賊子目之矣，乃舊史猶以正統書之，將何以示分別，垂鑑戒乎？奉擬前黎一代，應依綱目僭國例紀年分注書之。李太祖因黎氏之昏亂，協舉情之戴推，其與宋祖之得國無異；陳之太宗實有可議，然李氏女主位已不當，陳不承之亂，何由定究其得國之始，亦不至如前黎之甚也，陳、李二代應依綱目一統大書之例書之。陳簡定、重光二君，雖係仗義續統，而才三五年，尋為明人所執，均系不能成功，舊史列為正統，大書其年，似屬未合，請照綱目正統已絕，如漢帝玄之例分注，以存其實。又黎史續編諸紀，就中何系與我本朝列聖事有相關者，請依綱目。成周建國及後周世宗恭帝紀，特書我太祖之例，隨事恭書。我列聖廟號庶昭敬謹。餘凡例如年歲名號、尊立祭祀、行幸恩澤、朝會封拜，各款具有朱子綱目所載，遇似此類者，隨事遵例登書，倘有礙辦何款及未周到者，另奉摘款。續奏惟臣鄧國琅竊照鴻厖氏紀、涇陽王、貉龍君、雄王，雖世代遼遠，文字無傳，紀事多屬荒誕，然建都立國，曆有年所，均系我越之始君。故黎史臣吳士連撰大越史記，系在洪德十年。當辰聖宗淳皇帝，愛好文學，詔求野史及人家所藏古今傳記，以備參考，其此書斷自鴻厖，以涇陽王為國統首君，當此儒臣輩出，濟濟蹌蹌，曾無一人言其非是，且自書成以後，三百餘年，經黎洪順、景治年間兩次簡命儒臣撰述，考訂其閒博雅君子固不乏人亦無別有改竄則前此士連所著，想亦非是懸空撰出。茲若截起自雄王而涇陽、貉龍二君，則止于雄王下附注其事，恐非所以備世次而詳源委。至如黎大行以篡得國，視與李之代黎，陳之代李，亦無甚異。而奄有全越，傳世二君，又非篡賊不及。傳世與僭國之據土者，比是以登諸祀典，均與涇陽、貉龍、雄王及丁、李、陳、黎諸帝竝列帝王廟，確有可徵。茲若槩從僭國之例紀年分注，照與綱目混一天下為正統之例，似屬不符。奉擬鴻厖氏紀，似應起自涇陽、貉龍二君，約略近理之事書之，仍接至雄王以明國統之所始，其荒誕等事亦於目下附錄，姑存其說。黎大行紀似應與丁、李、陳、黎仍舊大書紀年，庶與朱子綱目所書秦隋為正統之例不至牴牾。余各款請，依原議辦理所有。 臣等會同酌擬各緣由，輒敢恭摺聲明，伏候聖聰裁定。謹奏奉。
旨另有旨
欽此
嗣德九年七月十二日奉上諭：“史者，域中至大之事。考古修史，鑑戒關焉，勸懲寓焉。義例須精而當，筆削須嚴而公。”此次監修越史，臣潘清簡等條列修史，凡例奏上，朕詳加披閱，就中意見，互有異同，得失亦復參半，非衷以公論，親加裁定，何以著鏡百代，而定秉筆之衡乎！我越舊史所載涇陽、貉龍之事，若存若亡，存而勿論，可也。乃亦一例大書，而所書又多涉牛鬼蛇神，荒誕不經之說，史家舍怪存常之義，有如是乎？其越史通鑒綱目一部，準特起雄王紀，以表我越得統之始，至涇陽、貉龍二紀，準分注于雄王下，俾合以疑傳疑之義。與夫安陽王，傳不及世，非如雄王、文郎十八傳者比，亦準附錄以備考訂。至如黎大行得國，雖不以正而當辰能外禦彊敵，內守疆圉，其混一之跡，與秦隋無異。秦隋無道，綱目亦不得不以正統予之，比事而觀前黎，可以僭國例論耶。其前黎一代，準照秦隋正統例大書，以合義例。且史以記事世遠者事難考，世近者事易核。綱目起於週末，厥有旨也。我越吳十二使君以前，制度缺略，統紀不一，準依金履祥綱目前編例略書世次，附以辰事，實者存之，訛者正之，名為越史通鑒綱目前編，其正編則斷自丁先皇以下，迄于後黎，發凡起例提綱分目，著遵前諭，一據紫陽綱目書法，勒成一部信史，垂之永久，以稱朕考文鑑古之意焉，餘準依所奏行。
欽此

[book_title]凡例
一，欽奉上諭，吳十二使君以前，制度缺略，統紀不一，準依金履祥《綱目前編》略書世次，附以辰事，實者存之，訛者正之，名曰《越史通鑒綱目前編》，其正編則斷自丁先皇以下，迄於後黎。發凡起例，提綱分目，一據紫陽《綱目》書法。欽此；
一，欽奉硃批，舊史散漫已久，書法甚鄙，新編凡引舊史等處，其間文字淺俗者悉改之，要得通暢明白，毋得依樣畫葫，其大綱應倣《春秋》、《綱目》書法，採取大事書之，文要簡勁質直，方為史筆。欽此；
一，史編備載古後得失，奉我皇上明哲作則，聖學高深，其於數千百年事蹟靡不條貫，兼該折衷至當，編成臣等奉將進呈，仰蒙宸翰論定，洞昭大義，特揭微言。茲凡奉御批各條，謹次第敬錄簡端；凡奉御點各處簡端，敬標御點二字；下於各字旁照依點著各遵用硃印，用昭大訓；
一，舊史國統起自涇陽，事屬渺茫，殊無確據，茲奉敕諭，特起自雄王紀，以表得統之始，而涇陽、貉龍二紀分註於下，仍略書其事，庶合疑以傳疑之義；
一，安陽王、趙武王、文王、明王、哀王、趙王建德及前後李二帝、趙越王、南晉王昌文均非正統，舊史皆大書於干支橫行之下，茲從列國例分註，其間稱帝稱王，稱名稱號，所稱不一，仍從舊史本文書之，惟死則書薨，俾與正統有別；
一，徵氏起兵復讎，未成為國，士燮奉命來守，不曾稱王，視安陽王、趙越王者有間，舊史亦各別書為一紀，茲削之，但因事直書，以存其實，仍附于屬漢年紀；
一，李天寶以前，李帝之族而崎嶇蠻獠終亦無成，舊史附註于趙越王紀，茲但附書其事，不復標起其稱號；
一，吳昌熾以吳王權之後，而只據平橋一區，與范防遏、矯公羨等無異，舊史大書為正統，茲削不書，但竝列於十二使君，以明統系；
一，楊三哥以家臣篡位，尋為吳昌文所討，又非篡賊而不及傳世者例，舊史分註其年，茲削之，但直書其事，以著其罪；
一，雄王紀世邈籍堙，干支年月無考，安陽以後，雖有干支編年，其間亦多闕略，今依前編，但隨世次略書，其不備歲年者，姑仍闕；
一，北朝周秦漢魏吳晉宋齊梁，凡與本國相關者，分註於干支橫行之下，餘無關者省之；
一，凡當北屬諸刺史、太守、都護、經略，間有治績可稱及劣跡可指，皆隨事直書，以明賢否而示鑑戒；
一，凡當北屬遇守牧貪暴，有能志圖靖亂倡舉義聲者，事雖不成，均書曰起兵，俾與叛逆者有別；
一，丁先皇平諸部使君，以一天下，實能上接雄王之統，茲大書其年，紀特起為正編之首，以大一統；
一，黎大行以篡得國，視李之代黎、陳之代李，已屬有間，比之秦隋又無混一之功，惟外禦彊敵，內固疆圉，能存國統，以俟迭興，茲從秦隋例，大書為正統；
一，前黎龍鉞在位纔三日，舊史別書為中宗紀，茲因事但書龍鉞，卽位而無年紀可繫者，削不書；
一，李昭皇以女流受禪而李祚隨移，舊史大書尊號、年號，茲改從分註之例，以示有別；
一，陳帝頠、帝季擴仗義承統，而不能成功，舊史皆大書年號，茲從不成君例，如漢帝玄之類，書曰帝某，仍分註其年號諡號；
一，黎太祖初起兵，舊史便以正統繫之，於例未合，茲從漢王劉邦之例，未有天下之前，仍從列國分註，大定後，乃大書其年，以明正統；
一，黎肅宗在位纔七月，不出年而崩，前年則為憲宗之殘年，後年則為威穆帝之元年，雖有年號諡號，而無歲年可繫，舊史大書為一紀，茲從唐順宗例，分註諡號年號于前帝之末年；
一，黎維椿係莫登庸所立，其辰昭宗猶在，舊史遽別書為恭皇紀，大書其年號，茲從唐豫王旦之例，書名，紀年仍分註於干支橫行之下；
一，《欽定越史綱目》一書，我本朝列聖肇基南服，神傳聖繼，功德炳在《實錄》，今惟嗣統之始，及事有相關，年分屬於黎者，謹依綱目前編於商書周，正編於後周書宋，竝參考通鑑輯覽於明書清太祖、太宗立國嗣位建元之例，隨事恭書，以昭敬謹；
一，表歲紀年，綱目第一要義。丁先皇以下，舊史所載多闕年，茲一一查補以合，無事亦備歲年之例；
一，丁以後諸為彊臣所廢者，舊史皆書廢帝，茲從書晉帝奕之例，改書帝某，以示不與其廢；〈如丁帝璿、陳帝晛、黎帝維祊。〉
一，前黎臥朝帝，舊史據當辰所稱書之殊為鄙俚，茲從變例，無有諡號則稱其名，改書帝龍鋌；
一，綱目例，凡正統有卽位，在是年內者於干支橫行之下大書君名，茲於卽位直書君名以顯表之元年，但書年號諡號以省重複；〈如黎至聖宗。〉
一，卽位而不得其正者，舊史皆書卽位，茲但隨事書之，而不書卽位，以示有別；〈如李之昭皇，陳之日禮。〉
一，綱目例，中年改元，無事者以後為正，其在廢興之際，關於義理得失者，以前為正，而註所改於下，舊史所書多是顛錯，茲遇此類者，皆改正之；〈當以後為正者，舊史卻以前為正，如李太宗改元崇興大寶，陳太宗改元天應政平，均於是年分註，二年大書，今於所改之年直大書為元年，當以前為正者，舊史卻以後為正，其於父子君臣之教，所害尤大，如黎英宗出居乂安，鄭松擅立世宗，遽大書是年為嘉泰元年，今分註於英宗洪福末年，至二年英宗弒，始大書嘉泰年號。〉
一，丁帝璿、前黎第龍鋌皆卽位逾年，未有改元，只仍先皇太平、大行應天年號，茲從晉重貴之例，於次年干支之下分註，仍稱前帝年號；
一，繼世未逾年而改元者，〈如陳聖宗、明宗。〉於義未合，茲從唐睿宗景雲二年之例，於所改之年分註諡號年號元年，至次年始大書諡號年號二年，以正其始；
一，綱目例，正統崩葬皆書，惟李以前舊史多不書葬，今無所考，姑闕之，陳黎以後，舊史皆具書葬，間有義不應書者削之；〈或招魂以葬，如陳之睿宗；或逆賊不討，如黎之昭宗。〉
一，綱目例，皇后崩皆書，舊史多闕而不載，可考者補之，餘仍闕，惟不得其正，如陳之李后者，黜而書卒；
一，綱目例，行幸皆書還，舊史多闕而不載，茲可考者書之，餘仍闕；
一，綱目例，書月不書日，今惟災異不經見者，倣春秋謹而書日之例，其有所考者，皆繫以日，餘常事者省之；
一，綱目例，宰相卒皆書，賢者則具官爵姓名，後黎諸參從，雖受黎敕命，而惟鄭所與，其確有名績者，仍書姓名，餘不書，俾有甄別；
一，黎自中興，彊臣凌僭，名分所有惟郊天一事而已，茲自敬宗以後諸帝，卽位之元年，各書郊以明定分之不可易；
一，黎中興以後，名雖存黎，事則由鄭，舊史皆以命諭書之，其於名義頗有未當，茲改書曰遣曰令，以明名分；
一，後黎凡加鄭氏殊號，雖假黎命，實出鄭意，今皆具書，但加“自進”等字，以著其凌僭之罪；
一，後黎弒逆之臣，如鄭松、鄭杠者，舊史所書多曲為隱諱，茲從莽、操之例直書，或稱爵而不姓，或只稱名以懲亂賊而嚴史例；
一，後黎忿鄭之僭逆而志圖討賊，如黎維（礻密）者，舊史卻以反書之，茲從以義者曰起兵之例，改書以明大義；
一，舊史所載多荒誕不經之事，今皆削不書，間存註一二，姑以傳疑，其舛誤缺略者，參之北朝諸史及本國稗乘諸書可補正者，補正之；
一，舊史臣黎文休、潘孚先、吳士連、阮儼、吳仕，各有論斷，間有可補史闕及有關於褒貶之大者，略取一二，仍附錄于目之次；
一，綱目例，國名、君名、年號、諡號皆朱書朱註，茲代以白書，惟北朝漢唐宋元明清，只白書國名，其君號年號皆用墨註，以示有別；
一，綱目例，綱則大書以提要，目則分註以備言。今綱目皆大書以便觀覽，惟目則稍卑，以別之；
一，綱下之目，間有採取他書增補而事理與舊史互異及有論斷以發明其得失者，各加謹按，仍用方圈以別之，其或事非一辰，及事出他書而以類附錄者，只隔以一圈；
一，典故及人名、地名，稽考確鑿者，一一註釋，各加方圈以別之，無仍缺；
一，綱目例，地名、人名，均於目下查註，清《御批歷代通鑑輯覽》地名、人名，皆於本字傍註，茲參酌註敘，凡地名詳其沿革始末，人名詳其履歷，依綱目例辦，餘地名應註一二字，人名或舊史缺姓或缺名，依輯覽各於本字下註明，以便觀覽；
一，綱目例，地名，前編、正編、續編所註各別，茲前編別註，正編凡大省沿革，惟光順十年版圖查註較詳，別處著註見是年，餘府州縣隨在查註；
一，編內凡恭遇國諱諸尊字，就中人名、地名均奉改避，餘諸文義或奉敬闕一筆，或敬闕一邊，惟左從日右從寺尊字，奉改為辰字，上從日下從天尊字，敬闕上半字，〈敬闕上從日，由墨方圈，下同。〉左從日右從月尊字，敬闕左半字，〈敬闕左從日，如上左從日右從月下從皿字、上從艹下左從日右從月字、上從天下左從日右從月字，亦敬闕日字。〉用昭敬慎。

[book_title]告成進呈表
會部尚書臣范慎遹、史館纂修臣武洳等稽首頓首，謹上言，茲欽定越史通鑑綱目書成，臣等誠惶誠忭，謹奉表進呈者。伏以國史明得失之迹，述旣往而詔方來。聖人秉是非之衡，挹羣言而垂至教。惟我大越，肇域明都，山河定於天書，文物鍾於地秀。帝王代作，風氣漸開，古後辰殊，規模自別。顧舊史之有述，求善本而無聞。大備寔難，小疵不免。繫辰表歲，雖原涑水之史宬；提要備言，多遜紫陽之書法。豈杞宋文不足也，難徵禮於前王；惟春秋義則取之，待折衷於至聖。欽惟翼尊英皇帝陛下，道源深造，識浪涵清，經天緯地謂之文，炳輝河漢；內聖外王以為學，貫徹古今。謂越史之未成書，亦熙朝之一缺典。渙起宸斷，爰命儒臣。旁採野乘之私藏，參考北朝之別紀。發凡起例，裁自聖心；舉要刪繁，準依綱目。遡百代之原原本本，酌羣紛之是是非非。若作室然，聚眾材而擇其用；如攻金者，要百錬以致其精。奉見前編、正編，定其次第；正例、變例，立之準繩。事覈而詳，義嚴以當。文郎建國，首標王統之原，唐帝命官，明揭南交之號。龍編夜澤，竝齒羣雄，甌貉番禺，下儕列國。花閭撥亂，邦命新而大書；藍洞平殘，王師正而特予。興慶重光之繼起，義取圖存，前胡後莫之僭干，法彰討亂。西都播越，存帝號於房州；萬賴崎嶇，續皇綱於靈武。繫黎家之統紀，共主尊周；抑鄭氏之權姦，當途斥魏。鎮寧一旅，嘉子而表名；燕都寓公，憫孫祁而著諡。是皆謹權衡於一筆，立綱常名教之大防；豁眉目於千秋，正誕亂誣煩之舊失。與夫法度之沿革，封域之異同，人才之盛衰，政俗之美惡，凡屬辭而比事，皆質寔以辨疑。而又親御丹毫，辰抽精蘊。揭微言而昭大訓，筆有化工；考往跡而定公評，鑑無隱髮。編成五十三卷，遠者略而近者詳；事括四千餘年，善可法而惡可戒。巍巍乎惟曰君惟曰史，天為大而則之；郁郁乎監有夏監有殷，周之文則備矣。臣等未窺十指，徒嘆五難。是能讀三墳五典，八索九邱，學慚倚相；所自著列傳世家，八書十表，才謝子長。方受命以成終，佇就編於不日。帝軒轅乘龍駕遠，剩抱遺弓；聖夫子獲麟書存，孤懷絕筆。撫卷而嘆，極知從也。末由拭淚以書，尚冀俟而不惑。茲伏遇皇帝陛下，有聲繼武，無斁承文。作聖之功，正泉清而山靜；緝熙之學，方日就而月將。翹瞻經幄之初開，謹奉全編而上進。伏望付之藜棗，奉為球圖。尊所聞行所知，若親承於帝訓；繼其志述其事，兼加惠於士林。前以光聖明述作之芳徽，後以垂世代興衰之永鑑。天下幸甚，萬世幸甚。臣等不勝激切屛營之至。謹奉表隨進以聞。
建福元年七月二十一日題
奉硃批：覽。欽此。

[book_title]目錄
前編
第一卷
起雄王
盡趙哀王元年
第二卷
起趙王建德元年
盡屬漢獻帝建安十二年
第三卷
起屬漢獻帝建安十五年
盡屬梁武帝普通四年
第四卷
起屬梁武帝大同七年
盡屬唐懿宗咸通二年
第五卷
起屬唐懿宗咸通三年
盡當宋太祖乾德五年
正編
第一卷 凡四十年
起戊辰丁先皇元年
盡丁未黎帝龍鋌應天十四年
第二卷 凡三十二年
起戊申黎帝龍鋌景瑞元年
盡己卯李太宗乾符有道元年
第三卷 凡五十二年
起庚辰李太宗乾符有道二年
盡辛未李仁宗廣祐七年
第四卷 凡五十八年
起壬申李仁宗會豐元年
盡己巳李英宗大定十年
第五卷 凡七十六年
起庚午李英宗大定十一年
盡乙酉李昭皇天彰有道二年
第六卷 凡三十三年
起丙戌陳太宗建中二年
盡戊午陳太宗元豐八年
第七卷 凡二十八年
起己未陳聖宗紹隆二年
盡丙戌陳仁宗重興二年
第八卷 凡二十一年
起丁亥陳仁宗重興三年
盡丁未陳英宗興隆十五年
第九卷 凡四十二年
起戊申陳英宗興隆十六年
盡己丑陳裕宗紹豐九年
第十卷 凡三十四年
起庚寅陳裕宗紹豐十年
盡癸亥陳帝晛昌符七年
第十一卷 凡十九年
起甲子陳帝晛昌符八年
盡壬午胡漢蒼紹成二年
第十二卷 凡十五年
起癸未胡漢蒼開大元年
盡丁酉屬明永樂十五年
第十三卷 凡九年
起戊戌平定王黎利元年
盡丙午平定王黎利九年
第十四卷 凡一年
起丁未平定王黎利十年正月
盡丁未平定王黎利十年十二月
第十五卷 凡六年
起戊申黎太祖順天元年
盡癸丑黎太祖順天六年
第十六卷 凡三年
起甲寅黎太宗紹平元年
盡丙辰黎太宗紹平三年
第十七卷 凡十一年
起丁巳黎太宗紹平四年
盡丁卯黎仁宗太和五年
第十八卷 凡十二年
起戊辰黎仁宗太和六年
盡己卯黎仁宗延寧六年
第十九卷 凡六年
起庚辰黎聖宗光順元年
盡乙酉黎聖宗光順六年
第二十卷 凡一年有奇
起丙戌黎聖宗光順七年
盡丁亥黎聖宗光順八年秋九月
第二十一卷 凡三年有奇
起丁亥黎聖宗光順八年冬十月
盡庚寅黎聖宗洪德元年
第二十二卷 凡四年
起癸卯黎聖宗洪德二年
盡甲午黎聖宗洪德五年
第二十三卷 凡十年
起乙未黎聖宗洪德六年
盡甲辰黎聖宗洪德十五年
第二十四卷 凡十五年
起乙巳黎聖宗洪德十六年
盡己未黎憲宗景統二年
第二十五卷 凡十年
起庚申黎憲宗景統三年
盡己巳黎威穆帝端慶五年
第二十六卷 凡十一年
起庚午黎襄翼帝洪順二年
盡己卯黎昭宗光紹四年
第二十七卷 凡二十九年
起庚辰黎昭宗光紹五年
盡戊申黎昭宗元和十六年
第二十八卷 凡二十四年
起己酉黎中宗順平元年
盡壬申黎英宗洪福元年
第二十九卷 凡二十年
起癸酉黎英宗洪福二年
盡壬辰黎世宗光興十五年
第三十卷 凡七年
起癸巳黎世宗光興十六年
盡己亥黎世宗光興二十二年
第三十一卷 凡四十四年
起庚子黎敬宗慎德元年
盡癸未黎神宗陽和九年
第三十二卷 凡十九年
起甲申黎真宗福泰二年
盡壬寅黎神宗萬慶元年
第三十三卷 凡十三年
起癸卯黎玄宗景治元年
盡乙卯黎嘉宗德元二年
第三十四卷 凡三十年
起丙辰黎熙宗永治元年
盡乙酉黎熙宗正和二十六年
第三十五卷 凡十六年
起丙戌黎裕宗永盛二年
盡辛丑黎裕宗保泰二年
第三十六卷 凡六年
起壬寅黎裕宗保泰三年
盡丁未黎裕宗保泰八年
第三十七卷 凡八年
起戊申黎裕宗保泰九年
盡乙卯黎純宗龍德四年
第三十八卷 凡五年
起丙辰黎懿宗永佑二年
盡庚申黎懿宗永佑六年
第三十九卷 凡三年
起辛酉黎顯宗景興二年
盡癸亥黎顯宗景興四年
第四十卷 凡六年
起甲子黎顯宗景興五年
盡己巳黎顯宗景興十年
第四十一卷 凡七年
起庚午黎顯宗景興十一年
盡丙子黎顯宗景興十七年
第四十二卷 凡十年
起丁丑黎顯宗景興十八年
盡丙戌黎顯宗景興二十七年
第四十三卷 凡五年
起丁亥黎顯宗景興二十八年
盡辛卯黎顯宗景興三十二年
第四十四卷 凡五年
起壬辰黎顯宗景興三十三年
盡丙申黎顯宗景興三十七年
第四十五卷 凡六年
起丁酉黎顯宗景興三十八年
盡壬寅黎顯宗景興四十三年
第四十六卷 凡四年
起癸卯黎顯宗景興四十四年
盡丙午黎顯宗景興四十七年
第四十七卷 凡三年
起丁未黎愍帝昭統元年
盡己酉黎愍帝昭統三年

[book_title]職名
一，嗣德九年至十二年奉準編輯
總裁
協辦大學士領禮部尚書兼管戶部印篆充經筵講官充機密院大臣兼國子監事務兼管文臣駙馬都尉臣潘清簡
副總裁
光祿寺卿臣范春桂
纂修
鴻臚寺卿臣陳文爲
鴻臚寺卿臣鄧國琅
翰林院侍讀學士臣胡士馴
翰林院侍讀學士臣鄧陳顓
翰林院侍講學士臣黎泰拔
翰林院侍講學士臣陳進壽
考校
從五品臣黃公允
從六品臣阮恕
從七品臣胡玉班
從七品臣阮嘉選
翰林院檢討臣陳國彥
翰林院檢討臣潘廷選
翰林院典籍充承辦臣吳致淑
一，嗣德二十四年奉準閱擬
署禮部尚書充國史館副總裁臣黎伯慎
翰林院侍讀學士充國史館纂修臣鄧文喬
奉草
翰林院修撰充國史館編修臣陳輝燦
一，嗣德二十五年奉準閱檢
翰林院直學士權掌都察院印篆充國史館纂修臣范徽
光祿寺卿辦理刑部事務臣范熙亮
一，嗣德二十九年奉準覆檢
翰林院侍講學士領國子監祭酒臣裴約
翰林院著作領國子監司業臣阮通
翰林院修撰領國子監司業臣黃用賓
一，嗣德三十一年奉準閱訂
翰林院侍講學士管翰林院印篆臣阮思僩
承辦
翰林院侍讀充史館編修臣陳維楨
翰林院典籍從刑部行走臣黎文緒
一，嗣德三十四年至本年節奉準檢閱
會部尚書充經筵講官充機密院大臣充國史館副總裁兼管國子監充堅江郡公府師保臣范慎遹
署翰林院直學士充國史館纂修臣武洳
光祿寺少卿辦理刑部事務臣丁儒典
隨辦
翰林院侍講充國史館編修臣黎克絅
翰林院著作臣阮致豐
翰林院編修臣鄧廷珣
翰林院編修臣潘廷逢
翰林院典籍臣蔡克綏
正八品正額充考校兼收掌臣范廷晉
謄錄
原乂安省藩司經歷効派臣裴克悌
正九品筆帖式臣陳玉瓚
正九品筆帖式臣姜文讚
正九品筆帖式臣黃琉
未入流書吏臣黃至識
未入流書吏臣黃仲度
未入流書吏臣范廷堅
未入流書吏臣吳光正
未入流書吏臣武克朋
未入流書吏臣裴文譽
未入流書吏臣胡進發
未入流書吏臣黃伯訓
一，茲編成奉準覆閱
輔政親臣兼攝尊人府右尊正嘉興王臣洪休
輔政大臣加太傅銜勤政殿大學士緯國勳臣領吏部尚書充經筵講官充機密院大臣充國史館總裁兼管欽天監事務奇偉郡公臣阮文祥
輔政大臣協辦大學士署武顯殿大學士衞國上將軍領兵部尚書充機密院大臣兼管文班駙馬衞正侯臣尊室說
[book_chapter]前編

[book_title]卷之一
〈雄王〉建國號文郎，都峯州。
鴻庬氏，首曰涇陽王，相傳我越之始君也。生貉龍君。王乃貉龍君之子也。初，炎帝神農氏三世孫帝明南巡至五嶺，娶婺僊女，生子祿續，有聖德。帝明奇，愛之，欲使嗣位。祿續固讓其兄宜。帝明於是立帝宜爲嗣，治北方。封祿續爲涇陽王，治南方。涇陽王生子崇纜，號貉龍君。貉龍君娶嫗姬，生百男，是爲百粵之祖，推其長者爲雄王，嗣君位，建國號文郎國，都峯州。相傳十八世，皆稱雄王。
是辰，居民入水頗爲蛟龍所傷。王敎人以墨畫水怪於身。
謹按：峯州舊史註：卽白鶴。唐地理志：峯州統縣五。宋樂史太平寰宇記：峯州承化郡，古文郎國。則峯州當卽今山西之永祥、臨洮諸府地轄。又，山圍縣有雄王山，雄王廟，可據，不專指白鶴也。又，帝明未嘗南巡，所稱娶僊女事實，甚怪誕，姑存之，以傳疑。
〈御批：詩云：則是百男，是頌其多男耳。考其寔，亦未至此。況百卵乎。果然，則何以異於禽獸，尚可爲人乎。雖吞玄鳥卵、履巨人跡，亦未甚怪誕如此者，此殆與蛇身人首牛首同一荒渺無稽者乎。〉
注：生百男，舊史貉龍君娶帝來女曰嫗姬。生百男，俗傳生百卵。一日，貉龍君謂姬曰：「我是龍類，儞是僊類，水火相剋，合幷爲難。」乃與之相別，分五十子從母歸山，五十子從父居南，推其長爲雄王，嗣君位，相傳十八世。高熊徵安南志：原交阯之地未有郡縣。辰有駱田隨潮上下，墾其田者爲駱民，統其民者爲駱王，副貳者爲駱將，皆銅印青綬，號文郎國。以淳樸爲俗，結繩爲治，傳世十八。
分國爲十五部。
始分國爲十五部，曰交阯，曰朱䳒，曰武寧，曰福祿，曰越裳，曰寧海，曰陽泉，曰陸海，曰武定，曰懷驩，曰九眞，曰平文，曰新興，曰九德。其曰文郎王所都也。其國東夾南海，西扺巴蜀，北至洞庭，南接胡孫。
謹按：陳黎以前，疆域東至于海，西界雲南，南界占城，北界廣西，東北界廣東，西南界老撾。參之天下郡國輿地諸書所載，安南東至海，西至雲南、老撾，南至占城，北至廣西。大略相同。逮我國朝列聖，肇基南服，奉我世祖高皇帝大定神州，奄有全越，東際大海，西接雲南，南接高蠻，北接兩廣，幅𢄙之大，前此未之有也。然與洞庭、巴蜀相距，猶在絕遠。乃舊史官載：文郎國西扺巴蜀、北至洞庭，無奈過其實歟。洞庭地夾兩湖，實在百粵之北。巴蜀猶隔巂滇〈今屬雲南〉，不相接壤。舊史侈大其辭，殆後蜀王之事，皆屬傳虛，而未之考也。況所分十五部，皆交阯、朱䳒以內，全無一部在北，可證其誣也。
〈御批：按今大淸一統志，廣西與湖南、湖北、雲南、四川相近，卽古之楚蜀之地。安知其所屆何如。大抵越史久已失傳，無從考訂，皆類此。〉
註：十五部，阮廌〈音豸〉輿地志：阮天縱註：山南〈今河內、南定、興安地是〉，古交阯部。山西，古朱䳒、福祿部。京北〈今北寧地是〉，古武寧部。順化〈今廣治之海陵至廣南之奠盤地是〉，古越裳部。安邦〈今廣安地是〉，古寧海部。海陽，古陽泉部。諒山，古陸海部。太原、高平，古武定部。內外地乂安，古懷驩部。淸化，古九眞部。興化、宣光，古新興部。餘平文、九德二部，闕。今考晉志：九德郡，吳置，今河靜省地是。胡孫，舊史註，卽占城國，今平定地是。
置官名。
初置相曰駱侯，將曰駱將，有司曰蒲正，王子曰官郎，女曰媚娘。世世以父傳子，曰父道。
唐帝堯名羲叔宅南交，理南訛。
書堯典，申命羲叔宅南交，平秩南訛。敬致日，永星火，以正仲夏，厥民因鳥獸希革。
註：蔡氏傳：南交，南方交阯之地。南訛，謂夏辰物長盛所當變化之事也。鄭樵通志：羲叔居南交，理南訛，以正夏至。
初遣使如唐獻神龜。
金履祥綱目前編：唐堯戊申五載，越裳氏來朝，獻神龜。
註：神龜，鄭樵通志：陶唐之世，南有越裳氏，重譯來朝，獻神龜，蓋千歲。方三尺餘，背有科斗文，記開闢以來。堯命錄之，謂之龜曆。
遣使如周獻白雉。
史記：周成王辛卯六年，交阯南有越裳氏，重三譯而來，獻白雉。周公曰：德澤不加，君子不饗其贄，政令不施，君子不臣。其人譯曰：吾國之黃耈曰：天無烈風淫雨，海不揚波，三年矣。意者中國有聖人乎。於是來朝。周公致薦于廟，使者迷其歸路。周公錫以軿車五乘，皆爲指南之制。使者載之，由扶南、林邑海際，期年而至其國。
註：扶南，方輿紀要：扶南國在日南郡南海西大島中、林邑國西南，北距日南七千里，西去林邑三千餘里，其國廣三千餘里。林邑，國名，註見後屬晉，穆帝永和九年。
蜀王泮來侵，王赴井卒，文郎國亡。
初，雄王有女曰媚娘。蜀王聞之，遣使來求婚。王欲許之。駱侯止之曰：「彼欲圖我，以婚姻爲名耳。」乃止。蜀王深以爲恨，囑後世子孫，必滅文郎國。至是，孫蜀泮有勇略，屢攻雄王。雄王驍將勇出，輒敗之，曰：「我有神力，蜀不畏乎。」遂需酒食以爲樂，不修武備。蜀軍入，猶沈醉未醒。逮逼近，乃吐血赴井。其眾倒戈降，文郎遂亡。
謹按：舊史外紀，起自鴻庬氏、涇陽王。壬戌受封，與帝宜同辰。傳至雄王季世，當周赧王五十七年癸卯終。該二千六百二十二年，不知何所取。今存之，以備考。
〈甲辰，蜀安陽王元年，周赧王五十八年〉蜀王旣有文郎，改國號曰甌貉，都封溪。
舊史：王姓蜀諱泮，巴蜀人也。辰王旣併文郎，乃改國號曰甌貉，都封溪。
謹按：蜀自周愼靚王五年已爲秦所滅，安得復有王。況尚有犍爲〈今屬雲南〉、夜郎、卭莋、冉駹〈古西南夷，今屬雲南〉，相隔二三千里，蜀安得遠跨諸國而併文郎乎。舊史載：蜀王孫泮，又云安陽王，姓蜀諱泮，巴蜀人也。或者西北徼外與文郎隣有姓蜀者，遂以爲蜀王，亦未可知。若謂蜀王，又巴蜀人，則非矣。
註：封溪，今北寧省東岸縣古螺城是。甌貉，顧希馮輿地志：交阯，周爲駱越，秦曰西甌。則西甌貉又在番吾之西。黃參交廣記：交阯有駱田，仰潮水上下，人食其田，名爲駱侯。諸縣自名駱將。後蜀王子將兵討駱侯，自稱安陽王，治封溪。
〈丙午，蜀安陽王三年，周東周君元年〉春三月，螺城成。
王築城于封溪，廣千丈，盤繞如螺形，號螺城，又號思龍城。
註：螺城，高熊徵安南志：原螺城在東岸縣，以其屈曲形如螺也。其制始自安陽王，曲環九重，又名可縷城。城中有安陽王宮，故址猶存。思龍城，唐人呼曰崑崙城，謂其城最高也。
〈丁亥，蜀安陽王四十四年，秦始皇三十三年〉秦使屠睢、史祿略嶺南，置象郡。
辰秦利越多珠璣，欲郡縣其地，發諸道逋亡贅壻賈人爲兵，使校尉屠睢將之，史祿鑿渠運糧，深入嶺南，略取陸梁地，置桂林、南海、象郡，以謫遣戍。越人皆入叢薄中，莫肯爲秦用者。陰置桀駿以爲將，攻秦人，殺尉屠睢。
註：史祿鑿渠運糧。歐大壬嶺南遺書：史祿，其先越人。辰秦伐百粵，使尉屠睢發卒爲五軍，遣祿轉餉，鑿渠而通糧道。祿乃自陽山〈屬番禺〉道水源，以湘水北流入于楚溶江，爲牂牁下流，南入于海，轉餉爲勞，乃量爲磯，以激水於沙磧中，疊石作鏵〈胡瓜反，刳地爲坎也〉，派湘之流而注之。激行六十里，置陡〈音斗，峻也〉門三十。有六舟入一陡，則閘一陡，使水積漸進。故能循崖而上，建瓴而下，通舟楫，又利灌田，號爲靈渠。宋樂史太平寰宇記：秦鑿渠在興安〈今桂州〉南二十里。本灕水自柘山之陰，西北流至縣西南，合零渠五里，始分爲二水。昔秦命御史監祿自零陵鑿渠，至桂林者。陸梁，如淳曰：在江南。正義謂：嶺南人多處山陸，其性彊梁，故曰陸梁。桂林、南海、象郡，按宋周去非嶺外代答言：百粵故地，自秦始皇幷天下，伐山通道，略定揚粵地，爲南海、桂林、象郡。今之廣西，秦桂林也。廣東，秦南海也。交阯，秦象郡也。漢武帝平南海，離秦桂林爲二，曰鬱林，曰蒼梧；離象郡爲三，曰交阯，曰九眞，曰日南。又稍割南海、象郡之餘壤，爲合浦郡。乃自徐聞渡海，略取海南朱崖、儋耳二郡，置刺史于交州。漢分九郡，視秦若多，其統之，則一交州刺史耳。至吳，始分爲二。於是交廣之名立焉。辰交治龍編、廣治番禺。其規模猶漢辰，爲帥府易地耳。唐高宗始置安南都護府于交州。本朝皇祐中，置安撫經略于桂林西道帥府，始於此，至今入桂。番禺、龍編鼎峙而立，復秦之故云。
附錄：舊史：辰我國交阯慈廉人李翁仲，身長二丈三尺，入仕秦，爲司隸校尉，將兵守臨洮，聲振匈奴。及老，歸田里卒。始皇以爲異，鑄銅爲像，置咸陽司馬門，腹中容數十人潛搖動之。匈奴以爲生校尉，不敢犯。後至唐趙昌爲交州都護，常夜夢與翁仲講春秋左氏傳。因訪其故宅，立祠祀之。逮高駢破南詔，常顯應助順。駢因重修廟宇，雕木爲像，號李校尉祠。註：李翁仲，高熊徵安南志：原李翁仲身長二丈三尺，器質端重，異於常人。少爲縣吏，爲督郵所笞，嘆曰：人生當如是耶。遂入中國學書史。仕秦始皇，使將兵守臨洮，聲振匈奴，秦以爲瑞。及卒，遂鑄銅爲像，置咸陽宮司馬門外，腹中容數十人。匈奴至秦，見之，猶以爲生。大淸一統志、陸伯生廣輿記均作阮翁仲。李校尉祠，在河內慈廉瑞香社，今存。臨洮，縣名，秦屬隴西郡，今淸陝西臨洮府地是。南詔，註見屬唐武宗會昌六年。
秦以壬囂爲南海尉，趙佗爲龍川令。
秦使囂、佗領謫徙民五十萬，戍五嶺。囂、佗遂有割據兼併之謀。
註：龍川，縣名，屬南海，今循州地是。五嶺，鄧德明南康記云：五嶺者，臺嶺之嶠。五嶺之第一嶺也，在大庾騎田之嶠。五嶺之第二嶺也，在桂陽都龐之嶠。五嶺之第三嶺也，在九眞〈今淸化省〉萌渚之嶠。五嶺之第四嶺也，在臨賀越城之嶠。五嶺之第五嶺也，在始安。裴淵廣州記云：五嶺，大庾、始安、臨賀、桂陽、揭陽也。今在兩廣界中。方以智曰：九眞太遠，當以後說爲是。周去非嶺外代答曰：秦有五嶺之說，皆是指山名之，考之，乃入嶺之途五耳，非必山也。自福建之汀入廣東之循梅，一也。自江西之南安，踰大庾入南雄，二也。自湖南之郴〈音琛〉入連，三也。自道入廣西之賀，四也。自全入靜江，五也。
〈辛卯，蜀安陽王四十八年，秦始皇三十七年〉秦壬囂、趙佗來侵。蜀王與佗講和，解兵歸。
趙佗來侵，駐軍北江僊遊山。王將兵拒佗。辰囂舟師在小江，染病歸，以兵屬佗。佗移管武寧山，割平江以北講和。遂罷兵歸。
舊史：趙佗來侵，駐軍北江僊遊山。與王戰，王以靈弩射之，佗敗走。辰囂舟師在小江，染病歸，謂佗曰：「秦亡矣，用計破蜀，可以立國。」佗知王有神弩不可敵，退守武寧山，遣使講和。王喜，乃分平江以北歸佗，以南王治之。佗遣子仲始爲質，因求婚，王以女媚珠妻之。仲始因誘媚珠，竊觀靈弩，潛易其機，託以省親北歸，與媚珠別曰：「異日我再來，萬一兩國失和，當作何驗質，可得相見。」媚珠曰：「妾有鵝毛錦褥，當以附身，所至岐路拔鵝毛，識之，可知妾所在。」仲始歸，以告佗。佗遂決意來侵。
註：僊遊山，高熊徵安南志：原僊遊山一名爛柯山，在僊遊縣，上有碁枰石。相傳有樵夫觀二僊對奕，不覺斧柯爛。小江，卽都護府。小江後訛作東湖津，今失詳。武寧山，高熊徵安南志：原武寧山在武寧州上，有井水岡。岡有石蛇，名曰玉京。武寧，今武江縣。平江，卽天德江，乃瀘江東岸分流，下通平灘江，又名東岸江。靈弩，舊史外紀：初，王築螺城，隨築隨崩。乃齋禱，將再築。適有神人見於南門。王問之。曰：「待淸江使來。」次早，金龜浮江來，作人言，稱淸江使。王喜，延問以城崩之故。金龜因告以除妖之術。築纔半月而城成。金龜辭去。王感謝，請所以禦外侮者。金龜脫爪授之。王命臣皋魯造弩，以爪爲機，名曰靈光金爪神弩，射輒卻敵。但事屬荒誕，今削之。宋樂史太平寰宇記南越志云：安陽王治交州，尉佗興兵攻之。安陽王有神人曰皋通輔佐之，造弩一張，一放殺越軍萬人，三放殺三萬人。佗知其故，便卻還戍武寧。乃遣其子仲始爲質，請通好焉。後安陽王遇皋通不厚，遂去之。安陽王有女曰媚珠，見仲始風姿閑美，遂私焉。後仲始誘媚珠，求看神弩。媚珠示之。因毀其機，卽馳使報佗，復興師襲之。軍至，安陽王又如初放弩，弩敗，眾皆奔散，遂破之。
〈御批：以婚勝，亦以婚敗，天道好還，甚速不爽。〉
〈癸巳，蜀安陽王五十年，秦二世二年〉秦趙佗復來侵，王敗走，卒。蜀亡。
初，壬囂病且死，謂佗曰：「秦爲武道，天下苦之。聞陳勝等作亂，民心未知所附。此土僻遠，吾恐羣盜侵犯至此，欲興兵絕棧道自備。待諸侯變。且番禺〈漢曰南城〉負山阻水，東西各數千里，頗有中國人相輔，可以立國。郡中長吏無足與謀者，故特召公告之。」卽爲書，使佗行南海尉。囂死，佗卽移檄告橫浦、陽山、湟谿關曰：「盜兵至矣，急絕棧道，聚兵自守。」檄至，州郡皆應之。因稍以法令殺秦所置長吏，以其親黨盡爲守。佗發兵攻王。王不知弩機已失，圍碁自若，笑曰：「佗不畏吾神弩耶。」佗軍逼近，王舉弩，機已失矣。尋敗走，坐媚珠於馬上南奔。仲始認鵝毛跡，追之。至海瀕，途竆，入海亡。
註：蜀王祠，在乂安東城香靄社暮夜山。
蜀亡。自安陽王甲辰起，至安陽王癸巳終，共五十年。
〈甲午，趙武王元年，秦二世三年〉趙佗自立爲南越王，都番禺。
王姓趙諱佗，漢眞定人也。是辰，王旣併有林邑、象郡之地，自立爲南越王。
註：番禺，古屬南海，卽今廣東省廣州府地是。
〈癸卯，趙武王十年，漢高皇帝九年〉趙王初命二使典主交阯、九眞二郡。
南越王佗已攻安陽王，滅之。令二使典主交阯、九眞二郡。
註：交阯，古交阯、朱䳒、福祿、武寧、寧海、陽泉、陸海、武定、新興諸部地，趙置爲郡，統縣十。其後沿革不一。今北圻諸省地是。九眞，古九眞、懷驩、越裳三部，秦爲象郡地，趙置爲郡，統縣十二。漢元鼎，析比景、盧容、西捲、象林、朱吾五縣，置爲日南郡。餘胥浦、居風、都龐，餘發、咸驩、無切、無編七縣，仍爲九眞郡。吳晉宋齊因之。梁改爲愛州。其後沿革不一。今淸化、乂安、廣平、廣治、承天地是。
〈乙巳，趙武王十二年，漢高皇帝十一年〉漢遣使來賜王璽綬。
漢旣定天下，聞趙佗亦已王越，因遣陸賈往，拜佗爲南越王，授璽綬，剖符通使，使和集百粵，毋爲寇災。使者至，王踞見之。賈曰：「王本漢人，親戚墳墓皆在眞定。今反天性，棄冠帶，欲崛彊於此，與漢抗衡爲敵國，豈不謬哉。且秦失其鹿，豪傑竝起。惟漢帝先入關據咸陽，起巴蜀，卒滅項氏。五年之間，海內平定。此非人力，天之所建也。漢天子聞王，王此而不助天子誅暴逆將，相欲移兵而南。天子憐百姓新勞苦，且罷之，遣使授王印綬。王宜郊迎拜謁，北面稱臣。乃欲以新造未集之越，慢易天子使者。漢誠聞之，掘其冢墓，夷其族屬，發兵臨越，則王如之何。」王蹶然起坐，曰：「居此日久，殊失禮義。」因問賈曰：「我與蕭何、曹參孰賢。」曰：「王似賢。」又問：「我與漢皇帝孰賢。」賈曰：「皇帝繼五帝三王之業，統理中國。中國之人以億萬計，地方萬里，物殷人富，政由一家，開闢以來，未之有也。今王眾不過十萬，雜處山海間，譬如漢一郡，何乃比於漢。」王笑曰：「吾恨不起中國，故王此，何遽不若漢。」乃畱賈居數月，曰：「越中無足與語，至生來，令我日聞所不聞。」賜賈橐中裝直千金。及賈歸，復賜千金。
註：橐中裝，謂以珠寶裝裹入囊橐中。
〈戊午，趙武王二十五年，漢高后五年〉春，趙王佗稱皇帝，發兵攻長沙。
辰漢呂后禁南越關市、鐵器。王聞之曰：「高帝立我，通使共器物。今呂后聽讒臣，別異漢越，隔絕器物。此必長沙王計，欲倚漢威，圖我國而併王之，自爲功也。」乃自立爲南越皇帝，發兵攻長沙邊邑，取數郡而還。
〈庚申，趙武王二十七年，漢高后七年〉漢使隆慮〈音林盧〉、侯周竈擊之，不能踰嶺。遂罷兵。
漢使周竈擊粵，以報長沙之役。會暑濕大疫，不能踰嶺，遂罷兵。王因此以兵威財物招撫閩越、西甌役屬焉。東西萬餘里，乘黃屋左纛，稱制與漢竝。
註：西甌役屬，顏師古註：西甌，卽貉越。西甌，貉越之一。言其役屬於南越也。
〈壬戌，趙武王二十九年，漢文帝元年〉漢復遣陸賈來。王因致書，通使如故。
漢文帝旣立，爲王親塚在眞定者置守邑，歲辰奉祀，召其昆弟爲尊官，厚賜之。因問宰相陳平，舉可使越者。平言陸賈先帝辰使越。帝召賈爲太中大夫，謁者一人爲副，賜王書曰：「謹問南越王甚苦心勞意。朕，高皇帝側室之子也，棄外奉北藩于代。道里遼遠，壅蔽樸愚，未嘗致書。高皇帝棄羣臣，孝惠皇帝卽世，高后自臨事。不幸有疾，諸呂擅權爲變，不能獨制。乃取他姓子爲孝惠皇帝嗣。賴宗廟之靈、功臣之力誅之已畢。朕以王侯吏不釋之故，不得不立。乃者聞王遣將軍隆慮侯書求親。昆弟請罷長沙二將軍。朕以王書，罷將軍博陽侯。其兄弟在眞定者，已遣人存問，修治先人塚。前日聞王發兵於邊，爲寇災不止。長沙苦之，南郡尤甚。雖王之國庸獨利乎。必多殺士族，傷良將吏，寡人之妻，孤人之子，獨人父母，得一亡十。朕不忍爲也。朕欲定地，犬牙相入者，以問吏。吏曰：高皇帝所以界長沙者，王之地也。朕不得擅變焉。今也得王之地，不足以爲大。得王之財，不足以爲富。服嶺以南，王自治之。雖然，王之號爲帝，兩帝竝立，亡一乘之使以通其道，是爭也。爭而不讓，仁者不爲也。願與王分棄前惡，終今以後，通使如故。故使陸賈往馳諭告王以朕本意。王亦受之，毋爲寇災矣。因以上褚〈音貯。師古曰：以綿裝衣曰褚。〉五十衣、中褚三十衣、下褚二十衣遺王，願王聽樂消憂，存問鄰國。」賈至，王謝曰：「謹奉詔爲藩臣，長供職貢。」於是下令國中曰：「朕聞兩雄不俱立，兩賢不竝世。漢皇帝賢天子，自今去帝制黃屋左纛。」因爲書稱：「蠻夷大長老夫佗昧死再拜，上書皇帝陛下：老夫故越吏也。高帝幸賜璽綬，以爲南越王。孝惠皇帝卽位，義不忍絕，所賜老夫者甚厚。高后用事，別異華夷，出令曰：毋予南越金鐵田器馬牛羊，卽予予毋予牝。老夫處僻馬牛羊齒已長，自以祭祀不修，有死罪。使內史藩中尉高御史平凡三輩上書謝過，皆不反。又風聞老夫父母墳墓已壊削，兄弟宗族已誅論，吏相與議曰：今內不得振於漢，外無以自高異，故㪅號曰帝，自帝其國，非敢有害於天下。高后聞之大怒，削去南越之籍，使使不通。老夫竊疑長沙王讒臣，故發兵以伐其邊。且南方卑濕，蠻夷中，東閩西甌竝稱王號。老夫稱帝，聊以自娛，豈敢以聞天王哉。老夫處越四十九年，于今抱孫焉。然夙興夜寐，寢不安席，食不甘味，目不視靡曼之色，耳不聽鐘鼓之音，以不得事漢也。今陛下幸哀憐，復故號，通使如故。老夫死骨不腐，改號不敢稱帝矣。謹因使者獻白璧一雙、翠羽千尾、犀角二十座，紫貝五百、桂蠹一器、生翠四十雙、孔雀二雙，昧死再拜以聞皇帝陛下。」陸賈得書還奏。漢帝大愧。自是南北交好弭兵，民得休息矣。是後王凡遣使如漢，則稱王，朝請以比諸侯，於國內則從故號。
註：服嶺，顏師古曰：服謂荒服之外，嶺謂五嶺之南。亡一乘之使，謂不遣一介使車來。靡曼之色，林希逸云：靡曼，窈窕也。
〈甲辰，趙武王七十一年，漢武帝建元四年〉趙王佗薨，葬番禺山。嫡孫胡立。
胡，仲始之子，武王之嫡孫也，是爲文王。追諡王佗曰武帝。
註：禺山，宋樂史太平寰宇記：南海縣北一里。吳錄：番縣在禺山，尉佗所葬。
〈丙午，趙文王二年，漢建元六年〉閩越王郢來侵。王遣使告于漢。
秋，閩越王郢侵越邊邑。王守漢約，不擅興兵，使人齎書，言其事於漢。漢帝義之，大爲發兵，遣王恢出豫章，韓安國出會稽擊閩越。辰漢兵未踰嶺，郢發兵拒漢。其弟餘善與宗族殺郢以降。王恢乃按兵，使馳告漢。漢帝使莊助來諭，意于王。王頓首曰：「天子爲寡人興兵誅閩越，雖死無以報德。」遣子嬰齊入質。因謂助曰：「國新被寇，使者行矣，寡人方日夜整裝入見天子。」助還，羣臣咸諫曰：「漢兵誅郢，欲以驚動我越。且先帝有言：事漢，期無失禮，要之，不可以說好語入見，入見，則不得復歸，亡國之勢也。」王乃稱疾，竟不入見。
〈丙辰，趙文王十二年，漢元朔四年〉趙王胡薨，子嬰齊立。
文王病篤，太子嬰齊歸自漢。至是嗣位，是爲明王。追諡王胡曰文王。
〈丁巳，趙明王元年，漢元朔五年〉趙以呂嘉爲太傅。
〈戊午，趙明王二年，漢元朔六年〉王立樛氏爲后，次子興爲世子。
初，明王爲世子，入質於漢，在長安娶邯鄲樛氏，生子興。及卽位，上書於漢，請立樛氏爲后、興爲世子。漢數使使諷諭王入朝。王懼入見要用漢法比內諸侯。王固稱疾，不從。乃遣子次公入質。
〈戊辰，趙明王十二年，漢元鼎四年〉趙王嬰齊薨，子興立。
追諡王嬰齊曰明王。興，明王次子也，母漢人樛氏。在位一年，爲其臣呂嘉所弑，諡曰哀王。
漢遣使諭王入朝。
趙王興旣卽位，尊母樛氏爲太后。初，太后未歸明王，嘗與霸陵人安國少季通〈安國姓，少季名〉。是歲，漢使少季來諭王及太后以入朝。復令辯士諫大夫終軍等宣其辭，勇士魏臣輔其決，衛尉路博德，將兵屯杜陽，待使者。王年少，樛后復與少季通。國人知之，多不附太后。太后恐亂起，欲倚漢威，勸王及羣臣內附。卽因漢使，上書請比內諸侯，三歲一朝，除邊關。漢帝許之，賜其丞相呂嘉銀印與內史中尉太傅印。餘得自置。除其國黥劓刑，用漢法，比內諸侯。使者畱鎭撫之。
〈御批：漢武帝所爲不但較與文帝正譎，迥然不侔。而方之建元義舉，亦甚相悖。史稱雄才大略，豈以此爲足當耶。〉
〈己巳，趙哀王元年，漢元鼎五年〉冬十一月，趙太傅呂嘉弑其王興及太后樛氏，幷殺漢使者，㪅立術陽侯建德爲王。
趙王及太后飭治行裝，重齎爲入朝具。辰宰相呂嘉年老，歷相三朝，宗族仕宦，爲長吏者七十餘人。男皆尚主，女皆嫁王之子弟宗室及蒼梧秦王連姻，在國甚得眾心。數諫王勿內附，王不聽。因有叛心，數稱疾，不見漢使者。使者欲誅嘉，但勢未能。王及太后恐嘉等先事發，欲介〈恃也〉漢使者權謀誅嘉等。乃置酒請使者飲，大臣皆侍坐。嘉弟爲將，將率居宮外。酒行，太后謂嘉曰：「南越內附，國之利也。而相君不便焉，何也。」以激怒使者，使者狐疑，相杖〈持也〉莫敢發。嘉卽起出。太后怒，欲鏦以矛，王止之。嘉遂出，因稱病不朝，陰與大臣謀作亂。王無意誅嘉，嘉知之，數月不發。太后欲獨誅嘉，又力不能。漢帝聞嘉不聽命，使濟北相韓千秋與樛后弟樛樂將二千人入境。嘉遂下令國中曰：「王年少，太后本漢人也，又與漢使者通，專欲內附，盡持先王寶器，入獻于漢以自媚。一朝之利，不顧趙氏社稷，無萬世計慮之意。」乃與其弟率卒攻弑王及太后，盡殺漢使者。遣人告蒼梧秦王及諸郡邑，立明王長子術陽侯建德爲王。
註：建德，母越人，明王之長子也。鏦以矛，鏦，撞也。欲以矛撞殺嘉也。
秋，漢遣將軍路博德、楊僕等將兵擊之。
呂嘉旣立建德爲王，而韓千秋兵入境，破數小邑。乃直開道給食。未至番禺四十里，出兵擊千秋等，殺之。使人函封漢節，置塞上，好爲謾辭以謝罪，發兵守要害處。漢帝聞之，遣伏波將軍路博德出桂陽，下湟水。樓船將軍楊僕出豫章，下橫浦。戈船將軍嚴出零陵，下離水。下瀨將軍甲下蒼梧，越馳義侯貴發夜郎兵，下牂牁。咸會番禺。
註：塞上，索隱曰：按南康記：大庾嶺名塞上。樓船，應韶曰：辰欲擊越，非水不至，故作大船，船上施樓，故曰樓船。戈船，張晏曰：越人於水中負大船，又有蛟龍之害，故置戈於船下，因名戈船。瓚曰：伍子胥書有戈船以載干戈，因名焉。下瀨，瀨，水名，在越地，水流沙上也。一曰瀨，疾流也。將軍嚴甲，嚴甲名，舊史俱失其姓。宋樂史太平寰宇記作趙巖，百粵先賢志作鄭嚴、田甲。馳義侯貴，貴，越人，舊史失其姓，百粵先賢志作何遺。夜郎，國名，今播州犍爲是其地也。漢世，西夷君長以十數，夜郎最大。國在蜀郡徼外，東接交阯，西隣滇國。漢武帝辰，唐蒙上書言：夜郎精兵可得十餘萬，浮船牂牁江，出其不意，此制越一奇也。

[book_title]卷之二
〈庚午，趙王建德元年、漢元鼎六年〉冬，路博德等進攻番禺，破之。追獲趙王建德及嘉。
漢楊僕將精卒，先陷尋陿，破石門，得越粟船。因推而前，挫粵鋒，以粵數萬人待博德。博德以道遠後，期與楊僕會。乃有千餘人，遂俱進。楊僕前至番禺，王及呂嘉皆城守。僕自擇便處，居東南面。博德居西北面。會暮，僕攻敗之，縱火燒其城。城中素聞博德名，暮不知其兵多少。博德乃爲營，遣使招降者，賜以印綬。復縱令相招。僕又力攻之，黎旦，城中皆降。王及呂嘉夜與數百人亡入于海。博德又問降者，知嘉所在，遣人追之。校司馬蘇弘得王，越郎都稽得嘉。蒼梧王趙光與越同姓，聞漢兵至，降。越桂林監居翁諭告甌貉，皆降。辰下瀨、戈船二將軍兵及，馳義侯所發夜郎兵未至，而越已爲博德、楊僕所平矣。是辰，越中二使齎牛百頭、酒千鍾，持交阯、九眞二郡戶籍迎降。博德因拜二使爲交阯、九眞太守，治民如故。於是遂屬漢。
謹按：初，趙滅蜀，命二使典主交阯、九眞二郡。而舊史於此卻書三使，持交阯、九眞、日南三郡戶籍降，頗屬牴牾。查之酈道元水經註，云：漢武帝元鼎六年，置都尉，治交阯城。記曰：趙王令二使典主交阯、九眞二郡民。後漢遣路博德討越王。路將軍到合浦，越王令二使者齎牛百頭、酒千鍾及二郡民戶籍降。路將軍乃拜二使者爲交阯、九眞太守，主諸駱將，主民如故。今改正之。
註：尋陿，史記作陝，地名，在始興縣西〈縣屬廣東〉。石門，在番禺縣北二十里。昔呂嘉積石於江拒漢，因名焉。爲營，顏師古曰：設爲營壘，以待降者。校司馬，顏師古曰：校之司馬者，唐將軍總管司馬也。郎都稽，孟康曰：越所自置郎也。百粵先賢志：都稽，姓名。監居翁，桂林郡監也，居翁，姓名。
漢旣滅趙，以其地置九郡，列爲交阯部。
漢旣平趙，遂以其地爲南海、蒼梧、鬱林、合浦、交阯、九眞、日南、珠崖、儋耳九郡，各置太守以治之。交阯部名自此始。
〈御批：統觀前後，則我越地之淪入中國已幾太半，惜乎！歷代明君良臣亦多有不世出者，然終不能收回寸土，大是憾事，非特於今。復宇爲難，悲夫！〉
吳仕曰：自漢武滅趙，以其地爲九郡。珠崖、儋耳在海中，合交阯、九眞、日南與南海、蒼梧、合浦後竝列爲交阯部〈交阯以下七郡五十五縣均屬交阯部，見後漢郡國志〉，未嘗有分別。至吳始分交州置廣州。唐始置安南都護，治交阯。而交阯、九眞、日南三郡始別爲安南。漢辰九郡均屬南越趙佗專制，其地惟交阯、九眞、日南三郡〈按諸志敘止交阯、九眞二郡，日南漢始，析此誤〉，以三典使〈三應作二〉領之。趙爲漢所滅，三〈三應作二〉典使以戶籍迎降漢，因置守尉，而總稱南越，地曰交阯。蓋九郡之中其三郡屬交而六郡屬廣也。
註：九郡，前漢地理志南海郡統縣六，曰番禺、博羅、中宿、龍川、四會、揭陽。蒼梧郡統縣十，曰廣信、謝沐、高要、封陽、臨賀、端谿、馮乘、富川、荔浦、猛陵。鬱林郡統縣十二，曰布山、安廣、阿林、阿林、廣鬱、中畱、桂林、譚中、臨塵、定周、增食、領方、雍雞。合浦郡統縣五，曰徐聞、高涼、合浦、臨允、朱盧。交阯郡統縣十，曰𨏩𨻻〈音蓮受〉、安定、苟屚、麊泠〈音糜零〉、曲昜、北帶、稽徐、西于、龍編、朱䳒。九眞郡統縣七，曰胥浦、居風、都龐、餘發、咸驩、無切、無編。日南郡統縣五，曰朱吾、比景、盧容、西捲、象林。南海，秦故郡，地今梧州是。鬱林，秦屬桂林郡，地今廣西地是。合浦，秦象郡，地今廉州地是。交阯、九眞竝註見趙武王十年。日南，古越裳部，秦爲象郡，地趙屬。九眞郡，漢初析置，吳、晉、宋因之，後爲林邑所占。隋平林邑，置爲蕩州，尋改比景郡。其後沒入占城，今廣平、廣治是其地也。顏師古曰：日南，言其在日之南，所謂開北戶以向日者。如淳曰：日中於頭，景在已下，故又名比景。珠崖，在大海中，厓岸之邊，唐改崖州，今清瓊州府崖州地是。儋耳，亦在大海中洲居，唐改儋州，今清瓊州府儋州地是。苟屚，師古曰：屚與漏同。曲昜，師古曰：昜，古陽字。
趙亡。自武王甲午起至術陽王庚午終，共九十七年。
〈辛未，漢元封元年〉漢以石戴爲交阯部刺史。
漢制以州領郡，除珠崖、儋耳在海中，餘七郡屬交阯。戴爲部刺史，西漢治所在龍淵，東漢治所在麊泠。
謹按：漢制州置刺史，郡置太守。舊史云，石戴爲九郡太守，豈有一人獨理九郡之事乎？今從吳仕史改正之。又漢置交阯部，治𨏩𨻻。元封五年，移治蒼梧廣信縣。至建安十五年，至番禺縣。吳又遷治龍編，而於此〈番禺縣也〉置廣州。則西漢未嘗治龍淵，東漢未嘗治麊泠。舊史恐誤，故存備考。
註：𨏩𨻻縣名屬交阯部。今北寧超類隴溪社猶有故城遺址。龍淵，卽龍編，漢縣名屬交阯部，東漢郡治也。水經注：漢建安十三年立城之始，有蛟龍盤編於水南北二津，因改龍淵。李建都于此，改名升龍。陳黎因之，今河內省城是。麊泠，舊史註卽山西安朗，阮廌輿地志：麊泠卽福壽〈古福祿〉。黎貴惇芸臺類語：麊泠卽峯州。又云麊泠，卽安朗。唐地理志，麊泠在福祿、唐林二縣之地。文獻通考註云：嘉寧、承化、新昌竝漢麊泠縣地。又唐書，峯州統縣五，嘉寧、承化、新昌、高上、珠綠，則麊泠卽峯州爲是。廣信縣，方輿紀要：廣信屬蒼梧郡，今改蒼梧縣，屬梧州府。
〈己丑，漢光武建武五年〉交阯牧鄧讓遣使貢獻于漢。
王莽末，交阯牧鄧讓及諸郡閉境自守。漢將岑彭素厚善讓，與讓書，陳漢威德。於是，率交阯太守錫光及諸郡太守杜穆等遣使貢獻于漢。漢悉封爲列侯。
註：交阯，註見趙武王十年。
漢以壬延爲九眞太守。
後漢書：建武初，壬延徵爲九眞太守。九眞俗以涉獵爲業，不知牛耕，民嘗告糴，交阯每致困乏。延乃令鑄作田器，教之墾闢。田疇歲歲開廣，百姓充給。又駱越之民，無嫁娶禮法。延乃移書屬縣，使男年二十至五十，女年十五至四十，皆以年齒相配。其貧無聘禮，令長吏以下各省俸祿以助之。同辰娶者二千餘人。是歲，風雨順節，穀稼豐衍。其產子者始知族姓，咸曰使我有是子者，壬君也，多以壬名其子。視事四年，召還。九眞人爲立生祠。初，平帝世，漢中人錫光爲交阯太守，教以禮義。建武初，封鹽水侯。嶺南花風，始於二守焉。
註：壬延，南陽宛人。
〈御批：趙佗本中國人，治國傳世已幾百年。觀其答文帝書，是素有學識。安有未知教民耕作嫁娶，而待自二守始？况云同辰娶者二千餘人，可見記載失真不足徵信。〉
〈甲午，漢建武十年〉漢以蘇定爲交阯太守。
〈庚子，漢建武十六年〉春二月，交阯女子徵側起兵攻太守蘇定，逐之，自立爲王。
王本姓駱，又別姓徵，交阯麊泠縣駱將之女，朱䳒縣詩索之妻也。王甚雄勇。辰太守蘇定爲政貪暴，殺其夫，乃與妹徵貳舉兵，攻陷州治。定奔還南海，所至風靡。九眞、日南、合浦蠻俚皆應之。略定嶺南六十五城，自立爲王，都麊泠。交阯刺史及諸太守僅得自保。
註：朱䳒縣，漢置，屬交阯郡。唐改䳒州，黎爲三帶府，今山西永祥府地是。
〈辛丑，漢建武十七年〉冬十二月，漢拜馬援爲伏波將軍，劉隆爲副督，樓船將軍段志等擊之。
漢以徵氏稱王，舉兵攻陷城邑，邊郡苦之。乃令長沙、合浦及交阯具車船、修橋道、通障溪、儲糧穀，拜馬援爲伏波將軍，扶樂侯劉隆爲副，樓船將軍段志等擊之。
〈壬寅，漢建武十八年〉春三月，馬援軍至浪泊，與徵側戰，破之。側退保禁谿。
馬援沿海而進，隨山刊木千餘里。至浪泊，與徵王戰。王見漢勢盛，自度烏合之眾恐不能支，眾亦以王女子非漢敵，遂自潰。
註：浪泊，一名霪潭，在大羅城西街之西。黎改名西湖，今河內省西湖是。禁谿，酈道元水經注越志作金溪地，在麊泠縣西南。沈懷遠南越志：徵側走入金溪穴中，二歲乃得之。竺芝扶南記：山谿瀨上，謂之穴。章懷太子賢曰今峯州新昌縣是其地也。據此，則禁溪當在山西之永祥地轄，但未詳的處。舊史以爲在乂安真祿，誤。
〈御批：二徵以裙釵之流，乃能雄心義舉，震動漢庭。雖勢弱辰乖，亦足以興起人心，畱輝史冊。彼鬚眉男子，而斂祍事人，不亦厚顏愧死乎。〉
〈癸卯，漢建武十九年〉春正月，徵側及其妹貳與漢兵拒戰敗沒。
徵女王及其妹貳與漢兵拒戰。眾潰勢孤，遂皆陷沒。馬援追擊其餘眾都陽等〈陽，漢書作羊〉。至居封縣，降之。乃立銅柱爲漢居封縣，降之，乃立銅柱爲漢極界。後援還，土人哀感徵王，爲之立祠。
註：居封，一名居風。漢置，屬九眞郡。三國吳改移風縣。宋齊以後，爲九眞郡治。隋平陳，郡廢，縣屬愛州。唐初，隸南陸州。天寶初，省入日南縣。曾袞交州記：居風有山出金牛，往往夜見。又山上有風門，門嘗有風。今在清化省轄。舊史以爲在北江武寧州界，誤。銅柱，酈道元水經注：馬文淵〈馬援字文淵〉建金標爲南極之界。金標，銅柱也。隋史，劉方伐林邑，過馬援銅柱南，八日至其國都。唐元和中，安南都護馬總復於援故處立銅柱二，明其爲伏波之裔。杜佑通典：林邑南，水步兩千餘里，有西屠夷。馬援所立兩銅柱，表界處也。新唐書：林邑奔沱浪州，其南大浦，有五銅柱，山形如倚蓋，西重巖，東大海，漢馬援所植也。宋樂史太平寰宇記：馬援討林邑，自日南行四百餘里至林邑。又二十餘里，有西屠夷國。援至其國，立二銅柱，於象林界與西屠夷分境。其水路自南海行三千餘里至林邑，至交州銅柱五千里。大清一統志相傳在欽州古森洞，援有誓云「銅柱折，交阯滅。」越人過其下，每以石培之，遂成丘陵，恐其折也。今按野史載，富安有沱演江，其南大浦，浦之西南石碑山，周可十里，西接大嶺，重巒疊嶂。東臨海，山嶺上一石，孤高如削。據通典唐志等書所載，銅柱疑當在此。惟此山嶺上一石，孤高約十丈，廣六七丈，近山居民言嶺上石乃天生一石峯，非人所立。恐不可指爲銅柱。水經注：山川移易，銅柱沒入海中，理或然也。徵王祠，在今福壽縣喝門社。
漢馬援築蠒〈俗繭字〉江城。
馬援以西于縣有戶三萬三千，因請分爲封溪、望海二縣，漢帝從之。援又立城郭，置井邑，築蠒江城於封溪。其城圓如蠒，故名。後三年，援還。自此以後，歷明、章、和、殤、安諸帝凡五世，共八十二年。惟明帝辰，南陽人李善守日南，以惠愛爲政，懷來異俗，遷九江太守。歷世能吏僅止此，蓋記載之闕也。
註：蠒江城，大清一統志：蠒江城、望海城在安朗縣。漢建武中，馬援平交阯，於封溪、望海二縣築此二城。西于縣，漢置，屬交阯郡。李善，後漢獨行傳：李善有行義。光武辰，召拜太子舍人。明帝辰，辟公府。以能理劇，遷日南太守。以惠愛爲政，懷來異俗，遷九江太守。未至，病卒。
〈壬寅，漢和帝永元十四年〉漢初置象林將兵長史官。
後漢書：先是，日南象林三千餘人寇掠百姓，燔燒官寺。郡縣發兵討之，斬其渠帥，餘眾乃降。於是置象林將兵長史以防其患。
註：象林縣，名屬日南郡。漢末，爲林邑國地。將兵長史，官名。闞駰十三州志曰：將兵長史在日南郡。
〈甲寅，漢安帝元初元年〉春二月日南地坼。
綱目：日南地坼長百餘里。
〈丙子，漢順帝永和元年〉漢以周敞爲交阯刺史。
初，太守周敞以交阯在九圍之外，百粵之表，上表請置方伯。至是，漢帝以敞爲交阯刺史，都監郡縣。
謹按：後漢百官志：外十有二州，每州刺史一人，秩六百石。蓋自武帝初置刺史，十三人以詔書六條察州，刺舉不法，卽秦之監郡御史也。至成帝綏和元年，以刺史位下大夫而臨兩千石，輕重不相準，乃㪅置州牧，秩兩千石，位次九卿。哀帝建平二年，罷州牧復爲刺史。元壽二年，復爲州牧。光武建武十八年，復置刺史十二人，各主一州。其一州屬司隸校尉。迨靈帝中平年間，以四方兵寇由，刺史威輕，乃改置牧伯，選列卿尚書，出爲州牧。亡何，獻帝㪅廢交州以屬荊州，而州牧劉表復自置刺史。有州牧又有刺史，自此始也。是其所設之官，有曰刺史，有曰州牧。雖前後因革，名稱不同，然其爲領郡縣之長則一也。至若交州之名，詳考綱目所書，建安八年以後始曰交州。而此前只云交阯牧、交阯刺史。參諸晉志，有云漢順帝年間交阯太守周敞求立爲州，朝議不許，卽拜敞爲交阯刺史。至獻帝建安八年刺史張津及太守士燮共表立爲州，乃建交阯爲交州，而拜津爲交州牧。交州之名，實自此始。舊史於建武五年卻書交州牧鄧讓遣使貢獻。永和二年卻書張喬爲交州刺史。蓋未之考也，今改正之。
註：六條，其一曰彊族豪右田宅逾制，以彊淩弱，以眾暴寡。其二曰二千石不奉詔書，遵承典制，背公向私，聚斂爲奸。其三曰二千石不恤疑獄，風厲殺人，怒則加罰，喜則加賞，煩擾苛暴，剝戮黎元，爲百姓所疾，山崩石裂，妖詳訛言。其四曰二千石選署不平，苟阿所愛，蔽賢寵頑。其五曰二千石子弟恃怙榮勢，請託所監。其六曰二千石違公下比，阿附豪彊，通行貨賂，割損政令。都監郡縣，張九韶曰：漢置交阯刺史治安南，領南海鬱林、蒼梧、交阯、九眞、日南、合浦七郡。
〈丁丑，漢永和二年〉夏四月，日南象林蠻區憐反。
後漢書：日南象林徼外蠻區憐等數千人攻象林縣，燒城寺，殺長吏。交阯刺史樊演發交阯、九眞二郡兵萬餘人救之。兵士憚遠役，反攻其府治。演雖攻破反者，而蠻勢轉盛。
註：區憐，蠻姓名。晉書及綱目輯覽均作區連，當是連字同音訛稱爲憐耳。
〈戊寅，漢永和三年〉夏閏四月，漢以張喬爲交阯刺史，祝良爲九眞太守，招降蠻寇，嶺嶠悉平。
後漢書：辰侍御史賈昌使日南，卽與州郡幷力討區憐等，不利，遂爲所攻圍。歲餘，兵穀不繼，漢帝以爲憂，召公卿百官及四府椽屬問以方略。皆議遣將發荊、楊、兗、豫四萬人赴之。大將軍從事中郎李固駁曰：荊、楊盜賊蟠結不散，長沙桂陽，數被徵發，如復擾動，必㪅生患。兗豫之人，卒被徵發，遠赴萬里，詔書迫促，必致叛亡。南州暑濕，加之瘴氣，致死亡者十必四五。遠涉萬里，士卒疲勞，比至嶺南，不復堪鬭。軍行日三十里，而兗豫去日南九千餘里，三百日乃到。計人廩五升，用米六十萬斛。不計將吏驢馬之食，但負甲自致，費便若此。設軍到所在，死亡必眾。旣不足禦敵，當復㪅發。此爲刻割心腹，以補四支。九眞日南，相去千里，發其吏民，猶尚不堪。况乃苦四洲之卒，以赴萬里之難哉？前中郎將尹就討益州叛羌，益州諺曰：「虜來尚可，尹來殺我。」後就徵還，以兵付刺史〈舊史作州判，誤〉張喬，喬因其將吏旬月之間破殄寇虜。此發將無益之效，州郡可用之驗也。宜㪅選有勇略仁惠，堪將帥者，以爲刺史、太守，悉使共往交阯。今日南兵單無穀，守旣不足，戰又不能，可一切徙其吏民北依交阯。事靜之後，又命歸本，還募蠻夷，使自相攻轉，輸金帛以爲其資。有能反間致頭首者，許以封侯裂土之賞。故幷州刺史祝良，性多勇決。又南陽張喬，前在益州，有破虜之功，皆可用。宜卽拜良等，便道之官。四府悉從固議，卽拜祝良爲九眞太守，張喬爲交阯刺史。喬至，開示慰諭，竝皆降散。良到九眞，單車入賊中，設方略，招以威信，降者數萬人。由是嶺外復平。
註：張喬，南陽人。祝良，長沙臨湘人。
〈甲申，建康元年〉冬十月，日南人叛，交阯刺史夏方降之。
後漢書：日南千餘人復攻燒郡縣，遂扇動九眞，與相連結。交阯刺史夏方開恩招諭，皆降服。梁太后臨朝，美方之功，遷爲桂陽太守，以劉藻代之。
註：夏方，漢九江人。
〈庚子，漢桓帝延熹三年〉冬十一月，漢復以夏方爲交阯刺史，日南餘寇詣方降。
後漢書：先是，居風令貪暴無厭。縣人朱達等及蠻眾相聚攻殺縣令，眾至四五千人。進攻九眞，九眞太守兒〈五兮反〉式戰死。漢遣九眞郡都尉魏朗討破之。渠帥猶屯據日南，眾轉彊勝。至是，復拜夏方爲刺史。方威信素著，及至郡，賊二萬餘人相率，詣方降。
註：魏朗，會稽上虞人，爲人公忠亮直。後遷尚書，以黨議免歸。居風，卽居封縣。註見屬漢建武十九年。
〈戊午，漢靈帝光和元年〉春正月，交阯、合浦烏滸蠻反。州人梁龍因作亂，攻掠城邑，陷之。
〈辛酉，漢光和四年〉夏，漢以朱儁爲刺史擊平之。
辰交阯、合浦及烏滸蠻久爲亂。牧守周喁不能禦，州人梁龍等因之起兵，攻破郡縣，有眾數萬人。至是，漢使蘭陵令朱儁救喁，道經本郡，募家兵及所調，合五千人，從兩道入，旣到州界，頓甲不前，先使人覘虛實，宣揚威德，以震動之。旣而與七郡兵逼進，攻殺梁龍，降者數萬人，旬月盡定。
註：朱儁，會稽人。烏滸，後漢書西南夷傳。萬震南州異物志：烏滸，地名，在廣州之南，交州之北。常出道閒，伺候行旅，輒出擊之。利，得人食之，不貪其貨財，竝以其肉爲肴俎。又云噉人國。
〈甲子，漢中平元年〉夏五月，交阯兵亂。漢以賈孟堅〈舊琮〉爲刺史。
交阯屯兵，執刺史周喁，殺之。遣人詣漢，數喁罪狀。漢帝聞之，詔精選能吏。有司薦御史賈孟堅以爲刺史。先是，爲刺史者，以其地有明珠、翠羽、犀象、玳瑁、異香美材之物，率無清行，財計盈給，輒求遷代，故吏民皆叛之。及孟堅到部，訊其叛狀。僉曰前政賦斂深刻，百姓困乏。京師道遠，無所告訴，民不聊生，故相聚以拒之，非真叛也。乃遣人分行慰諭，使各安其業，招撫流亡，蠲復賦斂。於是誅其苛虐之魁首者，簡選良吏，守諸郡縣。百姓以安，街巷爲之歌曰：「賈父來晚，使我先反。」今見清平，不敢復叛〈綱目作吏不敢飯〉。孟堅莅事三年，徵拜議郎，使本州人李進代之。
〈御批：觀此，可見漢之賢才眾多，非後世可及。是辰，未有科目而得人如此，其盛益可見。科目理學之名，何曾多益于治。〉
吳仕曰：按漢書有孟嘗者，會稽上虞人，漢末爲合浦太守。郡不產穀米，而海出珠寶，與交阯比境。嘗通販，貿糴糧食。先是，守宰多貪殘，彊人採求，無紀極。珠遂漸徙於交阯郡界。嘗到官，革去前弊。踰歲，去珠復還，百姓皆安其業，稱爲神明。嗟乎，數郡之中，使牧守皆孟嘗，吾民何苦叛哉！
註：孟堅，東郡聊城人，舉孝廉，再遷爲京兆尹，有政理迹。至是，有司舉爲交州刺史。
〈丁卯，漢中平四年〉漢以李進爲交阯刺史。
舊史，李進上言於漢帝，曰：率土之濱，莫非王臣。今登仕朝廷，皆中州之士，未聞獎勵遠人。詞意感切，多所援引。漢帝詔：我州之有孝廉茂才，許除補屬州長吏，不得莅中州。進復疏，所舉孝廉請與十二州博士，以人才專對。而有司恐遠人虛誕，毀節中朝，不許。辰我州人李琴宿衛在臺，遂邀鄉人卜龍等五六人，當正旦萬國朝會之日，俯伏殿庭，曰：皇恩不均。有司問其故，曰：南越偏〈舊史作遷，誤〉遠，不爲皇天所覆，后土所載。故甘雨不降，凉風不飛，詞意懇苦。詔慰勞之，以我茂才一人爲夏陽令，孝廉一人爲六合令。後李琴仕至司隸校尉，張重爲金城太守。則我越人才得與漢人同進者，李進、李琴有以開之也。
謹按：嶺南遺書：張重，合浦人，篤學善言，爲嶺表望士，刺史推擇爲日南從事。上計入洛，明帝訝其么麼，問曰：「何郡小吏？」重抗聲對曰：「臣日南計吏，非小吏也。陛下欲得才耶，抑將稱骨度肉也。」帝善其對。正旦大會，帝問曰：「日南郡北向視日耶？」重對曰：「郡有雲中、金城，不必皆有其實。日南日亦俱出於東爾。至於風氣暄燠，日影仰當，官民居止，隨情面向，東南西北，向背無定。所謂日域，在南者也。」帝益重之，賜以金帛。詳考此書所載，及桓帝辰荔浦人徐徵居常以重自擬，則張重乃漢明帝辰人，斷乎無疑矣。且李進之爲刺史，卻在張重之後，相去數十餘年。舊史於此卻言其後李琴仕至司隸校尉，張重爲金城太守，李進有以開之。蓋誤認明帝爲晉明帝。此條頗屬舛謬，今詳考正之。
註：李進，百粵先賢志：進交阯高興人，明悟通經傳，補郡功曹，累遷騎都尉。永和二年，荊蠻反，遣進爲零陵太守，討破之。中平間，代賈孟堅爲交阯刺史。奏請依中州貢士例。後阮琴以茂才仕至司隸校尉，交阯人才得與中州同選，實自進始。李琴，百粵先賢志作阮琴，交州人。高熊徵安南志：原李琴、張重皆由科第出身。
漢以士燮爲交阯太守
吳志本傳：燮字彥威，蒼梧廣信人也。其先本魯國汶陽人，至王莽之亂，避地交州，六世至燮。父賜，桓帝辰爲日南太守。燮少遊學京師，事潁川劉子奇，治左氏春秋，舉孝廉，補尚書郎，以公事免官。父賜喪闋〈音缺〉，後舉茂才，除巫陽令，遷交阯太守。
按：士燮漢太守耳，未嘗稱王。舊史別爲一紀，照之義例不合，今削之。
〈辛巳，漢獻帝建安六年〉漢以張津爲交阯刺史。
初，刺史朱符多以鄉人分作長吏，侵虐百姓，彊賦於民。百姓怨叛，舉兵攻州突郡，符走入海，爲其所殺。漢帝乃命張津爲交阯刺史。
〈癸未，漢建安八年〉漢建交阯爲交州。
初，順帝世，交阯太守周敞求立爲州，朝議不許。至是，刺史張津，太守士燮共表立爲州，始建交阯爲交州，得與中州等。而拜津爲交州牧，交州之名始此。
〈丁亥，漢建安十二年〉漢以士燮爲綏南中郎將，董督七郡，領交阯太守。尋拜爲安遠將軍，封龍度亭侯。
吳志本傳：初，交州刺史朱符爲夷賊所殺，州郡擾亂。燮乃表弟壹領合浦太守，次弟徐聞令䵋〈羽軌反，音洧。舊史作鮪，誤。〉領九眞太守。䵋弟武領南海太守。燮體氣寬厚，謙虛下士，中國士人多往依之。燮旣耽玩春秋，爲之註解。陳國袁徽〈徽辰寓交州〉與尚書令荀彧書曰：「交阯士府君旣學問優博，又達於從政，處大亂之中，保全一郡二十餘年，疆場無事，民不失業，羈旅之徒皆蒙其慶，雖竇氏〈舊融〉保河西曷以加之？官事小闋，輒玩習書傳，春秋左氏傳尤簡練精微。吾數以咨問傳中諸疑，皆有師說，意思甚密。又尚書兼通古今,大義詳備。聞京師古今之學,是非忿爭,今欲條左氏、尚書長義上之。」其見稱如此。燮兄弟竝爲列郡，雄長一州，偏在萬里，威尊無上。出入鳴鐘磬，備具威儀。當辰貴重，震服百蠻，尉佗不能踰也。朱符死後，漢遣張津爲交州刺史，津後又爲其將區景所殺。而荊州牧劉表遣零陵令瀨恭代津。是辰，蒼梧太守史璜死，表又遣吳巨代之，與恭俱至。漢聞張津死，賜燮璽書，曰：「交州絕域，南帶江海，上恩不宣，下義壅隔。知逆賊劉表又遣賴恭闚看南土，今以卿爲綏南中郎將，董督七郡，領交阯太守如故。」後燮遣吏張旻奉貢詣京都。辰天下喪亂，道路斷絕，而燮不廢職貢。復下詔拜安遠將軍，封龍度亭侯。後巨與恭相失，舉兵逐恭，走還零陵。
註：徐聞，後漢郡國志：徐聞縣屬合浦郡。

[book_title]卷之三
〈庚寅，漢建安十五年〉冬十二月，吳主孫權以步騭爲交州刺史。
綱目：初，士燮爲交阯太守，表其三弟領合浦、九眞、南海太守，雄長一方。而交州刺史張津好鬼神事，嘗著絳帕頭，讀道書，爲其將所殺。至是，孫權以騭爲刺史，燮率兄弟奉承節度。由是嶺南始服於權。
註：步騭，臨淮淮陰人。交州、九眞，竝註見趙武王十年。
漢交阯太守士燮遣子入質于吳，吳封士燮爲龍編侯。
吳志本傳：辰燮遣子廞〈虛金切，音歆〉入質，權以爲武昌太守。燮、壹諸子在南者，皆拜中郎將。燮又誘益州豪姓雍闓等，率郡人民，使遙東附。權益嘉之，遷衞將軍，封龍編侯；弟壹偏將軍、都鄉侯。燮每遣使詣權，致雜香細葛，輒以千數，明珠、大貝、琉璃翡翠、玳瑁、犀象及異菓、蕉椰、龍眼之屬，無歲不至。又貢馬凡數百匹。權輒爲書，厚加寵賜，以答慰之。
〈御批：士燮特一漢守耳，隨辰柔媚，只求自便，全無雄才遠略，以致再傳已敗，無足稱也。舊史謂雖尉佗不能逾，毋乃過乎。〉
謹按：子廞，舊史作子𢋻〈魚錦反〉，誤。
〈丙午，吳主孫權黃武五年，漢建興四年，魏黃初七年〉士燮卒，子徽自署爲交阯太守。
吳志本傳：燮在郡四十餘年，壽九十卒。
吳士連曰：我國通詩書，習禮樂，爲文獻之邦，自士燮始。世傳士燮旣葬之後，至晉末，六百餘年，林邑人入寇，發其塚，見體貌如生，乃封還，土人以爲神，立廟事之，號士王僊。
冬，吳分交州，置廣州。以呂岱、戴良爲刺史。呂岱誘士徽殺之。尋除廣州，復爲交州如故。
吳主聞士燮卒，以交阯懸遠，乃分合浦以北屬廣州，呂岱爲刺史，合浦以南屬交州，戴良爲刺史。又遣陳辰代燮爲太守，岱畱南海，良與辰俱前行。到合浦，而燮子徽已自署爲太守，發兵拒之，良畱合浦。燮故吏桓鄰叩頭諫徽，使迎良。徽怒，笞殺之。鄰兄治子發〈舊史作兄子治發，誤〉合族兵擊徽。徽閉城自守，治等攻之數月，不能下，乃約和，各罷兵。而呂岱被吳詔誅徽，自廣州馳入合浦，與良俱前，誘壹子中郎將匡，使與徽說，令伏罪，雖失郡守，保無他憂。岱繼匡后至，徽兄祗，弟幹、頌等六人肉袒迎岱。岱謝，令復服〈舊史作微服，誤〉前至郡下。明早，施帳幔，請徽兄弟以次入，賓客滿座。岱起，擁節讀詔，數徽罪過，縛斬之，傳首武昌。壹、䵋、匡後出，吳主原其罪，及燮質子廞皆免爲庶人。數歲，壹、䵋坐法誅，惟匡先病歿。及廞卒，徽將甘醴及桓治率吏民共攻岱。岱奮擊大破之，進封番禺侯。於是除廣州復爲交州如故。
吳士連曰：士徽父歿，不請命自立，又發兵拒命，義固當討。然呂岱誘使降而殺之，非也。夫信，國之寶也。徽旣降，縛送武昌，使生死出於上，威信行於下，不亦善乎？孫盛曰：柔遠能邇，莫善於信。呂岱師友士匡，使通信誓，徽兄弟肉袒，推信委命，岱因滅之，以要功利。君子是以知權之不能遠略而呂氏不延也。
註：呂岱字定公，廣陵海陵人。初補餘姚張，及會稽賊起，權以岱爲督軍校尉，將兵討平之，遷盧陵太守。至是，代步騭爲交州刺史。
吳進封呂岱鎮南將軍，尋拜爲交州牧。
呂岱旣定交州士徽之亂，復進攻九眞，殺獲以萬計。又遣從事南宣國化，暨徼外扶南、林邑、堂明諸王，各遣使奉貢。吳主權嘉其功，進封爲鎮南將軍。黃龍三年，吳武陵五溪蠻反。吳主以南土清定，召岱還。合浦太守薛敬文〈舊綜〉懼繼岱者非其人，上疏曰：「昔帝舜南巡，卒於蒼梧。秦置桂林、南海、象郡，則四國之內屬也，有自來矣。趙佗起番禺，懷服百粵之君，珠官之南是也。漢武帝誅呂嘉，開九郡，設刺史以鎮監之，徙中國人雜居其間，稍使學書，粗知言語，使驛往來，觀見禮化。及錫光為交阯，壬延守九眞，建立學校，導之禮義。然土廣人眾，阻險毒害，易以為亂，且在九甸之外，長吏之選，類不精覈。及臣所見，南海黃葢為日南太守，下車以供設不豐，撾殺主簿，仍見驅逐。九眞太守儋萌，為妻父周京作主人，并請大吏。酒酣作樂，功曹番歆起舞屬京，京不肯起，歆猶迫彊。萌忿，杖歆，歆弟苗帥眾攻府。萌至物故。交阯太守士燮遣兵致討，卒不能克。又故刺史會稽朱符多以鄉人虞褒、劉彥之徒分作長吏，侵虐百姓，彊賦於民。黃魚一枚，收稻一斛。百姓怨叛，攻州突郡。符走入海，流離喪亡。次得南陽張津，威武不足，為所陵侮，遂至殺沒。後劉表所遣賴恭，先輩仁謹，不曉世事。又遣吳巨為蒼梧太守，巨武夫，輕悍不為恭所服，輒相怨恨，巨逐出恭。步騭旣至，是辰津故將夷廖錢博之徒尚多。騭以次鉏治，綱紀適定，會仍召還。呂岱平士徽之亂，改置長吏，章明王綱，威加萬里，大小承風。由此言之，綏邊撫裔，實有其人，牧伯之職，宜選清流。荒服之外，禍福尤甚。今日交州雖云粗定，尚有高涼宿賊。其南海、蒼梧、鬱林、珠官四郡界未綏，聚作寇盜。若岱不復南，新刺史宜擇方略智計之人以綏撫之，假以威寵，借之形勢，責其成效，庶可補輯。如但中人，僅守常法，無奇數異術者，則群惡日滋，久遠成害。故國之安危，在於所用，不可不察也。」吳主從之，尋拜岱爲交州牧。
註：薛敬文，沛郡竹邑人。少依族人，避地交州。從劉熙學，士燮旣附孫權，召敬文爲五官中郎將，除合浦太守。呂岱出師討交州，敬文與岱皆行，越海南征。珠官，漢合浦郡。吳改珠官。扶南，國名，註見雄王。林邑，國名，註見後屬晉穆帝永和九年。堂明，國名，在海岸大灣中，北距日南七千里，卽道明國也。高凉，縣名，屬合浦郡。
〈戊辰，吳赤烏十一年，漢延熙十一年，魏正始九年〉九眞趙嫗聚眾攻掠郡縣，刺史陸胤擊平之。
九眞復攻陷城邑，州郡騷動。吳主以衡陽督軍校尉陸胤爲刺史，兼校尉。胤入境，諭以恩信，降者三萬餘家，州境復清。九眞郡女子趙嫗聚眾攻掠郡縣，胤擊平之。
註：陸胤，吳郡吳人，陸遜族子也。始爲選曹郎，後爲衡陽督軍校尉。及九眞夷賊攻沒城邑，交州騷動，吳主以爲交州刺史。趙嫗，宋樂史太平寰宇記：九眞山中有趙女子，乳長三尺，不嫁。結黨剽掠郡縣。常著金褐齒屣，據象頭鬭戰，死而爲神。今祠在清化美化縣富田社。
〈御批：我南女子，多有雄奇。趙嫗亦二徵之流亞也。則北史之稱夫人城、娘子軍者，豈能專美乎？惟云乳長三尺，殊爲怪誕可笑。〉
〈癸未，吳永安六年，漢炎興元年，是歲漢亡，魏景元四年〉夏五月，交阯郡吏呂興殺太守孫諝，以郡降于魏〈舊作晉，誤〉。
初，吳以孫諝爲交阯太守。諝貪暴，嘗科郡上手工千餘人送建業，百姓苦之。至是，吳主遣鄧荀至郡。荀又擅調孔雀三十頭送秣陵，民憚遠役，因謀作亂。郡吏呂興殺諝及荀，而請太守及兵于魏，九眞、日南皆應之。
〈甲申，吳孫皓元興元年，魏咸熙元年〉秋七月，吳復分交州之地，置廣州。
是歲，吳割南海、蒼梧、鬱林三郡，立廣州，治番禺。交阯、九眞、日南、合浦爲交州，治龍編。交廣之分始此。
註：南海，註見安陽王四十四年。蒼梧、鬱林、日南、合浦，竝註見趙王建德元年。
魏以呂興爲安南將軍，都督交州諸軍事。以霍弋遙領交州刺史。
魏以呂興爲安南將軍，都督交州諸軍事。以南中監軍霍弋遙領交州刺史，得以便宜選用長吏。弋表爨谷〈一作樊谷〉爲交阯太守，率牙門董元、王素等將兵助興。爲功曹李統所殺，谷亦死。
〈乙酉，吳甘露元年，晉武帝泰始元年〉晉以馬融爲交阯太守。融病卒，霍弋表楊稷代之。
註：馬融，巴西人。楊稷，犍爲人。
〈戊子，吳寶鼎三年，晉泰始四年〉
吳以劉俊爲交州刺史，攻晉楊稷，稷破之於古城。
吳以劉俊爲刺史，與前部督修則〈舊史作大都督修稷，誤〉、將軍顧容前後三攻交州，稷皆拒破之。鬱林、九眞皆附於稷。稷遣將軍毛炅〈舊作靈，誤〉、董元，牙門孟幹、孟通、李松、王素、爨能等自蜀出交阯，破吳軍於古城，殺修則、劉俊，餘兵皆散。稷因表炅爲鬱林太守，元爲九眞太守。
註：古城，卽合浦城是。
〈己丑，吳建衡元年，晉泰始五年〉冬十一月，吳發兵擊晉楊稷。
吳遣監軍虞氾、威南將軍薛珝、蒼梧太守陶璜、從荊州道監軍李朂〈舊作鼎，誤〉、督軍徐存從建安海道，皆會合浦，以擊稷。朂以海道不通利，殺導將馮斐，引軍還。吳主以朂枉殺擅退師，與徐存皆伏誅。
〈辛卯，吳建衡三年，晉泰始七年〉吳陶璜擊晉楊稷等，擒之，復取交阯，分其地爲新昌郡。
初，璜與虞氾、薛珝拒稷于汾水。璜敗退，保合浦，亡其二將。珝怒謂璜曰：「若自表討賊，而喪二帥，其責安在？」璜曰：「下官不得行其意，諸軍不相順，故致敗耳。」珝怒未解，欲引軍還。是夜，璜以兵數百襲董元，獲其寶物，船載而歸。珝乃謝之，以璜領交州前部都督。璜復從海道出其不意，逕至州。元拒之，諸將欲戰，璜疑斷橋內有伏兵，乃別列長戟於其後。兵纔接，元僞退，璜追之，伏兵果出，長戟逆之，大破元兵，殺元。以前所得船寶貨及土錦數千疋，遺扶嚴賊帥梁奇〈舊作良齊，誤〉。奇將萬餘人助璜。辰稷以其將王素代元，元勇將解系同在城內，璜使其弟象爲書與系。又使象乘軺車，鼓吹導從而行。素等曰：「彼象尚如此，系必有去志。」乃殺系。璜聞之，卽率眾急攻。遂陷州治，擒楊稷、毛炅等。炅尋謀襲璜，事覺，璜收殺之，送稷等俘歸吳。稷至合浦，病死。孟幹、李松、爨能等至建業，幹逃歸晉，晉以爲日南太守，松、能皆爲吳所殺。晉贈稷交州刺史，炅及松、能子竝關內侯。九眞郡功曹李祚保郡附于晉，璜遣將攻之不克。祚舅黎晃〈一作黎明〉隨軍勸祚，令降。祚答曰：「舅自吳將，祚自晉臣，惟力是視耳。」據城不降，踰辰乃拔。
註：陶璜，丹陽秣陵人，陶基之子也。新昌郡，胡三省註：新昌，卽峰州也，今山西省地是。
吳以陶璜爲刺史、持節、都督交州諸軍事、前將軍、交州牧。
璜旣破稷等，平交州，吳因用爲州牧。璜有謀策，周竆好施，得人心，故人人樂爲之用，所至有功。辰武平、九德、新昌土地險阻，夷獠勁悍，歷世不賓，璜討平之，開置三郡及九眞屬國三十餘縣。後吳徵璜爲武昌都督，而以合浦太守修允代之，土人請畱璜以數千。吳主乃遣還舊蒞。
註：武平，本封谿縣地。吳初，置統縣七。隋郡廢，改爲隆平縣。唐改武平縣，尋置爲藤州。丁黎爲太平府。陳改爲快路。黎㪅爲先興、快州二府。今興安省地是。九德，古越裳氏地。吳初置統縣八。晉、宋、齊因之。梁郡廢，改九德縣，屬日南郡。唐改屬驩州。今河靜省是其地也。
〈庚子，晉太康元年〉吳交州牧陶璜降晉，晉詔復其舊職。
吳主皓旣降晉，手書勸璜歸順。璜流涕數日，遣送印綬，詣洛陽。晉帝詔復其職，封宛陵侯，改爲冠軍將軍。辰晉旣平吳，減州郡兵〈舊史作徵交州兵，誤〉。陶璜上言曰：「交州斗絕一方，連帶山海，外距林邑纔七百里〈舊史作數千里，誤〉。夷帥范熊，世爲逋寇，數攻百姓，且連接扶南，數作寇逆，攻破郡縣，殺害吏民。臣昔爲故國所採，編戍在南十有餘年，雖前後征討，翦其魁桀，然深山僻穴，尚有逋竄。又臣所統之卒，本八千餘人，南土温濕〈舊史作温潤，誤〉，多有毒氣，加以累年征討，死亡減耗，其見在者二千四百二十人。今四海混同，無思不服，當捲甲銷刃，禮義是務。而此州之人，厭其安樂，好爲霍亂，又廣州南岸，周迴六千餘里不賓，屬者乃五萬餘戶，及桂林不羈之輩，復當萬戶。至於服從官役，纔五千餘家。二州唇齒，惟兵是鎭，又寧州興古，接據上流，去交阯郡千六百里，水陸竝通，互相維衛，州兵未宜約損，以示單虛。」晉主從之。璜在州三十年，威惠素著，爲州民所慕。及卒，晉帝以員外郎、散騎常侍吾彥〈舊史作吳彥〉爲南中都督、交州刺史。初，璜之死，九眞戍兵作亂，逐其太守，其渠帥趙祉圍郡，彥悉平之。在蒞二十五年，州民寧輯，自表求代。晉帝以顧秘代之。秘亦良牧，舉州愛之。及秘卒，州人逼其子參領州事。參卒，弟壽固求領州事，殺其長吏胡肇，又將殺帳下督軍梁碩。碩走免，舉兵討壽，殺之。碩遂專制，恐民情不協，乃迎璜子蒼梧太守威領州刺史。威在職甚得百姓心，三十年卒。威弟淑、子綏相繼爲刺史。自基至綏，凡四世竝爲刺史。基，璜之父也〈舊史作祖父，誤〉。
註：扶南，註見雄王紀。
〈戊寅，東晉元帝大興元年〉冬十月，晉詔加廣州刺史陶侃都督交州諸軍事。
吳仕史記：辰長沙人王機與蜀寇杜弘、交州秀才劉沈同反。侃遣都護擊破之，執劉沈，斬機。侃以功，故有是命。
註：陶侃，鄱陽人。王機，晉書：初長沙人王機者，其父毅爲廣州刺史，甚得眾心。後廣州人迎機爲刺史，會蜀賊餘黨杜弘送金於機，求討桂林賊以自効，機爲列上於朝。王敦以機難制，以有降杜弘之功，亦欲因機討梁碩，因轉機爲交州刺史。碩聞之，遣其子候機於鬱林，機怒其迎遲，責云：「須至州當相收拷。」碩子馳使報碩，碩曰：「王郎已壊廣州，何可復來破交州也。」乃禁州人不許迎之。府司馬杜讚以碩不迎機，率兵討碩，為碩所敗。碩恐諸僑人為機，於是悉殺其良者，乃自領交阯刺史。機旣為碩所距，遂往鬱林。辰杜弘大破桂林賊還，遇機於道，機勸弘取交州。弘素有意，乃執機節曰：當相與迭持，何可獨捉。機遂以節與之。於是機與弘及温邵、劉沈等竝反。尋而陶侃到廣州，先討温邵、劉沈，殺之。復遣督護討機，機走，死，掘斬之。
〈癸未，晉明帝太寧元年〉梁碩攻殺刺史王諒，陶侃遣兵攻碩，斬之。晉以侃領交州刺史。
先是，王敦以王諒爲交州刺史，使攻梁碩。碩舉兵圍諒，於龍編拔之，奪諒節，諒不與碩，斷其左臂，諒曰：「死且不避，斷臂何爲？」逾旬而卒。碩據州，凶暴失眾心，陶侃遣參軍高寶攻碩，斬之。晉帝以侃領交州刺史，進號征南大將軍、開府儀同三司。
註：龍編，一名龍淵。註見屬漢武帝元封元年。
〈癸丑，晉穆帝永和九年〉春三月，交州刺史阮敷擊林邑，破之。
林邑王范佛數侵擾，阮敷將兵討之，破其五十餘壘。
註：林邑，故越裳氏國界，秦爲象郡林邑縣。漢改象林縣，屬日南郡。漢末，縣功曹子區連殺縣令，自立爲林邑國王。其後世絕，外孫范熊代立，傳子逸，其奴范文教逸制造城池宮室、兵陣器械。逸愛信之，及逸死，文篡位。文死，子佛嗣。佛死，其孫胡達立，至玄孫文敵爲扶南王子當根繩〈一作純〉所殺。大臣范諸農平其亂，自立爲王。諸農死，子陽邁立。陽邁死，子咄立，復名陽邁，數侵日南。宋使檀和之討之，陽邁懼，遣使朝貢，其後不賓，隋遣劉方伐之，其主梵志遣使謝罪。唐貞觀中，其王頭黎死，子鎭龍被弒，國人立頭黎之姑子諸葛地爲王，㪅號環王國，屢犯安南，都護張舟擊破之，遂棄林邑，徙國於占，號占城國。自本朝開基，混一寰宇，土圭測洛，靈蔡占河，雲關橫嶺，順海倉山，天府奧區也，遂定都焉。而聲名文物之盛，前代莫與京矣。今在承天則佛誓城，在平定則闍槃城，皆其故都遺蹟也。
〈庚辰，晉孝武帝太元五年〉冬十月，九眞太守李遜據州反。
〈辛巳，晉太元六年〉秋七月，交阯太守杜瑗討遜，平之。
宋書列傳：初，九眞太守李遜父子勇壯有權力，威制交土，聞刺史騰遯之當至，分遣二子斷遏水陸津要。瑗收眾斬遜，州境獲寧。晉除瑗爲龍驤將軍。
註：杜瑗，交阯朱䳒人，本屬京兆，祖元爲寧浦太守，遂居交阯。
〈己亥，晉安帝隆安三年〉春三月，林邑王范胡達〈一作須達〉入寇，杜瑗擊破之。晉加瑗爲交州刺史。
梁書：是年，林邑王范胡達寇日南，執太守炅原，又進寇九德，執太守曹炳。交阯太守杜瑗遣督護鄧逸等擊破之，晉卽以瑗爲刺史。
謹按：宋梁書均書隆安三年加杜瑗交州刺史，係在擊破林邑年事，舊史所書乃在太元六年前，事頗屬舛謬，茲從實改書。
〈辛亥，晉義熙七年〉夏四月，晉賊盧循來奔，交州刺史杜慧度討誅之，送首建康。
先是，循從孫恩爲寇。恩死，循降晉，爲廣州刺史。至是又反，爲劉裕將劉藩所敗，奔交州。辰前刺史杜瑗卒，晉帝以其子慧度代爲刺史。詔書未至，循已襲破合浦，徑向交州。慧度率州府文武拒循於石碕，破之。循餘眾猶三千，又有李遜餘黨李脫等結集俚、獠五千餘人以應循。循至龍編南津，慧度悉散家財以賞軍士。弟交阯太守慧期、九眞太守章民竝督水步軍。慧度自登高艦，與循合戰，擲雉尾炬焚其艦，以步軍夾岸射之。眾潰，循中箭赴水死，慧度取其尸斬之，幷妻子及脫等，函首送建康。
註：慧度，杜瑗第五子。石碕，鎭名，在交州府治之西南。胡氏曰：岸曲曰碕。
〈癸丑，晉義熙九年〉春三月，林邑復寇九眞，杜慧度擊破之。
梁書：林邑王范胡達復寇九眞，慧度與戰，破之，斬其息交龍王甄知及其將范健等，生俘其息那能等百餘人。
〈庚申，晉恭帝元熙二年，宋武帝永初元年〉秋七月，杜慧度擊林邑，大破降之。
梁書：辰慧度擊林邑，大破之，所殺過半。林邑乞降，輸大象、金銀、吉貝等，乃釋之，前後爲所掠者皆遣還，遂遣長史江攸奉表獻捷于宋。慧度在州，布衣蔬食，禁淫祠，修學校。歲饑，以私祿賑給之，爲政纖悉，一如治家，吏民畏而愛之。城門夜開，路不拾遺。及卒，贈左將軍，以其子弘文爲刺史。弘文亦寬和得眾，襲爵龍編侯。
註：弘文，慧度之長子也。初，宋武帝北征，慧度板弘文行九眞太守。至是，又繼爲刺史。板，府板也。宋志：除拜則爲參軍，府板則爲行參軍。
〈丁卯，宋文帝元嘉四年〉夏四月，交州刺史杜弘文卒，宋以王徽爲刺史。
宋徵弘文爲廷尉，辰弘文有病，自輿就道，或勸待病愈。弘文曰：「吾仗節三世，嘗欲投軀帝庭，况被徵乎。」遂行，卒於廣州。
〈辛未，宋元嘉八年〉林邑寇九眞，交州刺史阮彌之攻之不克，引兵還。
吳仕史記：辰林邑王范陽邁遣樓船百餘寇九眞，八四會浦口。交州刺史阮彌之遣隊主相道生將兵赴之，攻區栗城，不克，引兵還。初，自州刺史杜瑗卒後，林邑無歲不入寇日南、九眞諸郡，殺傷尤多，交州遂致虛弱。元嘉初，陽邁侵暴益甚，弘文欲討之，聞有代，乃止。至是復傾國入寇，二邊多事矣。
註：區栗城，在占城北境。水經注：盧容水出日南郡盧容縣區栗城南高山，東經區栗城北，林邑兵器戰具悉在城中。後檀和之自朱梧戍進圍范扶龍於區栗城是也。
〈癸酉，宋元嘉十年〉夏五月，林邑范陽邁遣使于宋，求領交州，不許。
林邑王范陽邁遣使入貢于宋，求領交州。宋帝詔答以道遠，不許。是年，宋以右軍參軍李秀之爲交州刺史。
〈丙戌，宋元嘉二十三年〉春三月，宋遣交州刺史檀和之伐林邑，克之，入其城。
初，林邑王范陽邁雖遣使入貢，而寇盜不絕，宋帝使檀和之討之。辰南陽人宗慤家世業儒，慤獨好武事，嘗言：「願乘長風破萬里浪。」及和之伐林邑，慤自奮請從軍。宋以慤爲振武將軍，和之遣慤爲前鋒。陽邁聞軍出，遣使表請還所掠日南民，輸金一萬斤、銀十萬斤。宋帝詔和之，若陽邁果有誠款，亦予歸順。陽邁卒惑其大臣䓯〈音篤〉僧達諫止。和之至朱梧戍，遣府戶曹參軍姜仲基等〈府交州刺史府也〉前詣陽邁，陽邁執之。和之怒，進圍林邑將范扶龍於區栗城，陽邁遣其將范昆沙達救之。慤潛兵迎擊，大破之。五月，和之等拔區栗城，斬扶龍，乘勝入象浦。陽邁傾國來戰，以具裝被象，前後無際。慤曰：「聞外國有獅子，威服百獸。」乃制其形與象相拒。象果驚走，林邑兵大敗。和之遂克林邑，陽邁及其子僅以身免，所獲異名之寶不可勝計。又銷其金人，得黃金數十萬斤，慤一無所取，還家之日，衣櫛蕭然。
註：和之，高平金鄉人，後孝建三年徙刺兗州，酣飲黷貨，免官。病見胡神爲祟，遂卒。朱梧戍，朱梧縣名，漢以來屬日南郡。辰於其地置戍，在古城北境。象浦，縣名，在占城西北。漢象林縣，屬日南郡。隋太業改屬林邑郡。金人，宋書：林邑俗事尼乾道，鑄金銀人像大十圍。
〈戊申，宋明帝泰始四年〉春三月，交州人李長仁據州自稱刺史。
初，宋以劉牧爲交州刺史。牧病卒，州人李長仁殺牧北來部曲，遂據州反，自稱刺史。宋又以南康相劉勃爲交州刺史。勃至，爲長仁所拒，未幾卒。長仁因遣使請降，自貶行州事，許之。
〈己未，宋順帝昇明三年，齊高帝建元元年〉秋七月，齊以李叔獻爲交州刺史。
叔獻，長仁之從弟也。初，長仁卒，叔獻以試武平太守，代領州事，以號令未行，遣使求刺史於宋。宋以南海太守沈渙爲刺史，而以叔獻爲寧遠軍司馬，新昌、武平二郡太守。叔獻旣得朝命，人心服從，遂發兵守險，不納渙，渙畱鬱林卒。齊卽以叔獻爲刺史，撫安南土。
註：新昌、武平，竝註見屬吳建衡三年。
〈乙丑，齊武帝永明三年〉李叔獻閒道入朝于齊。
辰叔獻旣受命而斷割貢獻。是年春正月，齊以大司農劉楷爲刺史，發南康、廬陵、始興兵討之。叔獻遣使乞罷兵，獻二十隊純銀兜鍪及孔雀眊。齊主不許，叔獻懼爲楷所襲，遂閒道自湘州朝于齊，楷迺入鎭。
吳仕曰：齊人於是失刑矣。叔獻以叛臣之親，因緣州牧，威令未行，則求刺史於中朝。旣得朝命，則又拒前刺史於鬱林。齊人於其拒之也，卽以眞刺史授之，旌節旣加，又斷貢獻。及劉楷領命進討，又聽其閒道入朝，不聞正以典刑，後登之事亦然。沮勸如此，其何以服人心、昭國體哉？
註：南康、廬陵、始興，南康、廬陵二郡屬江州，始興郡屬湘州。湘州，古荊州，晉分八郡爲湘州。今屬湖南道。孔雀毦，毦仍吏反，以孔雀毛爲飾也。
〈戊辰，齊永明六年〉夏六月，齊以始興太守房法乘爲交州刺史。
〈庚午，齊永明八年〉冬十月，交州長史伏登之執刺史房法乘，囚之。齊以登之爲刺史。
先是，齊以法乘代劉楷。法乘至鎭，屬〈託也〉疾不理事，專好讀書。長史伏登之因此擅權，改易將吏，不令法乘知。錄事房季文白之，法乘大怒，繫登之於獄。十餘日，登之厚賂法乘妹夫崔景叔，得出。將部曲襲州，執法乘，謂之曰：使君旣有疾，不宜勞。囚之別室。法乘無事，復就登之求書讀。登之曰：「使君靜處，猶恐疾動。豈可看書？」遂不與，乃奏法乘心疾動，不能視事。齊仍以登之爲交州刺史，法乘還至嶺而卒。
〈乙酉，梁武帝天監四年〉春二月，交州刺史李凱據州拒梁，爲長史李畟所殺。
李凱代登之爲刺史，以梁受齊禪，因據州拒之。至是，畟以兵殺凱。梁以畟爲交州刺史。
謹按：李凱，舊史作李元凱，誤。
〈丙申，梁天監十五年〉冬十一月，梁交州刺史李畟攻李凱餘黨阮尊孝等，斬之，州境乃平。梁曲赦交州。
註：曲赦，謂盡赦其黨也。尊孝，舊作尊老，誤。
〈癸卯，梁普通四年〉梁分交州，置愛州。
吳仕史記：自漢以來，以州領郡，六朝因之。凡謂之交州者，刺史所蒞也，統七郡守。諸郡守不得言州。
註：愛州，卽九眞郡地。
右屬西東漢吳晉宋齊梁，起辛未，屬漢武帝元封元年，終庚申，屬梁武帝大同六年，共六百四十九年。

[book_title]卷之四
〈辛酉，梁大同七年〉冬十二月，交阯李賁起兵，逐梁刺史蕭諮，遂據龍編。
李賁，其先北人。西漢末，避居南土。七世至賁，遂爲南人。賁有文武才，仕梁，監九德軍，不得志，歸太平起兵。朱䳒酋長趙肅率眾歸焉。諮覺之，輸賂于賁，奔還廣州。賁乃據州城。綱目：李賁世豪，右有幷韶者，富詞藻，詣選求官。梁吏部尚書蔡撙以幷無前賢，除廣陽門郎。韶恥之，遂歸，與賁謀起兵。會交州刺史蕭諮以刻暴失眾心。二人因連結數州，豪傑俱應。
註：交阯，註見趙武王十年。舊史作：李賁，龍興太平人。今考：太平，唐武德四年置；龍興，陳置，梁辰無此地名。舊史因而追稱之也。今南定太平府瑞英縣紫堂社有帝賁祠在焉。龍編，卽龍淵，註見屬漢元封元年。䳒，註見屬漢建武十六年。廣州，吳始置，分交州之地隸之。蔡撙，濟陽考城人。蕭諮，爵武林侯，梁之宗室。
〈癸亥，梁大同九年〉林邑侵日南，李賁遣其將范修擊于九德，破之。
註：林邑，註見屬晉穆帝永和九年。日南，註見趙術陽王元年。九德，註見屬吳建衡三年。
〈甲子，李南越帝賁天德元年，梁大同十年〉春正月，李賁稱南越帝，建元天德，國號萬春。
李賁因勝敵，稱帝建元，國號萬春，望社稷至萬事也，起萬春殿，以爲朝會之所。
註：萬春，宋樂史太平寰宇記：龍編縣有萬春臺，梁大同交阯李賁作此臺，今青池縣萬福社有萬春湖，一名萬福潭，萬春殿疑在此。
置百官，以趙肅爲太傅，幷韶范修爲相將。
〈乙丑，李天德二年，梁大同十一年〉夏六月，梁遣楊㬓、陳霸先來攻，帝賁奔嘉寧。
綱目：先是，賁據州城，梁遣高州刺史孫冏、新州刺史盧子雄將兵擊之。辰春瘴方起，請待至秋。武林侯諮趣之，至合浦，師潰而歸。至是，遣交州刺史楊㬓擊賁，以陳霸先爲司馬，定州刺史蕭勃會㬓於西江。勃知將士憚遠役，詭說畱㬓，㬓集諸將，將問計。霸先曰：「定州偷安目前，不顧大計。節下奉辭伐罪，當死生以之。豈可逗遛不進，長寇沮眾乎？」遂勒眾先發，㬓以霸先爲先鋒。至州，賁大敗，奔嘉寧城，梁兵進圍之。
註：嘉寧，唐元和郡縣志：嘉寧，本漢麊泠縣地。吳分立嘉寧縣，後因之。合浦，註見趙術陽王元年。西江，在清桂林府永福縣西半里。陽㬓，天水西縣人。霸先，吳興長城人，後爲陳高祖。蕭勃，梁宗室。定州，指蕭勃。節下，猶閣下，指楊㬓。
〈丙寅，李天德三年，梁中大同元年〉春正月，楊㬓等克嘉寧。帝賁奔新昌。
註：新昌，卽峯州。註見屬吳建衡三年。
秋八月，帝賁屯典澈湖，梁兵攻之，大潰，退保屈獠峒。
綱目：李賁復率眾自獠中初，屯典澈湖，梁兵憚之，頓湖口不敢進。霸先謂諸將曰：「我師老而無援，入人心腹，若一戰不利，豈望生還。今乘敵屢敗，人情未固，當出百死，決力取之，無故停畱，事去矣。」諸將莫應。是夜，江水暴漲七尺注湖中。霸先勒所部兵，隨流先進。梁眾鼓譟俱前，賁眾大潰，復竄獠中。舊史：帝賁復退保屈獠峒中，治兵圖後戰，委左將軍趙光復守國，調兵以禦霸先。
註：典澈湖，清通鑑輯覽胡三省註：湖在新昌，卽峯州也。明顧祖禹方輿紀要：典澈湖在太原府西，今堙。按二說未知孰是，竝存備考。屈獠峒，失詳。
〈丁卯，李天德四年，梁太清元年〉春正月，趙光復保夜澤。
光復與霸先相持，未決勝負，霸先軍甚盛，光復度不支，乃退保夜澤。是澤周廻不知里數，草木蕪鬱，澤中有洲沚可居。四面泥淖，土人諳熟路徑，篙獨木舟以行。光復率萬餘人據澤中，晝則屛絕人煙，夜則出兵掩擊梁營，殺獲甚眾，以所得粮食爲持久計。霸先躡而攻之，竟不能克，國人號夜澤王。
註：夜澤，今在快州府東安縣。清一統志：在建昌府東結縣。梁武帝辰，陳霸先擊李賁，賁逃澤中，夜則出掠，因號夜澤。東安，古號東結。舊史註：世傳雄王女仙容媚娘出遊海口，船回至褚家洲，遇褚童子，遂爲夫婦，居于洲上，自成都會。忽夜半風雨大至，拔所居室屋，居人雞犬一辰飛升，辰人呼其洲曰自然洲，澤曰一夜澤。出嶺南摭怪，事屬荒誕，附錄備考。
〈戊辰，李天德五年，梁太清二年〉春三月，帝賁薨于屈獠峒。
帝賁在屈獠峒，冒嵐瘴，至是薨。
〈御批：李南帝雖力不能敵，致事不成，然能乘辰奮起，自帝其國，足爲丁、李之先聲，豈不韙歟？〉
謹按：舊史，梁大同十年甲子，李賁稱帝，建元天德。至戊辰三月薨，則此年猶屬天德五年，光復尚未稱王。舊史遽以元年繫之，未合義例。今以戊辰仍屬天德五年，己巳斷歸光復元年，俾於義例無礙，旦不失事實。
李亡，起甲子，終戊辰，共五年。
〈己巳，趙越王光復元年，梁太清三年〉趙光復稱越王。
光復，趙肅之子，朱䳒人，爲人有威勇，從帝賁征伐有功，拜左將軍。帝賁薨，乃稱王。辰王屯夜澤，以梁兵不退，焚香告天，得龍爪兜鍪之瑞，用以威賊。自此，軍聲大振，所向無敵。
註：朱䳒，註見屬漢建武十六年。龍爪，舊史註：俗傳澤中仙人褚童子乘黃龍自天而下，脫龍爪授王，令頂之兜鍪上以擊賊〈兜，當候切；鍪，莫浮切〉。說文：兜鍪，首鎧。書說：命惟甲冑起。戎註：胄，兜鍪也。
〈庚午，趙越王二年，梁簡文帝大寶元年〉春正月，趙越王攻梁將楊孱，敗之，入居龍編城。
辰梁授霸先威明將軍、交州刺史，趙王猶據夜澤。霸先欲爲持久，計絕糧援，以老其師。會梁有侯景之亂，召霸先還，畱禆將楊孱攻王。王出兵擊之，孱敗死，梁軍潰北歸，國乃平。王入龍編城居焉。
註：侯景，魏懷朔鎮人，叛魏降梁，武帝納之。景復叛梁，攻圍臺城，霸先會兵討之。
李天寶據野能峒稱桃郎王。
先是，帝賁避居屈獠，其兄天寶與族將李佛子入九眞。霸先追擊之，天寶兵敗，乃收餘眾，奔哀牢境夷獠中。見桃江源頭野能峒地沃衍，築城居之，因地名建國號，眾推爲主，稱桃郎王。
註：哀牢，國名。後漢書：哀牢夷者，其先在牢山，後漸滋長，乃分置小王，往往邑居，散在谿谷。宋樂史太平寰宇記：哀牢國，漢永平中內屬，以其地置哀牢、博南二縣，合爲永昌郡。註云：卽今雲南郡。其國西通大秦，南通交阯。明楊愼滇載記：滇域其先居永昌哀牢山麓，族類滋長，支裔蔓衍，割據土地，分爲九十九部。其渠酋有六，各號爲詔。至唐，蒙氏始稱南詔。明蔡方炳廣輿記：雲南永昌軍民府，古哀牢國。唐開元後，南詔竊據。至宋，爲段氏、高氏所據。元開雲南，立金齒宣撫司。明改永昌軍民指揮使。黎阮廌輿地志註：哀牢部落甚繁，在在有之，皆號曰牢。考諸書則哀牢今屬雲南，惟族類甚繁，散居山谷。故我國沿邊老撾、萬象以至鎭寧、鎭蠻、樂邊諸蠻俗皆以爲牢。此處舊史上敍入九眞，下云奔哀牢境夷獠中，或者卽今之鎭蠻、南掌之屬歟？野能峒，失詳。
〈乙亥，趙越王七年，梁敬帝紹泰元年〉李天寶卒，眾推李佛子爲帥。
天寶卒于野能，無嗣。眾推李佛子爲嗣，統其眾。
〈丁丑，趙越王九年，陳武帝永定元年〉李佛子與趙越王戰，弗克，遂請和。
佛子率眾東下，與越王戰于太平。五接，未決勝負。佛子兵少卻，乃請盟。王以佛子前帝賁族，不忍絕，遂割界于君臣洲，俾居國之西，佛子遷烏䳒城。
註：太平，地名。辰佛子自夷獠中率眾東下，與趙王戰于此，後割界于慈廉縣之君臣洲，則是太平當屬古峯州，卽今之山西是。參之唐地理志，太平縣割置封谿，有云屬峯州可證。但載籍不詳，未知的處。其後太平唐、阮二村疑當在此。若謂山南之太平則非。君臣洲，今河內省慈廉縣上下葛二社是。一說上下葛古名上割界、下割界，後改。烏䳒，古交阯地。唐武德四年，置烏䳒縣，與慈廉、武立三縣屬交阯。舊史註：慈廉下姥社是其社，有八郎神祠，蓋雅郎也。
〈辛卯，李後帝佛子元年，陳宣帝大建三年〉李佛子襲趙，取之。
舊史：先是，佛子與趙講和，爲其子雅郎求婚，趙王以女杲娘嫁之，居雅郎爲贅婿。雅郎因盜其龍爪，歸與佛子，謀襲趙。佛子舉兵來攻，趙越王倉卒迎敵，已失龍爪所載，乃與杲娘南奔，爲李兵追逼。至大鴉海口，路絕，投于海。
謹按：舊史載趙越王所得褚童子龍爪，與雅郎入贅竊取，趙王因失龍爪而敗，與蜀安陽王趙仲始之事如出一轍，誣怪不經，所不必辨其閒。重複失實，類多如此。求以信今，傳後抑亦難矣。
註：大鴉海口，古號大鵶，又曰大惡。李改大安，今大安縣羣遼社遼海門有趙越王祠。
趙亡，起己巳，終庚寅，共二十二年。
李佛子稱帝，都峯州。
佛子旣滅趙，乃襲稱南帝號，自烏䳒遷峯州，曰後南帝。
〈壬戌，李後帝三十二年，隋文帝仁壽二年〉帝佛子遣李大權據龍編，李普鼎據烏䳒城。
註：大權，李後帝兄子。大權，舊史作代權，今據隋書改。普鼎，乃別帥。
隋遣劉方來侵，帝佛子降。
隋書：佛子據州稱帝，楊素薦瓜州刺史劉方有將帥略，隋帝以爲交州道行軍總管，統二十七營而進。至都隆嶺，遇佛子軍二千餘人，擊破之。進至峯州，使人諭以禍福。佛子懼，請降。方以佛子北歸，獲其舊將桀黠者皆殺之。
註：楊素，弘農花陰人。劉方，京兆長安人。瓜州，唐屬山南道。都隆嶺，清一統志慶遠府，唐屬安南管，有都龍山。
後李亡，其己卯，終壬戌，共三十二年。
〈乙丑，隋煬帝大業元年〉春正月，隋授劉方驩州道行軍總管，擊林邑，大破之。
綱目：隋諸臣言林邑多奇寶，辰天下無事，劉方新平交州，煬帝授方驩州道行軍總管，經略林邑。軍至海口，林邑王梵志遣兵守險。方擊走之，師渡闍黎江，林邑兵乘巨象四面而至，方戰不利，乃多掘小坑，草覆其上，與戰佯北。林邑逐之，象多顚躓，以弩射象，象卻走蹂其陣，因縱銳師大戰。林邑敗，進兵追之，過馬援銅柱南，八日至其國都。四月，梵志棄城走入海。方入城，獲廟主十八，皆鑄金爲之，刻石記功而還。士卒脚腫，死者十四五。方亦得疾，死于道。
〈御批：兵爲凶器，聖人不得已而用之，所以禁暴安民也。安有黷貨圖利，求厭其欲，而使民殘國弊，毫無顧恤，是何心哉！一將功成萬骨枯，已不足道，矧乎將亦不免，國亦隨亡，誠可爲竆兵黷武者之深戒也。〉
註：驩州，古雄王懐驩部，秦屬象郡。漢屬日南郡。梁改德州。隋開皇改驩州，大業改日南。唐貞觀復置驩州，丁黎因之。李改乂安州。陳改臨江鎭。屬明爲乂安、演州等府。黎光順置乂安承宣。今乂安省是。林邑，註見屬晉穆帝永和九年。闍黎，通鑑集覽註：在占城國北，今未詳的處。林邑國都，今考廣平平政縣忠愛社、麗水縣蘊奧社、承天香水縣月瓢社、廣田縣城中社、廣南延福縣昇平社、平定綏遠縣南安北順二村皆有占王故城。其國都不詳所在。銅柱，註見屬漢建武十九年。
〈辛巳，唐高祖武德四年〉唐授邱和交州大總管。
唐書：大業末，海內苦吏侵，數叛。煬帝以和所莅稱純良，拜交阯太守，撫接盡情，荒憬安之。林邑西諸國數遺和明珠、文犀、金寶，故和富埒王者。梁王蕭銑聞之，遣寗長眞以蠻俚攻和，和懼欲出迎。長史高士廉說和曰：「長眞兵雖多，懸軍遠來，勢不可久。城中勝兵尚可戰，柰何受制於人。」和從之，以爲行軍司馬，逆擊走之。郡爲竪石紀功。隋亡，納款於唐。唐詔授和交州大總管，爵譚國公。
註：邱和，唐書邱和傳：和，洛陽人，仕周開府儀同三司，入隋歷資、梁、蒲三州，以寬和著名。蕭銑，梁宣帝曾孫。綱目：隋煬帝大業十三年，蕭銑起兵稱梁王。恭帝義寧二年，稱帝。東自九江，西抵三峽，南盡交阯，北距漢川，銑皆有之，後降唐。寗長眞，朱椿年欽州志：長眞欽州刺史，寗猛力之子。猛力死，長眞襲刺史。長眞兵彊，兼有鬱州數郡，後降唐。自是，交、愛數州始通。士廉，渤海蓨人。隋仁壽中，舉文才甲科，補治禮郎，以事貶朱䳒主簿，邱和署司法書佐。後與和降唐，歷仕至右僕射。憬，音炯，遠也。荒憬，清一統志作荒域。
〈己卯，唐高宗調露元年〉秋八月，唐初置安南都護府，治交州。
唐書：安南都護府，本交阯，郡治交阯，統州十二，曰交州、陸州、峯州、愛州、驩州、長州、福祿州、湯州、芝州、武峩州、演州、武安州。
謹按：吳仕史：唐改交阯爲安南都護府，曰安南〈當作交州〉，曰愛州，曰福祿州，曰驩州，曰峯州，曰陸州，曰演州，曰長州，以上諸州皆我國界。至如湯州、芝州、武峩州、武安州，未必皆安南地。蓋以其疆域與安南交聯絡故，以屬都護耳。今考宋樂史太平寰宇記，長州土地與九眞同，則長州當近今清化地，但未詳的處。清一統志：欽州有鳥雷、花清、寧海三縣，廢城在焉。則陸州屬清。欽州所謂皆我國界者，恐誤。又潘輝注憲章地輿志謂興化，唐爲芝州。宣光，唐爲湯州。太原，唐爲武峩州。安邦，卽今廣安，唐爲武安州。不知何所證據，姑錄備考。
註：唐書地理志：交州，領縣八：宋平、南定、太平、交阯、朱䳒、龍編、平道、武平。陸州領縣三：鳥雷、華清、寧海。峯州領縣五：嘉寧、承化、新昌、高山、珠綠。愛州領縣六：九眞、安順、崇平、軍寧、日南、長林。驩州領縣四：九德、浦陽、越裳、懐驩。長州領縣四：文陽、銅蔡、長山、其常。福祿州領縣三：柔遠、唐林、福祿。湯州領縣三：陽泉、綠水、羅韶。芝州領縣七：忻城、富川、平西、樂光、樂豓、多雲、恩龍。武峩州領縣七：武峩、如馬、武義、武夷、武緣、武勞、梁山。演州領縣七：忠義、懐驩、龍池、思農、武郎、武容、武金。武安州領縣二：武安、臨江。調露元年，舊史作武德五年，誤，今據唐書改。交州，漢置，以交阯七郡隸之。峯州，註見雄王。愛州，註見屬梁武帝普通六年。芝州，古新興部，今興化省。演州，古越裳部，今爲府屬乂安省。福祿州，今在清化省地界，但未詳的處。長州、湯州，古武定部，今宣光。武峩州，古武定部，今太原。〈懐驩原屬驩州。貞觀初，㪅名演州，尋廢。廣德二年，析驩州，復置。〉
〈丁亥，唐中宗嗣聖四年〉秋七月，俚戶作亂，殺都護劉延祐。桂州司馬曹玄靜擊平之。
唐書：舊俚戶歲半租，延祐責全入。眾始怨，謀亂。延祐殺其渠帥李嗣仙，餘黨丁建等遂叛，合眾圍府城。城中兵少不支，嬰壘待援。廣州大族馮子猷幸立功，按兵不出。延祐遇害，後桂州司馬曹玄靜進兵攻建，斬之。
註：延祐，唐書劉延祐傳：延祐，徐州彭城人，擢進士，有吏能。歷箕州刺史，傳安南都護。玄靜，舊史作直靜。嗣仙，舊史作先。子猷，舊史作由。皆誤，今據唐書改。
〈壬戌，唐玄宗開元十年〉秋七月，驩州梅叔鸞據州稱帝，唐遣內侍楊思勖等擊破之。
唐書：開元安南梅叔鸞叛，稱黑帝，舉三十二州之眾，外結林邑、眞臘、金隣等國據海南，眾號四十萬。思勖請行，召募兵十萬，與光楚客繇馬援故道出不意。叔鸞震駭，不暇謀，大敗，封屍爲京觀而還。
謹按：唐開元安南都護府仍在交州，統州十二，縣五十九，各置守宰管治。租調所供，卒伍所出，皆遵唐命令。而都護府與峰、愛、陸、演諸州未聞有所陷沒。叔鸞如何舉得三十二州之眾，眾號四十萬者乎？竊意叔鸞占據一州，勢亦微眇。當辰玄宗好邊功，思勖、楚客利其險遠，誇大敵勢，以邀功賞耳。不然，以此兵甲土地，而唐兵一臨，便已驚散者何也？舊史亦曰：叔鸞外結林邑、眞臘，眾三十萬，蓋略取唐書，未考其實也。
註：思勖，唐書楊思勖傳：思勖宦者，羅州石城人，本姓蘇。光楚客〈舊史作元，誤〉，江陵人，開元初遷安南都護。眞臘，國名，註見屬唐宣宗大中十二年。金隣，國名，宋太平御覽：金隣國一名金陳。外國傳：從扶南西去二千餘里。馬援故道，朱椿年欽州志：鳥雷嶺，互出大海，西望交阯海東府。馬伏波入安南由此道也，有馬伏波廟在焉。明顧炎武郡國利病書：馬伏波以來，水軍皆由欽州南大海，揚帆一日至交州，潮陽鎮卽其地也。梅叔鸞，驩州天祿枚阜人，今屬河靜省德壽府干祿縣。叔鸞黔黑，故州人號黑帝。今有故城遺址在南塘縣衛山岡，又有祠在是縣香攬社，列爲歷代帝王祠。
〈丁酉，唐肅宗至德二年〉唐改安南都護府曰鎮南都護府。
註：鎮南都護，府治與所統諸州詳見屬唐高宗調露元年。
〈丁未，唐代宗大曆二年〉崑崙闍婆入寇，經略使張伯儀擊破之，築羅城。
安南紀要：崑崙闍婆陷州城，張伯儀求援於武定都尉高正平。援兵至，破之於朱䳒，伯儀㪅築羅城。
註：唐書南蠻傳：闍婆，國東接陸眞臘，西接東天竺，南屬海，北夾南詔，屬國十八，又有小崑崙部、大崑崙國。顧炎武郡國利病書：崑崙，國在林邑南，據此則闍婆廣輪所至，幷包暹、緬諸國，惟彼無統屬，隨處自稱雄長，各以刦掠爲業。今爲諸國所併必力，下寮、江流波、麻六甲等處亦爲洋人所占據，其土人猶稱闍婆崑崙，又其屬國今屬永隆。海分有大小崑崙島，漢民往居作業，已成世代。武定，唐地理志羈縻州名。伯儀，唐書李光弼傳：伯儀，魏州人。初以戰功隸李光弼軍。朱䳒，註見雄王。羅城，註見屬唐懿宗咸通七年。
唐詔旌交州義婦金氏。
唐書烈女傳：節婦金氏，賊帥陶齊亮之母。嘗以忠義誨齊亮，亮頑不受，絕之。自田而食，紡而衣，州里矜法焉。詔賜兩丁，侍養本道，存問終身。
註：齊亮，交州人。
〈戊申，唐大曆三年〉唐復改鎮南爲安南都護府。
〈辛未，唐德宗貞元七年〉夏四月，峰州唐林馮興起兵攻都護府，據之。
先是，峰州唐林人馮興豪富有勇力，能排牛搏虎。唐大曆中，因亂與其弟馮駭率眾威服諸隣邑，號都君，駭號都保都護。高正平爲政重斂，興攻之久不克，乃用鄉人杜英翰之計，率眾圍府。正平以憂死。興入居府治，尋卒。眾立其子安爲都府君，尊興爲布蓋大王。
註：高正平，安南紀要載正平唐代宗辰人初爲武定都尉，以兵援張伯儀有功，拜爲都護。唐林，古社號。舊史註在福祿縣福祿，今改福壽，屬山西省。考山西省冊，福壽甘霖社古號唐林。馮興、吳權皆其社人，今有祠在焉。峰州，舊史作交州，誤，今改。考唐書本紀，德宗貞元七年只載安南酋長杜英翰，反不載馮興事，蓋地遠不詳也。布蓋，舊史註：古俗號父曰布，母曰蓋，故以爲號。
秋七月，唐以趙昌爲都護。
安南紀要：辰交州未平，昌入境撫安之，眾心遂定。昌遣使諭馮安，安率眾降，加經略招討處置使。昌增築羅城，徧歷都郡，名山大川，古跡祀壇，輯爲府志。在府十年，以足疾表求代。
註：趙昌，唐書：趙昌字洪祚，天水人，累遷虔州刺史。安南杜英翰反，以趙昌爲都護，州民嚮化，無敢桀倨。十年，以足疾乞還。
〈辛巳，唐貞元十七年〉唐以裴泰爲都護。
昌求代，唐遣兵部郎中裴泰代之。泰旣至，使軍士剗去城中溝池，合爲一城，又築驩、愛二城，尋爲州將王季元所逐。
〈癸未，唐貞元十九年〉十二月，唐復拜趙昌爲都護。
唐書：辰昌入爲祭酒。未幾，州將逐泰。德宗召昌問狀，昌年踰七十，奏對精明。帝奇之，復拜都護。詔書至，州人相賀，叛兵卽定。昌後遷嶺南節度使，降輯陬荒，以勞歷遷工部尚書、太子少保，卒年八十五，贈楊州大都督。
吳仕曰：延祐虐俚戶而啓丁建之亂，正平重州賦而動英翰之兵。趙昌一至，而眾遂安。再至，而亂乃定。邊吏賢否，所繫如此。大抵北人率以本州荒遠，輕其選。當是之辰，民墜塗炭，無所叩訴。讀史至此，可爲慨嘆也夫！
〈戊子，唐憲宗元和三年〉唐以張舟爲都護，舟修築大羅城。
安南紀要：初，舟爲經略判官，遷都護，乃修築羅城，造艨艟三百艘，每艘戰手二十五人，棹夫二十三人，棹船向背，疾如風。驩、愛二城，前爲環王所攻毀，皆修築之。
註：宋樂史太平寰宇記：元和四年，安南都護張舟攻環王國僞驩、愛都統，殺三萬餘人。艨艟，艨音蒙，艟音同，狹而長曰艨艟，以衝突敵船。驩愛，二城前裴泰所築。環王，林邑國君號。
〈己亥，唐元和十四年〉驩州刺史楊清反，襲府城，殺都護李象古。
綱目：象古貪縱苛刻，失眾心，清世爲蠻酋，象古召爲牙將，令討黃峒蠻。清因人心怨怒，夜還襲州城，陷之，殺象古。唐書：楊清者，蠻酋也，常鬱鬱思亂。會討黃賊，象古發甲助之，清遂還襲州城，殺象古。詔赦清爲瓊州刺史，以桂仲武爲都護。清拒命，武分諭渠酋，擊斬清，夷其族。
註：象古，唐書曹王明傳：象古，唐宗室李皋之子。元和十四年，爲安南都護。桂仲武，舊史作桂仲，誤，今改。黃峒，唐書南蠻傳：西原蠻有黃氏，居黃橙峒，地接南詔，號黃峒。蠻攻桂、管十八州，所至焚掠，唐人號爲黃賊。及都護府兵亂，助楊清殺李象古。瓊州，清一統志：漢珠崖地，唐分置瓊州，屬嶺南道。
唐以馬總爲都護。
唐書：馬總以虔州刺史遷安南都護，清廉不撓，用儒術教其俗，政事嘉美，俚獠安之，建銅柱二劖，著唐德，以明伏波之後。
謹按：馬總都護政事嘉美，舊史闕之不載，今考唐書增補之。但本傳只云元和中，無有明著年月，故於元和末連書之以存事實。
註：馬總傳：馬總字元會，扶風人。虔州，唐地理志：虔州屬江南道。銅柱，註見屬漢建武十九年。劖，音巉，鐫也。
〈甲辰，唐穆宗長慶四年〉冬十一月，都護李元嘉移府城於東關門外。
安南紀要：元嘉以城門有逆水，恐州人多叛，因移府治。蘇瀝江方築小城，有相者曰：「君力不足築大城，五十年後當有姓高者於此定都建府。」至咸通中，高騈築羅城，如其言。
註：蘇瀝，是珥河之支流。清一統志：蘇瀝江自交州府城東北，轉而西行，直抵銳江。昔有人名蘇瀝者在此，故名。明永樂初，黃福重浚，因㪅名來蘇，今在河內省城之東。壽昌縣有江口，是從珥河分流處也。
〈乙巳，唐敬宗寶歷元年〉唐徙都護府治宋平。
註：宋平，明顧祖禹方輿紀要：宋平，在府南，漢龍編縣地。劉宋初，析置宋平縣。隋屬交州。則宋平當在古都護府郭下。清一統志：宋平縣屬古交州，有𨏩𨻻故城在縣西七十五里。今考𨏩𨻻城是。漢初交阯郡治在今北寧省超類縣隴溪社，去河內省城三十餘里。
〈戊申，唐文宗太和二年〉峰州刺史王昇朝反，都護韓約討誅之。
唐書：韓約志勇決，略涉書，有吏幹，歷虔州刺史。及昇朝叛，約領安南都護討平之，昇朝伏誅。後府軍亂，約爲所逐，奔還廣州。
註：韓約，唐書王璠傳：韓約朗州武陵人，以錢粟進。
〈丙辰，唐開成元年〉唐以馬植爲都護。
唐書：開成初，植爲安南都護，精吏事，以文雅絢飾，爲政清淨不煩，峒民便安。羈縻諸首領皆來納款，請賦租約束。三年，植表置武陸州。事實可據，舊史皆遺之不載，只載屬唐會昌元年武渾代韓約爲經略使。今考唐本紀文宗太和三年，約爲亂軍所逐，計自太和二年至會昌元年，中間開成，凡五年，當有馬植都護，則渾繼植而非代約也。今依唐書改補之以表良守而正遺謬云。
註：馬植傳：植，扶風人，第進士，又擢制策科。羈縻，唐地理志：太宗旣平諸番，蠻夷稍稍內屬，卽其部落列置州縣，以其首領爲都督刺史，皆得世襲，號爲羈縻。綱目集覽：漢官儀曰馬，曰羈牛，曰縻，言制四夷要如馬牛之受羈縻也。武陸州，羈縻州名，今所在無考。池珠，漢書：孟嘗爲合浦太守，合浦去珠復還。清一統志：池在合浦縣東南，郡人採珠之所。
〈辛酉，唐武宗會昌元年〉唐以武渾爲經略使。
渾旣至，役將士治府城，府軍復亂燒城樓，刦府庫。渾遂奔廣州，監軍段士則撫亂眾，州乃定。
〈丙寅，唐會昌六年〉秋九月，南詔蠻入寇，經略使裴元裕率諸道兵擊敗之。
註：唐書本紀作會昌六年九月，舊史作秋七月，誤。南詔，綱目註：南詔之先本哀牢夷，地居姚州西唐。地理志：姚州雲南郡東南接交阯，西北接吐蕃。蠻語謂王曰詔，先有六詔，曰蒙嶲，曰越析，曰浪穹，曰邆賧，曰施浪，曰蒙舍。蒙舍最在南，故謂之南詔。至開元，南詔皮邏閤寖彊大而五詔微弱，乃以利啖劍南節度使王昱，求合六詔爲一。朝廷許之，賜名歸義。於是以兵威服羣蠻，遂破吐蕃，徙居太和城，卒爲邊患。唐書南詔傳：南詔自開元皮邏閤合六詔爲一，歷傳至豐祐子酋龍。咸通元年，僭稱帝，建元建極，國號大禮，屢寇交州，爲高騈所敗，奔還。邆，徒登切，音騰。賧，吐濫切，音倓。
〈丁丑，唐宣宗大中十一年〉夏四月，唐以朱涯爲經略使。
辰本州數有邊患，涯以右千牛衛大將軍遷爲經略使。未幾，復還廣州。
〈戊寅，唐大中十二年〉春正月，唐以王式爲經略都護使。
唐書：式爲晉州刺史，以善最稱，遷安南都護。故都護田旱作木柵，歲收緡錢。旣不辰完，而所責益急。式取一年賦市艻木，豎周十二里,罷歲賦外率以紓齊民。浚濠繚柵,外植刺竹,寇不能冒。後蠻兵掠錦田步，式使譯者開諭，蠻一夜去，遣人謝曰：我自執叛獠，非爲寇也。綱目：式有才略，至府，都校羅行恭久專府政，麾下精兵二千，都護軍纔羸兵數百。式至，杖而黜之。
註：王式，唐書王播傳：式太原人，擢賢良方正科。大中中，爲晉州刺史，活流民數千人，以善稱，遷安南都護。艻木，艻音刺，木名爲柵，可支數十年。綱目註：明永樂中，尚書陳洽在交阯訪得。安南志：唐王式樹艻木爲沒壕，周植刺竹，寇不能犯。今交阯有艻木。錦田，未詳所在。步，卽渡也，青箱雜記：嶺南謂津爲步。
夏五月，土蠻來寇，王式擊卻之。
唐書南詔傳：初，李琢爲經略使，苛墨自私，以斗鹽易一牛。夷人不堪，結南詔將段酋遷寇都護府，號白衣沒命軍。琢又殺蠻酋杜存誠，羣蠻怨怒，導南詔盜邊，交州始有邊患。至是，蠻來寇，式擊卻之。
秋七月，州民亂，圍府城，王式捕誅之。
安南紀要：辰有姦民相聚爲亂，乘夜鼓譟圍城，聲言經略使朱涯使麾下校黃頭軍渡海來襲，願送都護北歸，我頓〈次也〉此城北禦黃頭軍。式方食，或勸之避。式曰：「吾足一動則城潰矣。」徐食畢，擐甲率左右登城，建大將軍旗，坐以責，亂者反走。明日，悉捕誅之。本州饑亂相繼，六年無上供，軍中無犒賞，式始修貢職，饗士卒。占城、眞臘皆復通使，還所掠民。
註：黃頭軍，唐書：忠武戍卒服短後褐，以黃巾冒首，南方號黃頭軍，天下銳卒也，辰經略朱涯已還廣州，故云。占城，卽林邑，註見屬晉穆帝永和九年。眞臘，在林邑之南。唐書：眞臘一曰吉蔑，本扶南屬國。唐神龍後分爲二半，北多山阜，號陸眞臘，卽今高蠻半。南際海，饒陂澤，號水眞臘。今爲南圻六省。
〈庚辰，唐懿宗咸通元年〉春三月，唐以李鄠爲都護。
綱目：淅東賊裴甫作亂，唐帝議選將，夏侯孜曰：王式，儒家子，前在安南，有功可用也。乃召拜式淅東觀察使，以李鄠代爲都護。
註：鄠，候古切，音戶。
冬十二月，南詔陷府城，都護李鄠棄州走。
通鑑：鄠初至府，殺蠻酋杜守澄，其黨因誘南詔蠻攻陷府城，鄠奔武州。
〈辛巳，唐咸通二年〉夏六月，唐以王寬爲經略使。
李鄠失利，唐發邕管及隣道兵來救。通鑑：鄠自武州收集士兵攻羣蠻，復州城。唐帝責其失守，貶儋州司戶。尋以杜氏彊盛，務存姑息，冀收其用，乃贈守澄父存誠金吾將軍，再責鄠殺守澄之罪，長流崖州，以鹽州防禦使王寬代之。
註：邕管，卽邕州，唐置。綱目集覽：管，猶府也。儋州，卽儋耳，唐屬嶺南道，註見趙術陽王建德元年。
右起辛酉，屬梁大同七年，終辛巳，屬唐咸通二年，共三百二十一年。

[book_title]卷之五
〈壬午，唐咸通三年〉春二月，南詔復入寇。唐以蔡襲爲經略使，發兵禦之。
綱目：南詔入寇，王寬數告急。唐帝以前湖南觀察使蔡襲代之，仍發許、滑、徐、汴、荊、襄、潭、鄂等道兵，合三萬人，授襲以禦之。兵勢旣盛，蠻遂引去。
註：許、滑、徐、汴、荊、襄、潭、鄂，八州名。
夏五月，唐分嶺南爲東、西二道，以韋宙、蔡京爲節度使。
綱目：左庶子蔡京性貪虐多詐，辰相以爲有吏才，奏遣制嶺南事。嶺南舊分五管，曰廣、桂、邕、容、安南，皆隸嶺南。京奏請分廣州爲東道，邕州爲西道，乃以韋宙及京分領之。蔡襲將諸道兵在安南，京忌之，恐其立功，奏稱蠻兵遠遁，邊徼無虞，請罷戍兵，從之。襲累奏羣蠻伺隙，不可無備，乞畱兵五千，不聽。襲作十必死狀申中書，辰相聽京言，不之省。京爲政苛慘，闔境怨之，爲軍士所逐，貶崖州司戶，不肯之官，還至零陵，敕賜自盡。
註：廣、桂，舊史作廉、桂，誤。韋宙，京兆萬年人。唐書韋丹傳：丹子宙，遷嶺南節度使。
〈癸未，唐咸通四年〉春正月，南詔陷都護府，經略使蔡襲及虞候元維德死之。
綱目：南詔率羣蠻五萬人來寇，襲告急，敕發荊湖兵二千、桂管兵三千赴之。未至，南詔已圍府城，救兵不得至。城陷，襲左右皆盡，徒步力戰，身集十矢，欲趣監軍船，船已離岸，遂投水死。荊南將士四百餘人走至城東水際，虞候元維德謂眾曰：吾輩無船，入水必死，不若還與蠻鬭，以一身易二蠻，亦爲有利。遂還向城，縱兵殺蠻二千餘人。逮夜，蠻將楊思縉出救，維德等敗死。南詔兩陷都護府，所殺虜且十五萬人。畱蠻兵二萬，使其將思縉據府城，溪峒夷獠皆降。
註：楊愼滇載記：唐咸通四年，南詔蒙世隆寇交阯，殺虜幾十五萬人，畱兵二萬，使其將楊思縉據之，溪峒夷獠皆降。五年，寇邕州，敗還。七年，節度使高騈大破之，復定交阯。以此考之，此辰南詔則蒙世隆也。
夏六月，唐廢都護府，置行交州於海門鎭，以宋戎爲刺史，康承訓兼嶺南諸軍行營。
安南紀要：辰南詔陷府城，唐召還諸道兵保嶺南，西道廢，廢都護府，置行交州於海門鎭，以右監門衛將軍宋戎爲行交州刺史，武義節度使康承訓兼嶺南及諸軍行營。綱目：承訓至邕州，不設斥候，南詔帥六萬人將入境，承訓遣兵拒之，五道八千人皆沒，惟天平軍後至得免。承訓不知所爲，副使李行素帥眾治濠柵，甫畢，蠻軍合圍。四日，攻具將就。諸將請夜分道斫蠻營，承訓不許，有天平小校再三力爭，乃許之。將勇士三百，夜，縋城而出，散燒蠻營，斬五百餘級。蠻解去，承訓冒功奏捷，加承訓撿挍右僕射，子弟親昵皆奏功受賞，燒營小挍不陞一級，由是軍中怨怒。
註：承訓，唐書康日知傳：承訓，靈州人，康日知之子。推門功累進右神武將軍，擢武義節度使，徙嶺南西道。海門，清一統志：海門鎭，在今鬱林州博白縣西十五里，舊爲入安南之道，高騈治兵于此，進復安南是也。或謂海門鎮在海陽，是誤認吳權擊弘操，植杙於海門，故云。
秋七月，唐復置都護府於行交州，以宋戎爲經略使，發山東兵鎭之。
綱目：唐諸道兵來援安南者，屯據嶺南，饋運勞費。潤州人陳磻石上言請造千斛大舟，自福建運米泛海，不一月至廣州，從之，軍食以足。然有司以和雇爲名，奪商人舟入海。或遇風濤沈溺，有司繫綱吏舟人，使償其米，人苦之。
註：綱吏，卽綱典。綱目集覽註：主漕運案牘之吏。
〈甲申，唐咸通五年〉唐以總管經略使張茵兼勾當交州事。
綱目：辰南詔寇邕州，唐官軍敗沒，承訓冒功，加撿挍嶺南節度使。韋宙知承訓所爲，以書白宰相，乃罷承訓，以張茵代之，益海門鎮兵三萬五千人，令茵進取府城。
秋七月，唐以高騈爲都護總管經略招討使。
安南紀要：張茵逗遛不進，夏侯孜薦驍衛將軍高騈代茵，所將兵悉以授騈。
註：唐書高騈傳：騈，小字千里，幽州人，崇文之孫。家世禁衛，幼頗修飭，折節爲文學，與諸儒交，硜硜譚治道，兩軍中人㪅稱譽之。事朱叔明爲司馬，辰有二鵰竝飛，引弓欲射，且祝之曰：「我長且貴，當中一發。」遂疊中之，眾大驚，因號落鵰侍御。累遷右神策都虞候，有功遷秦州防禦使。南詔陷交州，以騈代張茵討之。劉瑑傳：夏侯孜，字好學，亳州譙人。硜硜，音鏗石聲，又小人貌。兩軍中人，綱目作兩京宦官。鵰，音貂，胡地鷙鳥。
〈乙酉，唐咸通六年〉秋七月，高騈進軍至峰州，擊蠻眾破之。
綱目：騈治兵于海門鎮未進，監軍李維周惡騈，欲去之，屢趣進軍。騈以五千餘人先濟，約維周應援。旣行，維周擁餘眾不發。九月，騈至南定，峰州蠻眾近五萬，方穫田，掩擊，大破之，斬蠻將張詮等，收所穫以食軍。
註：南定，唐地理志：武德四年置，隸交州。宋樂史太平寰宇記：南定縣有東究山。清一統志：東究山在嘉林州。今考東究山在北寧嘉平縣，則南定縣當在嘉林嘉平縣界。峰州，註見雄王。
〈丙戌，唐咸通七年〉夏四月，高騈克復州城。唐加騈撿挍工部尚書。
唐書：辰南詔蠻酋龍除段酋遷爲善闡節度使，遣楊緝思助酋遷入寇，以范跜些爲府都統，趙諾眉爲扶邪都統。
綱目：騈進擊南詔，屢破之，捷奏至海門，維周皆匿之，奏騈玩敵不進。帝怒，欲貶騈，以右武衛將軍王晏權代之，召騈詣闕。是月，騈復大破南詔，殺獲甚眾，遂圍州城十餘日，蠻困促甚。城且下，會得王晏權牒，已與維周將大軍發海口。騈卽以軍事授韋仲宰，與麾下百餘人北歸。先是，仲宰遣小使王慧贊騈遣小挍曾衮齏捷書歸唐，奏捷至海中，望見旌旗東來，問遊船云新經略與監軍來也。二人謀曰：「維周必奪其表。」乃匿於島閒。維周過，卽馳詣京師。唐帝得表大喜，加騈撿挍工部尚書，使復鎭。騈至海門而返。晏權暗惰，維周凶貪，諸將不爲之用，遂解重圍，蠻人遁去者太半。騈至，復督
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>