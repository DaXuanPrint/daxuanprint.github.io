<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,宋宰辅编年录【四库本】全文在线阅读,宋宰辅编年录【四库本】全文在线下载,大玄古籍书库">
<meta name="description" content="《宋宰辅编年录》20卷,南宋徐自明编撰。徐字诚甫,浙江永嘉(今温州)人。此书是一部专门记载宰相、执政〈宰相的副职〉任免情况的著作,在徐自明之前,宋人的这一类著作已出现了不下10种,但这些书大都是以年表的形式记录宰辅的任免,而对他们任职,去职的缘由及在位期间的政绩等等不作交代,徐氏有鉴于此,便重新编纂了这部《编年录》。此书上起北宋太祖建隆元年(960),下迄南宋宁宗嘉定八年(1215),记载了两宋13朝250余年间宰相、执政大臣的任免情况。其体例是以年月为经,以人物事迹为纬,在每人之下,先列任免时间,注明此">
<title>宋宰辅编年录【四库本】_徐自明_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宋宰辅编年录【四库本】</span> <br/>
          作者： <span class="inputVal" id="bkauthor">徐自明</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]462253</span> <br/>
          说明： <span class="inputVal" id="bkdec">《宋宰辅编年录》20卷,南宋徐自明编撰。徐字诚甫,浙江永嘉(今温州)人。此书是一部专门记载宰相、执政〈宰相的副职〉任免情况的著作,在徐自明之前,宋人的这一类著作已出现了不下10种,但这些书大都是以年表的形式记录宰辅的任免,而对他们任职,去职的缘由及在位期间的政绩等等不作交代,徐氏有鉴于此,便重新编纂了这部《编年录》。此书上起北宋太祖建隆元年(960),下迄南宋宁宗嘉定八年(1215),记载了两宋13朝250余年间宰相、执政大臣的任免情况。其体例是以年月为经,以人物事迹为纬,在每人之下,先列任免时间,注明此人自何地何职升为宰辅,或是免去宰辅后改任何职,下面再引录宰辅任免制词,最后详细记载此人的字号里贯,并大量引述各种史籍有关此人任免缘由的记载。此书材料来源,记载任免时间和职务,主要依据前人的几种记录宰辅任免情况的专著。而记述宰辅政治活动的部分,则取自各种史书、政书、笔记、诏令奏议集、行状碑铭等等,在每段引文后面都注明出处,总计引书约为50种,资料可靠,叙事详实,在南宋的私家撰述中算得上是一部内容严谨的著作。这部《编年录》对于研究宋代宰辅大臣的政治活动以及宋代党争最有价值。</span> <br/>
          封面： <span class="inputVal" id="bkimg">Z_6084.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宋宰辅编年录【四库本】
[book_author]徐自明
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]462253
[book_dec]《宋宰辅编年录》20卷,南宋徐自明编撰。徐字诚甫,浙江永嘉(今温州)人。此书是一部专门记载宰相、执政〈宰相的副职〉任免情况的著作,在徐自明之前,宋人的这一类著作已出现了不下10种,但这些书大都是以年表的形式记录宰辅的任免,而对他们任职,去职的缘由及在位期间的政绩等等不作交代,徐氏有鉴于此,便重新编纂了这部《编年录》。此书上起北宋太祖建隆元年(960),下迄南宋宁宗嘉定八年(1215),记载了两宋13朝250余年间宰相、执政大臣的任免情况。其体例是以年月为经,以人物事迹为纬,在每人之下,先列任免时间,注明此人自何地何职升为宰辅,或是免去宰辅后改任何职,下面再引录宰辅任免制词,最后详细记载此人的字号里贯,并大量引述各种史籍有关此人任免缘由的记载。此书材料来源,记载任免时间和职务,主要依据前人的几种记录宰辅任免情况的专著。而记述宰辅政治活动的部分,则取自各种史书、政书、笔记、诏令奏议集、行状碑铭等等,在每段引文后面都注明出处,总计引书约为50种,资料可靠,叙事详实,在南宋的私家撰述中算得上是一部内容严谨的著作。这部《编年录》对于研究宋代宰辅大臣的政治活动以及宋代党争最有价值。
[book_img]Z_6084.jpg


[book_title]目录
钦定四库全书　　　　史部十二
宋宰辅编年録目録　　　职官类一【官制之属】
第一卷
太祖皇帝
第二卷
太宗皇帝
第三卷
真宗皇帝
第四卷
仁宗皇帝上
第五卷
仁宗皇帝下
第六卷
英宗皇帝
第七卷
神宗皇帝上
第八卷
神宗皇帝下
第九卷
哲宗皇帝上
第十卷
哲宗皇帝下
第十一卷
徽宗皇帝上
第十二卷
徽宗皇帝下
第十三卷
钦宗皇帝
第十四卷
高宗皇帝上
第十五卷
高宗皇帝中
第十六卷
高宗皇帝下
第十七卷
孝宗皇帝上
第十八卷
孝宗皇帝下
第十九卷
光宗皇帝
第二十卷
宁宗皇帝
【臣】等谨案宋宰辅编年录二十卷宋徐自明撰自明字诚甫号慥堂永嘉人尝官太常博士终零陵郡守始神宗命陈绎为拜罢録元丰间司马光复作百官公卿拜罢年表上之其後曾巩谭世积蔡幼学李焘各有撰述而缺略未备自明因作此书以宋世官制中书枢密为二府俱宰辅之职故自平章事参知政事枢密使知枢密院事及同知签书枢密院事皆着其名位而详其除罢黜陟之由编年系日起建隆戊午迄嘉定乙亥大都本之通监长编系年要録乙未録东都事略而又旁采他书以附益之本末赅具最为简晰又据宋朝大诏令玉堂制草备録其鎻院制词更有禆於文献宋史宰辅年表其纪述皆以此书为准而亦颇有错互如建隆元年赵普拜枢副此录在八月甲申而年表在戊子太平兴国四年石熙载拜签枢此录在正月庚寅而年表在癸巳太平兴国八年宋琪拜参政此录在三月庚申而年表在癸亥雍熙三年辛仲甫拜参政此录在六月戊戍而年表在甲辰此类极多足为读史者考异之助至宋世所降麻制例载某人所行之词此录间存姓名亦可备掌故特其中如端拱元年吕蒙正拜相制为李沆词治平二年文彦博除枢密使制熙宁二年陈升之拜相制为王珪词元符三年曾布拜相制为曾肇词并见於宋文监而此反阙注撰人其他似此者甚多又熙宁四年陈升之起复入相以力辞不拜而制命已行其词出元绦手亦见宋文监中乃并其文佚而不载俱不免有所挂漏然二百五十年间宰执之贤否进退毕具是编於以考国是而备官箴洵无愧淹通之目矣其书在宝佑间自明子居谊宰永福尝刻之县学後渐亡佚明嘉靖间大兴吕邦燿始得抄本於焦竑家而缺其两卷後周藩宗室勤?以所藏残本补足因复梓而传之焉乾隆四十一年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
钦定四库全书
宋宰辅编年録序
本朝大诏令登载相麻不及执政之制宰辅拜罢録仅纪岁月名氏而扬廷之命无述焉览者病之故太常博士徐君自明纂成宋朝宰辅编年録二十卷首起建隆庚申至于嘉定乙亥凡二百五十余年本之以长编繋年録纬之以大诏令拜罢録与夫玉堂制草诸书而一时黜陟之由羣公评品之论奉常行实之考旁引曲彚靡有漏略其用心亦勤矣夫一代之盛则有一代之元勲硕辅钜德丰功铭于烝【阙】彞鼎书于旗常竹帛固不待赞述其间贤佞进退正邪消长关于世道泰否者了然一览之顷辞令云乎哉彼齐鲁大臣史失其名汉相列传独书免册是编也其亦足为信史羽翼欤君之子居谊宰永阳有廉称辍奉锓梓于学可谓能成先志者我宋亿万年无疆惟休臣亦有无穷之闻续而书之未有艾云宝佑丁巳清明宝章阁学士通议大夫提举隆兴府玉隆万寿宫嘉兴县开国子食邑六百户陆德舆序
永嘉徐常博自明作宋朝宰辅编年録其子永阳邑大夫居谊刋之于梓谒序于予予曰宰辅者安危治乱之所寄也汉四百年称萧曹丙魏唐三百年称房杜姚宋岂不戞戞乎其难矣哉国朝自建隆以至嘉佑赵韩王普李公昉宋公琪张公齐贤吕公蒙正吕公端李公沆向公敏中毕公士安寇公凖李公廸王公旦王公曾晏公殊杜公衍富公弼文潞公彦博韩忠献王琦又何其彬彬然盛也中间不幸而王安石相奸庸相继庸则陈升之吴充韩绦奸则王珪蔡确韩缜元佑更化幸而有司马文正公光吕正献公公着范忠宣公纯仁数人又不幸而章子厚相奸凶复相继蔡京过于章子厚王黼过于蔡京若曾布赵挺之何执中刘正夫余深郑居中微不及子厚京黼造祸者奸成祸者庸祸极于吴敏何?辈而不可制矣若二人者又奸庸相半者也嗟夫人耶天耶天将开建隆以来之治故名臣相项背天将兆靖康之祸故奸凶接武李公忠定纲言验于疏水功验于围城高皇帝以其为命世之英而相之不越七十有五日间之者黄濳善也忠定昭武人濳善亦昭武人并生而并相岂非天乎濳善罢忠定亦竟不得志赵公鼎张公浚忠定之亚也相皆不得久而久于其位者秦桧也忠定张赵金所恶也桧金所喜也其久其近天意可知矣自後相有可称者陈公康伯陈公俊卿赵公汝愚而已中兴而後又何其太寥落耶?胄之徒则世目以为京桧者也贤者则不得久而?胄之徒皆得久于其位此岂人耶予尝论三代而上伊傅周召皆以儒者相大儒如孔子不过摄相而已孔子而後以儒得相者惟司马文正公岂非盛哉然亦不得久向若神宗以所以待安石者早相司马公及程公颢天下岂不被儒相之福耶论皇宋宰辅者每为之三太息常博之为是録也于美恶皆不没其实贤于世之类书多矣宝佑五年五月【阙】日龙图阁学士朝奉大夫新知西外宗正事赵【阙】故太常博士徐公永嘉之经师宿儒容止靖严言悉中节行不越矩论着满室蝇头手笔无一字不端楷皆有益于世敎其録宰辅也昉时年十八九执册应对其间粗审颠末後三十余载欲板于三山郡斋而未果会公之子居谊来宰永福政成能以俸金刻之县学为一代之盛典可敬也公字诚甫号慥堂终零陵郡守云宝佑五年五月五日朝散郎集英殿修撰提举建宁府武夷山冲佑观永嘉县开国男食邑三百户赐紫金鱼袋陈昉谨书
司马温公既体春秋左氏传为编年一书又欲仿班史叙宋兴以来百官沿革公卿除拜作百官公卿表以便省览今观徐公编年惟及宰辅而百官不及则于省览为尤便宋朝历代名德布满百职辉映史册先後相望温公犹思表而出之夫岂不足于夷考而公之编年曰姑舍是非略也嫓诸作室之工书于栋者惟都料匠与副之而梓人不与焉公之编年意或以是夫大臣之进退臧否国之否泰系焉关涉至大故公之为此书也自建隆庚申讫嘉定乙亥其间元臣硕辅诰命所褒建议所否出处之颠末德业之汚隆长编系年所不载拜罢录年表所不具而杂出于他书旁搜远括靡有遗弃厘为卷帙用工虽勤然操其枢要举其宏纲贤于劳而寡要者远矣谈者咸谓是书之成可观世道吁岂惟是哉观庆历之盛则杜富韩范之事业在所勉观熙丰之事则荆舒之学在所惩下不负所学则景行先哲区别邪正以丕寅亮之规上不负吾君则追法前猷吹虀往辙益谨乎若时登庸之道则是书有补于世所以续皇家万亿年无疆之休自此编年始真作宋一经者也公讳自明尝为太常博士子居谊宰永阳以廉名鸣琴之暇取家藏之袐锓于邑序使垂世懿范不至无传厥功不在编年下宝佑丁巳八月朔中奉大夫福建路转运判官章铸序

[book_title]卷一
钦定四库全书
宋宰辅编年録卷一　　　宋　徐自明　着
太祖建隆元年【庚申】
二月乙亥周宰相范质司徒加兼侍中【自守司徒兼门下侍郎同中书
门下平章事昭文馆大学士参知枢密院事依前守司徒加兼侍中】
王溥加司空【自尚书右仆射兼门下侍郎同中书门下平章事监修国史参知枢密院事加守司
空兼门下侍郎同平章事】
魏仁浦加尚书右仆射【自枢密使行中书侍郎同中书门下平章事集贤殿大学士依
前枢密使加尚书右仆射兼中书侍郎同平章事】
【国朝沿唐故事以太尉司徒司空为三公以尚书令侍中中书令为三省长官以同中书门下平章事为宰相以左右仆射为宰相官○守司徒司空唐故事虽三公亦必冠以文散阶国初因之○宰相所居省谓之中书门下国政所出也宰相初拜无有不带中书门下侍郎者旧制三师三公左右仆射平章事并兼两省侍郎首相兼门下侍郎次相兼中书侍郎○宰相分领三舘亦因唐及五代之故首相为昭文舘大学士其次为监修国史又其次为集贤殿大学士○枢密院起于後唐庄宗以郭崇韬为使始分掌朝政与中书抗衡晋废复置自是相承不改周宰相范质王溥兼参知枢密院事魏仁浦兼枢密使至是质溥皆罢参知枢密院事魏仁浦独仍旧兼枢密使○官制沿革】
制曰虞舜有纳麓之功弗迷风雨夏后享锡圭之瑞乃奠山川然後大洽讴謡光符揖逊顾惟凉德骤集鸿名旣用心以存公思与物而更始式宣景化属在冢司乃眷弼臣宜畴异数【具官范质】镇时雅量纬俗宏材明去就于几先识变通之可久岩廊益峻衡石无欺十载于兹万邦咸乂【具官王溥】策名藩府佐命前朝冠顔子之四科陈臯陶之九德秉彛不紊惠廸有光寅亮之功搢绅允瞩【具官魏仁浦】谦和有立谨重自持周旋三事之司练达万几之务言无泄露望洽弥纶康济之才邦家所注咨尔三后弼予一人而皆稽玄象以酌羣情率具僚而遵外禅是用进为常伯命作司徒叙百揆以奋庸张四维而是赖於戱托王公之上既开国以承家倚辅相之臣期代天而理物各践厥位时维钦哉【本朝大诏令】
【国初命周朝三相同为一制至罢相亦然後太宗命宋琪李昉并相及李昉张齐贤并相其制亦同自後二相并命皆各自为制云○国朝范鲁公质王文献溥魏宣懿仁浦秉钓史舘昭文集贤三相俱全自後太宗初即位薛文惠居正沈恭惠伦卢大戎多逊真宗咸平二年李文靖沆向文简敏中吕文穆蒙正仁宗至和二年刘文忠沆文潞公彦博富韩公弼元佑初司马温公为左仆射文潞公平章军国重事吕正献平章军国事皆三相也至三年温公薨文吕二公在位而吕汲公大防范忠宣纯仁为左右仆射始四相然不久也五朝俱立三相○本朝宰相兼公师者范鲁公王文献赵韩王薛文惠自後王文正丁晋公冯文懿王文公吕文靖韩忠献曾宣靖富韩公文潞公吕正献蔡师垣秦师垣陈鲁公而已余皆罢政後方拜○挥尘録○宰相兼公师】
质字文素魏州宋城人溥字齐物太原榆次人仁浦字道济卫郡汲县人○初质溥皆举进士仁浦少为刀笔吏隶枢密院周世宗朝自枢密承旨拜中书侍郎同中书门下平章事兼枢密使始议者以仁浦不由科第进世宗曰顾才如何耳遂用之【王称东都事略】○太祖以是年正月甲辰受禅于周二月乙亥首用周朝三相范质尝奏疏言宰相者以举贤为本职以掩善为不忠所以上佐一人开物成务端明殿学士吕余庆枢密副使赵普富有时才精通治道经事覇府历岁滋深自陛下委以重难不孤倚仗每因欵接备覩公忠伏乞授以台司俾申才用今宰辅未备久难其人以二人器能攀附幸会孰谓不然上嘉纳之【李焘通监长编】先是宰相见天子必命坐有大政事则面议之常从容赐茶而退自余号令除拜刑赏废置但入熟状画可降出即行之唐及五代皆不改其制犹有坐而论道之遗意焉质等自以前朝旧臣稍存形迹且惮上英睿每事辄具劄子进呈退批所得圣旨而同列署字以志之尝言于上曰如此则尽禀承之方免妄庸之失矣上从之由是奏御寖多或至旰昃赐茶之礼寻废固弗暇于坐论矣遂为定式盖自质等始也○庆历二年二边用兵富文忠公为制诰建言边事系国安危不当专委枢密周宰相魏仁浦兼枢密使国初范质王溥为宰相兼参知枢密院事今兵兴宜使宰相以故事兼领仁宗然之遂降制以宰相吕夷简兼判枢密院事章得象兼枢密使【南窗纪谈】
同日枢密使吴延祚同中书门下二品
延祚字庆之太原人太祖即位仍旧为枢密使除同中书门下二品以父名墇故也是年五月诏亲征李筠以延祚为东京留守及征李重进又为东京留守
八月甲申赵普枢密副使【自右谏议大夫枢密直学士兵部侍郎除】
【唐制省部寺监之官备员而已无所职掌别领内外任使而省部寺监别设主判官员额本朝尚循唐制六部尚书侍郎与左右谏议大夫等官皆空存其名而无其实】
普字则平范阳人太祖领定国军节度使移镇滑许普皆在幕府最後为归德军节度掌书记太祖受禅普以佐命功授右谏议大夫枢密直学士既诛李筠普以功迁兵部侍郎除枢密副使【事略本传】建隆三年【壬戍】
六月癸巳吴延祚罢枢密使【为雄武军节度使依前同中书门下二品】先是制下前一日太祖谓延祚曰卿久在枢要年齿渐高今与卿秦州以均劳逸明日制当出恐卿以离朕左右不能无忧故先告汝云【范冲宰辅拜罢録】延祚仍旧为枢密使凡二年五閲月延祚好儒学聚书数千卷卒赠侍中子元扆尚太宗女蔡国公主聚书至数万卷积官至山南东道节度使国朝以来尚主者独称其贤【事略】
十月辛丑赵普枢密使【自兵部侍郎枢密副使除检校太保兼御史大夫充御史台虽有大夫员而不除四色宪衔自监察御史至御史大夫号为宪衔检校则自国子祭酒至三公亦唐及五代旧制也而国朝遵之元丰新制官名削去宪衔检校官○官制沿革】
制曰王者端居九重驭朽敢忘于大业躬决万务坐筹思得于良臣而况萧曹故人燕赵奇士霸府早推于佐命公朝允恊於陟明【具官赵普】识洞化原才优王佐契风云之玄感禀象纬之纯精首参开国之功实负致君之略已升宥密方隆乃睠之恩未正枢机岂称畴庸之典俾膺重任用奨元勲尔其佐佑冲人缉熙庶绩无忝股肱之寄勉伸帷幄之谋往其钦哉服我光宠
普在枢府四年而相
同日李处耘枢密副使【自宣徽北院使右羽林卫大将军除宣徽南院使检校少保兼宣徽南北院使唐末旧官也置院在枢密之北总内诸司及三班内侍等事国朝立南北宣徽院各置使以待久坎侍从或宠前执政作帅位亚佥枢俸同执政武臣勲旧建节久坎多以北院使处之或同签书带此官事见笔谈与官制旧典○国朝小使臣供奉官而下皆隶宣徽院使恩礼遂同二府而班枢密副之上雍熙中置三班院事专领小使臣授任而宣徽使如旧其後班缀逐下枢密副矣】
处耘潞州上党人初周世宗以处耘隶太祖帐下为都押牙陈桥推戴处耘临机决事谋无不中太祖奇之累迁至宣徽北院使至是遂有此除乾德元年【癸亥　建隆四年十一月改元】
九月丁卯李处耘罢枢密副使【责授淄州刺史】
制曰昨者南出师徒俾令监护所宜宣力以副朕心但闻动恣胸襟每多率易既乖倚注合正刑章尚念已着徽劳特从寛典俾提郡印用示优恩
处耘自建隆三年十月除枢密副使至是年九月罢在枢府仅一年○初朗州乱遣使求救于朝廷太祖命襄州慕容延钊帅师赴之以处耘为湖南道行营都监处耘自以受非常之遇思有以报临事专制不顾羣议由是与延钊不恊更相论奏朝廷以延钊宿将止罪处耘处耘亦不敢自明云【拜罢録】○太宗明德皇后处耘女也处耘累赠韩王子继隆积官至山南东道节度使开府仪同三司配享真宗庙庭
乾德二年【甲子】
正月戊子宰相范质王溥魏仁浦并罢政事【质自司徒兼侍中除太子太傅　溥自司空兼门下侍郎同平章事除太子太保　仁浦自枢密使兼中书侍郎同平章事依前守尚书右仆射东宫师傅以下官属旧制不常设乃以三太三少师傅除前宰执为致仕官若太子太师太傅太保以待宰相官未至仆射者及枢密使致仕亦随本官高下除授太子太师太傅太保皆位一品○官制旧典】
制曰开物成务既伸佐国之功以逸代劳宜举优贤之典其有位参四辅功着两朝始终克茂於嘉猷进退敢忘于异礼【具官范质】贞规镇俗清德服人【具官王溥】经纬全才搢绅雅望【具官魏仁浦】素通儒术兼练武经而皆挺金石之淳诚廓江湖之伟量夙夜匪懈知无不为佐予开剏之基赖尔缉熙之绩虽位隆三事所宜勉辅於冲人而日有万几安可久烦於旧德俾令就第用解持衡升一品於春官总六卿於会府永保崇高之秩用光翊戴之勲三相自建隆元年二月拜相至是年正月罢并相太祖四年南郊毕并再表求退仁浦以疾请告太祖幸其第赐黄金器二百两钱二百万表乞骸骨至是同制罢相或告病未宁或勤劳可悯并从优礼云【李攸通今集编】
【李淑奏议曰太祖用周朝三相五年而後以赵普代之凡十年始以薛居正沈伦代之】质乾德初封鲁国公质在相位所下制勑未尝破律命刺史县令必以版籍为急使者按民田及狱讼皆召见为述天子忧勤之意乃遣之时号贤相【事略】以乾德二年卒质寝疾上数幸其第临观质以廉介自将五代以来宰相多取给於方镇质始絶之及卒上甚悼惜之赠中书令其後太祖因讲求辅弼谓左右曰朕闻范质居第之外不殖资产真贤相也太宗亦素重质尝对近臣称累朝宰相以为循规矩重名器持廉节无出质之右者其所不足但欠世宗一死耳【长编】○溥自乾德元年十二月加特进二年正月除太子太保开宝二年除太子太师入谢上顾曰溥十年作相三迁一品福履之盛近世所未有也【长编】故事一品班於台省之後太祖因见溥谓左右曰溥旧相当宠异之即令分台省班於东西遂为定制【拜罢録】太平兴国初封祁国公卒赠侍中諡文康孙贻永尚太宗女郑国长公主仁宗朝拜枢密使○仁浦开宝二年从征太原遇疾而卒谥宣懿以子咸信尚太宗女永庆公主追封齐王咸信积官至保平军节度使平章事
庚寅赵普拜相【自枢密使检校太保授门下侍郎同平章事集贤殿大学士】
制曰闳散同功归马遂隆於周道萧张叶力断蛇因肇於汉基必资佐命之臣以辅兴王之业【具官赵普】功参缔造业茂经纶禀象纬之纯精契风云之良会洎赞枢机之务屡陈帷幄之谋沃心方伫於嘉猷调鼎宜膺於大用俾践台衡之任仍兼书殿之荣尔其罄乃一心熙予庶绩君臣相正勿忘献纳之规夙夜在公勉致隆平之化往服休命无愧前修
范质等三相罢遂相赵普上既除普及枢密使李崇矩乃无宰相署勑普因入奏其事上曰卿但进勑朕为卿署字可乎普曰此有司所行非帝王事也乃使问翰林学士讲求故实窦仪曰今皇弟开封尹平章事即宰相之任也上从仪言乃命皇弟署勑【长编】普既拜相事无大小皆决於普太祖待普如左右手是日监修国史故事宰相兼勑皆用内制处分今止用勑赵普监修国史非旧典也盖失之【事略】五年三月除尚书右仆射兼门下侍郎充昭文舘大学士○自唐以来方镇多以赋入自擅而上供殆鲜场院率令部曲主之厚歛以自利其属三司者输额之外辄归已或私纳货赂以事贡奉用冀恩奨普劝太祖革其弊方镇阙帅命文臣权知所在场院间遣京朝官廷臣监临诸道置转运使诸州置通判使主钱谷自是利归公上矣又数遣使者分诣诸道选本道兵骁勇者籍其名送京师以备宿卫敎习精练太祖每御便殿亲临试之不数年兵甲精锐府库充实皆普之谋也【事略】普荐曹彬潘美可用其後太祖征岭南用潘美伐江南任曹彬而二国卒平【同上】普佐太祖太宗定天下平僭伪大一统当其为相每才归第则亟阖户自启一箧取一书而读之有终日者虽家人不测也及翼旦出则是事决矣用是为常後普薨家人始得开其箧而见之则论语二十篇普独相凡十年沉毅果断以天下事为己任上倚信之故普得成其功尝欲除某人为官不合上意不用明日普复奏之又不用明日又奏之上怒裂其奏投诸地普顔色自若徐拾奏归补缀明日复奏之上悟乃可其奏後果以称职闻【长编】○世多言本朝任相不专自罢坐论之礼始尝观赵普相太祖十年虽置参知政事而不押班不知印普亦自信不挠讫用成功上尝欲使天雄节度符彦卿典兵普屡谏不听宣已出复怀之请见事遂中止又尝怒殿前都指挥使韩重贇欲诛之普以为不可上怒犹未解普开陈愈切竟纳其言兵权所在人臣最难言而赵普罢符彦卿成命於己行之後贷重贇之死於将戮之时任相犹谓之不专乎【陈傅良建隆编乞罢符彦卿事乃普为枢密使时事耳】
同日李崇矩枢密使【自宣徽北院使右监门卫大将军判三司迁检校太保除】制曰出司财赋既彰干蛊之功入掌枢机宜举畴庸之典【具官李崇矩】夙怀器业久着劳能守素履以不渝秉纯诚而益固洎居近列兼筦利权均用爱人不加於常赋济时成务但见於丰财考绩斯多陟明惟允是用擢升宥密特示倚毗参予帷幄之谋罄尔弥纶之效沃心造膝朕有望焉勉服训词无忘率励
崇矩字元靖上党人始枢密中书门下同一幕赵中令末年太祖恶其专而枢密使李崇矩乃其子妇之父故特命析之迄今不改【事见笔谈】国朝中书枢密先後上所言两不相知以故多成疑贰然祖宗亦赖此以闻异同之论用分宰相之权【南窗纪谈】
己亥王仁赡枢密副使【自内客省使枢密院承旨除】
仁赡字子丰唐州方城人初永兴军节度使刘词荐其材可用太祖素知其名请於世宗隶帐下及受禅遂擢用之
四月乙丑薛居正吕余庆并参知政事【并自枢密直学士兵部侍郎除
梁改枢密院为崇政院唐庄宗复旧名遂改为枢密直学士○石林燕语】
居正字子平开封浚仪人余庆世本燕人○太祖初即位以归德军兴王之地居正遂自观察判官权为给事中累迁兵部侍郎太祖历滑许宋三镇余庆并在幕府及即位累迁兵部侍郎是年初置参知政事为宰相副贰命居正及吕余庆为之三年二月余庆以参知政事出权知成都府时蜀初平以执政莅藩自余庆始也开宝五年以参知政事薛居正子惟吉吕余庆子惟恭并为西头供奉官是年十一月命参知政事薛居正兼提点三司淮南湖南岭南水陆转运使事吕余庆兼提点三司荆南剑南诸州水陆转运使事○上欲为赵普置副而难其名称召翰林学士承旨陶谷问曰下丞相一等有何官对曰唐有参知机务参知政事遂以枢密直学士兵部侍郎薛居正吕余庆并本官参知政事不宣制不押班不知印不升政事堂止令就宣徽使厅上事殿庭别设?位於宰相勅尾署衔降宰相数字月俸杂给皆半之盖上意未欲令居正等与普齐也至开宝六年上因雷有隣上章告普私庇堂後官始有疑普意普恩益替六月壬寅始诏参知政事陞都堂与宰相同议政事庚戍复诏薛居正吕余庆更知印押班奏事以分其权【长编】史臣李沆等曰按唐故事裴寂为仆射知政事杜淹为御史大夫参议朝政魏徵为秘书监参预朝政萧瑀为特进参议政事刘洎为黄门侍郎参知政事刘幽求为中书舍人参知机务皆宰相之任也又高宗欲用郭待举等参知政事既而谓崔知温曰待举等历任尚浅未可与卿同名称遂令於中书门下同受进止平章事以此言之平章事亚於参知政事矣今谷不能远引汉御史大夫亚相为对飜以参知政事为下丞相一等谷失之矣议者惜之○太祖始命参政与宰相互知印时议者谓谷为失然唐参知政事固宰相之任曾何以为百王不易之制殆称谓适同尔官制轻重因时盖可见矣【南窗纪谈】
乾德五年【丁卯】
正月甲寅王仁赡罢枢密副使【责授右卫大将军罢归本班】
【旧制二府侍从有薄责多以本官归班奉朝请而已初无职掌然班着请给并只从见存官初不以尝经历为高下也○南窗纪谈】
议王全斌王仁赡等罪诏曰王全斌等出总偏师远征全蜀锐旅才临於剑外降书已至于军前朕念其伏罪畏威祈哀请命寻颁诏旨务在抚绥应孟昶宗亲及伪命官吏诸军将士一境生民并令安存不得惊扰而全斌等违吾约束侮乃宪章专杀降兵擅开官库豪夺妇女广纳货财歛万民之怨嗟致羣盗之充斥以至再劳徵发方获平宁洎命抽归尚欲含忍而诉寃者日拥国门今且据先次有状隐没金银犀玉钱帛一十六万七百余贯文受伪蜀臣寮赂馈九万余贯擅打开丰德库门除点检外诸色纳亏欠二十八万一千余贯遂令中书门下唤王全斌王仁赡崔彦进与诉索钱帛等人质正而全斌等具伏其令御史台於朝堂集文武百官议罪以闻【本朝大诏令】
仁赡自乾德二年正月除枢密副使至是年正月罢在枢密凡三年初诏王全斌等平蜀以仁赡为西川行营都监及蜀平而全斌等违约束杀降兵以致羣盗充斥诸将还仁赡历诋诸将冀自免上曰纳李廷珪妓女开丰德库取金贝此岂诸将所为邪仁赡皇恐不能对以其新有功不欲付狱吏令中书门下省追问皆具伏所取受隐没为钱六十四万四千八百余贯诏御史集百官议全斌等罪当死上特赦之
【阙】月乙丑沈义伦枢密副使【自西川随军转运使给事中迁户部侍郎除】义伦字惠恭陈留太康人名上一字避太宗旧名後去之太祖领同州节制辟在幕府继领滑许宋三镇皆从焉既受禅遂擢用之平蜀之役义伦为西川随军转运使独居佛寺蔬食有以珍异奇巧献者皆却之东归箧中惟图书数卷而已时曹彬自蜀还上尝从容问以官吏善否彬惟荐义伦可任上亦闻义伦清节过人故有是命义伦在枢府六年至开宝六年九月拜相
开宝五年【壬申　乾德六年十二月改开宝元年】
二月庚寅刘熙古参知政事【自端明殿学士兵部侍郎除】
【後唐明宗时孔循始议置端明殿学士二人专掌顾问以冯道赵凤为之班轮林学士上盖枢密职事官也○详见石林燕语○国朝旧制职掌官外有学士待制等员端明殿学士等职皆为侍从清望之选并无职掌多带职以领在内省府寺监在外藩方任使○旧典】
熙古字义淳睢阳人太祖领宋州节制熙古为节度判官及受禅遂召用之
九月癸酉李崇矩罢枢密使【为镇国军节度使】
崇矩自乾德二年正月除枢密使至是年九月罢在枢府凡八年时赵普为相与崇矩分秉国政崇矩以女妻普子承宗厚相交结太祖颇不悦有郑伸者客崇矩门下十年至是上书摭其隂事诉之于是罢崇矩出镇及卒赠太尉諡元靖以子继昌之子遵朂尚太宗女万夀公主追封河东郡王遵朂积官至镇国军节度使
开宝六年【癸酉】
六月庚申刘熙古罢参知政事致仕
熙古自开宝五年二月除参知政事至是因足病以户部尚书致仕执政凡二年卒赠右仆射
八月甲辰赵普罢相【除检校太尉河阳三城节度使同中书门下平章事】
【凡以检校官兼中书令侍中同平章事并谓之使相唐制皆署勅五代以来不预政事朝会则缀本班正衙见谢则押班凡宣制除授者勅尾存其衔而不署侧注使字○南窗纪谈○故事宰相去位例除本官稍优则进官一等或易东宫三少惟赵韩王以开国旧臣且相十年故以使相罢盖异恩也自是讫太宗真宗皆不易旧制○石林燕语○祖宗以节度使中书令节度使侍中节度使?章事待勲贤故老久次宰相罢相随其旧职加节度使出判大藩及召入未还相位而拜枢密使者则加枢密使以易节度故遂谓之使相虽中书令叙位亦在同中书门下平章事之下○旧典】
制曰代天治物厥功已成仗钺临戎所委尤重虽弼谐而是赖且劳逸以惟均睠惟孟津介於河洛素为奥壤况乃近藩爰命台臣俾分阃寄【具官赵普】昔在覇府实为元勲始当草昧之初首赞经纶之业千载起兴王之运十年居调鼎之司帷幄伸谋股肱宣力燮和万彚已施济物之功镇抚三城适表出藩之贵帅坛受任相印兼荣永隆屏翰之权更励始终之节
普自乾德二年正月拜相至是年八月罢独相凡十年○普之为政也专廷臣多疾之是时官禁私贩秦陇大木普尝遣亲吏往市屋材至京师治第权三司使赵玭廉得之以闻太祖怒便令追班将下制逐普而王溥奏解之故事宰相枢密使每候对长春殿同止殿庐中太祖闻普子承宗娶枢密使李崇矩女即令分异之自崇矩罢上於普稍有间普又尝以隙地私易尚方蔬圃以广其居及营邸店翰林学士卢多逊因召对屡攻其短会雷德骧子有隣怨普之挤其父求所以报普时上知堂吏擅中书权多为奸赃有隣于是击登闻鼓讼堂後官私事皆普庇之太祖怒令下御史府按治各抵罪上始有疑普意矣普自是恩益替始诏参知政事陞都堂与宰相同议政事复诏薛居正吕余庆更知印押班奏事以分其权未几遂罢去普尝设大瓦壶於视事前合中中外表疏普意不欲行者必投之壶中束緼焚之其多得谤咎殆由此也【赵普自乾德二年至开宝六年罢独相凡十年是後李昉自雍熙二年至垂栱元年罢凡四年王旦自景德元年至祥符五年罢凡七年吕夷简自天圣七年至明道元年罢凡三年皇佑三年龎藉亦三年绍圣元年章子厚亦七年皆独相而淳化元年吕蒙正亦独相踰年○事见笔谈】
九月丁卯吕余庆罢参知政事【为尚书左丞】
【尚书丞郎自两省迁至者谓之百官之贵近与两制两省学士待制一等除任唯不预扈从○旧典】余庆自乾德二年四月除参知政事至是年九月罢执政凡九年太祖幕客余庆居其先赵普李处耘首大用余庆略不介意余庆执政时会普忤旨左右争倾普余庆仍力为辨析人称其长者至是有疾上章求解机务故有是命
己巳薛居正沈义伦并拜相【居正自吏部侍郎参知政事除门下侍郎同平章事仍前监修国史○义伦自户部侍郎枢密副使除中书侍郎同平章事集贤殿大学士】
居正拜相制曰财成天地者元后之道爕理隂阳者冢宰之权其有早践岩廊久参机务既着弥纶之效宜升辅相之资【具官薛居正】文作国蕐才为人杰夙推雅望久服大寮朕自膺宝图茂建皇极酌用旧制简求辅臣特命豫大政於万机下丞相之一等顾惟全德无忝明恩于今历年厥有成绩畴庸之典无所吝焉是用擢正台司仍兼史职懋官进秩真食增封於戏知臣者君予虽慙於往圣以道佐主汝宜念於前贤永保令图以承休命义伦拜相制曰辅弼之臣邦家是寄缉熙庶政必赖其嘉猷镇抚四边实资於重德睠机衡之近列有霸府之旧僚畴佐命之功俾当爰立委调元之任允契具瞻【具官沈义伦】儒行饬躬贞规迈俗保晏婴之俭德富韦贤之经术自首逢兴运历践通班掌漕坤维清风播於远俗询谋密地素履光於盛时是用擢践鼎司倚为国相正中枢之贵位冠仙殿之羣儒式重元勲且符公望於戱创业垂统予方致於治平当国秉钧尔宜思於经制务恢远略以赞丕图
居正开宝九年十月除尚书左仆射兼门下侍郎昭文舘大学士太宗太平兴国四年十月除守司空义伦开宝九年三月上将幸洛阳以为东京留守寻召赴西亰十月除尚书右仆射监修国史太宗亲征太原以义伦留守判开封府事师还太平兴国四年加尚书左仆射
同日卢多逊参知政事【多逊自翰林学士兵部员外郎迁中书舍人除】
楚昭辅枢密副使【昭辅自左骁卫将军判三司除】
多逊怀州河内人昭辅宋城人○多逊博涉经史善伺人主意太祖好读书每问书中事多逊伺知应答无滞太祖宠异之执政三年至九年十月拜相○太祖初典禁卫尝召昭辅置左右及即位以其有心计遂擢权判三司至是除枢密副使开宝九年以枢密副使昭辅右卫大将军判三司王仁赡分领南北院事自後宣徽使阙即命枢密使副兼领院事【枢密使副兼领宣徽南北院自此始】
二月庚戍曹彬枢密使【自宣徽南院使义成军节度使除检校太尉忠武军节度使充】彬字国蕐真定人太祖伐江南彬进围金陵誓克城之日不妄杀一人既克金陵城中皆安堵如故始彬之行上许彬以使相为赏及还语彬曰今方隅尚有未服者汝为使相品位极矣岂复力战邪且徐之更为我取太原因密赐钱五十万未几拜枢密使领忠武军节度使枢密领节度自彬始赏江南之功也太宗即位加同平章事彬初以节度使为枢密使不罢旄钺至是加同平章事仍充枢密使即罢旄钺太平兴国三年十一月以郊祀恩加检校太师四年十月以平定太原加兼侍中
宋宰辅编年録卷一

[book_title]卷二
钦定四库全书
宋宰辅编年録卷二　　　宋　徐自明　着
太宗开宝九年【十二月改太平兴国元年】
十月庚申卢多逊拜相【自吏部侍郎参知政事除中书侍郎同中书门下平章事集贤殿大学士制阙】
太宗以十月癸丑即位庚申多逊拜相太平兴国四年十月除兵部尚书
同日楚昭辅枢密使【自枢密副使除】
太平兴国三年十一月以郊祀恩加检校太尉四年十月以平定太原加检校太师
太平兴国四年【己卯】
正月庚寅石熙载签书枢密院事【自枢密直学士除签书枢密院事】熙载字凝绩洛阳人太宗初领泰宁节度辟为掌书记及即位遂擢用焉是年除签书枢密院事签书枢密院自熙载始四月庚戍除枢密副使【兵部隶枢密院承五代之制有使副使至太宗朝初命石熙载以枢密直学士签书枢密院事治平中郭逵以检校太尉同签书枢密院事○官制沿革】
太平兴国六年【辛巳】
六月甲戍司空平章事薛居正卒
居正自开宝六年九月拜相至是年六月薨于位相太祖三年相太宗六年方入奏事疾作舆归而卒年七十赠太尉中书令諡文惠咸平二年配享太宗庙庭居正操行方正为相任寛简不苛察士君子以此多之
九月辛亥赵普再入相【自太子太保除守司徒兼侍中昭文舘大学士】
制曰恊比耆德皇王之大猷图任旧人邦家之令典其有功高缔剏望着岩廊出领蕃宣入奉朝请舆望所属嘉言孔彰宜膺作砺之求再授秉钧之寄【具官赵普】建邦元辅命世伟才早践台衡载更时序萧何画一之法着於庙堂甘盘旧学之臣屈在班列朕方寤寐良弼寅亮天工询于元龟历选羣后用烦旧德弼予眇躬外以镇抚四边内以平章百姓康济庶务常思舟楫之言品题羣材俾适轮辕之用佐佑寡昧臻于治平毋使丙魏房杜专美於前代也
太宗即位以普为太子太保普奉朝请累年卢多逊益毁之郁郁不得志上寤拜司徒侍中封梁国公廷美废多逊南迁普之力也
同日石熙载枢密使【自刑部侍郎枢密副使除户部尚书充】
制曰文昌之设益重於六官温室之任聿参于万务自非忠谨敦厚温恭明允则何以追武帐之三接赞鸿枢之百度职兹宥密以奉论思我之得人无愧前古【具官石熙载】挺生间气符会昌期早事初濳屡进苦口之说洎参枢近益励匪躬之诚进思尽忠言必循理补衮无阙循墙益恭朕之使能人实受赐用尊名数式示倚毗俾兼喉舌之司以重股肱之寄往践枢轴必也正名克励乃诚同底于道
用文资正官充枢密使自熙载始也
十一月癸丑楚昭辅罢枢密使【为左骁卫将军】
昭辅自开宝六年九月除枢密副使九年十月拜枢密使至是年十一月罢在枢府凡十年昭辅性勤谨介直掌枢务人不可干以私然无他材略至是以足疾就第在告数月始命石熙载代其任会郊祀毕乃有是命及卒赠侍中諡景襄真宗祀亳囘再赠中书令
太平兴国七年【壬午】
四月甲子窦偁郭?并参知政事【偁自右正议大夫枢密直学士贽自中书
舍人并守本官除】
【正议大夫本谏议大夫避太宗旧讳国朝给事中中书舍人谏议大夫并系两省官给事左谏议隶门下中书舍人右谏议隶中书○旧典】
柴禹锡枢密副使【自如京使除宣徽北院使兼】
偁字日彰蓟州渔阳人贽字仲仪开封人禹锡字元圭大名人○偁父周谏议大夫禹钧五子曰仪俨侃偁僖皆相继登科时人谓之窦氏五龙偁先与贾琰同在太宗幕府琰便佞希旨偁常疾之太宗与诸王宴射琰颇称赞德美词多矫诞偁叱之太宗不乐因罢宴遂出偁知泾州既大用太宗谓曰汝自揣何以至此偁曰陛下以藩邸之旧出於际遇太宗曰非也以汝尝面折贾琰赏卿之直耳十月卒诏辍视朝赠工部尚书偁喜同幕丁颢子谓谓尚幼偁以女妻之後果至宰相○?自太宗任京尹时得侍读藩邸及即位遂擢用之○禹锡亦事太宗於晋邸太宗以藩府之旧多访以外事遂告秦王廷美隂事故宠用之八年六月迁宣徽南院使
戊辰卢多逊罢相【责授兵部尚书】
制曰调梅作砺中外之所瞻加膝坠渊古今之攸戒矧於辅相之任必全进退之宜【具官卢多逊】早中科名亟更台阁久回翔於近列尝际会於先朝擢预中书俾参庶政洎予临御首正台衡补衮之効蔑闻由径之踪尽露节亏忠荩道有依违尚尘廊庙之荣曷厌搢绅之论爰伸念旧用示匿瑕俾领夏官以奉朝请用全终始之义以彰广大之恩
多逊自开宝九年十月拜相至是年四月罢为相凡八年○赵普为相多逊屡短之於上前普由是罢相多逊在相位普之子及亲属多为所抑普既复相多逊不自安普屡讽多逊令引退多逊贪权固位不能自决会普亷得多逊与秦王廷美交通事遂以闻多逊坐秦王事责下御史劾其状得实诏文武常参官集议之太子太保王溥等参议言多逊身处台司心怀顾望大逆不道干纪乱常上负国恩下亏臣节请削夺官爵凖律诛斩有旨配隶崖州充长流百姓
多逊削夺官爵配隶崖州制曰臣之事君贰则有辟下之谋上将而必诛【兵部尚书卢多逊】顷自先朝擢参大政洎予临御首正台衡职在爕调任当辅弼邦家之务一以咨之朕既倚成汝合思报而乃交结藩邸窥伺君亲指斥乘舆谋危社稷大逆不道非所宜言因遣近臣杂治其事丑迹共露具狱已成既有司之定刑俾外廷而集议佥以枭夷其族污瀦其宫用正宪章以合经义尚念尝居重位久事明廷特寛尽室之诛止用投荒之典实汝有负非我无恩尔群臣当体兹意其卢多逊在身官爵及三代封赠妻子官封并宜削夺追毁一家亲属并配隷崖州充长流百姓仍终身禁锢纵更大赦不在量移之限其期周以上亲属并配隶边远州郡禁锢
庚辰沈伦罢左相【责授工部尚书本名义伦避太宗旧讳】
制曰【具官沈伦】顷自诸生幸逢兴运亟登廊庙遂践鼎司阀閲无闻际会斯极洎于临御尤所倚毗七年於兹恩宠备至所宜尽心竭虑知无不为使内外和平苛慝不作此宰相之任也昨卢多逊包藏逆节结构异端岂无奸邪之谋见於举措之际汝则与之同列积有日时安然坐观曾不先觉稔其丑迹上渎朝经离我友于之亲伤我寛仁之德贪荣窃位於汝安乎虽复谢病引年拜章上绶傥更优其爵秩何以肃於搢绅非我无恩盖全大体六卿之任位望特隆深屈宪章粗伸警励其子都官郎中继宗本由父?不宜更在朝行可落班簿
伦以开宝六年九月拜相至是年四月罢相太祖凡四年相太宗七年伦清介在相位自守而已先是伦与卢多逊同列多逊坐秦王廷美通谋事发而伦前已病在告求致仕责其坐观同列稔其丑迹乃至於贬後请老复授左仆射致仕卒年七十九赠侍中諡恭惠
太平兴国八年【癸未】
正月戊寅曹彬罢枢密使【自侍中罢为天平军节度使】
制曰万机鞅掌温室之任斯勤十乘隐辚斋坛之寄尤重式均劳逸用示倚毗【具官曹彬】说礼敦诗体仁利物临事克彰於忠谨接下弥尽於谦恭两朝备罄於腹心终日不离於帷幄折冲千里虽藉樽俎之筹节制百城宜分旄钺之任辍兹禁中之位赐以汶上之田式劳申伯之蕃宣毋忘段木之偃息
彬自开宝九年二月除枢密使至是年正月罢在枢府凡八年酒坊使弥德超骤被委遇上急变云彬秉政岁久得士衆心又诬彬有不轨之谋太宗颇疑之彬不自辨遂有是命赵普尝荐彬见太宗因为辨其诬太宗大悟德超既得罪而待彬如故其後太宗从容谓普自愧听断不明普对曰陛下知德超有才而任用之察曹彬无罪而昭雪之有劳者进有罪者诛此所以彰陛下之明圣也太宗於是释然继封鲁国公
己卯王显弥德超并枢密副使【显自东上合门使迁宣徽南院使兼○德超自
酒坊使迁宣徽北院使兼】
显开封人德超沧州人少皆尝给事太宗於潜邸德超既谮曹彬彬遂罢显与德超为南北院使并兼枢密院副使
二月庚申宋琪参知政事【自右谏议大夫同判三司迁左谏议大夫除】琪范阳蓟州人太宗为开封尹琪为府推官礼遇甚厚及即位遂擢用之七月庚辰加刑部尚书班参政李昉上执政未几一年十一月拜相
四月丁亥弥德超罢枢密副使【削官爵流琼州】
制曰【具官弥德超】闒茸常材斗筲小器朕昔在藩府尝齿中涓洎入纂於丕图亦累迁於近职録其尺寸之效陞於宥密之司而高则疾颠盈而亟覆诟詈同列指斥朕躬为臣若斯於法何逭朕求治斯切益急於用人引咎实深讵忘於有罪御史閲实有司定刑合寘严诛以御魑魅凡尔在位体兹好生其弥德超在身官爵并宜削夺其一家配隶琼州禁锢
德超在枢府才数月德超尝上急变巧诬曹彬以他事太宗疑之出彬为天平军节度使德超谓事成期得枢密使及是失意居常怏怏尝诟王显等曰我为国家言大事有安社稷功但得如綫许大名位尔等何人反在我上度上无执守为汝辈所眩惑显等告之太宗怒令鞫其事故抵於罪
六月己亥王显枢密使【自宣徽南院使枢密副使加检校太保充】
制曰汉以尚书平章奏议魏以中书参掌机密邦国之务率系於枢衡军旅之谋多出於帷幄授受之际厥惟艰哉【具官王显】器量恢宏襟灵秀拔尝事藩邸备极公忠累践荣班遂膺显用风雨如晦益励匪躬之诚夙夜惟寅愈定致君之志枢密之任献纳攸资宜正名称用伸毗倚益坚许国之节式副知人之明
七月辛未郭贽罢参知政事【责授秘书少监】
制曰【具官郭贽】簪笔持槖获侍於初潜曳组鸣珂久尘於清切顷参台席实代天工而启沃蔑闻尸素斯极饮酒过量自贻沈湎之讥发言无稽益彰容易之态所宜左降尚屈典刑
贽执政凡一年曹彬为弥德超所谮贽为辨其诬宰相赵普因是重之遂不次擢用至是以晨朝被酒遂致罢黜寻知荆南府真宗即位累迁礼部尚书及卒赠左仆射諡文懿贽长者喜延誉後进宋白赵昌言皆其所荐也
庚辰李昉参知政事【自文明殿学士　部尚书除守本官】
【太平兴国五年置文明殿九年殿灾改建为文德殿遂废此职○官制】
昉字明远深州饶阳人郭贽既贬中书惟赵普宋琪时普恩礼稍替将复命相廷臣独工部尚书李昉宿旧上欲用昉参政以琪先入当班列昉上加琪刑部尚书昉守参知政事昉执政仅半年十一月拜相【六部尚书以吏部为冠兵部次之户部次之刑部又次之礼部又其次而工部居下】
八月庚戌石熙载罢枢密使【为尚书右仆射】
制曰宥密之务盖总於万几师长之任实参乎百揆职事斯设在劳逸而则殊名器所先固授受而惟允【具官石熙载】逹识兼济伟量旁通早在初潜实预宾佐韦弦之戒动静有常金石之诚夷险如一自总枢轴屡进谠言方参帷幄之谋遽婴寒暑之病抗章引退沥恳弥坚宜推加等之恩即俟有瘳之喜勉思颐养式副倚毗
熙载自太平兴国四年正月除签书枢密院事四月除枢密副使六年九月除枢密院使至是年八月罢在枢府凡五年熙载以足疾多请告太宗幸其第临问久而不愈遂抗表求解机务故以优礼罢卒赠侍中諡元懿熙载有文学立朝无顾避称荐善人有长者之誉与薛居正配享太宗庙庭子中立景佑四年拜参知政事
十月己酉赵普罢相【自司徒兼侍中罢为检校太尉兼侍中武胜军节度使出镇邓州】制曰入总国政实冠三司之崇出分阃寄聿当二老之任所以推恩礼於辅弼伸倚注於勲贤斯为大猷岂敢虚授【具官赵普】挺锺间杰富禀诚明草昧之初缔创之功夙着岩廊之上启沃之效居多朕畴咨老成参用旧德再授盐梅之寄用师药石之言弥缝之绩既彰调燮之勤斯着烦我耆艾职兹枢衡授以蕃宣均其劳逸用加掌武之秩以增卫社之雄大启南阳夹辅王室
普自太平兴国六年九月再入相至是年十月罢再相凡二年普罢时太宗眷礼甚厚作诗饯之又谓之曰普於国家有勲力朕畴昔与之游今齿髪衰矣不欲烦以枢务俾之善地卧治云雍熙三年移山南东道节度使自梁国公改封许国公
十一月壬子宋琪李昉并拜相【琪自刑部尚书参知政事昉自工部尚书参知
政事并本官同中书门下平章事】
制曰平章百姓唐尧所以畴咨总领衆职汉宣由是致治非贤罔乂得士则昌聿求经济之才爰授弼谐之任枚卜斯允成命是行【具官宋琪】宇量冲深规模宏远【具官李昉】郁有公望久服大寮而皆罄竭谟明禆赞枢辅君臣之际人无间言公家之事行有余力修经术以自辅体方直而靡渝是用擢正公台职兹调燮朕所注意不假审象之求汝则致君更思补衮之効唯用虚已竚兹沃心钦若训词往践乃位【并相同制】
琪自庶僚一岁中为宰相其速如此昉初与卢多逊善待之不疑多逊屡谮昉昉曰卢与我厚不尔於是上语及多逊事昉颇为解释上因言多逊居常毁卿不直一钱昉始悟上由此益重之昉请复时政记先进御然後付史馆时政记进御自昉始【长编】雍熙元年十一月南郊毕琪迁门下侍郎昭文馆大学士昉迁中书侍郎监修国史○太宗始即位诏秦王廷美武功郡王德昭位在宰相上至是诏自今宰相序立宜在亲王之上李昉宋琪顿首请遵故事上不许琪等又叩头固辞久之上曰宰相之任实总百揆与群官礼絶藩邸之设亦奉朝请而已元佐等尚幼欲其知亷损之道卿勿多辞也琪等拜舞称谢【今宰相班在诸王上自此始】
壬申李穆吕蒙正李至并参知政事【穆自翰林学士迁左谏议除　蒙正
自翰林学士都官员外郎除　至自翰林学士都官郎中知制诰除】
穆字孟雍开封阳武人蒙正字圣功河南人至字言几真定人○穆文学操履为太祖所知太祖尝谓卢多逊曰李穆士大夫之仁者也多逊曰穆临事不以死生易节所谓仁者必有勇也穆等既并命对於玉华殿上谓之曰朕为官择人惟恐不当今两制之臣十余皆文学适用操履方洁穆居京府尤号严肃故兹奬擢惟公也朕思闾里间每旦焚香祝天子万岁次则大臣眉夀朕与卿等焉得不思善事以副亿兆之祷耶皆再拜谢【长编】穆执政未几丁母忧不数日起复本官穆固辞不得已视事未终丧而卒太宗临哭出涕谓宰相曰穆洁已守道操履纯正真不易得朕方尔擢用遽兹沦谢非斯人不幸乃朕之不幸辍视朝赠工部尚书吕蒙正举进士第一执政四年端拱元年拜相
同日张齐贤王沔同签书枢密院事【并自枢密直学士迁右谏议大夫除】齐贤字师亮曹州寃句人沔字楚望齐州人雍熙元年十二月齐贤沔并迁左谏议大夫三年齐贤以给事中知代州时大举北伐代州杨业战没太宗访近臣以策齐贤请行即有此授初太祖幸西都齐贤时以布衣献策太祖召至便坐令面陈其事齐贤以手画地条陈十策内四说称旨齐贤坚执其六说皆善太祖怒令武士拽出及车驾还语太宗曰我幸西都唯得一张齐贤耳我不欲爵之以官异时汝可收之使辅汝为相也至太宗初即位放进士牓决欲置於高等有司偶失抡选第在三甲之末太宗不悦及注官有旨一牓尽与京官通判齐贤释褐授将作监丞通判衡州不十年为相
雍熙二年【乙酉　太平兴国九年十一月改雍熙元年】
十二月丙辰宋琪罢相【为刑部尚书】
制曰王者钦若大猷允厘庶政必藉台辅以张化原上所以燮理隂阳下所以康济黎献唯公是务与衆共之其或时望有亏物情未允进退之际公议在焉【具官宋琪】早以时才尝依藩邸荐更岁月久効官常洎朕缵承载怀求旧攀附鳞翼腾跃风云擢於会府之中处以公台之任而识非远大望屈具瞻曾无端谨之称但有诙谐之诮朝章政典无所建明百度彞伦如何式叙岂可以承倚毗之重当忧责之任哉宜以秋卿俾还相印退之以礼不谓无恩勉务钦承自求安逸
琪自太平兴国八年十一月拜相至雍熙二年十二月罢入相凡二年枢密使柴禹锡同罢上谓宰相李昉等曰朕於大臣岂容易进退事不获已方行此命朕欲展宫城禹锡有别第在表识中上言愿易闤闠中官邸朕极不乐自此朕薄其为人乃潜与宋琪相结为琪请流人卢多逊第朕命即赐之多逊犯罪籍没为宰相复请居之不避恶名岂大臣之体乎然不欲暴其状止以诙谐无大臣体罢云【拜罢録】琪有吏能而寡学识在相位百执事谒见或有干请必面折之後拜右仆射卒年八十赠司空諡惠安
【国朝宰相享耆寿者十人宋惠安八十其後张邓公八十六陈文惠八十二富文公八十一杜祁公八十宋元献七十九李文定七十七曾宣靖八十龎颖公七十六苏丞相八十二文潞公虽至九十四而薨贬秩蔡师垣亦八十晩节谪籍南迁殂於中路不得全有富贵考终】
同日柴禹锡罢枢密副使【自宣徽南院使罢为左骁卫大将军】
制曰枢密重地密勿近司倚注所先无加於此苟舆情之未洽在公议以难安【具官柴禹锡】早自中?升於近侍载承求旧之宠骤迁宥密之司而不能尽瘁於事倾输乃诚苟且因循孤予委遇退居散地犹示优恩尚参翊卫之荣无忘钦承之意
禹锡自太平兴国七年除枢密使至是年十二月罢在枢府凡四年
雍熙三年【丙戍】
正月戊戌李至罢参知政事【自给事中罢授礼部侍郎】
至自太平兴国八年十一月除参知政事至是年正月罢执政凡二年至以目疾连表乞罢职养病诏不许固请从之特赐月俸钱十万
六月戊戌辛仲甫参知政事【自御史中丞迁给事中】
仲甫字之翰汾州人
八月丁酉王沔张宏并枢密副使【沔自左谏议大夫签书枢密院事除　宏
自枢密直学士拜右谏议大夫除】
宏字巨卿青州益都人
雍熙四年【丁亥】
四月癸巳张宏罢枢密副使【自枢密副使左迁御史中丞】
赵昌言枢密副使【自御史中丞除枢密副使】
昌言字仲谟汾州孝义人时河朔用兵张宏循默备位无所建明而御史中丞赵昌言数上北边利害故两易之群臣皆竦动云宏在枢府几一年○王称赞曰朝论以张宏循默故罢其政使与赵昌言更其任夫御史之职在触邪而中丞之位号执法事之利害人之忠佞皆得而言之其责岂不重哉循默之人使充其位可乎【事略○太宗时张宏真宗时李惟清皆自枢密使为御史中丞盖重言责也仁宗时亦多命前执政如晏元献王安简公皆是自嘉佑後迄今无为之者○石林燕语】
端拱元年【戊子　雍五年正月改元】
二月庚子李昉罢相【为尚书右仆射】
制曰端拱崇资文昌右相盖非贤而不授谅出綍以惟公告尔具寮举兹明命【具官李昉】岩廊旧德文学名儒践台阁之通班素高闻望处钧衡之大任久展谋猷谦和秉君子之风纯懿擅古人之美今者辍从三事总彼六卿董齐喉舌之官载光北斗领袖搢绅之列首冠南宫用资镇俗之清规式表尊贤之茂典异数适尊於表着睠怀别视於股肱佩服渥恩优游名器恭践厥位惟往钦哉
昉自太平兴国八年十一月与宋琪同拜相至是年二月罢入相凡六年○先有翟马周者击登闻鼓讼李昉身任元宰属北戎入寇不忧边思职但饮酒赋诗并置女乐等事上以方讲籍田稍容忍之於是召翰林学士贾黄中草制授昉右仆射罢政且令黄中切责之黄中言仆射师表百僚旧宰相之任今自工部尚书拜乃殊迁非黜责之义也若以文昌务简均佚为辞庶几得体上然之【长编】
同日赵普吕蒙正并拜相【普自检校太师兼侍中山南东道节度使除太保兼侍中昭文馆大学士三入相　蒙正自给事中参知政事除中书侍郎兼户部尚书监修国史并同中书门下平章事】
普昭文相制曰尊贤养老上古格言念旧録勲前王令典而况再登廊庙三秉节旄始终不易於纯诚出入咸膺於大用爰畴茂德用降徽章【具官赵普】大昴储祥维嵩挺秀翊天飞之景运名冠公王藴台辅之嘉谟功书简策早从黄合旋拥高牙隆中尽偃於仁风岘首更歌於善政加以心惟许国道在安民封章屡纳於忠言致理率陈於正道佐予凉德繄乃宗臣朕所以卜在会朝委之论道彞伦未叙将俟於缉熙庶政阙然伫期於寅亮是以辍从藩辅复践岩廊加帝保之崇资冠鸾台之旧列咨上公而询庶政弥切倚毗昌洪业以永丕图更资光辅
蒙正拜相制曰天道无私日月星辰助其照皇王不宰股肱辅弼代其功所以端拱仰成垂衣致治建千年之昌运追三代之令猷其有业茂经纶才推谨厚参大政而再罹寒暑秉纯诚而无替初终宜推爰立之恩式副至公之选【具官吕蒙正】四气均和五行锺秀藴济时之明略辅之以温恭挺命代之宏材守之以渊默凡膺历试早振芳猷公忠推社稷之臣凝重见庙堂之器睠兹大体久郁具瞻爰资作砺之功用正秉钧之任崇阶驭贵列爵增封兼修太史之书载践地官之秩尔宜周旋庶政左右眇躬缓兹宵旰之忧翊我隆平之运同底于道岂不美欤
普至是凡三入相上亲耕籍普表求入觐太宗从其请礼成册拜上谕普曰卿勿以位高自纵勿以权重自骄但能谨赏罚举贤能弥爱憎何忧军国之不治朕若有过卿勿面从古人耻其君不及尧舜卿其念哉蒙正质厚寛简有重望不结党与遇事敢言每论政有未允者必固称不可上嘉其无隐故与普俱命藉旧德为之表率也蒙正晩辈与普同位普甚推许之【长编】○普次子赵承煦自襄州衙内都虞候为六宅使普再入相未始为求官上特命之普尝戒其子弟曰吾本书生偶逢昌运受宠踰分固当以身许国私家之事吾无预焉汝等宜各勉励勿重吾过故自宥密升朝辅出入三十余年未始为其亲属求恩泽者【宰相子为六宅使】近制宰相子起家即授水部员外郎加朝散阶先是卢多逊为相其子雍即授此官後遂以为常吕蒙正固让止授九品京官将作监丞因以为定制【长编宰相子止授九品京官自吕蒙正始本朝三入相者赵韩王吕文穆文靖张邓公文潞公蔡元长虽四入而不克有终○挥麈録】
同日王沔参知政事【自枢密副使迁户部侍郎除】
张宏枢密副使【自御史中丞迁工部侍郎除】
杨守一签书枢密院事【自客省使迁宣徽北院使除】
宏前已为枢密副使後以循默无所建明乃用御史中丞赵昌言为枢副而改宏为御史中丞至是复为枢密副使○守一初为晋邸涓人太宗即位遂擢用之守一在枢府才七月是年九月卒赠太尉忠武军节度使
三月甲戌赵昌言罢枢密副使【自工部侍郎责授崇信军节度使行军司马】责赵昌言等诏曰朝廷诏爵位以待贤能明刑法以驭群下苟囘邪之自露在典宪以宜行【具官赵昌言】早以微才擢居重任訏谟之效未见於尽忠险詖之踪颇闻於植党交结非类玷辱清朝合首从之原情正刑书之显戮特寛穷究以示包荒俾出佐於藩垣仍不夺於章绶噫予之待士无愧於至公尔之戴君颇乖於诚节宜思自咎勿谓无恩
昌言在政府几一年昌言与户部侍郎陈象舆刑部郎中董俨知制诰胡旦直史馆梁颢厚善四人日常会於昌言之第故京师有陈三更董半夜之语旦又作大言恠诞之词使翟马周者上之其言多排毁时政自荐可为大臣力举旦等十数人皆公辅之器俾昌言内为之助会京尹许王廉知其事白之太宗大怒捕马周系狱究治流海岛昌言与旦等皆贬黜云【拜罢録】
端拱二年【己丑】
七月己卯张齐贤枢密副使【自右谏议大夫签书枢密院事迁刑部侍郎除】张逊签书枢密院事【自盐铁使迁宣徽北院使】
逊博州人太宗在藩邸得隶帐下及即位遂擢用焉○时中书门下言所録时政记缘皇帝每御前殿枢密院已下先上宰臣未上所有宣谕圣语裁制嘉言无由闻知虑成漏略自今枢密副使二人逐旋抄録送中书遂诏枢密副使张宏张齐贤同抄録自後枢密院事皆送中书同修为一书而授史官副使知院二员同掌之【长编】
淳化元年【庚寅　端拱三年正月改淳化元年】
正月戊子赵普罢相【罢为太保兼中书令充西京留守河南尹】
【国初沿唐故事尚书令侍中中书令为三省长官未改官制前异姓未有兼中书令者惟赠官有之国史并放谈】
制曰带河之誓萧相首於羣臣分陕之寄周公冠於二老矧乃功宣缔创绩着岩廊恳辞金铉之荣愿遂安车之志不加殊礼曷报茂勲【具官赵普】宇量渊深风规震肃翊戴先帝实有佐命之勲弼谐冲人益见匪躬之节而自再持将钺三冠鼎司?假宣猷寅恭协德小大之务知无不为夙夜之勤浸以成疾聿遵赐告之典恳陈避位之言喻之再三终不可夺巩洛之地成周旧壤王畿之广实切於保厘京邑之重允瞻於表则乃兼八柄之秩往抚千里之邦勉荷宠章式资卧理
普自端拱元年二月三入相至是年正月罢居相位二年初太宗欲相吕蒙正以其骤进人望未允藉普旧德以镇之遂再用秉政普自去秋以病免朝谒止日赴中书治事有大政则召对及冬病益甚车驾屡幸其第省问赐予加等遂称疾笃三上表致仕上不得已以普为西京留守河南尹加中书令恳辞再四太宗赐手诏曰开国元勲惟卿一人不同他等毋至固避俟首途有日当就第与卿为别普捧诏涕泣力疾请对颇言及国家事上嘉纳之普以衰病再乞骸骨进位太师封魏国公给宰相俸令於西京私第养疾
【祖宗以三师三公为宰相亲王使相之官及宰臣官至仆射致仕者即较在位久近拜太尉太傅等官若太师即为异恩本朝惟赵韩王普以勲文潞公彦博以年得之外旷世不拜仍自司空五迁方至太师有若王文正公旦吕文靖公夷简皆任相二十年才以太尉致仕可见国家重太师官也○旧典】
淳化三年太师魏国公赵普卒年七十一太宗闻讣震悼谓近臣曰普国初元勲事先帝与朕最为旧故能断大事尽忠国家真社稷之臣因出涕赠尚书令封真定郡王諡忠献辍视朝五日命右谏议大夫范杲持节护丧事至道二年进封韩王咸平二年二月配飨太祖庙庭普之子孙至今显荣不絶
【国朝稽西汉非刘氏不王之制只封皇之期亲为王其近亲以年劳久次止封郡王而已至於赠典非后之父祖亦不预王爵惟祖宗以赵忠献佐命兴邦以建宗社若曹彬之封秦王潘美之封郑王虽功亚赵忠献终缘有若孙为后而得之○旧典】
淳化二年【辛卯】
三月乙丑辛仲甫罢参知政事【给事中罢为工部尚书知陈州】
仲甫自雍熙三年六月除参知政事至是年三月罢执政踰三年仲甫从容自守而已至是以足疾罢出知陈州後告老致仕进太子太傅卒年七十四赠太子太保諡康节
四月辛巳张齐贤陈恕并参知政事【齐贤自刑部侍郎枢密副使除　恕
自盐铁使迁给事中除】
齐贤执政凡七年九月遂拜相○恕字仲言洪州南昌人恕为盐铁使有心计厘去宿弊太祖深器之曰真盐铁使也太宗即位遂大用焉
同日张逊温仲舒寇凖并枢密副使【逊自宣徽北院使签书枢密院事除
仲舒凖俱自枢密直学士迁左谏议大夫除】
仲舒字秉阳河内人凖字平仲蕐州下邽人
同日张宏罢枢密副使【为吏部侍郎】
宏自端拱元年二月复为枢密副使是年四月罢在枢府一年余後进工部尚书卒赠右仆射
九月丁酉王沔陈恕并罢参知政事【沔自户部侍郎恕自给事中并罢
守本官】
沔自太平兴国八年十一月除签书枢密院事雍熙三年八月除枢密副使端拱元年二月除参知政事是年九月罢执政凡八年恕自淳化二年四月除参知政事至是亦罢执政才数月○自赵普出守西洛蒙正以寛简居相位辛仲甫从容其间王沔怙恩招权政事多决於沔沔聪察敏辨善敷奏有适时材用先与张齐贤同被进擢掌枢务颇不叶齐贤出守代州沔遂为副使参知政事陈恕筦盐铁性苛察亦尝与沔忤於是齐贤与恕并在中书沔心不自安虑群官有以中书事告齐贤等左司谏王禹偁上言中书枢密不得於本厅接见宾客并於政事堂同见以防请托沔心喜即奏可下其事左正言谢泌上言以为如此是疑大臣以私也陛下聪明寄於辅臣苟非接见群官何以悉知外事若令都堂候见则群官咨事无时是大臣常须百执事於都堂无解衣之暇设若杜公堂请谒之礼岂无私室乎塞相府请求之门岂无它径乎上览奏嘉叹即命追还前诏事遂止沔又以弟淮故数为枢密使寇凖所诋上亦寤沔任数好诈非廊庙器诏书切责之恕执政未几以泄禁中语遂与沔同日俱罢沔性苛刻不以至诚待人群官谒见必甘言以?之皆喜过望既而进退非允人胥怨矣【长编】
乙亥吕蒙正罢相【自户部尚书罢为吏部尚书】
制曰宰相之任所以代天工执【阙】柄内以平章百姓外以镇抚四边蕐夏具瞻安危攸系其有訏谟献纳蔑闻苦口之言朋党比囘深失苍生之望宜行策免以肃朝经【具官吕蒙正】擢自单平累迁清要骤登三事于兹九年所宜尽瘁公家厉精庶政任当补衮而曷尝有闻知在挈缾而曾无所守但务引援於亲嫟宁思澄汰於品流窃禄偷安莫斯为甚匿瑕藏垢诚合自知傥更倚於弼谐是自贻於蒙蔽政之有阙悔不可追用全进退之宜式表始终之分尚居会府俾领天官允谓优隆勿忘循省蒙正自端拱元年二月与赵普同拜相至是年九月罢凡四年先是上封事者言立储贰事太宗谓近臣曰此事朕自有时耳会正言宋沆等请建立许王元僖词意狂率沆乃蒙正妻族遂斥为团练副使又金部员外郎张绅知蔡州坐赃免有为绅营解於太宗谓蒙正以旧憾文致其罪即命复绅官而蒙正亦不自辨至是缘宋沆事罢免後因考院得绅旧事实状黜为团练副使蒙正复入相云【事略】
同日李昉张齐贤并拜相【昉自尚书右仆射守本官兼中书侍郎同平章事监修国
史　齐贤自刑部侍郎参知政事除吏部侍郎同平章事】
昉齐贤并相制曰国家并建庶官历选群后聿求公辅之器付以调燮之权上以增三光之明下以慰兆民之望参用耆老所以坐镇雅俗畴咨俊乂所以垂拱仰成得人惟艰枚卜斯允【具官李昉】学穷缃素识茂经纶久服大寮尝居台席奉行故事蔚有贤相之风师长庶僚聿为外廷之表【具官张齐贤】临事能断好谋而成再总枢机备观献替励蹇蹇之节知无不为体恂恂之规动必由礼而皆久积问望深练谟明属兹宵旰之勤宜符梦卜之选是用并命陟於黄扉汝其澄汰九流缉熙百度以昉画一之法足以申昭旧章以齐贤不贰之心足以斟酌元化同德尽瘁底予于休当念致君於唐虞无使专美於丙魏服是休宠钦若训词【自後并相各自一制】
昉初以太平兴国八年十一月与宋琪同拜相至端拱元年二月以尚书右仆射罢是年九月复入相
同日贾黄中李沆并参知政事【自翰林学士并迁给事中除】
黄中字娲民沧州人沆字太初洺州人○黄中年六岁中神童十五岁举进士沆初判吏部铨因侍曲宴太宗目送之曰李沆风度端凝真贵人也不数月遂与黄中俱蒙大用
癸卯王显罢枢密使【自检校太傅责授随州刺史崇信军节度观察处置等使】制曰禆赞元首实赖於股肱缉熙庶务允归於枢轴苟依违而无状必黜陟之是行【具官王显】早自中?亟陞近列一掌枢务十年於兹参帏幄之筹曾无补职之効居负乘之地实有致寇之虞而乃植立私党紊挠纪纲蔽贤伤善固宠偷安盖非据之使然於尽瘁而何有揣斗筲之器既有觉於满盈畏搢绅之言始恳求於引退朕以情深念旧志在包荒百拜祈恩有足哀者九命作牧举而授之勉思全度之仁无忘惕厉之戒
显自太平兴国八年兼枢密副使六月迁枢密使是年九月罢在枢府凡八年显自三班不数年正枢任奬擢之速无与为比居位仅十年属蕃戎寇边河决近郡机务烦急朝夕咨访显无谋略不任职太宗切责之显再拜谢过遂有是命
甲辰张逊知枢密院事
温仲舒寇凖同知枢密院事【逊与仲舒凖并自枢密院副使除】
知院同知院之名自此始逊与仲舒凖仍并带副使自後或以正官或检校官为之秩与副使同未即真则称检校【知院同知院之名自此始】
淳化四年【癸巳】
六月丙寅张齐贤罢相【自吏部侍郎罢为尚书左丞】
制曰居元首者实赖於股肱济大川者必资於舟楫其有自陞廊庙载历星霜粗彰夙夜之勤宜全进退之礼【具官张齐贤】服膺儒术策名清途久参宥密之司尝委折冲之寄每好谈於方略辄自许於功名骤迁钧轴之权寻正燮调之任畴兹俊德辅佐眇躬而力不逮心名浮於实况多居於假告特宜解於钧衡俾迁左辖之崇资勉奉南宫之故事
齐贤自淳化二年九月拜相至是年六月罢居相位仅二年先是殿中丞朱贻业参政李沆之姻与诸司副使王延德同监京庾延德托贻业白沆求补外官沆以语齐贤齐贤以闻太宗曰延德尝事晋邸不自陈而辄干执政遽召见责之延德言未尝有请遂召齐贤质之齐贤言得於贻业而贻业不以实对齐贤不欲援沆为证乃自引咎由此太宗疏之遂至罢相事涉干请而辞连参知政事李沆齐贤独任其责物论美之
壬申张逊罢枢密副使知院事【自宣徽北院使责授右领卫将军】寇凖罢枢密副使同知院事【自左谏议大夫罢守本官】
逊罢枢副制曰【具官张逊】早在初潜备观勤荩寻迁近列尝总利权倚其帷幄之谋擢在枢机之地而乃植置朋党交构是非贝锦之词聿彰於萋菲挈瓶之智已极於满盈特推求旧之恩俾示从轻之典列兹环卫勉荷宠光凖罢枢副制曰【具官寇凖】擢赞枢衡荐更岁律虽颇彰於勤瘁而自掇於悔尤交构是非烦黩公上所宜罢免勿忘省循
逊自端拱二年七月除签书枢密院事淳化二年四月迁枢密副使九月迁知院事至是年六月罢在枢府凡四年凖自淳化二年四月除枢密副使九月同知枢密院事至是年六月罢在枢府凡三年○张逊素与寇准不协每奏事颇相矛盾太宗将罢之至是凖与温仲舒偕行归第有狂民舞蹈於马前街使王宾与逊雅相善知凖与逊有隙因奏言之太宗以为诘凖自辨实与仲舒同行逊执王宾奏斥凖词气悖厉互发其私上怒故贬逊而罢凖
同日柴禹锡知枢密院事【自涪州观察使迁宣徽北院使除】
刘昌言同知枢密院事【自枢密直学士迁右谏议大夫除】
吕端参知政事【自右谏议大夫枢密直学士守本官除】
昌言字禹谟泉州南安人端字易直参政吕蒙正之弟○禹锡太平兴国七年四月尝为枢密副使雍熙二年十二月罢至是除知枢密院事○端执政二年至道元年四月拜相
十月辛未李昉罢相【依前尚书右仆射罢知政事】
贾黄中李沆罢参知政事【黄中沆自给事中并罢守本官】
温仲舒罢同知枢密院事【自右谏议大夫罢守本官】
昉罢相制曰燮和隂阳辅相天地秉至公而贞百度熙庶绩而刑四方此宰相之任也苟或依违在位启沃无闻虽居廊庙之崇莫着弥纶之効宜敷诏旨用罢鼎司【具官李昉】夙仕昌辰荐升蕐贯朕嗣膺丕构渴见老成骤迁侍从之班再荷盐梅之寄所宜翊宣帝载启廸皇猷竭智虑以代天工体诚明而操国柄岁时屡换绩用阙然朝廷损益之彞章宗社安危之大计畴咨关决属在庙堂汝自处机衡曾无规画壅化源而斯久孤物望以何深朕纂服临民虚心待理倘黄枢要务尚委於具臣则苍昊景灵惧贻于深谴宜免公台之重庶全进退之私俾长中台尚为优渥
昉自淳化二年九月与张齐贤同拜相至是年十月罢再入相凡二年余黄中自淳化二年九月除参知政事至是年十月罢执政凡二年沆自淳化二年九月除参知政事至是年十月同罢执政凡二年仲舒自淳化二年四月除枢密副使九月除同知枢密院事至是年十月罢在枢府凡二年○先是去年夏旱蝗因问阙政太宗忧形於色翼日雨昉等拜贺太宗切责曰久愆时雨何由而致昉与宰相张齐贤参知政事贾黄中李沆慙惧上表待罪四年昉以私家哀戚求罢不许後日召学士张洎草制除左仆射罢相洎因上言近霖雨百余日昉职在燮调隂阳乖戾如此而无归咎引避之意矧中台仆射之职百僚师长不减於左低昂轻重不侔因而授之何以劝人臣之尽节宜加黜削以儆具臣太宗以昉耆旧不欲谴黜乃批洎奏守本官奉朝请焉【拜罢録】後昉上章引年拜司空致仕太宗尝谓侍臣曰李昉可谓善人君子矣卒年七十二赠司徒諡文正子宗谔景德二年为翰林学士及卒真宗悼之谓宰相曰国朝宰相以声名自立门阀者惟昉与曹彬家尔○黄中多知台阁故事朝之典礼资以损益当时名士皆出其门虽小心畏谨然执政循默政事多稽留不决物论以此少之未几遂罢卒赠礼部尚书
同日吕蒙正再入相【自吏部尚书守本官同中书门下平章事】
制曰昔者虞舜之时优游於岩廊之上周武王垂拱而天下理此无他术盖得人而委之以政也因念万机之务属在中枢民具尔瞻朕所注意是用畴咨庶尹对越上玄敷求良材付以兹任【具官吕蒙正】卷怀经济蹈泳中和而自践历蕐资弼谐庶政识谟明之大体罄勤瘁之小心出领天官坐镇雅俗炎凉载贸望实弥优方今百度将隆兆民思泰朕励精更始昭德塞违载询庙廊之訏谟用建朝廷之经济若涉大水浩无津涯爰资髦硕之贤再践公台之位秉国钧而建皇极允人望而代天工汝其荐药石之谠言辅兹不逮赞金玉之王度致於无为弼予一人永底于道
蒙正以端拱元年二月拜相至淳化二年以吏部尚书罢是年十月再入相先是淳化二年吕蒙正罢为吏部尚书复相李昉是年昉罢蒙正复入相○太宗因上元观灯蒙正侍宴谓蒙正曰五代之际生灵凋丧谓无复太平之日矣朕躬览庶政万事粗理每念上天之贶致此繁庶乃知理乱在人蒙正避席曰乘舆所在士庶走集故繁盛如此臣尝见都城外不数里饥寒而死者甚衆不必尽然愿陛下视近以及远苍生之幸也太宗变色不言蒙正侃然复位同列咸多其谅直【事略】○太宗欲遣人使朔方谕中书选材而可责以事者蒙正退以名上太宗不许它日凡三问终不易其人因固称其人可使余人不及且言臣不欲用媚道妄随人主意以害国事同列皆惕息不敢动太宗退谓亲信曰蒙正气量我不如而卒用蒙正所选者果称职
同日赵熔向敏中并同知枢密院事【熔自枢密都承旨迁宣徽北院使除
敏中自枢密直学士迁右谏议大夫除】
苏易简参知政事【自翰林直学士迁给事中除】
熔沧州人敏中字常之开封人易简字太简梓州人○熔初以刀笔事太宗于晋邸及即位遂擢用焉○敏中与张咏俱有时名太宗尝飞白书向敏中张咏二名付中书语宰相曰此二臣者名臣也朕将用之矣与咏并为枢密直学士遂决意大用○易简自知制诰除翰林学士充承旨易简多振举翰林故事太宗为飞白书院额曰玉堂及以诗赐之易简为学士年未满三十在翰林八年特受人主之遇敻絶伦等或一日至三见李沆後入在易简下及先执政乃以易简为承旨锡赉与参政等上意欲遵旧制且俟稔其名望乃正台席而易简以亲老急於进用因召见颇言时政得失沆等罢即命易简代之
丁丑赵昌言参知政事
雍熙四年昌言尝为枢密副使因坐翟马周事贬为崇信军行军司马後以右谏议大夫知大名府是年召为给事中参知政事
淳化五年【甲午】
九月乙亥寇凖参知政事【自左谏议大夫知青州召除】
淳化二年寇凖为同知枢密院事与张逊不协罢知青州太宗对左右数语及凖有间言至终不能移上意也是年召为参知政事因奏对切直太宗怒起凖辄挽上衣留以俟处决太宗叹曰真宰相才也又尝语左右曰朕得寇凖犹唐太宗之得魏郑公也加给事中【长编】
至道元年【乙未　淳化六年正月改元】
正月癸亥赵昌言罢参知政事【自给事中出为川峡都部署寻改户部侍郎罢
政事知凤翔府】
昌言自淳化四年十月除参知政事是年正月罢再执政踰一年李顺构乱太宗命昌言为川陕五十二州招安行营马步军都部署既行有奏昌言无嗣息鼻折山根不宜遣握兵入川即诏驻凤翔蜀平改户部侍郎罢政事知凤翔府及卒赠吏部尚书諡景肃昌言善推奬後进尝荐李沆以为有公辅之器又以女妻王旦二人皆贤相也昌言临事果断无所顾避虽屡经摈斥未尝少自抑损
戊辰钱若水同知枢密院事【自翰林学士迁谏议大夫除】
若水字淡成河南新安人
同日刘昌言罢同知枢密院事
昌言自淳化四年六月除同知枢密院事至是年正月罢在枢府凡二年太宗既宠用昌言或言其委母妻乡里十年不迎侍者诏令迎归京师昌言竟用是罢除给事中知襄州卒赠工部尚书
四月癸未吕蒙正罢相【自吏部尚书罢为尚书右仆射出判河南府】
制曰邦国政治盖出於中枢朝廷纪纲尽归於会府矧乃端揆之任聿居师长之崇苟非台铉之贤曷慰搢绅之望【具官吕蒙正】挺生英气符合昌期自光梦卜之求遂荷盐梅之寄谟明匪懈亮直不渝爰自天官再持政柄洎和鼎实时维老成朕钦若丕图建用皇极虽弥纶大体固未恊於康哉而励翼小心亦备观於勤止颇鬰隆平之望宜均劳逸之功长是中台式兹百辟地高务简足以养颐勉服宠光往践乃位
蒙正自淳化四年十月复相至是年四月罢再入相踰一年蒙正既罢政入谢太宗曰仆射师表百僚朝廷重臣朕以中书政事烦多俾均劳逸蒙正顿首谢
同日吕端拜相【自左谏议大夫参知政事除户部侍郎同平章事】
制曰王者对越穹壤司牧蒸黎必求髦硕之贤寘於辅相之任总领衆职俾朱紫之洞分镇抚四边使金革之不用夙夜宥密朝夕论思聿求其人乃命以位【具官吕端】简直夷旷宣慈惠和挺王佐之伟才负人伦之硕望顷自擢参枢轴再历炎凉运奇兵於庙堂询谋惟允贡昌言於帷幄謇谔可嘉适当求理之辰益见匪躬之节矧又周知大体多识旧章用晦而明中立不倚王商厚重既远慑於羌戎谢傅玄虚可坐镇於雅俗宜践公台之位允符师尹之瞻汝当思尧舜以致君无使其不及体黄老而行化用致乎无为钦若告言以终令闻
二年正月南郊毕进门下侍郎兼兵部尚书三年四月真宗即位覃恩除尚书右仆射监修国史端历官四十年始大用太宗常恨任用之晚端持重识大体同列奏对或多异议一日内出手批戒谕自今中书事经吕端裁决乃得闻奏
同日柴禹锡罢知枢密院事【自宣徽北院使罢为镇寜军节度使知泾州】苏易简罢参知政事【自给事中参知政事罢为礼部侍郎出知邓州】
禹锡自淳化四年六月除知枢密院事至是年四月罢再登枢府凡二年及卒赠太尉子宗庆尚太宗女鲁国长公主○易简自淳化四年十月除参知政事至是年四月罢执政踰年易简与同列赵昌言有隙多争忿上前太宗颇优容之又素与张洎不协颇为洎所攻遂罢政事易简性嗜酒卒时年三十九赠礼部尚书
同日张洎参知政事【自翰林学士除】
洎滁州全椒人初仕江南李煜後归朝洎与苏易简同在北扉易简被殊遇且先大用洎恶之力排易简遂代为参知政事
甲申赵熔知枢密院事【自宣徽北院使同知枢密院事除】
熔与柴禹锡并掌机务禹锡出镇熔知院事至道二年【丙申】
二月庚辰李昌龄参知政事【自御史中丞除】
昌龄字天锡应天府楚丘人
七月丙寅寇凖罢参知政事【为给事中】
凖自淳化五年九月再入政府踰年而罢先是郊祀行庆中外官吏皆进秩凖遂率意轻重其素所喜者多得台省清秩所恶者及不知者即序进焉广州左通判冯拯转虞部员外郎右通判太常博士彭惟节乃转屯田员外郎拯尝与凖有隙故凖抑之惟节自以素居拯下章奏列衔皆如旧不易凖怒以中书劄子陞惟节於拯上切责拯仍特免勘罪拯忿曰上日閲万机宁察见此细事盖凖弄权尔上疏极言幷及岭南官吏除拜不均凡数事又封中书劄子以进上大怒凖凖持中书簿领论曲直於上前上益不悦遂罢归班?出知邓州至道三年【丁酉】
正月丙子温仲舒王化基并参知政事【仲舒自户部侍郎除　化基自
礼部侍郎除】
化基字永图真定人○时边境多事上垂欲相仲舒而罢吕端会不豫乃止○初化基累迁左拾遗抗疏自荐太宗曰化基自结人主慷慨之士也召试知制诰至是遂有此除
同日李惟清同知枢密院事
惟清字直臣齐州人
同日张洎罢参知政事【为刑部侍郎】
洎自至道元年除参知政事是年正月罢执政凡二年洎性险詖好攻人之短洎谄事寇凖凖力推挽之故同秉大政既与凖同列知太宗眷凖稍衰乃面奏凖退有诽谤凖色变不敢辩由是罢政未几洎亦疾罢寻卒
宋宰辅编年録卷二

[book_title]卷三
钦定四库全书
宋宰辅编年录卷三　　　　宋　徐自明　着
真宗【至道三年】
四月乙未李至李沆并参知政事
初李至以太平兴国八年十一月除参知政事雍熙二年正月以目疾罢授礼部侍郎李沆以淳化三年除参知政事四年罢归故官守给事中真宗为皇太子以至与沆并为宾客是年三月癸巳真宗即位四月以李至为工部尚书李沆为工部侍郎并参知政事沆再执政踰年咸平元年十月拜相
五月壬申李昌龄罢参知政事【自户部侍郎责授忠武节度行军司马】责昌龄等诏曰【具官李昌龄】擢列台司预闻国政恣行请托深乱朝经可责授忠武节度行军司马
昌龄自至道二年二月除参知政事至是年五月罢执政踰年昌龄之贬坐与王继恩胡旦谋立楚王元佐故也
六月乙巳钱若水罢同知枢密院【自工部侍郎罢为集贤院学士判院事秘书省即昭文馆史馆集贤院谓之三馆集贤院有学士修撰直院校理○官制沿革】
若水以至道元年正月同知枢密院事是年六月罢执政二年上即位若水以母老请解机务章再上乃得请告谢便殿命坐慰劳入对苑中从容数刻上问近臣谁可大用者若水言中书舍人王旦有德望宜任大事上曰此固朕心之所属也遂以本官判集贤院事卒赠户部尚书諡宣靖
八月己亥曹彬枢密使【自镇海军节度使检校太师兼侍中依前官充】
向敏中夏侯峤并枢密副使【敏中自户部侍郎同知枢密院事除峤自给事中除】
峤字峻极济州人
彬除枢密使制曰朕夤恭守位寤寐求贤逖怀三代之英用济万几之务咨诹旧德夹辅皇家【具官曹彬】历任三朝折冲千里有功不伐惟善是师早自中枢出临外阃奠邦抚俗嘉绩蔼然传召入朝体貌斯厚俾登枢近以弼事功书所谓心膂股肱兹有望也
彬自太祖朝初拜枢密使太宗嗣位加中书门下平章事居职八年出镇天平後以北伐契丹攻涿州失利责右骁卫上将军至雍熙四年起彬为武寜军节度使真宗即位复平章事召入为枢密使兼侍中罢旄钺仍以向敏中夏侯峤并为枢密副使上谓之曰宥司要领尤重必素有名望端亮谨厚处之乃可镇静而责成彬以耆旧冠枢衡之首敏中及峤助之兵机边要有所望矣敏中明辨有材略遇事敏速先是西北用兵敏中专主谋议至於二边道路斥堠走集之所莫不周知峤在藩府最旧故首加擢用焉令曹彬赴中书礼上彬请就枢密院上以彬位兼将相特宠异之【长编】
同日赵熔罢知枢密院事【自宣徽南院使罢为夀州观察使】
李惟清罢同知枢密院事【自刑部侍郎罢为御史中丞】
【国朝待遇大臣终始恩礼前执政苟不以罪去有复为三司使者御史中丞知通进银台司者兼秘书监者○南?纪谈】
熔自淳化四年十月除同知枢密院事至道元年四月知院事至是年八月罢在枢府踰二年○惟清自至道三年正月除同知枢密院事亦以是年罢在枢府凡八阅月惟清俗吏在西府无人望用是罢为御史中丞惟清怫欝乃肆情弹击
咸平元年【戊戌】
十月戊子吕端罢相【为太子太保】
制曰朕以冲眇获绍庆基台宰旧臣素所尊任而夙夜尽瘁腠理愆和言念勤劳式申褒礼【具官吕端】朝之隽老人所具瞻茂同寅亮采之勋罄送往事居之节允繄重德共守成规而体力未康保颐是切不欲重烦於机务庶谐啬养於清明用解钧衡载崇天秩尚贤叙旧不其至欤
端自至道元年四月拜相至是年十月罢相太宗凡二年相真宗踰年○上居忧日对辅臣於禁中每见吕端等必肃然拱揖不以名呼端等再拜而请上曰公等顾命元老朕安敢上比先帝及御崇政殿召端等访以军国大事经久之制端陈当世急务皆有条理上甚嘉纳端久被疾诏免朝谒累上疏求解至是得罢因入谢上谓端曰以卿有假告不欲烦以政事庶就颐养凡在告三百日赐禄如故卒赠司空諡曰正惠
同日张齐贤李沆并相【齐贤自户部尚书知安州召拜兵部尚书同中书门下平章事
复相沆自户部侍郎参知政事依本官同中书门下平章事监修国史】
齐贤拜相制曰王者司牧黎元诞敷於政典注意台宰登翊於化源以尔【具官张齐贤】早事先朝历登二府蔼然硕望久服大寮肆朕纂承熟闻风采爰旌旧德俾赞鸿机冠乎政庭付以枢柄使予垂拱而治者兹有望於良弼也
沆拜相制曰朕奉若先宪思皇政经畴咨济治之贤光辅守成之业询於公论俾正台衡【具官李沆】挺操塞渊含章博雅翊赞先圣宾护承华挹其肃哲之风资予辅导之益缵戎在始敷政是毗坚明纳忠练逹成务俾膺爰立用副具瞻谨宪度而叙九功乂臣工而安四鄙勉於补职副此注怀
齐贤自淳化二年九月与李昉并相四年六月罢为尚书左丞至是自安州召拜复相二年十一月南郊毕拜门下侍郎兼兵部尚书○沆既拜相二年十一月契丹寇边上幸河北命沆留守京师肃然南郊毕除中书侍郎四年三月除门下侍郎五年十一月南郊毕除右仆射十二月以宰臣吕蒙正李沆各兼门下侍郎旧制三公三师左右仆射平章事并兼两省侍郎学士宋白梁周翰草二相制书匆遽遗忘旧制既而上问白等不能对第请改正不复降制止帖麻用印别书告赐之故沆初自门下侍郎加仆射辄去其兼官盖失之也○上之初即位沆日取四方水旱盗贼奏之参政王旦以为此细事不足烦圣听沆曰人主少年当使知人间疾苦不然血气方刚不留意声色犬马则土木兵甲祷祠之事作矣吾老不及见此参政他日之忧也沆没後真宗朝陵展礼封山行庆钜典盛仪无所不举旦为相每思沆之言叹曰文靖圣人也时号圣相云【长编】○时西北用兵边奏日耸便殿延访或至旰昃弗皇暇食旦慨然谓沆曰安能坐致太平吾人得优游宴息乎沆曰国家强敌外患足为警惧异时天下宴然人臣率职未必高拱无事君奚念哉沆在中书未尝密进封章上尝询其故沆曰臣备位宰相公事当公言之苟背同辈密有所启此非谗即佞臣实嫉此事岂复自为之耶上再三叹赏真宗尝遣使持手札问沆欲以後宫刘氏为贵妃沆对使者自引烛爇之附奏曰但道臣沆以为不可其议遂寝上雅敬沆尝问治道所宜先沆曰不用浮薄新进之人此为先上问其人沆曰如梅询曾致尧等是矣上深然之故终沆之世数人卒不进用皆得厚重之士由沆之力也沆自言居重位实无补万分惟四方言利害事者未尝一施行聊以此报国尔朝廷防制纎悉备具或狥所请妄有更张所伤多矣沆重厚淳质对宾客寡言人有请求无所辨别既抑退失望则多归咎焉沆亦不以介意弟维尝乘间劝沆稍屈意接纳士大夫沆曰吾非不知也然今羣臣皆得升殿言事无所壅蔽封章论奏多下有司吾悉见之矣至於西北大计朝廷所欲闻者搢绅中如李宗谔赵安仁皆一时英秀与之谈犹不能启发吾意余又何足与之接语乎勉强酬言吾不能也沆不求声誉尝喜读论语或问之曰为宰相而论语中节用爱人使民以时两句尚未能行圣人之言终身诵之可也
【元城先生语录曰先生与仆论本朝名相先生曰本朝名相固多矣然最得大臣体者惟李沆丞相仆曰何以明之先生曰李丞相每谓人曰沆在政府无补报国惟四方所上利害一切不行耳此大似失言然有深意且祖宗之时经变多矣故所立法度极是稳便如老医看病极多故用药不至孟浪杀人且其法度不无少害但其利多耳後人不知遂欲轻改此其害所以纷纷也李丞相每朝谒奏事毕必以四方水旱盗贼不孝恶逆之事奏闻上为之变色惨然不悦既退同列以为非问丞相曰吾侪当路幸天下无事丞相每奏以不美之事以拂上意然又皆有司常行不必面奏之事後幸已之公不答数数如此因谓同列曰人主一旦岂可不知忧惧若不知忧惧则无所不至矣惟此两事最为得体在汉之时惟魏丞相能行此两事後之为相者则或不然好逞私智喜变祖宗之法度欺蔽人主恶言天下之灾异喜变法度则纪纲乱恶言灾异则人主骄此大患也】
同日李至罢参知政事【自工部尚书罢为检校太傅武胜军节度使】
制曰晋军谋帅本诗礼以兼资申伯于宣仗文武而为宪眷吾旧德力赞洪钧俾因分阃之雄式叶建侯之利【具官李至】风规俊异器业该详顷以夙名宾于望苑仪刑斯属实望载隆爰畴羽翼之勤荐领股肱之任正辞亮节尽瘁首公是用裂右地之山河建元戎之旌纛茂遵曩制诞布崇恩期偃息以作藩庶恺悌而绥福
至太宗朝执政二年以目疾求罢遂为太子宾客真宗即位复参大政踰年至以目疾解机务及授旌钺入见恳辞上曰此唐朝故事废之久矣特命振举示优贤也又赐御制诗宠其行
己丑温仲舒罢参知政事【自户部侍郎罢为礼部尚书】
夏侯峤罢枢密副使【自给事中罢为户部侍郎翰林侍读学士　翰林学士自夏侯峤始】仲舒自至道三年正月除参知政事至是年十月罢执政几二年以礼罢去仲舒有应务才与寇凖同进人谓之温寇吕蒙正为相尝援进仲舒及用乃反攻蒙正君子非之卒赠左仆射諡恭肃○峤自至道三年八月除枢密副使亦以是年十月罢在枢府踰年峤在东宫最久故率先擢用至是以疾求罢除翰林侍读学士兼秘书监峤淳谨无过在近列恩顾甚异景德元年卒赠兵部尚书○讲读之职自唐有之五代以来时君右武不暇向学故此职亦废太宗崇尚儒术尝命着作郎吕文仲侍讲寓直禁中然名秩未崇真宗奉承先志首置此职班秩次翰林学士禄赐如之侍读以命峤及杨徽之侍讲以命邢昺焉【事略】
同日向敏中参知政事【自给事中枢密副使迁兵部侍郎除】
杨砺宋湜并枢密副使【砺自翰林学士给事中知制诰迁工部侍郎除　湜自翰林学
士中书舍人迁给事中除】
砺字汝砺湜字持正并京兆人○敏中自淳化四年十月除同知枢密院事至道元年四月除参知政事三年八月除枢密副使咸平元年十月复命为参知政事三年正月敏中从幸大名属宋湜被疾命兼权同知枢密院事真宗命重臣抚边六月为河北河南宣抚大使执政仅四年三月召入拜相○砺举进士第一真宗为襄王以砺为记室东宫建兼右谕德及即位遂召用焉居枢副几一年二年八月卒真宗冒雨临其丧砺居委巷乘舆不能入真宗为步进益嗟悼之谓宰相曰砺介直清苦方当任用遽此沦谢甚可悯也赠兵部尚书○太宗尝称宋湜为佳士以右补阙知制诰与王化基李沆并命既除副枢从真宗幸澶渊遇疾真宗许其先归赐以衾褥且曰此朕所常御者虽故弊亦足以御道途之寒也又遣中使护送之次澶州卒及真宗再幸河朔追悼之加赠刑部尚书諡忠定湜秀頴有器识又善引重後进云
咸平二年【己亥】
六月戊午枢密使兼侍中曹彬卒
彬自至道三年八月复为枢密使是年六月卒居枢府三年彬性仁恕清谨逊言恭色在朝廷未尝抗辞忤旨亦未尝言人过失博览强记善谈论被服雅同儒者伐二国秋毫无所取位兼将相未尝以等威自异彬归休闭合门无杂宾保功名守法度近代良将称为第一彬被疾真宗临视手和药赐之赐白金万两因问以後事对曰臣无事可言臣二子材器可取臣若内举皆堪为将真宗问其优劣对曰璨不如玮卒年六十九讣闻上震悼流涕废朝五日亲为发哀於後苑赠中书令諡武惠追封济阳郡王璨仕至河阳节度使同平章事玮为宣徽北院使签书枢密院事父子俱配食清庙彬与赵普配享太祖庙庭玮配享仁宗庙庭慈圣光献皇后彬第五子尚书虞部员外郎玘之女也第七子琮仕至马军副指挥使琮孙诗尚鲁邹国大长公主
【本朝曹武惠配享太祖武穆配享仁宗韩忠献配享英宗文定配享徽宗父子配享自昔所无也○挥麈录】
七月己丑王显枢密使【自横海军节度使兼御史大夫依前检校太尉充】制曰朕缵承大宝临御万邦常念机务之繁蒸黎之重若涉未济惕然靡遑图任旧人冀成元化【具官王显】忠厚成性沉?有谋翊佐先朝亟居大任斋坛授钺钜屏临戎克树风声布於遐迩俾司宥密为朕股肱
显自太平兴国八年六月拜枢密使淳化二年罢是年复召拜枢密使
咸平三年【庚子】
二月癸亥王显罢枢密使【自检校太尉罢为山南东道节度使同中书门下平章事】显再入枢府踰半年○显从真宗伐契丹车驾还京乃以使相罢之四年五月显以定州驻泊都部署兼河北诸州水陆计度都转运使
同日周莹王继英并知枢密院事【莹自宣徽北院使迁宣徽南院使除继英
自客省使迁宣徽北院使除】
王旦同知枢密院事【自中书舍人翰林学士除】
莹瀛州人继英开封人旦字子明大名人○莹少给事于晋邸太宗即位擢签书枢密院事宣徽院诸房公事诸房自後不复置云○继英事真宗于藩邸至是并知枢密院事○旦少好学父祜器之尝手植三槐于庭曰吾之後必有为三公者真宗即位旦为翰林学士尝奏事下殿真宗目送之曰与朕治平天下必此人也是年遂有此除钱若水名能知人尝见旦曰真宰相器也若水为枢密副使罢召对苑中问谁可大用者若水言旦可大用真宗曰吾固已知之矣【事略】
十一月丙申张齐贤罢相【罢归兵部尚书班】
制曰昨以阳律肇升会朝典礼笙镛备乐冠劒在廷不意宰司忽亏仪范用明常宪诞告具寮【具官张齐贤】顷忤先帝亟归外藩洎朕纂承复膺委任位崇喉舌职在钧衡居三事之崇享万锺之厚属当大礼表率周行而乃酣醟杯觞欹倾冠弁渎兹朝着悖我盛仪合寘典刑用纠违慢念久更於大用尚曲示於寛恩期乃省躬知予宥过
齐贤自咸平元年十月与李沆并相是年十一月罢居相位凡二年○齐贤与沆共事情好不叶自负有致君之术每敷奏不直致议者以为疎阔日南至羣臣朝会齐贤被酒冠弁欹侧几颠仆殿上御史中丞劾齐贤失仪齐贤自陈因寒威饮酒御之遂致酒醉谢罪上曰卿为大臣何以率下朝廷自有典宪朕不敢私由是下制齐贤罢守本官归班?令为泾原等州安抚经略使迁右仆射五年十月丁亥齐贤自右仆射判永兴军府事贬太常卿分司西京
齐贤贬分司西京制曰早阶显重荐陟公台位居端揆之崇任总藩维之剧官师之重仪刑式瞻而乃悦媒氏之甘言利寡妇之私帑讼端是构物议交喧宜用小惩俾循深咎
先是故相薛居正孙安上不肖尝诏毋得贸易其第向敏中违诏贸之会居正子惟吉?妇柴氏将携赀产适张齐贤安上诉其事柴复诉敏中贱质居正故第又尝娶已不许故教安上诉其事诬告母且隂庇之真宗既罢敏中时齐贤已先罢相自右仆射降为太常卿分司西京下制责之景德初起废从东封还复拜右仆射从祀汾隂进左仆射请老除司空致仕归洛得唐裴度午桥庒有池榭松竹之盛日与亲旧觞咏其间卒年七十二赠司徒諡文定齐贤姿仪丰硕议论慷慨有致君大略赵普尝荐齐贤於太宗遂用为相种放之起乃齐贤所荐也齐贤四登两府九居八座晚岁以三公就第康宁福寿人罕能比然不事仪矩颇好治生再入相数起大狱又与寇凖相倾人以此少之咸平四年【辛丑】
三月庚寅吕蒙正向敏中并相【蒙正自行尚书左仆射除同中书门下平章事充昭文馆大学士三入相敏中自行兵部侍郎参知政事除同中书门下平章事集贤殿大学士】
蒙正拜昭文相制曰外抚四边内亲百姓壹统类调隂阳时惟弼臣兼縂其职【具官吕蒙正】绰有文行冠於羣伦粤在先朝已更大用久劳于外民具尔瞻宜复鼎司再持国论祗若前宪毗予一人
敏中拜集贤制曰表正万邦宣扬百度眷是股肱之任其惟楫砺之求俯询佥同用颁明命【具官向敏中】器宇宏远风规淑清鍳洞化原绩周时务粤践钧衡之任茂成饪实之和予嘉乃勲爰立作相佐王兴化兹有望焉蒙正以端拱元年二月拜相淳化二年九月罢四年十一月复入相至道元年四月罢判河南府至是年三月复入相凡三拜相在国朝以来凡三居相位唯赵普与吕蒙正五年十一月南郊毕除守司空兼门下侍郎○敏中为河北河南安抚大使至是召入
辛卯王化基罢参知政事【自兵部尚书罢为工部尚书知扬州】
化基自至道三年正月参知政事至是年三月罢在政府凡四年化基在中书不以任补诸子官然能训导皆有所立子举正为参知政事举元为天章阁待制卒赠右仆射諡惠献
同日王旦参知政事【自给事中同知枢密院事迁工部侍郎除】
冯拯陈尧叟并同知枢密院事【拯自枢密直学士阙祠部员外郎迁右谏议大
夫除　尧叟自枢密直学士主客郎中迁右谏议大夫除】
拯字道济河阳人尧叟字唐夫阆州人○景德元年十二月王旦从上幸澶州雍王元份留守京师遇疾诏旦驰还权留守事改尚书左丞执政凡六年至三年二月拜相○拯少时以文谒赵普见而奇之谓曰子位与寿他日我若也○尧叟举进士第一至是并拜同知枢密院事
四月乙未王钦若参知政事【自知制诰翰林学士迁左谏议大夫除】钦若字定国临江新喻人举进士甲科钦若以翰林学士使西蜀还对于崇政殿即日有是除
六月己卯周莹罢知枢密院事【自宣徽北院使罢为永清军节度使】莹自咸平三年二月除知枢密院事是年六月罢在枢府踰二年莹在右府无他谋略及莅军旅畏懦自全所历藩镇率无善状
十月丁亥向敏中罢相【罢为户部侍郎归班】
制曰庙堂之上辅弼之臣实代天工式隆政本或狥私踰矩罔上图安其在公朝曷副佥属【具官向敏中】逮事先帝尝列中枢暨朕纂承遂正台宰翼赞之功未着亷洁之操蔑闻喻利居多败名无耻始营故相之第终兴?妇之词对朕食言为臣自昧宜从罢免用肃群伦
敏中自咸平四年三月与吕蒙正同拜相至是年十月罢入相踰年初故相薛居正子惟吉妇柴氏无子欲改适张齐贤惟吉有子曰安上诉其事柴因上书讼敏中质其第亏价又尝欲娶已不许上问敏中敏中言实买安上居第近丧妻不复议姻且未尝求婚於柴既而闻其娶王承衍女弟责其不实乃罢相知永兴军而贬齐贤先是翰林学士宋白尝就敏中假金不与白草制极力诋之有对朕食言为臣自昧之语敏中读之流涕【长编】
咸平六年【癸卯】
九月甲辰吕蒙正罢相【为太子太师】
制曰国有承弼时惟股肱入既赖於告猷退亦全其养素【具官吕蒙正】文雅之行簪绅所推出入两朝扬践三事经百度之繁会集九功之惟和夙夜致勤腠理生疾愿辞衡石屡削疏封重违至怀式隆优命
蒙正自咸平四年三月三拜相至是年九月罢入相踰二年蒙正以若风眩凡七上表求退至是许之封莱国公後改封徐又封许景德二年春归洛祥符四年真宗过洛两幸其第问蒙正诸子孰可用对曰臣之子豚犬耳犹子夷简宰相才也蒙正客富言令其幼子在书院习读蒙正见其子惊曰此儿他日名位与吾相似而勲业远过吾言之子即富弼也其知人如此
景德元年【甲辰】
七月丙戍右仆射平章事李沆卒
沆自咸平元年十月拜相至是年七月薨于位为相凡七年卒上闻之惊叹趣驾幸其第哭之恸谓左右曰沆为人忠良纯厚始终如一岂意不享遐算言毕泪下年五十八赠太尉中书令諡文靖他日上与辅臣论旧执政因言吕蒙正性淳厚李沆温和寡言尝廷议政事而向敏中独无言沆乃曰敏中素同此议何得对上缄默亦足见沆之纯诚也乾兴元年十一月配享真宗庙庭
庚寅毕士安参知政事【自翰林侍读学士兵部侍郎迁吏部侍郎除】
士安字仁叟代州云中人真宗为开封府尹以士安为判官及即位令士安摄府事李沆言中书无宰相上意欲擢任三司使寇凖乃先置宿德以镇之遂自翰林侍读迁士安参知政事士安入谢真宗曰未也行将相卿谁可与卿同进者士安因言寇凖忠义能断大事臣所不如上曰闻凖刚使气柰何士安曰凖忘身为国秉道疾邪故不为流俗所喜今天下之民虽蒙休德涵养安逸而北戎跳梁未服若凖者正宜用也不阅月遂与凖并相【长编】
八月己未毕士安寇凖并相【士安自行尚书吏部侍郎参知政事拜同中书门下平章事监修国史　凖自三司使行尚书兵部侍郎拜同中书门下平章事集贤殿大学士】
士安拜相制曰璿枢观象三阶验乎太平金铉调元四辅佐於神化朕纂承鸿绪恢阐皇猷思欲固大业於隆平跻兆姓於仁寿寤兴为念惕厉于怀爰得老成简兹图任【具官毕士安】性体纯厚德包元和羽翼冲人夙昭彝范徊翔近着实壮嘉猷中外迭更矩仪斯茂遂赞大钧之任勤宣百揆之功属鼎席之求贤命槐庭而正秩并加徽数以叶旧章膺兹眷怀往践于位
准拜相制曰朕继体二圣光宅万方旰食宵衣爱民治国敢忘钦翼仰奉燕诒思得忠良弼于机务【具官寇准】尝以公望佐于昌朝谠议嘉猷清规直道冠于当代休有令闻自膺屏翰之权洎商金谷之任蔼然茂绩副我精求用询朝佥委以柄政允赖股肱之力罄宣帷幄之谋往钦训词勿懈於位初翰林学士夏侯峤卒閲数月士安为相士安抚座叹曰夏侯峻极在吾岂当据此高位二年十一月南郊毕除中书门下侍郎兼工部尚书○上每得进奏院奏边事必付中书谓毕士安寇准曰军旅之事虽属枢密院然中书总文武大政号令所出乡者李沆或有所见往往别具机宜卿等当详阅边奏共参利害勿以事干枢密院而有所隐也因言枢密之地尤须谨密漏泄禁中语古人深戒若与同列及枢密彰不协之迹则中外得以伺其间隙实非便卿等志之【长编】
同日王继英枢密使【自宣徽南院使检校太保知枢密院事除】
冯拯陈尧叟并签书枢密院事【拯尧叟自同知枢密院事并迁工部侍郎除仍
诏俸秩恩例并同枢密副使】
继英以景德二年十一月南郊毕除检校太傅三年二月卒在枢府凡六年真宗幸其第临哭久之翼日谓宰相曰继英久在左右小心畏谨奄忽沦逝良可念也废朝五日赠太尉兼侍中諡恭懿景德二年【乙巳】
四月癸卯王钦若罢参知政事
钦若自咸平四年四月除参知政事是年四月罢迁刑部侍郎资政殿学士未几改为兵部侍郎资政殿大学士执政凡四年景德元年八月契丹入寇上欲择大臣使镇大名以参政王钦若判天?军兼都部署二年自天?军来朝遂加阶邑实封又赐袭衣金带鞍马故事辅臣加恩无所赐上以钦若守藩有劳特宠异之遂为故事【辅臣加恩赐衣带鞍马自钦若始】钦若素与寇凖不协自天?再表求罢继以面请上敦谕不得夺乃置资政殿学士以钦若为之仍迁刑部侍郎中书定其班在翰林院学士之下侍读学士之上未几改为兵部侍郎资政殿大学士班在文明殿学士之下翰林学士承旨之上【置资政殿学士大学士自钦若始】
同日冯拯参知政事【自工部侍郎签书枢密院事除】
大中祥符元年十二月东封除尚书左丞四年四月祀汾隂除工部尚书
十月乙酉吏部侍郎平章事毕士安卒
士安以景德元年八月拜相是年十月薨于位入相凡一年余士安初与寇凖同拜而士安多疾在告求罢不许至是晨朝下殿庐疾作舆归而卒车驾临哭谓寇凖曰士安善人也事朕於南府东宫以致辅相饬躬畏谨有古人之风遽此沦没深可悼惜诏赠太傅中书令諡文简
景德三年【丙午】
二月戊戍寇凖罢相【为刑部尚书】
制曰弼谐之任体貌宜隆其有践历台阶资迁岁律弥纶事务尽瘁夙宵俾从进退之宜用保始终之分聿颁明命诞告具寮【具官寇凖】蔚有嘉猷出逢昌运器干标于国栋符采冠於时髦向以先帝旧臣虚怀厚遇擢进会府遽列台司左右朕躬缉熙帝载眷言机务不欲重烦解黄合之剧权正秋卿之峻秩荷兹宠命式保令猷凖自景德元年八月与毕士安同拜相是年二月罢入相踰年时河北罢兵契丹既和朝廷无事寇凖颇矜其功虽上亦自德为也待凖极厚王钦若深害之一日会朝凖先退上目送凖钦若譛凖曰澶渊之役陛下寇凖之孤注也斯亦危矣由是上頋凖稍衰在中书喜用寒畯每御史阙辄取敢言之士用之他举措多自任同列忌之尝除官同列屡目吏持例簿以进凖曰宰相所以器百官用例非所谓进贤退不肖也因郤而不视既罢相遂相王旦旦入谢上谓寇凖以国家爵赏过求虚誉无大臣体罢其重任庶得终吉也既而命凖出知峡州又遣近侍传旨戒约他日上谓辅臣曰执政之地百寮具瞻品藻拟伦当务公共轻诺寡信怨是用长不可不戒也寇凖之居相位多致人言岂不由此冯拯曰吕蒙正尝云凖轻脱好取名誉不可不察【长编】
同日王旦拜相【自尚书左丞参知政事除工部尚书同中书门下平章事】
制曰作朕股肱斯为辅相询求谠议精擢宝臣允符审象之求乃降即真之命【具官王旦】五行锺秀四气均和有华国之文负经邦之业言皆中礼动不违仁顷由近密之司陟预钧衡之列尽规纳诲克纂前修正色直躬聿隆时望居然国器简在朕心俾正位於中书且升荣於起部同底于道尔其钦哉
四年八月除监修国史大中祥符元年十二月东封除中书侍郎兼刑部尚书时亲王皆进封上谓王旦等曰先帝每命宰臣亲王降制则不御崇德殿视朝应有故事其旨以命宰相亲贤示帝王不专邪四年四月祀汾隂除尚书右仆射兼中书侍郎五年二月撰汾隂颂成除昭文馆大学士十一月圣祖降除兼门下侍郎充玉清昭应宫使初置玉清昭应宫使宰臣王旦为之七年玉清宫成除守司空九年二月国史成除守司徒天禧元年二月恭谢毕守太保旦以司徒复加太保以三公并除双员自旦始
【大中祥符五年玉清昭应宫成王魏公为首相始命充使宫观置使自此始然每为见任宰相兼职天圣元年吕申公为相时朝廷崇奉之意稍缓因请罢使名○石林燕语○自真宗崇道教建玉清昭应宫乃命宰相兼使执政副之应在朝从官皆兼领提举在京宫观至玉清昭应灾罢使副其提举宫观不废盖使从官仍就添给之俸耳元丰官制行悉罢祖宗官制○旧典】
二年上谓辅臣曰今封疆宁谧序气均调所谓人情和天道顺也王旦等曰陛下虚心求治屈已为民远人怀来岁丰人乐此太平之应也咸再拜贺上曰亦卿等之力也观古今事若君臣道合上下同心何忧不治今四方无虞卿等宜谨守经制审於出令耳【长编】○旦端重坚正明达国体接物若甚和易而风仪峻整当官莅事庄厉不可犯是时契丹既已请盟赵德明亦纳誓约愿守河南故地二边兵罢不用天下无事且以谓宋兴三世祖宗之法具在其为相务遵法度重改作妙於启奏言简理顺每与同列论事上前或枉直相戾虽未尝廷争然自守直道不为曲辨所迁有谤於上者旦辄引咎亦未尝自辨人主盛怒可辨者辨之必得而後已有识略善镇定大事不以名誉必求其实苟贤且才矣必久其官而衆以为宜某职然後迁其所荐引人未尝知士虽咈於己者亦不以私废当国岁久上益倚信进退能否所言无不听虽他宰相大臣有所议必曰王某以为何如事无大小非旦言不决当是时海内富实羣工百司各得其职故天下至今称贤宰相七年王旦至自兖州旦言河北转运使李士衡张士逊知兖州王臻等莅事干集望赐诏褒谕莱州通判徐怀式等於舆论颇无治声望令转运提刑司察之诏可或谓旦曰公为元宰将命出使而所举官吏仅得褒诏不遂迁擢无乃太轻乎旦曰既称荐之又请亟用则上恩皆出於已矣此人臣之大嫌也入内押班周怀德实与旦同行或请间必竢从者皆集整衣冠见之白事已则退未尝私焉议者以为得体将作监丞李惟简不乐仕进屏居二十余年上特召对面命以为太子中允致仕初召惟简使者不知其所止上令至中书问王旦然後人知惟简乃旦所荐务匿名迹远权势他所荐士尤多类不以告人其後史官修真宗实录得内出章奏乃知朝廷士多旦所荐云中书尝请以工部侍郎知制诰盛度权知开封府上曰可更问王旦时属疾在告中书具圣语就问之旦曰度必不乐此任既而度果诣中书自言幸以文字进不愿处繁剧中书倂以闻上曰王旦铨量才品极当人人各得其所此岂可不问也乃以知制诰乐黄目权知开封府而度知制诰如故知秦州曹玮数上章求解州事上问王旦谁当代玮旦荐礼部郎中李及可任上即命为太常少卿代玮秦州衆议皆谓及虽谨厚非守边才不足以继玮秘书监杨亿以衆言告旦旦不答及果有声亿复见旦且言旦之知人旦曰夫以曹玮知秦州羌戎讋服边境之事玮处之宜矣使他人往必矜其聪明多所变置败坏玮之成绩旦所以用及以及重厚必能谨守玮之规模而已亿由是服旦之识度宦者刘承珪病且死求为节度使真宗语旦曰承珪待此以瞑目旦执以为不可曰他日将有求为枢密使者柰何自是内臣官不过留後其他又言荣王元俨宫火不当归咎於人又辨朝臣与日者往还不当坐罪上皆纳之又沮同列贺死蝗会二府方奏事飞蝗蔽天堕於殿庭间者上以语旦执政皆顿首曰王旦远识非臣等所及【长编】○景德四年宰相班位与枢密使参政重行上每见王旦班王钦若等位太逼谓左右曰殿庭仪石以南颇隘狭故朝集仅若同行即诏合门移宰相於仪石之北余立其南八年赐宰相御制良臣正臣忠臣奸臣权臣论
己亥王钦若陈尧叟并知枢密院事【钦若自资政殿大学士兵部侍郎迁尚书左丞除　尧叟自刑部侍郎签书枢密院事迁兵部侍郎除仍兼羣牧制置使】
赵安仁参知政事【安仁自知制诰翰林学士迁右谏议大夫除】
韩崇训马知节并签书枢密院事【崇训自枢密都承旨四方馆使迁检校太
傅除　知节自枢密都承旨东上合门使迁检校太保除】
安仁字乐道洛阳人崇训字知礼殿前指挥使韩贇之子知节字子元开封祥符人○时冯拯以刑部侍郎为参知政事上不欲拯居钦若上遂以钦若为尚书左丞知枢密院事而以拯为兵部侍郎并知枢密院事诏叙以钦若拯尧叟安仁崇训知节为次令即日视事钦若喜迎人主意其宠遇如此【长编】钦若既譛寇凖为城下之盟真宗愀然不乐钦若曰惟有封禅泰山可以镇服四海夸示远人然当得天瑞前代盖有人力为之者於是天书降于左承天阙之上大中祥符初泰山父老请封禅礼成累迁吏部尚书【事略】尧叟大中祥符元年从祀东封除尚书左丞正月真宗朝谒诸陵留守京师累除户部尚书○安仁初议封禅与王钦若并为泰山经度制置使判兖州累除刑部侍郎○崇训长厚谦畏未尝忤物知节折节读书至是并拜签书枢密院事当是时契丹已盟中国无为大臣方言符瑞知节每不然之言天下安不可去兵忘战之意大中祥符元年十二月从祀东封除检校太傅四年四月祀汾隂除宣徽北院使
景德四年【丁　五月改大中祥符未】
八月庚子韩崇训罢签书枢密院事【为齐州防御使】
崇训自景德三年二月除签书枢密院事是年八月罢在枢府踰年崇训以目疾累表求罢从之大中祥符四年【辛亥】
七月甲午冯拯罢参知政事【为刑部尚书知河南府兼西京留守】
拯自咸平四年三月除同知枢密院事景德元年八月除签书枢密院事二年四月除参知政事是年七月罢执政踰十年拯以疾求解优诏不许真宗仍作诗以喻之拯复三上表求退真宗重违其请故有是命
大中祥符五年【壬子】
四月戊申向敏中拜相【自资政殿大学士行刑部尚书兼秘书监拜同平章事充集贤
殿大学士】
制曰王者奉若天宪裁成物宜万枢之繁实总於元弼六府之重乃法於泰阶必惟其人乃底诸道【具官向敏中】诚符忠恪识洞几微经以懿文彰乎雅用山甫之志式古训以惟精魏绦之仁利公室而斯在早以一德赞乎先朝洎登翊於朕躬旋正名於台席出纳大命懋昭永图沃心居多宣力尽瘁出抚方面荐着於风声再委居留能镇於雅俗自严凝之入侍固体貌之有加洽闻辰告之猷增仰时中之道英规尔茂隽望攸归是用陟于岩廊对掌钧轴代工之任仰成在兹蕃锡徽章式申褒异於戏朕承积累之庆以致乎小康念辅弼之难岂忘於枚卜咨乃耆旧佐于眇冲所宜遵臣邻之言谨几康之戒总率衆职寅亮九功钦哉朂哉无懈于位
敏中咸平四年三月与吕蒙正拜相五年十月罢是年三月复相景德初敏中为京兆安抚使真宗幸澶渊密诏敏中便宜从事边境以安真宗有复用之意东封西祀皆以敏中留守京师及再掌留任人情帖然上愈嘉之故使复相【事略】十一月圣祖降进中书侍郎兼刑部尚书累迁吏部尚书七年八月除景灵宫使时初置使以敏中为之天禧元年八月除尚书右仆射兼门下侍郎监修国史除仆射日真宗使人密觇之云敏中方谢客门阑悄无一人真宗笑曰向敏中大耐官职二年闰四月除玉清昭应宫使三年十二月南郊毕除左仆射昭文馆大学士
九月戊子王钦若陈尧叟并拜枢密使【钦若自行吏部尚书知枢密院事修国史　尧叟自行户部尚书知枢密院事修国史并除检校太傅同平章事充枢密使】
钦若拜枢相制曰任摠枢机事兼军国匪勲劳之夙着洎学术之该通则何以辅弼皇图羽仪近列眷予茂选今得其人【具官王钦若】江山萃灵风云玄感藴长才而命世挺壮节以致君峻擢先朝飞荣景运参毗政理典领事功知无不为绰有余裕登封之日先置甚勤未极畴庸岂忘注意俾登黄合特正鸿枢兼絶席之崇资增爰田之异数往践休宠懋扬德声
尧叟进枢密使制曰密勿之地事机颇烦或兼列於槐庭用燮和於鼎铉任惟要剧时所式瞻必有宏才克膺殊拜【具官陈尧叟】?文拔俗深识造微冠异等於先朝展壮猷於当代治盘错之务聿彰干能陟严近之司协宣规画赞横汾之吉祀成奠玉之上仪夙夜交修羣伦胥仰俾纡相印就正使名加帝傅之荣资进井田之采邑朂增懿绩用沃佥谐
同日马知节枢密副使
赵安仁罢参知政事
安仁自景德三年二月除参知政事是年九月罢执政踰五年安仁小心畏谨处事精审特留意於刑名内外诏书关要切者必归安仁裁损之上尝与王钦若论方今大臣孰为长者钦若欲排安仁乃誉之曰无若赵安仁上曰何以言之钦若曰安仁昔为故相沈义伦所知至今不忘旧德常欲报之上默然始有斥安仁意矣尝谓王旦曰闻赵安仁在中书絶不亲事每奏对亦未尝有一言可罢之旦对曰安仁颇知大体居常进拟皆同列议定方敢取旨臣每见临时变易於上前者皆迎合陛下意安仁无异议且有执守上曰能如是耶朕不知也卿可谕之令更宣力退以语安仁安仁曰上误拔擢至此以不才斥去宜矣使与衆人骋辩取容安仁不为也旦喜曰适保安仁於上前不误知人矣及罢政事仍领玉清宫使依前修国史【长编】安仁善议论好诱掖後进学士大夫以清德崇之操履纯正寛恕谦和有所献纳必焚草藁尤练典故近世衣冠人物制度悉能记之虽至贵显简俭若平素卒赠吏部尚书諡文定
同日丁谓参知政事【自盐铁使右谏议大夫权三司使迁户部侍郎除】
谓字公言苏州人举进士居第四初议封禅未决因谓言遂定朝廷每有营造莫不兼领及奏祥瑞事皆谓与钦若与焉初翰林学士李宗谔与王旦善旦欲引宗谔为参知政事尝以告钦若钦若唯旦曰当白上宗谔家贫禄廪不足以婚嫁旦前後资借之甚多钦若知之故事谢参政日所赐之物几三千缗钦若因密奏宗谔负王旦私钱不能偿旦欲引宗谔参知政事得赐物以偿已债非为国择贤也明日旦果以宗谔名闻上变色不许及赵安仁罢谓时奉诏谒亳州太清宫犹未还即命谓代之盖钦若所荐钦若与刘承珪陈彭年林特及谓等交通踪迹诡异时人谓之五鬼○八年礼部尚书张咏临终奏疏言不当造宫阙竭天下之财伤生民之命此皆贼臣丁谓诳惑陛下乞斩谓头置国门以示天下然後斩咏头置丁氏之门以谢谓上亦不为忤【并长编】
大中祥符七年【甲寅】
六月乙亥王钦若陈尧叟并罢枢密使【钦若自行吏部尚书检校尧叟
自行户部尚书检校太尉同平章事罢为户部尚书】
马知节罢枢密副使【自检校太阙】
钦若罢枢密使制曰鸿枢之任基命是毗言念忠贤久参翊亮荷倚毗於中外罄効诚於夙宵俾全进退之宜是曰优隆之命【具官王钦若】风规俊茂器识深冲首赞近司实倾亮节悉心补职尽瘁当官举封岳之上仪尝资先置接礼神之严跸莫匪从行历岁滋深服劳斯至俾冠外庭之秩仍增采邑之封式遂养恬用符均逸膺兹眷奬无怠钦承
尧叟罢枢密使制曰朕仰膺丕命思乂庶邦实赖股肱之臣早罄訏谟之効均劳念旧方切於虚怀徙职推恩抑存於令典【具官陈尧叟】识度精明才能间杰自升位序克奉官箴弼事典以无违裁物宜而惟允洎汾睢之亲祭掌经画以惟寅佥论所归乃庸斯茂属当久次宜就安闲加奉邑之殊荣处中台之显秩载申命数式示朝恩当体眷怀无忘钦翼
钦若自景德三年二月除知枢密院事大中祥符五年九月除平章事枢密使至是年六月罢在枢府八年○尧叟自咸平四年三月除同知枢密院事景德元年八月除签书枢密院事三年二月除知枢密院事大中祥符五年九月除同平章事枢密使至是年六月罢在枢府凡十三年○知节自景德三年二月除签书枢密院事大中祥符五年九月除枢密副使至是亦罢在枢府踰八年○钦若性倾巧敢为矫诞知节薄其为人未尝诡随遇事敢言不少自屈每廷议得其不直辄面斥之上尝以喜雪诗赐近臣而误用旁韵王旦欲白之钦若曰天子诗岂当以礼部格校之遂止钦若退遽密以闻已而上谕二府曰前所赐诗微钦若言为衆笑旦唯知节斥其奸状上亦不罪也钦若每奏事或怀数奏但出其一二其余皆匿之既退则以已称上旨行之知节尝於上前顾钦若曰怀中奏何不尽出宠顾方深知节愈不为之下争於上前者屡矣○泸州都巡检王怀信等上平蛮之劳钦若久不决知节因面诋其短争於帝前及帝趣论赏钦若乃擅除怀信等官上怒谓向敏中等敢以爵赏之柄高下为己任近位如此朕束手也又曰钦若等异常不和事无大小动辄争竞朕於臣下止可如此尔其如事君之礼人所具瞻何知节力诋朝列审刑审官两制三馆谏官御史都无其人其薄人厚已如此於是三人皆罢【长编】钦若尧叟各守本官未几复羣牧之职明年复为枢相知节以检校太傅宣徽北院使兼副使但除防御使?出知潞州
同日寇凖枢相【自行兵部尚书除检校太尉兼同平章事充枢密使】
制曰枢衡列位迩天极之崇高鼎鼐须才赞朝经之熙洽非勲劳之夙着洎望实之俱优允契具瞻曷尝虚授【具官寇凖】冲和毓粹端厚存诚素推谠直之风谨守庄方之操奋庸当代陈力先朝密勿近司参禆宰政逮兹缵绍尤切倚毗寻致位於公台复分忧於屏翰一昨顺风展礼清跸戒涂司管钥以惟【阙】致鸣柝之絶警诞彰懿绩休有令闻适当注意之辰聿赖登枢之効宜加甄宠用委财成体予求旧之怀罄乃弼违之志往践厥职尔其朂哉
凖自景德元年八月与毕士安同拜相至三年二月罢寻出知峡州又知天?军入判尚书都省六年真宗幸亳州以凖留守京师是年遂有是命
七月癸卯王嗣宗曹利用并枢密副使【嗣宗自同州观察使　利用自
内客省使嘉州防御使并除检校太保】
嗣宗字希亮汾州人利用字用之赵州人○嗣宗举进士试艺讲武殿尝程力以取甲科真宗亲征契丹有求和意时利用为殿前承旨适奏事行在以利用使于兵间仍岁遗银绢三十万成约而还至是自内客省使嘉州防御使除不带正官盖用赵普例天禧元年二月恭谢毕除检校太保大中祥符八年【乙卯】
四月壬戌寇凖罢枢密使【自行兵部尚书依前检校太尉同平章事充武胜军节度
等使】
制曰褒德显庸兹为邦范出藩入辅实赖时英询于至公乃有成命【具官寇凖】敏才多识茂器不羣服文雅以驰称藴诚明而待物匪躬尽瘁知无不为履信资忠行有余力而乃?翔密勿登翊隆平正色当官百度以之允洽清规镇俗庶邦由是咸寜顷图掌钥之勲且伫为霖之効再当机要俄贸岁时试盘错之至难罄弼谐之大节诞彰懿绩绰茂嘉猷朕宠待老成永言勤止特推异数茂举徽章俾仍金铉之司往践油幢之任勉为儒将式镇翰垣
凖自大中祥符七年六月除中书门下平章事充枢密使至是年四月罢在枢府未踰年先是凖恶三司使林特奸邪数与忿争上前上谓王旦等曰凖年高屡更事朕意其必能改前非今观所为似更甚於畴昔旦等曰凖好人怀惠又欲人畏威皆大臣所当避而凖乃以为己任此其所短也非至仁之主孰能全之【长编】○凖之未为枢密也旦尝得疾未愈上命肩舆入禁中见於便殿问曰卿今疾亟万一有不讳使朕以天下付之谁乎旦曰知臣莫若君惟明主择之再三问不对上曰张咏何如又问马亮何如不对上曰试以意言之旦强起举笏曰以臣之愚见莫若寇凖上怃然有间曰凖性刚褊更思其次旦曰他人臣所不知也遂辞退及凖为枢密使中书行事关送枢密院拟诏格凖即以闻上谓旦曰中书行事如此施之四方奚所则旦再拜谢曰此实臣等过也中书吏既坐罚枢密院吏皇皇告凖曰中书枢密院日有相干旧例止令诸房改易不期奏白而使宰相待罪既而枢密院有事送中书碍诏格吏得之欣然以呈旦旦却送与枢密院吏白凖凖大慙翼日谓旦曰王同年大度如此耶旦不答旦每对上必称凖之才而凖数短之一日上谓旦曰卿虽谈其美彼专道卿恶旦曰理固然臣在相位久政事阙失必多凖对陛下无所隐益见其忠直此臣所以重凖也上由是愈贤之及凖自知当罢使人私於旦求为使相旦大惊曰使相安可求耶且吾不受私请凖恨之既而上问旦凖罢当何官可为旦曰凖年未三十已蒙先帝擢置二府且有才望若使相令处方面其风采亦足为朝廷之光也及制出凖入见流涕曰非陛下知臣何以至是上具道旦所以荐凖者凖便愧叹出语人曰王同年器识非凖所可测也【同上】
同日王钦若陈尧叟并枢相【钦若自判尚书都省知通进银台司兼门下封驳事依前吏部尚书同平章事充枢密使　尧叟依前户部尚书检校太尉同平章事充枢密使兼羣牧制置使】
【本朝令北省侍中不除有给事中左右谏议大夫起居郎起居舍人左司谏右正言中书门下检正诸房等官旧惟判门下省直谏院知银台司兼门下封驳为差遣今南省有尚书令左右司六书六侍二十四司员外郎中等官旧惟判尚书都省三司使判官等职判吏部南曹流内铨判祠部判刑部等职为差遣】
钦若拜枢相制曰朕纂承基构摠览寰区思驯致於治平式畴咨於辅弼粤有良佐时惟杰才宜允佥偕再伸图任【具官王钦若】英奇间出纯粹挺生精识敏於蓍龟广学该於流俗懿文纬国端操事君自典机衡屡移年律首谋盛举讲封岱之缛仪总核羣材助兴邦之大略乃庸居最隽望攸归一昨解印中枢均劳会府进退之际余裕且多夙夜之勤竭诚匪懈是用俾调元化重陟近司勉竭忠规往膺休命
尧叟拜枢相制曰密勿之司事机甚剧尤图邦彦用致时雍乃眷良臣俾复兹任【具官陈尧叟】识略淹该器能宏远学洞典坟之奥文兼盘诰之风谨以饬躬乃人伦之龟监敏於从正实神化之丹青自列近司久倾亮节发挥事业庶绩咸熙申画封圻远人率服顷之均逸盖本优贤益彰尽瘁之诚克协畴庸之举重委枢轴仍调鼎彛往践厥官无忘祗恪
钦若与尧叟自祥符五年九月并同平章事充枢密使後与尧叟同罢至是复与尧叟并命○天禧元年二月奉天书合祭天地羣臣上尊号册宝钦若除右仆射会灵初置使命参知政事兼领於是王曾次当为之钦若方挟符瑞固恩宠欲得此曾因恳辞焉钦若遂兼会灵观使八年拜相
七月戊午王嗣宗罢枢密副使【为天平军节度使检校太保】
制曰裂壤分茅易着建侯之象整军经武传垂谋帅之文将求四国之蕃必协万夫之望断於朕志聿降命书【具官王嗣宗】象纬储灵珪璋禀粹忠而能力刚且近仁有文武之才居为国器缮天人之学时谓吏师而自出应昌期逮事列圣荐更中外动着声猷顷者擢自廉车入参枢务嘉言罔伏每尽於良规直道自持益光於舆颂是用择兹良日付以高牙升帝傅之崇名益井田之多户分忧阃外制胜幄中尔其钦哉往践于位
嗣宗自大中祥符七年七月除枢密副使至是年七月罢在枢府踰年嗣宗表求外郡故有是命後上章求退而犹?领郡寇凖为相恶之即以为左屯卫上将军致仕卒年七十八赠侍中諡景庄大中祥符九年【丙辰】
正月丙辰张旻枢密副使【自侍卫马军副都指挥使威塞军节度使检校太保迁宣
徽北院使除】
旻开封人事真宗于潜邸及即位以殿前都虞候从祀东封是时盛兴宫室人皆争奉符瑞丁谓王钦若主其事无敢议者旻毅然谓土木之役不足以承天意是年正月遂有是除【事略】
八月甲申陈尧叟罢枢相【自枢密使行户部尚书检校太尉同平章事罢为尚书右
仆射】
制曰宥密之司是综於机政师表之任首列於臣工式奨旧劳俾申异数【具官陈尧叟】学探阃奥业茂经纶顷以硕才擢参机务励直清而率履蕴识略以研几赞襄大猷佐佑鸿化遄兼宰弼益重钧衡望实愈隆谟明是赖而志勤夙夜体爽冲和易告踰时拜章有请恳辞剧柄颇见诚心特举徽章用旌冲挹峻端揆之崇列改褒功之美称申此优贤遂其养素
尧叟自大中祥符八年四月同平章事充枢密使至是年八月罢执政踰年○尧叟久疾求领外任上遣合门使杨崇勲至第抚慰且询其意尧叟词志恳确乃从之命其子齎告牒就第赐之寻命判河阳月给实俸岁赐公使钱百万尧叟力疾求入辞肩舆至便殿诏勿拜赐坐又作诗饯其行卒谓自大中祥符五年九月除参知政事至是年九月罢执政四年谓上章请外即授本镇旄钺以宠其行寻命谓知昇州请归拜墓许之
丙午陈彭年王曾张知白并参知政事【彭年自翰林学士工部侍郎知制诰兼龙图阁学士迁刑部侍郎仍充会灵观使曾自翰林学士兵部侍郎知制诰迁左谏议大夫除　知白谏议大夫权御史中丞迁给事中除】
彭年字永年抚州南城人曾字孝先青州益都人知白字用晦沧州青池人○曾知白彭年等与王旦同在中书尝乘间谓旦曰曾等援擢至此公力也愿有所禆补旦曰愿闻之曾曰每见奏事其间亦有不经上覧公但批旨行下恐人言之以为不可旦但逊谢而已一日奏对旦退曾等俱留上愕然曰何事不与王旦同白曾等乃以前说闻于上上曰所行公否皆曰公上曰王旦事朕多历年所朕察之无毫发私自东封後朕谕小事一面专行卿等当谨奉之退而谢於旦曰上之委遇非曾等所知也旦曰向蒙谕及不可自言先得上旨今更赖诸公规益○彭年性敏给强记尤好仪制沿革刑名之学上多令检讨典故自大中祥符後礼典交举彭年无不参预或中使手札临问彭年从容应答无所凝滞皆合上意凡典章文法之事每密有询访自升内阁即以翰墨为己任不?领它务然李宗谔杨亿皆在朝及宗谔卒亿病退则彭年专文翰之任矣事务益烦愈益勤职以固恩宠形神皆耗前後御制歌诗凡六篇其恩遇如此彭年执政凡五月会天禧大礼命为天书仪卫副使斋宿间中风眩舆至其家卒真宗震悼即幸其第涕泗久之谓王钦若曰彭年善人何意遽此沦丧至於兼才博学今罕其比自在左右服劳夙夜忧职太深未尝午憇朕每谕其游息然赋性勤谨行之弥笃不幸而殒得非命欤赠右仆射諡文僖然彭年素奸谄时号九尾野狐与王钦若丁谓林特等交通诡秘时论谓之五鬼在翰林日尝诣中书谒宰相王旦辞不见翼日复至自言有事当启白旦谕令见向敏中吏取彭年所留文字示旦旦瞑目索纸封之敏中曰何不一覧旦曰不过兴建符瑞图进取尔始彭年仕未达为大理寺详断官张齐贤时实当国一见辄不可人问其故齐贤曰此人在朝必乱国政或疑齐贤过甚後乃服其知人【并长编】
同日任中正枢密副使【自枢密直学士给事中权知开封府迁工部侍郎除】
中正字庆之曹州济隂人
天禧元年【丁巳】
五月戊申王旦太尉兼侍中
旦自开府仪同三司守太保兼门下侍郎同中书门下平章事充玉清昭应宫使昭文馆大学士监修国史拜太尉兼侍中许五日一赴起居因入中书或遇军国重事不限时日并令入预参决五月戊申不拜是月庚申复下制加恩依前太保兼门下侍郎同平章事加食邑实封每三五日一入中书或遇稍安勿拘此制若有军国重事不限时日入预参决旦登柄用凡十八年为相仅一纪谦退周谨每迁官受赐常有愧避之色素羸多疾又以名位太重忧畏不自安至是连拜章求退上素重其德望委任莫二闻其引退甚不乐优诏褒答继以面谕制授太尉兼侍中听五日一赴起居因入中书旦闻命愈恐家居不出手疏恳请去位固让加秩辞意坚苦又遣其子诣向敏中附奏上曰?引退固未可言但体质羸弱亦可忧也旦当国岁久始终如一镇静中外实有赖焉且未尝有一事干挠朝廷今此固辞或难违其志既浃旬乃诏止加封邑其余优礼悉如前制【长编】
七月丁巳王旦罢【除太尉依前充玉清昭应宫使】
制曰旌贤尚德邦国之彛章图旧念功君臣之厚契在出纶而加等表注意以攸深【具官王旦】淳固守和宣慈廸哲本於冲识经以懿文硕德首於民彛徽言章乎国论自付魁柄冠於宰庭着论思亮采之谋辅端拱财成之化得魏相总领之要敦萧曹清浄之规尽瘁所由感疾甚笃囊封屡上??辞荣繇是峻以徽章简其趍谒虽深眷倚弥执谦冲遂辍茂恩俾从素志庶谐偃息善保和平而露奏既陈忠怀愈慤载念万机之重务久烦一德之元臣特厚褒崇用均劳逸上公峻秩真馆清祠俾遂养颐茂臻戬福
旦自景德三年二月拜相至是年七月罢为相凡十二年旦以病坚求罢召对滋福殿左右掖扶而升上覩其瘦瘁悯然曰朕觉体中不佳方?以大事托卿而卿如此柰何因令皇子出拜旦言皇子盛德必任陛下事遂荐可为大臣者十余人其後不践两府者独凌策李及旦退复上疏请去位上乃许之以旦为太尉仍领玉清昭应宫使特给宰相俸料之半令礼官草仪赴上尚书省其子大理评事雍就第赐诰命赐赉器服悉如宰相旦入谢便殿伏拜仆地内侍存问相属日或三四礼仪院奏详定太尉王旦赴上仪注国朝以来三公不兼宰相无赴上之礼上优宠大臣故特有是命然旦终以疾不赴初旦以宰相兼领玉清昭应宫使至是罢政仍领使宫观专置使始于旦【长编○宫观专使自旦始】
八月庚午王钦若拜相【自枢密使同平章事除尚书左仆射兼中书侍郎同平章事依
旧会灵观使】
制曰邦家之政实本於中枢辅弼之臣必资於同德俾正代工之任式光注意之求【具官王钦若】象纬储精珪璋挺秀文含雅正学擅兼该而自协赞机衡周旋帷幄夙宵匪懈岁月屡迁岱岳建封成矢谋先置之绩汾脽展礼着陪祠扈跸之勤继奉鸿仪实询嘉话诞昭景铄臻此至寜是用断自朕心列于宰席升荣左揆命秩右台方图奋庸无懈凝绩
先是上?相钦若王旦曰钦若遭逢陛下恩礼已隆且乞令在枢密院两府任用亦均臣见祖宗朝未尝使南方人当国虽古称立贤无方然必贤士乃可臣位居元宰不敢沮抑人此亦公议也上遂止及旦罢上卒相钦若钦若尝语人曰为王子明故使我作相晚却十年【长编】天禧二年闰四月除景灵宫使
同日张旻罢枢密副使【自宣徽南院使定国军节度使除检校太尉河阳三城节度使】制曰股肱之任中弼於大猷爪牙之臣外制於方面出处斯异倚毗并隆自非才贤孰克甄擢【具官张旻】性质忠厚识度渊深有整军经武之能有说礼敦诗之学尝司禁旅载贰枢庭勤瘁居多声猷茂着国之畿甸粤有孟津藉尔勲庸临兹雅俗为吾上将以镇一方勉怀益恭服我丕训
旻自大中祥符九年正月除枢密副使是年八月罢在枢府踰年会河阳阙帅故有是命
九月癸卯王曾罢参知政事【自给事中罢为礼部侍郎】
曾自大中祥符九年九月除参知政事是年九月罢执政一年○时朝廷三宫观皆以辅臣为使会灵观初置使命参知政事兼领於是王曾次当为之枢密使王钦若方挟符瑞之事迎合上意以固恩宠曾知钦若意?得此因恳辞焉以让钦若上颇不怿谓曾曰大臣宜傅会国事何遽自异耶曾顿首曰君从谏谓明臣尽忠谓义陛下不知臣驽病使待罪宰辅臣知义而已不知异也及钦若为相因?排异已者数譛之会曾市贺皇后家旧第其家未迁而曾令人舁土置其门贺氏入诉禁中明日上以语钦若遂罢政事曾既罢往谒王旦旦疾甚辞不见既而语其家人曰王君介然他日德望勲业甚大顾余不得见尔旦又曰王君昨让会灵观使以咈上意而进退闲雅词直气和了无所慴且王君始被进用已能若是我因循任事几二十年每进对上意稍忤即踖?不能自容以是知其伟度矣
同日李迪参知政事【自翰林学士右谏议大夫知制诰迁给事中除依前会灵观使】迪字复古濮州人举进士第一迪尝独对内东门上出三司使马元方所上岁出入财用数以示迪时仍岁旱蝗上忧不给问何以济迪曰祖宗初置内藏库?办兵复西北故土及以支凶荒今边无他费陛下用此以佐国用则赋歛寛民不劳矣上曰朕?用李士衡代元方竢其至当出金帛数百万借三司迪曰天子於财无内外愿诏赐三司以显示德泽何以曰借上悦迪又言陛下东封时勅所过无伐木除道即驿舍或州治为行宫才令加涂而已及幸汾亳土木之役过往时百倍今旱蝗之灾殆天意所以儆陛下也上曰卿之言然一二臣误朕如此【长编】二年闰四月除会灵观使八月皇子立除兼太子宾客上初?授迪以太子太傅迪辞以太宗时未尝立保傅乃止兼宾客而诏皇太子礼宾客如师傅四年七月除吏部侍郎兼太子少傅同中书门下平章事【参政兼太子宾客礼同师傅】
同日马知节知枢密院事【自颖州防御使知天?军召除检校太尉宣徽南院使】曹利用任中正周起并同知枢密院事【利用自检校太尉枢密副使加检校太尉宣徽北院使除兼群牧制置使　中正自枢密副使兼刑部侍郎除　起自枢密直学士右谏议大夫迁给事中除】
起字万卿淄州人
是日太尉玉清昭应宫使王旦卒
旦疾笃数日车驾幸其第留赐白金五千两旦命家人还献作奏毕自益数句云已惧多藏况无所用见?散施以息殃咎亟舁至内闼有诏不许及门旦已卒旦与杨亿素厚延亿至卧内托以後事请撰遗表旦言忝为宰相据上公之位不可以将尽之言为宗亲求官止当序平生遭遇愿日亲庶政进用贤士少减焦劳之意仍戒子弟云我家世名清德当务俭素保守门风不当以相辅家事泰侈勿厚葬时年六十一优诏赠太师尚书令魏国公諡文正录其子弟侄外孙门客常从授官十数人及诸子服除又诏各进一官旦性冲澹寡慾奉身至薄所居至陋上欲为治之旦以先人旧庐?辞而止兄子睦颇好学尝献书求举进士旦曰我常以门内太盛岂可与寒士争进取耶子素犹未官婚姻不求阀阅留意文雅及近世典章宦族志在崇奨名教中外莫不钦其德风为国宗臣上所尊礼盖平世之良相也【长编】咸平初旦闻李沆之言固未深信及亲见王钦若丁谓所为欲谏则业已同之欲去则上遇之厚不忍去乃叹曰李文靖真圣人也祥符以来每大礼辄奉天书以行且为仪卫使常悒悒不乐既寝疾遗令削发披缁以歛盖悔其前之为也诸子欲奉遗令杨亿以为不可乃止议者谓旦逢时得君言听谏从安於势位而不能以止足自终或比之冯道云【同上】乾兴元年配享真宗庙庭翰林学士承旨李维等奏议曰太尉赠尚书令王旦践历台枢将二十载赞弭兵之论兴旷世之仪纪律用张方夏咸服蔼然令德洽于民瞻赠太尉中书令李沆赠中书令李继隆并请配享真宗庙庭诏可
天禧二年【戊午】
四月癸卯马知节罢知枢密院事【自检校太尉宣徽南院使罢为彰德军节
度观察使】
知节自天禧元年九月除知枢密院是年四月罢再入枢府凡七月○知节在枢府恩顾极厚素病足特许内朝别为一班省其舞蹈未几疾甚赐告上亲临其第谓之曰久不相见思卿而来病既久乃罢为节度留京师【拜罢录】卒赠侍中諡正惠知节慷慨以武力智谋自喜又能好书宾礼儒者所与善必一时豪杰遇事謇謇未尝有所顾惮天下至今称其直云【事略】
六月乙未曹利用知枢密院事【自检校太尉宣徽北院使同知枢密院事兼群
牧制置使除】
十二月丙午张知白罢参知政事【自工部侍郎罢为刑部侍郎翰林侍读学
士知天?军　辅臣以杂学士出藩并翰林侍读学士自此始】
知白自大中祥符九年除参知政事是年十二月罢执政踰二年知白与宰相王钦若议论多相失因称疾辞位遂有是命上赋诗饯之
天禧三年【己未】
六月甲午王钦若罢【为太子太保归班】
制曰承弼之臣寄任尤重所以运动枢机感会於天人镇静邦家亲附于黎献苟或显膺柄用浸历岁时宜有均劳式诏同德【具官王钦若】才术精敏机虑研深擢秀儒科飞名俊域蚤由谨简历践荣途顾待非常宠灵殊特枢庭任职常参帷幄之谋台席代工遂委夑谐之寄载司钧轴能率典彛言念勤庸俾谐优逸命傅储禁聿隆表仪勿忘嘉猷往践厥位
钦若以天禧元年八月拜相至是年六月罢入相仅二年○时钦若恩遇浸衰人有言其受金者钦若於上前自辨乞下御史核实上不悦曰国家置御史台固欲为人辨虚实耶钦若皇恐因求出藩会商州捕得道士谯文易蓄禁书能以术使六丁六甲神自言尝出入钦若家得钦若所遗诗及书上以问钦若钦若谢不省遂罢相制词以均劳之意从优礼云【长编】○初钦若罢相为太子太保寻判杭州踰年复资政殿大学士资善堂侍讲进司空四年除山南东道节度使同平章事判河南府始钦若与丁谓善援引至两府及谓得志稍叛钦若钦若恨之时上不豫久事多遗忘钦若以为太子太保在东宫位三少上谓不悦因改授司空钦若晏见上问曰卿何故不之中书对曰臣不为宰相安敢之中书上顾都知送钦若诣中书视事令设馔以待之谓曰上命中书设馔尔钦若既出使都知入以无白麻不敢奉诏因归私第有诏学士院降麻谓乃除钦若使相为西京留守上但闻宣制亦不之寤也钦若判河南以病不竢报赴阙降司农卿分司南京仁宗即位累迁刑部侍郎尚书知江宁府
戊戌寇准再入相【准自山南束道节度使检校太尉同平章事除中书侍郎兼吏部尚书同
平章事充景灵宫使再入相】
制曰中枢之任大政攸资式叙九功用熙百度将协羣伦之望允求经济之才简自予衷乃攽纶命【具官寇凖】清识渊深懿文雅正自显跻於廊庙久冠映於簪绅中外亟更谋谟日广介圭入觐鸣玉在朝朕方图任旧人以凝庶绩荐升台席仍进冢卿置于股肱系乃栋干朝廷天下之根本机轴王化之表仪接道以言为臣不易罄一心而翼戴副四海之具瞻其惟朂哉以弼台德
准自景德元年八月与毕士安同相至二年二月罢是年六月自永兴军来朝复拜相○准镇永兴奏天书降乾佑山中盖巡检朱能所为也准自永兴来朝将发其门生有劝准者曰公若至河阳称疾坚求补外此为上策傥入见即发乾佑天书诈妄之事尚可全生平正直之名斯为次也最下则再入中书为宰相尔准不怿揖而起君子谓准之及于祸盖自取之也时又有陕州处士魏野善王旦寇准每赠诗必劝以早退旦准皆不能用识者高之【长编】十二月南郊毕除尚书右仆射集贤殿大学士
同日丁谓参知政事【自保信军节度使检校太尉迁吏部尚书除】
制曰朕寅奉丕图勤求至治眷惟承弼共翊隆平其有尝赞大钧夙推伟望聿着济川之业方膺仗钺之崇宜锡命书再升台席【具官丁谓】风猷茂远识虑几深藴经国之懿文负佐王之宏略爰自奋庸昭代席宠近班总会府之利权克臻丰阜贰中枢之柄用备罄谟明缮秘馆以成功相鸿仪而振古向者辍於钧轴授以麾幢化洽勾吴心驰象魏爰赴追锋之召恭修执玉之仪方且图任旧劳畴咨嘉话复委代工之任允资成务之才升命秩於天官峻宠章於堂陛爰田真食并示优隆噫股肱之良于以同乎君体师尹之重所以副於民瞻尔其启廸精衷浚明懿德祗服厥位无替前猷
故事节度使除拜当降麻翰林学士盛度以为参知政事当属外制遂命知制诰宋绶草词谓甚恨焉谓在中书事寇准谨甚尝会食羹汚准须谓徐起拂之准笑曰参政国之大臣乃为长官拂须耶谓甚恨之由是倾诬始萌矣【长编○故事节度除拜当降麻参知政事当属外制】
十二月丁卯曹利用丁谓并枢密使【利用自检校太尉宣徽北院使知枢
密院事兼羣牧制置使除谓自吏部尚书参知政事除检校太尉充】
时辅臣以郊恩俱进官故事尝为宰相而除枢密使始得迁仆射乃以谓检校太尉兼本官充使枢密使旧兼御史大夫自利用始不兼领谓再入政府一年至四年拜相【枢密使不兼御史大夫自曹利用始】
同日任中正周起并枢密副使【中正自刑部侍郎同知枢密院事迁兵部侍郎
除　起自给事中同知枢密院事迁礼部侍郎除】
中正枢密副使制曰朕以昭事层穹祗膺景贶就天正之令序展阳位之上仪诞霈鸿恩式均丕福眷惟近辅夤奉严祠爰当舍爵之初特举畴庸之典【具官任中正】存诚居厚秉哲践方敦张仲孝友之风怀卓茂淳固之节学辨乎行正发於文沉毅有谋坚明善断不矜之色居常守於直专毕给之才所至洽於闻问为王国之材干擅朝伦之表仪自密勿枢衡便蕃左右安世周谨谦以絶私山甫将明勤於补职辰告之猷罔伏日宣之德愈彰属钜典之交修赞盛容而有恪是用进其天秩贰乃使聨仍增食采之封兼锡褒勲之号兹为异数用奨荩臣噫庆赏之行有国务乎增美名器之重前贤念其益恭更励乃诚以永终誉
天禧四年【庚申】
正月乙丑曹玮签书枢密院事【自华州观察使鄜延路副都总管环庆秦凤等
州沿边廵检安抚使宣徽北院使镇国节度观察留後充】
制曰宣猷之列表率於近廷宥密之司参毗於基命矧戎藩之留务峻天秩之等威自非茂着勲勤夙推誉望兼兹宠授畴以为宜【具官曹玮】器识宏深风规凝远洞诗书之义府绍旗鼎之世功早袭弁缨亟升轩陛分符东掖守屏西陲充国之学通四方素怀英略郑吉之职当都护克布皇威卓尔殊庸时予外御荐膺崇进益壮声猷向擢廉问之车威重抚循之寄武经斯畅边部载清畴咨俊杰之材俾居切近之地签谋枢府兼赞国徽贰节制於十连策勲名於八柱并推优渥用示眷怀噫昔尔先臣尝更此任局禁之内风烈犹存尔其励翼一心将明万务告话言而无隐罄高节以同夤扬武公善职之声显臧孙有後之庆流芳是似不其美与钦奉训词以称休命
玮字宝臣枢密使彬之子李继迁扰边诸将数出无功太宗问谁可任者是时彬在枢府对以玮可任召知渭州时年十九又知秦州秦州人立碑纪功有诏褒之至是遂有此命【长编】
三月己卯左仆射兼中书侍郎同平章事向敏中卒敏中自大中祥符五年四月拜相至是年三月薨于位为相凡八年赠太尉中书令諡文简五子洎诸婿并迁官亲故授官者数人○敏中端厚恺悌多智寡交游特为人主所重以至显逹历践中外晓民政善处繁剧沉毅开济识大体密静远权势在钧轴门无私谒诸子不令厘务虽当大事若已不预焉谨於采拔不妄推荐居大任三十年时以重德目之为上所优礼故虽衰疾终不得谢亦以此为恨及遗命制入上特批一幅曰敏中淳谨温良宜益此意其恩顾如此○子传亮之子经经女即钦圣宪肃皇后也经官至定国军留後敏中累赠燕王
六月丙申寇准罢相【以太子太傅归班进封莱国公】
制曰王者倚毗相臣必举畴咨之命体貌旧德乃推优逸之恩惟望实之素隆在眷怀而斯厚【具官寇准】宏才博达敏识精微久於践?茂着风采尝内干於机密亦出总於蕃宣气序屡更宠任尤重洎再谋於揆政实专委於国权恪居枢会之司益显勤劳之志矧以诏令所出朝廷式瞻既久洽於和平亦重烦於蓍艾爰加霈渥俾解鸿钧升宫傅之崇资启国封於宁宇仍侈美号益表隆恩於戱辅相之宜邦之攸赖用舍之际朕安敢私往践厥官毋忘恭顺
准自天禧三年六月再入相至是年六月罢为相凡一年○先是准为枢密使曹利用副之准素轻利用议事有不合者准辄曰君一夫耳岂能解此国家大体耶利用由是衔之而丁谓以拂须故亦恨准及同为枢密使遂合谋为排准翰林学士钱惟演见谓权盛附之与讲姻好上不豫准尝独请间言皇太子人望所归愿陛下思宗庙之事传以神器以固万世基本丁谓佞人也不可以辅少主愿择方正大臣为羽翼上然之凖乃属翰林学士杨亿草表请太子监国且欲援亿以代谓
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:42:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>