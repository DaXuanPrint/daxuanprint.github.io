<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="自序,论不变法之害,论变法不知本原之害,学校总论,论科举,论学会,论师范,论女学,论幼学,学校余论,论译书,论变法必自平满汉之界始,论金银涨落,论变法后安置守旧大臣之法,变法通议全文在线阅读,变法通议全文在线下载,大玄古籍书库">
<meta name="description" content="清末鼓吹维新变法的政论著作。梁启超著。共14篇。自1896年8月陆续发表于《时务报》。其中《论变法必自平满汉之界始》和《论变法后安置守旧大臣之法》两篇发表于1898年12月及1899年1月《清议报》第1册、第2册、第4册。后统收入中华书局1932年版《饮冰室合集》,列文集第1册。本书以资产阶级进化论的观点,论证了维新变法的历史必然性和必要性,并具体阐述了变法的途径。《变法通议自序》认为自然万物人类社会无时不变无事不变,指出“变者,古今之公理也”。《论不变法之害》则驳斥反对变法的论点,指出变法是大势所迫,“">
<title>变法通议_梁启超_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">变法通议</span> <br/>
          作者： <span class="inputVal" id="bkauthor">梁启超</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,政论,完结</span> <br/>
          字数： <span class="inputVal" id="bknum">[book_length]74751</span> <br/>
          说明： <span class="inputVal" id="bkdec">清末鼓吹维新变法的政论著作。梁启超著。共14篇。自1896年8月陆续发表于《时务报》。其中《论变法必自平满汉之界始》和《论变法后安置守旧大臣之法》两篇发表于1898年12月及1899年1月《清议报》第1册、第2册、第4册。后统收入中华书局1932年版《饮冰室合集》,列文集第1册。本书以资产阶级进化论的观点,论证了维新变法的历史必然性和必要性,并具体阐述了变法的途径。《变法通议自序》认为自然万物人类社会无时不变无事不变,指出“变者,古今之公理也”。《论不变法之害》则驳斥反对变法的论点,指出变法是大势所迫,“变亦变,不变亦变”,“变之权操诸已,可以保国”,“变之权让诸人”,中国就受人束缚驱使,要求学习日本明治维新,“因变致强”。《论变法不知本原之害》更批判洋务新政,主张“变法之本在育人才;人才之兴在开学校;学校之立在变科举;而一切要其大成,在变官制。”《学校总论》、《论科举》、《论学会》、《论师范》、《论女学》、《论动学》、《学校余论》、《论译书》提出变科举、立学校、兴学会、译西书以开民智、育人才的具体意见。《论变法必自平满汉之界始》主张通过满汉通婚及取消满人特权等方法,消平满汉界限,“合种以与他种敌”。《论金银涨落》主张改革清朝钱法,实行金本位制。《论变法后安置守旧大臣之法》为戊戌政变后补记变法时期维新派提出的安顿守旧大臣的办法。文字朴实流畅,言辞犀利,充满爱国激情,深受知识界欢迎。发表后风行海内,影响巨大,为资产阶级维新变法思想的广泛传播作出重要贡献。</span> <br/>
          封面： <span class="inputVal" id="bkimg">Z_5791.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]变法通议
[book_author]梁启超
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,政论,完结
[book_length]74751
[book_dec]清末鼓吹维新变法的政论著作。梁启超著。共14篇。自1896年8月陆续发表于《时务报》。其中《论变法必自平满汉之界始》和《论变法后安置守旧大臣之法》两篇发表于1898年12月及1899年1月《清议报》第1册、第2册、第4册。后统收入中华书局1932年版《饮冰室合集》,列文集第1册。本书以资产阶级进化论的观点,论证了维新变法的历史必然性和必要性,并具体阐述了变法的途径。《变法通议自序》认为自然万物人类社会无时不变无事不变,指出“变者,古今之公理也”。《论不变法之害》则驳斥反对变法的论点,指出变法是大势所迫,“变亦变,不变亦变”,“变之权操诸已,可以保国”,“变之权让诸人”,中国就受人束缚驱使,要求学习日本明治维新,“因变致强”。《论变法不知本原之害》更批判洋务新政,主张“变法之本在育人才;人才之兴在开学校;学校之立在变科举;而一切要其大成,在变官制。”《学校总论》、《论科举》、《论学会》、《论师范》、《论女学》、《论动学》、《学校余论》、《论译书》提出变科举、立学校、兴学会、译西书以开民智、育人才的具体意见。《论变法必自平满汉之界始》主张通过满汉通婚及取消满人特权等方法,消平满汉界限,“合种以与他种敌”。《论金银涨落》主张改革清朝钱法,实行金本位制。《论变法后安置守旧大臣之法》为戊戌政变后补记变法时期维新派提出的安顿守旧大臣的办法。文字朴实流畅,言辞犀利,充满爱国激情,深受知识界欢迎。发表后风行海内,影响巨大,为资产阶级维新变法思想的广泛传播作出重要贡献。
[book_img]Z_5791.jpg


[book_title]自序
法何以必变？凡在天地之间者莫不变。昼夜变而成日，寒暑变而成岁；大地肇起，流质炎炎，热熔冰迁，累变而成地球；海草螺蛤，大木大鸟，飞鱼飞鼍，袋兽脊兽，彼生此灭，更代迭变而成世界；紫血红血，流注体内，呼炭吸养，刻刻相续，一日千变而成生人。藉曰不变，则天地人类并时而息矣！故夫变者，古今之公理也。贡助之法变为租庸调，租庸调变为两税，两税变为一条鞭。井乘之法变为府兵，府兵变为彍骑，彍骑变为禁军。学校升造之法变为荐辟，荐辟变为九品中正，九品变为科目。上下千岁，无时不变，无事不变，公理有固然，非夫人之为也！为不变之说者，动曰守古守古，庸讵知自太古、上古、中古、近古以至今日，固已不知万百千变。今日所目为古法而守之者，其于古人之意，相去岂可以道里计哉！今夫自然之变，天之道也，或变则善，或变则敝，有人道焉，则智者之所审也。语曰：“学者上达，不学下达。”惟治亦然，委心任运，听其流变，则日趋于敝；振刷整顿，斟酌通变，则日趋于善。吾揆之于古，一姓受命，创法立制，数叶以后，其子孙之所奉行，必有以异于其祖父矣。而彼君民上下，犹僩焉以为吾今日之法吾祖，前者以之治天下而治，薾然守之，因循不察，渐移渐变，百事废弛，卒至疲敝，不可收拾。代兴者审其敝而变之，斯为新王矣！苟其子孙达于此义，自审其敝而自变之，斯号中兴矣！汉唐中兴，斯固然矣！《诗》曰：“周虽旧邦，其命维新。”言治旧国，必用新法也。其事甚顺，其义至明，有可为之机，有可取之法，有不得不行之势，有不容少缓之故。为不变之说者，犹曰守古守古，坐视其因循废弛而漠然无所动于中。呜呼！可不谓大惑不解者乎？《易》曰：“穷则变，变则通，通则久。”伊尹曰：“用其新，去其陈，病乃不存。夜不秉烛则昧，冬不御裘则寒，渡河而乘陆车者危，易证而尝旧方者死。”今专标斯义，大声疾呼，上循土训诵训之遗，下依矇讽鼓谏之义，言之无罪，闻者足兴。为六十篇，分类十二，知我罪我，其无辞焉！

[book_title]论不变法之害
今有巨厦，更历千岁，瓦墁毁坏，榱栋崩折，非不枵然大也，风雨猝集，则倾圮必矣。而室中之人，犹然酣嬉鼾卧，漠然无所闻见；或则睹其危险，惟知痛哭，束手待毙，不思拯救：又其上者，补苴罅漏，弥缝蚁穴，苟安时日，以觊有功。此三人者，用心不同，漂摇一至，同归死亡。善居室者，去其废坏，廓清而更张之，鸠工庀材，以新厥构。图始虽艰，及其成也，轮焉奂焉，高枕无忧也。惟国亦然。由前之说罔不亡，由后之说罔不强。
印度，大地最古之国也，守旧不变，夷为英藩矣。突厥，地跨三洲，立国历千年，而守旧不变，为六大国执其权、分其地矣。非洲广袤，三倍欧土，内地除沙漠一带外，皆植物饶衍，畜牧繁盛，土人不能开化，拱手以让强敌矣。波兰为欧西名国，政事不修，内讧日起，俄、普、奥相约，择其肉而食矣。中亚洲回部，素号骁悍，善战斗而守旧不变，俄人鲸吞蚕食，殆将尽之矣。越南、缅甸、高丽服属中土，渐染习气，因仍弊政，薾靡不变，汉官威仪，今无存矣。今夫俄，宅苦寒之地，受蒙古钤辖，前皇残暴，民气凋丧，岌岌不可终日。自大彼得游历诸国，学习工艺，归而变政，后王受其方略，国势日盛，辟地数万里也。今夫德，列国分治，无所统纪，为法所役，有若奴隶。普人发愤，兴学练兵，遂蹶强法，霸中原也。今夫日本，幕府专政，诸藩力征，受俄、德、美大创，国几不国。自明治维新，改弦更张，不三十年而夺我琉球，割我台湾也。又如西班牙、荷兰，三百年前属地遍天下，而内治稍弛，遂即陵弱，国度夷为四等。暹罗处缅、越之间，同一绵薄，而稍自振厉，则岿然尚存。《记》曰：“不知来，视诸往。”又曰：“前车覆，后车戒。”大地万国，上下百年间，强盛弱亡之故，不爽累黍，盖其几之可畏如此也。
中国立国之古等印度，土地之沃迈突厥，而因沿积弊，不能振变，亦伯仲于二国之间，以故地利不辟，人满为患。河北诸省，岁虽中收，犹道殣相望。京师一冬，死者千计。一有水旱，道路不通，运赈无术，任其填委，十室九空。滨海小民，无所得食，逃至南洋、美洲诸地，鬻身为奴，犹被驱迫，丧斧以归。驯者转于沟壑，黠者流为盗贼，教匪会匪，蔓延九州，伺隙而动。工艺不兴，商务不讲，土货日见减色，而他人投我所好，制造百物，畅销内地，漏卮日甚，脂膏将枯。学校不立，学子于帖括外，一物不知，其上者考据词章，破碎相尚，语以瀛海，瞠目不信，又得官甚难，治生无术，习于无耻，瞢不知怪。兵学不讲，绿营防勇，老弱癖烟，凶悍骚扰，无所可用；一旦军兴，临事募集，半属流丐，器械窳苦，饷糈微薄；偏裨以下，流品猥杂，一字不识，无论读图，营例不谙，无论兵法。以此与他人学问之将、纪律之师相遇，百战百败，无待交绥。官制不善，习非所用，用非所习，委权胥吏，百弊蝟起。一官数人，一人数官，牵制推诿，一事不举。保奖蒙混，鬻爵充塞，朝为市侩，夕登显秩。宦途壅滞，候补窘悴，非钻营奔竞，不能疗饥。俸廉微薄，供亿繁浩，非贪污恶鄙，无以自给。限年绳格，虽有奇才，不能特达，必俟其筋力既衰，暮气将深，始任以事，故肉食盈廷，而乏才为患。法弊如此，虽敌国外患，晏然无闻，君子犹或忧之，况于以一羊处群虎之间，抱火厝之积薪之下而寝其上者乎！
《孟子》曰：“国必自伐，然后人伐之。”又曰：“未闻以千里畏人者也。”又曰：“能治其国家，谁敢侮之？”中国户口之众，冠于大地，幅员式廓，亦俄英之亚也；矿产充溢，积数千年未经开采；土地沃衍，百植并宜，国处温带；其民材智，君权统一，欲有兴作，不患阻挠。此皆欧洲各国之所无也。夫以旧法之不可恃也如彼，新政之易为功也又如此。何舍何从？不待智者可以决矣。
难者曰：今日之法，匪今伊昔，五帝三王之所递嬗，三祖八宗之所诒谋，累代率由，历有年所，必谓易道乃可为治，非所敢闻。释之曰：不能创法，非圣人也；不能随时，非圣人也。上观百世，下观百世，经世大法惟本朝为善变。入关之初，即下剃发之令，顶戴翎枝，端罩马褂，古无有也，则变服色矣。用达海创国书，借蒙古字以附满洲音，则变文字矣。用汤若望、罗雅谷作宪书，参用欧罗巴法以改大统历，则变历法矣。圣祖皇帝永免滋生人口之赋，并入地赋。自商鞅以来计人之法，汉武以来课丁之法，无有也，则变赋法矣。举一切城工河防以及内廷营造、行在治跸，皆雇民给直，三王于农隙使民，用民三日，且无有也，则变役法矣。平民死刑别为二等，曰情实，曰缓决，犹有情实而不予句者，仕者罪虽至死，而子孙考试入仕如故。如前代所沿夷三族之刑，发乐籍之刑，言官受廷杖下镇抚司狱之刑，更无有也，则变刑法矣。至于国本之说，历代所重，自理密亲王之废，世宗创为密缄之法，高宗至于九降纶音，编为储贰金鉴，为世法戒，而瞢儒始知大计矣。巡幸之典，谏臣所争，而圣祖、高宗皆数幸江南，木兰秋狝，岁岁举行，昧者或疑之，至仁宗贬谪松筠，宣示讲武习劳之意，而庸臣始识苦心矣。汉、魏、宋、明，由旁支入继大统者，辄议大礼，龂龂争讼。高宗援据礼经，定本生父母之称；取葬以士、祭以大夫之义。圣人制礼，万世不易，观于醇贤亲王之礼，而天下翕然称颂矣。凡此皆本朝变前代之法，善之又善者也。至于二百余年，重熙累洽，因时变制，未易缕数，数其荦荦大者。崇德以前，以八贝勒分治所部，太宗与诸兄弟朝会则共坐，饷用则均出，俘虏则均分。世祖入关，始严天泽之分，裁抑诸王骄蹇之习，遂一寰宇，诒谋至今矣。累朝用兵，拓地数万里，膺阃外之寄，多用满蒙。逮文宗而兼用汉人，辅臣文庆力赞成之，而曾、左诸公遂称名将矣。八旗劲旅，天下无敌，既削平前三藩、后三藩，乾隆中屡次西征，犹复简调前往，朝驰羽檄，夕报捷书。逮宣宗时，而知索伦兵不可用。三十年来，歼荡流寇，半赖召募之勇以成功，而同治遂号中兴矣。内而治寇，始用坚壁清野之法，一变而为长江水师，再变而为防河圈禁矣。外而交邻，始用闭关绝市之法，一变而通商者十数国，再变而命使者十数国矣。此又以本朝变本朝之法者也。吾闻圣者虑时而动，使圣祖、世宗生于今日，吾知其变法之锐，必不在大彼得（俄皇名）、威廉第一（德皇名）、睦仁（日皇名）之下也。《记》曰：“法先王者，法其意。”今泥祖宗之法，而戾祖宗之意，是乌得为善法祖矣乎？
中国自古一统，环列皆小蛮夷，但虞内忧，不患外侮，故防弊之意多，而兴利之意少；怀安之念重，而虑危之念轻。秦后至今，垂二千年，时局匪有大殊，故治法亦可不改。国初因沿明制，稍加损益，税敛极薄，征役几绝。取士以科举，虽不讲经世，而足以扬太平；选将由行伍，虽未尝学问，然足以威萑苻。任官论资格，虽不得异材，而足以止奔竞。天潢外戚不与政事，故无权奸僭恣之虞，督抚监司互相牵制，故无藩镇跋扈之患。使能闭关画界，永绝外敌，终古为独立之国，则墨守斯法，世世仍之，稍加整顿，未尝不足以治天下，而无如其忽与泰西诸国相遇也。泰西诸国并立，大小以数十计，狡焉思启，互相猜忌，稍不自振，则灭亡随之矣。故广设学校，奖励学会，惧人才不足，而国无与立也。振兴工艺，保护商业，惧利源为人所夺，而国以穷蹙也。将必知学，兵必识字，日夜训练，如临大敌；船械新制，争相驾尚，惧兵力稍弱，一败而不可振也。自余庶政，罔不如是。日相比较，日相磨厉，故其人之才智，常乐于相师，而其国之盛强，常足以相敌。盖舍是不能图存也。而所谓独立之国者，目未见大敌，侈然自尊，谓莫己若，又欺其民之驯弱而凌牿之，虑其民之才智而束缚之，积弱陵夷，日甚一日。以此遇彼，犹以敝痈当千钧之弩，故印度、突厥（突厥居欧东，五十年前未与英法诸国交涉，故亦为独立之国）之覆辙，不绝于天壤也。
难者曰：法固因时而易，亦因地而行。今子所谓新法者，西人习而安之，故能有功，苟迁其地则弗良矣。释之曰：泰西治国之道，富强之原，非振古如兹也，盖自百年以来焉耳。举官新制，起于嘉庆十七年（先是欧洲举议院及地方官，惟拥厚赀者能有此权。是年拿破仑变西班牙之政，始令人人可以举官）。民兵之制，起于嘉庆十七年。工艺会所，起于道光四年。农学会，起于道光二十八年。国家拨款以兴学校，起于道光十三年。报纸免税之议，起于道光十六年。邮政售票，起于道光十七年。轻减刑律，起于嘉庆二十五年。汽机之制，起于乾隆三十四年。行海轮船，起于嘉庆十二年。铁路起于道光十年。电线起于道光十七年。自余一切保国之经，利民之策，相因而至，大率皆在中朝嘉道之间。盖自法皇拿破仑倡祸以后，欧洲忽生动力，因以更新。至其前此之旧俗，则视今日之中国无以远过（英人李提摩太近译《泰西新史揽要》言之最详）。惟其幡然而变，不百年间，乃浡然而兴矣。然则吾所谓新法者，皆非西人所故有，而实为西人所改造，改而施之西方，与改而施之东方，其情形不殊，盖无疑矣。况蒸蒸然起于东土者，尚明有因变致强之日本乎！
难者曰：子言辩矣。然伊川被发，君子所叹，用彝变夏，究何取焉？释之曰：孔子曰：“天子失官，学在四彝。”《春秋》之例，彝狄进至中国，则中国之，古之圣人，未尝以学于人为惭德也。然此不足以服吾子，请言中国。有土地焉，测之，绘之，化之，分之，审其土宜，教民树艺，神农、后稷，非西人也。度地居民，岁杪制用，夫家众寡，六畜牛羊，纤悉书之，《周礼》《王制》，非西书也。八岁入小学，十五就大学，升造爵官，皆俟学成，庠序学校，非西名也。谋及卿士，谋及庶人，国疑则询，国迁则询，议郎博士，非西官也（汉制：博士与议郎、议大夫同主论议，国有大事，则承问，即今西人议院之意）。流宥五刑，疑狱众共，轻刑之法，陪审之员，非西律也。三老啬夫，由民自推，辟署功曹，不用他郡，乡亭之官，非西秩也。尔无我叛，我无强贾，商约之文，非西史也。交邻有道，不辱君命，绝域之使，非西政也。邦有六职，工与居一，国有九经，工在所劝，保护工艺，非西例也。当宁而立，当扆而立，礼无不答，旅揖士人，《礼经》所陈，非西制也。天子巡守，以观民风，皇王大典，非西仪也。地有四游，地动不止，日之所生为星，毖纬雅言，非西文也。腐水离木，均发均县，临鉴立景，蜕水谓气，电缘气生，墨翟、亢仓、关尹之徒，非西儒也。故夫法者，天下之公器也，征之域外则如彼，考之前古则如此，而议者犹曰彝也彝也而弃之，必举吾所固有之物，不自有之，而甘心以让诸人，又何取耶？
难者曰：子论诚当。然中国当败衄之后，穷蹙之日，虑无余力克任此举。强敌交逼，眈眈思启，亦未必能吾待也。释之曰：日本败于三国，受迫通商，反以成维新之功。法败于普，为城下之盟，偿五千兆福兰格，割奥斯、鹿林两省，此其痛创过于中国今日也。然不及十年，法之强盛转逾畴昔。然则败衄非国之大患，患不能自强耳！《孟子》曰：“国家闲暇，及是时明其政刑，虽大国必畏之矣。”又曰：“国家闲暇，及是时般乐怠敖，是自求祸也。”泰西各国磨牙吮血，伺于吾旁者固属有人，其顾惜商务，不欲发难者，亦未始无之。徒以我晦盲太甚，厉阶孔繁，用启戎心，亟思染指。及今早图，示万国以更新之端，作十年保太平之约，亡羊补牢，未为迟也！
天下之为说者，动曰一劳永逸。此误人家国之言也。今夫人一日三食，苟有持说者曰一食永饱，虽愚者犹知其不能也。以饱之后历数时而必饥，饥而必更求食也。今夫立法以治天下，则亦若是矣。法行十年，或数十年或百年而必敝，敝而必更求变，天之道也。故一食而求永饱者必死，一劳而求永逸者必亡。今之为不变之说者，实则非真有见于新法之为民害也。夸毗成风，惮于兴作，但求免过，不求有功。又经世之学，素所未讲，内无宗主，相从吠声，听其言论则日日痛哭，读其词章则字字孤愤，叩其所以图存之道，则眙然无所为，对曰：“天心而已，国运而已，无可为而已。”委心袖手，以待覆亡。噫！吾不解其用心何在也！
要而论之，法者，天下之公器也；变者，天下之公理也。大地既通，万国蒸蒸，日趋于上，大势相迫，非可阏制。变亦变，不变亦变；变而变者，变之权操诸己，可以保国，可以保种，可以保教。不变而变者，变之权让诸人，束缚之，驰骤之。呜呼，则非吾之所敢言矣！是故变之途有四，其一如日本，自变者也。其二如突厥，他人执其权而代变者也（埃及、高丽等国皆是）。其三如印度，见并于一国而代变者也（越南、缅甸等国皆是）。其四如波兰，见分于诸国而代变者也。吉凶之故，去就之间，其何择焉？《诗》曰：“嗟我兄弟，邦人诸友，莫肯念乱，谁无父母！”《传》曰：“嫠妇不恤其纬，而忧宗周之陨，为将及焉。”此固四万万人之所同也。彼犹太之种，迫逐于欧东；非洲之奴，充斥于大地。呜呼！夫非犹是人类也欤！

[book_title]论变法不知本原之害
难者曰：中国之法，非不变也。中兴以后，讲求洋务三十余年，创行新政，不一而足。然屡见败衄，莫克振救，若是乎新法之果无益于人国也。释之曰：前此之言变者，非真能变也。即吾向者所谓补苴罅漏，弥缝蚁穴，漂摇一至，同归死亡，而于去陈用新，改弦更张之道，未始有合也。昔同治初年，德相毕士麻克语人曰：“三十年后，日本其兴，中国其弱乎！”日人之游欧洲者，讨论学业，讲求官制，归而行之；中人之游欧洲者，询某厂船炮之利，某厂价值之廉，购而用之。强弱之原，其在此乎！呜呼！今虽不幸而言中矣！惩前毖后，亡羊补牢，有天下之责者，尚可以知所从也。
今之言变法者，其荦荦大端，必曰练兵也，开矿也，通商也。斯固然矣。然将率不由学校，能知兵乎？选兵不用医生，任意招募，半属流丐，体之羸壮所不知，识字与否所不计，能用命乎？将俸极薄，兵饷极微，伤废无养其终身之文，死亡无恤其家之典，能洁己效死乎？图学不兴，厄塞不知，能制胜乎？船械不能自造，仰息他人，能如志乎？海军不游弋他国，将卒不习风波，一旦临敌，能有功乎？如是，则练兵如不练。矿务学堂不兴，矿师乏绝，重金延聘西人，尚不可信，能尽利乎？机器不备，化分不精，能无弃材乎？道路不通，从矿地运至海口，其运费视原价或至数倍，能有利乎？如是，则开矿如不开。商务学堂不立，罕明贸易之理，能保富乎？工艺不兴，制造不讲，土货销场寥寥无几，能争利乎？道路梗塞，运费笨重，能广销乎？厘卡满地，抑勒逗留，朘膏削脂有如虎狼，能劝商乎？领事不报外国商务，国家不护侨寓商民，能自立乎？如是，则通商如不通。其稍进者曰：欲求新政，必兴学校。可谓知本矣。然师学不讲，教习乏人，能育才乎？科举不改，聪明之士皆务习帖括，以取富贵，趋舍异路，能俯就乎？官制不改，学成而无所用，投闲置散，如前者出洋学生故事，奇才异能能自安乎？既欲省、府、州、县皆设学校，然立学诸务，责在有司，今之守令能奉行尽善乎？如是，则兴学如不兴。自余庶政，若铁路，若轮船，若银行，若邮政，若农务，若制造，莫不类是。盖事事皆有相因而至之端，而万事皆同出于一本原之地，不挈其领而握其枢，犹治丝而棼之，故百举而无一效也。
今之言变法者，其弊有二：其一，欲以震古铄今之事，责成于肉食官吏之手；其二，则以为黄种之人无一可语，委心异族，有终焉之志。夫当急则治标之时，吾固非谓西人之必不当用，虽然，则乌可以久也？中国之行新政也，用西人者，其事多成；不用西人者，其事多败。询其故，则曰：西人明达，华人固陋；西人奉法，华人营私也。吾闻之，日本变法之始，客卿之多过于中国也，十年以后，按年裁减，至今一切省署，皆日人自任其事，欧洲之人百不一存矣。今中国之言变法，亦既数十年，而犹然借材异地，乃能图成，其可耻孰甚也！夫以西人而任中国之事，其爱中国与爱其国也孰愈？夫人而知之矣，况吾所用之西人，又未必为彼中之贤者乎！
若夫肉食官吏之不足任事，斯固然矣。虽然，吾固不尽为斯人咎也。帖括陋劣，国家本以此取之，一旦而责以经国之远猷，乌可得也？捐例猥杂，国家本以此市之，一旦而责以奉公之廉耻，乌可得也？一人之身，忽焉而责以治民，忽焉而责以理财，又忽焉而责以治兵，欲其条理明澈，措置悉宜，乌可得也？在在防弊，责任不专，一事必经数人，互相牵掣，互相推诿，欲其有成，乌可得也？学校不以此教，察计不以此取，任此者弗赏，弗任者弗罚，欲其振厉黾勉图功，乌可得也？途壅俸薄，长官层累，非奔竞未由得官，非贪污无以谋食，欲其忍饥寒，蠲身家，以从事于公义，自非圣者，乌可得也？今夫人之智愚贤不肖，不甚相远也。必谓西人皆智而华人皆愚，西人皆贤而华人皆不肖，虽五尺之童犹知其非。然而西官之能任事也如彼，华官之不能任事也如此。故吾曰：不能尽为斯人咎也，法使然也！立法善者，中人之性可以贤，中人之才可以智，不善者反是。塞其耳目而使之愚，缚其手足而驱之为不肖，故一旦有事，而无一人可为用也。不此之变，而鳃鳃然效西人之一二事，以云自强，无惑乎言变法数十年，而利未一见，弊已百出，反为守旧之徒抵其隙而肆其口也。
吾今为一言以蔽之曰：变法之本，在育人才；人才之兴，在开学校；学校之立，在变科举；而一切要其大成，在变官制。难者曰：子之论探本穷原，靡有遗矣。然兹事体大，非天下才，惧弗克任，恐闻者惊怖其言以为河汉，遂并向者一二西法而亦弃之而不敢道，奈何？子毋宁卑之无甚高论，令今可行矣。释之曰：不然。夫渡江者泛乎中流，暴风忽至，握舵击楫，虽极疲顿，无敢云者。以偷安一息，而死亡在其后也！庸医疑证，用药游移，精于审证者，得病源之所在，知非此方不愈此疾。三年畜艾，所弗辞已，虽曰难也，将焉避之！抑岂不闻东海之滨，区区三岛，外受劫盟，内逼藩镇，崎岖多难，濒于灭亡，而转圜之间化弱为强，岂不由斯道矣乎！则又乌知乎今之必不可行也？有非常之才，则足以济非常之变。呜呼，是所望于大人君子者矣！
去岁李相国使欧洲，问治国之道于德故相俾士麦。俾士麦曰：我德所以强，练兵而已。今中国之大，患在兵少而不练，船械窳而乏也。若留意于此二者，中国不足强也（见前上海、香港各报所译西文报中）。今岁，张侍郎使欧，与德国某爵员语，其言犹俾相言（见前上海某日报）。中国自数十年以来，士夫已寡论变法，即有一二，则亦惟兵之为务，以谓外人之长技，吾国之急图，只此而已。众口一词，不可胜辨。既闻此言也，则益自张大，谓西方之通人，其所论固亦如是。
梁启超曰：嗟乎，亡天下者，必此言也！吾今持《春秋》无义战、墨翟非攻、宋钘寝兵之义以告中国，闻者必曰：以此孱国而陈高义以治之，是速其亡也。不知使有国于此，内治修，工商盛，学校昌，才智繁，虽无兵焉，犹之强也，彼美国是也。美国兵不过二万，其兵力于欧洲，不能比最小之国，而强邻眈眈，谁敢侮之？使有国于此，内治隳，工商窳，学校塞，才智希，虽举其国而兵焉，犹之亡也，彼土耳其是也。土耳其以陆军甲天下，俄土之役，五战而土三胜焉，而卒不免于今日。若是乎国之强弱在兵，而所以强弱者不在兵，昭昭然矣！今有病者，其治之也，则必涤其滞积，养其荣卫，培其元气，使之与无病人等，然后可以及他事。此不易之理也。今授之以甲胄，予之以戈戟，而曰尔盍从事焉。吾见其舞蹈不终日，而死期已至也。彼西人之练兵也，其犹壮士之披甲胄而执戈鋋也。若今日之中国，则病夫也。不务治病，而务壮士之所行，故吾曰，亡天下者，必此言也。然则西人曷为为此言？曰：嗟乎！狡焉思启封疆以灭社稷者，何国蔑有？吾深惑乎吾国之所谓开新党者，何以于西人之言，辄深信谨奉，而不敢一致疑也？西人之政事，可以行于中国者，若练兵也，置械也，铁路也，轮船也，开矿也。西官之在中国者，内焉聒之于吾政府，外焉聒之于吾有司，非一日也。若变科举也，兴学校也，改官制也，兴工艺开机器厂也，奖农事也，拓商务也，吾未见西人之为我一言也。是何也？练兵而将帅之才，必取于彼焉；置械而船舰枪炮之值，必归于彼焉；通轮船、铁路，而内地之商务，彼得流通焉；开矿而地中之蓄藏，彼得染指焉。且有一兴作，而一切工料，一切匠作，无不仰给之于彼，彼之士民，得以养焉。以故铁路、开矿诸事，其在中国不得谓非急务也，然自西人言之，则其为中国谋者十之一，自为谋者十之九。若乃科举、学校、官制、工艺、农事、商务等，斯乃立国之元气，而致强之本原也。使西人而利吾之智且强也，宜其披肝沥胆，日日言之。今夫彼之所以得操大权、沾大利于中国者，以吾之弱也愚也，而乌肯举彼之所以智、所以强之道，而一以畀我也？恫乎，英士李提摩太之言也，曰：“西官之为中国谋者，实以保护本国之权利耳！余于光绪十年回英，默念华人博习西学之期，必已不远，因拟谒见英、法、德等国学部某大臣，请示振兴新学之道，以储异日传播中华之用。迨至某国，投刺晋谒其学部某大臣，叩问学校新规，并请给一文凭，俾得遍游全国大书院。大臣因问余考察本国新学之意，余实对曰：‘欲以传诸中华也。’语未竟，大臣艴然变色曰：‘汝教华人尽明西学，其如我国何？其如我各与国何？’文凭遂不可得。”又曰：“西人之见华官，每以谀词献媚，曰：‘贵国学问，实为各国之首。’以骄其自以为是之心，而坚其藐视新学之志，必使无以自强而后已。”今夫李君，亦西人也，其必非为谰言以污蔑西人，无可疑也。而其言若此，吾欲我政府有司之与西人酬酢者，一审此言也。李相国之过德也，德之官吏及各厂主人，盛设供帐，致敬尽礼，以相款䜩，非有爱于相国也，以谓吾所欲购之船舰枪炮，利将不赀，而欲胁肩捷足以夺之也。及哭龙姆席间一语，咸始废然，英法诸国大哗笑之。然则德人之津津然以练兵置械相劝勉者，由他国视之，若见肺肝矣！且其心犹有叵测者，彼德人固欧洲新造之雄国也，又以为苟不得志于东方，则不能与俄、英、法诸国竞强弱也。中国之为俎上肉久矣，商务之权利握于英，铁路之权利握于俄，边防之权利握于法日及诸国。德以后起，越国鄙远，择肥而噬，其道颇难，因思握吾邦之兵权，制全国之死命。故中国之练洋操、聘教习也，德廷必选知兵而有才者以相畀，令其以教习而兼统领之任。今岁鄂省武备学堂之聘某德弁也，改令只任教习，不允统领，而德廷乃至移书总署，反覆力争，此其意欲何为也？使吾十八行省，各练一洋操，各统以德弁，教之诲之，日与相习，月渐岁摩，一旦瓜分事起，吾国绿营防勇，一无所恃，而其一二可用者，惟德人号令之是闻，如是，则德之所获利益，乃不在俄、英、法、日诸国下，此又德人隐忍之阴谋，而莫之或觉者也。当中日订通商条约之际，德国某日报云：我国恒以制造机器等，售诸中国、日本，日本仿行西法，已得制造之要领。今若任其再流之中国，恐德国之商务扫地尽矣。去岁《字林西报》载某白人来书云：昔上海西商争请中国务须准将机器进口，欧格讷公使回国时，则谓此事非西国之福。今按英国所养水陆各军，专为扩充商务、保护工业起见，所费不赀。今若以我英向来制造之物，而令人皆能制造以夺我利，是自作孽也。呜呼！西人之言学校商务也，则妒我如此；其言兵事也，则爱我如彼。虽负床之孙，亦可以察其故矣。一铁甲之费，可以支学堂十余年；一快船之费，可以译西书数百卷；克虏伯一尊之费，可以设小博物院三数所；洋操一营之费，可以遣出洋学生数十人。不此之务，而惟彼之图，吾甚惜乎以司农仰屋艰难，罗掘所得之金币，而晏然馈于敌国，以易其用无可用之物，数年之后，又成盗粮。往车已折，来轸方遒。独至语以开民智、植人才之道，则咸以款项无出，玩日愒时，而曾不肯舍此一二以就此千万也！吾又惑乎变通科举、工艺专利等事，不劳国家铢金寸币之费者，而亦相率依违，坐视吾民失此生死肉骨之机会，而不肯一导之也。吾它无敢怼焉，吾不得不归罪于彼族设计之巧，而其言惑人之深也。《诗》曰：“无信人之言，人实诳汝！”

[book_title]学校总论
吾闻之，《春秋》三世之义，据乱世以力胜，升平世智力互相胜，太平世以智胜。草昧伊始，蹄迹交于中国，鸟兽之害未消，营窟悬巢，乃克相保，力之强也。顾人虽文弱，无羽毛之饰、爪牙之卫，而卒能槛絷兕虎，驾役驼象，智之强也。数千年来，蒙古之种，回回之裔，以虏掠为功，以屠杀为乐，屡蹂各国，几一寰宇，力之强也。近百年间，欧罗巴之众，高加索之族，藉制器以灭国，借通商以辟地，于是全球十九归其统辖，智之强也。世界之运，由乱而进于平；胜败之原，由力而趋于智。故言自强于今日，以开民智为第一义。
智恶乎开？开于学。学恶乎立？立于教。学校之制，惟吾三代为最备。家有塾，党有庠，术有序，国有学，立学之等也；八岁入小学，十五而就大学，入学之年也；六年教之数与方名，九年教之数日，十年学书计，十有三年学《乐》诵《诗》，成童学射御，二十学礼，受学之序也；比年入学，中年考校，以离经辨志为始事，以知类通达为大成，课学之程也。《大学》一篇，言大学堂之事也  ；《弟子职》一篇，言小学堂之事也 ；《内则》一篇，言女学堂之事也  ；《学记》一篇，言师范学堂之事也。《管子》言“农、工、商，群萃而州处，相语以事，相示以功，故其父兄之教不肃而成，其子弟之学不劳而能”，是农学、工学、商学皆有学堂也。孔子言“以不教战，是谓弃民”。晋文始入而教其民，三年而后用之；越王栖于会稽，教训十年。是兵学有学堂也。其有专务他业，不能就学者，犹以十月事讫，使父老教于校室（见《公羊传》宣十五年《注》），有不帅教者，乡官简而以告，其视之重而督之严也如此。故使一国之内，无一人不受教，无一人不知学。兔罝之野人，可以备干城；小戎之女子，可以敌王忾；贩牛之郑商，可以退敌师；斫轮之齐工，可以语治道；听舆人之诵，可以定霸；采乡校之议，可以闻政；举国之人，与国为体；填城溢野，无非人才。所谓：“以天下之目视，以天下之耳听，以天下之虑虑。”三代盛强，盖以此也。
马贵与曰：古者户口少而才智之民多，今户口多而才智之民少。余悲其言。虽然，盖有由也。先王欲其民智，后世欲其民愚。天下既定，敌国外患既息，其所虑者，草泽之豪杰乘时而起，与议论之士援古义以非时政也。于是乎为道以钤制之。国有大学，省有学院，郡县有学官，考其名犹夫古人也，视其法犹夫古人也，而问其所以为教，则曰制义也，诗赋也，楷法也，不必读书通古今而亦能之，则中材以下，求读书、求通古今者希矣。非此一途不能自进，则奇才异能之士，不得不辍其所学，以俯焉而从事矣。其取之也无定，其得之也甚难，则倜傥之才，必有十年不第，穷愁感叹，销磨其才气，而无复余力以成其学矣。如是则豪杰与议论之士必少，而于驯治天下也甚易。故秦始皇之燔诗书，明太祖之设制艺，遥遥两心，千载同揆，皆所以愚黔首，重君权，驭一统之天下，弭内乱之道，未有善于此者也。譬之居室，虑其僮仆窃其宝货，束而缚之，窴彼严室，加扃鐍焉，则可以高枕而卧，无损其秋毫矣。独惜强寇忽至，入门无门，入闺无闺，悉索所有，席卷以行，而受缚之人，徒相对咋舌，见其主之难，而无以为救也。
凡国之民，都为五等：曰士，曰农，曰工，曰商，曰兵。士者，学子之称，夫人而知也。然农有农之士，工有工之士，商有商之士，兵有兵之士。农而不士，故美国每年农产值银三千一百兆两，俄国值二千二百兆两，法国值一千八百兆两，而中国只值三百兆两。工而不士，故美国每年自创新艺，报官领照者，二万二百十事，法国七千三百事，英国六千九百事，而中国无闻焉。商而不士，故英国商务价值二千七百四十兆两，德国一千二百九十六兆两，法国一千一百七十六兆两，而中国仅二百十七兆两。兵而不士，故去岁之役，水师军船九十六艘，如无一船；榆关防守兵，几三百营，如无一兵。今夫有四者之名，无士之实，则其害且至于此。矧于士而不士，聚千百帖括、卷折、考据、词章之辈，于历代掌故瞠然未有所见，于万国形势瞢然未有所闻者，而欲与之共天下，任庶官，行新政，御外侮，其可得乎？
今之言治国者，必曰仿效西法，力图富强，斯固然也。虽然，非其人莫能举也。今以有约之国十有六，依西人例，每国命一使，今之周知四国，娴于辞令，能任使才者，几何人矣？欧、美、澳洲，日、印、缅、越、南洋诸岛，其有中国人民侨寓之地，不下四百所，今之熟悉商务、明察土宜、才任领事者，几何人矣？教案、界务、商务纷纷屡起，今之达彝情，明公法，熟约章，能任总署章京、各省洋务局者，几何人矣？泰西大国常兵皆数十万，战时可调至数百万，中国之大，练兵最少亦当及五十万，为千营，每营营哨官六员，今之习于地图，晓畅军事，才任偏裨者，几何人矣？娴练兵法，谙习营制，能总大众，遇大敌，才任统帅者，几何人矣？中国若整顿海军，但求与日本相敌，亦须有兵船百四十余艘；今之深谙海战，能任水弁者，几何人矣？久历风涛，熟悉沙线，堪胜船主、大副、二副者，几何人矣？陆军每营，水师每船，皆需医师二三人；今之练习医理，精达伤科，才任军医者，几何人矣？每造铁路，十英里需用上等工匠二员，次等六十员；今之明于机器，习于工程学，才任工师者，几何人矣？中国矿产，封鐍千年，得旨开采，设局渐多；今之能察矿苗，化分矿质，才任矿人者，几何人矣？各省议设商务局以保利权；今之明商理，习商情，才任商董者，几何人矣？能制造器械，乃能致强，能制造货物，乃能致富；今之创新法，出新制，足以方驾彼族，衣被天下者，几何人矣？坐是之故，往往有一切新法，尽美尽善，人人皆知，而议论数十年，不能举行者，苟漫然举之，则偾辙立见，卒为沮抑新法者所诟詈，其稍有成效之一二事，则任用洋员者也。而轮船招商局、开平矿局、汉阳铁厂之类，每年开销之数，洋人薪水几及其半。海关厘税岁入三千万，为国饷源，而听彼族盘踞，数十年不能取代。即此数端论之，任用洋员之明效，大略可睹矣。然犹幸而藉此以成就一二事，若决然舍旃，则将并此一二事者而亦无之。呜呼！同是圆颅方趾，戴天履地，而必事事俯首拱手，待命他人，岂不可为长太息矣乎！
若夫四海之大，学子之众，其一二识时之彦，有志之士，欲矢志独学，求中外之故，成一家之言者，盖有人矣。然不通西文，则非已译之书不能读，其难成一也；格致诸学，皆藉仪器，苟非素封，末由购置，其难成二也；增广学识，尤藉游历，寻常寒士安能远游，其难成三也；一切实学，如水师必出海操练，矿学必入山察勘，非藉官力不能独行，其难成四也；国家既不以此取士，学成亦无所用，犹不足以赡妻子，免饥寒，故每至半途废然而返，其难成五也。此所以通商数十年，而士之无所凭藉，能卓然成异材为国家用者，殆几绝也。此又马贵与所谓姑选其能者，而无能之人则听其自为不肖而已；姑进其用者，而未用之人则听其自为不遇而已。豚蹄满篝之祝，旁观犹以为笑；况复束缚之，驰骤之，销磨而钤制之，一旦有事，乃欲以多材望天下，安可得耶？安可得耶？
然犹曰洋务为然也。若夫内外各官，天子所以共天下也，而今日之士，他日之官也。问国之大学，省之学院，郡县之学官及其所至之书院，有以历代政术为教者乎？无有也。有以本朝掌故为教者乎？无有也。有以天下郡国利病为教者乎？无有也。当其学也，未尝为居官之地；其得官也，则当尽弃其昔者之所学，而从事于所未学，《传》曰：“吾闻学而后入政，未闻以政学者也。”以政学犹且不可，况今之既入官而仍读书者，能有几人也？以故一切公事，受成于胥吏之手，六部书办，督抚幕客，州县房科，上下其手，持其短长，官无如何也。何以故？胥吏学之，而官未学也。遂使全局糜烂，成一吏例利之天下，祸中腹心，疾不可为。是故西学之学校不兴，其害小；中学之学校不兴，其害大。西学不兴，其一二浅末之新法，犹能任洋员以举之。中学不兴，宁能尽各部之堂司，各省之长属，而概用洋员以承其乏也？此则可为流涕者也。
不宁惟是。中国孔子之教历数千载，受教之人号称四百兆，未为少也。然而妇女不读书，去其半矣；农、工、商、兵不知学，去其十之八九矣；自余一二占毕咿嚘以从事于《四书》《五经》者，彼其用心，则为考试之题目耳，制艺之取材耳，于经无与也，于教无与也。其有通人志士，或笺注校勘，效忠于许、郑，或束身自爱，归命于程、朱，然于古人之微言大义，所谓诵《诗》三百可以授政，《春秋》经世先王之志者，盖寡能留意，则亦不过学其所学，于经仍无与也，于教仍无与也。故号为受教者四万万人，而究其实能有几人，则非吾之所敢言也。故吾尝谓今日之天下，幸而犹以经义取士耳，否则读吾教之经者，殆几绝也。此言似过，然有铁证焉：彼《礼经》十七篇，孔子之所雅言，今试问缀学之子，能诵其文、言其义者，几何人也？何也？科举所不用也。然则堂堂大教，乃反藉此疲敝之科举以图存。夫藉科举之所存者，其与亡也相去几何矣？而况今日之科举，其势必不能久。吾向者所谓变亦变，不变亦变，与其待他人之变，而一切澌灭以至于尽，则何如吾自变之，而尚可以存其一二也。《记》曰：“下无学，贼民兴，丧无日矣。”《传》曰：“《小雅》尽废，则四彝交侵，而中国微。”忾我儒教，爰自东京，即已不竞；晋宋之间陷于老，隋唐以来沦于佛；外教一入，立见侵夺。况于彼教之徒，强聒不舍，挟以国力，奇悍无伦。今吾盖见通商各岸之商贾，西文学堂之人士，攘臂弄舌，动曰《四书》《六经》为无用之物；而教士之著书发论，亦侃侃言曰：中国之衰弱，由于教之未善。夫以今日帖括家之所谓经，与考据家之所谓经，虽圣人复起，不能谓其非无用也，则恶能禁人之不轻薄之而遗弃之也！故准此不变，吾恐二十年以后，孔子之教将绝于天壤，此则可为痛哭者也。
亡而存之，废而举之，愚而智之，弱而强之，条理万端，皆归本于学校。西人学校之等差、之名号、之章程、之功课，彼士所著《德国学校》《七国新学备要》《文学兴国策》等书，类能言之，无取吾言也。吾所欲言者，采西人之意，行中国之法，采西人之法，行中国之意。其总纲三：一曰教，二曰政，三曰艺。其分目十有八：一曰学堂，二曰科举，三曰师范，四曰专门，五曰幼学，六曰女学，七曰藏书，八曰纂书，九曰译书，十曰文字，十一曰藏器，十二曰报馆，十三曰学会，十四曰教会，十五曰游历，十六曰义塾，十七曰训废疾，十八曰训罪人（所拟章程皆附于各篇之后）。
今之同文馆、广方言馆、水师学堂、武备学堂、自强学堂、实学馆之类，其不能得异才何也？言艺之事多，言政与教之事少。其所谓艺者，又不过语言文字之浅，兵学之末，不务其大，不揣其本，即尽其道，所成已无几矣。又其受病之根有三：一曰科举之制不改，就学乏才也；二曰师范学堂不立，教习非人也；三曰专门之业不分，致精无自也。故此中人士阁束《六经》，吐弃群籍，于中国旧学既一切不问，而叩以西人富强之本，制作之精，亦罕有能言之而能效之者。昔尝戏言：古人所患者，离乎夷狄，而未合乎中国；今之所患者，离乎中国，而未合乎夷狄。推其成就之所至，能任象鞮之事，已为上才矣；其次者乃适足为洋行买办冈必达之用。其有一二卓然成就，达于中外之故，可备国家之任者，必其人之聪明才力，能藉他端以自精进，而非此诸馆、诸学堂之为功也。夫国家之设学，欲养人才以共天下，而其上才者仅如此，次下者乃如彼，此必非朝廷作人之初意也。今朝士言论，汲汲然以储才为急者，盖不乏人。学校萌芽，殆自兹矣。其亦有洞澈病根之所在，而于此三端者少为留意也乎。
抑今学校之议不行，又有由也。经费甚巨，而筹措颇难，虽知其急，莫克任也。今夫农之治畴也，逾春涉夏，以粪以溉，称贷苦辛，无或辞者，以为非如是则秋成无望也。中人之家，犹且节衣缩食以教子弟，冀其成就，光大门闾。今国家而不欲自强则已，苟欲自强，则悠悠万事，惟此为大，虽百举未遑，犹先图之。吾闻泰西诸大国学校之费，其多者八千七百余万，其少者亦八百万（小学堂费，英国每年三千三百万元，法国一千四百万元，德国三千四百万元，俄国五百万元，美国八千四百万元。中学、大学共费，英国每年八百六十万元，法国三千万元，德国二百万元，俄国四百余万元，美国三百余万元）。日本区区三岛，而每年所费，亦至八九百万。人之谋国者，岂其不思撙节之义，而甘掷黄金于虚牝乎？彼日人二十年兴学之费，取偿于吾之一战而有余矣。使吾向者举其所谓二万万而百分之，取其一二以兴群学，则二十年间人才大成，去年之役宁有是乎？呜呼！前事不忘，后事之师。及今不图，恐他日之患，其数倍于今之所谓二万万者，未有已时。迨痛创复至，而始悔今之为误，又奚及乎？今不惜糜重帑以治海军，而不肯舍薄费以营学校，重其所轻，而轻其所重。譬之孺子，怀果与金示之，则弃金而取果；譬之野人，持寸珠与百钱示之，则遗珠而攫钱。徒知敌人胜我之具，而不知所以胜之具，旷日穷力，以从事于目前之所见，而蔽于其所未见，究其归宿，一无所成，此其智视孺子、野人何如矣？
西人之策中国者，以西国之人数与中国之人数为比例，而算其应有之学生，与其学校之费，谓小学之生宜有四千万人，每年宜费二万二千六百万元；中学之生宜有一百十八万四千余人，每年宜费五千九百万余元；大学之生宜有十六万五千余人，每年宜费七千一百万余元。今不敢为大言，请如西人百分之一，则亦当有小学生四十万人，中学生一万一千八百四十人，大学生一千八百五十余人，每年当费三百五十六万元。中国房屋衣食等费，视西人仅三之一，则每年不过一百余万元耳。犹有一义于此。中国科第之荣，奔走天下久矣。制艺楷法未尝有人奖励而驱策之，而趋者若鹜，利禄之路然也。今创办之始，或经费未充，但使能改科举，归于学校，以号召天下，学中惟定功课，不给膏火，天下豪杰之士，其群集而俯焉从事者，必不乏人，如是则经费又可省三之一，岁费七十余万足矣。而学中所成之人材，即以拔十得五计之，十年之后，大学生之成就者，已可得八千人，用以布列上下，更新百度，沛然有余矣。夫以日本之小，每年此费尚至八九百万，而谓堂堂中国，欲得如日本十二分一之费，而忧其无所出邪？必不然矣。

[book_title]论科举
科举弊政乎？科举，法之最善者也。古者世卿，《春秋》讥之，讥世卿所以立科举也。世卿之弊，世家之子不必读书，不必知学，虽騃愚淫佚，亦循例入政。则求读书、求知学者必少，如是故上无才。齐民之裔，虽复读书，虽复知学，而格于品第，未从得官，则求读书、求知学者亦少，如是故下无才。上下无才，国之大患也。科举立，斯二弊革矣。故世卿为据乱世之政，科举为升平世之政。
古者科举皆出学校，学校制废而科举始敝矣。古者家有塾，党有庠，术有序，国有学，州长、党正、遂师、乡大夫，皆其地之教师也（见于《周礼》者，皆言掌其地之教令）。《王制》所记，有秀士、选士、俊士、进士之号，当其为秀士也，家、党、术、乡教之（《国语》：“齐桓公内正之法，正月之朔，乡长复事，君亲问焉，曰：‘于子之乡，有居处好学、慈孝于其父母，聪慧贤仁发闻于乡里者，有则以告，有而不以告，谓之蔽明，其罪五。’有司已于事而竣。公又问焉，曰：‘于子之乡，有奉养股肱之力，秀出于众者，有则以告，有而不以告，是谓蔽贤，其罪五。’役官及五属大夫复事，公问之如初，五属大夫退而修教于其属，属退而修县，县退而修乡，乡退而修卒，卒退而修邑，邑退而修家。是故匹夫有善，可得而举也。”启超按：属县、乡、卒、邑、家，以《周礼》《管子》证之，皆使教于其地者也）。当其为选士也，司徒教之；当其为俊士也，大乐正教之。故升秀士于司徒者，乡大夫也；升选士于学者，司徒也；升俊士于司马而告于王者，大乐正也；居处相迩，耳目相习，为之师者。当平居之时，于群士之德行、道艺，孰高孰下，孰贤孰不肖，固已熟察之而饫知之。及大比之日，书其贤者与其能者，盖教之有素，非漫然决优劣于一二日之间而已。汉后，得天下者皆于马上，庠序之事未遑，京师大学犹且议数十年不能定，郡国之间，尤无闻焉。故虽有乡举、里选之名，而于古人良法美意，殆稍稍澌灭矣。是以天子不能教士，而惟立一荣途，为之标准，以诱厉之，天下之士趋焉，班孟坚所谓“禄利之路”然矣。于其时也，或有硕儒巨子出乎其间，代司徒、乐正之权，行学校之事，缀学小生，群焉萃焉，禀而受之。至其人才盛衰，则恒视国家所立之标准，或善或不善以为差。虽然，取士之与教士，既分其途，则虽其所立标准，极尽善美，而于得人，抑已难矣。故两汉辟举之法，其流弊乃至变为九品中正。盖学校不立，有司未尝有人才之责，一旦以考校宾兴之事，而受成于渺不相属之刺史守相，其安从知之？而安从举之？是以不考实行，专采虚望，末流所届，乃至寒门贵族划若鸿沟，乡举里选之弊，极于时矣。隋唐以后，制科代兴，虑郡国之不实，乃悉贡京师以一其权，虑牧守之徇私，乃专出侍臣以承其乏，夫郡国之疏逖，已逊于塾序，而京师又加甚焉，牧守之阂隔已异于学官，而内臣又加甚焉。举一切耳目，而寄之于虚空无薄之区，于孔子举尔所知之义，其悖谬为何如矣！其疏逖而阂隔既已如是，则非惟实行无可见，即虚望亦无可闻。于是其所立以为标准者，不得不在雕虫之技，兔园之业，狗曲之学，蛙鸣之文，上以鼓下，下以应上，父诏兄勉，友习师传。虽有道艺，非由此进不为荣；虽有豪杰，非由此道不能进。尽数十寒暑，疲精敝神以从事于此间，而得与不得，尚在不可知之数。故三代之盛，天下之士无一人不能自成其才，而国家不可胜用。两汉之间，士民之失教而自弃者盖有之矣，苟其才学可备世用，则无不可以自达。降及后世，岂惟不教，又从而锢蔽之；岂惟不用，又从而摧残之。呜呼！其所余能几何哉。故科举合于学校，则人才盛；科举离于学校，则人才衰；有科举，无学校，则人才亡。
科举学校既已分矣，则其所立标准，出于多途者，其才稍盛，出于一途者，其才益衰，此亦古今得失之林也。故汉代以孝廉为常科，而其余有所谓贤良方正者、直言极谏者（多不具征），明当世之务，习先圣之术者（元光五年），学文高第者，有行义者，茂才异伦者（多不具征），可充博士位者（阳朔二年），勇猛知兵法者（元延元年），能直言通政事、延于侧陋可亲民者（建平元年），明兵法有大虑者（建平四年），治狱平者（元始二年），通天文、历算、钟律、方术、本草者（元始五年），而丞相辟掾，亦有四科（一曰德行高妙志节清白，二曰学通行修经中博士，三曰明习法令，足以决疑，能按章覆问，文中御史，四曰刚毅多略遭事不惑，明足决断，材任三辅县令），光禄茂才，亦有四行（淳厚、质朴、谦逊、节俭），刺史移名，亦有三等（一明经、二明律、三能治剧）。其取之也，或特诏征，或特科试，或三府辟，或公车召，或公卿郡国举，或遣持节察上，或上书待诏，或博士弟子射策，或以技艺为郎（《汉书·卫绾传》），或仕郡为曹掾从事。其科目与出身之多如此，故天下之士，皆能因其性之所近，而各成其学。学苟成矣，则征辟察举交至，未有不能自见者也，故天下人人皆有用之器，而国家不至以乏才为患。唐因隋制，设六科：一曰秀才，二曰明经，三曰进士，四曰明法，五曰明字，六曰明算，又有史科、开元礼、道举、童子、学究等科，其制科之名则多至百数（见于《困学纪闻》者八十有六）。虽不免猥滥，而一时贤俊，如姚崇之下笔成章，张九龄之道侔伊、吕者，往往出焉。宋初继轨，亦有九经、五经、三史、三礼、三传、通礼（初沿唐制，试开元礼，至开宝六年《开宝通礼》成，乃改科。是岁以新书试问）、学究、明经、明法、明医（《宋史》：“医学初隶太常寺，元丰间始置提举判局以教之，曰方脉科、针科、疡科。试题有六，一墨义，二脉义，三大义，四论方，五假令，六运气。”）等科。夫明经有科，则士知守其教矣。行义有科，则人笃于行矣。治剧有科，则有司知尽心于民事矣。明律治狱有科，则政刑平矣。兵法有科，则多折冲之才矣。开元礼、通礼有科，则士习于本朝掌故矣。学究有科，则可以为人师矣。技艺、明算有科，则制器前民矣。明医有科，则人寿矣。此诸科者，今西方之国莫不有之，若骤以语守旧之徒，则将吐而弃之曰彝也彝也，而不知皆吾中国所尝行之者也。惜乎徒悬其名，未广其用，其所偏重乃专在进士一科，遂令天下学子，虽有绝学高志，不能不降心俯首，以肆力于诗赋帖括之业，而通人硕儒，蹉跎不第，若韩愈、刘蕡其者，犹不可数计。驯至廉耻道丧，请谒若固，关节还往，温卷求知等名，习焉不以为怪，荣途之狭，人才之少，风俗之坏，盖自千数百年以来矣。
宋熙宁间，议建学校，变贡举，罢诗赋，问大义，此三代以下一大举动也。惜荆公以无助而败，后人废其学校之闳议，而沿其经义之偏制，谬种流传，遗毒遂日甚一日。（凡天下任举一事，必有本末。荆公之议兴学，本也，变科，末也。本既不行，徒用其末，不成片段，安得不弊？荆公经义取士，未敢谓为善制，而合科举于学校，则千古之伟论也。当时旧执政之党哓哓争辩，全属意见之言，其传诵后世，最近理而乱真者，苏文忠公一疏也。向尝刺其纰谬而条辨之，今略录于下。当今之世其犹有援此等迂谬之论以相驳诘者，可以此折之矣。苏氏曰：“得人之道，在于知人，知人之法，在于责实，使君相有知人之明，朝廷有责实之政，则胥吏、皂隶未尝无人，而况于学校贡举乎？虽用今之法，臣以为有余。使君相无知人之明，朝廷无责实之政，则公卿侍从常患无人，况学校贡举乎？虽复古之制，臣以为不足矣。”梁启超曰：君相虽曰知人，若欲举天下之士，其才学之可任与否，一望而尽得之，虽尧汤皋禹，吾知其不能矣。则必寄耳目于公卿，公卿寄之牧守，牧守寄之令长，令长可谓亲民者也。然其民之才智与其学行，乌从而知之？则非由学校不为功也。但言责实不言更新，此固守旧家之常谈也。试问国家之取人，非所以共政事乎？政事之才不足而设学校以养之，固其宜也。今乃以诗赋帖括之滥劣，冒其名而充其数，则谁为实，而谁为虚矣？胥吏、皂隶未尝无人者，古者卒吏皆以通经之士为之，学校之功也。公卿、侍从常患无人者，自其入学之始，即务为阿世无用之学，一旦得志，安望其能匡时哉？此无学校之弊也。吾以为苏氏而不知此义则已，苟其知之，则当推求所以然之故，而瞿然于学校之兴刻不容缓，而尚暇为驳议耶？苏氏曰：“夫时有可否，物有兴废，使三代圣人复生于今，其选举亦必有道，何必由学乎？”梁启超曰：道有可与民变革者，有不可与民变革者。学而优则仕，学而后入政，此不可与民变革者也。人民社稷何必读书，此孔子深恶痛绝之言，而苏氏乃摭拾之，何为也？且所谓其选举亦必有道者，道果何若矣？强圣人而从我，圣人岂任受之。苏氏曰：“且庆历间尝立学矣，天下以为太平可待，至于今惟空名仅存。今陛下必欲求德行道艺之士，责九年大成之业，则将变今之礼，易今之俗，又当发民力以治宫室，敛民财以养游士，而又时简不帅教者，屏之远方，徒为纷纷，其于庆历之际何异？”梁启超曰：凡持议者，但当论其议之是不是，不当论其事之成不成。学而不当立，虽庆历规模已定，犹当废之。苟其当立，前事何害？且庆历之仅存空名，正坐朝廷不能责实之弊，苏氏何不申其责实之说议续旧绪，顾乃因噎废食也。夫人才者，国民之本；学校者，人才之本，兴学所以安国而长民也。欲成大功，不见小利，虽稍劳费，将焉避之？且有司供给之需，养兵饷馈之用，每岁节其一二可以兴学而有余矣。不彼之争，而斤斤然阻挠安国长民之举，果何心也？范蔚宗推原汉法，且谓倾而未颠，抑而未坠，出于党锢诸贤心力之为，游士果何负于人国乎？先王之教其民，若诲其子弟，故既有选秀之升，而亦有不帅教之罚。上下一体，痛切相关，此太平之所由也。后世去古既远，不明先王之意，徒据今日之弊政以绳古制，宜其以为笑矣。苏氏曰：“夫欲兴德行，在君人者修身以格致，审好恶以表俗。若欲设科立名以取之，则是教天下相率而伪也。上以孝取人，则勇者割股，怯者庐墓；上以廉取人，则敝车羸马，恶衣菲食。凡可以中上意者，无所不至，德行之弊，一至于此。”梁启超曰：科名之不足以得贤才，固也。盖其本原必在学校也。若修身格物之说，乃俗儒迂言，能制人之口，不能服人之心，其于辩才斯为下矣。汉以孝廉取士，而一代名节出焉，虽云伪也，其视唐之进士，怀温卷趋拜马下者，何如矣？自魏武下令再三，求负污辱之名见笑之行，不仁不孝而有治国用兵之术者，此后廉耻道丧播其流风，极于五季，其视割股、庐墓、恶衣、菲食之为伪者，又何如矣？苏氏本以气节自任，今乃以意见之故，而发为此言，真非吾之所敢闻也！苏氏曰：“虽知其无用，然自祖宗以来，莫之废者，以为设法取士，不过如此也。”梁启超曰：吾闻《大易》之义，幹父之蛊谓之吉，裕父之蛊谓之吝。今既谓为无用，则当更求其所谓有用者，以匡厥不逮，今乃悉举而归罪于祖宗，以为制度虽坏，吾不任其咎。此岂仁人孝子所忍言哉？且祖宗之法，非祖宗所自创也，因前代之弊而已，前代又因其前代之弊而已。推而上之，以至于古人立法之始，则其法固未尝如是也。历代相沿不思振刷，逐渐流变遂成今日。然则所谓法者，不过成于泄沓庸臣之手而非祖宗之意，以为不如是不可为治也。今乐于师庸臣而惮于法先王，此太平之道所以千岁而不一遇也。自汉迄今，取士之法已不知几易。今乃谓不过如是，其谁信之）阅数百载，历元涉明，薾靡疲敝迄于今世，揣摩腔调，言类俳优，点名对簿，若待囚虏，担簦累累，状等乞丐，搜索挟书，视同穿窬，糊名摸索，乃似赌博，归本重书，若选抄胥。夫国家之取士，取其才也，取其学也，取其行也。今以俳优、抄胥畜之，以囚虏、乞丐、穿窬、赌博视之，欲士之自爱，欲国家之能受其用，何可得也？王介甫曰：“古者取士也宽，其用之也严；今取士也严，其用之也宽。”吾请为一说曰：古者试士之具严，其为途也宽；今试士之具宽，其为途也严。今之所以进退天下者，八股之文，八韵之诗，虽使伊、吕、管、乐，操觚为之，必无以远过于金、陈、章、罗，而曲士陋儒剽窃模仿，亦未尝不可能之而有余也。故不必论其立法之善否，但使能如其法，中其程式者而后取之，就其所取之人以为比例，则举人之可以及第，诸生之可以得解者，皆当数千人矣。而进士之额，每科不过数百，举人之额，每省不过数十，则其余数千人之见摈黜者，安知无伊、吕、管、乐之才？而所取数百数十，安得无曲士陋儒以滥竽于其间也？昔人论科举之弊不一，而以探筹之喻为最当，所谓非科举之能得人才，而奇才异能之人之能得科举，斯固然矣。然奇才异能者固能得之，阘冗污下者亦能得之，则将何择也？今夫挟千金以求力士，号于众曰：“有能举千钧者致千金。”则强有力之人立见矣。号于众曰：“有能胜匹雏者，致百金。”则所怀之金顷刻而尽，而贲获之才未必能致也。今之为说者，每以科第猥滥，欲裁中额，以清其途，不知由今之道，无变今之法，虽进士之额裁至数十，举人之额裁至数人，而猥滥如故也。徒使怀才之徒嵚奇抑郁，不能自达，骎骎白首，才气销磨，此所谓不揣其本而齐其末也。吾盖见夫缀学之子，当其少年气盛，未尝不欲博通古今，经管天下，其意若曰：吾姑降心于帖括之学，俟得一第，可以娱父母，畜妻子，然后从事于吾之所欲学而已。当其应童子试也，县试数场，经月始毕，又逾月而试之府；府试数场，经月始毕，又逾月而试之院；三试竣事，一年去其半矣。既以半年人力废学以就试，一经黜落则穷愁感叹，不能读书而颓然以自放者，又复数月，感叹既已，而县试又至矣，试不一试，年不一年，即幸而入学，而诸生得解之难，其情形犹是也。举子得第之难，其情形犹是也。词馆得差之难，其情形亦犹是也。试事无穷已之日，即学子无休暇之时，日月逝于上，体貌衰于下。而向之所谓“博通古今，经营四方”者，终未尝获一从事也。若夫瑰玮之士，志气不衰，冲决罗网，自成其志者，千百之中岂无一二人哉。然其中材以下，汩没此间而不能救者，何可胜道？况此一二人者，苟非为科举所困，而移其冲决罗网之力量，以从事于他端，则其成就又当何如也？故学校之盛，中人亦进为上材；科举之衰，有志亦成为无用，其差数之相去，如此其远也。
今内之有同文、方言之馆舍，外之有出洋学习之生徒，行之数十年，而国家不获人才之用，盖有由也。昔俄主大彼得躬游列国，择国中俊秀子弟，使受业葡法之都，归而贵显之，布在朝邑，俄遂以强。日本维新之始，选高才生就学欧洲，学成反国，因才委任，今之伊藤、榎本之徒皆昔日之学生也。而中国所谓“洋务学生”者，竭其精力，废其生业，离井去邑，逾幼涉壮，以从事于西学，幸薄有成就，谓可致身通显，光宠族游，及贸贸然归，乃置散投闲，瓠落不用，往往栖迟十载未获一官，上不足以尽所学，下不足以救饥寒，千金屠龙，成亦无益。呜呼！人亦何乐而为此劳劳哉？夫国家之教之，将为用也，教而不用，则其教之之意何取也？生徒之学之，将效用也，学而不见用，则其学之之意何在也？此真吾之所不能解也。或谓此辈之中，求所谓奇才异能可以大用者，盖亦寡焉，斯固然矣。不知国家所重，既不在是，举国上才之人，悉已为功令所束缚，帖括所驱役，鬻身灭顶，不能自拔，孰肯弃其稽古之荣，以俯焉而从事也？故当其就学之始，其与斯选者，大半仅中人之才耳。而自束发以后，又未尝一教以中国义理之学，徒溷身洋场，饱染习气，及至学成，亦且视为杂流，不与士齿，其不自爱固所宜也。坐是之故，而瑰玮特绝之徒，益惩羹吹齑，羞与哙伍，是以此中人才，日就寂寥也。然二十年间，其在西国学堂中考试前列，领有学成凭据者，往往有人，而西人之达者亦每复嗟叹，谓震旦人才不下彼国，然则出洋学生中之未尝无才，昭昭然矣。顾乃束之高阁，听其自穷自达，不一过问。于是有美国学生糊口无术，投入某洋行为买办者；有制造局匠师，月俸四十金，而为西国某厂以二百金聘去者，豪杰之士安得不短气，有志之徒安得不裹足？既无细腰高髻之倡，重以弃鼎宝瓠之失，不怀顾犬补牢之义？徒效渊鱼丛爵之愚，犹复顿足搓手，日日叹息曰：无人才，无人才！天下之人，岂任受之？
故欲兴学校，养人才，以强中国，惟变科举为第一义。大变则大效，小变则小效。综而论之，有三策焉。何谓上策？远法三代，近采泰西，合科举于学校，自京师以讫州县，以次立大学、小学，聚天下之才，教而后用之，入小学者比诸生，入大学者比举人，大学学成比进士，选其尤异者，出洋学习比庶吉士，其余归内外户刑工商各部任用比部曹，庶吉士出洋三年，学成而归者，授职比编检。学生业有定课，考有定格，在学四年而大试之，以教习为试官，不限额，不糊名。凡自明以来，取士之具，取士之法，千年积弊，一旦廓清而辞辟之，则天下之士靡然向风，八年之后，人才盈廷矣。
何谓中策？若积习既久未即遽除，取士之具未能尽变，科举学校未能遂合，则莫如用汉唐之法，多设诸科，与今日帖括一科并行。昔圣祖、高宗两开博学鸿词，网罗俊良，激厉后进，故国朝人才以康乾两世为最盛，此即吾向者“多途胜于一途”之说也。今请杂取前代之制，立明经一科，以畅达教旨，阐发大义，能以今日新政，证合古经者为及格；明算一科，以通中外算术，引申其理，神明其法者为及格；明字一科，以通中外语言文字，能互翻者为及格；明法一科，以能通中外刑律，斟酌适用者为及格；使绝域一科，以能通各国公法，各国条约章程，才辩开敏者为及格；通礼一科，以能读《皇朝三通》《大清会典》《大清通礼》，谙习掌故者为及格；技艺一科，以能明格致制造之理，自著新书，制新器者为及格；学究一科，以能通教学童之法者为及格；明医一科，以能通全体学，识万国药方，知中西病名证治者为及格；兵法一科，以能谙操练法程，识天下险要，通船械制法者为及格。至其取之之法，或如康乾鸿博故事，特诏举试，或如近世算学举人，按省附考，而要之必予以出身，示以荣途，给以翰林进士举人之名，准以一体乡会朝殿之实，著书可以入翰林，上策可以蒙召见，告之以用意之所重，导之以利禄之所存，则岩穴之间，乡邑之内，与夫西学诸馆，及出洋学习之学生，皆可因此以自达。其未有成就者，亦可以益厉于实学，以为天下用，则其事甚顺，而其效亦甚捷。
何谓下策？一仍今日取士之法，而略变其取士之具。童子试非取录经古者，不得入学，而经古一场，必试以中外政治得失，时务要事，算法、格致等艺学，乡会试必三场并重，第一场试《四书》文、《五经》文、试帖各一首；第二场试中外史学三首，专问历代五洲治乱存亡之故；第三场试天、算、地、舆、声、光、化、电、农、矿、商、兵等专门，听人自择一门，分题试之，各三首；殿试一依汉策贤良故事，专问当世之务，对策者不拘格式，不论楷法，考试学差试差，亦试以时务、艺学各一篇，破除成格，一如殿试。如是则向之攻八股、哦八韵者，必将稍稍捐其故业，以从事于实学，而得才必盛于向日。
上策者，三代之制也。中策者，汉唐之法也。下策者，宋元之遗也。由上策者强，由中策者安，由下策者存。若夫守晚明之弊制，弃历朝之鸿矩，狃百载之积习，惮千夫之目议，违作人之公理，踵愚黔之故智，则虽铁舰阗海，谁与为战？枪炮如林，谁与为用？数万里地，谁与为守？数百兆人，谁与为理？《传》曰：“子有美锦，不使人学制焉。”言不学之人，不可以共政事也。今其用之也在彼，而取之也在此，是犹蒸沙而欲其成饭，适燕而南其辕也。岂不傎哉，岂不傎哉！
昔同治初叶，恭亲王等曾请选编检庶常，并五品以下由进士出身之京外各官及举人，恩拔副岁优贡等，入同文馆，学习西艺，给以廪俸，予以升途。（原奏究澈利弊，驳辨邪说，语语适当，切实可行，恐外间见者尚少，特照录以餍众览。其文曰：“臣等因制造机器必须讲求天文、算学，议于同文馆内添设一馆等因，于十一月初五日具奏，奉旨依议，钦此。钦遵在案，臣等伏查此次招考天文、算学之议，并非务奇好异，震于西人术数之学也。盖以西人制器之法，无不由度数而生，今中国议欲讲求制造轮船机器诸法，苟不藉西士为先导，俾讲明机巧之原，制作之本，窃恐师心自用，枉费钱粮，仍无裨于实际。是以臣等衡量再三，而有此奏。论者不察，必有以臣等此举为不急之务者，必有以舍中法而从西人为非者，甚且有以中国人师法西人为深可耻者，此皆不识时务也。夫中国之宜谋自强，至今日而已亟矣。识时务者莫不以采西学、制洋器为自强之道。疆臣如左宗棠、李鸿章等，皆深明其理，坚持其说，时于奏牍中详陈之。上年李鸿章在上海设立机器局，由京营拣派兵弁前往学习。近日左宗棠亦请在闽设立艺局，选少年颖悟弟子，延聘洋人教以语言、文字、算法、画法，以为将来造轮船机器之本。由此以观，是西学之不可不急为肄习也，固非臣等数人之私见矣。或谓雇赁轮船购买洋枪，各口均曾办过，既便且省，何必为此劳赜，不知中国所当学者，固不止轮船、枪炮一事，即以轮船、枪炮而论，雇买以应其用，计虽便而法终在人，讲求以澈其原，法既明而用将在我。盖一则权宜之策，一则久远之谋，孰得孰失不待辨而明矣。至于以舍中法而从西人为非，亦臆说也。查西术之借根，实本于中术之天元。彼中犹目为东来法，特其人性情缜密，善于运思，遂能推陈出新，擅名海外耳，其实法固中国之法也，天文算法如此，其余亦无不如此。中国创其法，西人袭之。中国倘能驾而上之，则在我既已洞悉根源，遇事不必外求，其利益正非浅鲜。且西人之术，我圣祖仁皇帝深韪之矣，当时列在台官，垂为时宪，兼容并包，智周无外，本朝掌故亦不宜数典而忘祖。六艺之中，数居其一，古者农夫戍卒，皆识天文，后世设为厉禁，知者始鲜。我朝康熙年间，除私习天文之禁，由是人文蔚起，天学盛行，治经之儒皆兼治数，各家著述考证俱精。语曰：‘一物不知，儒者之耻。’士子出户举目见天，顾不解列宿为何物，亦足羞也。即今日不设此馆，犹当肄业及之，况乎悬的以招哉？若夫以师法西人为耻，此其说尤谬。夫天下之耻，莫耻于不若人，查西洋各国数十年来，讲求轮船之制，互相师法，制造日新；东洋日本近亦遣人赴英国，学其文字，究其象数，为仿造轮船张本，不数年亦必有成。西洋各国雄长海邦，各不相下者无论矣，若夫日本蕞尔国耳，尚知发愤为雄，独中国狃于因循积习，不思振作，耻孰甚焉？今不以不如人为耻，而独以学其人为耻，将安于不如，而终不学，遂可雪其耻乎？或谓制造乃工匠之事，儒者不屑为之，臣等尤有说焉。查《周礼·考工》一记，所载皆梓匠轮舆之事，数千百年黉序奉为经术，其故何也？盖匠人习其事，儒者明其理，理明而用宏焉。今日之学，学其理也。乃儒者格物致知之事，并非强学士大夫以亲执艺事也。又何疑焉？总之，学期适用，事贵因时，外人之疑议虽多，当局之权衡宜当，臣等于此筹之熟矣。惟是事属创始，立法宜详。大抵欲严课程，必须优给廪饩，欲期鼓舞，必当量予升途。谨公同酌，拟章程六条，缮呈御览，恭候钦定。再查翰林院编修、检讨、庶吉士等官，学问素优差使较简。若令学习此项天文、算学，程功必易，又进士出身之五品以下京、外官，举人五项贡生、事同一律，应请一并推广招考，以资博采。”）得旨依议，其时正当日本初次遣人出洋学习之时耳。此议若行，中学与西学不至划为两途，而正途出身之士大夫，莫不揅心此间以待用。至今三十年，向之所谓编检及五品以下官，皆位卿孤矣。用以更新百度，力图富强，西方大国犹将畏之，而况于区区之日本乎！乃彼时倭文、端方以理学名臣主持清议，一时不及平心详究，遂以“用彝变夏”之说，抗疏力争，遽尼成议。子曰：“君子一言以为智，一言以为不智。”文端之言，其误人家国，岂有涯耶！抑天心之未厌乱也。今夫非常之原，黎民惧焉，千数百岁之痼疾，一旦欲举而去之，吾知其难矣。然不由此道，则终无自强之一日。虽事事模仿西式，究其成就则如邯郸之学步，新武未习，而故迹已沦。我三十年来，学西法之成效，已可睹矣。后之视今，犹今之视昔，悔前事之无及，思继起之有功。呜呼！其毋使后人而复哀后人也。

[book_title]论学会
道莫善于群，莫不善于独。独故塞，塞故愚，愚故弱；群故通，通故智，智故强。星地相吸而成世界，质点相切而成形体，数人群而成家，千百人群而成族，亿万人群而成国，兆京陔秭壤人群而成天下。无群焉，曰鳏寡孤独，是谓无告之民。虎豹狮子，象驼牛马，庞大傀硕，人槛之驾之，惟不能群也。非洲之黑人，印度之梭色人，美洲、南洋、澳岛之红人，所占之地，居地球十六七，欧人剖之钤之，若槛狮、象而驾驼、马，亦曰惟不能群之故。
群之道，群形质为下，群心智为上。群形质者，蝗蚊蜂蚁之群，非人道之群也；群之不已，必蠹天下，而卒为群心智之人所制。蒙古、回回种人，皆以众力横行大地，而不免帖耳于日耳曼之裔，蝗蚊蜂蚁之群，非人道之群也。
群心智之事则赜矣。欧人知之，而行之者三：国群曰议院，商群曰分司，士群曰学会。而议院、公司，其识论业艺，罔不由学，故学会者，又二者之母也。学校振之于上，学会成之于下，欧洲之人以心智雄于天下，自百年以来也。
学会起于西乎？曰：非也，中国二千年之成法也。《易》曰：“君子以朋友讲习。”《论语》曰：“有朋自远方来。”又曰：“君子以文会友。”又曰：“百工居肆以成其事，君子居学以致其道。”孔子养徒三千，孟子从者数百，子夏西河，曾子武城，荀卿祭酒于楚、宋，史公讲业于齐、鲁，楼次子之著录九千，徐遵明之会讲逾万，鹅湖、鹿洞之盛集，东林、几、复之大观，凡兹前模，具为左证。先圣之道，所以不绝于地，而中国种类，不至夷于蛮越，曰惟学会之故。学会之亡，起于何也？曰：国朝汉学家之罪，而纪昀为之魁也。汉学家之言曰：“今人但当著书，不当讲学。”纪昀之言曰：“汉亡于党锢，宋亡于伪学，明亡于东林。”呜呼！此何言耶？此十常侍所以倾李膺、范滂，蔡京、韩侂胄所以锢司马公、朱子，魏忠贤、阮大铖所以陷顾、高、陈、夏，而为此言也。吾不知小人无忌惮之纪昀，果何恶于李、范诸贤，而甘心为十常侍、蔡京、韩侂胄、魏忠贤、阮大铖之奴隶也？而举天下缀学之士，犹群焉宗之，伈伣低首，为奴隶之奴隶，疾党如仇，视会为贼。是以佥壬有党，而君子反无党；匪类有会，而正业反无会。是率小人以食君子之肉，驱天下之人而为鳏寡孤独，而入于象驼牛马，而曾蜂蝗蚊蚁之不若，而后称善人。呜呼！岂不痛哉！岂不痛哉！
今天下之变亟矣。稍达时局者，必曰兴矿利，筑铁路，整商务，练海军。今试问驱八股、八韵、考据、词章之士，而属之以诸事，能乎？否乎？则曰有同文馆、水师学堂诸生徒在。今且无论诸生徒之果成学与否，试问以区区之生徒，供天下十八行省变法之用，足乎？否乎？人才乏绝，百举具废，此中国所以讲求新法三十年而一无所成，卒为一孔守旧之论，间执其口也。今海内之大，四万万人之众，其豪杰之士聪明材力，足以通此诸学者，盖有之矣。然此诸学者，非若考据、词章之可以闭户獭祭而得也。如矿利则必游历各省，察验矿质，博求各国开矿、分矿、炼矿之道，大购其机器仪器而试验之，尽购其矿务之书而翻译之，集陈万国所有之矿产而比较之。练军则必集万国兵法之书而读之，集万国制造枪炮药弹、筑修营垒船舰之法而学之。学此诸法，又非徒手而学也，必游历其国，观其操演，遍览各厂，察其制造，大陈汽机，习其用式。自余群学，率皆类是。故无三十七万金之天文台，三十五万金之千里镜，则天学必不精；不能环游地球，即游矣，而不能遍各国省府州县，皆有车辙马迹，则地学必不精。试问一人之力，能任否乎？此所以虽有一二有志之士，不能成学，不能致用，废弃以没世也。
彼西人之为学也，有一学即有一会。故有农学会，有矿学会，有商学会，有工学会，有法学会，有天学会，有地学会，有算学会，有化学会，有电学会，有声学会，有光学会，有重学会，有力学会，有水学会，有热学会，有医学会，有动植两学会，有教务会，乃至于照像、丹青、浴堂之琐碎，莫不有会。其入会之人，上自后妃王公，下及一命布衣，会众有集至数百万人者，会资有集至数百万金者。会中有书以便翻阅，有器以便试验，有报以便布知新艺，有师友以便讲求疑义。故学无不成，术无不精，新法日出，以前民用，人才日众，以为国干，用能富强甲于五洲，文治轶于三古。
今夫五印度，数万里之大，五十年间晏然归于英国。广州之役，割香港，开口岸，举动轰赫，天下震慑，而不知皆彼中商学会为之也。通商以来，西人领文凭，游历边腹各省，测绘舆图，考验物矿者，无岁无之。中国之人疑其奸细，而无术以相禁，而不知皆彼中地学会为之也。故西国国家之于诸会也，尊重保护而奖藉之，或君主亲临，以重其事；或拨帑津贴，以助其成。会日盛而学日进，盖有由也。
今欲振中国，在广人才；欲广人才，在兴学会。诸学分会未能骤立，则先设总会。设会之日，一曰胪陈学会利益，专折上闻，以定众心；二曰建立孔子庙堂，陈主会中，以著一尊；三曰贻书中外达官，令咸捐输，以厚物力；四曰函招海内同志，咸令入会，以博异才；五曰照会各国学会，常通音问，以广声气；六曰函告寓华西士，邀致入会，以收他山；七曰咨取官局群籍，概提全分，以备储藏；八曰尽购已翻西书，收庋会中，以便借读；九曰择购西文各书，分门别类，以资翻译；十曰广翻地球各报，布散行省，以新耳目；十一曰精搜中外地图，悬张会堂，以备流览；十二曰大陈各种仪器，开博物院，以助试验；十三曰编纂有用书籍，广印廉售，以启风气；十四曰严定会友功课，各执专门，以励实学；十五曰保选聪颖子弟，开立学堂，以育人才；十六曰公派学成会友，游历中外，以资著述。
举国之大，而仅有一学会，其犹一蚊一虻之劳也。今以四万万人中，忧天下求自强之士，无地无之，则宜所至广立分会。一省有一省之会，一府有一府之会，一州县有一州县之会，一乡有一乡之会，虽数十人之寡，数百金之微，亦无害其为会也。积小高大，扩而充之，天下无不成学之人矣。
遵此行之，一年而豪杰集，三年而诸学备，九年而风气成。欲兴农学，则农学会之才不可胜用也；欲兴矿利，则矿学会之才不可胜用也；欲兴工艺，则工艺会之才不可胜用也；欲兴商务，则商务会之才不可胜用也；欲求使才，则法学会之才不可胜用也；欲整顿水陆军，则兵学会之才不可胜用也；欲制新器，广新法，则天、算、声、光、化、电等学会之才不可胜用也。以雪仇耻，何耻不雪？以修庶政，何政不成？若徇纪昀之言，率畏首之旧习，违乐群之公理，甘无告之恶名，则非洲、印度、突厥之覆辙，不绝于天壤。西方之人，岂有爱乎？一木只柱，无所砥于横流；佩玉鸣琚，非所救于急难。《诗》曰：“迨天之未阴雨，彻彼桑土，绸缪牖户。今此下民，或敢侮予？”呜呼！凡百君子，其无风雨漂摇，乃始哓音瘏口，而莫能相救也。

[book_title]论师范
善矣哉，日人之兴学也。明治八年，国中普设大学校，而三年之前，为师范学校以先之。师范学校与小学校并立，小学校之教习，即师范学校之生徒也。数年以后，小学之生徒，升为中学、大学之生徒，小学之教习，即可升为中学、大学之教习，故师范学校立，而群学之基悉定。
《书》曰：“作之君，作之师。”《记》曰：“人其父生而师教之。”是以民生于三，事之如一，其重之也如此，非苟焉而已。古者学校皆国家所立，教师皆朝廷所庸，故《大戴》七属，言学则任师；《周官》九两，言以贤得民；而《学记》一篇乃专标诲人之术，以告天下之为人师者。然则师范学校之制，征之三代，虽书阙有间，若乃其意则可推而见矣。后世学校既废，天子不复养士，于是教师之权散于下，岩穴巨子，各以其学倡焉。及其衰也，乃至如叔孙通之讲学，教以面谀；徐遵明之授徒，利其修脯，师道之弊，极于时矣。坐是谬种流传，每下愈况，风气日以下，学术日以坏，人才日以亡。故夫师也者，学子之根核也。师道不立，而欲学术之能善，是犹种稂莠而求稻苗，未有能获者也。
今之府州县学官，号称冷宦，不复事事，固无论矣。此外握风气之权者，为书院山长，为蒙馆学究，车载斗量，趾踵相接，其六艺未卒业，四史未上口，五洲之勿知，八星之勿辨者，殆十而八九也。然而此百数十万之学子，方将帝之天之、圭之臬之，以是为学问之极则，相率而踵袭之。今夫山木有择，必待大匠，美锦在御，不使学制，惧其有弃才也。中人之家，聘师诲子，周详审慎，必择其良，惧子弟之失学也。若夫士人者，帝王之所与共天下也，其贵也匪直大木美锦，其重大过于中人之家之子弟万万也，今乃一举而付之不通六艺，不读四史，不知五洲，不识八星之人，使之圭之、臬之、刓琢之，欲于此间焉求人才，乌可得也？是故先王患人才之寡，后世患人才之多。患才寡，故立为学校，定其教法以成就之；患才多，故设为不待学、不待教之帖括，以笼络天下士。而士之教焉、学焉于其间者，亦终身盘旋于胯下，而不复知有天地之大，师范之不立，自数百年以来矣。
今天下之变日亟，教学之法亦日新，于是立为同文馆，水师学堂等，皆略效西制，思讲实学。然一切教习多用西人，西人言语不通，每发一言，必俟翻译展转口述，强半失真，其不相宜一也。西人幼学异于中土，故教法亦每不同，往往有华文一二语可明，而西人衍至数十言者，亦有西人自以为明晓，而华文犹不能解者，其不相宜二也。西人于中土学问，向无所知，其所以为教者专在西学，故吾国之就学其间者，亦每拨弃本原，几成左衽，其不相宜三也。所聘西人不专一国，各用所习，事杂言庞，尝见某水师学堂之教习，其操兵所用口号，英将官教者用英语，法将官教者用法语，德将官教者用德语。徒视其一队，非不号令严肃，步伐整齐也，不知沟而通之，各不相习，且临阵之号令随时变化，万有不齐者也。今惟寻常操练之数口号，习闻之而习知之，一旦前敌，或进退起伏，偶有一二事为平时所未习者，则统帅虽大声疾呼，而士卒且罔闻知，则安往而不偾事也，其不相宜四也。西人教习既不适于用，而所领薪俸又恒倍于华人，其不相宜五也。夫有此五端，而此诸馆诸学堂犹然用之，若有重不得已者，则岂不以中国之人，克任此职者之寡也。夫以四万万之大众，方领成帷，逢掖如鲫，而才任教习者，乃至乏人，天下事之可伤可耻，孰过此矣！
今之识时务者，其策中国也，必曰兴学校。虽然，若同文馆、水陆师学堂等，固不得谓之非学校焉矣，然其成效也若彼。今使但如论者之意，自京师以及各省府州县，遍设学校，复古法，采西制以教多士，则其总教习当以数百，分教习当以数千，试问海内之士，其足以与斯选者，为何等人也？欲求之今日所谓耆学名宿，则彼方袌其所学，率天下士而为蠹鱼为文鸟，是欲开民智而适以愚之，欲使民强而适以弱之也。若一如今日诸馆诸学堂之旧例，则为之师者，固不知圣教之为何物，六籍之为何言，是驱人而焚毁诗书，阁束传记，率天下士而为一至粗极陋之西人，夫国家岁费巨万之帑，而养无量数至粗极陋之西人，果何取也？今夫由前之说，此吾国数百年积弱之根原；由后之说，则数十年来变法之所以无效也。
故欲革旧习，兴智学，必以立师范学堂为第一义。日本寻常师范学校之制（日本凡学校皆分二种：一高等，二寻常），其所教者有十七事：一修身，二教育，三国语（谓日本文语），四汉文，五史志，六地理，七数学，八物理化学（兼声光热力等），九博物（指全体学动植物学），十习字，十一图画，十二音乐，十三体操，十四西文，十五农业，十六商业，十七工艺。今请略依其制而损益之，一须通习六经大义，二须讲求历朝掌故，三须通达文字源流，四须周知列国情状，五须分学格致专门，六须仞习诸国言语。以上诸事，皆以深知其意，能以授人为主义，至其所以为教之道，则微言妙义，略具于《学记》之篇，循而用之，殆庶几矣。
是故居今日而言变法，其无遽立大学堂而已，其必自小学堂始。自京师以及各省、府、州、县皆设小学，而辅之以师范学堂，以师范学堂之生徒为小学之教习，而别设师范学堂之教习，使课之以教术。即以小学堂生徒之成就，验师范学堂生徒之成就，三年之后，其可以中教习之选者，每县必有一人。于是荟而大试之，择其尤异者为大学堂、中学堂总教习，其稍次者为分教习，或小学堂教习，则天下之士必争自鼓舞，而后起之秀有所禀式，以底于成，十年之间，奇才异能遍行省矣。不由此道，时曰无本，本之既拨，而日灌溉其枝叶以求华实，时曰下愚。

[book_title]论女学
《孟子》曰：“逸居而无教，则近于禽兽。”痛哉斯言乎，执一人而目之曰禽兽，未有不色然怒者。然信如子舆氏之言也，则今日之近于禽兽者何其多也！海内之大，员其首、方其足之种，盖四万万。其名之为农、为工、为商、为兵，终身未尝读书者，殆一万九千万有奇。其名之为官、为士，号称读书，而实未尝读书者，殆数百万。其员其首而纤其足，不官、不士、不农、不工、不商、不兵，而自古迄今，未尝一读书者，凡二万万。不宁惟是，彼之官焉、士焉、农焉、工焉、商焉而近于禽兽者，犹或以禽兽为耻也。此之不官、不士、不农、不工、不商、不兵而近于禽兽者，岂直不耻？乃群天下之人以为是固宜然耳。呜呼，岂不痛哉？岂不痛哉！梁启超曰：居今日之中国，而与人言妇学，闻者必曰天下之事，其更急于是者，不知凡几，百举未兴而汲汲论此，非知本之言也。然吾推极天下积弱之本，则必自妇人不学始，请备陈其义以告天下。
一义曰，公理家之言曰：凡一国之人，必当使之人人各有职业，各能自养，则国大治。其不能如是者，则以无业之民之多寡，为强弱比例差，何以故？无业之人必待养于有业之人，不养之则无业者殆，养之则有业者殆。斯义也，西人译者谓之生利、分利，即吾《大学》“生之者众、食之者寡”之义（□□□□曰：“食训蚀，谓耗蚀也。”）。《管子》曰：“一夫不耕，或受之饥；一女不织，或受之寒。”此非空言也，盖合一国之人民物产，而以决疑数术，盈虚消息之，其所得之率，实如此也。中国即以男子而论，分利之人将及生利之半，自公理家视之，已不可为国矣。况女子二万万，全属分利，而无一生利者？惟其不能自养，而待养于他人也，故男子以犬马奴隶畜之，于是妇人极苦。惟妇人待养而男子不能不养之也，故终岁勤动之所入，不足以赡其妻孥，于是男子亦极苦。以予所见，上而官，中而士，下而农、工、商、兵，无论为何等人，则无时不皇然、愀然，若重忧贫者，其受冻饿，转死沟壑者，更不知凡几也。其实以比例浅理论之，苟人人以一身所作之业，为一身衣食计，必无可以贫之理。今中国之无人不忧贫也，则以一人须养数人也。所以酿成此一人养数人之世界者，其根原非一端，而妇人无业实为最初之起点。虽然，等是人也，何以或有业或无业？盖凡天下任取一业，则必有此业中所以然之理，及其所当行之事，非经学问不能达也。故即以男子而论，大率明达事理之人，谋业甚易，反是者谋业较难。然则学也者，业之母也，妇人之无业也，非天理宜然也。其始据乱之世，专尚力争，彼男子之所欲有事者，固非妇人之所能也，于是以妇人为不足轻重，而不复教之。既不教矣，其无从执业，有固然也。积之既久，渐忘其本来，则以为是固当生而不事事，而嗷然待哺于人者也。是以男子贵而妇人贱，妇人逸而男子劳，逸而贱非人情所乐也，贵而劳亦非人情所乐也。则何如均其贵贱，亦均其劳逸之为得也？论公理则如此，考事势则如彼。故曰：国何以强？民富斯国强矣。民何以富？使人人足以自养，而不必以一人养数人，斯民富矣。夫使一国之内，而执业之人骤增一倍，则其国所出土产作物亦必骤增一倍。凡所增之数，皆昔日弃地之货也。取弃地之货而藏之民间，其事甚顺，而其益甚宏，若此者，舍学末由也。
二义曰，人有恒言曰：妇人无才即是德，此躗言也。世之瞀儒执此言也，务欲令天下女子不识一字，不读一书，然后为贤淑之正宗，此实祸天下之道也。古之号称才女者，则批风抹月，拈花弄草，能为伤春惜别之语，成诗词集数卷，斯为至矣。若此等事，本不能目之为学。其为男子，苟无他所学，而专欲以此鸣者，则亦可指为浮浪之子，靡论妇人也。吾之所谓学者，内之以拓其心胸，外之以助其生计，一举而获数善，未见其于妇德之能为害也。如曰“无才即是德”云尔，则夫乡僻妇妪，不识一字者，不啻千百亿万，未尝闻坐此之故，而贤淑有加，而惟闻取帚之谇，反唇之稽，视宦学家之妇人，殆益甚焉，则又何也？凡人之鄙吝也，忿争也，必其所见极小，目光心力尽日营营于此极小之圈限中，以生此弊也。使其人而知有万古，有五洲，与夫生人所以相处之道，万国所以强弱之理，则其心也，方忧天下悯众生之不暇，而必无余力以计较于家人妇子事也。今夫妇人之所以多蔽于彼者，则以其于天地间之事物一无所闻，而竭其终身之精神，以争强弱、讲交涉于筐箧之间，故其丑习，不学而皆能，不约而尽同也。是以海内之大，为人数万万，为户数千万，求其家庭内外相处熙睦，形迹言语终身无间然者，万不得一焉，而其发端，罔不起于姑嫜姒娣之间。愤时者至谓妇人为尽可杀，夫妇人岂性恶耶？群块然未经教化之躯壳若干具，而键之于一室，欲其能相处焉，不可得也。彼妇人之累男子也，其不能自养，而仰人之给其求也，是犹累其形骸也。若夫家庭之间终日不安，入室则愀，静居斯叹，此其损人灵魂，短人志气，有非可以常率推者。故虽有豪杰倜傥之士，苟终日引而置之床笫筐箧之侧，更历数岁则必志量局琐，才气消磨，若是乎妇人之果为鸩而不可近也。夫与其饮鸩而甘之，则盍于疗鸩之术少留意矣。
三义曰，西人分教学童之事为百课，而由母教者居七十焉。孩提之童，母亲于父，其性情嗜好，惟妇人能因势而利导之。以故母教善者，其子之成立也易，不善者，其子之成立也难。《颜氏家训》曰：“教儿婴孩，就傅以前，性质志量皆已略定，少成若性，长则因之。”此实言教育学一切之始基也。苟为人母者，通于学本，达于教法，则孩童十岁以前，于一切学问之浅理，与夫立志立身之道，皆可以粗有所知矣。今中国小学未兴，出就外傅以后，其所以为教者，亦既猥陋灭裂，无所取材。若其髫龄嬉戏之时，习安房闼之中，不离阿保之手，耳目之间，所日与为缘者，舍床笫筐箧至猥极琐之事，概乎无所闻见。其上焉者，歆之以得科第、保禄利，诲之以嗣产业、长子孙，斯为至矣。故其长也，心中目中，以为天下之事更无有大于此者，万方亿室，同病相怜，冥冥之中，遂以酿成今日营私趋利，苟且无耻，固陋蛮野之天下，而莫知所自始。岂惟莫知所自始而已，且恬然不以为怪。故试取西人幼塾乳臭之子，与吾此间庞壮硕老之士大夫相挈，其志趣学识，必有非吾此间此辈之所能望者，岂其种之特异哉？无亦少而习焉者之不得其道也。故治天下之大本二：曰正人心、广人才。而二者之本，必自蒙养始，蒙养之本，必自母教始，母教之本，必自妇学始，故妇学实天下存亡强弱之大原也。
四义曰，胎教之道。《大戴礼》《论衡》详哉言之，后世此义不讲盖久。今之西人则龂龂留意焉，西国公理家考物种、人种递嬗递进之理，以为凡有官之物（人、禽、虫、介、草、木为有官之物，金、石、水、土为无官之物），一体之中，有其死者焉，有其不死者焉。如一草木，根荄、支干、果实、花叶，其死者也。而常有不死者，离母而附于其子，绵绵延延，相续不断，是曰传种，惟人亦然。虽然，两种化合之间，有浸淫而变者，可以使其种日进于善，由猩猴而进为人也，由野番贱族而进为文明贵种也。其作始甚微，而将毕至巨也，故西人言种族之学者，以胎教为第一义。其思所以自进其种者，不一而足。而各国之以强兵为意者，亦令国中妇人一律习体操，以为必如是，然后所生之子，肤革充盈，筋力强壮也。此亦女学堂中一大义也。今之前识之士，忧天下者则有三大事：曰保国，曰保种，曰保教。国乌乎保？必使其国强，而后能保也。种乌乎保？必使其种进，而后能保也。进诈而为忠，进私而为公，进涣而为群，进愚而为智，进野而为文，此其道也。教男子居其半，教妇人居其半，而男子之半，其导原亦出于妇人，故妇学为保种之权舆也。今与人言此义，鲜不谓以耕救饥，掘井消渴，迂远而无当也，而不知此盖古先哲王与泰西通儒，所讲之极熟，推之至尽，而汲汲焉以为要图者也（《胎教篇》曰：“《易》曰：‘正其本，万事理；失之毫厘，差以千里。’故君子慎始，谨为子孙昏妻嫁女，必择世世有行义者。如是则其子孙慈孝，不敢淫暴，党无不善，三族辅之。故凤皇生而有仁义之意，虎狼生而有贪戾之心，两者不等，各以其母。”其言极深切著明。又曰：“胎教之道，书之玉版，藏之金匮，置之宗庙，以为后世戒。盖古人之重之如此，必非无故也。”侯官严君又陵译《天演论》云：“无官者不死，以其未尝有生也。而有官者一体之中有其死者焉，有其不死者焉，而不死者又非精灵魂魄之谓也。”可死者甲，不死者乙，判然两物，如草木之根荄、支干等，甲之事也，而乙则离，母附子代，可微变而不可以死，或可分其少分以死，而不可以尽死，此动植所莫不然者也。是故一人之身常有物焉，乃祖、父之所有而托生于其身，盖自得生受形以来递嬗迤降以至于今，此胎教所以然之公理。严君与余书又云：“生学公例言，一人之生，其心思材力形体气习，前则本数十百代祖父母之形神阅历积委而成，后则依乎见闻师友，与所遭之时与地而化。”其论极精，欲言保种者，非措意于此二义不可。欲措意于前一义，则胎教为之根原；欲措意于后一义，则胎教尤为根原之根原。此学数十年后必大明于天下，今日则鲜不以为迂远无用矣）。
西人格致家之言曰：言算学、格致等虚理，妇人恒不如男子。由此等虚理而施诸实事，以成为医学、制造等专门之业，则男子恒不如妇人。然则男女之于学，各有所长，非有轩轾。论者或疑数千年来，男子之成绝学、立大功者，方策不绝，而妇人无闻焉，若是乎虽兴妇学，其所成亦仅矣。抑吾又闻生学家之言公理矣，凡含生负气之物，倒生者最愚，横生者次愚，若夫躯体峙立，首函清阳者，其聪明必不甚相远。所以生差别者，在智慧之开与不开耳。昔乾嘉间，汉学彬彬于江浙，而吾粤靡一人焉，咸同以后，口马郑手说文者如鲫矣，非粤民愚于乾嘉而智于咸同也。日本明治以前，民智僾塞，工艺窳劣，翻然维新，遂有今日。非日人拙于曩而巧于今也，其脑筋伏而未动，其灵髓塞而未通，从而导之，机捩一拨，万线俱动矣。彼妇人之数千年莫或以学名也，未有以导之也。妇人苟从事于学，有过于男子者二事：一曰少酬应之繁，二曰免考试之难。其居静，其心细，故往往有男子所不能穷之理，而妇人穷之，男子所不能创之法，而妇人创之。西史所载，若摩哈默德之母，以伯南之女，侯失勒·约翰之姑，其学业成就视男子未或让。而吾中国之女子游学异国，成学而归者，若吾向者所闻康爱德氏、石美玉氏，虽西域耆宿，犹歆誉之。然则妇人岂生而不能学耶？夫以二万万戴天履地、首函清阳之人类，而必夷而弃之，谓与倒生、横生之物相等，欲不谓为不仁，不可得也。
善夫诸教之言平等也（南海先生有《孔教平等义》）。不平等恶乎起？起于尚力。平等恶乎起？起于尚仁。等是人也，命之曰民，则为君者从而臣妾之；命之曰女，则为男者从而奴隶之。臣妾、奴隶之不已，而又必封其耳目，缚其手足，冻其脑筋，塞其学问之途，绝其治生之路，使之不能不俯首帖耳于此强有力者之手。久而久之，安于臣妾，安于奴隶，习为固然而不自知。于其中有人焉，稍稍自疑于为臣妾为奴隶之不当者，反群起而哗之。以故数千年来之男子，无或以妇学为治天下所当有事，而数千年之妇人，益无有奋然自张其军，以提倡其同类者也，非不才也，压力使然也。
今语人曰，欲强国必由学校，人多信之。语人曰，欲强国必由女学，人多疑之。其受蔽之原，尚有在焉。今日之攘臂奋舌，以谈强国，震惊于西人，而思效其长者，则惟是船舰之雄也，枪炮之利也，铁路之速也，矿务之盛也，若此者皆非妇人所能有事也。故谋国者曰：教妇人非所急也。而不知西人之强在此，其所以强者不在此。农业也，工作也，医学也，商理也，格致也，律例也，教授也，男子所共能，抑妇人所共能也。其学焉而可以成为有用之材，一也。今夫言治国而必推本于学校，岂不以人才者，国之所与立哉？岂不以中国自有之才，必待教而始成哉？夫必谓彼二万万为人才，而谓此二万万为非人才，此何说也？
西方全盛之国，莫美若；东方新兴之国，莫日本若。男女平权之论，大倡于美，而渐行于日本。日本之女学，约分十三科：一修身，二教育（言教授及蒙养之法），三国语（谓日本文），四汉文，五历史（兼外国史），六地理，七数学，八理科（谓格致），九家事，十习字，十一图画，十二音乐，十三体操。其与男学相出入者，不过数事而已。此数事者，大率与兵政相关，亦尚力之世所当有事者也。彼西人之立国，犹未能至太平世也。太平之世，天下远近大小若一，无国界，无种界，故无兵事，无兵器，无兵制。国中所宜讲者，惟农、商、医、律、格致、制造等事，国人无男无女，皆可各执一业以自养，而无或能或不能之别，故女学与男学必相合。今之美国，殆将近之矣。是故女学最盛者，其国最强，不战而屈人之兵，美是也。女学次盛者，其国次强，英、法、德、日本是也。女学衰，母教失，无业众，智民少，国之所存者幸矣，印度、波斯、土耳其是也。
若是夫中国之宜兴妇学，如此其急也。虽然，今日之中国，乌足以言妇学？学也者，匪直晨夕伏案，对卷伊吾而已。师友讲习，以开其智，中外游历，以增其才，数者相辅，然后学乃成。今中国之妇女深居闺阁，足不出户，终身未尝见一通人，履一都会，独学无友，孤落寡闻。以此从事于批风抹月，拈花弄草之学，犹未见其可，况于讲求实学，以期致用，虽有异质，吾犹知其难矣。不宁惟是，彼方毁人肢体，溃人血肉，一以人为废疾，一以人为刑僇，以快其一己耳目之玩好，而安知有学，而安能使人从事于学？是故缠足一日不变，则女学一日不立。嗟夫！国家定鼎之始，下令剃发，率土底定，顺治末叶，悬禁缠足，而奉行未久，积习依然。一王之力不改群盲之心，强男之头不如弱女之足。遂留此谬种，孳乳流衍，历数百年，日盛一日，内违圣明之制，外遗异族之笑，显罹楚毒之苦，阴贻种族之伤。呜呼！岂苍苍者天，故厄我四万万生灵，而留此孽业以为之窒欤？抑亦治天下者未或厝意于是也？

[book_title]论幼学
西人每岁创新法，制新器者，以十万计。著新书，得新理者，以万计，而中国无一焉。西人每百人中识字者自八十人至九十七八人，而中国不逮三十人。顶同圆也，趾同方也，官同五也，支同四也，而悬绝若此。呜呼！殆天之降才尔殊哉？顾吾尝闻西人之言矣，震旦之人学于彼土者，才力智慧，无一事弱于彼。其居学数岁，袖然试举首者，往往不绝，人之度量相越，盖不远也。而若是者何也？梁启超曰：《春秋》万法托于始，几何万象起于点，人生百年，立于幼学。吾向者观吾乡塾，接语其学究，蠢陋野悍，迂谬猥贱，不可向迩。退而儳焉忧，愀然思，无惑乎乡人之终身为乡人也。既而游于它乡，而它县，而它道，而它省，观其塾，接语其学究，其蠢陋野悍，迂谬猥贱，举无以异于向者之所见。退而瞠然芒然皇然曰：中国四万万人之才、之学、之行、之识见、之志气，其消磨于此蠢陋野悍、迂谬猥贱之人之手者，何可胜道？其幸而获免焉者，盖万亿中不得一二也。顾炎武曰：“有亡国，有亡天下。”梁启超曰：强敌、权奸、流寇，举无足以亡国，惟吏胥可以亡国；外教、左道、乡愿，举无足以亡天下，惟学究足以亡天下。欲救天下，自学究始。
古之教学者，不可得见矣。顾其为道，散见于七十子后学所记者，若《曲礼》，若《少仪》，若《保傅》，若《学记》，若《文王世子》，若《弟子职》，何其详也。吾未克游西域，观于其塾与其学究，顾尝求之于其书，闻之于其人，其与今日之中国何相反也。其为道也，先识字，次辨训，次造句，次成文，不躐等也。识字之始，必从眼前名物指点，不好难也，必教以天文地学浅理，如演戏法，童子所乐知也；必教以古今杂事，如说鼓词，童子所乐闻也；必教以数国语言，童子舌本未强，易于学也；必教以算，百业所必用也，多为歌谣，易于上口也，多为俗语，易于索解也；必习音乐，使无厌苦，且和其血气也；必习体操，强其筋骨，且使人人可为兵也。日授学不过三时，使无太劳，致畏难也。不妄施扑教，使无伤脑气，且养其廉耻也。父母不得溺爱荒学，使无弃材也。学究必由师范学堂，使习于教术，深知其意也。故西童出就外傅，四年之间，其欲为士者，即可以入中学，仞专门以名其家，其欲为农若工若商若兵者，亦可以略识天地人物之理，中外古今之迹，其学足以为仰事俯畜之用，稍加阅历，而即可以致富贵，故用力少而蓄德多，数岁之功，而毕世受其用也。
中国则不然。未尝识字，而即授之以经，未尝辨训，未尝造句，而即强之为文。开塾未及一月，而“大学之道在明明德”之语，腾跃于口，洋溢于耳。夫《记》者明揭之曰“大学之道”，今乃骤以施之乳臭小儿，何为也？“明德”二字，汉儒据《尔雅》，宋贤袭佛典，动数千言未能悬解，今执负床之孙而语之，彼乌知其作何状也？夫《大学》之道，至于平天下，《中庸》之德，极于无声臭，此岂数龄之学童所克有事也？今之教者，其姑以授之，而希冀其万一能解也，则是大愚也。知其必不能解，而犹然授之，是驱其子弟，使以学为苦而疾其师也。学究之言曰：童子入学之始必使诵经，俾知圣教，如梁氏言，是蔑经也，非圣也。吾姑弗与辨，吾但群天下之学究，与党于学究者而誓之，任千人中求一人能以经以教为心者有诸乎？则非吾之所敢云也。其诵经也，试题之所自出耳，科第之所自来耳。假使以佛教取士，吾恐“如是我闻，一时佛在”之语，将充斥于塾舍；假使以耶教取士，吾恐“天主造物，七日而成”之语，将阗溢于黉序，而《四书》《六经》无过问者矣，此非吾深文之言也。彼《仪礼》者，亦《六经》之一，先圣之所雅言，问今之学子，曾卒业者几何人也？同一《礼记》，而《丧服》诸篇，诵者几绝，岂不以应试之无取乎此哉？夫以先圣制作之精，经纬之详，乃仅供此辈贱儒窃取甲第，武断乡曲之用，夫谁为蔑经而谁为非圣矣？古人之为教也，由浅而深，由粗而精。今则不然，先后倒置，进退逆行，故《四书》《六经》者，大道之所在，终身由之而不能尽者也。而麦菽始辨，即以授之，及其长也，而授之以八股、试帖，则文士之余耳。又其长也，而授之以大卷、白折，则抄胥之役耳。荀卿曰：“始于为士，终于为圣人。”今则不然，始于为圣人，而终于为抄胥，岂不恫哉？然持此以责贱儒，贱儒必不伏受。吾但如其意，为其科第计，而必授学之始，责其子弟以必不能解之学，而反于其所能解者而拨置之。其操术何其拙也，而取途何其迂也！人之生也，有大脑有小脑（即魂魄也。西人为全体学者，魂译言“大脑”，魄译言“小脑”），大脑主悟性者也，小脑主记性者也（佛氏言“八识”，以眼、耳、鼻、舌、身为前五识，意为第六识，意根为第七识。第六识即小脑也，第七识即大脑也）。小脑一成而难变，大脑屡浚而愈深。故教童子者，导之以悟性甚易，强之以记性甚难，何以故？悟性主往（以锐入为主），其事顺，其道通，通故灵；记性主回（如返照然），其事逆，其道塞，塞故钝。是故生而二性备者上也。若不得兼，则与其强记，不如其善悟，何以故？人之所异于物者，为其有大脑也。故能悟为人道之极，凡有记也，亦求悟也。为其无所记，则无以为悟也。悟赢而记绌者，其所记恒足以佐其所悟之用（吾之所谓“善悟”者指此，非尽弃记性也。然其所记者，实多从求悟得来耳，不可误会），记赢而悟绌者，蓄积虽多，皆为弃材。惟其顺也、通也、灵也，故专以悟性导人者，其记性亦必随之而增；惟其逆也、塞也、钝也，故专以记性强人者，其悟性亦必随之而减。西国之教人，偏于悟性者也。故睹烹水而悟汽机，睹引芥而悟重力，侯失勒·约翰（近译《谈天》一书即其所著），畴人之良也，而自道得力乃在树叶石子之喻（见《谈天》首《侯失勒·约翰传》）。中国之教人，偏于记性者也，故古地理、古宫室、古训诂、古名物，纤悉考据，字字有来历，其课学童也，不因势以导，不引譬以喻，惟苦口呆读，必求背诵而后已，所得非不坚定也。虽然，人之姿禀英异，而不善记诵者，盖有之矣。吾以为如其善记也，则上口十次，若二十次，未有不能成诵者也，若过此以往而不能，则督之至百回，亦无益也。试变其法，或示之以卷中之事物，或告之以篇中之义理，待其悬解，助其默识，则未有不能记者也。人生五六年，脑囟初合（思从囟、心从囟，象脑初合形），脑筋初动，宜因而导之，无从而窒之，就眼前事物随手指点，日教数事，数年之间，于寻常天地、人物之理，可以尽识其崖略矣，而其势甚顺，童子之所甚乐。今舍此不为，而必取其所不能解者，而逼之以强记，此正《学记》所谓“苦其难而不知其益也”。由前之说，谓之导脑；由后之说，谓之窒脑。导脑者脑日强，窒脑者脑日伤，此西人之创新法、制新器者，所以车载斗量而中国殆几绝也。虽然，近世之专以记诵教人者，亦有故焉，彼其读书固为科第也，诵经固为题目也。自考试扃院搜检之例定，而塾中咿嚘占毕之声繁，惧其一二字之遗忘，而毕生之所愿望者将大受其害也。此亦非吾之深文也。吾观学子得第之后，曾无一人复以记诵为事者，故知其初意专为如是也。曰：然则彼胡不示以事物，告以义理，以助其记也？曰：彼其所诵之书之事物义理，非数龄之童子所解喻也，然则彼胡不易一书而教之？曰：凡书而非考试所有事者，可无读也。故窒脑之祸，自考试始。
古人之言即文也，文即言也。自后世语言、文字分，始有离言而以文称者，然必言之能达，而后文之能成，有固然矣。故学缀文者，必先造句，造句者，以古言易今言也。今之为教者，未授训诂，未授文法，闯然使代圣贤立言，朝甫听讲，夕即操觚。顾野王之记建安，李长吉之赋高轩，自非夙根，宁容躐进？又限其格式，诡其题目，连上犯下以钤之，擒钓渡挽以凿之，意已尽而敷衍之，非三百字以上勿进也；意未尽而桎梏之，自七百字以外勿庸也。百家之书不必读，惧其用僻书也；当世之务不必讲，惧其触时事也。以此道教人，此所以学文数年，而下笔不能成一字者，比比然也。
《论语》曰：“夫子循循然善诱人。”《孟子》曰：“教亦多术矣。”故夫师也者，以道得民，非以力服人也。今之教者毁齿执业，鞭笞觥挞，或破头颅，或溃血肉，饥不得食，寒不得息，国家立法，七年曰悼，罪且减等，何物小子，受此苦刑。是故中国之人，有二大厄，男女罹毒，俱在髫年，女者缠足，毁其肢体，男者扑头，伤其脑气。导之不以道，抚之不以术，地非理室，日闻榜杨，教匪宗风，但凭棒喝，遂使视黉舍如豚苙之苦，对师长若狱吏之尊。《学记》曰：“其施之也悖，其求之也佛。”夫然！故隐其学而疾其师，苦其难而不知其益也，夫岂特疾焉苦焉而已。古之听讼，犹禁笞楚，所以养廉远耻，无令自弃，今于鼓箧之始，而日以囚虏之事待之，无惑乎世之妾妇其容，奴隶其膝，以应科第求富贵者，日出而不可止也。
《记》曰：“张而不弛，文武不能也。”又曰：“藏焉休焉，息焉游焉。”此古今中外之通例也。西人读书执业，皆有定时，当其时也，虽有重客要事，不以废也。逾其时也，则相从而嬉，饮酒蹴踘，所弗禁也。西人比较每岁户口生死之数，每百人中，英国死者，恒逾于美国二人。医者推极其理曰：美之操工者日三时，英之操工者日四时，其率之差实起于此。然则执业时刻之多寡，其与人身之相关，如此其重也。中国之人不讲斯义，其惰者旦夕嬉逸，甘为游民；其勤者终日勤动，罔知节制，来往宴会，曾靡定晷，酬应无度，丛脞是忧，斯固然矣。若夫学童者，脑实未充，干肉未强，操业之时益当减少。《论语》曰：“学而时习。”《记》曰：“蛾子时术之。”但使教之有方，每日伏案一二时，所学抑已不少。自余暇晷，或游苑囿以观生物，或习体操以强筋骨，或演音乐以调神魂，何事非学，何学非用，其宏多矣。而必立监佐史以莅之，正襟危坐以圉之，庭内湫隘，养气不足，圈禁拘管，有如重囚，对卷茫然，更无生趣。以此而求其成学，所以师劳而功半，又从而怨之也。
《记》曰：“凡入学者，必释奠于先圣先师。”所以一志趣，定向往，崇教而善道也。今之学塾于孔子之外，乃兼祀文昌魁星等，吾粤则文昌魁星专席夺食，而祀孔子者殆绝矣。夫文昌者，槱燎司命，或称为天神，张仲孝友，或指为人鬼；魁星者，袭奎宿之号，依“魁”字之形造为幻相，状彼奇鬼，矫诬荒诞，不可穷诘。倡而尊之者，当从左道惑众之条；沿而奉之者，亦在淫祀无福之例。乃入学之始，奉为神明，而反于垂世立教、大成至圣之孔子，薪火绝续，俎豆萧条，生卒月日，几无知者。是故父兄之相诏，师长之相督，朋友之相勉，语以求科第、博青紫，则恬然固然不以为怪；语以学圣人救天下，则色然惊，窃然笑，以为此妄人也。《孟子》曰：“修其天爵以要人爵。”今又甚焉，明目张胆，以细人自居，其不如是者，且从而非笑之。流失败坏，一至此极，非人之性恶也，彼其受学之始，其所以蓍龟之而矜式之者，固在彼而不在此，彼其不如是，则是改其初服，而倍其师也。嗟夫，以视佛氏之日念佛号，耶氏之七日礼拜者，其相去抑何远矣。
凡此数端，其积习在千年以前，其流毒遍九州以内，或安焉而不知非，或知矣而惮于改，或思改而不得其道，或知道而难乎其人，坐是谬种流传，日敝一日，而儒者遂以无用闻于天下。若夫其欲为农若工若商若兵者，其意既非为科第也、青紫也，而其势又不能终身肆力于此间，尽经阅其所谓帖括、考据、词章者，而以求大道也。七八龄间，力贫就傅，发蒙益慧，恃此数年，过此以往，与学绝矣。为之师者，当如何悉心善诱，导其捷径，去其阻力，以求其有成，乃亦舍天命谓性无声无臭之外，无所谓读书也。舍破承、起讲、对偶、声病之外，无所谓文法也。夫贱儒之学此也，虽云无用，然能藉以窃甲第，武断乡曲，一生吃著不尽，彼固自以为受用莫大也。若夫为农、为工、为商、为兵者之学，此其于学非所用，用非所学，更显而易见也。而历数百千年，数万万人，因沿蹈其覆辙而不知变，迨至弱冠以后，始以不学无术，自怨自艾，而此数年之功，若有若无，如烟如梦，曾无秋毫能受其益。盖莫不自咎其向者之惰于学也，而不知皆蠢陋、野悍、迂谬、猥贱之学究祸天下也。此所以识字之人不及西国之半，而农而士、工而士、商而士、兵而士者，千万中不得一二也。
然则奈何？曰：非尽取天下之学究而再教之不可，非尽取天下蒙学之书而再编之不可。大率自五岁至十岁为一种教法，自十一岁至十五岁为一种教法，苟慧非项橐，痴非周子，皆可率由此道，相与有成。
一曰识字书。今之《说文》九千三百五十三文，加以徐氏新附字，及近人所辑《逸字外编》等，盖万余字，比之于西文，未为繁也。虽然，其字之见于群经者，才二千有奇耳。汉初儒者作《苍颉篇》，合秦之《苍颉》《爰历》《博学》三书为之，断六十字为一章，凡五十五章，都三千三百字。而司马相如作《凡将》，史游作《急就》，李长作《元尚》，皆取材于是书。然则西汉以前文字，实只三千余耳。《说文》据扬雄、班固所续（元始中，王莽征天下通小学者说奇字于庭中，扬雄取其有用者作《训纂篇》，续《苍颉》，凡八十九章，五千三百四十字；班固作《在昔》《太甲》等篇以续扬雄，凡一百三章，六千一百八十字）而增益之，其字之真出于古与否，不必深辨，要之，今日通行文字，实不过二千有奇。苟识此数，即以之参悟天人，经纬伦物，恢恢乎有余矣。西人之文以声为主，故字虽多而识字易，中国之文以形为主，故字虽少而识字难。虽然，亦有道焉。以声为主者，必先学字母而后拼音；以形为主者，必先学独体而后合体（古人言：独体为文，合体为字）。独体之字，象形、指事为多；合体之字，形声、会意为多。王菉友著《文字蒙求》，条理颇善，自言以教童子，一月间而有用之字尽识，顾其书于形、事二端善矣。而古今文字，除独体外，形声居其十之八九，必得简法以驭之，乃可便易。余顷在澳门，有葡萄牙人来从学者，或不识字，或识矣而不能写。余先以《文字蒙求》象形、指事两门中之独体字授之，继为形声字表，以偏旁为纬，以声为经，专取其有用者，不过二千余字，为表一纸，悬之堂中以授之，十余日而尽识矣（中国文字虽不主于声，而声中之义甚多，故形声一门中，实有妙理可寻。黄公度，汪穰卿皆发此义。黄之说云：如天、巅等音皆有高之意，地、底等音皆有低之意，圆、全、完、旋、还、环等音皆有圆之意。汪之说云：如古有旧意而枯、故、沽、固、楛等亦皆有旧意。黄之说《释名》略演之，汪之说《说文》通训定声间有发明，两君皆将著专书以言其理。又按：凡所论述有用古今人之说者多注明，惟用师说者不注，以一切文字皆述师训也。附标其例）。然此乃教以字之本义，若引申假借，孳乳浸多，犹未足以驭之。西人之教学童也，先实字，次虚字，次活字，今亦宜用其意，魏默深有《蒙雅》一书，分《天篇》《地篇》《人篇》《物篇》《事篇》《诂天》《诂地》《诂人》《诂物》《诂事》凡十门，四字韵语，各自为类，与《急就章》略同，颇便上口，惟所载字已太多，有无用者（《文字蒙求》亦同），且虚字亦非韵语所能达（韵语只能载同类之义，若不、也、焉、哉等虚字，皆假借之义，又其义各不相侔，难以韵语为次）。今宜用其实字、活字等篇，其虚字则先识其字，至教文法时，乃详其用，则事甚顺矣。学者自离经辨志以后，亦既能读一切书，能属一切文，幼岁之事，不复记忆。今鳃鳃然以识字为言，未有不匿笑之者。然中国识字人少，实坐斯弊，且既无字书，假手俗师，当其初学书也，仅令识其字，不令知其义，及少进而再以义授之，故其始也难记，而其后也益繁。彼西人《花士卜》《士比林卜》等书，取眼前事物至粗极浅者，既缀以说，复系以图，其繁笨不诚可笑乎。然彼中人人识字，实赖此矣。又闻西人于三岁孩童，欲教以字，则为球二十六，分刻字母，俾作玩具，今日以A、B两球与之，明日从彼索A球，又明日而从彼索B球，二十六日而字母毕记矣。中国文授独体字，亦可效其意也。
二曰文法书。中国以文采名于天下，而教文法之书乃无传焉。意者古人语言与文字合，如《仪礼》《左传》所载辞令，皆出之口而成文者也。故曰：“不学《诗》，无以言。”而传记亦屡言将命应对之事，盖学言即学文也。后世两事既分，而斯义不讲，自魏文帝、刘彦和始有论文之作，然率为工文者说法，非为学文者问津。故后世恒有读书万卷，而下笔冗沓弇俗，不足观者。至于半途辍学之商贾等类，其居学数年，而豪间不能达一字者，更不知凡几也。西人于识字以后，即有文法专书，若何联数字而成句，若何缀数句而成笔，深浅先后，条理秩然。余所见者，马眉叔近著《中国文法书》未成也。余昔教学童，尝口授俚语，令彼以文言达之，其不达者削改之。初授粗切之事物，渐授浅近之议论。初授一句，渐三四句以至十句，两月之后乃至三十句以上，三十句以上几成文矣。学者甚易，而教者不劳，以视破承起讲，支支节节而续成者，殆霄壤也。若其条理，则俟马氏书成，可得而论次焉。
三曰歌诀书。汉人小学之书，如《苍颉》《急就》等篇，皆为韵语，推而上之，《易经》《诗经》《老子》以及周秦诸子，莫不皆然。盖取便讽诵，莫善于此。近世通行之书，若《三字经》《千字文》，事物不备，义理亦少。今宜取各种学问，就其切要者编为韵语，或三字，或四字，或五字，或七字，或三字、七字相间成文（此体起于《荀子·成相篇》：“请成相，身之殃，愚暗愚暗堕贤良。”后世弹词导源于此，吾粤谓之南音，于学童上口甚便）。其已成书者，若通行之《步天歌》《通鉴韵语》《十七史弹词》，近同县陈庆笙之《直省府厅州县韵语》，粤人某君之《历代纪元歌》，仁和叶浩吾之《天文歌略》《地理歌略》，皆有用可读。今宜补著者，一曰经学，其篇有四：一孔子立教歌，二群经传记名目篇数歌，三孔门弟子及七十子后学姓名歌，四历代传经歌；二曰史学，其篇有七：一诸史名目、种别及撰人歌，二历代国号及帝王种姓歌，三古今大事歌，四域外大事歌，五历代官制歌，六历代兵制歌，七中外古今名人歌（此篇复分二章：一民功、二民贼）；三曰子学，其篇有三：一周秦诸上子流派歌，二历代学术流派歌（此篇复分四章：一汉，二六朝、唐，三宋、元、明，四国朝），三外教流派歌；四曰天文，其篇有四：一诸星种别名号歌（自行星、恒星以讫星云、星气、双星，并言其理），二八星绕日及诸月歌（此二篇因叶氏书而损益之），三测候浅理歌（专言潮汐、空气、风云雷雨等事，亦谓之“地面学”），四古今中外历法异同歌；五曰地理，其篇有七：一五洲万国名目歌，二中国内地属地名目歌，三中国险要各地目歌，四地球高山大河名目歌，五历代都邑万国京城名目歌，六中国大都会、外国大商埠名目歌，七地质浅理歌（专言地中金石各事）；六曰物理，其目有四：一原质名目歌，二动物情状歌，三植物情状歌，四微生物情状歌。以上各门，略举大概，若其详备，以俟编时。又别为劝学歌，赞扬孔教歌，爱国歌，变法自全歌，戒鸦片歌，戒缠足歌等，令学子自幼讽诵，明其所以然，则人心自新，人才自起，国未有不强者也。
四曰问答书。古人言学，皆以学问并举，《孟子》曰：“有答问者。”盖学者由外入，问者由内出，其得力盖有间焉。顾闻之《记》曰：“善问者如攻坚木，先其易者，后其节目。……不善问者反此。”盖问亦非易言也。“古之教者，恐人之不善问也，故传记之礼，代其问而自答之，若《春秋》之《公羊》《榖梁传》，《易》之《文言传》，《大戴》之《夏小正传》，莫不皆然（《管子·有问篇》皆代人设问）。西人启蒙之书，专用问答，其余一切书每篇之末 ，亦多附习问（近译之《笔算数学》《数学启蒙》《代数备旨》《幼童卫生编》《圣会史记》等书皆有之）。盖人之读书，势不能尽所读而悉记之，则必提其要者，然书中要义，未必人人过目即能提出，故莫如著者代摘，而读者自记，此著书之良裁也。西人问答专书，译成华文者，有卜舫济之《启悟要津》，言天文地学浅理，次第秩然，一览可解，惜为书甚少，于他种学问尚从阙如（中亦多彼教语）。今宜略依歌诀，书之门目，条分缕晰，由浅入深，由繁反约，一一设为问答以发明之。以歌诀为经，以问答为纬，歌诀以助其记，问答以导其悟，记悟并进，学者之能事毕矣。凡善著书者，取义靡不宏富，而既讲体例，又讲文法，故条理隐伏，读者易眩，苟撷而剔之，不值思索耳。余以为虽繁重详博，如《古文尚书疏证》《明堂大道录》等书，使为问答以演之，每书不过千字，其义已可大明（凡所言问答书皆列，断不引证）。故尽天下有用之学，而编以问答，为书不出三十本，崖略即已毕具（此为粗通一切言之，若欲专门名家，当读引证之书）。学子虽有下质，十五岁以前，此编当可卒业，魁硕耆宿，蔑此淹通矣。又师范学校未立，求师为难，既有此编，则虽冬烘学究，亦可按图索骥，依所问以课其徒。吾所谓尽天下之学究而教之，此亦其一事也。
五曰说部书。古人文字与语言合，今人文字与语言离，其利病既缕言之矣。今人出话，皆用今语，而下笔必效古言，故妇孺农氓，靡不以读书为难事。而《水浒》《三国》《红楼》之类，读者反多于《六经》（寓华西人亦读《三国演义》最多，以其易解也）。夫小说一家，《汉·志》列于九流，古之士夫，未或轻之，宋贤语录，满纸“恁地”“这个”，匪直不事修饰，抑亦有微意存焉。日本创伊吕波等四十六字母，别以平假名、片假名，操其土语以辅汉文，故识字读书阅报之人日多焉，今即未能如是，但使专用今之俗语，有音有字者以著一书，则解者必多，而读者当亦愈夥。自后世学子务文采而弃实学，莫肯辱身降志弄此楮墨，而小有才之人，因而游戏恣肆以出之，诲盗诲淫，不出二者，故天下之风气，鱼烂于此间而莫或知，非细故也。今宜专用俚语，广著群书，上之可以借阐圣教，下之可以杂述史事，近之可以激发国耻，远之可以旁及彝情，乃至宦途丑态，试场恶趣，鸦片顽癖，缠足虐刑，皆可穷极异形，振厉末俗，其为补益，岂有量耶？
六曰门径书。学者于以上五种书，既已致力，则可以覃精六籍，泛滥群书矣。顾《四库》之编，已如烟海，加以古逸，加以近著，更加以西书，汗万牛，阗亿室，数十寒暑，能读几何？故非有以导之不可。《四库提要》于诸学门径略具矣，惟书颇繁重，童蒙惮焉。启超本乡人，瞢不知学，年十一游坊间，得张南皮师之《輶轩语》《书目答问》，归而读之，始知天地间有所谓学问者，稍长，游南海康先生之门，得《长兴学记》，俯焉孜孜从事焉（南海先生复有《桂学答问》，甲午游粤西告桂人士者，其言较《长兴学记》为切近）。岁甲午，余授学于粤，曾为《读书分月课程》以训门人，近复为《读西学书法》以答问者，皆演师友末说，靡有心得，童蒙之求，所弗辞耳。仁和叶瀚为《读书要略》，条理秩然，盖便初学，学童鼓箧之始，依此数书，当有途径。向者每欲荟萃中外古今，为《群学源流》一书以教学究，恨学浅才薄，仅成数篇，海内君子，庶几成之，嘉惠来者焉。
七曰名物书。西人有书一种，此土译者命之为“字典”，其最备者，至数十巨册，以二十六字母编次，古今万国名物皆具焉。故既通文法者，据此编以读一切书，罔有窒矣。中土历古未有是书，扬氏《方言》，意盖近之。今宜用其意，尽取天下之事物，悉行编定，以助学者翻检之用。如云君天下者，三皇谓之皇，五帝谓之帝，三代谓之王，秦后迄今谓之皇帝，皆谓之君，亦谓之后，亦谓之辟，亦谓之上。蒙古谓之汗，或谓之贝勒。回部谓之沙，俄谓之沙，突厥谓之苏鲁丹，日本谓之天皇，西藏谓之赞普。欧洲诸国谓之木那克，亦谓之爱伯劳，亦谓之塞佛伦，亦谓之尔路漏，亦谓之金，亦谓之伯理玺天德云云。其余一切，并同斯例。大抵官制、地理两事，最为繁博，其余各门，殆易易耳。学者既通文法，明大义，苟得此书，则可以尽读群书，无不能解者。其所译定西人名称，即可为他日国语解之用（翻译西书，名号参差，宜仿辽、金、元三史国语解之例，整齐画一，公定译名，他日续译者毋许擅易）。虽非徒蒙拾之助，而学童得此，其成学更事半功倍也（以上诸书，朋辈中多言其不容缓者，南海康先生草定凡例，命启超等编之，已五年矣。玩忽时日，杀青无期。顺德何君穗田，义士也，顷集义款开幼学书局于澳门，联合同志，共襄斯举。拟先成识字、文法、歌诀、问答四种，今岁夏间即当脱稿，由澳门广时务报馆印行，其《名物》一书亦已开编矣）。
西文西语之当习，今之谈洋务者，莫不言之矣。虽然，有欲学焉而为通事、为买办以谋衣食者，有欲学焉而通古今中外穷理极物强国保教者，受学之始，不可不自审也。今沿江沿海各省，其标名“中西学馆”“英文书塾”以教授者，多至不可胜数。彼其用意，大抵若前之说而已，其由后之说者，则概乎未始有闻也。昧者以为是西学将兴，吾谓若辈之所为，于亡中学则有余，至西学之能兴与否，则非吾之所敢言也。吾闻西国学士，非通拉丁文不得与试，盖拉丁文者，英、法、俄、德诸文之所从出，彼中绩学之士，其著书发论，篇中每带拉丁文法（如中国之能文者多用先秦、汉、魏语），若未经从事者读之，多不解焉。圣祖仁皇帝每日召西人入内，授拉体诺文二小时，拉体诺即拉丁也。今之学者每于学英法文将成之时，始习拉丁，然闻之，由英法以上追拉丁，则学之甚难，由拉丁以下通英法，则学之甚易，故学童受学之始，以先习拉丁为善云。又尝见西人习华文之书，大抵皆日用应酬，口头常语，其究心训诂义理者绝少。故西人之旅中土者多能操华言，至其能读书者希焉，能以华文缀文著书者益希焉。虽由华文之繁难，亦由彼之学者不得其书也。今之教授西文者，其蔽亦坐是，故造就通事、买办则有余，培养人才则不足。有志于是者，宜学彼中学人之所学，毋学此间市井洋佣之所学，先其文言，后其俚语，则庶几矣。
《记》曰：“十年出就外傅。”学书计、六艺之目，礼、乐、射、御、书、数，是知古人于数计一学，与书并重，无人不学，无人不能。后世俗儒鄙为小道，不复厝意，晚近有专此以名家者，则又群推为绝学，皆陋之甚也。今宜令学童，自八岁以上，即授之以心算，渐及笔算之加减乘除，通分小数，比例开方等，及几何之浅理，令演之极熟。稍长以后，以次授代、微积稍深之法，事半功倍，年未弱冠，可以以畴人鸣于时矣。
尝见西人幼学之书，分功课为一百分，而由家中教授者，居七十二分，由同学熏习者居九分，由师长传授者不过十九分耳。儿童幼时，母亲于父，日用饮食，歌唱嬉戏，随机指点，因势利导，何在非学，何事非教；孟母迁室，教子俎豆，其前事矣。故美国婴儿学塾，近年教习皆改用妇人，以其闲静细密，且能与儿童亲也。中国妇学不讲，为人母者半不识字，安能教人？始基之坏，实已坐此，今此事既未克骤改，至其就学之后，一切教法亦宜稍变，无俾尔许人才，皆汩没于学究之手。《记》曰：“八岁入小学。”又曰：“十年出就外傅。”今将八岁以上，十二年以下，略审中人之资所能从事者，拟为一功课表，世之爱子弟者，或有取焉（行此功课数年，则能读经史、格致等书，其功课别详他篇）。
每日八下钟上学，师徒合诵赞扬孔教歌一遍，然后肄业。
八下钟受歌诀书。日尽一课（每课二百字），每课以诵二十遍为率。
九下钟受问答书。日尽一课（凡问答书，皆歌诀书之注疏，问答书之第一课，即解歌诀书之第一课，余同）。不必成诵师为解其义，明日按所问而使学童答之，答竟，则授以下课。
十下钟，刚日受算学，柔日受图学。
凡受算学，先习笔算，一年以后，渐及代数，每日由师命二题，令学童布算。
凡受图学，先习简明总图，渐及各国省县分图，以纸摹印写之，日约尽一县，印毕，由师随举所已习者，令学童指其所在之经纬度。
十一下钟，受文法。师以俚语述意，令学童以文言达之，每日五句，渐加至五十句。
十二下钟散学。
一下钟复集，习体操。略依幼学操身之法，或一月或两月尽一课，由师指授，操毕，听其玩耍不禁。
二下钟，受西文。依西人教学童之书，日尽一课。
三下钟，受书法。中文西文各半下钟，每日各二十字，渐加至各百字。
四下钟，受说部书（指新编者言）。师为解说，不限多少，其学童欲涉猎他种书者，亦听。
五下钟散学。师徒合诵爱国歌一遍，然后各归。
每十日一休沐，至日，师徒晨集堂中，祀孔子毕，合诵赞扬圣教歌一遍，各散归。
凡孔子卒日及万寿日，各休沐五日。
《记》曰：“少成若性。”谓其耳目未杂，习气未入，质地莹洁，受教易易也，故《曲礼》《少仪》《弟子职》等篇，谨其洒扫应对，导以忠信笃敬，大抵熏陶其德性之事，十居八九焉。朱子曰：“小学是做人的样子。”陆子曰：“虽不识一字，亦须还我堂堂地做个人。”人而无教，则做人之道，尚不自知，虽谓之非人可矣。今之学童，其生长罗绮丛中者，每听其骄侈淫佚，日与宴朋狎客相逐，而莫之禁。其三家村子，则又听其跳野顽劣，蛮俗褴褛，而莫之教，学舍如溷圊，学童如丐儿。及其稍长也，则授之以高头讲章，翰苑楷格，语之曰：如是则可以攫青紫，如是则可以搂黄白。学者自幼至壮，舍侥幸、苟且、诞诈、污贱之外，更无所闻，则以为是固宜然矣。善夫！吾友严又陵之言曰：“八股之害，锢智慧，坏心术，滋游手。”当其做秀才之日，务使之习为剿窃诡随之事，致令羞恶是非之心，旦暮梏亡，消磨岁月于无用之地，堕坏志节于冥昧之中，长人虚骄，昏人神智。呜呼！几何其不率四万万之人，以尽入于无耻也。吾闻泰西诸国，虽皇子之贵，亦入兵船，充水手，循循率教，事其师如长官，以视吾之骄侈淫佚者何如矣？又闻诸国虽孤儿罪童，亦设校以教之，无不衣服整洁，礼仪彬洽，其视吾之蛮俗顽劣者何如矣？又闻美国学童跬步必肃，言笑不苟，询其故，则曰：“他日吾将为总统，长国家，恐有失德，声名败裂，为众所摈也。”（美国例，凡经人告讼者不得举总统）其视吾之哦讲章，摹楷格，以侥幸于富贵，武断于乡曲者，又何如矣？
古人有言曰：“人不昏宦，情欲失半。”此至言也。《记》曰：“男子三十而娶。”又曰：“三十曰壮，有室。”今西俗亦然，弱冠以后，父母则不之养，使其自谋衣食，足资俯畜，然后敢及昏事。盖人生十五至三十，力强年富，正受学之时，苟以此十余年之功，殚以向学，其高才可以通彻今古，经营四方；其中人以下，亦能治生干禄，无忧饥寒矣。今也不然，口尚乳臭，即怀昏姻，早作夜思，寤寐反侧，虽或展卷，宁复厝心，年十七八，居然有室，日夕缠绵歌泣，疲精敝魂于床笫之侧，未及三十，儿女成行，家累日重。于是忽焉捐弃其畴昔之所欲学者，而持筹握算，作家人语矣。是故早婚之大害有三：纵欲溺志，一也；伐性夭年，二也；重累废学，三也。举国人才，其潜销暗蚀于此间者，何可胜道？积重难返，习焉莫怪，非细故矣。《传》曰：“君子爱人以德，小人爱人以姑息。”为人父母者，宜何择焉？今之为教也，欲其子弟之长而为士者，与欲其子弟之长而为农、为工、为商、为兵者，则其教之之法大异，此最可笑之事也。彼其为士者，舍八股、试帖、律赋、白折之外，无所谓为学也，其不习八股、试帖、律赋、白折者，则亦不能目之为士也。以故教之之法，画然两途。
今夫为士者，而不教之明庶物，达世情，故逢掖累亿，动如木偶。其坐此跻显位、致厚实者，千人中不过一二人，其小得志，荣于乡里者，不过十人，其青一衿，差足自养者，亦不过数十人。自余九百，无以自给，欲农则不能举耜，欲商则不能握算，即不转沟壑，亦无人趣矣。为农、为工、为商、为兵者，而不教之以识大义，通文法，则愚者若海绒，悍者若野兕，算百十之数，艰于演微积；闻孔孟之名，诧若说鬼狐，名非野蛮，其实不能以寸矣。故善为教者，必使举国之人，无贵贱无不学。学焉者，自十二岁以下，其教法无不同。入学之始，教以识字，慧者及八岁，钝者及十岁，中西有用之字皆识矣（苏州彭君新三拟“创教识字法”，为方格书字于其上，字之下注西字，其旁加圈识，字有一义者识一圈，有数义者识数圈。师为授其音，解其义，令学童按圈覆述之，中文既识 ，则及西文洵简易之法也）。然后按前者所列之功课表，而以授之，慧者及十二岁，钝者及十五岁，则一切学问，大纲节目，略有所闻矣。自此以往，其有欲习专门者，可更入中学、大学，揅精数载，以求大成。其欲改就他业者，亦既饫道义，濡文教，大之必不为作奸犯科之事，小之亦能为仰事俯畜之谋，于此而犹有为盗贼、为奸细者乎？无有也。犹有为游手、为饿殍者乎？无有也。衣食足，礼义兴，以此导民，何民不智！以此保国，何国不强！《孟子》不云乎：“逸居而无教，则近于禽兽。”今夫举一国之子弟，而委诸蠢陋、野悍、迂谬、猥贱之学究之手，欲不谓之无教焉，不可得也。
夫以数千年文明之中国，人民之众甲大地，而不免近于禽兽，其谁之耻欤？顾亭林曰：“天下兴亡，匹夫之贱，与有责焉已耳。”人人以为吾无责也，其亡忽焉也；人人以为吾有责也，其兴浡然也。今与天下论变法，唇焦舌敝，闻者必曰：此肉食者之事，吾虽有志焉而莫能逮也。若夫吾有子弟，吾自诲者，肉食曰可，不能助我；肉食曰否，不能阻我，转圜之间，天下改观。夫孰为无责而孰为其责矣乎。《康诰》曰：“作新民。”国者，民之积也，未有其民不新，而其国能立者。彼法国、日本维新之治，其本原所自，昭昭然矣。《诗》曰：“惟彼哲人，告之话言。慎德之行，其惟愚人。覆谓我谮，人各有心。”是则可为痛哭流涕者也。

[book_title]学校余论
军兴以前，中国之学堂惟有同文馆、广方言馆等，所在屈指可数，生徒不满千计，是以梁启超忧之。军兴以后，庙谟谆谆，野议缤缤，则咸以振兴学校为第一义。上自京师，下及省会，讫于岩邑，两岁之间，踵武数十。其以故有书院改课、增课者称是，其倡议而未成，成而未及知者，亦称是。虽比之泰西各国万不逮一，然风气之开，不可谓无其几也。然而梁启超愈益忧之。忧之奈何？曰：今之以学校为第一义者，岂不以育人才乎哉？虽然，彼向之同文馆、水师学堂等，其设心也，曷尝不惟育才之为务，然至今数十年，未尝有非常之才出乎其间，以效用于天下，天下所共闻也。今之兴学堂者，其意宁不曰，吾今之为此，必有以异于彼所云也。然而吾窃量其他日之所成就，必无以远过于彼，且犹或弗逮，何也？表正者影直，表趍者影邪，此公理之易明者也。彼同文馆等之设，其原奏档案所称，不过以交涉日夥，鞮寄需人，思通其语言，毋受矇蔽。故其所成就，上焉者足备总署使馆之翻译，下焉者可充海关、洋行之通事，彼其所求之者，固如是而已。故虽以丁韪良、傅兰雅等为之教习，不可谓非彼中文学之士，然而所成卒不过是，何也？所以为教者未得其道也。今教之之道，举无以过于彼，而教习之才，又远出丁、傅下。其聘用西人者，半属无赖之工匠，不学之教士，其用华
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:40:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>