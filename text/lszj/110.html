<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="日兵事本末,中日兵事本末全文在线阅读,中日兵事本末全文在线下载,大玄古籍书库">
<meta name="description" content="清罗惇曧撰。记叙清同治元年(1862)后中日关系及日本侵略朝鲜,发动中日甲午战争,强迫清政府签订不平等的《马关条约》,割占台湾、澎湖列岛等过程。并分析中国失败的原因,斥责清政府腐败昏庸及其将帅的贪鄙无能;认为中日战争的结果加剧了列强瓜分中国的危机。_中日兵事本末_全文在线阅读_中日兵事本末_全文在线下载_大玄古籍书库">
<title>中日兵事本末_罗惇曧_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">中日兵事本末</span> <br/>
          作者： <span class="inputVal" id="bkauthor">罗惇曧</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]13994</span> <br/>
          说明： <span class="inputVal" id="bkdec">清罗惇曧撰。记叙清同治元年(1862)后中日关系及日本侵略朝鲜,发动中日甲午战争,强迫清政府签订不平等的《马关条约》,割占台湾、澎湖列岛等过程。并分析中国失败的原因,斥责清政府腐败昏庸及其将帅的贪鄙无能;认为中日战争的结果加剧了列强瓜分中国的危机。</span> <br/>
          封面： <span class="inputVal" id="bkimg">Z_5578.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]中日兵事本末
[book_author]罗惇曧
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]13994
[book_dec]清罗惇曧撰。记叙清同治元年(1862)后中日关系及日本侵略朝鲜,发动中日甲午战争,强迫清政府签订不平等的《马关条约》,割占台湾、澎湖列岛等过程。并分析中国失败的原因,斥责清政府腐败昏庸及其将帅的贪鄙无能;认为中日战争的结果加剧了列强瓜分中国的危机。
[book_img]Z_5578.jpg


[book_title]日兵事本末
甲午兵事，以丹徒姚君錫光所著「東方兵事紀略」為最詳盡，而筆墨頗病冗碎。余既略有異聞，更就當時在軍中者考證焉；乃取「姚略」變易簡括之，遂成斯編。（著者志）
朝鮮自前明隸中國藩服，修職貢甚謹；與日本並國於東海。明萬曆間，日本豐臣秀吉大舉入朝鮮，覆其八道，朝鮮幾亡；明竭中國兵力，不足救之。會秀吉死，兵遽罷，八道復入於朝鮮。
滿清入主中夏，鄭芝龍據臺灣。唐王、魯王憑海隅以謀恢復，疊乞援日本，皆拒之。
自康、乾以來，商舶東趨日益眾，日本乃設奉行三員於長崎，以領華商。道、咸後，中國既與泰西互市、立約開諸口岸，尚未與日本互市也。同治元年，日本長崎奉行遣其屬附荷蘭船載貨達上海；因荷蘭領事言於上海道吳煦，請依西洋無約諸小國例，專至上海貿易，並設領事官照料完稅，不敢請立約。通商大臣江蘇巡撫薛煥許之，聞於朝。是為日本互市之始。三年，因英國領事巴夏禮請許其商民自報吾海關完稅。七年，英國領事代請，許其商民至內地，給護照驗行。皆其大將軍德川時事也。九年（原文為「明治三年」），〔日本〕遣外務權大丞柳原前光謁直督李鴻章於天津，請依泰西諸國例立約。總署僅許通商，而拒立約；前光力請於鴻章，卒許之。十年，其大藏卿伊達宗城來議約，前光為之副。與鴻章議於天津，定通商條約三十三款；而禁運貨入內地，與西約蓋殊焉。十一年，前光復來求改約，鴻章卻之。是冬，復遣外務卿副島種臣為全權大臣，要改約；遂允之。十二年四月改約成，互換於天津。
先是，琉球船遇颶漂抵臺灣，死於生番者五十四人；日本商民四，亦漂至遇禍。種臣既成約於天津，入都呈國書；命前光至總署，言生番事。總署大臣毛昶熙、董恂答之曰：『番民皆化外，猶貴國之蝦夷，不服王化，亦萬國所時有也』。前光曰：『生番殺人，貴國舍而不治，敝國將問罪於生番；以盟好故，使某來告』。昶熙曰：『生番既我之化外，伐與不伐，惟貴國自裁之』！前光歸報，日本遂有征臺之役。
同治十三年三月，日本以陸軍中將西鄉從道為都督，征臺灣生番。先命廈門領事致書廈門道呈閩浙總督李鶴年，言：『去年副島大使得請於貴國，今將興師問罪於貴國化外之地，若貴國聲教所暨，則毫不敢犯』。鶴年復書拒之，不聽；蓋自聞昶熙等答前光言，知中國不足畏矣。日軍薄社寮澳登陸，熟番迎降。熟番於生番，世仇也；導擊生番，敗之。進焚村落，深入至牡丹社。生番伏叢莽間，時起狙擊，日兵不敢進；從道退守龜山，建都督府，闢荒蕪屯田，為久駐計。閩督聞於朝，詔海疆戒嚴，徵發旁午。命船政大臣沈葆楨為欽差大臣，督福州水師赴臺，戒毋輕動。別遣閩藩潘霨、臺灣道夏獻綸就西鄉從道議。至琅■〈王喬〉灣，日兵露刃夾道立，霨等嚴詰從道，論辯久不決；霨作色行，從道挽之；謂：『我國暴師海隅，為貴國征化外、闢荒穢，寧獨無報耶』？霨曰：『若速退師，寧賞軍費』。與草約三款而還。柳原前光以公使至京師與總署議，久不協，將決戰；閩撫王凱泰率兵二萬五千將渡臺。日軍之屯龜山者受暑瘴，多死亡，思退兵；聞大軍至，益思言和。乃以內務卿大久保利通為全權大臣，來議和約；辨番地界，兩月不決。英使威妥瑪居間，要償兵費三百萬元；巡視臺灣大臣沈葆楨電奏力爭，謂：『倭備雖增，倭情漸怯；大久保之來，中情窘急，而故示整暇；我當堅持之』。廷議不欲遽啟戰事，乃允償金五十萬。九月，鈐印換約。日兵歸國，行凱旋禮；進從道爵。蓋自是益輕中國矣。
光緒元年秋，日本以兵艦突入朝鮮江華島，毀其砲臺、焚永宗城，殺朝鮮兵，掠軍械以去；復以兵艦駐釜山，要盟。方副島種臣之來議約也，乘間語總署：朝鮮是否我屬國？若為屬國，則匄我主朝鮮通商事。總署答以『朝鮮雖我藩屬，而內政、外交聽其自主，我朝向不與聞』。當時大臣闇於國際法，對外惟知自大；洎屢遘英、法之役，惕於兵釁，遇事退讓；凡所要求，無不如志。其明告日本以朝鮮自主，實圖省事也。至是，日本以兵脅朝鮮，而遣開拓使黑田清隆為全權大臣、議官井上馨副之，赴朝議約。二年春，約定；認朝鮮為獨立自主國，互派使臣，並開仁川、元山兩埠通商，日艦得隨時測量朝鮮海岸。中國視之漠然也。是年春，始派侍講何如璋充日本使臣，設橫濱、神戶、長崎等領事。三年，朝鮮以天主教事，與法國有違言；介日本駐釜山領事調停，書稱中國為上國，言候上國指揮。日本以交際敵體，何得獨尊中國？如朝鮮為中國屬，則大損日本國體；嚴詞詰責。朝鮮上其事，總署致辯日本謂：『朝鮮久隸中國，其為中國所屬，天下皆知；即其為自主之國，亦天下皆知；日本豈能獨拒』？其語不倫，日人弗顧也。
五年，日本入琉球，滅之，夷為沖繩縣，虜其主而還。琉球久在藩服，職貢甚謹；其王即位，輒命專使冊封焉。至是，詰日本滅我屬國，日人拒焉。是時以伊犁邊界與俄羅斯爭甚烈，方備戰，不能復與日本啟釁，琉球遂永為日有。日人復以長崎假俄泊兵輪，中國不能引公法以爭也。
泰西諸國，皆援日本通商朝鮮例，請通商朝鮮；中國諭朝鮮以相機因應，勿固拒。八年春，朝鮮遂與美國議互市之約，請蒞盟；鴻章派道員馬建忠、水師統領提督丁汝昌率兵輪偕美國全權公使東渡。朝鮮國王先以國書致美總統，自明為中國藩屬，所以請中國蒞盟之故；美使許之，乃定約於濟物浦，汝昌、建忠監之。約成，朝鮮命其臣齎美約並致美國書，呈禮部轉總署備案。未幾，英、法、德三國皆遣使先後東渡，建忠為之介，皆依美國例先後成約。日本亦遣兵輪至，詗約事。其駐朝鮮公使屢詰約文，朝鮮不之告；乃叩於建忠，建忠秘之。約文及與西使磋議，皆主於建忠，朝鮮奉行而已；日人滋不悅，然無如何也。
朝鮮國王李熙，以支派入繼。其父是應柄國，號大院君；頗拒外交。及王年長親政，王妃閔氏強宗專柄，裁抑大院君；大院君恆鬱鬱思逞。六月，朝鮮軍士以軍糧蠹腐，殺倉吏，執軍士數人置法，軍譁將變。大院君乘機便殺執政，率兵入宮，將殺閔妃，脅王及世子不得通朝士；遂殺日本練兵教師崛本以下七人，焚日本使館。有預告者，日使花房義質逃而免，走歸長崎。時建忠歸國、鴻章以憂去，張樹聲署北洋大臣。聞朝鮮變，命建忠會丁汝昌率三兵艦東渡觀變。抵仁川，而日本海軍少將仁禮景範已率兵艦先至；朝鮮惶懼，望中國援兵甚急。建忠上書樹聲，請迅入王京執逆首；緩則亂深，而日人得逞，損國威而失藩封。汝昌內渡，請增兵。是時，日艦先後泊仁川，陸兵分駐濟物浦，花房義質將率師入王京；朝人大恐。樹聲命汝昌統七兵艦至於仁川，命提督吳長慶率所部三千人援東，便宜行事。朝命剋五日期，以七月初四日航海，初七日抵朝鮮馬山浦。師既濟，薄王京。長慶、汝昌、建忠入城，同候大院君，減騶從，示坦率。大院君來報謁，從者五百人；長慶命部將納其眾而守之。舉大院君筆談、設食，禁從官不得輒白事；大院君疑焉，語長慶使召從者還取衣。長慶出朝旨宣其罪，執而致之天津。朝命安置保定，乃幽之於蓮池書院；凡四年。其王李熙再上書請歸大院君，不許；仍許歲遣吏省問。熙亦不遣也。長慶既平朝鮮亂，駐師漢城；日人大失望。花房義質要狹不遂，聲言決絕去；朝鮮懼，介建忠留之仁川，派全權就仁川議。朝鮮請命於建忠，建忠授之辭，使磋議。乃朝人畏日甚，卒償金五十萬，開揚華鎮市埠，推廣元山、釜山、仁川征程地，宿兵王京，與長慶對鎮；若公同保護焉。是年秋，給事中鄧承修、翰林侍讀學士張佩綸請乘兵威伐日本，責琉球事；付鴻章議。鴻章以『海軍未備，渡遼遠征非計』覆奏；不果行。
朝鮮志士，奮起言新學，號維新黨，目執政為守舊黨，相持甚急。光緒十年，維新黨金玉均、洪英植、朴泳孝、徐光範、徐載弼等謀殺執政而代之。玉均等曾遊日本，暱日人；至是，倚為援。英植時總郵政，延中國商務總辦及各國公使與朝鮮各官宴於郵署，日人預其謀，公使竹添進一郎不至，預運械入使館；酒間火起，亂黨入，傷禁衛大將軍閔泳翊、殺朝官數人於座。外賓驚散，日本兵排門入景祐宮，金玉均等直入寢殿；挾其王，矯令速日兵入衛，殺其輔國閔臺鎬等八人。次日，亂黨自署官：洪英植為右參政，泳孝等管兵。議廢立，欲幽王於江華島，而日使欲致諸日京，議未決，而勤王兵起。朝鮮臣民籲長慶靖難，長慶責日使撤兵，不答；其臣民固請長慶兵赴王宮，及闕，日兵發槍拒焉。長慶疑國王在正宮，恐傷王，未還擊；而日兵連發槍斃華兵甚多，乃進戰於宮門外，金玉均等皆出助戰，王乘間避至北闕廟；華軍偵知之，迎王歸於軍，斬洪英植及其徒七人以徇。泳孝、光範、載弼奔日本，而日使自焚使署，走濟物浦。朝民彌仇日人，長慶聚其官商妻孥，衛之出王京。朝鮮具疏告變，命吳大澂為朝鮮辦事大臣、續昌副之，赴朝鮮籌善後。日本派全權大使井上馨至濟物浦，以五事要朝鮮：一、修書謝罪；二、卹日本被害人十二萬圓；三、殺其大尉磯林之兇手處以極刑；四、建日本新館，朝鮮出二萬圓充費；五、日本增置王京戍兵，朝鮮任建兵房。朝鮮皆聽命成約，而日本怨中國乃愈深矣。光緒十一年春，日本遣宮內大臣伊藤博文、農務大臣西鄉從道來津議朝鮮約。鴻章為全權大臣、吳大澂副之。與議定約三款：一、兩國屯朝鮮兵，各盡撤還；二、朝鮮練兵，兩國均不派員為教練官；三、將來兩國如派兵至朝鮮，須互先行文知照。當時鴻章左右皆不習國際法學，有此巨謬，成公同保護之條約；鴻章不之知，舉國亦無人詰其謬誤，猶泰然曰：『朝鮮，我屬國也』。以至於甲午，遂啟大爭，成中國之巨禍，皆此約成之也。
先是，俄人伊犁界務糾葛，將失和，以兵艦駛遼海；英人亦以兵艦至，踞朝鮮之巨文島，以泥俄人。及伊犁約成，英人慮擾東方大局，冀中國始終護朝鮮，屢為總署言；總署漫不為備，至是日人謀朝鮮益急。光緒十二年秋，駐英、法、德、俄使臣劉瑞芬致書李鴻章謂：『朝鮮毗連東三省，一有搖動，震撼邊疆；宜乘其內敝，收其全國，改建行省；此上策也。如以久脩職貢，不忍利其土地，則約同英、美、俄列強公同保護，亦足以保安全』。鴻章韙之，上之總署；總署不可，事遂寢，鴻章亦深惜焉。
光緒十五年，朝鮮饑。其咸鏡道觀察使趙秉式禁糶，日人詬焉。至明年禁弛，日人謂其元山米商折本十四萬餘元，責償於朝鮮；朝鮮為罷秉式官，許償六萬元；不可，日人至三易公使以爭償金。至光緒十九年，卒償金十一萬元，事乃寢。今總統袁公世凱時充朝鮮商務總辦，朝鮮倚中國，其執政尤善袁公，日人深忌之。償金之役，久乃決，日人疑袁公陰持之。
朝鮮執政閔泳駿，閔妃之族也；素疾日本，而國中新進厚自結於日人。朝鮮亂事，金玉均、朴泳孝等皆逃於日本，日人深庇之；朝鮮極欲得玉均等，李逸植、洪鍾宇乃分往刺之。鍾宇，英植子也；痛其父為玉均所煽被誅，欲甘心於玉均，乃佯交歡之。光緒二十年二月，鍾宇偕玉均來遊上海，同寓於東和館，日人所設旅館也。鍾宇擊斃玉均於旅舍，滬官捕繫之，以詰朝鮮；朝人謂玉均叛黨、鍾宇其官也，請歸其獄自讞之；乃以鍾宇暨玉均屍歸於朝鮮。朝鮮戮玉均屍，以鹽漬其首；而擢鍾宇官。日人大譁，乃為玉均發喪，赴者數百人。李逸植亦刺泳孝於日本，未中；日人捕獲逸植斃之，朝鮮不敢問。朝、日之隙日深，而日人怨中國亦愈甚；圖朝鮮之謀，乃益亟矣。
洎朝鮮東學黨變起。東學者，起於崔福成；刺取儒家佛老論說，轉相衍授。當同治四年，朝鮮禁天主教，捕治教徒，並捕東學黨喬某戮之，其黨卒不衰。至光緒十九年，黨人詣王宮訟喬冤，乞昭雪，不許，請益亟，乃捕治其魁數人，憤益思逞。民久怨政府，思暴發，黨人乘機煽之。光緒二十年春，乃倡亂於全羅道之古阜縣。朝主以洪啟勳為招討使，假中國「平遠」兵艦、「蒼龍」運船自仁川渡兵至長山浦，擊亂黨於全州。初戰甚利，亂黨逃入白山。朝兵躡之，中伏大敗，幾覆師；亂黨由全羅犯忠清兩道，兵皆潰，城陷，揚言直搗王京。朝鮮大震，來乞援師。鴻章派直隸提督葉志超、太原鎮總兵聶士成率蘆、榆防兵東援，屯牙山縣；按光緒十一年條約，電諭駐日公使汪鳳藻告日本外部：以朝鮮請兵，中國顧念藩服，遣兵代平其亂。日本外務卿陸奧宗光復藻書謂：『貴國雖指朝鮮為藩服，而朝鮮從未自承為屬於貴國』；鳳藻以聞。日本既聞中國出師援朝，亦以兵北渡。其駐朝公使大鳥圭介適歸國，因命其以兵八百先入王京；大隊繼至，前後八千餘人；命其駐京公使小村壽太郎以出師平朝鮮亂，照約告於中國。總署復書謂：『我朝撫綏藩服，因其請兵，故命將平其內亂，貴國不必特派重兵；且朝鮮並未向貴國請兵，貴國之兵，亦不必入其內地』。日使復書謂：『接本國復電，本國尚未認朝鮮為中國藩屬。今照日、朝兩國「濟物浦條約」及中、日兩國「天津條約」派兵至朝鮮；兵入朝鮮內地，亦無定限』。朝鮮亂黨聞中國兵至，棄全州遁。朝兵收會城，亂平；而日兵至不已。中國約日本退兵，日人要改朝鮮內政，約兩國各簡大臣至朝代其更革。駐日使臣汪鳳藻復書謂：『整頓內治，任朝鮮自為之，我中國不顧干預；貴國既認朝鮮為自主之國，尤不應預其內政。至彼此撤兵，請稽和約專條行之』。中國屢以「朝鮮自主」之文彰諸公牘，而又屢稱朝鮮為藩服，背馳已極；而總署以及外交官不悟其大謬，至啟大爭，以迄喪敗，國中尚鮮明此義者。日本堅不肯撤兵，復書謂：『中日兩國同心預其內治，則朝鮮足以安全；萬不料中國概置不講，而但要我國之退兵！英政府善意調停，而中國膠執殊甚；若因此而啟兵端，實惟貴國執其咎』。蓋其意已決用兵矣。
日本以朝鮮請兵中國，皆閔族所為；惡其執政閔泳駿，遂惡王妃。以執政親中國，疑朝鮮拒日皆中國駐朝總辦袁世凱所為，殊怨袁公；欲藉兵力改革其內政，去泳駿等，收其國權，以遏中國，故堅不肯撤兵。日兵皆據王京要隘，而中國屯牙山兵甚單。袁公屢約志超，電請北洋發戰艦至仁川，並增陸軍駐馬坡以備日本。鴻章始終欲據條約要日本退兵，恐增兵益為日本藉口，終不許；並戒志超勿以兵近王城，妨啟釁。各國使臣居間調停，皆無成議。日使大鳥圭介逼朝鮮完全自主，謝絕中國，朝鮮不敢從。鴻章屢議與日和，而日本索賠款三百萬。朝士大譁，以日本蕞爾，敢抗大邦，宜大張撻伐。樞臣翁同龢握大政，修撰張謇其門生最親者也；力主戰，並力言北洋軍之可恃，乃決備戰，而鴻章意仍不欲失和。朝野益詆鴻章，謂鴻章貳心於日本；其子經方久旅日本，曾納日婦，時綸謂經方為日本駙馬、鴻章與日本姻婭，乃始終言和；及喪敗賠款，猶謂鴻章有意賣國也。當海軍衙門建立時，醇親王奕譞為總理；孝欽后建頤和園，撥海軍經費三千餘萬供建築費，奕譞向將順後，故后尤信任之，海軍費絀，設備多不完，惟鴻章知之深，朝野皆不習外事，謂日本國小不足平，故全國主戰。獨鴻章深知其強盛，逆料中國陸海軍皆不足恃，故寧忍詬言和；朝臣爭劾鴻章誤國，樞臣日責鴻章，乃不得已而備戰，時日軍已久踞朝鮮矣。
日兵既據朝鮮王京，遍佈水雷漢江口，以兵塞王京諸門；凡華人出入必搜索，華僑乃爭內渡。袁公赴仁川還國，駐朝華員均逃歸。六月二十一日，大鳥圭介率兵入王宮，殺衛兵，擄朝鮮王李熙，以大院君主國事。大院君於光緒十一年釋歸，方閒居也。矯王令，流閔泳駿等於惡島，凡朝臣不親日本者皆逐之；事無鉅細，皆決於日人。袁公歸，力言於鴻章以不能不用兵之故；乃以大同鎮總兵衛汝貴率盛軍十三營於天津、盛京副都統豐伸阿統盛京軍發於奉天、提督馬玉昆統毅軍發於旅順、高州鎮總兵左寶貴統奉軍發於奉天。四大軍奉朝命出師，慮海道梗，乃議盡由陸路自遼東行，渡鴨綠江入朝鮮；蓋迂遠甚矣。牙山兵孤懸，援師久不至，鴻章租英商輪「高陞」載北塘防軍輔以「操江」運船，載械赴援。日人預賄中國電報生洩行師期，以兵艦預邀之；截「操江」船，「操江」懸白旗任掠去，日艦「吉野」、「浪速」以魚雷擊「高陞」，沉之。
初，光緒十年立海軍衙門於京師，建旅順、大連灣、威海衛砲臺。十四年，定海軍經制，以丁汝昌為海軍提督；海軍大半閩人，汝昌淮人陸將，孤寄其上，大為閩黨所制，威令不行。左、右翼總兵以下爭挈眷陸居，軍士去船以嬉；每北洋封凍，海軍歲例巡南洋，率淫賭於香港、上海。蓋海軍之廢弛久矣。朝鮮變起，鴻章令「濟遠」兵艦率「揚威」、「平遠」往護朝鮮。及日本兵大集，「濟遠」管帶閩人方柏謙以「濟遠」逃歸。鴻章方冀和，召諸艦悉歸。洎日本擄朝王，絕海道；乃命「濟遠」、「威遠」、「廣乙」先後赴牙山。遇日艦先擊，「廣乙」受殊傷，逃焉。「濟遠」繼逃，日艦「吉野」、「浪速」追之急，方柏謙豎白旗、繼樹日本旗，仍追不已，有水手發砲中日艦。柏謙生還，以捷聞。塞威海東西兩口，而朝鮮海上遂無中國艦隊，日艦縱橫海上；中國但為防海計，不復能爭海上之權矣。湖南巡撫吳大澂自請赴前敵，至威海相砲臺。汝昌率全軍抵旅順，陸軍四大軍俱集平壤，海軍大發，集於大東溝、鴨綠江口。汝昌自坐「定遠」為督船，與日艦相見。戰既酣，「定遠」擊沉其「西京丸」一艘，而中艦「超勇」沉焉。「致遠」最奮戰，與「吉野」、「浪速」相當；「吉野」，日艦之中堅也。「致遠」藥彈盡，督帶粵人鄧世昌素忠勇，閩人素忌之；「致遠」戰酣，閩人相視不救；世昌憤痛，決死敵，乃鼓快車撞「吉野」，思與同盡；「吉野」駛避，「致遠」中其魚雷，鍋裂，遂沉焉；世昌死之，全船皆殉無逃者。而「濟遠」方柏謙不戰而逃，轉舵誤撞「揚威」；壞其舵，行愈滯，日艦至，擊沉之。「濟遠」既逃，「廣甲」從之，「靖遠」、「經遠」、「來遠」不能支。「經遠」管帶陣亡，日人擄焉。諸艦既爭逃，惟「鎮遠」、「定遠」猛戰，日五艦繞攻之，「定遠」轟其「松島」艦，幾沉之；日海軍中將伊東祐亨坐船也。「定遠」亦受重傷，砲械俱盡。日既暮，日艦解圍去。「定遠」等脫歸旅順，「濟遠」已先歸。「廣甲」已抵大連灣，誤觸礁不得出；越日，日艦至，砲碎之。是役，凡失五艦：「致還」、「經遠」、「超勇」、「揚威」、「廣丙」是也；其存者，惟「定遠」、「鎮遠」、「來遠」、「靖遠」、「濟遠」、「平遠」、「廣甲」七艘，已不能軍矣。汝昌立「定遠」敵樓督戰中彈，傷■〈月妥〉仆地；管帶總兵閩人劉步蟾聞戰震悚失次，洋員漢納根代其指揮，始能畢戰。汝昌歸於威海，鴻章命斬方柏謙於旅順；以鄧世昌死事上聞，得旨謚「壯節」。
葉志超軍駐牙山，聞「高陞」被擊沉，聶士成言於志超曰：『海道既梗，牙山絕地不可守；公州背山面江，勢便利，戰而勝可據守以待後援，不勝猶可繞道出也』。志超從之。日兵已逼成歡，士成率五營駐成歡。日前鋒至，迎擊獲勝；日兵大至，以無援敗。趨公州就志超，而志超已先棄公州行。士成追及之；以兵單恐與日軍遇，乃繞道渡大同江，至平壤，與大軍合；兩月始達。志超以成歡之戰殺敵相當，鋪張電鴻章；乃據以入告，獲嘉獎，奏保員弁數百人、賞軍士二萬兩，遂拜總統諸軍之命。
是時，中國軍隊並屯平壤；高麗之舊京也。朝民素親中國，聞大軍至，爭獻酒漿饟軍；而軍士殘暴，奪財物、役丁壯、淫婦女，衛汝貴軍尤甚，朝民大失望。志超抵平壤，統諸軍。志超素庸懦，不足服諸將，汝貴尤貪縱；左寶貴、聶士成皆忠勇善戰，而志超漫無布置。大軍聚平壤，諸將日置酒高會，築壘環砲為固守計。日兵偵探隊至大同江，華軍聚而殲之；繼至者，均逐去。志超以屢獲大捷聞。盛軍夜出哨與毅軍遇，互疑為敵；相轟擊，死傷甚眾。志超聚全軍為嬰城計，日本分道來攻。馬玉崑守大同江東岸，血戰久；汝貴援之，日兵敗去。而左寶貴扼元武門嶺，日兵大隊至。志超將冒圍北歸，寶貴不從；以兵守志超，防其遁去。日軍猛撲寶貴軍，酣戰久，卒不敵。寶貴矢必死，登城指揮。連中砲，墮地猶能言；及城下，始殞；部將死數人。日軍佔元武門，開城以納大軍；志超遍懸白旗，乞緩兵。馬玉崑聞元武門失守，奉志超令速撤軍，乃歸平壤。志超既樹白旗，日人來議受降；志超乞率兵歸，日人拒焉。志超乃率諸將棄平壤北走，日兵邀之於山隘；兵潰，回旋不得出。槍砲齊擊，人馬枕藉，死二千餘人、被擄數百；而將領皆得生逃，軍儲器械、公牘密電盡委之以去。朝鮮境內，華兵絕跡矣。
當大軍屯平壤，朝命諸軍繼發為後援。四川提督宋慶以毅軍發旅順、提督劉盛休以銘軍發大連灣、將軍依克唐阿以鎮邊等軍發黑龍江，皆會於東邊九連城。軍未集，而平壤軍已退，志超率殘軍萬餘人過安州、定州，皆棄不守。聶士成時在安州，以安州山川險峻，宜固守以遏日兵；志超不聽，奔五百餘里，渡鴨綠江入邊止焉。九連城與朝鮮之義州隔水相對，界鴨綠江；大軍既先後入九連城，朝旨奪志超職、衛汝貴逮問，以宋慶接統諸軍。汝貴治淮軍久，以貪謟至提督；援朝時，年六十矣。其妻貽書曰：『君起家戎行，致位統帥；家既饒於財，宜自頤養。且春秋高，望善自為計，勿當前敵』！汝貴守婦誡，益避敵軍。敗逃後，日人獲其書，後引諸教科書以戒國人。宋慶忠勇敢戰，然無調度，非大將才；諸將行輩相若，驟稟節度，多不悅。故諸軍七十餘營散漫無紀，又坐守江北一月以待敵。日軍全據朝鮮，軍實即厚，乃渡江來攻。逮九連城不守，長驅之勢成矣。宋慶駐中路九連城，以聶士成守虎山；九連城要隘也。日軍集於義州，作欲渡狀；中路嚴備之。而日軍乃潛襲上下游，其枝隊出東路渡安平河；依克唐阿棄防走東北，奔寬甸。其義州軍乘夜造浮橋達北岸，銘軍竟不覺；侵曉，日軍於南岸列砲隊護其軍渡橋者數千人。銘軍潰，諸軍從之。獨聶士成尚保虎山，日軍環攻之；士成力不支，退而西。宋慶遣援軍來，而虎山已失；退渡靉河，擠而死者相藉也。宋慶棄九連城，北趨鳳皇城。日軍分隊東下，豐伸阿、聶桂林棄安東，奔岫岩州。於是東起安平河口至安東沿鴨綠江境，皆為日據。宋慶以鳳皇城不可守，退握大高嶺，以守遼陽州，日軍遂佔鳳皇城。時旅順圍急，乃詔宋慶回援旅順；而大高嶺之防，專屬於聶士成。日軍趨寬甸，依克唐阿遁，寬甸及蒲石河諸軍望風潰。日軍分兵三路撲岫岩州，豐伸阿等棄城奔析木城。是時日第二軍已陷金州大連灣，進逼旅順；據東邊之第一軍分兵出遼陽之西，與第二軍會，以斷大高嶺後路。宋慶回援旅順之師屯蓋平，屢搗金州不得進。而豐伸阿、聶桂林駐析木城，日軍駐牽馬河以綴宋慶兵，而分兵撲析木城；豐伸阿、聶桂林奔海城。日軍並逼之，復遁去；關外戒嚴。
其東路聶士成駐大高嶺之軍，直鳳皇城西北；依克唐阿之軍，直鳳皇城東北；呂本元、孫顯寅率盛軍守連山關。日軍至，本元等遁，遂逼大高嶺；士成守備嚴，乃移向草河口，依軍擊敗之。日軍乃棄連山關，聚兵草河口，橫斷聶、依兩軍。聶士成屯分水嶺，以拊日軍之背；依軍夾攻之，陣斬一中尉。鳳皇城日軍以大隊來援，依軍連戰勝之；日軍退守鳳皇城。依克唐阿遣軍會士成趨鳳皇城，大戰於通遠堡，死傷相當。依軍逼靉河日軍，日軍夜襲之，多傷亡；翌日大戰於一面山，右翼兵擊死日軍甚眾。左翼兵先潰，右翼兵不支，遂退；中途遇伏，馬隊統領永山死焉。安東之日軍已西陷海城，遼西危急；詔依克唐阿移軍援遼陽。吉林將軍長順會宋慶軍與日軍相持，互相勝敗。聶士成請自率精銳出敵後往來遊擊，截其饟道，令彼首尾兼顧，敵乃可克也；諸帥不許。士成自率兵過通遠堡，逼雪里站而陣；日軍至，伏兵起擊，走之。鳳皇城日軍大隊至，士成預伏兵、張疑軍以待之，復敗日軍。是時遼東、金、復、海、蓋盡為日本有，山東之威海衛亦熸焉。依克唐阿、長順、宋慶、吳大澂諸軍屢敗於海城，畿疆危迫；詔士成入關衛畿輔，以江蘇臬司陳湜率湘軍二十營代士成守大高嶺。鳳皇城日軍以兵單，故不復出兵四犯，而鳳皇城以北遂鮮戰事矣。
鴨綠江之戰，海軍敗後不復能軍。日軍以兵艦至金州東之貔子窩登岸，以襲旅順。
旅順形勢之險為海疆最，自光緒六年經營軍港、建砲臺，凡十六年，置重兵守焉。東事起，旅順守將宋慶、大連灣守將劉盛休並率所部赴防九連城，鴻章別命提督姜桂題、程允和募新兵守旅順，總兵徐邦道以馬砲隊協守；銘軍分統趙懷益募新兵守大連灣。日軍襲據花園港，餌土人導至貔子窩運馬砲；閱十二日，海陸軍無阻者。徐邦道謂『金州失，則旅順不可守，請分兵逆之』。諸將各不相統，莫之應；邦道自率所部行。懷益部將請往備戰，懷益不許；曰：『吾奉命守臺，不聞赴後路備敵也』。邦道至，固請兵；乃分步隊隨邦道行。日軍大隊至，兵單將不守，電懷益告急；懷益方督所部運輜重渡海作逃計，弗之應也。日軍遂佔金州，進逼大連灣，懷益奔旅順。大連險隘蔽旅順後路，軍儲最厚，懷益預括饟逃；大砲百二十尊、彈砲槍械無算，盡資敵矣。日軍駐大連灣十日，始向旅順。旅順諸將皆倉皇備逃計，懲大連軍儲之資敵，乃先輦糧饟還煙臺，不復作守備矣。營務處道員龔照璵聞金州陷、陸路絕，大懼；渡煙臺至天津。鴻章斥之，乃還旅順。自照璵之逃，軍民皇擾；船塢工匠奪庫款大掠而行，軍中弗問也。旅順六統領不相轄，乃共推姜桂題主之。桂題闇於調度，相顧無措。徐邦道率殘卒歸旅順，憤痛思自效。請增兵，不許；請械，許之。乃率所部拒戰於士城子，大挫日軍。及大隊繼至，邦道軍饑疲無援，乃退兵。照璵先一日乘魚雷艇遁於煙臺，黃仕林、趙懷益、衛汝成先後遁；其部卒肆掠，奪民船而渡。日軍未至，而旅順墟矣。徐邦道孤軍拒戰，傷殘幾盡。
日艦已縱橫海面，其陸軍分踞砲臺，守兵皆逃，徐邦道、張光前、姜桂題、程允和四將雜亂軍中而奔。旅順遂陷焉。
宋慶與日軍相持於海城，日軍攻缸瓦寨，破之；宋軍退守田莊臺。旅順陷後，諸軍均奔復州依宋慶。宋慶命章高元、徐邦道、張光前守蓋州，自率軍北援。日軍撲蓋平，與章高元相持蓋平河上；高元鏖戰甚烈，日軍乃繞攻鳳皇山。張光前聞敵至，先潰；日軍遂佔蓋平，分軍夾攻高元。徐邦道方自牛莊移師還，合高元拒戰；不敵，敗退。姜桂題率銘軍來援，邦道請夜搗蓋平，謀克復，桂題辭焉；諸軍皆退營口，宋慶自率徐邦道、馬玉崑兵萬二千人屯太平山。日軍猛攻之，邦道、玉崑皆力戰，卻之；日大軍並集，邦道等敗退，日軍據太平山。依克唐阿、長順以兵三萬人圖收復海城，屢戰不利；李光久以湘軍至，會邦道攻海城，皆不克。日軍踞海城僅六千人，而宋慶所部四萬人，益以提督唐仁兼駐奉天兵萬六千人，凡五攻海城不能拔。日軍堅守海城綴中國大軍，以便海道擾山東也。
自平壤敗後，朝廷慮淮軍不可恃，乃思用湘軍；故湘將魏光燾、陳湜、李光久等皆令募軍北援。召兩江總督劉坤一至，授欽差大臣，督辦東征軍務，駐山海關；湖南巡撫吳大澂及宋慶副之；大澂已先駐山海關也。大澂率軍圖海城，環海城而軍者六萬餘人。日軍逼遼陽，依克唐阿託詞援遼東，移軍遁，長順隨之。魏光燾敗於牛莊，李光久棄軍逃，死二千餘人、擄八百餘人、軍械甚富。吳大澂棄田莊臺，夜奔入關，將士從風而靡。宋慶方以三萬人屯營口，而軍資皆在田莊臺；及大澂逃，宋慶回軍援之；留蔣希夷守營口，希夷遽棄營口遁去。宋慶扼遼河北岸，日隊盡以所獲砲列遼河南岸猛攻，守岸兵不支；日軍踏冰渡河，宋軍潰而西。於是，遼河以東盡為日有矣。
旅順陷後，海軍提督丁汝昌褫職，仍統海軍駐威海；兵艦既弱，坐守而已。朝廷逮問汝昌，鴻章請以戴罪立功。日艦集大連灣將襲威海，先攻登州，陷榮城；日艦二十五艘環威海口外。海軍方新敗，並匿不出；道員戴宗騫統綏鞏軍駐守北幫砲臺，以分統劉朝佩駐南幫砲臺。日軍奪楓嶺攻南幫後路，朝佩敗奔北臺。汝昌恐砲臺不能守，命卸巨砲機件以歸，免資敵；宗騫持不可。無何，南臺陷；宗騫奔劉公島。日軍踞砲臺，以臺之巨砲俯擊澳內兵艦，別以魚雷艇入口襲擊，中「定遠」，傷甚，駛泊劉公島沉焉。復以魚雷襲「來遠」、「威遠」，沉之。時「來遠」管帶邱寶仁、「威遠」管帶林潁啟，方登陸冶遊未歸也。魚雷管帶王登瀛率魚雷十二艘欲逃出口，日艦追之，並擄焉。海軍水手並登岸噪出，鳴槍過市，聲言向提督乞生路；劉公島中大擾。諸洋員請姑許乞降，以安眾心；汝昌不可。諸洋員與兵輸管帶等已密有成議，欲以眾挾汝昌降。「靖遠」已為砲擊沉，汝昌駐「鎮遠」。軍士擁護軍統領張文宣至汝昌所，噪圍之；營務處道員牛昶炳及各管帶至，相向泣。乃集洋員計事，皆主降。德員瑞乃爾入艙密告汝昌曰：『兵心已變，勢不可為；不如沉船、毀砲臺，徒手降敵，計較得』。汝昌從之，乃令諸將候令同時沉船，諸將不應；汝昌復議命諸艦突圍出，亦不奉命。軍士露刃挾汝昌，汝昌入艙仰藥死。牛昶炳乃集諸將推英員浩威作降書，仍託汝昌語鈐印；命「廣丙」管帶程璧光乘「鎮邊」艇縣白旗詣日軍乞降。日軍既受降，乃以「康濟」艦載汝昌櫬送於煙臺，海軍掃地盡矣。
方東事初起，李鴻章已主和議；及諸城邑相繼陷，朝意亦思言和。十月，侍郎張蔭桓至津，就鴻章議，未決。鴻章命稅務司英員德璀琳東渡，齎鴻章致日相伊藤博文書；抵神戶，日官電達內閣，內閣謂私函非國書、德璀琳非中國大員，非欽派不能與議。璀琳歸，日人謂議和須割地並償兵費四萬萬元，由美國公使居間；乃命侍郎張蔭桓、巡撫邵友濂為全權大臣，赴日本會議，瑞良、顧肇新、伍廷芳、梁誠等從。至廣島，日本命內閣總理大臣伊藤博文、外務大臣陸奧宗光為全權大臣，互校敕書於廣島縣廳；日人謂中國全權之敕書非全權通例，以書告絕。蔭桓等力爭不得，遂歸國。日人致書美使，謂『中國如誠意求和，當派位望素隆之大員，畀以全權，仍可隨時開議』；蓋陰指鴻章也。正月十九日，命鴻章為頭等全權大臣，赴日議和；以王文韶代為直督。美使函告鴻章，言日本來電云：『除先償兵費並朝鮮自主外，若無相讓地土及畫押全權，則使臣可無庸前往』。鴻章請諸朝，許之，鴻章乃行；挈其子經方及美員福世德、參贊羅豐祿、馬建忠、伍廷芳等從。抵馬關，日本全權伊藤博文、陸奧宗光等集馬關，以春帆樓為會議所，互勘敕書。伊藤博文要以大沽、天津、山海關為質，始允停戰；鴻章不可，伊藤執愈堅。鴻章謂若不允停戰，請勿攻大沽、天津、山海關三處，先議和約；伊藤不可。乃先議約。二十八日，鴻章自會議所歸，遇刺客小山豐太郎狙擊，彈傷顴，創甚；日皇深致歉意，遣醫慰治。歐亞輿論頗沸，乃允停戰，不索質地；訂停戰約，惟奉天、直隸、山東暫停戰，以二十五日為限。伊藤以和約十款相要，限四日議覆。鴻章告總署，言日款最要者：一、朝鮮自主；二、奉天南邊各地、臺灣澎湖各島，均割棄；三、賠償兵費三百兆兩。所索過奢，請密告英、俄、法三國公使調停。鴻章先覆伊藤：一、朝鮮自主，須改日本所擬約文；二、奉天南境難割棄；三、賠款三萬萬，非力所及。伊藤復書拒焉，仍促速議；鴻章乃允割奉天之安東、寬甸、鳳皇城、岫岩州四地及澎湖諸島，賠款一萬萬兩。鴻章創已愈，復會議於春帆樓。伊藤再交約稿，於割地款入內減去寬甸，賠款減至二萬萬兩，分六期、七年償清；謂此次約稿，中國但「允」、「不允」兩言而決，勿縻時日。鴻章辯久，伊藤持愈堅，且限四日覆。鴻章電奏，得旨允「可」；乃互簽約，展停戰期二十一日，約互換於煙臺。約文大略：一、朝鮮完全自主。二、奉天南界從鴨綠江溯江抵安平河口至鳳皇城、海城、營口，臺灣、澎湖及所屬島嶼，均割讓日本。三、割讓界務，限一年畢事。四、賠款二萬萬兩，分八次交清。五、人民遷徙，限二年以內；逾期不遷，永為日民。六、開沙市、重慶、蘇州、杭州四口通商。七、換約後三月內撤兵。八、暫佔守威海衛，候賠款清償後撤兵。九、俘虜不得虐待。十、本約批準互換，罷兵。十一、定期在煙臺互換。既簽約，鴻章還天津，稱病不入都，而遣伍廷芳齎和約至。
當鴻章未發時，朝命諸臣議和戰；及割地議起，朝野大憤，臺灣臣民爭尤力。及鴻章成約歸，中外諸臣章奏凡百十上，康有為等數千人上書尤激昂；朝意頗為動，命鴻章改議。鴻章以全權簽約，無更改理，慮騰笑萬國，堅不從。樞臣孫毓汶、徐用儀主速換約；主事何藻翔、羅鳳華上書請戮毓汶等以謝天下，不報。
和局之成，美國為介紹；英人頗陰袒日，而俄、法、德三國滋不平。日據遼東，俄引為大害；三國駐日公使力阻其議，而俄兵艦已紛集日本之長崎及遼海，勢張甚。日、俄本不敵，又新戰中國，斷無餘勇以戰俄，乃隱忍還遼東。三國公使告總署：『遼東地不悉歸，毋批準換約』。時朝廷意猶豫，乃命王文韶、劉坤一議決和戰；文韶等言『瀋陽、京師兩地所關重大，務策萬全。以直隸言，如提督聶士成、總兵吳宏洛、章高元、陳鳳樓等軍均堪一戰；其榆關以迄遼、瀋諸軍，未敢臆斷。今勢成孤注，與未議約前不同；乞飭下諸臣熟議』！朝意乃決簽約。命道員伍廷芳、聯芳為換約使，赴煙換約。日本換約使伊東美久治至煙，謂『更易割遼條約未奉國令，馬關約不可改』。俄艦泊煙臺十艘，將備戰；伊東恐，電請國命，乃從歸遼議。夜半，換約。時王之春以赴俄弔賀專使歸，道出法京，說法干預和約，以臺灣質法，議將成；駐法使龔照瑗密以電鴻章，鴻章慮破和約，乃電促伊藤博文，遂遽換約。四月二十五日，命李經方為割臺灣使，日本以樺山資紀為臺灣總督，於日艦中交割。時日兵尚據遼東，俄、法、德三國嚴詰退兵；日乃索贖遼東費一萬萬兩，徐減至五千萬兩。八月，三國公斷為三千萬兩，日人要贖款清償後三月始撤兵。仍命鴻章與日使林董議還遼約，林董要約四條：一、償款三千萬兩；二、俄、法、德永不得佔東三省，中國亦不得割讓；三、大連灣通商；四、大東溝、大孤山開商埠。議未定，而三國嚴責日本速撤遼東兵；乃僅償款三千萬定約。互換於京師。和議既大定，乃先輸贖遼費三千萬兩。十月，日本撤遼東兵，交還奉天南邊諸城；兵事乃告終焉。
當中國盛時，日本不敢與抗。咸豐庚申中、英之戰敗釁，開五口通商，英、法、俄、美並為有約之國；日本不得與。及伊藤博文來議約，謁李鴻章於天津。李鴻章卑視日本，其貴倨之態，伊藤不能堪，不敢與較；至馬關議約時，伊藤為廷芳言，猶有餘憤。海軍之力倍於日本，以將校驕淫，結黨以脅其帥；丁汝昌非習海軍，不足統馭。平時訓練不力，士卒嬉遊成性；臨戰不能調度，方柏謙輩遇敵先逃，一戰而海軍熸焉。旅順、威海皆天險，經營十餘年，敵至皆委之以去。其後日、俄之戰，殞士卒十餘萬，攻四閱月，僅乃克之；而是役失旅順僅數日，威海相繼陷，軍心先變，汝昌僅以一死免生降之辱。及海軍部立，乃鳩集當時生降逃竄之士，以謀海軍；率先請追卹汝昌，復其官。葉志超以便滑致統帥，屯師平壤，望風先逃；諸軍雲集遼東，散漫無紀，以成敵軍長驅之勢。鴻章始終主和，而樞臣翁同龢與鴻章不睦，軍事既一以責鴻章，而樞臣又陰持其後，鴻章既倉猝備戰，而將帥又皆非才，是役敗後，乃一蹶不復振矣。日人懾於俄、法、德三國之威，忍辱以還遼東，全國引為大恥；資中國賠款以興百政，培力既厚，遂有報俄之役。俄、法、德以仗義歸遼，責報殊奢，而中國復乖於應付。於是俄據旅順、大連灣，英據威海衛，德據膠州灣，法據廣州灣，以互為鈐制；均權之說昌，中國乃不國矣。

        </div>
      </div>
    </div>
  </div>
</div>
<!--update:2025-08-30 09:40:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>