<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,金佗稡编卷一,金佗稡编卷二,金佗稡编卷三,金佗稡编卷四,金佗稡编卷五,金佗稡编卷六,金佗稡编卷七,金佗稡编卷八,金佗稡编卷九,金佗稡编卷十,金佗稡编卷十一,金佗稡编卷十二,金佗稡编卷十三,金佗稡编卷十四,金佗稡编卷十五,金佗稡编卷十六,金佗稡编卷十七,金佗稡编卷十八,金佗稡编卷十九,金佗稡编卷二十,金佗稡编卷二十一,金佗稡编卷二十二,金佗稡编卷二十三,金佗稡编卷二十四,金佗稡编卷二十五,金佗稡编卷二十六,金佗稡编卷二十七,金佗稡编卷二十八,金佗稡编后序,金佗续编卷一,金佗续编卷二,金佗续编卷三">
<meta name="description" content="亦称《鄂国金佗稡编》。传记资料。南宋岳珂撰。28卷。岳飞以忠获戾，身后备遭诋毁，事迹堙没。孝宗时冤案得以平反，其三子霖考于闻见，访于遗卒，搜得部分残存资料，由国子博士顾杞整理出岳飞传记草稿。书未就而霖卒，其子珂继承父志，大访遗轶之文，凡官府案牍及野老所传、故吏所录无不采辑，在顾氏原稿基础上修改加工，涉笔5年，于嘉泰三年(1203)完成是编前25卷。嘉定十一年(1218)，又增《天定录》3卷刻板印行。以嘉兴府岳珂所居金佗坊命名，又因岳飞追封为鄂王，故亦称《鄂国金佗稡编》。是书有《高宗宸翰》3卷，收集高宗手诏">
<title>金佗稡编_岳珂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">金佗稡编</span> <br/>
          作者： <span class="inputVal" id="bkauthor">岳珂</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,完结</span> <br/>
          字数： <span class="inputVal" id="bknum">[book_length]266450</span> <br/>
          说明： <span class="inputVal" id="bkdec">亦称《鄂国金佗稡编》。传记资料。南宋岳珂撰。28卷。岳飞以忠获戾，身后备遭诋毁，事迹堙没。孝宗时冤案得以平反，其三子霖考于闻见，访于遗卒，搜得部分残存资料，由国子博士顾杞整理出岳飞传记草稿。书未就而霖卒，其子珂继承父志，大访遗轶之文，凡官府案牍及野老所传、故吏所录无不采辑，在顾氏原稿基础上修改加工，涉笔5年，于嘉泰三年(1203)完成是编前25卷。嘉定十一年(1218)，又增《天定录》3卷刻板印行。以嘉兴府岳珂所居金佗坊命名，又因岳飞追封为鄂王，故亦称《鄂国金佗稡编》。是书有《高宗宸翰》3卷，收集高宗手诏76则。《鄂王行实编年》6卷，前5卷为编年体岳飞传记，第6卷“遗事”介绍岳飞道德风范及妻、子情况。《鄂王家集》10卷，有岳飞奏议、公文、诗词、题记等167篇。《吁天辨诬》6卷，对岳飞遭毁谤、诬陷的5个问题进行辨解。《天定录》3卷，乃宋廷为岳飞平反、定谥、追封、改谥等一系列文件。是书所记或限于资料，或依据传闻，于高宗与岳飞的矛盾多有掩饰，对岳飞亦有虚美之词，不免有难以凭信之处。然作者于秦氏父子恣意玷污青史之余，穷搜冥索，获得不少原始文件与资料，使岳飞及岳家军部分事迹得以恢复真相，于南宋初和战两派之争提供了重要史料，对宋代政治、经济、军事、文化及金史研究均有参考价值。原刻久佚，元至正二十三年(1363)重刻，有陈基序，明嘉靖刻本仍其旧。清光绪七年(1881)浙江书局刻本最为流行。1989年中华书局将是书与《续编》合编出版，此本以传世各本及他书互校，并详加注释，是目前最佳之本。</span> <br/>
          封面： <span class="inputVal" id="bkimg">Z_7070.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]金佗稡编
[book_author]岳珂
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,完结
[book_length]266450
[book_dec]亦称《鄂国金佗稡编》。传记资料。南宋岳珂撰。28卷。岳飞以忠获戾，身后备遭诋毁，事迹堙没。孝宗时冤案得以平反，其三子霖考于闻见，访于遗卒，搜得部分残存资料，由国子博士顾杞整理出岳飞传记草稿。书未就而霖卒，其子珂继承父志，大访遗轶之文，凡官府案牍及野老所传、故吏所录无不采辑，在顾氏原稿基础上修改加工，涉笔5年，于嘉泰三年(1203)完成是编前25卷。嘉定十一年(1218)，又增《天定录》3卷刻板印行。以嘉兴府岳珂所居金佗坊命名，又因岳飞追封为鄂王，故亦称《鄂国金佗稡编》。是书有《高宗宸翰》3卷，收集高宗手诏76则。《鄂王行实编年》6卷，前5卷为编年体岳飞传记，第6卷“遗事”介绍岳飞道德风范及妻、子情况。《鄂王家集》10卷，有岳飞奏议、公文、诗词、题记等167篇。《吁天辨诬》6卷，对岳飞遭毁谤、诬陷的5个问题进行辨解。《天定录》3卷，乃宋廷为岳飞平反、定谥、追封、改谥等一系列文件。是书所记或限于资料，或依据传闻，于高宗与岳飞的矛盾多有掩饰，对岳飞亦有虚美之词，不免有难以凭信之处。然作者于秦氏父子恣意玷污青史之余，穷搜冥索，获得不少原始文件与资料，使岳飞及岳家军部分事迹得以恢复真相，于南宋初和战两派之争提供了重要史料，对宋代政治、经济、军事、文化及金史研究均有参考价值。原刻久佚，元至正二十三年(1363)重刻，有陈基序，明嘉靖刻本仍其旧。清光绪七年(1881)浙江书局刻本最为流行。1989年中华书局将是书与《续编》合编出版，此本以传世各本及他书互校，并详加注释，是目前最佳之本。
[book_img]Z_7070.jpg


[book_chapter]金佗稡编

[book_title]提要
【臣】等谨案金佗稡编二十八卷续编三十卷宋岳珂撰珂有九经三传沿革例已着録是编为辨其祖岳飞之寃而作珂别业在嘉兴金佗坊故以名书稡编成於嘉定戊寅续编成于绍定戊子稡编凡高宗宸翰三卷鄂王行实编年六卷鄂王家集十卷吁天辨诬五卷天定録三卷吁天辨诬者记秦桧等之鍜链诬陷每事引当时记载之文如熊克中兴小纪王明清挥尘录之类而珂各系辨证天定録者则飞经昭雪之後朝廷复爵褒封谥议诸事也续编凡宋高宗宸翰摭遗一卷丝纶传信録十一卷天定别録四卷百氏昭忠録十四卷丝纶传信録者飞授官制劄及三省文移劄付天定别録者岳云岳雷岳霖岳甫岳琛等辨诬复官告制劄及给还田宅诸制百氏昭忠録者飞历阵战功及历官政绩经编於国史及宋人刘光祖等所作碑刻行实黄元振等所编事蹟以次彚叙者也其宸翰拾遗中舞剑赋乃唐乔潭之作因高宗御书以赐故亦载焉编首自序称况当规恢大有为之秋鱼复之图谷城之略岂无一二可俎豆於斯世捡其所当行稽其所可验而勿祖之刍狗之已陈云云殆开禧败衂之後端平合击已前时局又渐主战故珂云尔也其书岁久散佚元至正二十三年重刻於浙江行省陈基为之序又有戴洙後序称旧本佚缺徧求四方得其残编断简参互考订始见成书故书中脱简阙文时时而有明嘉靖中刻本并仍其旧今无从考补亦姑仍嘉靖旧刻録之焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
古者传书有公私之异五十九篇上世之书也则更写竹简悉上送官藏名山而副京师盖非金鐀石室之故文不得以并录一家之记载若可以备史阙矣掘笔废纸仅得不泯而着书遗札虽关国大议如封禅者亦必竢诏求而後彻闻书之不可苟传如此开阳刻经亶存六艺亲藩请史弗畀权谋着之旧章杂见可考越自铭碣起汉着録盛唐而後世之潜德幽光或者托植楹之遗以诒久集録固多见矣文词之富着作之工亦惟与桮棬之泽俱传于家岂非疏戚缅殊观览随变孝子慈孙之用心固不得以责涂人之如巳而徇时弃置视物重轻於蜡车覆瓿亦出於理之或至者欤嗟虖事病於违时谊信於同欲断壶而致千金之用人固未必逆信酸咸土炭顾嗜者或均取焉盍亦观诸理而已世固有问百年之血食而推其余烈考前人之逸事以上之史官况当规恢大有为之秋鱼复之图谷城之畧岂无一二可俎豆於斯世摭其所当行稽其所可验而勿视之刍狗之已陈则虽公天下之传可也珂试守檇李之明年始刻家世吁天之书于郡塾即汉制佩章之义稡五编为一名之曰金佗惟先王勲在王家名在国史遗蹟之存者文昌章公固尝传而上之朝既碑之襄阳又梓之江夏当世名公钜卿拊膺兴怀盛心激烈尚欲作九原而起之也其忍以遗孤之不肖遂即人而废其言乎故刻传不疑而豫比於罔罗放失之助厉世开功名者或将有考焉耳不然写琬琰积缣缃犹珂之私书也而何敢辱郡故府之藏嘉定着雍摄提格岁橘涂初吉珂谨序
宋高宗承祖宗之绪虽间关播越退保江南然与汉光武不阶尺土者异矣而靖康之敌又非新室赤眉之比南渡将相肺腑爪牙之臣亦非若曩时冯异仗劒而崛起者加以重熙累洽之仁渐摩浸渍沦肤浃髓垂二百年一旦两宫蒙尘宗社为墟中原父老日夜欷歔思宋不减三辅然光武弟兄徒步南阳左袒一呼尽复高皇帝旧物其故何哉盖光武知人明见万里高宗举国听於权臣故回溪之败冯异之罪小朱仙镇之捷岳飞之功大光武不以一挫之失忘远图故异卒以再造之功兴汉室高宗不能因战胜之锋用岳飞而徇主和之议任秦桧故以恢复自任者适足以媒忌嫉之口以忠贞许国者卒无以逃鍜链之祸夫所贵乎中兴之主者不以其能雪父兄之耻光祖考之烈乎今举垂成之业而弃之使冯异君臣专美於千载岳飞父子衔寃於地下此孝子忠臣所以读金佗稡编者未尝不为高宗惜也飞父子没余二十年孝宗受禅其孙珂实始以吁天辨诬録诣阙诉上由是诏赐坟庙复爵位颁封谥禄遗孤时高宗为太上皇犹及见之吾意其北望旧京必恨不诛秦桧以谢天下呜呼已无及矣编总若干卷今江浙行中书平章政事兼同知行枢密院事吴陵张公命断事官经?吴郡朱元佑重刻且曰西湖书院岳氏故第也宜序而藏诸至正二十三年三月甲子左右司郎中临海陈基序

[book_title]金佗稡编卷一
钦定四库全书
金佗稡编卷一
宋　岳珂　撰
高宗宸翰上
绍兴四年
春三月先臣奏请先复襄邓六郡以图中原会方议通金好重於深入乃赐御札命先臣毋出李横所守界
勅岳飞稔卿忠义之心通于神明故兵不犯令民不厌兵可无愧於古人矣今朝廷从卿所请已降画一令卿收复襄阳数郡惟是服者舍之拒者伐之追犇之际慎无出李横所守旧界却致引惹有悞大计虽立奇功必加尔罚务在遵禀号令而已收复之後安辑百姓随宜措画使可守御不致班师之後复有疎虞始可回军依旧屯驻朕当重寘赏典以旌尔功故兹笔喻无慢我言十四日
刘光世请措置荆襄诏不许第令整兵以为先臣援复赐御札
敕岳飞具省出师奏以卿智勇必遂克敌更在竭力致身早见平定近刘光世乞行措置荆襄朕已命卿岂易前制但令光世严整步骑以为卿援缓急动息可行关报也亦当令卿将佐等知庶可益壮军心鼓勇士气所向无前孰能御哉廿一日
夏五月进兵襄阳克之捷闻廷议犹患其难守赐御札问方畧
敕岳飞朕具闻卿已到襄阳李成望风而退朕虽有慰于心而深恐难善其後此贼不战而归其理有二一以卿纪律素严士皆效死故军声远振其锋不可当一乃包藏祸心俟卿班师彼稍就绪复来扰劫前功遂废卿当用心筹画全尽之策来上若多留将兵唯俟朝廷千里馈粮徒成自困终莫能守适足以为朕忧不知李成在彼如何措置粮食修治壁垒万无刘豫肯为运粮之理今既渡江屯泊何所及金国伪齐事势强弱卿可以厚金币密遣间探的确具闻盖国计之所在也故兹笔喻深宜体悉
李成益兵请战又大败复赐御札问方畧及谕先臣为诱敌之计
具省卿奏李成益兵而来我师大获胜捷乃卿无轻敌之心有勇战之气之所致也因以见贼志之小小耳朕甚慰焉此月九日尝降亲笔令卿条画守御全尽之策若少留将兵恐复为贼有若师徒衆多则馈饷疲劳乃自困之道也卿必有以处焉及密遣间探要知金敌伪齐事势强弱点集次第想已必逹卿宜筹画良策来上庶几不废前功也将来议定卿若班师将今留人马亦权暂少留作守城之夫计其余设伏而卿亦少留近境要当致彼贼师再来并力掩击剿除而後虽真实少留人马彼亦不敢有所侵犯也卿更筹之朕不遥制冬十一月敌合兵大举入寇边报急赐御札趣先臣提兵东下
近来淮上探报紧急朕甚忧之已降指挥督卿全军东下卿夙有忧国爱君之心可即日引道兼程前来朕非卿到终不安心卿宜悉之
十二月提军趋合肥赐御札抚问
卿义勇之气震怒无前长驱济江威声远畅宜奋杨於我武务深得於敌情既见可乘之机即为捣虚之计眷兹忠畧岂俟训言深念勤劳往加抚问
绍兴五年
夏四月奉诏平湖寇杨么至长沙赐御札
近得奏知卿巳至潭州时方盛暑将士良劳朕以湖湘之寇逋诛累年故特委卿为且招且捕之计欲使恩威并济绥靖一方闻卿到彼措画得宜朕甚嘉之然今去防秋不远若此寇既平则可以专意扞敌更宜多筭决致成功此朕所望於卿者其他曲折张浚既至军前可就议也二十三日
六月大破杨么等寇湖湘悉平赐御札褒宠
比得张浚奏知湖湘之寇悉已肃清纾朕顾忧良用欣惬非卿威名冠世忠畧济时先声所临人自信服则何以平积年啸聚之党於旬朝指顾之间不烦诛夷坐获嘉靖使朕恩威兼畅厥功茂焉腹心之患既除进取之图可议缅思规画嘉叹不忘然恐招抚之初人怀反侧更宜绥辑以安衆情措置得宜彼自驯扰浚必巳与卿计之熟矣或有陈请可具奏来
湖湘平还屯武昌赐御札戒先臣豫备
敕岳飞武昌控制上流淮甸只隔一水可多方措置遣得力人间探无使寇攘窥伺即今动息如何莫谓未有警报而缓图之事不素定难以应猝卿其用心体国万一有警当极力扞御乘势扫戮无少疎虞即卿之功日具的实动息奏来十四日
绍兴六年
春诏宰臣张浚出视师赐御札
朕以寡昧之资履囏难之运虽夙宵自励冀恢复於丕基而奸宄未销尚凭陵於方夏殆欲亲蒙矢石身属櫜鞬报两宫迁越之雠拯百姓流离之苦坐薪尝胆疾首痛心十年于兹终食屡叹今委宰辅督护戎昭而卿以柱石之资总貔虎之衆居怀愤激期于荡平然念王者之师本於伐叛天下之将专以靖民俾号令之申严慰云霓之徯望毋窥近效有害成功必使部伍无譁田闾不扰副我抚绥之意共成戡定之功舍爵策勲朕不敢忽故兹亲笔卿宜悉之
张浚既出视师复赐御札申谕眷倚之意
朕以父兄蒙尘中原?没痛心尝胆不敢遑宁巳命相臣往专经画正赖尔等深体此怀各奋精忠勉图报效傥有几会无或後时所冀二圣还归故疆恢复用副朕平日眷待责成之意
二月督府议进屯以图中原先臣遂移镇襄阳赐御札令勉谕将佐
朕惟国之用武必据形胜以为地利今西南之重实占上游旣已委卿移屯要害深图战守之计卿宜以朕此意敦喻将佐抚劳士卒勉思忠义戮力一心叶赞事几庶克攸济有功必报朕不汝忘赐岳飞并本军将佐等三月丁母周国夫人姚氏忧赐御札趣先臣起复
比阅军中奏知卿奄遭内艰倚注之深良用震怛然人臣大义国尔忘家移孝为忠斯为两得已降制命趣卿起复卿宜体几事之重畧常礼之烦无用抗辞即祗旧服乘吏士锐气念家国世雠建立殊勲以遂扬名显亲之美斯孝之至也故兹亲笔谅悉至怀
秋先臣将按边朝廷患给饷者不时至赐御札命按举功辠以寘赏罚
朕将遣大兵控临边境军须调度不可愆时应守令监司措置饷运不扰而办者卿可具名来上当议襃擢其或不?致误国事亦即按劾以闻邦有常刑朕不敢贷九月还至武昌伪齐兵犯淮西有诏提军东下时先臣目疾甚张浚以闻诏遣僧中印皇甫知常驰至军疗眂赐御札劳问且趣其师
近张浚奏知卿病目已差医官为卿医治然戎务至繁边报甚急累降诏旨促卿提兵东下卿宜体朕至怀善自调摄其他细务委之僚佐而军中大计须卿决之如兵之在远者自当日下抽还赴此期会想卿不以微疾遂忘国事朕将亲临江浒矣卿并悉之
淮西寇已遁赐御札止先臣东援之师且劳问目疾
比屡诏卿提兵东下今淮西贼遁未有他警巳谕张浚从长措置卿之大军未须遽发也如闻卿果以目疾为苦不至妨军务否近差医者疾驰往卿所看视卿宜省思虑慎药饵安静调养至於求闲之请非朕所知虽累请无益也故兹亲笔以示眷怀
前诏未拜先臣巳力疾提军至九江奏至玉音宣谕辅臣以先臣有尊朝廷之义复赐御札嘉奬且命为乘机进取之计
闻卿目疾小愈即提兵东下委身徇国竭节事君於卿见之良用嘉叹今淮西既定别无他警卿更不须进发其或襄邓陈蔡有机可乘即依张浚巳行事理从长措置亦卿平日之志也故兹亲诏卿宜知悉
冬先臣奉诏遂出师襄汉赐御札
览奏知卿出师汉上规模素定必不徒行方冬远涉将士良苦卿更勤加抚劳用副朕意
师至襄汉赐御札抚问且谕以勉力远图之意
卿志存忧国义专报君式总兵戎再临襄汉顾霜露之冒犯想徒御之勤劳深副简知自宜神相朕当食而叹中夜以思非我忠臣莫雪大耻所祈勉力用究远图卿目疾迩来更好安否故兹亲谕想宜悉之
初先臣下商虢至长水得粮凡十七万俘获甚衆会淮西有警遂还至是复与伪齐战于何家寨于白塔于牛蹄皆大捷赐御札奬谕且申述前功
卿学深筹略动中事机加兵宛叶之间夺险松柏之塞仍俘甲马就食糗粮登闻三捷之功实冠万人之勇朕方申严漕挽督责计臣俾远赴於师期庶士无於饥色卿其胜敌益戒用心愈刚毋少狃於前劳用克当於大敌但使先声後实我武既扬将见左枝右捂敌人自病朕所望者卿其勉旃
十二月大雪苦寒遣赐器物传宣抚问兼赐御札
战鞍绣鞍各一对龙涎香一千饼龙茶一合灵宝丹一合铁简一对赐卿至可领也
降枪様至军中赐御札
卿军中见用长枪似未尽善此物须是銛利劲决即用之借助人力今降様去可依此制造尽改旧様不用十五日
绍兴七年
春既下诏招?敌官吏乃赐先臣御札令以德音檄谕
朕惟中原官吏皆吾旧臣迫於敌威中致睽絶岂弃君而从敌实权时以保民罪由朕躬每深自咎傥能怀忠体国率衆来归当议因其官爵更加褒宠罪无大小悉与寛除天日所临朕言必信故兹亲笔所宜悉之卿可作恭被亲笔手诏移檄中原州县官吏
复赐御札命先臣招谕伪齐亲党
刘豫亲党有能察时顺理以衆来归自王爵以下皆所不吝罪无大小一切寛贷卿可多遣信实之人宣谕朕意
三月先臣扈跸至建康召至寝合玉音宣谕曰中兴之事朕一以委卿先臣顿首奉诏时刘光世罢兵未知所付圣意属先臣议既定赐御札令付王德等
朕惟兵家之事势合则雄卿等久各宣劳朕所眷倚今委岳飞尽护卿等盖将雪国家之耻拯海内之穷天意昭然时不可失所宜同心恊力勉赴功名行赏答勲当从优厚听飞号令如朕亲行傥违斯言邦有常宪先臣旣奉诏复抗疏论恢复大计时秦桧力主和议闻先臣将合师北讨惧其成功谋夺所领光世军从中沮挠前议遂寝乃赐御札
览奏备悉俟卿出师有日别降处分淮西合军颇有曲折前所降王德等亲笔须得朝廷指挥许卿节制淮西之兵方可给付仍具知禀奏来
先臣至督府与张浚论刘光世军力言张俊吕祉王德皆不可付恐士心不服或以致变浚疑其有自营得军意先臣乃即上章乞解兵柄赐御札慰谕且封还奏劄
奏劄复还卿国事至重要当子细商量期於有济可速起发见张浚仍具奏来
先臣复上奏恳免乞持余服赐御札封还元奏
再览来奏欲持余服良用愕然卿忠勇冠世志在国家朕方倚卿以恢复之事近者探报贼计狂狡将窥我两淮正赖日夕措置有以待之卿乃欲求闲自便岂所望哉张浚已过淮西视师卿可亟往商议军事勿复再有陈请今封还元奏故兹亲笔宜体至怀
先臣恳免不止诏遣中使宣诣张浚所议军事赐御札再还元奏
比降亲笔喻朕至意再览卿奏以浑瑊自期正朕所望於卿者良深嘉叹国家多事之际卿为大臣所当同恤见遣中使宣卿赴张浚处详议军事传曰将相和则士豫附卿其勿事形迹以济功勲今再封还来奏勿复有请
先臣议事毕奉诏还屯复上奏以为贼豫逋诛叛据中土岁月滋久民困日深宜及时攻取以除腹心患乞不假济师止以本军进取赐御札褒谕
览卿来奏备见忠诚深用嘉叹恢复之事朕未尝一日敢忘于心正赖卿等乘机料敌力图大功如卿一军士马精锐纪律修明鼓而用之可保全胜卿其勉之副朕注意
秋七月张俊杨沂中之旨至淮西郦琼等果大噪不服遂杀吕祉以全军叛降伪齐赐御札谕先臣招捕
国家以疆场多虞已及防秋比降指挥除张俊为淮西宣抚使杨沂中为制置使而庐州统制官郦琼意谓朝廷欲分其兵马遂怀反侧不能自安於八日胁衆叛去朕巳降诏开谕招抚兼遣大兵如无归意即行掩捕卿宜知悉比览裁减官吏奏状知卿体国爱民之意深契朕心嘉叹无巳
金佗稡编卷一

[book_title]金佗稡编卷二
钦定四库全书
金佗稡编卷二
宋　岳珂　撰
高宗宸翰中
绍兴七年
先臣前奏乞以本军进讨刘豫既奉诏方整兵北乡复上奏请建都上游以瞰中原以示圣意之所乡会淮西军变因赐御札报谕令竢机会
览卿来奏备见爱君忠义之诚朕怀国家之大耻竭尽民力以养兵训戎恢复之事未尝一日少忘于心但以近者张浚谋之不臧淮西兵叛事既异前未遑亟举而议者谓朕当不常厥居使敌人莫测建康临安以时往来固不害为恢复之图也唯俟几会以决大策地远不得与卿面言卿其益励壮猷副朕责成之意
先臣奉诏不复出师第行边备守朝廷犹以上流为虑赐御札令先臣饬备
卿盛秋之际提兵按边风霜已寒征驭良苦如是别有事宜可密奏来朝廷以淮西军叛之後每加过虑长江上流一带缓急之际全藉卿军照管可更戒饬所留军马训练整齐常若寇至蕲阳江州两处水军亦宜遣发以防意外如卿体国岂待多言
先臣奉诏以舟师屯九江为淮浙声援既至赐御札抚问且遣馹使燕劳宣谕圣意
比降旨令卿领兵应援淮浙庶几王室尊安中外宁谧闻卿即日就道已屯九江悯劳跋履之勤良用嘉叹今遣江谘赐卿茶药酒果及燕犒将士仍令谕朕委曲之意卿其悉之
绍兴八年
秋奉诏入觐时金人方议通好先臣因赐对力言敌情不可信和好不可恃相臣谋国不臧恐贻後世讥议及还屯饬备益严已而卒许敌和赐御札报谕因其戒谨之意复寓圣训
朕昨与卿等面议金国讲和事今金人已差张通古萧哲前来议和朕以梓宫未还母兄宗族在远夙夜痛心不免屈意商量然皆卿等戮力练兵国威稍振是致敌人革心如此卿等之功朕岂可忘若境土来复自今尤当谨饬边备切宜体朕此意益加训练兵马常作不虞之戒以图永久安固付此亲札想宜知悉
朝廷得金人书归我河南地赐御札报谕归功先臣
今月二十七日已得大金国书朕在谅隂中难行吉礼止是宰执代受书中无一须索止是割还河南诸路州城此皆卿等扶危持颠之效功有所归朕其可忘尚期饬备以保全勲故兹亲札各宜体悉
绍兴九年
朝廷以金好方密赐先臣御札令毋得过界招纳
朕委任卿严饬边备唯是过界招纳得少失多巳累行约束丁宁详尽今後虽有三省密院文字亦须缴奏不得遣发付此亲札想宜体悉
绍兴十年
朝廷得谍报金人果有意叛盟赐御札令饬备
昨因敌使至虑传播不审妄谓朝廷专意议和是用累降旨严饬边备近据诸路探报敌人举措似欲侵犯卿智谋精审不在多训更须曲尽关防为不可胜之计斯乃万全朕比因伤冷作疾凡十日不视朝今则安和无事虑贻卿远忧故兹亲诏想宜知悉
夏五月金人大举入寇先臣闻警即奏乞面陈机密会已诏与诸大帅进兵赐御札不许趣先臣乘机破敌仍问至计
览卿来奏欲赴行在奏事深所嘉叹况以戎事之重极欲与卿相见但敌兵在近事机可乘已委卿发骑兵至陈许光蔡出奇制变因以应援刘錡及遣舟师至江州屯泊侯卿出军在近轻骑一来庶不废事卿忧国康时谋深虑远必有投机不可淹缓之策可亲书密封急置来上朕所虚伫也遣此亲札想宜体悉
时河南尽?复诏趣先臣与诸大帅进兵赐御札令乘机措置招纳
金人过河侵犯东京复来占据巳割旧疆卿素藴忠义想深愤激凡对境事宜可以乘机取胜结约招纳等事可悉从便措置若事体稍重合禀议者即具奏来付卿亲札想宜体悉
刘錡据顺昌以抗金先臣奉诏即遣张宪姚政赴敌未至复赐御札命应援关陕河北以图京师
金人背约乌珠见据东京刘錡在顺昌虽屡有捷奏然孤军不易支吾已委卿发骑兵策应计已遣行续报萨拉噶犯同州郭浩会合诸路扼其奔冲卿之一军与两处形势相接况卿忠义谋畧志慕古人若出锐师邀击其中左可图复京师右谋援关陕外与河北相应此乃中兴大计卿必已有所处唯是机会不可不乘付此亲札想宜体悉
先臣既遣张宪姚政至顺昌光蔡援刘錡具以奏闻未至六月复赐御札趣遣兵
刘錡在顺昌府扞御金兵虽屡杀获其兵势源源未巳卿依已降诏旨多差精锐人马火急前去救援无致敌势猖狂少落奸便不得顷刻住滞六月六日已时
先臣之奏未至复赐御札趣遣兵
已降指挥委卿遣发军马往光蔡以来策应刘錡以分敌势缘錡首与敌人相角稍有挫衂即於国体士气所系非轻卿当体国悉力措置无致少失机会付卿亲札想宜体悉
先臣遣张宪姚政之奏既至因复请诣在所面陈机密赐御札不许令并力破敌
览卿奏已差发张宪姚政军马至顺昌光蔡深中机会卿乞赴行在所奏事甚欲与卿相见缘张浚亲率大兵在淮上已降指挥委卿统兵并力破敌卿可疾速起发乘此盛夏我兵得利之时择利进取候到光蔡措置有绪轻骑前来奏事副朕虚伫也付此亲札想宜体悉诏以先臣屡请觐虑妨乘机驿遣李若虚诣军前议事赐御札令先臣审处机会且谕以委任之意
金人再犯东京敌方在境难以召卿远来面议今遣李若虚前去就卿商量凡今日可以乘机御敌之事卿可一一筹画措置先入急递奏来据事势莫须重兵持守轻兵择利其施设之方则委任卿朕不可以遥度也盛夏我兵所宜至秋则彼必猖獗机会之间尤宜审处遣亲札指不多及
朝廷以顺昌为忧复赐御札趣巳遣之兵仍令济师
累降诏旨令发精锐人马应援刘錡今顺昌与敌相对日久虽屡杀获恐人力疲困不便卿可促其已发军马或更益其数星夜前去恊助刘錡不可少缓有失机会卿体朕此意仍具起发到彼月日奏来六月十二日初先臣召对罢诣资善堂见孝宗皇帝英明雄伟退而叹曰中兴基本其在是乎时储极虚位天下寒心权臣媢忌人言在廷莫敢倡议先臣独念圣眷优渥不敢爱身思欲尽言以报至是金再叛盟先臣洒泣厉衆即日北讨将行数请面陈冀以感动上听会诏趣进兵不许乃密为亲书奏上之大畧以为今欲恢复必先正国本以安人心然後不常厥居以示不忘复雠之志奏至宸衷感悟赐御札褒嘉会刘錡战退三路都绕龙虎等军因谕先臣以捣虚断後之策
览卿亲书奏深用叹嘉非忱诚忠谠则言不及此卿识虑精深为一时智谋之将非他人比兹者河南复?日夕怆然比遣兵渡淮正欲密备变故果致俶扰刘錡战退三路都统龙虎等军以捷来上顾小敌之坚深轸北顾之念卿可附近乘此机会见可而进或掎角捣虚或断後取援攻守之策不可稽留兵难遥度卿可从宜措置务在取胜用称引望巳进卿秩并有处分想已逹矣建不世之勲垂名竹帛得志之秋宜决策於此他处未曾谕旨今首以诏卿蔽自朕意想宜体悉十一日先臣得顺昌府陈规所申复亲提兵进援奏至赐御札褒嘉仍谕以进取之计
览卿六月二十二日奏得顺昌府陈规所申见亲提兵前去措置可见卿忠义许国之诚嘉叹不巳今敌兵虽退若不乘时措置恐他时愈见费力已令张俊措置亳州韩世忠措置宿州淮阳军卿可乘机进取陈蔡就闰六月终一切了毕候措置就绪卿可轻骑一来相见也刘錡既又战退乌珠等军复赐御札趣先臣进兵乘机决胜
刘錡在顺昌屡捷乌珠亲统精骑到城下官军鏖击狼狈遁去今张俊提大军在淮西韩世忠轻骑取宿卿可依累降处分驰骑兵兼程至光蔡陈许间须七月以前乘机决胜冀有大功为国家长利若稍後时弓劲马肥非我军之便卿天资忠智志慕古人不在多训十九日三更
提兵至蔡州赐御札抚劳仍谕圣意
览卿奏提兵已至蔡州暑行劳勩益见忠诚许国嘉叹无已朕意初欲擒取渠魁庶几羣党自溃两国生民有息肩之期然军情敌势必巳在卿目中迟速进退卿当审处所宜廿八日
闰六月张宪复颍昌府先臣亲帅大军去蔡而北赐御札嘉奬仍谕以委寄之意
览卿奏克复颍昌已离蔡州向北措置大帅身先士卒忠义许国深所嘉叹然须过为计虑敌怀虿毒恐至高秋马肥不测豕突当使许蔡遗民前期保聚大军进退之宜轻重缓急尽以委卿朕不从中御也初三日举兵过蔡所乡破竹军声大振又遣杨成复郑州张宪复陈州捷闻赐御札奬谕且遣中使宣劳仍寓圣训
览卿奏知己遣兵下郑州自许陈蔡一带形势皆为我有又大军去敌寨止百余里想卿忠义许国之心必期殄灭残敌嘉叹无巳然敌计素挟狙诈虽其奸谋不能出卿所料更在明斥堠谨间谍乘机择利必保万全兵事难以隃度迟速进退朕专付之卿也巳差中使劳卿一军未到间卿有所欲前期奏来入觐无早晚但军事可以委之僚属即便就途遣此亲札想宜体悉
先臣因奏捷归功诸将会遣中使诏赐王贵等袍带各一以褒其功赐御札命先臣给付
朕尝闻卿奏称王贵张宪徐庆数立战效深可倚办方今正赖将佐竭力奋死助卿报国以济事功理宜先有以旌赏之其王贵等各赐捻金线战袍一领金束带一条至可给付也十二日
先臣进兵郾城赐御札抚问仍令措置屯守蔡颍
得卿奏提兵在道暑行劳勩朕念之不忘狂敌尚在近境今已入秋预当严备以防豕突蔡颍旧隶京西今专付卿措置当分兵将屯守防扞并谋絶其粮道使敌有腹背之顾在卿方畧随宜处画朕久欲与卿相见事毕轻骑一来为佳余候面议遣此亲札想宜体悉
乌珠与其龙虎大王等会于东京议以为诸帅皆易与独先臣孤军深入且有河北忠义响应之援其锋不可当欲诱致其师并力一战於是朝廷得谍报大以先臣军为虑亟赐御札令俟隙并举
近据诸处探报及降敌面奏皆云乌珠与龙虎议定欲诱致王师相近汴都并力一战卿切须占稳自固同为进止敌或时遣轻骑来相诱引但挫其锋勿贪小利堕其诡计俟有可乘之隙约定期日合力并举以保万全二十七日
秋七月师在颍昌先臣以轻兵屯于郾城张应韩清复西京赵俊复赵州孟邦杰复南城军梁兴董荣复绦州垣曲县遂复王屋李宝孙彦战于曹州于宛亭县于渤海庙皆大捷中原震响乌珠并兵于东京复以其盖天龙虎大王及昭武大将军韩常之兵寇郾城先臣帅戱下迎击大破之乌珠复收兵求战又大败杀其大酋鄂尔多贝勒赐御札嘉奬
览卿七月五日及八日两奏闻敌并兵东京及其将率衆侵犯已获胜捷卿以忠义之气独当强敌志在殄灭其衆朕心深所倾属巳遣杨沂中悉军起发自宿亳前去牵制闻刘錡亦已进至项城卿当审料事机择利进退全军为上不妨图敌又不堕彼奸计也遣此亲札谅深体悉
郾城屡胜乌珠歛兵退却捷继至复赐御札褒谕申述前功
览卿奏八日之战敌以精骑冲坚自谓奇计卿遣背嵬游奕迎破其锋戕其将领实为隽功然大敌在近卿以一军独与决战忠义所奋神明助之再三嘉叹不忘于怀此已遣杨沂中全军自宿泗前去韩世忠亦出兵东向卿料敌素无遗策进退缓急之间可随机审处仍与刘錡相约同之屡已喻卿不从中御军前凡有所须一一奏来七月廿二日
乌珠兵十二万退屯临颍小校杨再兴以三百骑至小商桥与敌遇大破其师乌珠愤其败遂攻颍昌先臣命臣云以背嵬援王贵战于颍昌城西敌衆大败杀乌珠之子婿统军上将军夏金吾等凡六人俘馘万计得其雪护阑马及金印七钮以献乌珠仅以身免副统军尼雅满重创舆至东京而死中原大震先臣乘胜进兵朱僊镇乌珠收溃兵对垒而陈先臣亟奏乞乘机破灭渠魁以复故壤赐御札报谕仍寓嘉叹之意
览卿奏乌珠见聚兵对垒卿欲乘时破灭渠魁备见忠义之气通于神明郤敌兴邦唯卿是赖已令张俊自淮西韩世忠自京东择利并进若敌势穷蹙便当乘机殄灭如奸谋诡计尚有包藏谅卿亦能料敌有以应之杨珪自敌中逃归有所见事宜今録本付卿亦欲一知也遣此亲札想宜体悉
金佗稡编卷二

[book_title]金佗稡编卷三
钦定四库全书
金佗稡编卷三
宋　岳珂　撰
高宗宸翰下
绍兴十年
敌昭武大将军韩常既失夏金吾畏罪不敢还以兵五万屯长葛密遣使愿以其衆降先臣遣贾兴报许之乌珠复聚兵十万拒先臣于朱僊镇先臣按兵不动第遣将以背嵬五百奋击大破之乌珠奔东京时大军去京才四十五里方议受降且进取两河响应指期成功秦桧主和议惧得罪于敌亟请班师先臣抗疏以为敌人巢宂尽聚东京屡战屡奔锐气沮丧得间探报乌珠巳尽弃辎重疾走渡河况今豪杰乡风士卒用命天时人事强弱巳见时不再来机难轻失臣日夜料之熟矣惟陛下图之奏至宸衷感悟赐御札令少驻近便得地利处报诸帅同为进止
得卿十八日奏言措置班师机会诚为可惜卿忠义许国言词激切朕心不忘卿且少驻近便得地利处报杨沂中刘錡同共相度如有机会可乘约期并进如且休止以观敌衅亦须声援相及杨沂中已於今月二十五日起发卿可照知遣此亲札谅宜体悉
前诏未至诸大帅各已退师秦桧复请休兵观衅亟趣先臣退一日而奉金牌者十有二先臣奉诏还自朱僊镇将朝于在所会韩世忠在淮阳杨沂中往徐州朝廷虑敌军袭其後复赐御札令驻京西牵制
比闻卿已趣装入觐甚慰朕虚伫欲见之意但以卿昨在京西与敌接战遂遣诸军掎角并进今韩世忠在淮阳城下杨沂中已往徐州卿当且留京西伺敌意向为牵制之势俟诸处同为进止大计无虑然後相见未晚也遣此亲札谅深体悉
先臣还至庐州始奉牵制之诏而韩世忠已还军於楚州赐御札报谕令疾驰入觐
昨以韩世忠出军淮阳委卿留京西为牵制之势今闻卿已至庐州世忠却已归楚卿当疾驰入觐以副朕伫见之切军事足得面议遣此亲札谅深体悉
绍兴十一年
春正月谍报乌珠韩常将入寇先臣闻警即上疏乞会诸帅兵破敌愿以身为先驱既遣奏整兵以俟命未至十五日乙卯乌珠韩常与其龙虎大王先驱渡淮二十五日乙丑驻庐州界报至赐御札令先臣以兵至江州
据探报敌人自夀春府遣兵渡淮已在庐州界上张俊刘錡等见合力措置掩杀卿可星夜前来江州乘机照应出其前後使敌腹背受敌不能枝梧投机之会正在今日以卿忠勇志吞此敌当即就道付此亲札卿宜体悉
二月四日癸酉先臣在鄂未奉前诏念敌既举国入寇巢穴必虚若长驱京洛敌必奔命可以坐制其敝既遣奏又欲亟遏敌师是日再抗疏曰今敌在淮西臣若捣虚势必得利万一以为寇方在近未暇远图即乞且亲至蕲黄相度以议攻却且敌知荆鄂宿师必自九江进援今若出此贵得不拘使敌罔测未至赐御札趣出兵
比以金兵侵犯淮西已在庐州张俊杨沂中刘錡见并力与敌相拒巳亲札喻卿乘此机会提兵合击必成大功副卿素志卿可星夜倍道来江州或从蕲黄绕出其後腹背击敌机会在此朝夕须报再遣亲札想宜体悉前诏未至敌已迫和州七日丙子复赐御札趣出兵
敌犯淮西与张俊和州相拒已遣亲札趣卿倍道前来合力击敌早夜以俟卿忠智冠世今日之举社稷所系贵在神速少缓恐失机会也再遣手札卿当深悉七日九日戊寅先臣始奉出兵江州之诏下令以十一日庚辰就道且以奏闻未至十日已卯诏遣中使张去为至先臣军赐御札趣出兵
敌寇聚于淮西张俊杨沂中刘錡已於和州巢县下寨与敌相拒韩世忠出兵濠上卿宜倍道共乘机会前所发亲札卿得之必已就道今遣张去为往喻朕意卿更须兼程无诒後时之悔谅卿忠智出於天性不俟多训也
先臣时以寒在告庚辰力疾发鄂渚会所乞合诸帅兵破敌之奏始至赐御札褒嘉
昨得卿奏欲合诸帅兵破敌备见忠谊许国之意嘉叹不巳今敌犯淮西张俊杨沂中刘錡已并力与敌相拒卿若乘此机会亟提兵会合必成大功以朕所见若卿兵自蕲黄绕出其後腹背击敌似为良策卿更审度兵贵神速不可失机会也再遣亲札想宜体悉
朝廷得归正人所报十五日甲申复赐御札趣出兵
比屡遣手札并面谕属官仍遣中使趣卿提兵前来共破敌人谅卿忠愤许国之心必当力践所言以摅素志今据归正人备说金人枭勇之将皆在淮西朕度破敌成功非卿不可若一举奏功庶朕去年宥密之诏不为虚言况朕素以社稷之计倚重於卿今机会在此晓夕以伫出师之报再遣此札卿宜体悉十五日
先臣始沓奉前诏乃益疾驰以行十七日丙戌先臣癸酉之奏始至时朝廷亦欲亟遏敌师赐御札报谕令姑缓京洛之策
屡发手诏及毛敦书张去为继往喻旨朝夕需卿出师之报览二月四日奏备悉卿意然事有轻重今江浙驻跸敌骑近在淮西势所当先兼韩世忠张俊杨沂中刘錡李显忠等皆已与敌对垒卿须亲提劲兵星夜前来蕲黄径趋夀春出其军後合力剿除凶渠则天下定矣想卿闻此即便就道再遣亲札宜深体悉
是日既诏令缓京洛之策而先臣乞出蕲黄之奏始至复赐御札嘉奬
得卿奏欲躬亲前去蕲黄州相度形势利害贵得不拘於九江以卿天资忠义乃心王室谅惟蚤夜筹画必思有以济国家之急若得卿出蕲黄径捣夀春与韩世忠张俊相应大事何患不济中兴基业在此一举览奏不胜嘉叹再遣亲札卿宜体悉十七日未时
十九日戊子先臣出师之奏始至赐御札嘉叹且申述先臣初奏会兵破敌之意
得卿九日奏巳择定十一日起发往蕲黄舒州界闻卿见苦寒乃能勉为朕行国尔忘身谁如卿者览奏再三嘉叹无斁以卿素志殄敌常苦诸军难合今乌珠与诸头领尽在庐州接连南侵张俊杨沂中刘錡等共力攻破其营退却百里之外韩世忠已至濠上出锐师要其归路刘光世悉其兵力委李显忠吴锡张琦等夺回老小孳畜若得卿出自舒州与韩世忠张俊等相应可望如卿素志惟贵神速恐彼已为遁计一失机会徒有後时之悔江西漕臣至江州与王良存应副钱粮巳如所请委赵伯牛以伯牛旧尝守官湖外与卿一军相谙妥也春深寒暄不常卿宜慎疾以济国事付此亲札卿须体悉十九日二更
先臣出师蕲黄亲以背嵬先驱疾驰入庐州乌珠惩颍昌之败闻军至举营宵遁韩常亦以长葛乞降之旧先退兵渡淮三月一日庚子报至赐御札谕先臣令平荡夀春
闻敌人已过夀春卿可与张俊会合率杨沂中刘錡并往尅复得之则尽行平荡使敌不得停迹以除後患则卿此来不为徒行也有所措置开具奏来一日
朝廷得韩世忠奏复赐御札趣先臣会合平荡
韩世忠奏已亲提兵自濠往夀春府卿可约与相见从长措置敌人若未全退或已退复来接战即当乘其既败痛与剿戮使知惩畏若已退不复来即夀春顺昌皆可平荡浄尽免其後来之害以卿体国之意必协心共济不致二三也遣此亲札谅宜深悉
先臣军在庐州乌珠韩常已遁得张俊报敌已渡淮尽絶乃还军舒州具以奏闻且候进止会乌珠闻先臣退师用郦琼计复窥濠州先臣闻警以四日癸卯夜发舒州进援朝廷得警奏十一日庚戌赐御札趣出兵
乌珠再窥濠州韩世忠张俊杨沂中刘錡皆已提军到淮上以卿忠智许国闻之必即日引道切须径赴庐州审度事势以图夀春庐通水运而诸路漕臣皆萃于彼卿军至粮草不乏又因以屏蔽江上军国两济计无出此已行下诸漕为卿一军办粮草不管阙乏付此亲札卿须体悉十一日未时
先臣已先诏出师援濠朝廷犹未知庚戌之夕先臣还舒之奏始至乃赐御札嘉奬先臣恭谨之节而趣令夹击以定大功
得卿奏知卿属官自张俊处归报敌已渡淮卿只在舒州听候朝廷指挥此以见卿小心恭慎不敢专辄进退深为得体朕所嘉叹据报乌珠用郦琼计复来窥伺濠州韩世忠已与张俊杨沂中会于濠上刘錡在庐州柘臯一带屯军卿可星夜提精兵裹粮起发前来庐州就粮直趋夀春与韩世忠等夹击可望擒杀乌珠以定大功此一机会不可失也庐州通水运有诸路漕臣在彼运粮急遣亲札卿切体悉十日二更
先臣自舒州疾驰以十三日辛亥至定远县乌珠先以八日丁未破濠州张俊以全军驻于黄莲镇去濠六十里不能救杨沂中趋濠城覆于敌王德救之而免乌珠方据濠闻先臣将至复遁夜踰淮不能军时朝廷方得先臣发舒州之奏乃赐御札嘉奬且谕以适中机会之意
得卿奏卿闻命即往庐州遵陆勤劳转饷艰阻卿不复顾问必遄其行非一意许国谁肯如此据探报乌珠复窥濠州韩世忠八日乘捷至城下张俊杨沂中刘錡先两日尽统所部前去会合更得卿一军同力此敌不足平也中兴勲业在此一举卿之此行适中机会览奏再三嘉叹不已遣此奬谕卿宜悉之
先臣得张俊报韩世忠先以四日癸卯自招信泗州还楚而俊亦以十四日癸丑还军滁州先臣既独以孤军驻定远而敌已悉遁乃复还军且具以奏闻未至朝廷以未知世忠还楚十七日丙辰复赐御札令先臣出濠夀牵制
累得卿奏往来庐舒间想极劳勩一行将士日夜暴露之苦道路登涉之勤朕心念之不忘比以韩世忠尚在濠州与敌相拒独力恐难支梧累奏告急卿智畧有余可为朕筹度择利提师一出濠夀间牵制敌势以援世忠想卿忠义体国必以宗社大计为念无分彼此刘錡一军已专令间道先行张俊杨沂中亦遣兵前去并欲卿知十七日
臣珂跋臣仰惟高宗皇帝天锡神武绍开中兴南征北伐景命重集而先臣飞奋自畎亩首蒙异知外抗强敌内平剧盗力复京西之境土智扫中原之羣寇至於旌麾所指两河响应谒视陵寝恢拓版图无非简在上心中禀成筭故云章奎画辉映日月藏之臣家亶为盛典中经权臣之祸归之有司属当更化首还诸孤於岭表且以轸念先臣不忘之德意属于孝宗皇帝迨御极之初尽伸前枉臣父霖拔自流离之余躐登清贯尝因摄贰匠监抗章有请遂获赐还若羣隂宿雺将旦澄霁粲然复覩青天万象呈露焜眩心目臣父是用寅奉朝夕屡欲刋之琬琰以诏亡穷以侈荣遇以章先帝委寄待遇之隆而彚次未终齎恨没地臣生衔陨霜之哀重佩易箦之训追述先志纂辑次第端拜摹刻凡为诏札七十有六若淮西始终十有五札复以甲子系日盖辨明疑似不敢不详其他轶在人家散之族?者臣不能究悉誓毕此生搜访以补其遗庶几帝王弥纶之【原阙】
金佗稡编卷三

[book_title]金佗稡编卷四
<史部,传记类,名人之属,金佗稡编
钦定四库全书
金佗稡编卷四
宋　岳珂　撰
行实编年一
崇寜二年癸未岁
先臣和遗事初岁遗事
二月十五日先臣生名飞字鹏举按邓名世古今姓氏书辨证及姓源类谱曰唐尧时有四岳者佐尧理天下因官以命氏实岳姓所自始其後支胄莫考凡数千载皆韬迹不耀望虽出山阳郡先臣实家于汤隂亦莫知其所以徙自先臣成而下皆以力田为业及先臣和时有瘠田数百亩仅足廪食河北屡歉饥者多先臣和常日以脱粟数升杂蔬爲糜与家人旦暮食取半饱尽以其余呼道路之饥者均而饲之家人有不堪者先臣和谓之曰彼饥者亦人尔而能一二日不食吾与若日再食而犹欲求饱耶吾欲裁吾之仅有济人之絶无耳人有侵其地以耕者割而予之无争意有贷其财而弗偿者折劵弃之无愠色虽甚窭乏未尝悔乡人重敬之先臣方在孕有老父过门闻姚氏之声曰所生男也他日当以功名显世位至公孤父因忽不见及生先臣之夕有大禽若鹄自东南来飞鸣于寝室之上先臣和异之因名焉未弥月黄河决内黄西水暴至姚氏仓皇襁抱坐巨瓮中冲涛而下乘流灭没俄及岸得免先臣少负气节沉厚寡言性刚直意所欲言不避祸福资敏悟强记书传无所不读尤好左氏春秋及孙吴兵法或达旦不寐家贫不常得烛昼拾枯薪以自给然於书不泥章句一见得要领辄弃之爲言语文字初不经意人取而诵之则辨是非析义理若精思而得者生而有神力未冠能引弓三百斤腰弩八石尝学射于乡豪周同一日同集衆射自眩其能连中的者三矢指以示先臣曰如此而後可以言射矣先臣谢曰请试之引弓一发破其筈再发又中同大惊遂以其所爱弓二赠先臣後先臣益自练习能左右射随发辄中及爲将亦以教士卒由是军中皆善左右射屡以是破敌锋同与先臣别未几而死先臣往吊其墓悲恸不巳每朔望则鬻一衣设巵酒鼎肉于同冢上奠之而泣引所遗弓发三矢又泣然後酹酒瘗肉于冢之侧徘徊凄怆移时乃还衣就尽先臣和觉而索之默不言挞之亦不怨後伺其出而窃从往视之尽见其所爲乃问之曰尔所从射者多矣独奠泣于周同墓何也曰飞向者学射於周君而特与飞厚不数日尽其道以归念其死无以报聊於朔望致礼耳又问其故曰射三矢者识是艺之所由精也酹酒瘗肉者周君所享飞不忍食也先臣和始甚义之抚其背曰使汝异日得爲时用其徇国死义之臣乎先臣应之曰惟大人许飞以遗体报国家何事不敢爲先臣和乃叹曰有子如此吾无忧矣
宣和四年壬寅岁年二十
从敢战擒陶俊贾进先臣和卒
眞定府路宣抚刘韐募敢战士备敌先臣首应募韐一见大奇之使爲小队长相州剧贼陶俊贾进攻剽县镇杀略吏民官军屡战失利先臣请以百骑灭之韐与步骑二百先臣预遣三十人易衣爲商入贼境贼掠之以归置于部伍先臣乃夜伏百人於山下自领数十骑逼贼垒贼易其兵少出战俊箕踞坐马上嫚骂交锋先臣阳北贼乘势追逐伏兵起击所遣三十人自贼中擒俊进於马上贼衆乱莫知所爲遂俘获其衆余党尽散知相州王靖奏其功补承信郎命未下得先臣和讣跣奔还汤隂执丧尽礼毁瘠若不胜会朝廷罢敢战士前命竟不下先臣亦弃不复问
宣和六年甲辰岁年二十二
杀张超从平定军
春三月贼【阙】
敢犯吾保耶起而视之超方恃勇直前先臣
乘垣引弓一发贯吭而踣贼衆奔溃墅赖以全是岁投平定军爲効用士稍擢爲偏校
靖康元年丙午岁年二十四
榆次觇敌干大元帅府招吉倩补承信郎战侍御林转寄理保义郎战滑州河上转秉义郎隶宗泽
夏六月路分季团练【失其名】知其勇以百余骑檄往庆阳榆次县觇敌谓之硬探猝遇敌衆骑士畏郤先臣单骑突敌阵出入数四杀其骑将数人敌衆披靡不敢逼至夜以敌服潜入其营遇击刁斗者谬学其语答之遂周行营栅尽得其要领以归补进义副尉会夜渡亡其告身先臣又弃不复问间行归相州冬高宗皇帝以天下兵马大元帅开府河朔至相州先臣因刘浩得见命招羣贼吉倩等与以百骑先臣受命出日薄莫顿所部宿食自领四骑径入贼营羣贼骇愕先臣呼倩等慰谕之曰强敌犯顺汝曹不辅义以立功名反於草间苟活今我以大元帅命招纳汝曹此转祸爲福之秋也倩等素知先臣名且感其至诚置酒延之先臣亦豪饮不疑酒酣倩谓先臣曰倩等旣骚动州县今旣受招恐未免诛戮先臣开谕再三衆已听命忽一贼起搏先臣先臣批其颊应手仆地拔劒向之倩等罗拜请免相率解甲受降凡三百八十人由是受知於大元帅补承信郎分铁骑三百使先臣往李固渡尝敌军战于侍御林败之杀其枭将转成忠郎以曾大父讳寄理保义郎未几以檄从刘浩解东京围与敌相持於滑州南先臣乘浩马从百骑习兵河上河冻冰合敌忽至先臣麾其下曰敌虽衆未知吾虚实及其未定击之可以得志乃独驰迎敌有枭将舞刀而前先臣以刀承之刃入寸余复拔刀击之斩其首屍仆冰上骑兵乘之敌衆大败斩首数千级得马数百匹以功迁秉义郎大元帅次北京以先臣军隶留守宗泽
靖康二年【是年改元建炎】丁未岁年二十五
战开德转修武郎战曹州转武翼郎宗泽授阵图从大元帅移南京上书夺官诣张所借修武郎合门只候中军统领论两河燕云利害借武经郎从王彦战新乡败王索战侯兆川战太行山擒托卜雅尔乌杀哈芬大王归宗泽充留守司统制隶杜充
春正月战于开德以两矢殪金人执旗者二人纵骑突击败之夺甲马弓刀以献转修武郎二月战于曹州先臣被发挥四刃铁简直犯敌阵士皆贾勇无不一当百大破之追奔数十里转武翼郎泽大奇先臣谓之曰尔勇智材艺虽古良将不能过然好野战非古法今爲偏禆尚可他日爲大将此非万全计也因授以阵图先臣一见即置之後复以问先臣先臣曰留守所赐阵图飞熟观之乃定局耳古今异宜夷险异地岂可按一定之图兵家之要在於出奇不可测识始能取胜若平原野猝与敌遇何暇整阵哉况飞今日以禆将听命麾下掌兵不多使阵一定敌人得窥虚实铁骑四蹂无遗类矣泽曰如尔所言阵法不足用耶先臣曰阵而後战兵之常法然势有不可拘者且运用之妙存於一心留守第思之泽默然良久曰尔言是也大元帅移南京复令先臣以所部从五月大元帅即皇帝位改元建炎先臣上书数千言大槩谓陛下巳登大宝黎元有归社稷有主巳足以伐敌人之谋而勤王御营之师日集兵势渐盛彼方谓吾素弱未必能敌正宜乘其怠而击之而李纲黄濳善汪伯彦辈不能承陛下之意恢复故疆迎还二圣奉车驾日益南又令长安维扬襄阳凖备巡幸有苟安之渐无远大之略恐不足以系中原之望虽使将帅之臣戮力于外终亡成功爲今日之计莫若请车驾还京罢三州巡幸之诏乘二圣蒙尘未久敌穴未固之际亲帅六军迤逦北渡则天威所临将帅一心士卒作气中原之地指期可复书奏大忤用事之臣以爲小臣越职非所宜言夺官归田里秋八月诣河北招抚使张所所一见待以国士借补修武郎合门只候差充中军统领所尝从容问之曰闻汝从宗留守勇冠军汝自料能敌人几何先臣曰勇不足恃也用兵在先定谋谋者胜负之机也故爲将之道不患其无勇而患其无谋今之用兵者皆曰吾力足以冠三军然未战无一定之画巳战无可成之功是以上兵伐谋次兵伐交栾枝曳柴以败荆莫敖采樵以致绞皆用此也所本儒者闻先臣语矍然起曰公殆非行伍中人也因命先臣坐促席与论时事先臣慷慨流涕曰今日之事惟有灭强敌迎二圣复旧疆以报君父耳所曰主上以我招抚河北我惟职是思而莫得其要公尝计之否先臣曰昔人有言河北视天下如珠玑天下视河北犹四肢言人之一身珠玑可无而四肢不可暂失也本朝之都汴非有秦关百二之险也平川旷野长河千里首尾緜亘不相应援独恃河北以爲固苟以精甲健马冯据要冲深沟高堑峙列重镇使敌入吾境一城之後复困一城一城受围诸城或挠或救卒不可犯如此则敌人不敢窥河南而京师根本之地固矣大率河南之有河北犹燕云之有金坡诸关河北不归则河南未可守诸关不获则燕云未可有间尝思及童宣抚取燕云事每发一笑何则国家用兵争境土有其尺寸之地则得其尺寸之用因粮以养其兵因民以实其地因其练习之人以爲向导然後择其要害而守之今童宣抚不务以兵胜而以贿求敌人旣得重贿阳诺其请收其粮食徙其人民与其素习之士席卷而东付之以空虚无用之州国家以爲燕云真我有矣则竭天下之财力以实之不知要害之地实彼所据彼俟吾安养之後一呼而入复堕丧败攻取燕云而不志诸关是以虚名受实祸以土疆资强敌也河南河北正亦类此今朝廷命河北之使而以招抚名越河以往半爲强敌之区又何以爲招抚之地爲招抚职事计直有尽取河北之地以爲京师援耳不然天下之四肢絶根本危矣异时劲敌旣得河北又侵河南险要旣失莫可保守駸駸未巳幸江幸淮皆未可知也招抚诚能许国以忠禀命天子提兵压境使飞以偏师从麾下所向惟招抚命耳一死乌足道哉所大喜借补武经郎命先臣从都统王彦渡河至卫州新乡县敌势盛彦军石门山下约彦出战不进先臣疑彦有他志抗声谓之曰二帝蒙尘敌据河朔臣子当开道以迎乘舆今不速战而更观望岂真欲附敌耶彦默然强与置酒幕下有姓刘者数於掌上画斩字示彦彦不应先臣怒起独引所部鏖战夺敌纛而舞之诸军鼓噪争奋遂拔新乡擒千户阿勒班又与万户王索战败之明日将战侯兆川先臣预戒士卒曰吾巳两捷彼必并力来吾属虽寡当为必胜计不用命者斩及战士卒重伤先臣亦被十余创与军中皆死战卒破之获士马不可胜计夜屯石门山下或传敌骑复至一军皆惊唯先臣坚卧不动敌卒不来粮尽累日杀所乘马以飨士间走彦壁乞粮彦不许乃引所部益北击敌又战于太行山获马数十匹擒拓跋叶乌居数日复与敌遇先臣单骑持丈八铁枪刺杀敌帅黑风大王走其衆三万敌军破胆先臣自知为彦所疑乃自为一军归宗泽泽命为留守司统制未几泽死杜充代之
建炎二年戊申岁年二十六
战胙城县战黑龙潭战官桥擒李千户从闾勍保护陵寝战汜水关战竹芦渡转武功郎
春正月合巩宣赞【失其名】军与金人战于胙城县大败之又战于黑龙潭龙女庙侧官桥皆大捷擒女真李千户渤海汉儿军等送留守司秋七月从闾勍保护陵寝八月初三日与金人大战于汜水关敌有骑将往来驰突先臣跃马左射应弦而毙敌衆乱官军奋击大破之又檄先臣留军竹芦渡与敌相持粮垂尽先臣密选精锐三百伏前山下令人各以薪属交缚两束四端爇火夜半皆举敌疑援兵至惊溃先臣追袭大破之以奇功转武功即
建炎三年已酉岁年二十七
大战京师破王善等五十万转武经大夫擒杜叔五孙海转武略大夫借英州刺史解陈州围擒孙胜孙清转武德大夫授真刺史说杜充勿弃京师战铁路步战盘城擒冯道谏杜充战马家渡战锺山战广德擒王权等战溧阳擒渤海太师李萨卜
春正月贼首王善曹成张用董彦政孔彦舟率衆五十万薄南薰门外鼔声震地充拊先臣曰京师存亡在此举也时先臣所部才八百人衆皆惧不敌先臣谓曰贼虽多不整也吾为诸君破之左挟弓矢右运铁矛领数骑横冲其军贼军果乱後骑皆死战自午及申贼衆大败转武经大夫杜叔五孙海等围东明县先臣与战擒之转武略大夫借英州刺史二月王善围陈州恣兵出掠充檄先臣从都统制陈淬合击之先臣先命偏将岳亨以游骑絶其剽掠之路获其饷卒牛驴善兵不敢复出势益沮二十一日战于清河大败之擒其将孙胜孙清等以归所降将卒甚衆转武德大夫授真刺史夏四月又檄从淬合击善衆六月二十日先臣次崔桥镇西又遇善军迎敌败之单骑与岳亨深入执馘乃还杜充弃京师之建康先臣说之曰中原之地尺寸不可弃况社稷宗庙在京师陵寝在河南尤非他地比留守以重兵硕望且不守此他人奈何今留守一举足此地皆非我有矣他日欲复取之非捐数十万之衆不可得也留守盍重图之充不听遂从之建康师次铁路步与贼首张用战败之至六合檄讨李成破之于盘城成又退保滁州充命王讨之提兵至梁路徘徊不进其辎重在长芦成遣轻骑五百袭夺之不获掠寺僧百姓百余人劫取先臣裴凛犒军银绢先臣方渡宣化镇闻之急进兵掩击贼兵尽殪得其枭将冯进还所掠人於长芦成奔江西竟不至滁而返冬十一月金人大举兵与李成共寇乌江县充闭门不出诸将屡请不答先臣叩寝合谏之曰勍敌大盛近在淮南睥睨长江包藏不浅卧薪之势莫甚於此时而相公乃终日宴居不省兵事万一敌人窥吾之怠而举兵乘之相公既不躬其事能保诸将之用命乎诸将既不用命金陵失守相公能复高枕於此乎虽飞以孤军効命亦无补於国家矣因流涕被面固请出视师充漫应曰来日当至江浒竟不出十八日敌由马家渡渡江充始遣先臣等十七人领兵二万从都统制陈淬与敌会战方酣大将王以数万衆先遁诸将皆溃去独先臣力战会暮後援不至辎重悉为溃将引还士卒乏食乃全军夜屯锺山迟明复出战斩首以数千百计诸将汹汹欲叛戚方首亡为盗先臣麾下亦有从之者先臣洒血励衆曰我辈荷国厚恩当以忠义报国立功名书竹帛死且不朽若降而为敌溃而为盗偷生苟活身死名灭岂计之得耶建康江左形胜之地使强敌盗据何以立国今日之事有死无二辄出此门者斩音容慷慨士为感泣不敢有异志又招余将曰凡不为红头巾者随我於是傅庆刘经以军从充竟以金陵府库与其家渡江降敌余兵皆西北人素慕先臣恩信有密白先臣愿请为主帅而俱叛北者先臣阳许之有顷其部曲首领各以行伍之籍来先臣按籍呼之曰以尔等之衆且强为朝廷立奇功取中原身受上赏乃还故乡岂非荣耶必能湔涤旧念乃可相附其或不听宁先杀我我决不能从汝曹叛衆皆幡然懽呼曰惟统制命遂尽纳之乌珠趋临安府先臣领所部邀击之至广德境中六战皆捷斩一千二百一十六级擒女真汉儿王权等二十四人俘诸路剃头签军首领四十八人察其可用者结以恩信遣还敌中令夜斫营烧毁七梢九梢炮车及随军辎重器仗乘其乱纵兵交击大败之俘杀甚衆驻于广德之锺村是时粮食罄匮先臣资粮于敌且发家赀以助之与士卒最下者同食将士常有饥色独畏先臣纪律不敢扰民市井鬻贩如常时敌之签军涉其地者皆相谓曰岳爷爷军也争来降附前後万余人敌侵溧阳县先臣遣刘经将千人夜半驰至县击之杀获五百余人生擒女真汉儿军敌同知溧阳县事渤海太师李萨巴等一十二人及千户瑠格
金佗稡编卷四

[book_title]金佗稡编卷五
钦定四库全书
金佗稡编卷五
宋　岳珂　撰
行实编年二
建炎四年庚戌岁年二十八
破羣贼战常州擒少主贝勒李渭复建康府献俘行在赐袍枪铠带鞍马平戚方转武功大夫昌州防御使除通泰州镇抚使战承州擒高太保阿主贝勒等赐金注椀盏战北炭村战柴墟镇战南覇塘
春正月金人攻常州守臣周?遣属官赵九龄来迎先臣欣然从之且欲据城坚守扼敌人归路以立奇功会城陷未及行郭吉在宜兴扰掠吏民令佐闻先臣威名同奉书以迎且谓邑之粮糗可给万军十岁光臣得书遂赴宜兴甫及境吉巳载百余舟逃入湖矣先臣即遣部将王贵傅庆将二千人追之大破其衆敺其人船辎重以还时又有羣盗马臯林聚等精鋭数千先臣遣辩士说之尽降其衆有号张威武者不从先臣单骑入其营手擒出斩之收其军常之官吏士民弃其产业趋宜兴者万余家邑人德之各图其像与老稚晨夕瞻仰如奉定省曰父母之生我也易公之保我也难又相帅即周将军庙辟一堂祠之邑令钱谌为之记夏四月金人再犯常州先臣邀击四战皆捷拥溺河死者不可数计擒女真万户少主贝勒汉儿李渭等十一人复尾袭之於镇江之东战屡胜诏令就复建康乃亲将而往二十五日战于清水亭金人大败僵屍十五余里斩耳带金银环者一百七十五级擒女真渤海汉儿军四十五人获其马甲一百九十三副弓箭刀旗金鼔三千五百一十七事五月乌珠复趋建康先臣设伏於牛头山上待之夜令军衣黑衣混敌中扰其营敌人惊自攻击终夜不巳益逻卒於营外伺望先臣复潜令军尽衔枚於其侧伺其往来尽擒之初十日【阙】　　於龙湾要索城中金银缣帛骡马及【阙】　　先臣以骑三百步卒二千人自牛头山疾驰至南门新城设寨遂战大破乌珠凡其所要获负而登舟者尽以戈殪其人於水溺填委於岸者山积斩秃髪垂环者三千余级僵屍十余里降其卒千余人万户千户二十余人得马三百匹铠仗旗鼓以数万计牛驴辎重甚衆乌珠遂奔淮西先臣乃入城抚定居民俾各安业敌无一骑留者六月献俘行在所上询所俘得二圣音问感恸久之先臣奏曰建康为国家形势要害之地宜选兵固守比张浚欲使臣守鄱阳备敌人之扰江东西者臣以为敌若渡江必光二浙江东西地僻亦恐重兵断其归路非所向也臣乞益兵守淮拱护腹心上嘉纳之赐铁铠五十副金带鞍马镀金枪百花袍褒嘉数四初叛将戚方掠扈成军老稚以归成责之方阳谢约成盟还所掠成不悟而往方伏壮士杀之倂屠其家成死其部曲相率归于先臣广德守臣亦奉书以方之难来告会有诏命先臣讨之先臣以三千人行寨于苦岭方时发兵断官桥以自固先臣射矢桥柱方得矢【阙】　遂遁先臣命傅庆等追之不获俄益兵来先臣自领千人出凡十数合皆胜复遁先臣穷追不已方生路垂絶知必为先臣所擒张俊後来会师方乃间道降俊俊为先臣言听之乃出拜方号泣请命俊力
为【阙】　　　　　　招讨有命飞固当禀从然飞与方同部将而方遽叛去固尝遣人以逆顺喻之不听屠掠生灵骚动郡县又诱杀扈将而屠其家且拒命不降比诸凶为甚此安可贳俊再三请先臣呼方谓之曰招讨既赦汝一死宜思有以报国家方再拜谢立于左当广德之战也先臣身先士卒方以手弩射先臣中鞍先臣纳矢於箙曰他日擒此贼必令折之以就戮至是取矢畀方方寸折惟谨先臣与俊皆大笑方流汗股栗不敢仰视於是强敌盗贼之在近境者或杀或降时有删定官邵纬者上书庙堂言先臣骁武沈毅而恂恂如诸生顷起义河北尝以数十骑强险据要却强敌万人之军又尝於京城南薰门外以八九百人破王善张用五十万之衆威震夷夏而身与下卒同食民间秋毫无扰始虑金人留军江南牵制官军大为东南之患则奋不顾身克复建康为国家夺取形势咽喉之地使强敌扫地而去无一骑留者江浙平定其谁之力历数功效无虑数千言庙堂以其书奏上於是有意超擢秋七月宰臣范宗尹奏事因言张俊自浙西来盛称岳飞可用上曰飞杜充爱将充於事君失臣子之节而能用飞有知人之明犹可喜也迁武功大夫昌州防御使通泰州镇抚使兼知泰州先臣以公牍申省辞通泰之命愿以母妻并二子为质乞淮南东路一重难任使招集兵马掩杀金兵复收本路州郡乘伺机会迤逦渐进使山东河北河东京畿等路次第而复庶几得快平生之志尽臣子之节报闻八月金人攻楚州急签书枢密院赵鼎遣张俊援之命先臣隶俊节制俊辞曰敌之兵不可当也赵立孤垒危在旦夕若以兵委之譬徒手搏虎并亡无益鼎再三辨俊亦再三辞鼎奏上曰若俊惮行臣愿与之偕俊复力辞乃诏先臣率兵腹背掩击令刘光世遣兵而以先臣改隶光世节制上数令人促光世亲率渡江光世将行幙下或止之遂巳上闻之乃顾鼎曰移文不足以尽意卿可作书与光世详言之鼎遂移书光世又
不行【阙】时【阙】　　　　诏先臣而先臣方自行在归宜兴【阙】程吏部赴镇乌珠之知也十九日先臣【阙】　兴【阙】十三日军至江隂竢舟未济先臣闻警轻骑而先二十六日入泰州未视篆籍郡中敢死士及部押使臣効用责其从军愿否状尽收其马置之教场集射于其中中的多得自择一马讫射得百人以赐甲五十副并作院甲五十副予之分为四队常置左右九月初二日入治所初三日复出屯初九日军既毕济即日引兵屯三【光宗皇帝嫌讳】为楚声援二十日遂抵承州转战弥月三战皆大捷杀其大酋高太保擒女真契丹渤海汉儿军等又俘阿里贝勒及琳沁阿济罕拜达勒富色哷酋长七十余人送行在上赐札曰卿节义忠勇无愧古人所至不扰民不知有兵也所向必克寇始畏其威也朕甚嘉焉今方国步艰难非卿等数辈朕孰与图复中土耶赐卿金注椀一副盏十只聊以不永怀也金人既陷承楚诏光世措置保守通泰时先臣在承州泰州盗起王昭寇城东张荣寇城北於是先臣得还守通泰之命乃旋师自北炭村至柴墟屡战皆大捷死者相枕藉谍报金人并兵二十万将取通泰俄已破张荣茭城光世复违诏不遣援兵先臣以闻冬十一月有旨泰州可战即战可守即守如其不可且於近便沙洲保护百姓伺便掩击先臣顾敌势盛泰无可恃之险初三日全军保柴墟战于南覇塘金人大败拥入河流者不可胜计相持累日而泰州为镇抚使分地不从朝廷应副粮饷乏絶刲敌屍以继廪初五日乃下令渡百姓于隂沙先臣以精骑二百殿金人望之不敢逼遂屯江隂时剧贼李成自号李天王乘金人残乱之余据江淮十余州连兵三十万有席卷东南之意遣其将马进犯洪州十二月上命张俊为江淮招讨使
绍兴元年辛亥岁年二十九
讨李成战生米渡战筠州城东战朱家山斩赵万等战楼子庄杀马进孙建降其衆降张用及一丈青充神武副军统制转亲卫大夫建州观察使擒姚达饶青陞神武副军都统制
春正月俊入辞盛言李成之衆上曰成兵虽衆不足畏因谕俊以为今日诸将独汝无功俊遽曰臣何为无功上笑曰如韩世忠擒苗傅刘正彦卿殆不如也俊恐悚承命而退退而畏缩自度必不可胜思诸将惟先臣为谋勇乃请以先臣军同讨贼诏许之二月先臣至鄱阳与俊合兵三月初三日次洪州贼连营西山王师不得渡诸将莫当其锋俊大惧召先臣问曰俊与李成前後数战皆失利君其为我计之先臣对曰甚易也贼贪而不虑後若以骑兵三千自上流生米渡出其不意破之必矣飞虽不才愿为先锋以行俊大喜从之初九日先臣身披重铠先诸军跃马以济衆皆骇视须臾以次毕渡观者以为神乃潜出进军之右先臣首突贼阵所部从之贼大败降其卒五万先臣追之二十五里及河度土桥才数十骑而桥坏後骑莫能进进引军五千回攻先臣先臣以一矢殪其先锋之将麾骑突前进军望风皆曳兵又大败俊呼壕寨吏治桥後骑亦至进遂走筠州先臣以军屯筠城东十一日贼复引兵出城布列横亘十五里先臣以红罗为帜刺白岳字於上平明领所择马军二百人建旗鼔而前贼易其少搏之伏发大败走先臣使人呼曰不从贼者即坐卸衣甲当不汝杀贼应声坐者八万人死者无数择所获枪刀衣甲器仗之坚全者束之令降卒负挈随军其敝者置于筠之州帑分隶降军三日乃毕进以余卒奔李成所成时在南康之建昌先臣夤夜引兵衔枚至朱家山偃兵伏帜於茂林待之进至伏兵一鼔出林贼衆大败杀获步兵五千人斩其将赵万等进引十余骑先走仅以身免成怒自引兵十余万来先臣遇之于楼子庄引军合战大破成军降其卒二万余人获马二千匹追之由武军至江州道中杀及降凡三万人成自独木渡趋蕲州先臣以马军追之渡步军于张家渡以夹击之杀马进孙建及酋领甚衆成军昼夜骇走不得休息饥困死者十四五至蕲州又降其卒万五千人马二千余匹所弃器仗衣甲金帛无数成走降伪齐江淮以平相州人张用勇力絶羣号张莽荡其妻勇在用右带甲上马敌千人自号一丈青以兵五万寇江西俊召先臣语曰非公无可遣者问用兵几何先臣曰以飞自行此贼可徒手擒俊固以步兵三千益之先臣至金牛顿兵遣一卒持书谕之曰吾与汝同里人忠以告汝南薰门铁路步之战皆汝所悉也今吾自将在此汝欲战则出战不欲战则降降则国家録用各受宠荣不降则身陨锋镝或系累归朝廷虽悔不可及矣用与其妻得书拜使者曰果吾父也敢不降遂俱解甲先臣受之以归俊谓诸僚佐曰岳观察之勇略吾与汝曹俱不及也继又招降马进余党之溃者数万先臣汰其老弱得精兵万余人以归俊俊奏功先臣第一秋七月充神武副军统制命权留洪州弹压盗贼冬十月授亲卫大夫建州观察使建寇范汝为陷邵武军江西安抚大使李回檄先臣分兵三千保建昌军二千保抚州以洪州隣抚州建昌隣邵武也先臣使以岳字帜植城门且榜于境曰贼入此者死游骑抄掠者望见皆相戒以勿犯村氓樵苏犹故民不知有盗十一月姚逹饶清以万余人逼建昌先臣使王万徐庆将建昌之军讨之擒青逹於四望山十二月陞神武副军都统制【原阙】
日先臣至茶陵先遣兵
趋郴及桂阳路伺成动息上又令察其受招与否为之进退先臣数以上意谕之成不听乃上奏云内寇不除何以攘外近郊多垒何以服远比年羣盗竞作朝廷务广德意多命招安故盗亦玩威不畏力强则肆暴力屈则就招苟不略加剿除蠭起之衆未可遽殄上许之夏闰四月入贺州境成置寨太平场先臣未至贼屯数十里按兵立栅会得成谍缚而坐之帐下省问先臣出帐召军吏调兵食吏请曰粮且罄矣奈何先臣曰促之耳不然姑返茶陵以就饷已而顾见成谍捽耳顿足而入乃逸之谍至成军尽以告成成大喜期明日追先臣军是夜先臣命士蓐食夜半悉甲趋遶岭初五日未明已破太平场寨尽殱其守隘之兵而焚毁之成大惊明日进兵距贺城二十里成募愿战贼兵三万夜半据山之险迎扞官军先臣麾兵掩击贼衆大溃追至城东江岸成奔桂岭路上复赐诏令不以远近追捕又以暑月暴露之苦令学士院降勑书抚谕先臣进兵趋桂岭其地有北藏岭上梧关蓬岭号为三隘成先引兵据北藏岭上梧关以待先臣成自喜以为得地利後来者莫能夺先臣至成以都统领王渊迎战先臣麾兵疾驰不阵而鼔渊军大溃复殱其守隘之卒夺二隘而据之成急遁去十三日成复选鋭将自北藏岭夹击官军先臣以兵迎之成败斩一万五千余级获其弓箭刀枪等无数成又自桂岭置寨至北藏岭绵亘六十余里所据皆山险河涧道路隘狭人马不得并行成自守蓬岭严备特甚是时贼衆十余万皆河北河东陕右之散卒骁勇健鬬先臣所部才八千人而骑兵最少视成军十不及其一十五日先臣进兵蓬岭分布岭下日及未一鼔登之成军四溃所杀及掩拥入河者不知其数成自投岭下得骏马而逃先臣举其寨尽有之凡枪刀金鼓旗帜无遗者夺其被虏人民数万人归之田里擒其将张全成窜连州先臣召张宪王贵徐庆谓之曰曹成败走余党尽散追而杀之则良民胁从深可悯痛然纵其所往则大兵既旋复聚为盗吾今遣若等三路招降若复抵拒诛其酋而抚其衆谨毋妄杀以累主上保民之仁於是宪自贺连庆自邵道贵自郴桂阳招之降者二万与先臣会于连州先臣用其酋领而给其食降民大喜乃益进兵追成成惧甚走宣抚司降有郝政者率衆走沅州首被白布自称为成报雠谓之白头巾已而为张宪所擒其将杨再兴走跃入涧中宪欲杀之再兴曰愿执我见岳公遂受缚先臣见再兴奇其貌命解其缚曰吾不杀汝汝当以忠义报国再兴拜谢後卒死国事为名将岭表悉平时以盛夏行烟瘴之地登山涉险冲冒炎暑贼兵以疾死者相继而官军无一人疫疠者惟死敌之兵才一二人说者以为先臣忠义所致六月十一日授中卫大夫武安军承宣使依前神武副军都统制制辞有许国忠诚驭衆训整同士卒之甘苦致纪律以严明之语初有旨命先臣平曹成日赴行在寻以江州系控扼要地合屯重兵令先臣将带本部并韩京吴锡军屯于江州比入江西界准本路安抚大使李回牒令招杀马友下郝通贼马先臣遂至筠州降之除?放外得精兵一万八千人因奏所得兵可以防江其韩京吴锡军更不须起发乃以京锡拨隶荆湖广南宣抚司时马友复犯筠州城西防隘之兵望风溃散守臣已徒步出境及闻先臣军来友遽逃去军至江州刘忠之余党四千余人寇蕲之广济县又李通已受招安在司公山不肯出令先臣掩捕悉平之於是李回奏乞以舒蕲光黄接连汉阳武昌一带盗贼并委先臣招捕十一月亡将李宗亮诱张式以所部兵叛
绍兴三年癸丑岁年三十一
平李宗亮赐金蕉酒器讨?寇擒彭友等平固石洞入?州斩十大王等擒高聚擒张成召赴行在赐?带鞍马弓箭等赐宸翰精忠旗除江西沿江制置使改江西制置使兼舒蕲州改神武後军统制
春正月宗亮式夜至筠州焚毁居民杀劫甚衆先臣遣徐庆傅选军捕灭之二月上遣郑庄齎赐先臣金蕉酒器如赐韩世忠礼召赴行在江西宣谕刘大中奏臣到洪州采访物论皆谓岳飞提兵素有纪律人情恃以为安今岳飞将带军兵前赴行在窃恐民不安业盗贼无所镇压复至猖獗乃不果行又赐李回亲札令择本路盗贼炽盛处专委先臣是时?吉二州之境盗贼羣起吉州则彭友李动天为之魁及以次首领号为十大王?州则陈顒罗闲十等各自为首连兵数十万置寨五百余所表里相援扞拒官军分路侵寇循梅广惠英韶南雄南安建昌汀潮邵武诸郡纵横来往凶焰方赫於是李回奏吉寇彭友等为乱乞专委先臣广东宣谕明橐亦奏?贼为二广患采之南方物论皆言岳飞所部最为整肃所过不扰若朝廷矜悯远人特遣岳飞军来则不惟可除羣盗而既招复叛如刘榉辈亦可置之队伍绳以纪律使之为用又知梧州文彦明奏?州盐寇入广东劫掠乞委先臣讨捕刘大中亦连奏以先臣为请上始专以?吉寇付先臣夏四月先臣至虔州闻彭友等立栅于固石洞储蓄甚富先臣遣吏伺其实乃巳离固石洞悉其兵至雩都俟官军且宣言曰人言岳承宣智勇为天下第一我今破之岳承宣且败他人若我何吏回报先臣笑遣辩士二人造之开谕祸福说之以降贼曰为我语岳承宣吾宁败不肯降毋以虚声恐我也遂与战友等方跃马驱突示其骁勇先臣麾军击之擒友等於马上余酋散走贼衆横屍满山谷获衣甲器械无数夺其被虏老弱二万余人纵归田里余酋复退保固石洞洞之山特高四环皆水登山仅止一径势甚险阻先臣顿兵瑞金县领千余骑至固石洞复遣辩士说之曰汝诚衆且险能保不败耶败而後降吾不汝贳矣降即亟降毋自速辜贼衆不听曰苟能破山寨而降吾党虽死尚何憾先臣乃列马军於山下皆重铠持满黎明遣死士三百疾驰登山贼衆大乱山下鸣鼔呼噪贼莫测多寡弃山而下见山下皆为列骑所围於是疾呼丐命仓卒投坠而死者甚衆先臣乃令军中毋杀一人贼衆悉下山投降或曰说之不我听何以贷为请尽戮之先臣蹙然良久曰此辈虽凶顽然本愚民耳杀之何益且主上既赦其人矣不然何以成主上之美命籍其金帛之藏尽入备边激赏库择降民之勇鋭者隶诸军余悉纵之田里下令使各安业耕种逃民尽还遣徐庆等将兵授以方略捕诸郡贼以次败降是役也擒贼大小首领五百余人一无遗类初庙堂以隆佑震惊之故有密旨令屠?城先臣既平诸寇乃驻军三十里外上疏请诛首恶而赦胁从不许连请不巳上乃为之曲宥就诏先臣裁决六月先臣始入城论囚择诸酋罪之尤者数人各置之法余悉称诏贳之市不易肆?人懽声如雷至今父老家家绘而事之遇讳日则裒金饭僧于梵舍以为常虽更权臣之祸亦不变时又有刘忠之将高聚犯袁州先臣遣王贵击之擒高聚及其徒二百余人降其衆三千杀其伪统制方【失其名】张成亦以三万人犯袁州陷萍乡复遣王贵击之成败走王贵夺其寨焚之杀死甚衆俘五【原阙】
其威声十八日有旨谕先臣其目有三一令先臣於江州兴国南康一带住劄江西诸屯军马许遇缓急抽差一江上有军期急速与制置会议不及许一面随宜措置一舒蕲两州增隶先臣节制二十日赐银二千两犒所部将士二十一日改除江南西路制置使二十四日除江南西路舒蕲州制置使二十七日以李山军马隶先臣二十九日改差神武後军统制依前制置使冬十一月令王折彦质遣吴全吴锡两军并听先臣节制十二月以李横牛臯隶先臣是时伪齐使李成合金国兵五十万大举南寇攻陷襄阳府及唐邓随郢州信阳军故镇抚刺史如李横李道翟琮董先牛臯等俱失守伪齐於每郡俱置伪将又有湖寇杨么与伪齐交结欲分车船五十艘攻岳鄂汉阳蕲黄顺流而下李成以兵三万益杨么舟师自提十七万由江西陆行趋两浙杨么会合朝廷患之始命於江南北岸水陆战备处常为待敌计又命於兴国大冶通洪州之路措置堤备多遣间探日具事宜以闻又命防拓鄂黄等州及汉阳军又於下流鄂岳备贼营之潜渡为寇者【据绍兴四年四月四日权知岳州刘愿申事宜状】一日先臣与幕中人语论及三寇或问将何先先臣曰先襄汉襄汉既复李成丧师而逃杨么失援矣第申严下流之兵以备之然後鼓行
金佗稡编卷五

[book_title]金佗稡编卷六
钦定四库全书
金佗稡编卷六
宋　岳珂　撰
行实编年三
绍兴四年甲寅岁年三十二
兼荆南鄂岳州复郢州斩京超刘楫复随州斩王嵩战襄江复襄阳府战新野市起营田败刘合贝勒降杨德胜复邓州擒高仲赐银合茶药复唐州复信阳军屯鄂州除清远军节度使战唐州
春三月除兼荆南鄂岳州制置使先臣乃奏乞复襄阳六郡以为今欲规恢不可不争此土宜及时攻取以除心膂之病上以谕辅臣赵鼎奏曰知上流利害无如飞者於是即以亲札报之曰今从卿所请已降画一令卿收复襄阳六郡惟是服者舍之拒者伐之追奔之际【孝宗皇帝嫌讳】无出李横旧界画一之目以湖北帅司统制官顔孝恭崔邦弼两军并荆南镇抚使司马军并隶节制及诸州既复并许随宜措置差官防守如城壁不堪守御则移治山寨或用土豪或用旧将牛臯等主之夏四月令神武右军中军各选堪披带马百匹遣使臣岳级部付先臣二十五日上以金束带三赐先臣将佐五月除黄复州汉阳军德安府制置使提兵至郢州伪将京超骁勇武悍号万人敌杂番汉万余人军势大张先臣渡江至中流顾幕属曰飞不擒贼帅复旧境不涉此江初五日抵城下先臣跃马环城以策指东北敌楼顾谓衆曰可贺我也超乘城拒敌先臣使张宪就问之曰尔曹本受圣朝厚恩何得叛从刘豫超谋主刘楫出应之曰今日各事其主毋多言也先臣怒甚时军正告粮乏先臣问粮所余几何曰可再饭先臣曰可矣吾以翌日已时破贼黎明鼔衆薄城一麾并进衆皆累肩而升超廹於乱兵投崖而死杀敌卒七千人积屍与天王楼俱高刘楫就缚至前先臣责以大义南乡斩之遂复郢州於是遣张宪徐庆复随州敌将王嵩闻宪庆至不战而遁退保随城未下先臣遣牛臯裹三日粮往粮未尽而城巳拔执嵩斩之得士卒五千人遂复随州先臣领军趋襄阳李成闻先臣至引军出城四十里迎战左临襄江王贵牛臯等欲即赴贼先臣笑谓贵等曰止此贼屡败吾手吾意其更事颇多必差练习今其踈暗如故夫步卒之利在阻险骑兵之利在平旷成乃左列骑兵於江岸右列步卒於平地虽言有衆十万何能为於是举鞭指贵曰尔以长枪步卒由成之右击骑兵指臯曰尔以骑兵由成之左击步卒遂合战马应枪而毙後骑皆不能支退拥入江人马俱坠激水高丈余步卒之偾死者无数成军夜遁复襄阳府驻军城中伪齐益李成兵屯襄江北新野市号三十万欲复求战先臣先遣王万提兵驻清水河以饵之先臣继往六月五日贼悉其衆冲突官军万与先臣兵夹击败之六日复战又败之使万追击横屍二十余里上赐札曰李成益兵而来我师大获胜捷乃卿无轻敌之心有勇战之气之所致也因以见贼志之小小耳朕甚慰焉尝降亲札令卿条具守御全尽之策若少留骑兵恐复为贼有若师徒衆多则馈饷疲劳乃自困之道卿必有以处焉先臣奏曰臣窃观金人刘豫皆有可取之理金人累年之间贪婪横逆无所不至今所爱惟金帛子女志已骄惰刘豫僭臣贼子虽以俭约结民而人心终不忘宋德攻讨之谋正不宜缓苟岁月迁延使得修治城壁添兵聚粮而後取之必倍费力陛下渊谋远略非臣所知以臣自料如及此时以精兵二十万直捣中原恢复故疆民心効顺诚易为力此则国家长久之策也在陛下睿断耳若姑以目前论之襄阳随郢地皆膏腴民力不支若行营田之法其利为厚即今将已七月未能耕垦来春即可措画陛下欲驻大兵於鄂州则襄阳随郢量留军马又於安复汉阳亦量驻兵兵势相援漕运相继荆门荆南声援亦巳相接江淮荆湖皆可奠安六州之屯且以正兵六万为固守之计就拨江西湖南粮斛朝廷支降劵钱为一年支遣候营田就绪军储既成则朝廷无馈饷之忧进攻退守皆兼利也惟是葺治之初未免艰难必仰朝廷微有以资之基本既立後之利源无有穷已又此地秋夏则江水涨隔外可御寇内足以运粮至冬後春初江水浅涩吾资粮已备可以坐待矣于今所先在乎速备粮食斟量屯守之兵可善其後臣今亦候粮食稍足即过江北虽僭伪贼势衆多臣誓当竭力剿戮不敢少负陛下时方重深入之举而王以大兵讨杨么六万之兵亦未及抽摘然营田之议自是兴矣秋七月遂进兵邓州闻李成与金人刘合贝勒陕西金齐之兵会聚于州西北置寨三十余所以拒官军先臣遣王贵等由光化路张宪等由横林路会合掩击宪至邓城外三十里遇敌兵数万迎战王万董先各以兵出奇突击敌衆大溃降执番官杨德胜二百余人得兵仗甲马以万计刘合贝勒仅以身免敌将高仲以余卒走退保邓城闭门坚守十七日先臣引兵攻城将士皆不顾矢石蚁附而上一鼔拔之生擒高仲遂复邓州上闻之喜谓胡松年曰朕虽素闻岳飞行军极有纪律未知能破敌如此松年对曰惟其有纪律所以能破敌及捷奏至後殿进呈上曰岳飞筹略颇如人意令学士院降诏奬谕仍遣中使传宣抚问赐银合茶药并问劳将佐犒赏有差二十三日复唐州寻又复信阳军擒伪知通凡五十人襄汉悉平川陕贡赋纲马道路至是始通行无阻焉襄汉既平先臣辞制置使乞委任重臣经画荆襄上赐诏不许赵鼎奏湖北鄂岳州屯驻不惟江西藉其声援可保无虞而湖南二广江浙亦获安妥上乃以襄阳随郢唐邓信阳并作襄阳府路隶之先臣寻移屯鄂州二十五日除清远军节度使湖北路荆襄潭州制置使依前神武後军统制特封武昌县开国子食邑五百户食实封二百户制词略云身先百战之锋气盖万夫之敌机权果逹谋成而动则有功威信着明师行而耕者不变振王旅如飞之怒月三捷以奏功率宁人有指之疆日百里而辟土慰我后云霓之望拯斯民涂炭之中辞意甚宠又赐金束带一九月乌珠刘豫称兵七十余万【林贵报山东二万乌珠二部不计数赵进报刘豫起发十万陈香千经等报宿迁县两次见一万四千张斌报三太子与乌珠所领共十万五千密院所奏谍报三万又报马安抚二千郭观察七千三大王军四十万积而计之共当七十余万并据堂劄指挥】聚粮入寇谍报警急二十一日令备军马舟船於冲要控扼之地分布防托时具谍探动息及备御次第闻奏二十五日令照应荆襄控扼武昌一带仍措置杨么二十七日令体探的实严切堤备二十九日令凡控扼处分遣官兵严密把截如有警急则鼔率将士极力扞御掩杀毋令透漏冬十月五日令疾速措置更遣谍探日一具奏敌人侵淮急围庐州上赐札曰近来淮上探报紧急朕甚忧之已降指挥督卿全军东下卿夙有忧国爱君之心可即日引道兼程前来朕非卿到终不安心卿宜悉之先臣奉诏出师池州先遣牛臯渡江十二月自提其军趋庐州与臯会上遣李庭干赐先臣香药且赐札抚问时金齐已驱甲骑五千逼城臯以所从骑遥谓敌衆曰牛臯在此尔辈胡为见犯敌衆已愕然相视及展字帜与精忠旗示之敌衆不战而溃先臣谓臯曰必追之去而复来无益也臯追击三十余里敌衆相践及杀死者相半杀其都统之副及敌千户长五百户长数十人擒金齐兵八十余人得马八十余匹旗鼔兵仗无数军声大振庐州遂平
绍兴五年乙卯岁年三十三
入觐赐银绢等除镇宁崇信军节度使充湖北荆襄潭州制置使除荆湖南北襄阳府路制置使陞都统制大破杨么降黄佐杨钦擒陈贵等斩杨么锺仪擒黄诚刘衡赐银合茶药加检校少保除湖南北襄阳府路招讨使赐银合茶药
春二月先臣入觐上赐银绢二千匹两承信郎恩命一母封国夫人孺人封号二冠帔三眷礼甚厚赐诸将金束带及牛臯以下二十九人并立功官兵五百四十六人各转资受赏有差授镇宁崇信军节度使依前神武後军统制充荆湖北路荆襄潭州制置使加食邑五百户食实封二百户进封武昌郡开国侯制词有曰说礼乐而厉廉隅德逊有君子之操援枹鼔而先士卒忠蹇匪王臣之躬又曰于疆于理威行襄汉之山川如飞如翰名动江淮之草木又曰万骑鼔行震天声於不测千里转战夺勇气於方张力扞孤城系俘羣丑又以明堂恩加食邑五百户食实封二百户十二日除荆湖南北襄阳府路制置使神武後军都统制招捕杨么杨么者鼎州锺相之余党楚人谓幼为么故称么云自建炎末相败死么率其余部居湖湘间其徒有杨钦刘衡周伦黄佐黄诚夏诚高老虎等数年间聚兵至数万立相之子仪谓之锺太子与么俱僭称王官属名号车服仪卫并拟王者居有三衙大军所居之室称曰内文书行移不奉正朔蹂践鼎澧窥觎上流程【原阙】
迎道之壶浆所至得其懽心斯以寛予忧顾
将至潭先遣使持檄至贼中招之先是鼎州太守程昌禹遣刘醇荆湖南北宣抚使孟庾遣朱寔湖广宣抚使李纲遣朱询荆南镇抚使解潜遣史安湖南及诸军遣晁遇十七人邵州太守和璟亦累遣人招安皆为贼所杀至是所遣之使叩头伏地曰节使遣某犹以肉餧饥虎也宁受节使劒不忍受逆贼辱先臣叱之起曰吾遣汝汝决不死使者起受命以行至其境望见贼巢即厉声呼曰岳节使遣我来诸寨开门延之使者以檄授贼贼捧檄钦诵或问岳节使安否虽叛服之志未齐然皆不敢萌异意於是么之部将黄佐谓其属曰吾闻岳节使号令如山不可玩也若与之敌我曹万无生全理不若速往就降岳节使诚人也必善遇我率其所部诣潭城降皆再拜先臣释其罪慰劳之即日闻于朝擢佐武义大夫合门宣赞舍人赏予特厚佐出复单骑按其部抚问甚至明日召佐使坐命具酒与饮酒酣抚佐背谓曰子真丈夫知逆顺祸福者无如子子姿力雄鸷不在时辈下果能为朝廷立功名一封侯岂足道哉吾欲遣子复至湖中视有便利可乘者擒之可以言语劝者招之子能卒任吾事否佐感激至泣再拜谢先臣曰佐受节使厚恩虽以死报佐不辞惟节使命乃遣佐归湖中又有战士三百余人来降先臣皆委曲慰劳命其首领以官优给银绢纵之听其所往有复入湖者亦弗问居数日又有二千余人来降先臣待之如初时张浚以都督军事至潭州参政席益与浚备语先臣所为谓浚曰岳侯得无有他意故玩此寇益欲预以奏闻如何浚笑曰岳侯忠孝人也足下何独不知用兵有深机胡可易测益惭而止夏四月黄佐袭周伦寨击之伦大败走杀死及掩入湖者甚衆擒其统制陈贵等九人夺衣甲器仗无数寨栅粮船焚毁无遗者佐遣人驰报先臣先臣即上佐功转武经大夫仍抚劳所遣将士第功以闻统【制】任士安慢王令不战先臣鞭士安一百使饵贼曰
三日不平贼斩之士安乃扬言岳太尉兵二十万至矣及所见止士安等军耳贼乃并兵永安寨攻之先臣遣兵设伏士安等战垂困伏兵乃起四合击之贼衆败走获战马器甲无数又追袭过苟陂山所杀获不可胜计士安复移军与牛臯屯龙阳旧县之南逼近贼巢贼出攻之官军迎击贼又败走上赐札谕之曰朕以湖湘之寇逋诛累年故特委卿为且招且捕之计欲使恩威并济绥靖一方闻卿措画得宜朕甚嘉之五月有旨召张浚还浚得诏谓先臣曰浚将还矣节使经营湖寇巳有定画否先臣?出小图以示浚曰有定画矣浚按图熟视移时谓先臣曰浚视此寇阻险穷絶殆未有可投之隙朝廷方召浚归议防秋盍且罢兵规画上流俟来岁徐议之先臣曰何待来年都督第能为飞少留不八日可破贼都督还朝在旬日後耳浚正色曰君何言之易耶王四厢两年尚不能成功乃欲以八日破君何言之易耶先臣曰王四厢以王师攻水寇则难飞以水寇攻水寇则易浚曰何谓以水寇攻水寇先臣曰湖寇之巢艰险莫测舟师水战我短彼长入其巢而无向导以所短而犯所长此成功所以难也若因敌人之将用敌人之兵夺其手足之助离其腹心之援使桀黠孤立而後以王师乘之覆亡犹反手耳飞请除来往三程以八日之内俘诸囚於都督之庭浚亦未信乃奏曰臣只候六月上旬若见得水贼未下即召飞前来潭州分屯潭鼎人马规画上流军事讫赴行在先臣遂如鼎州六月二日杨钦受黄佐之招率三千余人乘船四百余艘诣先臣降先臣喜私谓左右曰黄佐可任也杨钦骁悍之尤者钦今乃降贼之腹心溃矣钦自束缚至庭先臣命解其缚以所赐金束带战?予之即日闻奏授武义大夫又命具酒使王贵主之礼遇甚厚及所部犒赏有差钦感激不自胜所部皆喜跃恨降晚先臣乃复遣钦归湖中诸将皆力谏先臣不答越两日钦尽说全琮刘诜等降未降者尚数万先臣诡骂曰贼不尽降何来也杖之复令入湖是夜以舟师掩其营并俘钦等其余党杀获略尽惟杨么负固不服方浮游湖上夸逞神速其舟有所谓望三州和州载五楼九楼大德山小德山大海鳅头小海鳅头以数百计舟以轮激水疾驶如羽左右前後俱置撞竿官舟犯之辄破又官舟浅小而贼舟高大贼矢石自上而下而官军仰面攻之见其舟而不见其人先臣取君山之木多为巨筏塞湖中诸港又以腐烂草木自上流浮而下择视水浅之地遣口伐者二千人挑之且行且詈贼闻詈不胜愤争挥瓦石追而投之俄而草木坌积舟轮下胶滞不行先臣亟遣军攻之贼奔港中为筏所拒官军乘筏张牛革以拒矢石羣举巨木撞贼舟舟为之碎杨么举锺仪投于水继乃自仆牛臯投水擒么至先臣前斩首函送都督行府伪统制陈瑫等亦劫锺仪之舟获金交床金鞍龙凤簟以献率所部降先臣亟领黄佐杨钦等军入贼营余酋大惊曰是何神也夏诚刘衡俱就擒黄诚大惧不知所为亟与周伦等首领三百人俱降牛臯请曰此寇逋诛罪不容数劳民动衆亦且累年若不略行剿杀何以示军威先臣曰彼皆田里匹夫耳先惑於锺相妖巫之术故相聚以为奸其後乃阻於程吏部尽诛雪耻之意故恐惧而不降日往月来养成元恶其实但欲求全性命而已今杨么已被显诛锺仪且死其余皆国家赤子苟徒杀之非主上好生之意也连声呼谓官军曰勿杀勿杀牛臯敬服其言而退先臣请行诸寨慰抚之命少壮强有力者籍为军老弱不堪役者各给米粮令归田有自请归业者二万七千余户先臣皆给据而遣之又命悉贼寨之物尽散之诸军而纵火焚寨凡焚三十余所掲牓於青草洞庭湖上不数日行旅之往来居民之耕种顿若无事之时然湖湘悉平是役也获贼舟凡千余鄂渚水军之盛遂为沿江之冠自其与浚言至贼平果八日浚叹曰岳候殆神筭也即日上之朝上遣内侍一员至先臣军前传宣抚问仍赐银合茶药及抚劳将士赐诏襃谕有曰湖湘阻深奸凶啸聚曩命往伐用非其人轻敌寡谋伤威损重遂令孽寇久稽灵诛卿勇略冠军忠义絶俗肃将王命隃集长沙威棱所加已闻声而震叠恩信既着宜传檄而屈降消时内侮之虞宣予不杀之武又赐札曰非卿威名冠世忠义济时先声所临人自信服则何以平积年啸聚之党於旬朝指顾之闲不烦诛夷坐获嘉靖使朕恩威兼畅厥功茂焉初有唐生居鼎州尝与程昌禹论湖寇之险曰他人寨栅犹或可入如杨么寨则虽虎豹不可入也昌禹曰然则奈何唐生作俚语应之曰除是飞便会入去昌禹大笑曰世闲岂有生肉翅人可使耶顾谓僚属曰兹事当且止也又夏诚刘衡等尝自诧曰吾城池楼橹如此欲犯我除是飞来至是始验时有卢奎者作鼎澧闻见録述其事其末曰半月之闲谈笑以平羣贼使有船者不能远去有寨者不能坚守几於不战屈人纪其实也有旨兼蕲黄州制置使以目疾乞解军事上不许既而疾稍瘳先臣不复请强起视事又有旨令先臣军以三十将为额八月二十二日有旨令先臣於襄阳府路复州汉阳军乡村民社置山城水寨处疾速措置备御事务具已施行状闻奏秋九月加检校少保食邑五百户实封二百户进封鄂国公制词有曰得好生於朕志新旧染於吾民支党内擒争掀狡窟渠魁面缚自至和闩服矢弢弓尽散潢池之啸聚带牛佩犊悉归田里之流逋清湖湘累岁荡泊之菑增秦蜀千里贯通之势还军鄂州益自奋厉日率将士閲习师徒军容甚整张浚按视还朝以闻冬十月上赐诏裦谕十二月除荆湖南北襄阳府路招讨使十五日遣赐腊药二十一日遣使传宣抚问赐银合茶药
金佗稡编卷六

[book_title]金佗稡编卷七
钦定四库全书
金佗稡编卷七
宋　岳珂　撰
行实编年四
绍兴六年丙辰岁年三十四
梁兴来兼营田使入觐赐金器移屯襄阳易武胜定国军节度使除宣抚副使周国夫人姚氏薨降制起复下虢州寄治卢氏县【阙】
破长水县殱敌业阳【阙】　　　　　擒满在
再战孙洪涧【阙】　　　赴淮西大战何家寨
【阙】　　　　　等【阙】战白塔【阙】　　　赐银合茶药赐马鞍铁简
春正月太行山忠义保社梁兴等百余人夺河径渡至先臣军前先臣【阙】　　上曰果尔当优与官以劝功者若此等人来归方见敌情遂诏先臣【阙】　三月兼营田使以都督行府议事至平【阙】　　陈去行在所不远愿一见天顔九日得旨引见面奏襄阳唐邓随郢金房均州信阳军旧属京西南路乞改正如旧制又奏襄阳自收复後未置监司州县无以按察上虚怀纳之以李若虚为京西南路提举兼转运提刑公事又令湖北襄阳府路如有阙官自知通以下许先臣自择强明清干者【阙】　　　荐举改官陞擢差遣其有蠧政害民【阙】
自对移放罢十九日【阙】　　　　赐【阙】　　二
百两士卒犒赏有差都督张浚【阙】　　　诸大帅浚於座中独称先臣可倚【阙】　　　命韩世忠屯承楚以图淮阳刘光世【阙】　州以招北军张浚屯盱?杨沂中爲浚後翼特命先臣屯襄阳以窥中原谓先臣曰此事君之素志也惟君勉之先臣奉命遂移屯京西三月易武胜定国两鎭之节除宣抚副使置司襄阳加食邑五百户食实封二百户制词有曰洛都甫迩王气犹在於伊瀍陵寝具存庙貌未移於锺簴所以寓责望之意深矣先臣以宣抚重名自非廊庙近臣及勲伐高世者不可委授上章力辞上赐诏曰汉高帝一日得韩信斋戒筑坛拜为大将授数万之衆虽举军尽惊而高帝不以为过与待绦灌樊郦辈计级受赏者有间矣岂非用人杰之才固自有体耶卿智勇兼资忠义尤笃计无遗策动必有成勲伐之盛焜燿一时岂止与淮隂侯初遇高帝比哉夏四月上命至武昌调军丁周国夫人姚氏忧上遣使抚问即日降制起复勅本司官属将佐本路监司守臣躬请视事赙赠常典外加赐银绢千匹两襄奉之事鄂守主之先臣扶榇至庐山连表恳辞乞守终丧之志上悉封还亲札慰谕又累诏促起乃勉奉命复屯襄汉秋七月上命先臣凡移文敌境於宣抚职位中增河东二字及节制河北路五字八月遣王贵郝政董先攻虢州寄治卢氏县下之殱其守兵获粮十五万石降其衆数万上闻之以语张浚等浚曰飞措画甚大今已至伊洛则太行山一带山寨必有通谋者自梁兴之来飞意甚坚十三日遣杨再兴进兵至西京长水县之业阳伪顺州安抚张宣赞【失其名】命孙都统【失其名】及其後军统制满在以兵数千拒官军再兴出战斩孙都统擒满在杀五百余人俘将吏百余人余党奔溃明日再战于孙洪涧破其衆二千复长水县得粮二万余石以给百姓官兵於是西京险要之地尽复又得伪齐所留马万匹刍粟数十万中原响应先臣又遣至蔡州焚贼糗粮上赐诏褒之有曰进貔虎以凭陵戮鲸鲵於顷刻又曰长驱将入於三川震响傍惊於五路九月刘豫遣子麟侄猊许清臣李邺冯长宁以叛将李成孔彦舟关师古合兵七十万分道犯淮西诸将皆大恐刘光世欲舍庐州张俊欲弃盱眙同奏乞召先臣以兵东下欲令先臣独撄其锋而已得退保中外大震都督张浚闻之以书诫俊曰贼豫之兵以逆犯顺若不剿除何以立国平日亦安用养兵爲今日之事有进击无退保遂言於上曰岳飞一动则襄汉有警复何所制力沮其议光世竟舍庐州退保采石上忧之乃以亲札付浚曰不用命者以军法从事俊光世始听命还战上犹虑其不足任复召先臣初先臣自收曹成至平杨么凡六年皆以盛夏行师爲炎瘴所侵遂成目疾重以母丧哭泣太过及是疾逾甚所居用重帘蔽明不胜楚痛然闻诏即日啓行上闻之遣医官皇甫知常及僧中印以馹骑相继至军疗治会麟败先臣至江州不违元诏冬十一月十九日奏至上语赵鼎喜其尊朝廷诵司马光通监名分之说以称之赐札曰闻卿目疾小愈即提兵东下委身徇国竭节事君於卿见之良用嘉叹今淮西贼遁未有他警已谕张浚从长措置卿更不须进发其或襄邓陈蔡有机可乘即依张浚已行事理从长措置亦卿平日之志也先臣奉诏遂还军时僞齐於唐州北何家寨置鎭汝军屯兵聚粮为窥唐计先臣遣王贵董先等攻毁之有僞五大王刘复拥兵出城迎敌初十日贵等遇之于大标木依山而阵衆几十倍一战俱北横屍蔽野直抵鎭汝军焚其营而有其粮僞都统薛亨以衆十万掠唐邓来援贵先严兵待之既战阳北命冯赛以奇兵绕出其後亨果来追先囘兵夹击贼大败生擒薛亨及僞河南府中军统制郭德等凡七人杀获万计俘献行在五大王以匹马逃先臣即奏云已至蔡境欲遂图蔡以规取中原上恐僞齐有重兵继援未可与战不许然贵等巳至蔡城闭拒未下先臣使人返之贵等囘至白塔李成率刘复李序商元孔彦舟王爪角王大节贾关索等并兵来絶贵归路以马军迎击贼兵尽败追杀五里余还至牛蹄贼复益兵追及之有数千骑方渡涧爲董先所击尽拥入涧中积屍填谷得马二千余匹及衣甲器仗等降骑兵三千余人贼兵之在蔡者望见官军皆引遁上闻捷大悦赐札奬谕曰卿学深筹略动中事机加兵宛叶之间夺险松柏之塞仍俘甲马就食粮糗登闻三捷之功实冠万人之勇盖申述商元等战効也又遣内侍传宣抚问赐银合茶药十二月大雪苦寒上以先臣方按边暴露手诏抚劳有曰非我忠臣莫雪大耻又遣赐马鞍四铁简二香茶药等传宣抚问召赴行在
绍兴七年丁已岁年三十五
入觐论马扈从至建康除太尉除宣抚使陞营田大使论恢复大计论刘光世军解兵柄复军乞以本军讨刘豫论建都乞进屯淮甸计废刘豫赐燕及茶药等
春正月入见上从容与谈用兵之要因问先臣曰卿在军中得良马否先臣曰骥不称其力称其德也臣有二马故常奇之日噉刍豆至数?飮泉一斛然非精洁则宁饿死不受介胄而驰其初若不甚疾比行百余里始振鬛长鸣奋迅示骏自午至酉犹可二百里褫鞍甲而不息不汗若无事然此其爲马受大而不苟取力裕而不求逞致远之材也值复襄阳平杨么不事相继以死今所乘者不然日所受不过数升而秣不择粟饮不择泉揽辔未安踊跃疾驱甫百里力竭汗喘殆欲毙然此其爲马寡取易盈好逞易穷驽钝之材也上称善久之曰卿今议论极进二月除起复太尉加食邑五百户实封二百户制词有积获齐山俘累载道令行塞外响震关中等语赏商虢等功也继除宣抚使兼营田大使三月扈从至建康十四日以刘光世所统王德郦琼等兵五万二千三百一十二人马三千一十九匹隶先臣且诏王德等曰听飞号令如朕亲行先臣乃数见上论恢复之略以爲刘豫者金人之屏蔽必先去之然後可图因慷慨手疏言臣自国家变故以来从陛下於戎伍实有致身报国复雠雪耻之心幸凭社稷威灵前後粗立薄効陛下録臣微劳擢自布衣曾未十年官至太尉品秩比三公恩数视二府又增重使名宣抚诸路臣一介贱微宠荣超躐有踰涯分今者又蒙益臣军马使济恢图臣实何人误蒙神圣之知如此敢不昼度夜思以图报称臣窃揣敌情所以立刘豫於河南而付之齐秦之地盖欲荼毒中原以中国而攻中国尼雅满因得休兵养马观衅乘隙包藏不浅臣谓不以此时禀陛下睿筭妙略以伐其谋使刘豫父子隔絶五路叛将还归两河故地渐复则金人之诡计日生浸益难图然臣愚欲望陛下假臣日月勿拘其淹速使敌莫测臣之举措万一得便可入则提兵直趋京洛据河阳陕府潼关以号召五路之叛将叛将既还王师前进彼必弃汴都而走河北京畿陕右可以尽复至於京东诸郡陛下付之韩世忠张俊亦可便下臣然後分兵濬滑经略两河如此则刘豫父子断必成擒大辽有可立之形金人有破灭之理爲陛下社稷长久无穷之计实在此举假令汝颍陈蔡坚壁清野商於虢略分屯要害进或无粮可因攻或难於馈运臣须敛兵退保上流敌必袭而南臣俟其来当率诸将或挫其锐或待其疲敌利速战不得所欲势必复还臣当设伏邀其归路小入则小胜大入则大胜然後徐图再举设若敌见上流进兵并力侵淮上或分兵攻犯四川臣即长驱捣其巢穴敌困於奔命势穷力殚纵今年未终平殄来岁必得所欲陛下还归旧京或进都襄阳关中唯陛下所择也臣闻兴师十万户费千金内外骚动七十万家此岂细事然古者命将出师民不再役粮不再籍盖虑周而用足也今臣部曲远在上流去朝廷数千里平时每有粮食不足之忧是以去秋臣兵深入陕洛而在寨卒伍有饥饿而死者臣故亟还前功不遂致使故地?敌忠义之人旋被剏杀皆臣之罪今日唯赖陛下戒勑有司恪恭乃事俾臣得一意静虑不以兵食乱其方寸则谋定计审方能济此大事异时迎还太上皇帝宁德皇后梓宫奉邀天眷以得归故国使宗庙再安万姓同欢陛下高枕万年无北顾之忧臣之志愿毕矣然後乞身归田里此臣夙夜所自许者疏奏上以亲札答之曰有臣如此顾复何忧进止之机朕不中制复召至寝合命之曰中兴之事朕一以委卿又赐亲札曰前议已决进止之机委卿自专先发制人正在今日不可失也先臣复奏申述前志赐札报曰览卿近奏毅然以恢复爲请岂天实啓之将以辅成朕志行遂中兴耶又令节制光州方淬砺将士将合师大举进图中原会秦桧主和议忌其成功沮之其议遂寝王德郦琼之兵亦不复畀之矣夏奉诏诣都督府与张浚议军事时王德郦琼之兵犹未有所付浚意属吕祉乃谓先臣曰王德之爲将淮西军之所服也浚欲以为都统制而命吕祉以都督府参谋领之如何先臣曰淮西一军多叛亡盗贼变乱反掌耳王德与郦琼故等夷素不相下一旦揠之在上则必争吕尚书虽通才然书生不习军旅不足以服其衆飞谓必择诸大将之可任者付之然後可定不然此曹未可测也浚曰张宣抚如何先臣曰张宣抚宿将飞之旧帅也然其爲人暴而寡谋且郦琼心素不服或未能安反侧浚又曰然则杨沂中耳先臣曰沂中之视德等尔岂能御此军事浚艴然曰浚固知非太尉不可也先臣曰都督以正问飞不敢不尽其愚然岂以得失爲计耶即日上章乞解兵柄步归庐山庐於周国夫人姚氏墓侧浚怒以兵部侍郎张宗元为湖北京西宣抚判官监其军宗元日阅部伍乃心服先臣之能上时连诏促先臣还军先臣力辞诏属吏造庐以死请不得已乃趋朝既见犹请待罪上知其故优诏答之俾复其位而还宗元宗元归复于上曰将帅辑和军旅精锐上则禀承朝廷命令人怀忠孝下则训习武伎衆和而勇此皆宣抚岳飞训养之所致上大悦赐褒诏曰想钜鹿李齐之贤未尝忘也闻细柳亚夫之令称善久之先臣遂上疏曰逆豫逋诛尚穴中土陵寝乏祀皇图偏安陛下六飞时巡越在海际天下之愚夫愚妇咸愿伸锄奋梃以致死于敌而陛下审重此举累年于兹虽尝分命将臣鼎峙江汉仅能自守以待敌不敢远攻而求胜是以天下忠愤之气日以沮丧中原来苏之望日以衰息岁月益久污染渐深趋向一背不复可以转移此其利害诚爲易见臣待罪阃外不能宣国威灵致神州隔於王化强敌扰於宫阙死有余罪敢逃司败之诛陛下比者寝阁之命咸谓圣断已坚何至今日尚未决策北向臣愿因此时上禀陛下睿筭不烦济师只以本军进讨庶少塞鳏官之责以成陛下寤寐中兴之志顺天之道因人之情以曲直为壮老以逆顺为强弱万全之效兹焉可必惟陛下力断而行之疏奏御札报曰览卿来奏备见忠诚深用嘉叹恢复之事朕未尝一日敢忘于心正赖卿等乘机料敌力图大功如卿一军士马精锐纪律修明鼓而用之可保全胜卿其勉之副朕注意先臣奉诏将行乃复奏以为钱塘僻在海隅非用武之地臣愿陛下建都上游用汉光武故事亲帅六军往来督战庶将士知圣意之所向人人用命臣当仗国威灵鼓行北向未报而郦琼叛初先臣既还军张浚竟用吕祉爲宣抚判官王德为都统制护其军琼果大噪不服讼德於浚浚惧乃更以张俊为宣抚使杨沂中为制置使吕祉为安抚使而召德以本军还为都督府都统制琼益不服拥兵诣祉执而斩之尽其衆七万走伪齐报至中外大震浚始悔不用先臣言於是上诏报先臣以兵叛之後事既异前迁都之举宜俟机会先臣复上奏云叛将负国臣窃愤之愿进屯淮甸伺金齐机便奋击期於破灭降诏奬谕而不之许先臣奉诏以舟师驻于江州为淮浙声援得报敌已废伪齐先是六年先臣在襄汉豫兵连衂其爪牙心腹之将或擒或叛屡不自振然依金人之势尚稽灵诛先臣知尼雅满主豫而乌珠常不快于尼雅满可以间而动是年十月谍报乌珠欲与豫分兵自清河来上令先臣激厉将士以备俄乌珠遣谍者至先臣军为逻卒所获缚至前吏请斩之先臣愕视曰汝非张斌耶本吾军中人也引至私室责之曰吾乡者遣汝以蜡书至齐约诱致四太子而共杀之汝往不复来吾继遣人问齐帝已许我今年冬以会合寇江为名致四太子于清河矣然汝所持书竟不至何背我耶谍冀缓死即诡服乃作蜡书言与伪齐同谋诛乌珠事曰八月交锋我穷力相击彼巳不疑江上之约其遂矣事济宋与齐为兄弟国因谓谍者曰汝罪万死吾今贷汝复遣至齐问举兵期宜以死报刲股纳书厚币丁宁戒勿泄谍唯唯拜谢而出复召之还益以币重谕之乃遣至于再三谍径抵乌珠所出书示之乌珠大惊驰白其主於是清河之警不复闻豫以故得罪遂见废夺先臣於是上奏谓宜乘废立之际捣其不备长驱以取中原不报上又遣江谘至江州就赐茶药酒果及锡燕宣劳且赐御札嘉奬
绍兴八年戊午岁年三十六
还军鄂州备金人入觐论和议非计
春二月还军鄂州复累请于朝秦桧难之令条具曲折先臣历述利害以闻不报五月谍报金人驻兵京师顺昌淮阳陈蔡徐宿等郡期以秋冬大举南寇又分三路兵声言欲迎敌岳太尉朝廷第令堤备命先臣明远斥堠习水战练阅军实为待敌计不发兵深入先臣亦日夜训阅更迭调军屯襄汉备守而已秋召赴行在金人遣使议和将归我河南地先臣入对上谕之先臣曰敌情不可信和好不可恃相臣谋国不臧恐贻後世讥议上默然宰相秦桧闻而衔之已而金使至和议决上复亲札归功於先臣戮力练兵扶颠持危之效先臣不乐谓幕中人曰他时安得有盟信耶
绍兴九年已未岁年三十七
讲和授开府仪同三司论敌情
春三月以复河南赦天下先臣表谢寓和议未便之意有曰娄敬献言於汉帝魏绦发策於晋公皆盟墨未乾顾口血犹在俄驱南牧之马旋兴北伐之师盖制敌有经而要盟无信莫守金石之约难充谿壑之求图暂安而解倒埀犹之可也顾长虑而尊中国岂其然乎末曰臣幸遇明时获观盛事身居将阃功无补於涓埃口诵诏书面有惭於军旅尚作聪明而过虑徒怀犹豫以致疑谓无事而请和者谋恐卑辞而益币者进愿定谋於全胜期收地於两河唾手燕云终欲复雠而报国誓心天地当令稽首以称藩十一月授开府仪同三司加食邑五百户食实封三百户时三大帅皆以和议成进秩一等先臣独力辞且於贴黄陈情曰臣待罪二府理有当言不敢缄默夫敌情奸诈臣於面对已尝奏陈窃惟今日之事可危而不可安可忧而不可贺可以训兵饬士谨备不虞不可以行赏论功取笑强敌事关国政不容不陈初非立异於衆人实欲尽忠於王室欲望速行追寝示敌人以不可测之意万一臣冒昧而受将来敌若叛盟似伤朝廷之体上三诏犹不受复温言奬激至以却縠守学祭公克已为称不得已乃拜先臣益率士卒训兵严备以虞旦夕之警分遣质信材辩者往伺敌情上方遣齐安郡王士?等谒诸陵先臣自请以轻骑从士?洒扫其实欲观敌人之衅以诛其谋且上奏言敌人以和欵我者十余年矣不悟其奸受祸至此今复无事请和此殆必有肘腋之虞未能攻犯边境又刘豫初废藩篱空?故诡为此耳名以地归我然实寄之也秦桧知其旨即奏新复故地之初正赖大将抚存军旅赐诏褒谕而止之又勑先臣军凡新界军民毋得接纳其自北而来者皆送还之所遣渡河之士悉令收隶毋得往来
金佗稡编卷七

[book_title]金佗稡编卷八
钦定四库全书
金佗稡编卷八
宋　岳珂　撰
行实编年五
绍兴十年庚申岁年三十八
金人叛盟援刘錡议建储加少保河南府陕西河东河北路招讨使改河南北诸路招讨使分遣诸将复西京曹陈郑赵州颍昌府永安南城军等复垣曲沁水翼城等县战曹州宛亭县渤海庙中牟县京西黄河上西京河南府临颍县邵原曲阳永安军等杀呼纽郎君王太保阿布纳千户李贝勒万户千户等擒刘来孙等驻郾城大破乌珠败拐子马五里店斩鄂尔多贝勒赐金盒茶药赐金千两银五万两钱十万缗赐钱二十万缗战小商桥斩萨巴贝勒及千户等大战頴昌府城西斩夏金吾及千户等擒王松夀张来孙千户阿里布田瓘等赐钱二十万缗驻朱仙镇以背嵬破乌珠乌珠奔京师辑诸陵乌珠弃京师班师乞致仕入觐
夏金人果叛盟犯拱亳诸州上大感先臣言以为忠五月下诏命先臣竭忠力图大计颁奇功不次之赏崇战士捐躯之典开谕两河忠义之人结约招纳赐御札曰金人过河侵犯东京复来占据已割旧疆卿素藴忠义想深愤激凡对境事宜可以乘机取胜结约招纳等事可悉从便措置若事体稍重合禀议者即具奏来时先臣亦以得警报奏乞诣在所陈机密会刘錡据顺昌抗敌告急于朝上亟命先臣驰援先臣奉诏即遣张宪姚政赴顺昌复奏请觐上遣李若虚至军赐札曰金人再犯东京军方在境难以召卿还来面议今遣李若虚前去就卿商量又曰施设之方则委任卿朕不可以遥度也先臣於是乃命王贵牛皋董先杨再兴孟邦杰李宝等提兵自陕以东西京汝郑颍昌陈曹光蔡诸郡分布经略又遣梁兴渡河会合忠义社取河东北州县调兵之日命各语其衆人期以河北平乃相见又遣官军东援刘錡西援郭浩控金商之要应川陕之师而自以其军长驱以阚中原将发熏衣盥沐闭斋合子书上奏言储贰事其略曰今欲恢复必先正国本以安人心然後不常厥居以示不忘复雠之志初八年秋先臣因召对议建储事得诣资善堂见孝宗皇帝英明雄伟退而叹喜曰中兴基本其在是乎家人问其所以喜先臣曰获见圣子社稷得人矣其乞诣行在也盖欲面陈大计及李若虚来先臣亦以机会不可失不复敢乞觐乃疏言之上得奏叹其忠御札报曰非忱诚忠谠则言不及此六月授少保兼河南府路陕西河东河北路招讨使制词有曰气呑强敌壮自比於票姚志清中原誓有同於祖逖又曰举素定之成谋摅久怀之宿愤嘉先臣之志在战不在和也先臣益以无功辞不受上诏谕之曰卿陈义甚高朕所嘉叹第惟同时并拜二三大帅皆以次受命卿欲终辞异乎蘧伯玉之用心也先臣乃不敢辞寻改河南北诸路招讨使未几所遣诸将及会合之士皆响应相继奏功李宝捷于曹州又捷于宛亭县荆堽杀其千户三人并大将呼纽郎君又捷于渤海庙闰六月张宪败敌于颖昌府二十日复颍昌府先臣亲帅大军去蔡而北上以先臣身先士卒忠义许国赐札奬谕张宪遂进兵陈州二十四日破其三千余骑翟将军益兵以来复败之获其将王太保复陈州韩常及镇国大王舍音贝勒再以六千骑寇颍昌二十五日董先姚政败之是日王贵之将杨成破敌帅满都哈五千余人于郑州复郑州二十九日刘政复刼之于中牟县获马三百五十余匹驴骡百头满都哈不知存亡秋七月一日张应韩清复西京破其衆数千牛皋传选捷于京西又捷于黄河上孟邦杰复永安军初二日其将杨遇复南城军又与刘政捷于西京敌守李成王胜等以兵十余万走弃洛阳归怀孟时大军在颍昌诸将分路出战先臣自以轻骑驻于郾城县方日进未已乌珠大惧会龙虎大王于东京议以为诸帅皆易与独先臣孤军深入将勇而兵精且有河北忠义响应之援其锋不可当欲诱致其师并力一战朝廷闻之大以先臣一军为虑赐札报先臣俾占稳自固先臣曰敌之技穷矣使诚如谍言亦不足畏也乃日出一军挑敌且骂之乌珠怒其败初八日果合龙虎大王盖天大王及敌昭武大将军韩常之兵逼郾城先臣遣臣云领背嵬游弈马军直贯敌阵谓之曰必胜而後返如不用命吾先斩汝矣鏖战数十合积屍布野得马数百匹杨再兴以单骑入其军擒乌珠不获手杀数百人而还初乌珠有劲军皆重铠贯以韦索凡三人为联号拐子马又号铁浮图堵墙而进官军不能当所至屡胜是战也以万五千骑来诸将惧先臣笑曰易尔乃命步人以麻札刀入阵勿仰视第斫马足拐子马既相联合一马偾二马皆不能行坐而待毙官军奋击僵屍如丘乌珠大恸曰自海上起兵皆以此胜今已矣拐子马由是遂废乌珠复益兵至郾城北五里店初十日背嵬部将王纲以五十骑出觇敌遇之奋身先入斩其将鄂尔多贝勒敌大骇先臣时出略战地望见黄尘蔽天衆欲少却先臣曰不可汝等封侯取赏之机正在此举岂可後时自以四十骑驰出都训练霍坚者扣马谏曰相公为国重臣安危所系奈何轻敌先臣鞭坚手麾之曰非尔所知乃突战入敌阵左右驰射士气增倍无不一当百呼声动地一鼓攻之捷闻上赐札曰览卿奏八日之战敌以精骑冲坚自谓奇计卿遣背嵬游弈迎破敌锋戕其将领实为隽功然大敌在近卿以一军独与决战忠义所奋神明助之再三嘉叹不忘于怀时上又遣内侍李世良诣先臣军传宣抚问赐金合茶药金千两银五万两钱十万缗寻又赐钱二十万缗半以赏复郑州兵半以予宣抚司非时支使乌珠又率其衆并力复来顿兵十二万于临颍县十三日杨再兴以三百骑至小商桥与敌遇再兴骤与之战杀敌二千余人并万户萨巴贝勒千户百人长荗穆可百余人再兴死之张宪继至破其溃兵八千乌珠夜遁郾城方再捷先臣谓臣云曰敌犯郾城屡失利必回锋以攻颍昌汝宜速以背嵬援王贵旣而乌珠果以兵十万骑三万来於是贵将游奕云将背嵬战于城西敌阵自舞阳桥以南横亘十余里金鼓振天城堞为揺臣云令诸军勿牵马执俘视梆而发以骑兵八百挺前决战步军张左右翼继进自辰至午战方酣董先胡清继之敌大败死者五千余人杀其统军上将军夏金吾【失其名】并千户五人擒渤海汉儿王松夀女真汉儿都提点千户张来孙千户阿里布左班祗候承制田瓘以下七十八人小番二千余人获马三千余匹及雪护阑马一匹金印十枚以献乌珠狼狈遁去副统军尼雅满贝勒重创舆至京师而死十八日张宪之将徐庆李山等复捷于临颍之东北破其衆六千获马百匹追奔十五里先臣上郾城诸捷上大喜赐诏称述其事曰自强敌入寇今十五年我师临阵何啻百战曾未闻远以孤军当兹巨孽抗强勇并集之衆於平原旷野之中如今日之用命者也复诏赐钱二十万缗以犒军是月梁兴会太行忠义及两河豪杰赵云李进董荣牛显张峪等破敌于绦州垣曲县敌入城复拔之擒其千户刘来孙等一十四人获马百余匹及器甲等又捷于沁水县复之斩敌将阿布纳千户李贝勒死者无数又追至于孟州王屋县之邵原汉儿军张太保成太保等以所部六十余人降又追至东阳敌弃营而去追杀三十人获其所遗马八匹衣甲刀枪旗帜无数又至济源县之曲阳破高太尉之兵五千余骑屍布十里获器械枪刀旗鼓甚衆擒者八十余人高太尉引怀孟卫等州之兵万余人再战又破之敌死者十之八擒者百余人得马驴骡二百余头高太尉以余卒逃又败之于翼城县复翼城县又会乔握坚等复赵州李兴捷于河南府又捷于永安军中原大震先臣上奏以谓赵俊乔握坚梁兴董荣等过河之後河北人心往往自乱愿归朝廷臣契勘金人近累败衂敌将四太子等皆令老小渡河惟是敌衆尚徘徊於京城南壁近郤遣八千人过河北此正是陛下中兴之机金人必亡之日苟不乘时必贻後患桧沮之第报杨沂中刘錡新除而不言所遣先臣独以其军进至朱仙鎭距京师才四十五里乌珠复聚兵且悉京师兵十万来敌对垒而陈先臣按兵不动遣骁将以背嵬骑五百奋击大破之乌珠奔还京师先臣遂令李兴檄陵台令朱正甫行视诸陵辑永安永昌永熙等陵神台枳橘柏株之废伐者补而全之先是先臣自绍兴五年遣义士梁兴败金人於太行杀其将马五太师及万户耿光禄破平阳府神山县遣张横败金人於宪州擒岚宪两州同知及岢岚军事判官遣高岫魏浩等破怀州万善鎭又密遣梁兴等宣布朝廷德意招结两河忠义豪杰之人相与犄角破敌又遣边俊李喜等渡河抚谕申固其约河东山寨韦诠等皆敛兵固堡以待王师乌陵思谋敌之黠桀也亦不能制其下但谕百姓曰毋轻动俟岳家军来当迎降或率其部伍举兵来归李通之衆五百余人胡清之衆一千一百八人李宝之衆八千李兴之衆二千怀卫州张恩等九人相继而至白马山寨首领孙淇等敌统制王鎭统领崔庆将官李觐秉义郎李清及崔虎刘永夀孟皋华旺等皆全率所部至麾下以至敌将之腹心禁卫如龙虎大王下噶克察千户万勇之属及张仔杨进等亦密受先臣旗牓率其衆自北方来降韩常又以颍昌之败失夏金吾金吾乌珠子壻也畏罪不敢还屯于长葛密遣使愿以其衆五万降先臣遣贾兴报许之是时敌将动息及其山川险隘先臣尽得其实自磁相开德泽潞晋绦汾隰豪杰期日兴兵衆所揭旗皆以岳为号闻风响应及是朱仙鎭之捷先臣欲乘胜深入两河忠义百万闻先臣不日渡河奔命如恐不及各齎兵仗粮食团结以徯先臣父老百姓争挽车牵牛载糗粮以馈义军顶盆焚香迎拜而候之者充满道路敌所置守令熟视莫敢谁何自燕以南号令不复行乌珠以败故复签军以抗先臣河北诸郡无一人从者乃自叹曰自我起北方以来未有如今日之挫衂先臣亦喜语其下曰这回杀敌人直到黄龙府当与诸君痛饮时方画受降之策指日渡河秦桧私于金人力主和议欲画淮以北弃之闻先臣将成功大惧遂力请于上下诏班师先臣上疏曰敌人巢穴尽聚东京屡战屡奔锐气沮丧得间探报敌已尽弃辎重疾走渡河况今豪杰向风士卒用命天时人事强弱已见时不再来机难轻失臣日夜料之熟矣惟陛下图之疏累千百言上亦锐意恢复欲观成效以御札报之曰得卿十八日奏言班师机会诚为可惜卿忠义许国言词激切朕心不忘卿且少驻近便得地利处报杨沂中刘錡同共相度如有机会可乘即约期并进桧闻之益惧知先臣之【阙】乃先诏韩世忠张俊杨沂中刘錡各以本军归
而後言于上以先臣孤军不可留乞姑令班师一日而奉金书字牌者十有二先臣嗟惋至泣东向再拜曰臣十年之力废於一旦非臣不称职权臣秦桧实误陛下也诸军既先退先臣孤军深在敌境惧乌珠知之断其归路乃声言将翌日举兵渡河乌珠疑京城之民为先臣夜弃而出北遁百里先臣始班师父老人民大失望遮先臣马首恸哭而诉曰我等顶香盆运粮草以迎官军敌人悉知之今日相公去此某等不遗噍类矣先臣亦立马悲咽命左右取诏书以示曰朝廷有诏吾不得擅留劳苦再四而遣之哭声震野及至蔡有进士数百辈及僧道父老百姓坌集于庭进士一人相帅叩头曰某等沦?北庭将逾一纪伏闻宣相整军北来志在恢复某等跂望车马之音以日为岁今先声所至故疆渐复强敌鸟奔民方室家胥庆以谓幸脱险患忽闻宣相班师诚所未谕宣相纵不以中原赤子为心其亦忍弃垂成之功耶先臣谢之曰今日之事岂予所欲哉命出诏书置几上进士等相帅历阶视之皆大哭相顾曰然则将奈何先臣不得已乃曰吾今为汝图矣乃以汉上六郡之闲田处之且留军五日待其徙从而迁者道路不絶今襄汉多是焉方乌珠夜弃京师将遂渡河有太学生叩马谏曰太子毋走京城可守也岳少保兵且退矣乌珠曰岳少保以五百骑破吾精兵十万京师中外日夜望其来何谓可守生曰不然自古未有权臣在内而大将能立功於外者以愚观之岳少保祸且不免况欲成功乎生盖隂知桧与乌珠事故以为言乌珠亦悟其说乃卒留居翌日果闻班师议者谓使先臣得乘是机也以往金人虽强不足平也故土虽失不足复也一篑亏成万古遗恨先臣既还敌人得伺其实无所忌惮兵势渐振向之已复州县又稍稍侵寇先臣抑郁不自得自知为桧所忌终不得行其所志用兵动衆恢拓土宇今日得之明日弃之养寇残民无补国事乃上章力请解兵柄致仕上赐诏谓其方资长筭助予远图未有息戈之期而有告老之请不许奉诏自庐入觐上问之先臣第再拜谢敌人大扰河南分兵趋川陕上命先臣应之以王贵行八月以赵秉渊知淮宁府敌犯淮宁为秉渊所败又悉其衆围秉渊先臣复命李山史贵解其围敌再攻颍昌上命津发人民於新复州军据险保聚韩世忠捷于千秋湖命以蔡州军牵制九月敌犯宿亳命控抱九江又付空名告身自正任承宣使以下凡四百八十一道以激战功冬十月川陕告急复请益兵以董先行又命广设间谍诱契丹诸国之不附乌珠者十一月命益光州兵援田邦直敌聚粮顺昌将寇唐邓入比阳舞阳伊阳诸县命扞御堤备是冬梁兴在河北不肯还取怀卫二州大破乌珠之军断山东河北金帛马纲之路金人大扰
绍兴十一年辛酉岁年三十九
援淮西召赴行在除枢密副使赐金带鱼袋银绢鞍马等带本职按阅御前军还兵柄还两鎭节充万寿观使奉朝请证张宪事殁
春正月谍报敌分路渡淮先臣得警报即上疏请合诸帅之兵破敌未报十五日乌珠韩常果以重兵?寿春府二十日韩常与敌龙虎大王先驱渡淮二十五日驻庐州界边报至行在上赐御札曰敌人已在庐州界上卿可星夜前来江州乘机照应出其军後诏未至先臣窃念敌既举国来寇巢穴必虚若长驱京洛敌必奔命可以坐制其敝二月四日既遣奏复恐上急於退敌又上奏曰今敌在淮西臣若捣虚势必得利万一以为寇方在近未暇远图欲乞亲至蕲黄相度形势利害以议攻却且敌知荆鄂宿师必自九江进援今若出此贵得不拘使敌罔测至是上得乞会兵奏大喜及得捣虚奏果令缓行是日又得出蕲黄之请益喜手札报谕以为中兴基业在此一举初九日先臣始奉初诏时方苦寒力疾戒行以十一日引道先臣犹谓大军行缓亲以背嵬先驱十九日上闻先臣力疾出师赐札曰闻卿见苦寒乃能勉为朕行国尔忘身谁如卿者师至庐州乌珠闻先臣之师将至与韩常等俱惩颍昌之败望风遽遁遂还兵于舒以竢命上赐札以先臣小心恭【孝宗皇帝嫌讳】不敢专辄进退为得体乌珠用郦琼计复窥濠州三月初四日先臣不俟诏麾兵救之次定远县乌珠先以初八日破濠州张俊以全军八万驻于黄连鎭去濠六十里不能救杨沂中趋城遇伏仅以身免殿前之兵殱焉敌方据濠自雄闻先臣至又遁夜踰淮不能军夏四月遣兵捕郴贼骆科又遣兵援光州自朱仙鎭之机一失敌势浸横暂郤遽进不可复图堤防攻讨皆无预於恢复之计柘皋之战能拒敌人之锋而已中原之事未可议也十年冬司农少卿高颍慷慨自陈欲禆赞岳飞十年连结河朔之谋措置两河京东忠义军马为攻取计梁兴不肯南还复怀卫二州絶山东河北金帛马纲之路然竟亦无所就敌人之强自若旣而秦桧竟欲就和议患诸将不同已用范同策召三大将论功行赏先臣至行在二十四日授枢密副使加食邑七百户实封三百户特旨位在参知政事上赐金带鱼袋银绢等视宰臣初除礼先臣奏请还兵二十七日罢宣抚司皆冠以御前字五月十一日诏韩世忠留院供职俊与先臣并以本职按阅军马措置战守同以枢密行府为名抚定韩世忠军于楚州先是先臣少俊等十余岁事俊甚勤绍兴改元有李成之役俊旣叨先臣之功得逭其责甚德先臣且服其忠略屡称荐於上其後二三年间荡二广江西之勍寇复襄阳六郡之故疆不淹时而大功立时论许予寘诸将右上亦自谓得人杰行赏不计其等擢之不次之位俊颇不平四年敌犯淮西俊分地也怯敌不肯行宰臣赵鼎责而遣之至平江府又辞以坠马伤臂鼎怒命一急足领之出关且奏请诛俊以警不用命者既又以无功还先臣渡师一战大捷解庐州围上奇其功畀以鎭宁崇信两鎭之节俊益耻之及先臣位二府正专征天下称三大帅与俊体敌俊忿疾见於辞色先臣益屈已下之数以卑辞致书於俊俊皆不答杨么平先臣又致书献俊楼船一兵械毕备俊受船复不答先臣事之愈恭俊横逆自若至七年恢复之请大合上意札书面命皆以中兴之事专畀先臣又所赐褒词每有表异之语如曰非我忠臣莫雪大耻卿为一时智谋之将非它人比朕非卿到终不安心甚者谓听飞号令如朕亲行俊见之常憾其轧已有意倾之是岁淮西之役先臣闻命即行途中得俊咨目甚言前途粮乏不可行师先臣不复问鼓行而进故赐札曰卿闻命即往庐州遵陆勤劳转饷艰阻卿不复顾问必遄其行非一意许国谁肯如此俊闻之疑先臣漏其书之言於上归则倡言於朝谓先臣逗遛不进以乏饷为辞或劝先臣与俊廷辨先臣曰吾所无愧者此心耳何必辨及是视世忠军俊知世忠尝以谋刼敌使败和议忤桧承桧风旨欲分其背嵬谓先臣曰上留世忠而使吾曹分其军朝廷意可知也先臣曰不然国家所赖以图恢复者唯自家三四辈万一主上复令韩太保典军吾侪将何顔以见之俊大不乐比至楚州乘城行视俊顾先臣曰当修城以为守备计先臣曰吾曹所当戮力以图尅复岂可为退保计耶俊艴然变色迁怒於二候兵以微罪斩之韩世忠军吏耿着与总领胡纺言二枢密来楚州必分世忠之军且曰本要无事却是生事纺上之朝桧捕着下大理择酷吏治狱将以扇揺诬世忠先臣叹曰吾与世忠同王事而使之以不辜被罪吾为负世忠乃驰书告以桧意世忠大惧亟奏乞见投地自明上惊谕之曰安有是明日宰执奏事上以诘桧且促具着狱於是着止坐妄言追官杖脊黥流吉阳军而分军之事不复?矣俊於是大憾先臣及归倡言於朝谓先臣议弃山阳专欲保江且密以先臣报世忠事告桧桧闻之益怒使谏臣罗汝楫弹其事初桧不欲宗强先臣乃建资善之请桧挤赵鼎而黜之先臣独对衆叹惜与桧意俱不合已深恶之及桧私金人主和议先臣慷慨屡上荡平之策以恢复为已任入觐论和议则斥相臣谋国不臧表谢新复河南赦则有唾手燕云等语旨意大异上赐以手书诸葛亮曹操羊祜三事先臣恭书其後鄙曹操之为人酷虐变诈且曰若夫鞭挞强悍尊主极安宗社辅明天子以享万世无疆之休臣窃有区区之志不知得伸欤否也至敌人渝盟上劄付桧奏於先臣先臣读之见德无常师主善为师之说恶其言饰奸罔上则又恚骂曰君臣大伦此之天性大臣秉国政忍面谩其主耶桧自是旣憾先臣之非已又惧其终梗和议忤金人意谓先臣不死已必及祸遂有必杀先臣之念日夜求所以诬陷之者先臣亦自知不为桧俊所容屡请解兵避之不许始桧议和诸将皆以为不便桧知张俊贪可以利动乃许以罢诸将兵专以付俊俾赞其议俊果利其言背同列而自归于桧桧深感之至是得俊语复投其所甚欲乃日召俊与谋共危先臣以万俟卨在湖北尝与先臣有怨故风卨弹之卨尤喜附桧愿効鹰犬章再上不报又风罗汝楫章六上又不报会先臣亦累抗章请罢枢柄上惜其去以诏慰之曰曾居位之日几何而丏闲之章踵至无亦过意为之怃然先臣力辞八月还两鎭节充万寿观使奉朝请恩礼如旧制词有奋身许国彯赵士之曼缨励志图功抚臧宫之鸣劒表先臣之志始终不替也於是桧俊之忿未已密诱先臣之部曲以能告先臣事者宠以优赏卒无应命又遣人伺其下与先臣有微怨者辄引致之使附其党否者胁之以祸闻王贵尝以颍昌怯战之故为臣云所折责比其凯旋先臣犹怒不止欲斩之以诸将恳请获免又因民居火贵帐下卒盗取民芦筏以蔽其家先臣偶见之即斩以徇杖贵一百桧俊意贵必憾先臣父子使人诱之贵不欲曰相公为大将宁免以赏罚用人苟以为怨将不胜其怨矣桧俊不能屈乃求得贵家私事以刼之贵惧而从时又得王俊者尝以从战无功岁久不迁颇怨先臣且位副张宪屡以奸贪为宪所裁与宪有隙俊本一黠卒始在东平府告其徒呼于等罪得为都头自是以告讦为利不问是否自出身以来无非以告讦得者军中号曰王鵰儿鵰儿者击搏无义之称也桧俊使人谕之辄从於是桧俊相与谋以为张宪贵俊等皆先臣之部将使其徒自相攻发而因及其父子庶主上不疑张俊乃自为文状付王俊妄言张宪谋还先臣兵使告之王贵乃使贵执宪以归于已是时俊附桧党桧方专国擅权威动人主风旨所向无敢违忤是非黑白在桧呼吸间自非守道不屈之士未有不折而从之者故贵等唯其所使宪未至张俊预为狱待之属吏王应求请於俊以为密院无推勘法恐坏乱祖宗之制俊不从亲行鞫炼使宪自诬谓得臣云手书命宪营还兵计宪被血无全肤竟不伏俊手自具狱以狱之成告于桧十月械宪至行在下之棘寺十三日桧奏乞召先臣父子证张宪事上曰刑所以止乱若妄有追证动揺人心不许桧不复请十三日矫诏召先臣入臣云亦逮至【据三朝北盟集先臣飞传】前一夕有以桧谋语先臣使自辨先臣曰使天有目必不使忠臣陷不义万一不幸亦何所逃明日使者至笑曰皇天后土可表飞心耳初命何铸典狱铸明其无辜改命万俟卨卨不知所问第譁言先臣父子与宪有异谋又诬先臣使于鹏孙革致书于宪贵令之虚申探报以动朝廷臣云以书与宪贵令之擘画措置而其书皆无之乃妄称宪贵已焚其书无可证者自十三日以後坐系两月无一问及先臣卨等皆忧惧无辞以竟其狱或告卨曰淮西之事使如台评则固可罪也卨喜遽以白桧十二月十八日始劄下寺命以此诘先臣卨先令簿録先臣家取当时御札束之左藏南库欲以灭迹逼孙革等使证先臣逗遛而往来月日甚明竟不能紊乃命评事元龟年杂定之以傅会其狱会岁暮竟不成桧一日自都堂出径入小合危坐终日已而食柑以爪画其皮几尽良久手书小纸令老吏付狱中遂报先臣死矣盖十二月二十九日也年三十有九其具狱但称以衆证结案而先臣竟无服辞云宪与臣云俱坐原幕属宾客于鹏等坐者六人独参谋薛弼尝有德於卨为宪湖北时桧在永嘉日又尝从桧游且恭奴事得其欢心及在幕中知桧恶先臣动息辄报得不坐迁先臣家族於岭南与张宪并籍没赀产桧使亲党王会搜括家无儋石之储器用惟存尚方所赐之外无有也初先臣之狱桧以忌怨成隙待先臣以必死何铸既明先臣无辜失桧意迁铸执政而俾使敌实夺其位卨自请任其责乃擢之为中丞专主锻链狱之未成也大理丞李若朴何彦猷以为无罪固与卨争卨即日弹若朴谓其党庇先臣与彦猷俱罢大理卿薛仁辅亦言其寃状卒以罪去知宗士?请以百口保先臣卨劾之窜死于建州布衣刘允升上疏讼其寃下棘寺以死王俊以告诬自左武大夫果州防御使超转正任观察使姚政龎荣传选等以傅会迁转有差後王俊离军桧犹不忘之授以副总管从者赏违者刑苟知避祸无不箝结奉承时董先亦逮至桧恐其有异辞引先面谕且甘言抚劳之曰毋恐第证一句语言今日便出先唯唯桧使大程官二人护先至狱中先对吏果即伏遂释之不逾半刻【据赵性之中兴遗史】唯枢密使韩世忠不平狱成诣桧诘其实桧曰飞子云与张宪书不明其事体莫须有世忠曰相公言莫须有何以服天下因力争桧竟不纳先臣死洪皓时在敌中驰蜡书还奏以为敌所大畏服不敢以名呼者唯先臣号之为岳爷爷将帅闻其死皆酌酒相贺曰和议自此坚矣他日皓还朝论及先臣死不觉为恸上亦素爱先臣之忠闻皓奏益痛悔焉死之日天下知与不知皆为流涕下至三尺童子亦怨秦桧云查龠尝谓人曰敌自叛河南之盟岳飞深入不已桧私于金人劝上班师金人谓桧曰尔朝夕以和请而岳飞方为河北图且杀吾壻不可以不报必杀岳飞而後和可成也桧於是杀先臣以为信沈尚书亦谓先臣霖曰先臣之忤张俊也以亷忤秦桧也以忠俊方厚赀而先臣独清桧方私敌而先臣独力战此所以不免也时以为名言
金佗稡编卷八

[book_title]金佗稡编卷九
<史部,传记类,名人之属,金佗稡编
钦定四库全书
金佗稡编卷九
宋　岳珂　撰
行实编年六
遗事
先臣天性至孝自北境纷扰母命以从戎报国辄不忍屡趣之不得已乃留妻养母独从高宗皇帝渡河河北陷沦失外区音问絶隔先臣日夕求访数年不获俄有自母所来者谓之曰而母寄余言为我语五郎勉事圣天子无以老媪爲念也乃窃遣人迎之阻於寇攘往返者十有八然後归先臣欣拜且泣谢不孝自归有痼疾先臣虽身服王事军旅应酬无虚刻尝以昬莫窃暇至亲所尝药进饵衣服器用视燥湿寒煖之节语欬行履未尝有声遇出师必严饬家人谨侍养微有不至詈罚自妻始及母薨水浆不入口者三日每恸如初毁瘠几灭性自与臣云跣足扶榇归葬不避涂潦蒸暑诸将佐有愿代其役者先臣谢之路人无不涕泣既葬庐於墓朝夕号恸又刻木为像行温清定省之礼如生时连表哀诉愿终三年丧上三诏不起勅监司守臣请之又不起责其官属以重宪使之以死请乃勉强奉诏终制不忍弃衰经自二圣北狩蒙尘塞外先臣每怀誓不与敌俱生之志刺绣为袍有誓作中兴臣必安宗社主之丈其後援笔为謌诗经行纪岁月无不以取中原灭强敌为念手攘羣盗如李成曹成马友彭友?吉湖湘之寇皆同时诸将所不能为之功然大营驿等题则每曰此蜂蚁之羣也岂足为功北踰沙漠扫清瀚海奏凯还朝复二圣取故疆使主上奠枕则吾所志至翠岩寺诗又有山林啸聚何劳取江浒羣凶定破机之句每拜官辞避之语亦然於检校少保则曰未能奏捷献功扫除僭窃宣抚副使则曰顾土宇恢复之迹未见尺寸太尉则曰扰攘干戈之惨中土未平而臣官职岁迁月转实负初心少保则曰狡敌败盟未见殄灭岂可以身为谋贪冒爵禄又曰俟臣功绩有成将拜手稽首祗承休命其志可知矣小心事上畏威咫尺闻大驾所幸未尝背其方而坐上尝称其尊朝廷及赐诏屡有小心恭谨不敢专辄之襃如绍兴六年御刘麟至江州十一年御乌珠舒州俟命之类是也视国事犹其家常以国步多艰主上春秋鼎盛而皇嗣未育圣统未续对家人私泣闻者或相与窃迂笑之十年北征首抗建储之议援古今陈利害虽犯权臣之忌而不顾天下闻而壮之
奉身俭薄不二胾居家惟御布素服食器用取足而已不求华巧旁无姬妾蜀帅吴玠素服先臣善用兵欲以子女交驩尝得名姝有国色饰以金珠宝玉资奁钜万遣使遗先臣次汉阳使者先以书至先臣读之甚不乐即日报书厚遣使者而归其女诸将或请曰相公方图关陕何不留此以结好先臣曰吴少师於飞厚矣然国耻未雪圣上宵旰不宁岂大将宴安取乐时耶左右莫敢言玠见女归益敬服以为不可及少时饮酒至数斗不乱上尝面戒曰卿异时到河朔方可饮酒自是絶口不复饮诸将佐有欲劝者辄怒之见妻御缯帛则曰吾闻后宫妃嫔在北方尚多窭乏汝既与吾同忧乐则不宜衣此命易以布素家人有捣练者闻先臣归即遽止朝廷命先臣与韩世忠张俊分地任责敌畏先臣威名独不敢窥荆襄常出淮西侵寇先臣守己地之外又屡为应援十一年敌入夀春踰淮而来先臣初得警即上奏乞出师继又念敌既入寇巢穴必虚乞出京洛以制其敝复恐上急於退敌是日复奏乞出蕲黄相度先议攻却皆未有诏也至援濠州亦不待诏而行其切於谋国如此
临戎誓衆言及国家之祸仰天横泗气塞莫能语士卒感怆皆欷歔而听命奋不顾身临敌必先士卒摧精击鋭不破不止或人问天下何时太平先臣曰丈官不爱钱武官不惜命则太平矣与将校语必勉忠孝节义士皆愿効死力
每征讨出师朝闻命夕就道祁寒大暑不惮劳苦虽疾亦不问强兵勍敌衆人所避先臣独行如隆冬按边而上有非我忠臣莫雪大耻之谕盛夏出师而上有暑行劳勩朕念之不忘之语不顾目疾东下赴援而上有委身徇国竭节事君之叹自力寒嗽疾驰先驱而上有国尔忘身谁如卿者之襃者不一也於事尤不避繁琐当复襄汉平杨么之时诸将碌碌不足恃朝廷忧顾之责萃於先臣州郡之所告急密谍之所探闻朝彻宸旒暮驰幕府一日之间既命图襄汉又命图杨么交至沓集先臣随事酬应未尝惮烦所部兵二万余人守御者半攻讨者半东西调役畧无乏事
平居忧国知无不为诸大将率以兵为乐坐縻廪庾漫不加恤先臣独常有忧色每调军食必蹙頞谓将士曰东南民力耗弊极矣国家恃民以立国使尔曹徒耗之大功未成何以报国及京西湖北之地始平即募民营田凡流逋失业及归正百姓给以耕牛粮种辍大军之储万石贷其口食俾安集田里一意耕耨分委官吏责成大功又为屯田之法使戎伍攻战之暇俱尽力南亩无一人游闲者其疆理沟洫之制皆有条绪然失其传不可复考行之二三年流民尽归田野日辟委积充溢每岁馈运之数顿省其半上尝手书曹操诸葛亮羊祜三事赐之守臣武赳等以营田功迁荆湖之民至今赖其利焉
诸大将多养尊自肆崇饰体貌先臣独以宣抚司官属有冗员蠧国害民乞行裁减其体国率如此
上尝亟称其忠见於诏札则曰卿志存忧国义专报君又曰卿忠义之心通於神明又曰忠义出於天资忱恂着於臣节见於制词则曰秉谊忠纯又曰精忠许国其类不可殚纪
乐施踈财不殖资产不计生事有无所得锡赉率以激犒将士兵食不给则资粮於私廪九江有宅一区聚家族之北来者有田数顷尽以赡守家者张俊贪占田徧天下而家积钜万尝谓其形迹已故憾之卒之日虽王会极力搜刮家无余赀秦桧犹疑之谓所藏不止是兴大狱数年尽捕家吏逮治有死者而卒不得锱铢云上知其屡空欲择第於行都欲以出师日自任其家事先臣辞曰北敌未灭臣何以家为起复制词亦有厉票姚辞第之志之语
御军之术其大端有六曰重蒐选贵精不贵多背嵬所向一皆当百上初以韩京吴锡二军付先臣皆不习战鬭且多老弱先臣择其可用者不满千人余皆罢归数月遂为精卒上喜赐报曰可见措置有方忠诚体国二曰谨训习止兵休舍辄课其艺暇日尤详至过门不入视无事时如有事时如注城跳壕等艺皆被重铠精熟安习人望之以为神三曰公赏罚待千万人如待一人张宪之部卒郭进有功於莫邪关顿解金束带及所用银器赏之又补秉义郎臣云尝以重铠习注坡马踬而踣先臣以其不素习怒曰前驱大敌亦如此耶遽命斩之诸将叩头祈免犹杖之百乃释之余如傅庆以夸功诛辛太以违命免任士安以慢令受杖过无大小必惩必戒张俊尝请问用兵之术答曰仁信智勇严五者不可阙一请问严曰有功者重赏无功者峻罚四曰明号令授兵指画约束明简使人易从违者必罚五曰严纪律行师用衆秋毫不犯有践民稼伤农功市物售直不如民欲之类其死不贷卒有取民麻一缕以束刍者诘其所自得立斩之六曰同甘苦待人以恩常与士卒最下者同食樽酒脔肉必均及其下酒少不能遍则益之以水人受一啜出师野次士卒露宿虽馆舍甚备不独入诏词有所谓絶少分甘与人同欲又云甘苦同於士卒虽万衆而犹一心者指此诸将远戍则使妻至其家问劳其妻妾遗之金帛申殷勤之欢人感其诚各勉君子以忠报其有死事者哭之尽哀辍食数日育其孤或以子?其女士卒有疾辄亲造抚视问所欲至手为调药朝廷每有颁犒多者数十万缗少者数万缗付之有司分给一钱不私藏尝命其将支犒带甲人五缗轻骑人三缗不带甲者二缗将裁其数匿金归己杖而杀之有是六者用能恩威兼济人人畏爱重犯法部衆十数万本四方亡命乐纵嗜杀之徒皆奉令承教无敢违戾夜宿民户外民开门纳之莫敢先入晨起去草苇无乱者所过民不知有兵市井粥贩如平时湖口人项氏家粥薪自给有卒市薪项爱其不扰欲自损其直二钱以售之曰吾可以二钱易吾首领耶竟不敢从尽偿其直而去虽甚饥寒不变节每相与自诧曰冻杀不拆屋饿杀不打掳是我军中人也民见他将兵遁亡灭影闻为岳家军过则相帅共观举手加额感慕至泣
御衆得其死力杨再兴殁於敌焚其屍得矢镞二升盖不偾不止也在合肥日遣骑驰奏至扬子江风暴禁渡典者力止之骑曰宁为水溺死不敢违相公令自整小舟絶江望者以为神
凡即戎皆至寡敌至衆如南薰门王善之战以八百人破五十万桂岭曹成之战以八千人破十万不可殚举而最後以背嵬骑五百大破乌珠十万之衆乌珠号善用兵亦大惧亟奔京师其兵之精盖如此
用兵无奇正临机制胜尝自言为将无谋不足以搏匹夫故主於用谋如绍兴二年逸谍以破曹成六年伪书以废刘豫之类不可槩举故制词尝有虑而後会之机谋成而动则有功有冠三军之勇而计然後战等语临事定猝遇敌不为揺动敌以为撼山易撼岳家军难攻郢州城建旗偃盖而坐忽一炮石堕其前左右惊避先臣独不移足野次不设壕堑路不设伏而贼自不敢犯兵虽常胜无骄色先计後战务出万全自结髪从军大约经百战未尝败北以此
凡出兵必以广上德为先殱其渠魁而释其余党不妄戮一人禆将寇成尝杀降即劾其罪是以信义着敌人不疑恩结於人心虽敌之签军皆有亲爱愿附之意如建炎三年在常州绍兴十年龙虎大王下噶克察千户高勇等之来皆千里来奔故制词有得仁人无敌之勇宣予不杀之武广好生於朕志等语
用人有方举劾各得其当如以马羽守蔡苏坚守西京赵秉渊守淮宁皆有干城牧衆之功知兴国军徐璋汉阳军呼延虎以不职即日奏罢之
权虽专莫敢擅辄初襄汉平诸郡雕瘵州县官率瓜时不上诏先臣得自专辟置臧否之权先臣铨择人物以能安集百姓为先张旦守襄阳兼四州安抚使牛臯为副使李尚义通判襄阳府事李道为四州都统制周识摄郢孙翬摄随舒继明摄信阳高青摄唐单藻贰之张应摄邓党尚友贰之郡幕则孙革蒋廷俊邵俅訾谐等多由小吏识拔人乐於赴功朞月之间咸以最闻迨其稍还旧观即上章乞还辟置之权上降诏援卫青不与招贤事称之且曰自非思虑之审谦谨之至何以及此其远权势盖如此
诸大将多贪功先臣每被赏辄以无功辞甚至六七辞不肯妄受上常赐诏曰卿每拜官必力恳避诚知怀冲逊之实非但为礼文之虚也复襄汉时宰臣朱胜非使人谕之以饮至日建节旄先臣愕然曰丞相待我何薄耶乃谢使者曰为飞善辞丞相岳飞可以义责不可以利驱襄阳之役君事也使讫事不授节将坐视不为乎拔一城而予一爵者所以待衆人而非所以待国士也及建节力辞不得已乃受刘光世之兵上初以畀先臣秦桧知有大举北征意沮之寝其命畧无愠色及复军首乞不暇济师以本军进讨以除心腹患郦琼叛又乞进屯淮甸上赐诏奬之兵隶李回日授神武副军都统制巳乃闻为甥壻高泽民伪为之请而得之先臣惊惕即日自陈乞正泽民罔上之诛力辞不受又数见回白其事回乃奏云岳飞一军自从讨贼服勤职事忠勇之名闻於江右纪律之严信於疲甿留屯洪州声势甚远江湖羣寇率皆逃避近迁神武副军都统制士论皆谓称职及得其外甥壻私书乃知此除曾经枢密院陈乞飞小心惶惧累与臣言实非本心所敢侥望上即报回曰岳飞勇於战鬭驭衆有方昨除神武副军都统制出自朕意非因陈乞可令安职又力辞回再三谕之乃止後幕属刘康年亦为之请母封国夫人次子雷授文资先臣得其实鞭康年五百系之上章待罪乞反恩汗功成不居尽推与同列及其下始受襄汉之命朝廷令刘光世遣马军五千人为牵制六郡尽复光世之军始至及论赏乃奏乞先赏光世功李宝结约山东豪杰数千人屡请以曹州率衆来之先臣以黄金五百两遣之俾壮士四人偕行宝果领衆五十趋楚泗以归为韩世忠奏留之宝截髪恸哭愿还先臣戏下世忠以书来谂先臣答曰是皆为国家报敌何分彼此世忠叹服每辞官必云某所之战皆将士竭力在臣何功辞少保之章曰臣方同士卒之甘苦明将帅以恩威冀成尺寸之功仰报君父之德岂可身被厚宠恝然不以当锋刃冒矢石者为心上将士之功丝毫必録行赏於朝惟恐不厚或功优赏薄不避再三之请为之开陈然不当得则一级不妄予部将有正任廉车者数人率积於此转饷之臣於军须无阙者皆上之朝如曾纡薛弼刘延年程千秋徐与可张运之属皆以劳迁或得职名何子端陈进等虽小吏亦以功进二阶下及游说有助如进士萧清臣赵涧陶着等皆命之以官尤严死事之典朝没暮上如舒继明扈从举及张汉之吴立等皆蒐访而得不遗一人臣云从战数立奇功乃常匿之所迁擢皆朝廷举察上所特命襄汉功第一不上逾年铨曹辨之始迁武翼郎平杨么亦第一又不上张浚廉得其实曰岳侯避宠荣一至此廉则廉矣然未得为公也乃奏云湖湘之役岳云实为奇功以云乃飞子不曾保明乞与特推异数先臣犹辞不受尝以特旨迁三资先臣辞曰士卒冒犯矢石斩将陷阵立奇功者臣始列上事状得沾一级男云无故遽躐崇资是不能与士卒一律将何以服衆又言非所以示将士大公至正之道累表不受上嘉其志特俞其请带遥制则曰始就义方尚存乳臭虽屡经於行阵曾未见於事功比者骤进官聨必令志气怠惰伏望追还成命庶使粗知官爵之难勉力学业他日或能备効驱策又曰使云不知名器之重或就骄溢上则负陛下之恩下则取搢绅之谤并臣之罪亦复难逃又云正己而後可以正物自治而後可以治人若使臣男受无功之赏则是臣巳不能正己而自治何以率人乎至十年赖昌之战功先诸将而辞忠州防御则曰君之驭臣固不吝於厚赏父之教子岂可责以近功男云随行迎敌虽有薄効殊非大功乞收成命带御器械则又力辞获免而止上尝赐诏称之曰卿力抗封章推先将士盖不特固执谦避耻同汉将之争功而使其自立勲劳复见西平之有子
遇诸子尤严平居不得近酒为学之暇使操畚锸治农圃曰稼穑艰难不可不知也
重节谊谨施报死犹不忘张所以谤谪行至长沙贼酋刘忠者诱其附已以叛所骂忠不从竟
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:59-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>