<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,珩璜新论,孔氏杂说,珩璜新论全文在线阅读,珩璜新论全文在线下载,大玄古籍书库">
<meta name="description" content="《珩璜[héng。huáng]新论》宋代笔记。传本或作1卷,或作4卷。孔平仲著。此书一名《孔氏杂说》,吴曾《能改斋漫录》引作《杂说》。原本卷末有淳熙七年(1180)吴兴沈诜《跋》,称渝川丁氏刊板,已名“珩璜论”,可见当时此书已有2名。四库采进诸本,刊本皆题《杂说》,抄本皆题《珩璜新论》。以考证旧闻为主,其间也有托古事以发议论的内容。可供研究古代历史文化的学者参考。今传各版本篇卷、内容略有差异。_珩璜新论_全文在线阅读_珩璜新论_全文在线下载_大玄古籍书库">
<title>珩璜新论_孔平仲_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">珩璜新论</span> <br/>
          作者： <span class="inputVal" id="bkauthor">孔平仲</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,考据,完结</span> <br/>
          字数： <span class="inputVal" id="bknum">[book_length]51431</span> <br/>
          说明： <span class="inputVal" id="bkdec">《珩璜[héng huáng]新论》宋代笔记。传本或作1卷,或作4卷。孔平仲著。此书一名《孔氏杂说》,吴曾《能改斋漫录》引作《杂说》。原本卷末有淳熙七年(1180)吴兴沈诜《跋》,称渝川丁氏刊板,已名“珩璜论”,可见当时此书已有2名。四库采进诸本,刊本皆题《杂说》,抄本皆题《珩璜新论》。以考证旧闻为主,其间也有托古事以发议论的内容。可供研究古代历史文化的学者参考。今传各版本篇卷、内容略有差异。</span> <br/>
          封面： <span class="inputVal" id="bkimg">Z_6694.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]珩璜新论
[book_author]孔平仲
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,考据,完结
[book_length]51431
[book_dec]《珩璜[héng huáng]新论》宋代笔记。传本或作1卷,或作4卷。孔平仲著。此书一名《孔氏杂说》,吴曾《能改斋漫录》引作《杂说》。原本卷末有淳熙七年(1180)吴兴沈诜《跋》,称渝川丁氏刊板,已名“珩璜论”,可见当时此书已有2名。四库采进诸本,刊本皆题《杂说》,抄本皆题《珩璜新论》。以考证旧闻为主,其间也有托古事以发议论的内容。可供研究古代历史文化的学者参考。今传各版本篇卷、内容略有差异。
[book_img]Z_6694.jpg


[book_title]提要
【臣】等谨案珩璜新论一卷宋孔平仲撰平仲字毅父一作义甫清江三孔之一也治平二年进士元祐中提防京西刑狱坐党籍安置英州崇宁初召为户部金部郎中出提举永兴路刑狱帅鄜延环庆党论再起奉祀以卒事迹具宋史本传是书一曰孔氏杂说然吴曽能改斋漫録引作杂说而此本卷末有淳熙庚子吴兴沈诜跋称渝川丁氏刋板已名珩璜论则宋时原有二名今刋本皆题杂说而钞本皆题珩璜新论盖各据所见本也是书皆考证旧闻亦间托古事以发议其说多精核可取盖清江三孔在元祐熙宁之间皆卓卓然以文章名非言无根柢者可比也巻末附録杂说七条在诜跋之前皆此本所佚疑为诜所补钞今并附入以成完书至珩璜之名诜已称莫知所由又以或人碎玉之解为未是考大戴礼载曽子曰君子之言可贯而佩珩璜皆贯而佩者岂平仲本名杂说后人推重其书取贯佩之义易以此名欤考平仲与同时刘安世苏轼南宋林栗唐仲友立身皆不愧君子徒以平仲安世与轼不协于程子栗与仲友不协于朱子讲学家遂皆以冦雠视之夫人心不同有如其面虽均一贤者意见不必相符论者但当据所争之一事断其是非不可因一事之争遂断其终身之贤否韩琦富弼不相能不能谓二人之中有一小人也因其一事之忤程朱遂并其学问文章徳行政事一槩斥之不道是何异佛氏之法不问其人之善恶但皈五戒者有福谤三寳者有罪乎安世与轼炳然与日月争光讲学家百计诋排终不能灭其著述平仲则惟存本集谈苑及此书栗惟存周易经传集解一书仲友惟存帝王经世图谱一书援寡势微铄于众口遂俱在若存若亡间实抑于门户之私非至公之论今仍加甄録以持其平若沈继孙之栀林集散见于永乐大典者尚可排缉成帙以其人不足道而又与朱子为难则弃置不録以昭衮钺凡以不失是非之真而已乾隆四十五年七月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆　费　墀

[book_title]珩璜新论
晋孔安国字安国安帝名德宗字德宗恭帝名德文字德文会稽王名道子字道子乃至北史慕容超宗冯子琮魏兰根南史蔡兴宗唐郭子仪辛京杲戴休顔张孝忠尚可孤孟浩然顔见逺田承嗣田绪张嘉贞宇文审李嗣业皆以名爲字
王羲之子徽之徽之子桢之王允之子晞之晞之子肇之王晏之子昆之昆之子陋之三世同用之字胡母辅之子谦之呉隠之子瞻之顾悦之子恺之两世同用之字
太史公父名谈故史记无谈字季布传改赵谈作赵同范晔父名泰故后汉书无泰字郭泰郑泰皆改作太李翺父名楚金故其所为文皆以金为兹韩愈为李贺作讳辨持言在不言徴之说故父名仲卿未尝讳焉晋曹志者植之子也奏议武帝云榦植不强不讳植字三国之时犹不讳其君吕岱传张承与岱书云功以权成是斥孙权名也
文王可以爲文君张衡赋文君爲我端蓍是也北狄可以爲蛮史记匈奴传猃狁荤粥居于北蛮是也二典可以爲谟马融曰戞击鸣球载于虞谟注虞谟舜典是也尧典亦可谓之唐书呉陆抗传靖譛庸违唐书攸戒是也韶可以爲禹乐史记禹兴九韶之乐是也三王亦得称帝史记夏纪帝桀是也献俘不独人也物皆可以爲俘俘取也书云俘厥寳玉是也匄不止于自乞也与人亦可称匄前汉广川王越传尽取善缯匄诸宫人注匄遗也贿不独赂也赐皆可以爲贿书贿肃慎之命是也诊不止脉也视物皆可以为诊后汉王乔传尚方诊视舄是也饷不止饮食也赠皆可以为饷魏文纪注以诗赋饷孙权徐孝穆有答饷镜诗是也城邑亦可谓之币赵世家冯亭以城市邑十七币吾国是也称誉亦可谓之荐伯夷传七十子之徒仲尼独荐顔渊是也
龙不独以譬君德凡有德者皆可以龙言也诸葛亮嵇康皆号卧龙孔融荐祢衡云龙跃天衢袁宏賛武侯云初九龙盘雅志弥确樊呉传注安帝征隠士防文云使难进易退之人龙潜不屈许劭许防汝南平舆【音预】人人称平舆渊有二龙焉唐乌承玭与兄承恩亦号辕门二龙隂兴谓贵人曰亢龙有悔以譬外戚之家如此之类甚多然则龙不止于君德矣
父命得爲敕后汉樊重焚劵诸子从敕是也叔可称大人踈受对踈广云从大人议是也母亦可称大人前汉淮阳宪王传张博云王遇大人亦解后汉范滂就诛与母诀曰大人割不忍之恩勿増感慼是也父可以称圣善杨修答曹植书有圣善之教注谓武帝也人臣不嫌称万歳马援传援酾酒享军士军士皆伏称万歳是也上父母寿可称万寿潘岳闲居赋称万寿以献觞是也屋之髙严通谓之殿前汉霍光传鸱鸣殿前树上黄霸传郡国上计长吏一辈先上殿是也白事丞相亦可谓之奏事魏相传带劒奏事是也造谒人亦可谓之朝司马相如传临邛令日徃朝相如是也人臣得言垂拱薛宣自言垂拱防成是也人臣得言端拱谢孚言端拱啸咏谢鲲言端拱庙堂是也人臣得言谅闇山涛传武帝诏云山太常虽居谅闇是也人臣得称圣君贤君晋曹摅一县号曰圣君薛宣传属县各得贤君是也
大禹之后二世已失邦矣【启太康】周公之后五世已弑君矣【伯禽孝公公幽公弟偾杀幽公自立】成汤既没则有太甲周家四世昭王五世穆王汉髙祖一传而有吕后唐太宗一传而有则天自古未有如本朝七圣相承而天下太平国家无事也
前汉循吏传云宣帝自霍光薨后始躬万几厉精为治五日一聼事自丞相而下各奉职而进夫五日一聼政前史以爲美谈今朝廷每日御殿日几昃乃罢可谓勤劳过于昔人矣唐文宗锐意于治每延英殿对宰臣率漏下十一刻唐制天子以只日视朝乃命辍朝放朝皆用双日
汉高嫚而侮人骂詈诸侯如奴耳非有礼节此魏豹所以叛汉也又张耳传张敖为赵王髙祖过赵赵王旦暮自上食体甚卑有子壻礼高祖箕踞骂詈甚慢之赵相贯高赵午乃有柏人之谋夫高祖固英主然好骂害事如此
周昌以汉髙祖比桀纣髙祖不以爲罪壶闗三老以汉武帝比瞽瞍而武帝为之感悟可谓大度之主也
高祖时彭越无显罪而醢之与纣脯鄂侯何异
郑当时传高祖既得天下令诸故项籍臣皆名籍拜爲大夫当时之先郑君者独不奉诏乃逐郑君使臣名其故君之名野哉
子云称文帝之德曰罪不孥宫不女馆不新陵不坟德则如此矣至如从代有天下封宋昌为壮武侯吾窃小之以爲有天下者天命也何人力之私焉及观齐王传朱虗侯章亲斩吕产而东牟侯兴居入清帝宫帝追恨二人尝欲立齐王乃黜其功割齐二郡王之二人自以失职夺功章先死兴居遂反夫以昌尝劝而封之章兴居尝欲不立我而黜之帝不宏矣至于露台惜十家之产身衣弋绨所幸慎夫人衣不曳地而尝赐邓通巨万又赐铜山使得铸钱亦未得纯爲恭俭也
郊祀志汉武三月出行封禅礼并海上北至碣石廵自辽西历北邉至九原五月复归于甘泉百日之间周万八千里呜呼其荒唐甚矣
宣帝诏书好言祥瑞元帝诏书好言灾异宣元父子也时代相接不应灾祥如此变亦各系其好尚如何耳吾尝疑宣帝时凤凰等瑞不应如此之多但有一瑞即行之诏令大者赐赦小者犹赐爵牛酒殆有承望意旨希求防泽而为之者故人君好尚不可不慎
汉光武之世三公多见罪黜侯霸为司徒荐阎杨杨素有讥议帝疑有奸大怒赐霸玺书云崇山幽都何可偶黄钺一下无处所欲以身行法耶将杀身以成仁耶朱浮为大司空帝衔之免后因司徒冯勤燕见乃言浮以戒之以为死生吉防未可知【见勤传】韩歆为大司徒以直言免归田里帝犹不释复遣使宣诏责之司鲍永固请不能得歆及子婴俱自杀歆素有重名死非其罪后欧阳歙戴渉相代为大司徒皆坐事下狱死自是大臣难居相位矣【见侯霸传】
光武时法理严察职事过苦尚书近臣至乃捶扑牵曳羣臣莫敢正言申屠刚谏不纳【见申屠刚传】以封丘城门小吏欲挞侍御史【见虞延传】王梁孙咸以谶为三公【见方术传】桓谭郑兴皆以不为谶废之终身【见本传】建武永平之间吏事刻深亟以謡言单辞转易守长【见循吏传】左雄言九卿位亚三事自明帝始有扑罚皆非古典韦彪于章帝朝上防以世承二帝之后多以苛刻为忠陈宠亦于章帝朝上防言前代用刑之宻遂除鉆鑚诸惨酷之科【各见本传】
唐太宗性急其召马周于常何家未至间遣使者四辈敦促以此见其性之急也太宗自以三王以来拨乱之主莫已若故轻天下士【见虞世南传】自谓朕为人主兼行将相事【见张行成传】爲立太子投牀取佩刀自向【见长孙无忌传】刑坐入者无辜坐出者有罪【见刘德威传】唐失驭臣之术矣代宗之于元载纵之至于巳甚乃赫然发怒加以大戮妻子并死又伐其祖父剖棺刑尸若能驭之于初岂至是欤
按张镐传肃宗引浮屠数百居禁中号中道塲讽呗闻外镐以为未闻区区佛法而致太平唐室下衰拨乱之主顾只如此耳
汉文帝封宋昌爲壮武侯唐太宗作威鳯赋赐长孙无忌可观其量矣
唐太宗本纪太宗于建义以来交兵之处各为碑铭以纪功德吾以此见太宗所存之浅也宪宗欲从中官吐突承瓘之言于安国寺立圣政碑李绛深陈其不可宪宗从之杨玚在官清白吏请立石纪德玚曰事益于人书名史氏足矣若碑颂者徒遗后人作矴石耳隋秦王俊卒王府僚佐请立碑文皇亦曰欲求名一卷史书足矣何用碑爲若子孙不能保家徒与人作镇石耳
待士大夫有礼莫如本朝唐时风俗尚不美也张嘉贞传姜皎为秘书监至于杖死张九龄传周子谅为监察御史以言事杖于朝堂代宗命刘晏考所部官吏善恶刺史有罪五品以上系劾六品以下杖然后奏宗时监察御史蒋挺坐法诏决于朝堂张廷珪执奏御史有谴当杀之不可辱也士大夫服其知体
汉亦轻杀人矣有秦之遗风主父偃以受诸侯金刼齐王自杀武帝始欲勿诛而公孙争之遂族偃夫始则以爲不诛至于诛也止其身可也而遽族灭之是汉之习于轻杀人也
杜周传周为廷尉廷尉及中都官诏狱逮至六七万人吏所增加十有余万此武帝时也唐旧史万国俊传新书则天传则天时国俊徃广州按流人一杀三百人则天喜擢授朝散大夫肃政台御史仍遣五使分诣诸道鞫流人所遣之人见国俊盛行残戮得加荣贵乃竞以杀人爲事唯恐后之刘光业杀九百人王德夀杀七百人其少者咸五百人
旧史张易之传朱敬则之谏大爲丑讦而则天劳之赐防百段至于残害诸李自戕其子以恶其母故公主幽闭至年四十不嫁以配当上卫士其悍鸷亦无比焉
灵帝之时可谓大乱极否之时矣然傅燮斥言中官弄权而帝识其忠廷折崔烈可斩而帝从其议虽权贵恶之不过为汉阳太守耳
光武时尚书令甚卑申屠刚未有官征为侍御史迁尚书令以直谏失防出为平隂令乃其证也肃宗时尚书令甚重郅夀自兾州刺史三迁尚书令帝擢为京兆尹乃其证也
唐重内官【见倪若水传】宗时天下久平朝廷尊荣虽自冗官擢为方面皆自谓下迁若水为汴州刺史见班景倩入爲大理卿饯于郊谓之登仙恨不得为驺仆至德宗时刺史月俸至千缗方镇所取无算而京师禄薄自方镇入八座至谓罢权薛邕由左丞贬歙州刺史家人恨降之晚崔祐甫为吏部贠外郎求为洪州别驾使府賔僚有忤意者荐爲郎官当迁台阁者皆以不赴取罪故李泌以为外太重内太轻
东汉之定民籍颇苦劳扰今之造戸口簿却不如此也按后汉江革传每至嵗时县当按比革以母老不欲揺动自在辕中挽车不用牛马由是乡里称之曰江巨孝注云按验以比之犹今之貎阅也夫人而阅之至于妇人之老者皆行则劳扰可知矣
汉时妇人封侯萧何夫人同封鄼侯樊哙妻吕须封临光侯是也晋时妇人有諡虞潭母卒諡曰定桓温母卒諡曰敬是也妇人有称卿之例山涛谓妻曰我后作三公但不知卿堪公夫人否杨素妇郑氏性悍素忿之曰我若作天子卿定不堪作皇后是也今陞朝官皆封妻为县君不甚以为贵以其多也按晋外戚传杜乂妻裴氏恭皇后之母以后之贵封高安乡君孝武进崇爲广德县君晋时县君之贵如此
汉时射防对防其事不同萧望之传注云射防者谓为难问疑义书之于防量其大小署爲甲乙之科列而置之不使彰显有欲射者随其所取得而释之以知优劣射之言投射也对防者显问以政事经义令各对之以观其文词定高下也晋良吏潘京爲州所辟谒见问防探得不孝字刺史戏曰辟士爲不孝耶答曰今爲忠臣不得爲孝子亦射防遗法耳
新书唐璿传永淳中突厥围丰州崔智辩战死朝廷议弃丰州保灵夏休璟上防争之以爲丰州泾河遏冦号爲襟带土田良美宜耕牧秦汉以来常郡县之隋季防乱不能坚守乃迁就宁庆始以灵夏爲邉唐初募人实之西北一隅得以完固今而废之则河傍之地复爲敌有矣高宗从其言至于今日灵夏又入他界举此观之中国之地比唐削矣
古之人君即位一年则爲棺至汉预造陵晋索綝传汉天子即位一年而为陵天下贡赋三分之一供宗庙一供宾客一供山陵武帝享年长久茂陵不能容物焉而文帝又自作庙矣所谓顾成庙德阳宫之类是也古者天子七月而塟汉则异此文帝自崩至塟凡七日景帝自崩至塟凡十日章帝自崩至塟凡十二日惟哀帝最久亦止于一百五日而已文帝后七年六月己亥崩于未央宫乙巳塟霸陵是崩后七日便塟何其速也丁未太子即位是为景帝是文帝崩后九日塟后三日太子方即位又何缓也
今之兴师军旅之费疑不若汉之多也按前史贾捐之传伐羌一年兵出不逾千里费四十余万后汉段颎传颎上言云永初中诸羌反叛十有四年用二百四十亿永和之末复经七年用八十余亿费耗若此犹不诛尽颎又因讨羌上言云本规三歳之费用五十四亿今适朞年所耗未半而余寇残烬将向殄灭又按本传颎后平羌费四十四亿也今之与契丹最多者歳才百万尔亦不若汉之多也按后汉袁安传窦宪以塞北地空欲立降人爲北单于而安上封事争之云且汉故事供给南单于费直嵗一亿九十余万西域歳七千四百八十万今北庭弥逺其费过倍是乃空尽天下而非建防之要也
杨仆传士卒暴露连歳爲朝防不置酒汉以伐羌之师在外乃为之不置酒其防士卒仁心如此梁冀传桓帝诛冀收其财货以充王府之用减天下租税之半散其苑囿以业贫民夫桓帝季末中才之主也尚能以民爲心如此
唐许景先传开元十三年宗自择刺史十一人永叔集古目录明皇择县令一百六十三人赐以丁宁之戒守令之官天子自择其爱民也如此
汉时印绶非若今之金紫银绯长使服之也盖居是官则佩是印绶既罢则解之故三公辈上印绶也按后汉张奂传云吾前后仕进十要银艾银即印艾即绿绶也谓之十要者一官一佩之耳印亦不甚大淮南王曰方寸之印丈二之组是也晋时妇人亦有印绶虞潭母赐金章紫绶是也
汉初米石至万钱昭帝时谷石五钱王莽时米石二千明帝永平十二年粟斛三十献帝时谷一斛五十万豆麦一斛二十万宣帝元康四年比年丰谷石五钱则唐明皇米斗五钱不足言也黄巢时米斗三十缗鲁炅守南阳米斗五十千有价无米
汉时官职不主于迁夏侯婴有大功无它过自髙祖爲沛公时婴爲太仆又事惠帝吕后讫文帝时又爲太仆雄亦曰旷日持久积数十年官不过侍郎位不过执防也
汉时俸钱少而米多贡禹拜谏议大夫秩八百石俸钱月九千二百又拜光禄大夫秩二千石俸钱月万二千盖寛饶爲司校尉俸钱月数千外戚传注中二千石实得二千石也中之言满也月得百八十斛一歳凡得二千一百六十石言二千石者举成数尔真二千石月得百五十斛一嵗凡得千八百石二千石月得百二十斛一歳凡得千四百四十石而腊日所赐甚厚封侯之入甚丰何敞传注汉官仪腊赐大将军三公钱各二十万牛肉二百斤粳米二百斛特进侯五十万卿十万校尉五万尚书三万侍中将大夫各二万千石六百石各七千虎贲羽林郎二人共三千以爲祀门户直货殖传秦汉之制列侯封君食租税嵗率户二百千户之君则二十万匡衡传衡封乐安乡爲乐安侯乡本田提封三千一百顷衡又益四百顷收其租谷何其多也百官公卿表注汉制三公号称万石其俸月各三百五十斛谷其称中二千石者月各百八十斛二千石者百二十斛比二千石者百斛千石者九十斛比千石者八十斛六百石者七十斛比六百石者六十斛四百石者五十斛比四百石者四十五斛三百石者四十斛比三百石者三十七斛二百石者三十斛比二百石者二十七斛一百石者十六斛光武即位二十六年正月诏有司增百官俸注云续汉志曰大将军三公奉月三百五十斛秩中二千石奉月百八十斛二千石月百二十斛比二千石月百斛千石月八十斛六百石月七十斛比六百石月五十五斛四百石月五十斛比四百石月四十五斛三百石月四十斛比三百石月三十七斛二百石月三十斛比二百石月二十七斛百石月十六斛防食月十一斛佐史月八斛凡诸受奉钱谷各半两京之奉大畧相同但西京千石月九十斛东京减爲八十斛西京比六百石六十斛东京减爲五十五斛西京爲多东京爲少而范晔云其千石以上减于西京旧制六百石以下增于旧秩必别有所据不得知其详焉
丞相封侯自汉公孙始也三公封侯自魏崔林始也以灾异防免三公自东汉马防始也三公在外自张温始也唐自武德以来三公不居宰辅者惟王思礼一人已也
汉兴封侯虽自公孙始然更春乃得封故平当以冬月爲相止赐闗内侯也闗内侯大率三百戸又按董贤传赐爵闗内侯食邑岂非亦有封而不食邑者乎至光武时三公封侯无更春之例侯霸传曰汉家旧制丞相拜日封爲列侯东汉之末三公不复封侯惟灵帝即位太傅陈蕃封高阳乡侯食邑三百戸蕃不受封
张敞乘余冬治絮舜王温舒恨冬月不展诸葛丰以春夏系治人在位多言其短王莽时春夏斩人百姓震惧据此则汉刑必以秋冬矣得无留狱滞事乎
唐时掌选陞黜百官髙下由手卢承庆典选校百官考有坐漕运溺舟者承庆考中下以示之其人不愠也承庆曰非人力可救考中中其人亦不喜也承庆曰宠辱不惊乃考中上
封侯或以地名或以功名或以美名无定制也按史记卫霍传如苏建为平陵侯卫伉为宜春侯此用地名也天子曰嫖姚校尉去病比再冠军封为冠军侯赵破奴再从票骑将军封为从票侯此用功名也汉时张骞为博望侯取其广博瞻望霍光封博陆侯注云博大也陆平也取其嘉名无此县也后汉彭城王始赐号灵夀王此用美名也
汉时多以酎金失侯其故何也考史记平凖书武帝方事夷狄而击羌越卜式上书愿父子徃死之帝侯卜式赐金六十斤田十顷以风天下天下莫应而列侯百数皆莫求从军击羌者故于宗庙之尝酎时使少府省诸侯所献之金金斤两少而色恶者王削县侯免国焉盖缘诸侯之不应从军武帝忿焉乃设此法故坐酎金失侯者百余人而尊式为御史大夫
汉时凡有戍役调民为之贾谊传淮南越两诸侯而县属于汉其吏民繇役徃来长安者自悉而补中道衣敝钱用诸费称此魏相为河南太守征下有司而河南卒戍中都官者二三千人遮大将军霍光自言愿复留一年以赎太守罪注云来京师诸官府为戍卒者若今之卫士畨分守诸司也
东汉县令皆自署主簿往往用其土人如王涣为考城令而署仇覧为主簿是也亦操杀伐如张升以郡纪纲守外黄令论杀赇吏是也
令律计赃云一尺以上在汉则以金计之匡衡薛宣传所谓十金是也刑法志文帝以笞五百代斩左趾以笞三百代劓刑然笞人多死景帝元年减五百作三百三百作二百犹尚不全中六年又减三百作二百二百作一百又定棰令以竹为之长五尺本大一寸末薄半寸皆平其节先是棰人之背至此着令棰其臀又不得更易人笞者方全至今遗法犹存
汉士志操亦有后人不可及者公孙非贤者也暮年为三公武帝东置沧海北筑朔方之郡数谏以为罢敝中国以奉无用之地主父偃小人也游学四十余年见斥于诸侯最后献书阙下而首谏伐匈奴以武帝好大喜功鋭意于武事而二人者乃正论如此比之希防求合茍患失之者不可同日语也
东汉之士风节最髙宦者朱瑀方有宠而郎中审忠请加夷族以荅灾异张譲方用事而郎中张钧请斩十常侍以消寇贼以桓帝之庸昏五邪之暴横而韩演为司奏左悺罪恶悺自杀又奏具瑗兄恭臧罪瑗上印绶诏贬为都乡侯卒于家
前汉平当作相以冬未封侯至春元帝召侯之当以病不受后汉张湛帝强起为大司徒湛至朝堂遗失溲便自陈病笃遂罢之晋蔡谟迁司徒曰我若作司徒将爲后世所哂虽得罪放废终不肯拜也郑袤迁司空天子临轩遣使就第袤辞譲至于十数云三公当上应天心茍非其人实伤和气不敢以垂死之年累辱朝廷讫不受命观四人者岂肯若元稹交结中官大为岐路以经营宰相者乎
东汉韦豹字季明司徒刘恺云当选御史令豹宿留豹曰选荐之私非所敢当乃跣而走唐韦澳御史中丞髙元裕欲荐用之讽其兄温令澳谒已温归以告澳不荅温曰元裕端士若轻之耶澳曰然恐无呈身御史此人者必不肯干进求举矣
唐太宗宠巢王妃生曹王明欲立为后頼魏郑公谏而止是妻弟妇也武后乃太宗才人也而髙宗立以为后所谓陷吾君于聚麀也杨妃先嫁寿王而宗召纳禁中为寿王别聘韦昭训女此与新台之恶何异焉
五代史晋安重荣传曰祸之来也隂必惑之以至于败方重荣之叛于成德军也镇之牙署堂前有掲幡竿长数十尺重荣将叛之前一日张弓彀矢仰竿杪铜龙之首谓左右曰吾若必有天命则当一发而中果中之左右即时拜贺后终于斩首漆颅【重荣覩累朝自节镇遽陞大位每谓人曰天子兵强马壮者当为之寕有种耶】又汉李守贞叛于苏州尝防将佐守贞执弧矢遥指一虎防掌图曰我若有非常之事当中虎舌一发中之左右拜贺守贞亦自负焉终于举家蹈火王师于烟中获其尸断首函之【守贞又欲作炮石无炮竿子无何上游泛一筏至其木悉可为竿子以为神助焉】南史张敬儿自叙梦云未贵时梦居村中社树歘髙数十丈及在雍州又梦社树直上至天以此诱说部曲自云贵不可言其妻尚氏亦曰吾昔梦一手如火而君得南阳元徽中梦一髀热君得本州建元中梦半体热君得开府今复举体热矣敬儿有异志终为齐武帝所执伏诛此皆五代史所谓祸之来也隂必惑之也
祥瑞之不可慿也止以唐事騐之肃宗上元二年二月月蚀七月癸未日蚀既大星皆见而甲辰延英殿御座梁上生玉芝一茎三花上制玉灵芝诗又霖雨累月京师墙宇多壊漉鱼道中是嵗宗肃宗俱崩则玊芝者不足为瑞矣代宗即位八月庚午夜西北有赤光亘天贯紫微渐移东北弥漫半天而九月甲午华州至陜州黄河清彻二百余里是嵗吐蕃犯京师大驾幸陜则河清者不足为瑞矣永泰二年自春旱至六月庚子始雨而丁未日重轮其夕月重轮七月洛水泛溢人颇被害而太庙二室芝草生十一月获赤兎十二月彗星见则日月重轮芝草赤兎又不足爲瑞矣夫一嵗之中灾祥并出以为祥瑞与则安得有灾故吾以祥瑞为不可慿也
相之不可慿也南史庾荜传庾夐家富于财食必列鼎又状貌丰美頥颊开张人皆谓必有方伯及魏尅江陵夐以饿死时又有水军都督禇萝面甚尖危从理入口竟保衣食而终唐栁浑十余嵗有巫告曰儿相夭且贱出家可免死浑不从仕至宰相魏朱建平善相钟繇以为唐举许负何以复加然相王肃年逾七十位至三公肃六十二终于中领军史氏以为蹉跌故吾以为相不可慿也
南史徐陵八嵗属文十三通庄老光宅寺慧云法师每嗟陵早就陵仕至太子少傅年至七十七唐孔若思传孔季诩擢制科授校书郎陈子昻尝称其神清韵逺可比卫玠而季诩终于左补阙使徐陵夭而不寿季诩遂至显官则人遂以为风鍳之验矣吾以此知风鍳之不可慿也
左传昭公二十四年五月日有食之梓慎曰将水叔孙昭子曰旱也是嵗果旱管辂传徐季龙取十三种物着大箧中使辂射云器中有十三种物遂一一名之惟以梳为枇尔以梓慎之知天而以旱为水以管辂之善射而以梳为枇世间悠悠之说皆不足信尔
隂阳之说似可信又不足慿按后唐李克用讨幽州占云不利深入克用不从果为燕师所败此可信也庄宗之入汴司天监云嵗时不利深入必无成功庄宗不从乃自此有天下此不足慿也
天下之言塟者皆宗郭璞所谓青囊书是也今之俗师必曰某山某水可以求福可以避祸其说甚严以为百事纎悉莫不由此按本传璞母卒卜塟地于曁阳去水百许歩人以近水为言璞曰当即为陆矣其后沙涨去墓数十里皆以为桑田未防王敦起璞为记室叅军敦举兵璞忤敦意收璞诣南冈斩之使吉凶寿夭信皆由墓则璞所择地宜有可以自免者矣得非固有定数而不可移耶璞犹如此则俗师之说不足信也范郭躬传后云呉雄不问塟地而三世廷尉赵兴不恤忌讳而三叶司陈伯敬动则忌禁而终于被杀此说亦可以破流俗之拘挛矣
昔人不以白为嫌郭林宗遇雨巾一角垫注云今国子学生服防【口洽切】以白纱爲之晋谢万着白纶巾山简着白接防皆不嫌白也今之流俗不用皮革羽毛之类置柩中至用楮带木笏王蒙死刘惔以犀杷麈尾置棺中昔人未有此禁忌耳
刘焉传有张陵者谓之米贼即今俗所谓张天师也真诰有张生白亦是也本传注张脩为太平道张角为五斗米道法亦畧同爲人祷病为书三通一上之天着山上一埋之地一沉之水谓之三官真诰有被考于三官者是也注云实无益于疗病小人昏愚竞共事之后角被诛脩亦亡
鬼物之于人但侮其当死者耳以正御之亦无如人何南史萧惠明传呉兴郡界卞山有项羽庙相承云羽多居郡防事前后太守不敢上惟孔靖字季恭居之无害惠明为太守谓纪纲曰孔季恭尝为此郡未闻有灾遂盛设筵榻接賔数日见一人长丈余张弓挟矢向惠明旣而不见因发背旬日而卒萧琛字彦瑜惠明从子也传云呉兴郡有项羽庙土人名为愤王甚有灵验遂于郡防事安牀幕为神座公私请祷前后二千石皆于防下拜祠以轭下牛充祭而避居它室琛为太守着履登防事闻室中忽有声琛厉色曰生不能与汉祖争中原死据此防事何也因迁之于庙
张汤酷吏也其子曰贺曰安世贺辅导宣帝有隂德而无后安世援立宣帝封富平侯安世生延寿延寿生勃勃生放皆袭侯封张氏之盛所谓金张也更王莽之乱独不失爵放生纯光武时为大司空杜周亦酷吏也其子延年为御史大夫其后生畿为魏列侯畿生恕为幽州刺史恕生预为杜征南丙吉活皇孙一传至显以夺爵后汉南蛮传李固活四万人南征但择太守任州郡南方自平其所全活不可胜计而身受刑戮二子被害一子仅免范晔亦云史弼活平原之党千余人而其后不大晋之羊祜魏舒唐之戴胄崔祐甫最善人而无子北史杨播家世纯厚播弟椿椿弟伟昆季相事如父子一家之内男女百口缌服同爨人无间言椿归老华隂伟在洛尔朱世隆将害椿家诬以爲逆东西两处无少长皆被害籍没其家焉
晋王坦之非时俗放荡着废庄论裴頠以王衍之蔽着崇有论江惇以放达不羁者道之所弃也着通道崇检论虞预以阮籍裸袒比之伊川被髪所以氐羌遍于中国以为过衰周之时而范甯亦以王弼何晏二人之罪深于桀纣云一时之祸轻歴代之罪重自防之衅小迷众之愆大也桓温北伐瞩望中原曰使神州陆沉百年丘墟王夷甫诸人不得不任其责而衍爲石勒所害亦自言吾曹向若不祖尚虗戮力以匡天下犹可不至今日近世士大夫徃徃尊向释氏有持经拜僧者视此亦可戒矣
佛果何如哉以舍身为福则梁武以天子奴之不免净居之祸以庄严为功则晋之王恭修营佛事务在壮丽其后斩于倪唐以持诵为获报则周嵩精于佛事王敦害之临刑犹于市诵经竟死刄下佛果何如哉佛出于西胡言语不通华人译之成文谓之经而晋之诸君子甚好于此今世所谓经说性理者大抵多晋人文章也谢灵运繙经台今尚有焉唐傅弈谓佛入中国孅儿幻夫摸象庄老以文饰之姚元崇治令其说亦甚详霍去病传破匈奴获休屠祭天金人注祭天以金人爲主佛徒祠金人也师古曰今之佛像是也其后休屠王太子归汉以金人之故赐姓金氏即日防也据此则前汉时佛像已入中国矣凡今之佛像皆祭天之主也宜乎其盛也有天助焉尔后汉明帝梦见金人以爲佛于是遣使天竺国图其形像光武子楚王英始信其术为浮屠斋戒祭祀诏还赎缣以助伊蒲塞之盛馔注伊蒲塞即优婆塞也陶谦传笮融【笮侧格反】大起浮屠寺作黄金涂像浴佛设饭前汉西域传塞王南君賔塞种【塞先得反】捐毒即身毒天竺也后汉襄楷传注浮屠即佛佗声之转耳史记大月氐传身毒国在大夏东南数千里其俗土著大与大夏同而卑湿暑热按后汉西域传天竺一名身毒今浮屠像袒肩赤足此卑湿暑热之验也又云其民乘象以战今浮屠像亦跨象云
唐房元龄与中书侍郎褚遂良受诏重撰晋书于是奏取太子右庻子许敬宗中书舎人来济著作郎陆元仕刘子翼前雍州刺史令狐徳棻太子舎人李义府薛元超起居郎上官仪等八人分功撰録以臧荣绪晋书为主叅考诸家甚为详洽然史家多是文咏之士好采诡谬碎事以广异闻又所评论竞为绮艳不求笃实由是颇为学者所讥惟李淳风深明星厯善于著述所修天文律厯五行三志最可观采太宗自着宣武二帝及陆机王羲之四论于是总题云御撰余以为史之失自陈寿始观呉志诸葛恪传载题驴谢马事乃知晋史冗记有自来矣晋张辅云司马迁叙三千年事惟五十万言班固叙二百年事乃八十万言故谓固不如迁自昔史氏所书两人一事必曰语在某人传晋书载王隐谏祖约奕棋一段几二百字两传俱出此为文烦矣吾观魏志管寕传注胡昭脱晋宣帝于死而口终不言以爲贤于丙吉又观晋载记慕容超传呼延平之活超也与丙吉事正相类而史氏文不足以表之故奄奄如此可为长太息也晋书隐逸夏仲御传史臣欲效太史公乐书文章而不知笔力短弱乃失事情使人读而觉之为可笑也许迈当在隐逸传而以缀王羲之后失次矣
霍光之隘王音之直于前汉五行志见之唐张仲方駮李吉甫本传虽不见事迹观郑絪传李绛之言亦可见其侧媚之一端也
蔡邕以致逺恐泥为孔子之言李固以其进锐者其退速为出于老子杜甫以东方朔割肉为社日皆援引之误也前汉叙传述武纪外博四荒按书外薄四海则博为误矣魏髙堂隆传隆潜谏太子犹之未逺是用大简按书是用大谏则简为误矣后汉懐挟字都作恊如方术传云懐恊道艺是也胡广传议者剥异合作驳字朱浮传保宥生人合作佑字王充传乳药求死合作茹字
呉雄之塟巫医皆言灭族此亦文之病也彼巫医何预塟事谓之墓师可也
刘恺传陈忠上防荐恺言臣父宠前忝司空忝岂可施于父乎此范氏不择之罪韩信等上髙帝尊号曰大王陛下而不称臣陈平周勃请文帝即天子位称臣而曰大王足下此皆言之不顺也
霍光以廷尉王平少府徐仁狱死谬刑也杜延年以吏民上书言便宜有异者或抵其罪滥罚也杜延年身不犯法而魏相置之扵法忮心也萧望之以韩延寿声名出己而杀之其后乃自杀隂祸也
观魏文帝纪注细字数板自许芝说符瑞汉帝逊大位曹丕上章下令虗辞饰说徃来纷纷三尺童子犹知其诈况欲欺天下后世乎当是时御史中丞司马懿已在劝进之列矣
观李愬传平蔡之功竒伟如此其得李祐虽待以赤心无疑然固非捐死以徼幸也而平淮西碑乃抑与诸将等欲裴度专美儒者见偏而言不公如此以退之之贤不免此蔽也
孝惠纪注引食货志黄金一斤直万钱乃知汉金之贱也今金两有直万者则汉金一斤如今一两价矣髙祖善家令之言赐金五百斤罢医不使之治疾赐金五十斤使陈平为反间捐金四万斤使其价不贱安得如是之多哉唐时金必贵太宗以于志宁孔頴达能谏太子各赐金一斤帛五百疋沈存中云古之一斤今四两余也然则一两之直亦二千五百也
惠帝时十五税一文帝十二年诏赐农民租税之半十三年遂除田之租税汉之裕于财可见矣
武帝大搜三为搜逾侈一为搜奸人二征和元年之搜闭城门凡十五日待诏北军征官多饿死武帝之举措暴虐如此当时在廷无一人谏者信乎国之空虗也
庾信马射赋序落花与芝盖齐飞杨栁共春旗一色此乃王勃之所祖述也庾信宇文盛墓铭云授图黄石不无师表之心学剑白猿遂得风云之志此乃杜牧之所模放也
荀子礼论云郊止乎天子而社至于诸侯道及士大夫释者云道通也言社自诸侯通及大夫士皆得祭门及行也别本史记道或作防司马贞注曰防音含苞也言士大夫皆得苞立社也杨倞注荀子辨之云当是道误为蹈传写之误以蹈为防耳道变而为蹈蹈变而为防今史记直作函字音含矣一字而四变也义训随而不同则六经中如此者想不可胜计也故尝谓学者当阙疑而不可字字求解也
诗思乐泮水薄采其芹鲁侯戾止言观其旂左传丙之辰龙尾伏辰均服振振取虢之旂鹑之贲贲天防焞焞火中成军虢公其奔旂字从斤以诗与左传验之合音芹字芹畿声相近故后人相承呼之讹矣论语君子之道焉可诬也按汉书薛宣传作焉可怃也释者训怃为同义亦似直不知孰是魏髙贵乡公三老五更注蔡邕明堂论云更应作叟叟长老之称字与更相似书者遂误以为更嫂字女傍叟今亦为更以此验之应为叟也指踪音作纵非也周礼地官有迹人注迹人言迹知禽兽是亦踪迹之义尔
杜子春天资刻薄人也吾以为不如郑之寛厚大司徒五党为州使之相赒子春释云赒当为纠谓纠其恶则不然只谓如本字云赒谓礼物不备相给足也
王弼注易鼎折足其形渥凶以为沾濡之形也新唐史元载賛以为刑剭广韵剭音屋又音握郑周礼注剭诛谓所杀不于市而以适甸师氏
察事为亷其义亦径而易晓汉髙帝纪诏云廉问有不如吾诏者注师古曰亷察也字本作黏其音同耳杨彪传曹操使人亷之华陀传曹操大怒使人亷之注皆曰察也
陈平封曲逆侯汉书无别音文选载陆士衡高祖功臣颂曲逆宏达好谋能深注曲区句反逆音遇
霍去病传诸宿将尝留落不耦注留谓迟留落谓坠落今世俗多作流落据出处合作留字
新唐史好用叵字魏晋间已用之矣魏吕布传布指刘备曰是儿最叵信者晋书一犬吠形羣犬吠声惧于羣吠遂至叵聼
尚书与尚食尚公主同而世俗相承以平声呼误矣见张耳传注朝请音才性反非请托之请也见成帝纪注
汉高祖父太上皇前史不载其名后汉章帝纪祠太上皇于万年注名煓它官反一名执嘉高后纪载髙祖母曰昭灵后
管仲谓之管敬仲出左传闵公元年子产谓之子美出左传襄公二十五年原宪字子思出史记张宗字诸君杜茂字诸公出陈忠传注施延字君子出后汉书四皓名氏乡里可见者园公姓园名秉字宣明陈留襄邑人尝居园中故号园公夏黄公姓崔名廓字少通齐人隐居修道号夏黄公陶潜作圣贤羣辅录云出皇甫谧髙士传雄所称李仲元者名宏出蜀秦宓传郑子真名朴严君平名遵一作名尊出前史王贡两龚传注伯乐姓孙名阳字伯乐秦穆公时人出庄子马蹄防庄子字子休出列子辛计然范蠡师也姓辛氏字子文或曰计研或曰计倪出史记索隐杜康字仲宁出魏武短歌行注楚狂接舆姓陆氏名通师旷字子野并出庄子防伯夷姓墨名允字公信孤竹君之子也叔齐名智字公达伯夷叔齐諡也见论语防引春秋少阳篇
孔子为文宣王隋长孙覧祖稚为太师亦谓之文宣王唐蘓珦白居易韦凑韦叔夏马懐素禇无量刘子刘知柔卢从愿权德舆王超令狐楚崔融皆諡文惟韩退之为韩文公独显焉李翺为李文公又次之父子有同諡者唐丘和父子同諡曰襄韦肇三世同諡曰贞兄弟有同諡者唐刘子兄弟同諡曰文晋王导諡文成与张良同本朝范希文諡文正与唐崔祐甫阎立本牛僧孺同欧阳永叔諡文忠与唐韩休裴度顔真卿石晋卢质同徐禧諡忠愍与唐武元衡同戾太子非美諡也而宣帝以加其祖吾以为太子之死与幽厉之恶有间固可以迁就而为之隐孟子以为虽孝子慈孙百世不能改与夫自諡者异矣
贺姓本庆氏汉安帝父讳庆贺纯改焉见晋贺循传束姓本踈氏汉二踈之后也王莽之末踈孟达避难乃去踈之足焉见束晢传马姓出于赵氏晋赵奢破秦军号马服君子孙由是以马为氏见韩愈绛州刺史行状诸葛其先葛氏本琅琊诸人后徙阳都阳都先有姓葛者故以诸别之见诸葛瑾传河南徴崇本姓李遭乱更姓见程秉传注孟尝君姓田名文封于薛其后遂为薛氏呉书薛综是也魏张辽聂壹之后以避怨变姓蜀简雍本姓耿幽州人谓耿为简随意变之嵇康本姓奚唐宪宗改淳于氏为于灌夫本姓张其父张孟为灌婴舎人故冒灌氏姓夏侯婴之子孙随外家姓孙氏贾谧韩夀之子也随外祖姓贾氏京房本姓李推律自改为京氏员半千其先姓刘慕伍员之为人改为贠氏王莽娶王咸之女以为姓出各别晋陈矫本姓刘氏出养于姑改姓陈氏而刘颂以女嫁矫人或讥之颂曰姚虞陈田同出舜后而世皆为婚礼律不禁也
汉书彻侯避武帝讳改作通侯言功德通于王室也后汉改作列侯列者言序列也出髙祖纪注茂才异等本是秀才避光武讳也出光武纪注办严办装也避明帝讳改之出呉汉传叔孙通楚汉春秋名何蒯通史记名彻避武帝讳改之然亦可以谓之叔孙何蒯彻也刘元海者刘渊也戴若思者戴渊也石季龙者石虎也韩擒者韩擒虎也皆史氏之避唐讳也
岭南郡县近世人物为少后汉陈元梧州人蔡伦桂州人唐冯盎髙州人以南粤降髙祖封为越国公张九龄韶州人姜公辅爱州人北梦琐言相国刘公瞻其先讳景连州人赵观文桂州人桂小军也状元及第
福建人好文学自唐常衮为观察使欧阳詹为诸生始也蜀秦宓传蜀本无学士文翁遣司马相如东受七经还教吏民于是蜀学比于齐鲁
前汉地理志燕蓟风俗賔客相过以妇侍宿嫁取之夕男女无别反以为荣此史之诬也虽云太子丹之遗风独无召公之余俗耶使燕蓟士君子观此得无不平乎呉志薛综传注薛兼字令长清素有噐宇资望故如上国不似呉人然则呉人异乎此皆遣辞之过也
楚地何其博大也按货殖传则今之徐州沛县及陈州等是西楚也自徐州以东至海州州是东楚也江南湖南两浙是南楚也
昔人之贱庶出也孙坚五子而呉史载其四仁庶出也史芟之陈武传賛曰陈表将家支庻而与胄子比翼齐衡防萃出类不亦美乎然靖郭君田婴有子四十人而贱妾之子文最贤于是以文为太子所谓孟尝君也
天下无穷者才智也陈平尝出六竒以佐髙祖至吕氏之颛平燕居深念恐祸及已而陆贾教之交驩太尉又为之画吕氏数事平从之卒诛诸吕则贾之智谋又在陈平之右矣唐刘晏之治财谷一人而已自晏之死赋入益耗顺宗时李防为使涖职一年校其所入如晏最多之年明年过之又明年増一百八十万缗而程异之计校又精于防自治财谷之才以观之是刘晏不如李巽李巽又不如程异也
东晋简文帝昱自穆帝至废帝三朝居阿衡之地更事不为不多至有天下则为庸主后蜀李寿其佐李雄号为贤相征伐四克辟国千里至其有国酷虐奢侈再世而亡乃知能为臣者未必能为君也
文帝问周勃天下一嵗决狱几何又问天下钱谷出入几何勃谢不知问陈平对各有主者上称善而勃自知其能不如平逺矣张安世子千秋霍光子禹俱为中郎将将兵随范明友击乌桓还谒大将军光光问千秋战鬬方畧山川形势千秋口对兵事画地成图无所亡失光复问禹禹不能记曰皆有文书光由是贤千秋以禹为不材叹曰霍氏世衰张氏兴矣平言各有主者而勃自以为不如禹言皆有文书而光以卜霍氏世衰何也曰大臣职在知要小臣职在知详也
魏相为州刺史善丙吉之言期于大用为霁威严翟方进为京兆尹纳胡常之说恐犯迕贵戚少弛威严二君可谓为外物所移矣晋王宏为汲郡守有殊绩石鉴上其政术武帝褒诏赐谷迁卫尉河南尹大司农无复能名更为苛碎赎罪免官此为褒诏赐谷所误也故人莫若自信之为贵也魏徐邈传卢钦谓徃者毛玠崔琰用事贵清素之士于时皆变易车服以求名髙而徐公不改其常比来天下奢靡转相放效而徐公雅尚自若是世人之无常而徐公之有常也若徐邈可谓自信者矣
人心茍定则于外物也何有吾观徐珍之避曲木不知呉隐之之饮贪泉也隐之子及孙为郡县者常以亷慎为法胡威父子清慎羊祜亦九世清德乃知检身奉法亦须自其父祖以来葢其闻见渐染已不同矣有大功德方可享天下之福福不可过享也福过则灾生晋何曽无他功德致位三公性好奢侈其子劭亦有父风一日之供以二万钱为限大官御膳无以加之劭兄子绥亦奢侈过度至永嘉之乱何氏灭亡无遗焉
前汉韦平世为宰相后汉张纯张奋刘恺刘茂袁安袁敞袁逢王龚王畅父子为司空种暠为司徒子拂为司空李邰为司徒子固为太尉杨震子秉秉子赐赐子彪四世为太尉
荀爽自被徴命至登台司四十五日邓禹为大司徒封鄼侯食万戸年二十四公孙六十以贤良徴山涛四十为郡功曹其后二人亦皆至相辅
宰相人所欲也汉武帝时屡诛宰相公孙贺涕泣不肯拜以前有死也旣拜后果族灭死人所恶也唐武后杀害李宗许王素节追赴都道闻遭丧哭者谓左右曰病死何可得而须哭哉以前有非命也至龙门驿被缢焉
李栖筠史以为魁然有宰相望喜奬人善而乐人攻己短天下士所归重不敢有所斥但称赞皇公代宗数数欲相之惮元载辄止仕至御史大夫其子吉甫相德宗善谋谟吉甫之子德裕相武宗有机畧此三人者萃于一家亦盛矣哉陆逊陆陆机亦三世班超班固曹大家亦一家又韦贯之父子焉韦肇为中书舎人累上防言得失为元载所恶左迁京兆少尹乆之改秘书少监载曰肇若过我当择善地处之终不肯诣贯之为长安丞或荐之京兆尹李实实书其名于笏曰与我同里素闻其贤愿识之而进于上或者喜以告曰子今日诣实而明日受贺矣贯之唯唯亦终不徃韦澳中宏辞科十年不调官御史中丞髙元裕欲荐用之讽令谒已澳不徃荅曰恐无呈身御史澳者贯之之子也一门三世清风如此皆諡曰贞贯之卒相宪宗肇澳后来仕宦皆显肇几相代宗澳几相宣宗
杜佑以阖门保李藩然卢亦尝以百口保朱泚矣杜黄裳决意用髙崇文有功王导决意用羊鉴鉴乃败绩议当斩刑此用人者之相戒也
王允矫性屈意以附董卓卓亦推心不生乖疑而卒谋诛卓者允也温峤谬为王敦设谋综其府事干说宻谋以附其欲而卒能败敦者峤也
兵家胜负多出偶然无定算也谢以八千人当苻坚百万之众其势疑不敌也若坚阻淝水而阵必万全惟其麾军却退众乱不能止故败世谓能走坚者此耳桓温伐蜀败于笮桥众惧欲退而皷吏误鸣进皷于是攻之李势大溃乃以国降世谓温能平蜀者此耳
匈奴人多马众韩安国传平城之围匈奴投鞍髙如城者数所匈奴传匈奴围髙帝于白登精兵十万骑西方尽白东方尽駹北方尽骊南方尽骍霍去病传卫霍伐匈奴杀获甚多然两军出塞阅官及私马凡十四万匹而后入塞者不满三万匹其后不复击匈奴亦以马少故焉
蜀为险固然守非其人最为易取秦伐蜀十月取之后唐平蜀王衍七十五日本朝平蜀孟昶只用六十日也
武帝时严安上书云今徇南夷朝夜郎降羌僰略薉州建城邑深入匈奴燔其龙城议者美之此人臣之利非天下之长防也呉顾雍传注孙权时防邉诸将各欲立功自効多陈便宜有所掩袭权以访雍雍曰兵法戒于小利此等所陈欲邀功名而为其身非为国也陛下宜禁制之吾尝以谓天下本无边事皆生于小人之徇私计而国家之忧严顾之说人主宜书之坐右以自儆焉
武帝曰吾欲云云汲黯曰陛下内多欲而外施仁义奈何欲效唐虞之治乎上怒变色而罢朝公卿皆为黯惧上退谓人曰甚矣汲黯之戆也当是之时武帝之心如何李泌对德宗言卢奸邪以杨炎罪不至死而挤陷之是其一事德宗曰杨炎视朕如三尺童子有所论奏可则退不可则辞官非特恶之也夫有言于上以身为去就此人臣之髙节不知德宗乃恨之如此之深也魏郑公刘洎之事太宗俱好谏争郑公以身后一言之譛仆碑停婚刘洎亦以禇遂良诬奏赐死不得辨明岂非平时亦有所积一旦缘事发之易乎此韩非所以以说为难也
吾读子思子乃知孟子之刚难以趋时然固有师也子思见老莱子老莱子闻穆公将相子思老莱子曰若子事君将何以为乎子思曰顺吾性而以道辅之无死亡焉老莱子曰不可顺子之性也子性清刚而傲不肖且又无所死亡非人臣也子思曰不肖固人之所傲也夫事君道行言聼则可以有所死亡道不行言不聼则亦不能事君故无死亡也老莱子曰子不见夫齿乎虽坚固卒以相磨舌柔顺终以不敝子思曰吾不能为舌故不能事君
荀卿何为非孟子曰夫以周公为不恭不俭以尧舜为非禅则亦宜乎其非孟子也
桓谭新论云子云在长安素贫约【阙】嵗已甚亡其两男哀痛不已皆归塟于蜀遂至困乏雄为中散大夫病卒贫无以办防事以贫困故塟长安妻子弃其坟墓西归于蜀此罪在轻财通人之蔽也谭之论如此
文中子事迹畧见于唐书王绩王勃传文中子为隋蜀郡司户书佐大业末弃官归后卒门人薛收等諡之曰文中子绩其弟也文中子二子曰福畤福祚畤仕唐为雍州军勃乃福畤之子也勃杀人福畤坐勃左迁交趾令勃徃省度海溺水卒勃兄勔勮万嵗通天中以诛死勃勔勮时号王氏三珠树
韩退之晚年遂有声乐而服金石药张籍祭文云乃出二侍女合弹琵琶筝旣而遂曰公疾日浸加孺人侍汤药白乐天思旧诗云退之服硫黄一病讫不痊防之链秋石未老身然退之尝讥人不解文字饮而自败于女妓乎作李博士墓志切戒人勿服金石药而自饵硫黄乎
龚胜一出渉世虽归老矣而逼于王莽征召年七十九而竟以饿死度不如是不足以全名脱祸故老父哭之曰薰以香自烧膏以明自销龚生竟夭天年非吾徒也东京髙鳯自言本巫家不应辟召诈与寡嫂讼田以自汚此范晔所以独称之以为与屈原委体渊渉嵇康鸣揆日相逺矣然鳯尚有近迹彼埋灭光影与俗沉浮使人不得而窥者又可得而称耶
后汉董扶传诸葛亮问秦密以扶与任安所长宻曰董扶褒秋毫之善贬纤芥之恶任安记人之善忘人之过孔子曰恶称人之恶者而扶有贬焉异乎专称人之恶者矣安比于扶则长者矣庄子曰与其誉尧而非桀莫若两忘而闭其所誉盖夫长短之相形毁者誉之对也然则任安亦未为醇焉
贾谊曰夸者死权夫权有可死之道焉唐王鉷方宗奢纵之时剥下奉上以得主心至兼领二十余使贵震天下杨国忠忌之终于赐死刘晏以宰相干天下财又兼铨筦代宗尝命考所部官吏善恶刺史有罪五品以上辄繋劾六品以下杖然后奏既而杨炎搆晏先诛后诏此二人者皆权太盛以贾祸也使其无权则上不忌下不怨故曰权有可死之道焉
陆逊吴丞相逊子抗吴大司马抗子机为晋成都王頴大都督綂军二十万机以三世为将道家所忌后果军败被譛父子兄弟皆死唐杜审权位至相子譲能位至太尉平章事譲能子晓朱梁时为礼部尚书平章事譲能赐死晓为乱兵所杀五代史云三世为相道禁太盛也
晋周顗营救王导不令导知其后王敦欲诛顗导竟无言谓吾虽不杀伯仁伯仁由我而死幽防之中负此良友也夫有德于人不使人知乃长者之事而获报如此
秦王见韩非孤愤五蠧书曰嗟乎寡人得见此人与之游死何恨矣汉武帝见相如子虗赋曰朕独不得与此人同时哉二君者虽用人不能终然亦可谓知文好士之主也
奉天之诏人多感泣望春之誓士卒多泣下【杨惠元传】而神防将士至皆不饮酒夫德宗之素行不仁也徒以一语出于恻怛而使人如此乃知人君之易于为善也
贾谊上防文帝云生为明帝没为明神使顾成之庙称为太宗夫文帝犹在也遽言其没而庙号太宗又云万年之后传之老母弱子将使不宁似非人臣所当言也虽当时君臣不以此为嫌然窃意迁就而为之辞亦无害耳张释之不忍言发掘园陵而云取长陵一抔土与谊同时人也
魏高贵乡公推尊少康优于汉髙祖燕之慕容盛称商太甲以伊尹事同夷羿而周公为诈其臣初虽与之辨而终皆屈服又誉其说之是乃知逼于一时之势以白为黒雷同诡随奚所不至也
索綝潜遣子说刘曜曰若许綝以车骑仪同万戸郡公者请以城降曜斩其子而刘聦戮綝于东市王衍说石勒称尊号以自免而有排墙之厄然则方此之时中国之乱夷狄之盛岂惟其君之才驽下至于其臣之操行取羞夷狄亦若此则其尊卑再世奴虏亦有以也
前汉于定国传东海有孝妇养姑甚谨夫死无子而不肯嫁姑不欲累妇自经而死姑女诬妇杀之官乃曲成其狱定国争之太守不聼乃抱狱具哭于府上因辞病去太守竟杀孝妇郡中枯旱五年后太守至而定国白之乃杀牛祭孝妇大雨歳熟后汉孟尝传上虞有寡妇养姑甚谨姑年老寿终而夫女弟诬妇鸩之官竟其罪尝言其寃太守不聼尝哀泣门外因谢病去太守竟杀孝妇郡中连旱二年后太守至尝具陈其寃乃刑讼女而祭妇天应澍雨谷稼以登二事尤相类也
羊祜凿墓陶侃决指二人正相反王戎好聚敛自执牙筹昼夜计算世谓有膏肓之疾王衍口不言钱谓阿堵物二人正相反王坦之作废荘论阮籍作达荘论二人正相反废庄论诋讥子休而多窃其言操戈入室此文章之最病也
楚幽王春申君之子也秦始皇吕不韦之子也曹操夏侯氏之子也【桓帝时宦者曹腾飬子嵩嵩夏侯氏之子夏侯惇之叔父生操操于惇为从父兄弟】晋元帝小吏牛氏之子也【恭王妃夏侯氏与小吏牛氏私通而生元帝所谓牛继马后】
前汉石奋及四子皆二千石号万户君严延年母号万石严妪后汉冯勤曽祖杨宣帝时有八子皆为二千石号万石君秦彭与羣从同时为二千石者五人三辅号万石秦氏
汉有小杜律郭躬传父习小杜律杜周之子延年亦习法律故对父言小唐有小杜公杜审权与杜悰俱为将相而悰尤显故世号审权为小杜公杜牧之号小杜亦以对老杜言之也古有三李杜李固杜乔李膺杜宻李白杜甫也
唐王勃杨烱卢照隣骆宾王号为四杰然多不达卢投颍川而死王溺南海而死骆乃亾命杨终盈川令后汉王逸子延寿字文考作灵光殿赋者也年二十四溺汉江而死文苑传赵壹长揖司徒袁逢生哭河南尹羊陟报书责皇甫规时人皆谓之屈然仕不过县令才太俊而噐度狭皆非逺到之人也
吾尝以四岳为一人通二十二人之数而或者疑是四人按显宗纪注三公一人为三老次卿一人为五更后汉礼仪志养三老五更之仪先吉日司徒上太傅若讲师故三公人名用其德行年耆髙者一人为老次一人为更以此推之四岳亦是一人但择当时大臣之贤者居之无他人也显宗纪注又云五更知五行者安知四岳非知四岳之事者乎书内有百揆四岳若以为四人则百揆亦须为百人矣
人多言黄叔度若万顷陂澄之不清挠之不浊按本传乃千顷也东牀坦腹人谓之睡按羲之传乃食也写经换鵞人皆谓之黄庭按本传乃道德经也一斑窥豹人皆谓之棊献之传乃樗蒲也烂柯人皆谓之棊东阳记乃鼓琴而歌也范张鸡黍按本传张劭白母请设馔以待范式无鸡黍事也
仇览传为蒲亭长化不孝子陈元谢承以为阳遂亭长化不孝子羊元地名人姓皆不同唐史来济传宣城石仲览高智周传江都石仲览百官志平章事自李靖始郭正一传自正一始史籍异辞何可胜数
或疑禇先生为禇大非也按儒林传禇大董仲舒弟子也平凖书禇大为武帝使而禇先生者哀成间人也孝武帝纪注禇先生名少孙为汉博士
曹植七启言食味云搴芳莲之巢张协七命言食味云丹穴之雏虽欲称盛馔而二者似非庖厨物也
大抵作文字须识忌讳笔如椽王珣撰哀防諡议也纶绋引棺索也天球河图赤刀大训非吉礼所陈也士大夫有名华国出周礼注言寳玉禘祫及大防陈之以华国也
章表奏对不可訾赵广汉按防要本朝广汉之后也纸字从系帋字从巾蔡伦未造纸以前以帛为纸所谓竹帛也贾逵传肃宗以简纸经传各一通与逵注竹简及纸也此纸亦帛耳伦传云自古书契多编以竹简其用缣帛者谓之纸缣贵而简重伦乃造意用树肤麻头及敝布鱼网以为纸伦桂阳人而宅在耒阳县有舂纸石臼尚在
齐隋妇人施羃防羃防全身障蔽也唐永徽以后皆用帷帽施裙到颈渐为浅露若今之盖头矣先是妇人犹乘车轝唐乾元以来乃用兜笼若今之檐子矣唐志载咸亨中勅云多着帷帽遂弃羃防曽不乘车别坐檐子
今之肩舆正是以人代畜也周礼司徒有輂辇以人挽夏后氏二十人商人十八人周人十五人然只以载任噐耳东汉井丹见隂就左右进辇丹笑曰吾闻桀驾人车岂此耶注云帝王纪曰桀以人驾车唐王求礼谏武后亦云自轩辕以来服牛乘马今辇以人负则是以人代畜也
高祖纪注王者必有执兵陈于阶陛之侧陛下羣臣严至尊之意也若今称殿下侍下执事皆此类也
谓人为明公阁下之类亦可谓之髙明孔融传李膺谓融曰高明必为伟噐又曰髙明父祖与仆有旧恩亦可谓之第下张浩谓元显为第下明公亦可谓之仁公温峤书与陶侃谓侃为仁公明府亦可谓之明庭张俭传李笃谓毛钦曰虽好义明庭今日载其半矣贤相亦可谓之贤宰左雄传论曰陈蕃杨秉处称贤宰
伪汉刘鋹【音敞】尊南海为昭明帝衣以龙凤太祖开寳中削去伪号易以一品衣服真宗祥符四年封五岳为帝天子服衮冕御朝发册遣使仪卫甚盛或云四渎封王三水官封王而海为大海岳等尊也海之不帝王阙典也庄子曰南海之帝为鯈北海之帝为忽海谓之帝尚矣
阳城欲裂裴延龄之麻乃有奸人蹈其迹以疑世昭宗相李磎而崔昭纬不便之讽刘崇鲁掠其麻而哭之人君不可不察也
退之诗好押狭韵累句以示工而不知重叠用韵之病也双乌诗两头字孟郊诗两奥字李花诗两花字
欧阳永叔称梅圣俞河豚诗云春洲生荻芽春岸飞杨花河豚当是时贵不数鱼虾以为河豚食栁絮而肥圣俞破题便说尽河豚好处乃永叔褒赏之辞实不尔矣此鱼盛于二月栁絮时已过矣
唐穆宗时户部尚书杨于陵云开元中天下铸钱七十余炉嵗八百万今才十余炉嵗八十五万元佑六年东南嵗铸钱二百七十五万只梧州元丰监嵗铸十五万已当长庆时天下之数矣
唐宣宗时兵部侍郎蒋伸判户部兵部侍郎夏侯孜作监铁转运使兵部侍郎崔慎由判戸部六典出于唐今所遵用然别曹兼判亦唐故事也蒋伸判户部奏事伸三起上三留之唐时贰卿犹有坐礼
新唐史韩退之邓州南阳人退之南阳人而非邓州也或云是懐州界人史记白起攻南阳太行道絶之注徐广曰此南阳河内修武是也则退之修武人也以为邓州误矣
汉龚胜邴汉之乞骸骨诏谓之耆艾二人而不名也时胜为光禄大夫汉为大中大夫特诏行道舍传舍如今之驿舎也汉时得入驿舍如此之严也
昔时文字未有印板多是写本齐宗室传衡阳王钧尝手自细写五经置于巾箱中巾箱五经自此始也至后唐明宗长兴三年宰相冯道李愚请令判国子监田敏校正九经刻板印卖朝廷从之是虽在乱世九经传播甚广至周广顺中蜀母昭裔又请刻印板九经于是蜀中文字复盛
天子八寳其二曰受命寳所以修封禅礼神祗也今言玉玺记玉玺者传国玺也秦始皇始取蓝田玉刻而为之面文曰受命于天旣寿永昌玺上隐起为盘龙文曰受天之命皇帝寿昌方四寸钮钩五龙盘秦灭传汉歴王莽为元后投之于地遂一角缺后传至石季龙季龙磨其隐起之文又刻其傍为文云天命石氏开皇二年琢为受命玺至后唐废帝王从珂携以自焚石晋再作受命寳曰受天明命惟德永昌契丹又盗而取之至周郭威更以玉作二寳其一以皇帝承天受命之寳为文其一以皇帝神寳为文冯道书之今所用乃威所作寳也
仁宗朝有使北者见北主传国玺诗云一时制美寳千载助兴王中原旣失守此寳归北方子孙宜愼守世业当永昌
或问符节之说荅曰按后汉冯衍传注文帝初与郡守始为铜虎竹使符分持其一以为瑞信傅燮传范律为汉阳太守与燮合符而去前汉司马相如传剖符之封注云白藏天子青在诸侯岂非以白合青乎文帝纪竹使符以竹箭五枝长五寸防刻篆书第一至第五各分其半右留京师左与郡守岂非以右合左乎汉高帝纪注节以毛为之上下相重取象竹节因以为名将命者持之以为信后汉光武纪注节所以为信也以竹为之柄长八尺以旄牛尾为其眊三重冯衍与田邑书今以一节之任建三军之威岂特宠其八尺之竹牦牛之尾哉
庾信栁遐墓铭西中郎乘阳王以绿车之重临西河之牧勅用君为本州理中寻迁别驾理中即汉治中也自治中迁别驾则别驾高于治中矣
汉时尚坐席也史记灌夫传魏其侯为寿独故人避席尔余半膝席如淳注以膝跪席上也其衣冠则类今之道士杜钦传小冠子夏是也所谓布衣韦带之士皆未仕之服也后汉周盘传乃解韦带就孝亷之举注以韦皮为带未仕之服也未仕则服韦带仕则服革带故解之隋何稠传魏晋以来皮弁有缨而无笄导稠曰此古田猎之服也今服以入朝宜变其制弁施象牙簪导自稠始也又从省之服初无佩绶稠曰此乃晦朔小朝之服安有人臣谒帝而去印绶兼无佩玉之节乎乃加兽头小绶及佩一只由此观之则戴弁曳绶隋朝尚如此耳
东晋犹乘车王导短辕犊车长柄麈尾是也唐刘子传古大夫以上皆乘车以马为绯服魏晋后以牛驾车江左尚书郎輙轻乘马则御史劾治唐时士庻亲迎犹盛服冠履乘骆车
今之衣半臂非礼之服也魏明帝尝着防被缥绫半袖杨阜问帝曰此于礼何法服也帝嘿然不荅自是不法服不见阜光武纪更始诸将服妇人衣诸于绣镼【注书无镼字续汉书作掘并音其勿切】三辅吏士莫不笑之或有畏而走者注前书音义云诸于大掖衣也如妇人之袿衣雄方言云襜褕其短者自闗之西谓防防郭璞注云俗名防掖据此则是诸于上加綉防如今之半臂也
周武皇帝初服常冠以皂纱全幅向后襆髪仍裁为四脚今之幞头正是此遗法也
周宣帝禁天下妇人不得施粉黛自非宫人皆黄眉墨妆所谓鈆黄者以此与
马周传品官旧服正黄紫至周建白三品服紫四品五品绯六品七品绿八品青高宗朝八品九品服碧上元中三品服紫金带四品深绯金带五品浅绯金带六品深绿银带七品浅绿银带八品深青防带九品浅青防带庻人服黄铁带非庻人不得服黄武后朝改佩鱼作崔承庆传佩者盖防征召之诈内出以合之也亦有金银铜之异中宗朝依旧佩鱼董晋传唐式朝臣皆服绫袍五品以上金玉带所以尽饰以奉上也
今之更击钲唐六典皆击钟也太史门有典钟二百八十人掌击漏钟
后汉南海贡荔枝桓帝时唐羌上防罢之唐贡蜀中茘支
卢仝诗天子初尝阳羡茶是时当未知七闽之竒嘉话録载崔造事赵山人言造合得刺史今月某日勅到必先吊而后贺造心惧勅到之日乃造私忌日洪州府僚皆赴慰焉唐时私忌日犹受吊慰
后汉董翊举孝亷为须昌令闻举将防弃官归唐杜审言为崔融所奬引融死审言为融服缌麻裴佶与郑余庆友善佶殁余庆为行服士林美之
观题壁可见其文章观公文可见其政事
杜子美石砚诗注平侍御者可见其尤长于诗也宋玉文岂能与之料天地之髙哉天言髙可也地言髙不可也后汉杨厚传父统对耳目不明目言明可也耳言明不可也
古字通用后人草则加草木则加木遂相承而不知也如倚卓遂作椅桐之椅棹船之棹防者于此聼事也只合作聼字后人以为屋也加广【宜检反】如庭廉之类今讹遂作厂字玉篇厂【呼旦反】者山石之厓岩人可居也今礼部韵亦讹也
突厥畏李靖徙牙于碛中牙者旗也东京赋竿上以象牙饰之所以自表识也太守出有门旗其遗法也后人遂以牙为衙早衙晚衙亦太守出则建旗之义或以衙为廨舍早晚皷声谓之衙鼔报牌谓之衙牌儿子谓之衙内皆不知之耳唐韵注衙府也是注亦讹也
钱文载年号起于元魏敬宗时也然后来亦不皆载年号隋末钱币滥薄至裁皮糊纸为之民间不胜其敝至唐武徳方行开元通寳钱六典谓之开通元寳径八分重二铢四黍凡积十钱重一两轻重大小最为折衷逺近便之命给事中欧阳询撰其文并书回环可读世俗不知遂以为开元钱明皇所铸也
萧瑀好奉佛太宗令出家宗开元六年河南参军郑铣朱阳丞郭仙舟投匦献诗勅曰观其文理乃崇道法于时用不切事情宜各从所好罢官度为道士如使佞佛者出家谄道者为道士则士大夫攻乎异端者息矣
后世皆称姚崇宋璟为贤相按唐史崇开元元年十月相至四年冬罢九年秋卒年七十二璟四年冬相至七年正月罢二十一年致仕二十五年卒年七十五崇在位四年璟在位二年崇相宗时六十四岁矣罢时六十七嵗又五年而卒璟相时五十七歳矣罢时六十歳又十七年而卒李林甫在相位乃十九年
汉有萧曹唐有房杜姚宋尝考其后世萧曹至子皆削封而萧凡五世絶祀房乔次子遗爱与公主谋反诛停龄配享杜如晦次子荷说承干建大事诛姚崇长子彛少子奕奕子闳为牛仙客幕府见仙客疾亟逼仙客为表荐奕为相仙客妻以闻宗怒杖杀闳宋璟六子天寳中浑恕尚俱以赃败华衡亦坐贪得罪广平之风衰矣
宪宗元和十四年自凤翔府迎佛骨至于京师韩愈以谏逐十五年有陈志之事懿宗咸通十四年迎佛骨于鳯翔谏者以宪宗为戒懿宗曰朕生得见之死亦无恨七月崩十二月送骨还法门寺天子迎死骨入禁中不祥之兆也
徳宗谓陆贽曰卿清慎太过诸道馈送一皆拒絶恐事情不通如鞭靴之类受亦无伤贽上防云鞭靴不已必及金玉目见可欲能自窒乎吾谓天子令宰相受赂此徳宗之多僻不受而已何必上疏此陆贽之贾直
徳宗刻薄猜忌固其天资然尤暴着于他君者亦由邺侯家传及陆宣公奏议之所致耳此饰非拒谏之所由生也故臣之谏君造膝不使人闻削藁不使人知非徒明哲保身而已亦无使彰于后世也
唐时回鹘最强盛武宗时为黠戞斯可汗所破其一支奔天徳塞下天徳军使温徳彞奏回鹘溃兵侵逼西域亘六十里不见其后回鹘及可汗又来借振武城居之赖李徳裕在朝随事应接不为巨患今匈奴之盛乆矣其势将衰万一溃突入边郡则朝廷未有处之之防此当无事之时不得不深虑也
甚哉宣宗之蔽也魏謩作相劝立太子不荅裴休亦有兹请宣宗曰若建太子则朕遂为闲人崔慎由亦言之慎由罢相乃宻以防王滋属中尉王茂枢宻使王长等而左中尉王宗实不预焉宗实迎立郓王是为懿宗夫宰相大臣有请不从又不与计议乃宻以储继付之宦官夫宦官能立则亦能废之何其闇于大体也此宣宗之蔽也
石晋之时契丹入寇陷数州而太后囚其后又助北汉拒周诸部不欲入寇而其主强之燕王述轧因众心所恶弑其主而自立焉南北之限天意也干纪妄动其报如此则亦可以自惩艾矣
时异事殊殆不可晓贡禹言高祖文帝景帝宫女不过十余隋太子勇谓杨素曰公家马数万匹汉帝为天子而宫女十余何其少也杨素为人臣而厩马数万何其多也
谓天子为官家萧梁时已有此语梁简文诸子传建平王大球见武帝礼佛谓母曰官家尚尔儿安敢辞
今批荅云省表具之晋时已有此语刘颂传诏云诸所陈闻具之知卿乃心为国也
今公家文字用仰字北史时已有此语北齐孝昭皇帝纪诏定三恪礼仪体式亦仰议之
俗所谓累重亦有所出也前汉西域传屯田轮台募民壮健有累重敢徙者诣田所注累谓妻子家属也
俗所谓瓜葛亦有所出也后汉礼仪志上陵议注茍先帝有瓜葛之属男女毕防也晋王导与子悦弈棋争道导笑谓曰与子有瓜葛那得尔耶
俗所谓阿谁三国时已有此语厐统传向者之论阿谁为之
俗所谓见钱见谷汉已用之王莽传舍无见谷王嘉疏元帝时外戚赀千万者少尔故水衡少府见钱多也
工夫或作功字魏志王肃传泰极已前功夫尚大也俗所谓日子亦有所出文选曹公檄呉将拔部曲文年月朔日子注发檄时也然则日子者日时也
俗所谓停待晋书已有此语也愍懐太子传陛下停待是也
俗所谓日许者尔许也声之讹也启顔录咏伛人云城门尔许高故自匍匐入
俗以仅为劣南史王莹传莹子实追从兄上岸盘头令卒与杖搏颊乞原劣得免
俗呼抽替南史殷淑仪传孝武帝之贵妃也有宠而薨帝思见之遂为通替棺欲见輙引替覩尸
前汉鲍宣传注持时行夜行夜如今持更是已持时如今报时是已汉官仪黄门持五夜甲夜乙夜丙夜丁夜戊夜亦如今五更也
今所谓防教赐之类蜀董和传诸葛亮为丞相下教教之说盖谓此耳
无状有两觧贾谊自伤为傅无状注无善状也显宗纪刺史督察尤无状者注谓其罪恶尤大其状无可寄言
俗言添黈【它斗反】以水投酒谓之黈水马融笛赋曰圣哲黈益注黈犹増益也
俗言句投马融笛赋覩法于节奏察度于句投【徒鬭反】注句投犹章句也
俗呼牝马为课马出唐六典凡牝四年五课羊则当年而课之课谓嵗课驹犊
俗以和泥灰为麻刀出唐六典京兆嵗送麦稍三万捆麦麸二百车麻刀三万斤
文帝七年令列侯太夫人夫人无得擅征捕如渟曰列侯之妻称夫人列侯死子复为列侯乃得称太夫人子不为列侯不得称也然则妇人封号称太者盖如是耳汉家初十五税一俭于周十税一也中间废至孝惠即位复十五税一髙后元年诏曰前日孝惠皇帝言欲除妖言令议未决而崩今除之中间复此条故文帝二年五月诏曰今法有诽谤妖言之令使众臣不敢尽情而上无由闻过失也将何以来逺方之贤良其除之然则法令变更无常自古已然
汉书多言酎张晏曰正月旦作酒八月成名曰酎酎之言纯也至武帝时因八月尝酎防诸侯庙中出金助祭所谓酎金也师古曰酎三重醸醇酒也味厚故以荐宗庙
武帝之时作歌者七元狩元年行幸雍祠五畤获白麟作白麟之歌元鼎四年得寳鼎后土祠旁马生渥洼水中作寳鼎天马之歌元封二年祠泰山至瓠子临决河命从臣将军以下负薪塞河旁作瓠子之歌五年冬南巡至盛唐望祀虞舜于九嶷登灊天柱山自浔阳浮江亲射蛟江中获之舳舻千里薄枞阳而出作盛唐枞阳之歌太初四年春贰师将军广利斩大宛王首获汗血马来作西极天马之歌太始三年行幸东海获赤鴈作朱鴈之歌四年祠神人于交门若有乡坐拜者作交门之歌汉赐诸侯王及功臣以下金凡言黄金者皆与之真金不言黄金者一金与万钱也
陆机云千里莼羮但未下盐豉耳世説具载此语意谓生莼羮在水中者也后人谬以千里未下为地名可删去但字刘禹锡厯阳诗一钟菰葑米千里水莼羮亦陆机之意也
观刘梦得祭退之文有以知退之之文独步一时也云手转文柄髙视寰海权衡低昻瞻我所在三十余年声名塞天又祭子厚文云勒石垂后属于伊人此语心服之矣

[book_title]孔氏杂说
汉孔安国字安国，晋安帝名德宗字德宗，恭帝名德文字德文，会稽王名道子字道子，乃至北史慕容绍宗、冯子琮、魏兰根，南史蔡兴宗、唐郭子仪、辛京果、戴休颜、张孝忠、尚可孤、孟浩然、颜见远、田承嗣、田承绪、张嘉贞、宇文审、李嗣业，皆以名为字。
王羲之子徽之，徽之子桢之；王允之子之，之子肇之；王晏之子昆之，昆之子陋之，三世同用之字。胡母辅之子谦之，吴隐之子瞻之，颜悦之子恺之，两世同用之字。
太史公父名谈，故《史记》无谈字，《季布传》改赵谈作赵同。范晔父名泰，故《后汉书》无“泰”字，郭泰、郑泰皆改作太。李翱父名楚金，故其所为文皆以今为兹。韩愈为李贺作《讳辨》，持言在不言征之说，故父名仲卿未尝讳焉。晋曹志者，植之子也，奏议武帝云：“干植不强。”不讳植字。三国之时犹不讳其君，《吕岱传》张承与岱书云：“功以权成。”是斥孙名也。
文王可以为文君。张衡赋“文君为我端蓍”是也。北狄可以为蛮，《史记匈奴传》“猃狁荤粥居于北蛮”是也。二典可以为谟，马融曰：“戛击鸣球，载于虞谟。”注：虞谟，舜典是也。《尧典》亦可谓之《唐书》，《吴陆抗传》“靖谮庸违《唐书》攸戒”是也。韶可以为禹乐，《史记》“禹兴九韶之乐”是也。三王亦得称帝，《史记夏纪》帝桀是也。献俘不独人也，物皆可以为俘，俘，取也，《书》云“俘厥宝玉”是也。モ不止于自乞也，与人亦可称モ，《前汉广川王越传》：“尽取善缯モ诸宫人”注：モ，遗也。贿不独赂也，赐皆可以为贿，《书》“贿肃慎之命”是也。诊不止脉也，视物皆可以为诊，《后汉王乔传》“尚方诊视舄”是也。饷不止饮食也，赠皆可以为饷，《魏文纪》注“以诗赋饷孙权，徐孝穆有答饷镜诗”是也。城邑亦可谓之币，《赵世家》“冯亭以城市邑千七币吾国”是也。称誉亦可谓之荐，《伯夷传》“七十子之徒，仲尼独荐颜渊”是也。
龙不独以譬君德，凡有德者皆可以龙言也。诸葛亮、嵇康皆号卧龙。孔融荐祢衡云：“龙跃天衢。”袁宏赞武侯云：“初九龙盘，雅志弥确。”《樊英传》注：安帝征隐士策文云：“使难进易退之人，龙潜不屈。”许劭、许虔，汝南平舆（音预）人，人称平舆渊有二龙焉。唐乌承舆与兄承恩亦号辕门二龙。阴舆谓贵人曰：“亢龙有悔，以譬外戚之家。”如此之类甚多，然则龙不止于君德矣。
父命得为敕，后汉樊重焚卷，诸子从敕是也。叔可称大人，疏受封疏广云“从大人议”是也。母亦可称大人，《前汉淮阳宪王传》云：“王过大人亦解”；后汉范滂就诛，与母诀曰“大人割不忍之恩，勿增感戚”是也。父可以称圣善，杨修答曹植书有圣善之教，注谓武帝也。人臣亦可称万岁，《马援传》“援酾酒享军士，军士皆伏称万岁”是也。上父母寿可称万寿，潘岳《闲居赋》称“万寿以献觞”是也。屋之高严通谓之殿，《前汉霍光传》“鸱鸣殿前树上”、《黄霸传》“郡国上计长吏一辈先上殿”是也。白事丞相亦可谓之奏事，《魏相传》“带剑奏事”是也。造谒人亦可谓之朝，《司马相如传》“临邛令日往朝相如”是也。人臣得言垂拱，薛宣自言“垂拱蒙成”是也。人臣得言端拱，谢孚言“端拱啸咏”、谢鲲言“端拱庙堂”是也。人臣得言谅暗，《山涛传》武帝诏云“山太常虽居谅暗”是也。人臣得称“圣君”、“贤君”，晋曹摅，一县号曰圣君；《薛宣传》“属县各得贤君”是也。
大禹之后，二世已失邦矣（启太康）。周公之后，五世已杀君矣（伯禽、孝公、炀公、幽公弟浈，杀幽公自立）。成汤既没，则有大甲。周家四世昭王、五世穆王。汉高祖一传而有吕后，唐太宗一传而有则天。自古未有如本朝七圣相承，而天下太子，国家无事也。
《前汉循吏传》云：“宣帝自霍光薨后，始躬万机，厉精为治。五日一听事，自丞相而下，各奉职而退。”夫五日一听政，前史以为美谈。今朝廷每日御殿，日几昃乃罢，可谓勤劳过于昔人矣。唐文宗锐意于治，每延英对宰臣，率漏下十一刻。唐制天子以只日视朝，乃命辍朝、放朝皆用双日。
汉高而侮人，骂詈诸侯如骂奴耳，见《魏豹传》。此豹所以叛汉也。又《张耳传》：张敖为赵王，高祖过赵，赵王旦暮自上食，体甚卑，有子婿礼。高祖箕踞骂詈甚慢之，赵相贯高、赵午乃有柏人之谋。夫高祖固英主，然好骂，害事如此。
周昌以汉高祖比桀纣，高祖不以为罪。壶关三老以汉武帝比瞽瞍，而武帝为之感悟。可谓大度之主也。
高祖时，彭越无显罪而醢之，与纣脯鄂侯何异。《郑当时传》：高祖既得天下，令诸故项籍臣，皆名籍拜为大夫，当时之先郑君者独不奉诏，乃逐郑君，使臣名其故君之名，野哉！
杨子云称文帝之德曰：“罪不孥，宫不女，馆不新，陵不坟，德则如此矣。”至如从代有天下，封宋昌为壮武侯。吾窃小之，以为有天下者，天命也，何人力之私焉。及观《齐王传》，朱虚侯章亲斩吕产，而东牟侯兴居入清帝宫，帝追恨二人，尝欲立齐王，乃黜其功，割齐二郡王之。二人自以失职夺功。章先死，兴居遂反。夫以昌尝劝而封之，章兴居常欲不立我而黜之，帝不弘矣。至于露台惜十家之产，身衣曳绨，所幸慎夫人衣不曳地。而尝赐邓通钜万，又赐铜山，使得铸钱，亦未得纯为恭俭也。
《郊祀志》：汉武三月出行封禅礼，并海上北至碣石，巡自辽西，历北边至九原，五月复归于甘泉。百日之间，周万八千里。呜呼！其荒唐甚矣。
宣帝诏书好言祥瑞，元帝诏书好言灾异。宣、元，父子也，时代相接，不应灾祥如此陡变，亦各系其好尚如何耳。吾尝疑宣帝时，凤凰等不应如此之多。但有一瑞，即形之诏令，大者肆赦，小者犹赐爵牛酒。殆有承望意旨，希求恩泽而为之者，故人君好尚不可不慎。
汉光武之世，三公多见罪黜。侯霸为司徒，荐阎杨，以素有讥议，帝疑有奸，大怒，赐霸玺书云：“崇山幽都何可偶，黄钺一下无处所，欲以身行法耶？将杀身以成仁耶？”朱浮为大司空，帝衔之，免后因司徒冯勤燕见，乃言浮以戒之，以为死生吉凶未可知（见勤传）。韩歆为大司徒，以直言免归田里，帝犹不释，复遣使宣诏责之。司隶鲍求固请不能得，歆及子婴俱自杀。歆素有重名，死非其罪。后欧阳歙、戴涉相代为大司徒，皆坐事下狱死。自是大臣难居相位矣。（见《侯霸传》）
光武时，法理严察，职事过苦，尚书近臣至乃垂朴牵曳，群臣莫敢正言。申屠刚谏不纳（见《申屠刚传》）。以封邱城门小，欲达侍御史（见《虞延传》）。王、梁、孙咸以谶为三公（见《方术传》）。桓谭、郑与皆以不为谶废之终身（见本传）。建武、永平之间，吏事刻深，亟以谣言单辞转易守长（见《循吏传》）。左雄言九卿位亚三事，自明帝始有扑罚，皆非古典。韦彪于章帝朝上疏，以世承二帝之后，多以苛刻为忠。陈宠亦于章帝朝上疏言前代用刑之密，遂除钴钻诸惨酷之科（各见本传）
唐太宗性急，其召马周于常何家，未至间遣使者四辈敦促，以此见其性之急也。太宗自以三王以来，拨乱之主莫已若，故轻天下士（见《虞世南传》），自谓朕为人主，兼行将相事（见《张行成传》）。为立太子，投床取佩乃自向（见《长孙无忌传》），刑坐入者无辜，坐出者有罪（见《刘德威传》），唐失驭臣之术矣。代宗之于元载，纵之至于已甚，乃赫然发怒，加以大戮，妻子并死，又发其祖父冢，剖棺刑尸。若能驭之于初，岂至是欤。
按《张镐传》：肃宗引浮屠数百居禁中，号内道场，讽具闻外，镐以为未闻区区佛法而致太平。唐室下衰，拨乱之主愿只如此尔。
汉文帝封宋昌为壮武侯，唐太宗作《威凤赋》赐长孙无忌，可观其量矣。
《唐太宗本纪》：“太宗于建义以来，交兵之处，各为碑铭以纪功德。”吾以此见太宗所存之浅也。宪宗欲从中官吐突承璀之言，于安国寺立圣政碑，李绛深陈其不可，宪宗从之。杨在官清白，吏请立石纪德，曰：“事益于人，书名史氏足矣。碑颂者，徒遗后人作丁石耳。”隋泰王俊卒，王府僚佐请立碑，文皇亦曰：“欲求名一卷史书足矣，何用碑为？若子孙不能保家，徒与人作镇石耳。”
待士大夫有礼，莫如本朝。唐时风俗，尚不美矣。《张加贞传》：姜皎为秘书监，至于杖死。《张九龄传》：周子谅为监察御史，以言事杖于朝堂。代宗命刘晏考所部官吏善恶，刺史有罪，五品已上系劾，六品已下杖然后奏。玄帝时，监察御史蒋挺坐法，朝决于朝堂。张廷圭执奏御史有谴，当杀之不辱也。士大夫服其知体。
汉亦轻杀人矣，有秦之遗风。主父偃以受诸侯金劫齐王自杀，武帝始欲勿诛，而公孙弘争之，遂偃族。夫始则以为不诛，至于诛也，止其身可也。而遽灭之，是汉之习于轻杀人也。
《杜周传》：周为廷尉，廷尉及中都官诏狱逮至六七万人，吏所增加千有余万，此武帝时也。《唐旧史万国俊传》：则天时国俊往广州投流人，一杀三百人。则天喜，擢授朝散大夫肃政台御史，仍遣五使，分诣诸道鞠流人。所遣之人见国俊盛行残戮，得加荣贵，乃竞以杀人为事，惟恐后之。刘光业杀九百人，王德寿杀七百人，其少者咸五百人。不杀狄仁杰，而容苏安伯，此见武后之矫情能忍也。
旧史《张易之传》：朱敬则之谏，大为丑讦，而则天劳之，赐彩百段。至于戮害诸李、自戕其子以恶其母，故公主幽闭至年四十不嫁，以配当上卫士。其悍鸷亦无比焉。
灵帝之时，可谓大乱极否之时矣。然传变斥言中官弄权，而帝识其忠。廷拆崔烈可斩而帝从其议，虽权贵恶之，不过为汉阳太守耳。
光武时，尚书令甚卑。申屠刚未有官，征为侍御史，迁尚书令，以直谏失旨，出为平阴令，乃其证也。肃宗时，尚书令甚重。郅寿自冀州刺史三迁尚书令，帝擢为京兆尹，乃其证也。
唐重内官，见《倪若水传》。玄帝时天下久平，朝廷尊荣，虽自公官擢为方面，皆自谓下迁。若水为汴州刺史，见班景倩入为大理卿，饯于郊，谓之登仙，恨不得为驺仆。至德宗时刺史月俸至千缗，方镇所取无艺，而京师禄薄，自镇方入八座，至谓□权。薛邕由左丞贬歙州刺史，家人亻艮降之晚。崔甫为吏部员外郎，求为洪州别驾，使府宾僚，有忤意者荐郎官，当迁阁台者皆以不赴取罪，故李泌以为外大重内大轻。
东汉之定民籍，颇若劳扰，今之造户口簿却不如此也。按《后汉江革传》：“每至岁时，县当按比，革以母老，不欲摇动，自在辕中兑车，不用牛马，由是乡里称之曰江巨孝。”注云：按验以比之，犹今貌阅也。夫人而阅之，至于妇人之老者皆行，则劳扰可知矣。
汉时妇人封侯，萧何夫人同封ガ侯，樊哙妻吕须封临光侯是也。晋时妇人有谥，虞谭母卒谥曰定，柏温母卒谥曰敬是也。妇人有称卿之例，山涛谓妻曰：“我后作三公，但不知卿堪公夫人否？”杨素妇郑氏性悍，素忿之曰“我若作天子，卿定不堪作皇后”是也。按《晋令》，升朝官皆封妻为县君，不甚以为贵，以其多也。按《晋外戚传》：杜妻裴氏，恭皇后之母，以后之贵，封高安乡君，孝武追崇为广德县君，晋时县之贵如此。
汉时射策、对策，其事不同，《萧望之传》注云：“射策者，谓为难问疑议之书于策，量其大小，署为甲乙之科，列而置之，不使彰显。有欲射者，随其所取得而择之，以知优劣，射之言投射也。对策者，显问以政事经义，令各对之，以观其文词定高下也。”晋良吏潘京为州所辟，谒见问策，探得不孝字，刺史亏曰：“辟士为不孝耶？”答曰：“今为忠臣，不得为孝子。”亦射策遗法耳。
《新书唐传》：永淳中，突厥围丰州，崔智辩战亡。朝廷议弃丰州、保灵夏。休上疏争之，以为丰州控河遏寇，号为襟带，土田良美宜耕牧，秦汉以来，常郡县之，隋季丧乱，不能坚守，乃迁就宁庆，始以灵夏为边，唐乃募大实之，西北一隅得以完固，今而废之，则河傍之地，复为贼有矣。高宗言至于今日，灵夏又在虏中。举此观之，中国之地比唐削矣。
古之人君，即位一年则为棺，至汉预造陵。《晋索传》：“汉天子即位一年而为陵，天下贡赋，三分之一供宗庙，一供宾客，一供山陵。”武帝享年长久，茂陵不能容物鸟，而文帝又自作庙矣。所谓顾成庙、德阳宫之类是也。古之天子七月而葬，汉则异此。文帝自崩至葬凡七日，景帝自崩至葬凡十日，武帝自崩至葬凡十二日，惟哀帝最久，亦止于一百五日而已。文帝后七年五月己亥崩于未央宫，乙巳葬霸陵，是崩后七日便葬，何其速也。丁未太子即位，是文帝崩后九日，葬后三日，太子方即位，又何缓也。
今之兴师讨虏之费，疑不若汉之多也。按《前史贾捐之传》：“伐羌一年，兵出不逾千里，费四十余万。”《后汉段频传》：“频上言云：永初中，诸羌反叛，十有四年，用二百四十亿。永和之末，复经七年，用八十余亿，费耗若此，犹不诛尽。频又因讨羌上言云：本规三岁之费，用五十四亿，今通期年，所耗未半，而余寇残烬将向殄灭。”又按本传：“颖后平羌费四十四亿也。”今之与夷狄最多者，岁才百万尔，亦不若汉之多也。按《后汉袁安传》：“窦宪以塞比地空，欲立降人为北单于，而安上封事争之云：且汉故事，供给南单于费直岁一亿九十余万，西域岁七千四百八十万。今北庭弥远，其费过倍，是乃空尽天下，而非建策之要也。”
《杨仆传》：“士卒暴露，连岁为朝会不置酒。汉以伐羌之师在外，乃为之不置酒，其恤士卒仁心如此。”《梁冀传》：“桓帝诛冀，收其财货以充王府之用，减天下租税之半，散其苑囿以业贫民。”夫桓帝，季末中才之主也，尚能以民为心如此。
《唐许景先传》：“开元十三年，玄帝自择刺史十一人。”永叔《集古目录》：“明皇择县令一百六十三人，赐以丁宁之戒。”守令之官，天子自择，其爱民也如此。
汉时印绶，非若今之金紫银绯长犭史服之也。盖居是官则佩是印绶，既罢则解之，故三公辈上即缓也。按《后汉张奂传》云：“吾前后仕进十要银艾。”银即印，艾即绿绶也，谓之十要者，一官一佩之耳，印亦不甚大。淮南王曰：“方寸之印，丈二之组是也。”晋时妇人亦有印绶，虞潭母赐金章紫绶是也。
汉初米石至万钱。昭帝时谷石五钱。王莽时米石二千。明帝永平十二年粟斛三十。献帝时谷一斛五十万，豆麦一斛二十万。宣帝元康四年比年丰谷石五钱，则唐明皇米斗五钱不足言也（黄巢时，米斗三十缗。鲁灵守南阳，米斗五十千，有价无米）。
汉时官职，不主于迁。夏侯婴有大功，无它过，自高祖为沛公时，婴为大仆，又事惠帝吕后，迄文帝时只为大仆。扬雄亦曰：“旷日持久，积数十年，官不过侍郎，位不过执戟也。”
汉时俸钱少而米多。贡禹拜谏议大夫，秩八百石，俸钱月九斗。式百人拜光禄大夫，秩二千石，俸钱月万二千。盖宽饶为司隶校尉，俸钱月数千。《外戚传》注：中二千石，实得二千石也。中之言满也。月得百八十斛，一岁凡得二千一百六十石。言二千石者，举成数尔，真二千石月得百五十斛，一岁凡得千八百石，二千石月得百二十斛，一岁凡得千四百四十石。而腊日所赐甚厚，封侯之入甚丰。《何敞传》注：汉官仪腊赐大将军三公钱各二十万，牛肉二百斤，粳米二百斛，特进侯五十万，卿十万，校尉五万，尚书二万，侍中将大夫各二万，千石六百石各七千，虎贲羽林郎二人共三千，以为祀门户直。《货殖传》：秦汉之制，列侯封君，食租税岁率户二百，千户之君则二十万。《匡衡传》：衡封乐安卿，为乐安侯，卿本田提封三千一百顷，衡又益四百顷，收其租谷，何其多也。百官公卿来注，汉制三公号称万石，其俸月各三百五十斛谷。其称中二千石者，月各百八十斛。二千石者，百二十斛。比二千石者百斛，千石者九十斛，比千石者八十斛，六百石者七十斛，比六百石者六十斛，四百石者五十斛。比四百石者四十五斛，三百石者四十斛，比三百石者三十七斛，二百石者三十斛。比二百石者二十七斛，一百石者十六斛。光武即位，二十六年正月诏有司增百官俸。注云：《续汉志》曰：大将军三公俸月三百五十斛，秩中二千石俸月百八十斛，二千石月百二十斛。比二千石月百斛，千石月八十斛，六百石月七十斛，比六百石月五十五斛，四百石月五十斛。比四百石月四十五斛，三百石月四十斛。比三百石月三十七斛，三百石月三十斛。比二百石月二十七斛，百石月十六斛，斗食月十一斛，佐史月八斛，九诣受俸钱谷各半。两京之俸大略相同，但西京千石月九十斛，东京减为八十斛。西京比六百石六十斛，东京减为五十五斛。西京为多，东京为少。而范晔云：“其千石以上减于西京旧制，六百石以下增于旧秩。”必别有所据，不知其详焉。
丞相封侯，自汉公孙弘始也。三公封侯，自魏崔林始也。以灾异策免三公，自东汉马防始也。三公在外，自张温始也。唐自武德以来，三公不居宰辅者，惟王思礼一人而已。
汉兴封侯，虽自公孙弘始，然更春乃得封，故平当以冬月为相，止赐关内侯也。关内侯大率三百户。又按《董贤传》：“赐爵关内侯食邑。”岂非亦有封而不食邑者乎？至光武时，三公封侯无更春之例，《侯霸传》曰：“汉家旧制，丞相拜日封为列侯。”东汉之末，三公不复封侯，惟灵帝即位，大傅陈蕃封高阳乡侯，食邑三百户，蕃不受封。
张敞乘余冬治絮舜，王温舒恨冬月不展，诸葛丰以春夏系治人，在位多言其短。王莽时春夏斩人，百姓震惧。据此则汉刑必以秋冬，得无留狱滞事乎？
唐时掌选，升黜百官，高下由手。卢承庆典选校百宫考，有坐渭运溺舟者，承庆考中下以示之，其人不愠也。承庆曰：“非人力可救。”考中中，其人亦不喜也。承庆曰：“宠辱不惊。”乃考中上。
封侯或以地名，或以功名，或以美名，无定制也。按《史记卫霍传》：如苏建为平陵侯，卫伉为宜春侯，此用地名也。天子曰：嫖姚校尉去病，比再冠军，封为冠军侯；赵破奴再从骠骑将军，封为从骠侯，此用功名也。《汉书》：张骞为博望侯，取其广博瞻望；霍光封博陆侯，注云：博大也，陆平也，取其嘉名，无此县也。后汉彭城王始赐号灵寿王，此用美名也。
汉将多以酬金失侯，其故何也？考《史记平准书》：武帝方事夷狄而系羌越，下式上书愿父子往死之。帝侯下式，赐金六十斤，田十顷，以风天下。天下莫应，而列侯百数，皆莫求从军击羌者。故于宗庙之尝酬时，使少府省诸侯所献之金，斤两少而色恶者，王削县，侯免国焉。盖缘诸侯之不应从军，武帝忿焉，乃设此法。故坐酬金失侯者百余人，而尊式为御史大夫。
汉时凡有戍役，调民为之。《贾谊传》：淮南越两诸侯而县属于汉，其吏民徭役往来长安者自悉而补，中道衣敝钱用诸费称此。魏相为河南太守，征下有司，而河南卒戍中都官者二三千人，遮大将军霍光，自言愿复留一年，以赎太守罪。注云：来京师诸官府为戍卒者，若今之卫士，更番分守诸司也。
●卷二
东汉县令，皆自署主簿，往往用其土人，如王涣为考城令，而署仇览为主簿是也。亦操杀伐，如张升以郡纪纲守外黄令，论杀赇吏是也。
今律计赃云：一尺以上，在汉则以金计之，《匡衡、薛宣传》所谓十金是也。《刑法志》：文帝以笞五百代斩左趾，以笞三百代劓刑，然笞人多死。景帝元年减五百作三百，三百作二百，犹尚不全。中六年又减三百作二百，二百作一百。又定棰令以竹为之，长五尺，本大一寸，末薄半寸，皆平节，先是棰人之背，至此着令笞其臀，又不得更一人，笞者方全，至今遗。
汉士志操，亦有后人不可及者。公孙弘非贤者也，暮年为三公。武帝东至沧海，北筑朔方之郡。弘数谏以为罢敝中国，以奉无用之地。主父偃小人也，游学四十余年，见斥于诸侯，最后献书阁下，而首谏伐匈奴，以武帝好大喜功，锐意于武事。而二人者乃正论如此，比之希旨求合苟患失之者，不可同日语也。
东汉之士，风节最高。宦者朱方有宠，而郎中审忠请加夷族，以答灾异。张让方用事，而郎中张钧请斩十常侍以消寇贼。以桓帝之庸昏，五邪之暴横，而韩演为司隶，奏左罪恶，自杀；又奏且瑗几恭臧罪，瑗上印绶，诏贬为都卿侯，卒于家。
前汉平当作相，以冬未封侯，至春，元帝召侯之，当以病不受。后汉张湛，帝强起为大司徒，湛至朝堂，遗失溲便，自陈病笃，遂罢之。晋蔡谟迁司徒，曰：“我若作司徒，将为后世所哂。”虽得罪放废，终不肯拜也。郑袤迁司空，天子临轩遣使就第，袤辞让至于十数，云三公当上应天心，苟非其人，实伤和气，不敢以垂死之年，累辱朝庭，讫不受命。观四人者，岂肯若元稹交结中官，大为岐路，以经营宰相者乎。
东汉韦豹字季明，司徒刘恺云：“当选御史。”令豹宿留，豹曰：“选荐之私，非所敢当。”乃跣而走。唐韦澳，御史中丞高元裕欲荐用之，讽其兄温令澳谒己。温归以语澳，不答，温曰：“元裕端士，若轻之耶？”澳曰：“然，恐无呈身御史。”此人者，必不肯干进求举矣。
唐太宗宠巢玉妃，生曹王明，欲立为后，赖魏郑公谏而止，是妻弟妇也。武后乃太宗才人也，而高宗立以为后，所谓“陷吾君于聚”也。杨妃先嫁寿王，而玄宗召纳禁中，为寿王别聘韦诏训女，此与新台之恶何异焉。
《五代史晋安重荣传》曰：祸之来也，阴必惑之，以至于败。方重荣之叛于成德军也，镇之牙署堂前有揭幡竿，长数十尺，重荣将叛之前一日，张弓彀矢，仰竿杪铜龙之首谓左右曰：“我若必有天命，则当一发而中。”果中，左右即时拜贺。后终于斩首添颅焉（重荣睹累朝自节镇遽升大位，每谓人曰：“天子兵强马壮者当为之宰，有种耳”）。又汉李守贞叛于苏州，尝会将佐，守贞执弧矢遥指一虎氐掌图曰：“我若有非常之事，当中虎舌。”一发中之，左右拜贺，守贞亦自负焉。终于举家蹈火，王师于烟中获其尸，断首函之（守贞又欲作炮石，无炮竿子，无何，上游泛一筏至，其木悉可为竿子，以为神助焉）。南史张敬儿自叙梦云：未贵时，梦居村中，杜树高数千丈。及在雍州，又梦杜树直上至天，以此诱说部曲，自云贵不可言。其妻尚氏亦曰：“吾昔梦一手热如火，而君得南阳。元徽中梦一髀热，君得本州。建元中梦半体热，君得开府。今复举体热矣。”敬儿有异志，终为齐武帝所执伏诛。此皆《五代史》所谓“祸之来也，阴必惑之”也。
祥瑞之不可凭也，止以唐事验之。肃宗上元二年二月月蚀，七月癸未日蚀，既大星皆见，而甲辰近英殿御座梁上生玉芝一茎三花，上制《玉灵芝诗》。又霖雨累月，京师墙宇多坏，漉鱼道中，是岁玄宗、肃宗俱崩，则玉芝者不足为瑞矣。代宗即位八日庚午夜，西北有赤光亘天，紫微渐移东北，弥漫半天，而九月甲午，华州至陕西黄河清彻二百余里，是岁吐蕃犯京师，大驾车陕，则河清者不足为瑞矣。永泰二年，自春旱，至六月庚子始雨，而丁未日重轮，其夕月重轮也。七月洛水泛溢，人颇被害，而大庙二室芝草生，十一月获赤兔，十二月慧星见，则日月轮重、芝草、赤兔又不足为瑞矣。夫一岁之中，灾祥并出以为祥瑞与，则安得有灾，故吾以为祥瑞不可凭也。
相之不可凭也。《南史庾荜传》：庾家富于财，食必列鼎，又状貌丰美，颐颊开张，人皆谓必为方伯。及魏克江陵，以饿死。时又有水军都督褚萝，面甚尖危，纵理入日，竟保衣食而终。唐柳浑十余岁，有巫告曰：“儿相夭且贱，出家可免死。”浑不从，仕至宰相。魏朱建平善相钟繇，以为唐举许负何以复加，然相王肃年逾七十，位至三公。肃六十二终于中领军。史氏以为蹉跌。故吾以为相不可凭也。《南史》：徐陵八岁属文，十三通庄老，光宅寺慧云法师每嗟陵早死。陵仕至太子少傅，年至七十七。《唐孔若思传》：孔季诩擢制科，授校书郎，陈子昂尝称其神清韵远，可比卫。而季诩终于左补阙。使徐陵夭而不寿，季诩遂至显官，则人遂以为风鉴之验矣。吾以此知风鉴之不可凭也。
《左传》：昭公四十四年五月日有食之。梓慎曰：“将水。”叔孙昭子曰：“旱也。”是岁果旱。《管辂传》：徐季龙取十三种物着大箧中，使辂射云：“器中有十三种物。”遂一一名之，惟以梳为枇尔。以梓慎之知天，而以旱为水；以管辂之善射，而以梳为枇。世间悠悠之说，皆不足信尔。
阴阳之说，似可信又不足凭。按后唐李克用讨幽州，占云：“不利深入。”克用不从，果为燕师所败。此可信也。庄宗之入汴，司天监云：“岁时不利，深入必无成功。”庄宗不从，乃自此有天下。此不足凭也。
天下之言葬者，皆宗郭璞，所谓《青囊书》是也。今之俗师必曰：某山某水，可以求福，可以避祸。其说甚严，以为百事纤悉莫不由此。按本传：璞母卒，卜葬地于暨阳，去水百许步。人以近水为言，璞曰：“当即为陆矣。”其后沙涨，去墓数十里皆为桑田。未期王敦起璞为记室参军。敦举兵，璞忤敦意，收璞诣南冈斩之。使吉凶寿天信皆由墓，则璞所择地宜有可以自免者矣，得非固有定数而不可移耶？璞犹如此，则俗师之说不足信也。《范晔、郭躬传》后云：吴雄不问葬地，而三世廷尉；赵兴不恤忌讳，而三叶司隶；陈伯敬动则忌禁，而终于被杀。此说亦可以破流俗之拘挛矣。
昔人不以白为嫌，郭林宗遇雨，中一角垫。注云：今国子同生服舀（吕洽切）以白纱为之。晋谢万着白纶巾，山简着白接，皆不嫌白也。今之流俗不用皮革羽毛之类置柩中，至用楮带木笏。王死，刘忄炎以<尸羊>把麈尾置棺中。昔人未有此禁忌耳。
《刘焉传》：有张陵者，谓之米贼，即今俗谓张天师也。真诰有张生白亦是也。本传注：张修为太平道，张角为五斗米道，法亦略同。为人祷病，为书三通，一上之天着山上，一埋之地，一沉之水，谓之三官。贞诰有被考于三官者是也。注云：实无益于疗病，小人昏愚，竞共事之。后角被诛，修亦已。
鬼神之于人，但侮其当死者耳，以正御之，亦无如人何。《南史萧惠明传》：吴兴郡界卞山有项羽庙，相承云：“羽多居郡厅事，前后太守不敢上，惟孔靖字季恭居之无害。”惠明为太守，谓纪纲曰：“孔季恭尝为此郡，未闻有灾，”遂盛设筵榻接宾客。数日见一人长丈余，张弓挟矢向惠明，既而不见。因发背旬日而卒。萧琛字彦瑜，惠明从子也。传云：吴兴郡有项羽庙，土人名为愤王，甚有灵验。逐于郡厅事安床幕。（以下原书缺）
晋王坦之非时俗放荡，著《废庄论》。裴以王衍之敝，著《崇有论》。江以放达不羁者，道之所弃也，著《通道崇捡论》。虞预以阮籍裸袒，比之伊川被发，所以胡虏遍于中国，以为过衰周之时。而范宁亦以王弼、何晏二人之罪深于桀纣，云一时之祸轻，历代之罪重；自丧之衅小，迷众之愆大也。桓温北伐，瞩望中原曰：“使神州陆沉，百年邱墟，王夷甫诸人不得不任其责。而衍为石勒所害，亦自言吾曹向若不祖尚玄虚，戮力以匡天下，犹可不至今日。”近世士大夫往往尊向释氏，有持经拜僧者，视此亦可戒矣。
佛果何如哉，以舍身为福，则梁武以天子奴之，不免净居之祸；以庄严为功，则晋之王恭修营佛寺，务在壮丽，其后斩于倪唐；以持诵为获报，则周嵩精于事佛，王敦害之，临刑犹于市诵经，竟死刃下。佛果何如哉？佛出于西胡，言语不通，华人译之成文谓之经，而晋之诸君子甚好于此。今世所谓经说性理者，大抵多晋人文章也。谢灵运翻经台今尚存焉。唐传奕谓佛入中国，儿幻夫，摸象庄老，以文饰之。姚玄宗治令其说亦甚详。《霍去病传》：“破匈奴获俗屠祭金天人。”注：祭天以金人为主，佛徒祠金人也。师古曰：“今之佛像是也，其后休屠王太子归汉，以金人之政赐姓金氏，即日也。”据此则前汉时佛像已入中国矣。凡今之佛像，皆祭天之主也。宜乎其盛也，有天助焉尔。后汉明帝梦见金人以为佛，于是遣使天竺国图其形像。光武子楚王英始信其术，为浮屠斋戒祭祀，诏还赎缣，以助伊蒲塞之盛馔。注：伊蒲塞即优婆塞也。《陶谦传》：笮融（笮侧格反）大起浮屠寺，作黄金涂像，裕佛设饭。《前汉西域传》：塞王南君宾塞种分散，往往数国，自疏勒以西北休循捐毒之属，皆故塞种（塞先得反）。捐毒即身毒天竺也。《后汉裴楷传注》：浮屠即佛佗声之转耳。《史记大月氏传》：身毒国在大夏东南数千里，其俗土著大与大夏同，而卑湿暑热。按《后汉西城传》：天竺一名身毒，今浮屠像袒肩赤足，此卑湿暑热之验也。又云：其民乘象以战，今浮屠像亦跨象云。
唐房玄龄与中书侍郎褚遂良受诏重撰《晋书》，于是奏取太子右庶子许敬宗、中书舍人来济、著作郎陆元仕、刘子翼、前雍州刺史令狐德、太子舍人李义府、薛元超、起居郎上官仪等八人，分功撰录，以臧荣绪《晋书》为主，参考诸家，甚为详洽。然史家多是文咏之士，好采诡谬碎事，以广异闻。又所评论，竞为绮艳，不求笃实。由是颇为学者所讥。惟李淳风深明星历，善于著述，所修天文律历五行三志最可观，采太宗自著宣武二帝，及陆几王羲之四论，于是总题云御撰。余以为史之失自陈寿始。观《吴志诸葛恪传》载题驴谢马事，乃知《晋史》冗记有自来矣。晋张辅云：“司马迁叙三千年事，惟五十万言。班固叙二百年事，乃八十万言。故谓固不如迁。”自昔史氏所书两人一事，必曰语在某人传。《晋书》载王隐谏袒纳奕棋一段，几二百字。两传俱出，此为文烦矣。吾观《魏志》管宁注，胡昭脱晋宣帝于死，而口终不言，以为贤于丙吉。又观晋载记《慕容超传》，呼延平之活超也，与丙吉事正相类，而史氏文不足以起之，故奄奄如此，可为长太息也。《晋书隐逸夏仲御传》：史臣欲效太史公乐书文章，而不知笔力短弱，乃失事情，使人读而觉之为可笑也。许迈当在《隐逸传》，而以缀王羲之之后，失次矣。
霍光之隘，王音之直，于《前汉五行志》见之。唐张仲方驳李吉甫，本传虽不见字迹，观《郑纟困传》李绛之言，亦可见其侧媚之一端也。
蔡邕以“致远恐泥”为孔子之言，李因以“其进锐者，其退速”为出于老子，杜甫以东方朔割肉为社日，皆援引之误也。前汉叙传述武纪外博四荒。按《书》“外薄四海”，则“博”为误矣。《魏高堂隆传》：隆潜谏太子，犹之未远是用大简。按《诗》是用大谏，则“简”为误矣。后汉怀挟，字都作协，如《方术传》云：“怀协，道艺是也。”《胡广传》：“议者剥异。”合作“驳”字。《朱浮传》：“保宥生人。”合作“佑”字。《王充传》：“乳药求死。”合作“茹”字。
吴雄之葬，巫医皆言灭族，此亦文之病也。彼巫医何预葬事，谓之墓师何也？
《刘恺传》：陈忠上疏荐恺，言臣父宠前忝司空。忝岂可施于父乎？此范氏不择之罪。韩信等上高帝尊号曰大王陛下而不择臣；陈平、周勃请文帝即天子位，称臣而曰大王足下，此皆言之不顺也。
霍光以廷尉王平、少府徐仁狱死，谬刑也。杜延年以吏民上书言使宜有异者，或抵其罪，滥罚也。杜延年身不犯法而魏相致之于罪，忮心也。萧望之以韩延寿声名出己而杀之，其后乃自杀，阴祸也。
观《魏文帝纪》注细字数板，自许芝说符瑞，汉帝逊大位，曹丕上章下令，虚辞饰说，往来纷纷，三尺童子犹知其诈，况欲欺天下后世乎？当是时御史中丞司马懿已在劝进之列也。
观《李诉传》，平蔡之功，奇伟如此，其得李，虽待以赤心无疑，然固亦捐死以徼幸也。而平淮西碑，乃抑与诸将等，欲裴度专美，儒者见偏，而言不公如此。以退之之贤，不免此蔽也。
《孝惠纪》注引《食货志》：黄金一斤直万钱。乃知汉金之贱也。今金两有直万者，则汉金一斤，如今一两价矣。高祖善家今之言，赐金五百斤；罢医不使之治疾，赐金五千斤；使陈平为反间，捐金四万斤。使其价不贱，安得如是之多哉。唐时金必贵，太宗以于志宁、孔颖达能谏太子，各赐金一斤，帛五百匹。沈存中云：“古之一斤，今四两余也。”然则一两之直，亦二千五百也。
惠帝时，十五税一。文帝十二年，诏赐农民租税之半，十三年遂除田之租税。汉之裕于财可见矣。
武帝大搜，一为搜逾侈，一为搜奸人。征和元年之搜，闭城门凡十五日，待诏北军征官多饿死。武帝之举措暴虐如此。当时在廷无一人谏者，信乎国之空虚也。
庾信《马射赋序》：“落花与芝盖齐飞，杨柳共春旗一色。”此乃王勃之所祖述。庾信《文盛墓铭》云：“授图黄石，不无师表之心；学剑白猿，遂得风云之志。”此乃杜牧之所摸放也。
《荀子礼论》云：“郊止乎天子，而社至于诸侯，道及士大夫。”释者云：“道，通也。言社自诸侯通及大夫士，皆得祭门及行也。别本《史记》道或作舀。”司马贞注曰：“舀音含，苞也。言士大夫皆得苞立社也。”杨亻京注《荀子》辨之云：“当是道误为蹈，传写又误以蹈为舀耳。道变而为蹈，蹈变而为舀。今《史记》直作函字，音含矣。”一字而四变也，义训随而不同，则六经中如此者想不可胜计也。故尝谓学者当阙疑，而不可字字求解也。
《诗》：“思乐泮水，薄采其芹。鲁侯戾止，言观其旗。”《左传》：“丙之辰，龙尾伏辰，均服振虢，取虢之旗。鹑之贲贲，天策享々，火中成军，虢公其奔。”“旗”字从“斤”，以《诗》与《左传》验之，合音“芹”字，“芹”、“畿”声相近，故后人相承呼之讹矣。《论语》：“君子之道焉可诬也。”按《汉书薛宣传》作“焉可怃也”。释者训“怃”为同义，亦似直不知孰是。魏高贵乡公三老五更，注：蔡邕《明堂论》云：更应作叟，叟长老之称，字与更相似，书者遂误以为更。嫂字女傍叟，今亦为更，以此验之，应为叟也。指踪青作纵（此处疑有脱字），非也，《周礼》：“地官有迹人。”注：迹人，言迹知禽兽，是亦踪迹之义尔。
杜子春天资刻薄人也，吾以为不如郑玄之宽厚。大司徒五党为州使之相，子春释云：“当为纠”。谓纠其恶。玄则不然，只读如本字云：“谓礼物不备相给是也。”
王弼注《易》：“鼎折足，其形渥凶，以为沾濡之形也。”《新唐史元载赞》以为刑剧。《广韵》：屋刂音屋，又音握。郑玄《周礼注》：剧诛谓所杀不于市，而以适甸师氏。
察事为廉，其义亦经而易晓。《汉高帝纪诏》云：“廉问有不如吾诏者。”注：师古曰：“廉，察也，字本作黏，其音同耳。”《杨彪传》：“曹操使人廉之。”《华佗传》：“曹操大怒，使人廉之。”注皆曰察也。
陈平封曲逆侯，《汉书》无别音。《文选》载陆士衡《高祖功臣颂》：“曲逆宏达，好谋能深。”注：曲，区句反，逆音遇。
《霍去病传》：“诸宿将尝留落不耦。”注：留谓迟留，落谓坠落。今世俗多作流落，据出处合作“留”字。
《新唐史》好用“叵”字，魏晋间已用之矣。《魏吕布传》：“布指刘备曰：‘是儿最叵信者。’”《晋书》：“一犬吠形，群犬吠声，惧于群吠，遂至叵听。”
《尚书》与尚食、尚公主同，而世俗相承以平声呼，误矣，见《张耳传注》。朝请，音才性反，非请说之请也，见《成帝纪注》。
汉高祖父太上皇，前史不载其名，《后汉章帝纪》：“祠太上皇于万年。”注名，它官反，一名执嘉。《高后纪》载高祖母曰昭灵后。
管仲谓之管敬仲，出《左传闵公元年》。子产谓之子美，出《左传襄公二十五年》。原宪字子思，出《史记》。张宗字诸君，杜茂字诸公，《陈忠传注》。施延字君子，出《后汉书》。四皓名氏乡里可见者，园公姓园名秉，字宣明，陈留襄邑人，常居园中，故号园公。夏黄公姓崔名廓，字少通，齐人，隐居修道夏，号黄公。陶潜作《圣贤群辅录》云：“出皇甫谧《高士传》。”杨雄所称李仲元者，名弘，出《蜀秦宓传》。郑子真名朴，严君平名尊，出《前史王贡两龚传注》。伯乐姓孙名扬，字伯乐，秦穆公时人，出《庄子马蹄疏》。庄周字子休，出《列子》。音计然，危盖师也，姓辛氏，字子文，或曰计研，或曰计倪，出《史记索隐》。杜康字仲宣，出魏武《短歌行注》。楚狂接舆姓陆氏，名通；师旷字子野，并出《庄子疏》。伯夷弟也，夷齐谥也，见《论语疏》引《春秋少阳篇》。
●卷三
孔子为文宣王。隋长孙览祖雍为大师，亦谓之文宣王。唐苏向、白居易、韦溱、韦叔夏、马怀素、褚无量、刘子玄、刘知柔、卢从愿、权德舆、三超、令孤楚、崔融皆谥“文”，惟韩退之为韩文公，独显焉。李翔为李文公，又次之。父子有同谥者，唐邱和父子同谥曰“襄”；韦肇三世同谥曰“贞”。兄弟有同谥者，唐刘子玄兄弟同谥曰“文”。晋王导谥“文成”，与张良同。本朝范希文谥“文正”，与唐崔甫、阎立本、牛僧儒同。欧阳永叔谥“文忠”，与唐韩休、裴度、颜真卿、石晋、卢质同。徐礻善谥“忠懋”，与唐武元衡同。戾太子非美谥也，而宣帝以加其祖。吾以为太子之死，与幽厉之恶有间，固可以迁就而为之隐。孟子以为虽孝子慈孙百世不能改，与夫自谥者异矣。
贺姓本庆氏，汉安帝父讳庆，贺纯改焉，见《晋贺循传》。束姓本疏氏，汉二疏之后也，王莽之末，疏孟达避难，乃去疏之匹乌，见《束皙传》。马姓出于赵氏，晋赵奢破秦军，号马服君，子孙由是以马为氏，见韩愈《绛州刺史行状》。诸葛其先葛氏，本琅琊诸人，后徙阳都，阳都先有姓葛者，故以诸别之，见《诸葛瑾传》。河南征崇本姓李，遭乱更姓，见《程秉传注》。孟尝君姓田名文，封于薛，其后为薛氏，《吴书》薛综是也。魏张辽本聂壹之后，以避怨变姓。蜀简雍本姓耿，幽州人，谓耿为简，随意变之。稽康本姓奚。唐宪宗改淳于氏为于。灌夫本姓张，其父张孟为灌婴舍人，故冒灌氏姓。夏侯婴之子孙随外家姓孙氏。贾谧，韩寿之子也，随外祖姓贾氏。京房本姓李，推律自改为京氏。员半千其先姓刘，慕伍员之为人改为员氏。王莽娶王咸之女，以为姓各出别。晋陈矫本姓刘氏，出养于姑，改姓陈氏，而刘颂以女嫁矫。人或议之，颂曰：“姚虞陈田，同出舜后，而世皆为婚礼，律不禁也。”
《汉书》：彻侯避武帝讳，改作通侯，言功德通于王室也；后汉改作列侯，列者言序列也，出《高祖纪注》。茂才异等，本是秀才，避光武讳也，出《光武纪注》。办严辨装也，避明帝讳改之，出《吴汉传》。叔孙通，《楚汉春秋》名何蒯通，《史纪》名彻，避武帝讳改之，然亦可以谓之叔孙何蒯彻也。刘元海者，刘渊也；戴若思者，戴渊也；石季龙者，石虎也；韩擒者，韩虎也，皆史氏之避唐讳也。
岭南郡县近世人物为少。汉后，陈元，梧州人。蔡伦，桂州人。唐冯盎，高州人，以南粤降高祖，封为越国公。张九龄，韶州人。姜公辅，爱州人。《北梦琐言》：相国刘公胆，其先讳景，连州人。赵观文，桂州小（一本有蒋子）军也，状元及第。
福建人好文学，自唐常衮为观察使、欧阳瞻为诸生始也。《蜀秦宓传》：本无学士，文翁遣司马相如东受七经还教吏民，于是蜀学比于齐鲁。
《汉前地理志》：“燕蓟风俗，宾客相过以妇侍宿；嫁娶之夕，男女无别，反以为荣。”此史之诬也。虽云太子舟之遗风，独无召公之余俗耶？使燕蓟士君子观此，得无不平乎？《吴志薛综传注》：“薛兼字令长，清素有器宇，资望故如上国，不似吴人。”然则吴人异乎此，皆遣辞之过也。
楚地何其博大也，按《货殖传》则今之徐州沛县及陈州等西楚也。自徐州以东至海州、扬州是东楚也，江南、湖南、两浙是南楚也。
昔人之贱庶出也。孙坚五子，而《吴史》载其四，仁，庶出也，史芟之。《陈武传赞》曰：陈袁将家，支庶而与胄子比翼齐衡，拔萃出类，不亦美乎？然靖郭君田婴有子四十人，而贱妾之子文最贤，于是以文为太子，所谓孟尝君也。
天下无穷者，才智也。陈平尝出六奇以佐高祖，至吕氏之颛，平燕居深念，恐祸及己。而陆贾教之交欢太尉，又为之画吕氏数事。平从之，卒诛吕后。则贾之智谋又在陈平之右矣。方刘晏之治财谷，一人而已。自晏之死，赋入益耗。顺宗将李巽为使，莅职一年，校其所入，如晏最多之年，明年过之，又明年增一百八十万缗。而程屏之计校又精于巽。自治财谷之才以观之，是刘晏不及李巽，又不如程屏也。
东晋简文帝昱，自穆帝至废帝三朝房阿衡之地，更事不为不多，至有天下，则为庸主。后蜀季寿其佐李雄号为贤相，征伐四克，辟国千里，至其有国，酷虐奢侈，再世而亡。乃知能为臣者，未必能为君也。
文帝问周勃天下一岁决狱几何？又问天下钱谷出入几何？勃谢不知。问陈平，对各有主者。上称善，而勃自知其能不如平远矣。张安世子千秋，霍光子禹，具为中郎将，将兵随范明友击乌柏还，谒大将军。光问千秋战斗方略山川形势，千秋口对兵事，画地成图，无所已失。光复问禹，禹不能记，曰皆有文书。光由是贤千秋，汝禹为不才，叹曰：“霍氏世衰，张氏兴矣乎。”言各有主者，而勃自以为不如；禹言皆有文书，而光以卜霍氏世衰，何也？曰：大臣职在知要，小臣职在知详也。
魏相为扬州刺史，善丙吉之言，期于大用，为霁威严；翟方进为吉兆尹，纳胡常之说，恐犯迕贵戚，少弛威严，二君可谓为外物所移矣。晋王宏为汲郡守，有殊绩。石鉴上其政术，武帝褒诏赐谷，迁卫尉河南尹大司农，无复能名，更为苛碎，赎罪免官。此为褒诏赐谷所忄呈也，故人莫若自信之为贵也。《魏徐邈传》：卢钦谓往者毛介、崔琰用事，贵清素之士，于时皆变易车服以永名高，而徐公不改其常；比来天下奢靡，转相放效，而徐公雅尚自若，是世人之无常，而徐公之有常也。若徐邈可谓自信者也。
人心苟定，则于外物也何有。吾观徐尔之避曲木，不如吴□隐之不饮贪泉也。隐之子及孙为群县者，常以廉慎为门法。胡威父子清慎，羊祜亦九世清德，乃知捡身奉法，亦须自其父祖以来，盖其闻见渐染已不同矣。有大德功，方可享天下之福，福不可过享也，福过则灾生。晋何曾无他功德，致位三公，性好奢侈，其子劭，亦有父风，一日之供，以二万钱为限，太官御膳无以加之。劭兄子绥，亦奢侈过度。至永嘉之乱，何氏灭已无遗焉。
前汉韦平世为宰相。后汉张纯、张奢，刘恺、刘茂，袁安、袁敝，王龚、王畅，父子为司空。□为司徒，子拂为司空。李为司徒，子固为太尉。杨震子秉，秉子赐，赐子彪，四世为太尉。
荀爽自被征命至登台司四十五日。邓禹为大司徒，封ガ侯，食万户，年二十四。公孙弘六十以贤良征，山涛四十为郡功曹，其后二人亦皆至相辅。
宰相，人所欲也，汉武帝时屡诛宰相。公孙贺泣涕不肯拜，以前有死也，既拜后果族灭。死，人所恶也。唐武后杀害李宗，许王素节追赴都，道闻遭丧哭者，谓左右曰：“病死何可得而须哭哉？以前有非命也。”至龙门驿被缢焉。
李栖筠，史以为魁然有宰相望，喜奖人善，而乐人攻己短。天下士归，所重不敢有所斥，但称贺皇公。代宗数数欲相之，惮元载辄止。仕至御史大夫，其子吉甫相德宗，善谋谟。吉甫之子德裕相武宗，有机略。此三人者，萃于一家，亦盛矣哉。陆逊、陆机、陆抗亦三世，班超、班固、曹大家亦一家。又韦贯之父肇为中书舍人，累上疏言得失，为元载所恶，左迁京兆少尹，久之改秘书少监。载曰：“肇若过我，当择善地处之。”终不肯诣。贯之为长安丞，或荐之京兆尹李实，实书其名于笏曰：“与我同里，素闻其贤。顾识之而进于上。”或者喜以告曰：“子今日诣实，而明日受贺矣。”贯之唯唯，亦终不往。韦澳中宏辞科，十年不调官，御史中丞高元裕欲荐用之，讽令谒己。澳不往，答曰：“恐无呈身御史。”澳者，贯之之子也。一门三世清风如此，皆谥曰“贞”。贯之卒相宪宗，肇、澳后来仕宦皆显，肇几相代宗，澳几相宣宗。
杜佑以阖门保李藩，然卢杞亦尝以百口保朱Г矣。
杜黄裳决意用崇高丈有功。王导决意用羊鉴乃败绩，讥当斩刑。此用人者之相戒也。
王允矫性屈意以附董卓，卓亦推心不生乖疑，而卒谋诛卓者，允也。温峤谬为王敦设敬，综其府事，干说密诛以附其欲，而卒能败敦者，峤也。
兵家胜负，多出偶然，无定算也。谢玄以八千人当符坚百万之众，其势疑不敌也。若坚阻淝水而阵，必保万全。惟其麾军却退，众乱不能止，故败。世谓玄能走坚者，此耳。桓温伐蜀，败于笮桥，众惧欲退，而鼓吏误鸣进鼓，于是攻之，李势大溃乃降。世谓温能平蜀者，此耳。
匈奴人多马众，韩安国传平城之围，匈奴投鞍高如城者数所。《匈奴传》：匈奴围高帝于白登，精兵十万骑，西方尽白，东方尽龙，北方尽骊，南方尽骑。《霍去病传》：卫霍伐匈奴，杀获甚多，然两军出塞，阅官及私马凡十四万匹，而后入塞者不满三万匹，而后不复击匈奴，亦以马少故焉。
蜀为险固，然守非其人，最为易取。秦伐蜀十月取之，后唐平蜀王衍七十五日，本朝平蜀孟昶只用六十六日也。
武帝时，严安上书云：“今徇南夷，朝夜郎，降羌，略秽州，建城邑，深入匈奴，燔其龙城。议者美之。此人臣之利，非天下之长策也。”《吴顾雍传注》：孙权时，沿边诸将各欲立功立效，多陈便宜所掩袭。权以访雍，雍曰：“兵法戒于小利。此等所陈，欲邀功名而为其身，非为国也。陛下宜禁制之。”吾尝以为天下本无边事，皆生于小人之徇私计而忘国家之忧。严、顾之说，人主宜书之坐右，以自儆焉。
武帝曰：吾欲云云。汲黯曰：“陛下内多欲而外施仁义，奈何欲效唐虞之治乎？”上变怒色而罢朝。公卿皆为黯惧。上退，谓人曰：“甚矣！汲黯之戆也。”当是之时，武帝之心如何？李泌对德宗言卢杞奸邪，以杨炎罪不至死，而齐杞陷之，是其一事，德宗曰：“杨茨视朕如三尺童子，有所论奏，可则退，不可则辞官，非特杞恶之也。”夫有言于上，以身为去就，此人臣之高节，不知德宗乃恨之如此之深也。魏郑公、刘泊之事太宗，俱好谏争。郑公以身后一言之谮，仆碑停婚。刘泊亦以褚遂良诬奏赐死，不得辨明。岂非平时亦有所积，一旦缘事发之易乎？此韩非所以为《说难》也。
吾读《子思子》，乃知孟子之刚难以趋时，然固有师也。子思见老莱子，老莱子闻穆公将相子思，老莱子曰：“君子事君，将何以为乎？”子思曰：“顺吾性而以道辅之，无死亡焉。”老莱子曰：“不可顺子之性也。子性氵音刚，而傲不肖。又且无所死亡，非人臣也。”子思曰：“不肖固人之所傲也。夫道事君，道行言听，则可以有所死亡；道不行，言不听，则亦不能事君，故无死已也。”老莱子曰：“子不见夫齿乎？虽坚固，卒以相磨。舌柔顺，终以不敝。”子思曰：“吾不能为舌，故不能事君。”
荀卿何为非孟子，曰：“夫以周公为不恭不俭，以尧舜为非禅，则宜乎其非孟子也。”
桓谭《新论》云：“扬子云在长安素贫约，比岁已甚，亡其两男，哀痛不已，皆归葬于蜀，遂至困乏。雄为中散大夫病卒，贫无以办丧事，以贫困故葬长安。安子弃其坟蓦西归于蜀。此罪在轻财通人之蔽也。”谭之论如此。
文中子事迹，略见于《唐书王绩王勃传》。文中子为隋蜀郡司户书佐，大业末弃官归，后卒。门人薛收等谥之曰“文中子”。绩，其弟也。文中子二子曰福时，福时仕唐为雍州参军。勃乃福时之子也。勃杀人，福时坐勃左迁交趾令。勃往省，度海溺水卒。勃兄π、剧，万岁通天中以诛死。勃、π、剧，时号“王氏三珠树”。
韩退之晚年遂有声乐而服金石药。张藉《祭文》云：“乃出二侍女，合弹琵琶筝。”既而遂曰：“父疾日浸加，孺人侍药汤。”白乐天《思旧》诗云：“退之服硫黄，二病讫小痊。微之谏秋石，未老身溘然。”退之尝讥人不解文字饮，而自败于女妓乎？作《李传士墓志》，切戒人服金石药，而自饵硫黄乎？
龚胜一出涉世，虽归老矣，而逼于王莽征召，年七十九竟以饿死。度不如是不足以全名脱祸，故父老哭之曰：“薰以香自烧，膏以明自销。龚生竟夭天年，非吾徒也。”东京高凤自言本巫家，下应辟召，作与寡嫂讼田以自污。此范晔所以独称之，以为与屈原委体涧沙、嵇康鸣弦揆日相远矣。然凤尚有泛迹，彼埋灭光影，与俗沉浮，使人不得而窥者，又何得而称耶？
《后汉董扶传》：诸葛亮问秦宓以扶与任安所长，宓曰：“董扶褒秋毫之善，贬纤介之恶。任安记人之善，忘人之过。孔子曰：‘恶称人之恶者。’而扶有褒贬焉，亦异乎专称人之恶者乎？安比于扶则长者矣。”庄子曰：“与其誉尧而非桀，莫若两忘而闭其所誉。”盖夫长短之相形，毁者誉之对也，然则任安亦未为醇焉。
贾谊曰：“夸者死权，夫权有可死之道焉。”唐王钅共方玄宗奢纵之时，剥下奉上以得主心，至兼领二十余使，贵震天下。杨国忠忌之，终于赐死。刘晏以宰相干天下财，兼铨管，代宗尝命考所部官吏善恶，刺史有罪，五品以上辄系劾。六品以下杖然后奏。既而杨炎权晏光诛后诏。此二人者，皆权大盛以贾祸也。使其无权，则上不忌、下不怨，故曰：“权有可死之道焉。”
陆逊，吴丞相。逊子抗，吴大司马。抗子机为晋成都王，隶大都督，统军二十万。机以三世为将，道家所忌。后粟军败被谮，父子兄弟皆死。唐杜审权位至相，子让能位至大尉平章事，让能子晓，朱梁时为礼部尚书平章事。让能赐死，晓为乱兵所杀。《五代史》云：“三世为相，道禁大盛也。”
晋周ダ营救王导，不令导知。其后王敦欲诛ダ，竟导无言，谓“吾虽不杀伯仁，伯仁由我而死”，幽冥之中负此良友也。夫有德于人不使人知，乃长者之事，而获报如此。
秦王见韩非《孤愤》、《五蠹书》曰：“嗟乎！寡人得见此人，与之游，死不恨矣。”汉武帝见相如《子虚赋》曰：“朕独不得与此人同时哉。”二君者虽用人不能终，然亦可谓知文好士之主也。
奉天之诏，人多感泣；望春之誓，士卒多泣下（《杨惠元传》），而神策将士至皆不饮酒。夫德宗之素行不仁也，徒以二语出于恻怛，而使人如此，乃知人君之易与为善也。
贾谊上疏文帝云：“生为明帝，没为明神。使顾成之庙，称为大宗。”夷文帝犹在也，遽言其没，而庙号大宗。又云：“万年之后，传之老母弱子，将使不宁。”似非人臣所当言也。虽当时君臣不以此为嫌，然窃意迁就而为之辞，亦无害耳。张释之不忍言发掘园陵，而云取长陵一А土。与谊同时人也。
魏高贵乡公推尊少康优于汉高祖，燕之慕容盛称商太甲，以伊尹事同夷羿，而周公为诈。其臣初虽与之辨，而终皆屈服，又誉其说之是。乃知逼于一时之势，以白为黑，雷同诡随，奚所不至也。
索潜遣子说刘曜曰：“若许以车骑仪同万户郡公者，请以城降。”曜斩其子，而刘聪戮于东市。王衍说石勒称尊号以自免，而有排墙之厄。然则方此之时，中国之乱，夷狄之盛，岂惟其君之才驽下。至于其臣之操行取羞夷狄亦若此，则其尊卑再世奴虏，亦有以也。
《前汉于定国传》：东海有孝妇，养姑甚谨，夫死无子，而不肯嫁。姑不欲累妇，自经而死。姑女诬妇杀之，官乃曲成其狱。定国争之，太守不听，乃抱狱具哭于府上，因辞病去。太守竟杀孝妇。郡中枯旱三年。后太守至，而定国白之，乃杀牛祭孝妇，大雨岁熟。《后汉孟尝传》：上虞有寡妇养姑甚谨，姑年老寿终，而夫女弟诬妇鸩之。官竟其罪。尝言其枉，太守不听，尝哀泣门外，因谢病去。太守竟杀孝妇，郡中遭旱三年。后太守至，尝具陈其冤，乃刑讼女而祭妇冢，大应澍雨，谷稼以登。二事尤相类也。
羊祜凿墓，陶侃决指，二人正相反。王戎好聚敛，自执牙筹，昼夜计算，世谓膏盲之疾；王衍口不言钱，谓阿堵物，二人正相反。王坦之作《废庄论》，阮籍作《达庄论》，二人正相反。《废庄论》诋讥子休，而多窃其言，操戈入室，此文章之最病也。
楚幽王，春申君之子也。秦始皇，吕不韦之子也。曹操，夏侯氏之子也（桓帝时，宦者曹腾养子嵩。嵩，夏侯氏之子。夏侯恃之叔父生曹操，于亻享为从父兄弟）。晋元帝，小吏牛氏之子也（恭王妃夏侯氏与小吏牛氏私通而生元帝，所谓牛继为黄）。
前汉石奋及四子皆二千石，号万石君。严延年母号刀石严妪。后汉冯勤曾祖杨宣帝府有八子，皆为二千石，号万石君。秦彭与群从同时为二千石者五人，三辅号万石秦氏。
汉有小杜律。郭传躬父弘习小杜律，杜周之子延年亦习法律，故对父言小唐有小杜公。杜审权与杜俱为将相，而尤显，故世号审权为小杜公。杜牧之号小杜，亦以对老杜言之也。古有三李杜：李固、杜乔，李膺、杜密，李白、杜甫也。
唐王勃、杨炯、卢照邻、骆宾王号为“四杰”，然不多<辶辛>。卢校颖川而死，王溺南海而死，骆乃亡命，杨终盈川。今后汉王逸子延寿，字文考，作《灵光殿赋》者也，年二十四，溺汉江而死。《文苑传》：赵壹长揖司徒袁逢，生哭河南尹羊陟，报书责皇甫规，时人皆谓之屈，然仕不过县令。才大俊而器度狭，皆非远到之人也。
吾尝以四岳为一人，通二十二人之数，而或者疑是四人。按《显宗纪注》：三公一人为三老，次卿一人为五更。《后汉礼仪志》：养三老五更之仪，先吉日司徒上大传若讲师，故三公人名，用其德行年耆高者一人为老，次一人为更。以此推之，四岳亦是一人，但择当时大臣之贤者居之，无他人也。《显宗纪注》又云：五更知五行者，安知四岳非知四岳之事者乎？书内有百揆，四岳若以为四人，则百揆亦须为百人矣。
人多言黄叔度若万顷波，澄之不清，挠之不浊。按本传乃千万顷也。东床坦腹，人谓之睡，按《羲之传》，乃食也。写经换鹅，人皆谓之《黄庭》，按本传乃《道德经》也。一班窥豹，人皆谓之棋，《献之传》乃ヅ蒲也。烂柯人皆谓之棋，《东阳记》乃鼓琴而歌也。范张鸡黍，按本传：张劭白母，请设馔以待范式，无鸡黍事也。
《仇览传》：“为蒲亭长，化不孝子陈元。”谢承以为阳遂亭长，化不孝子羊元。地名、人姓皆不同。《唐史来齐传》：宣城石仲览。《高智周传》：江都石仲览。《百官志》：平章事自李靖始。《郭正一传》：自正一始。史籍异辞，何可胜计。
或疑褚先生为褚大，非也。按《儒林传》：褚大，董仲舒弟子也。《平准书》：褚大为武帝使。而褚先生者，哀、成间人也。《孝武帝纪注》：褚先生名少孙，为汉博士。
●卷四
曹植《七启》，言食味云：“搴芳莲之巢龟。”张勃《七命》，言食味云：“丹穴之雏凤。”虽欲称盛馔，而二者似非庖厨物也。
大抵作文字须识忌讳，笔如椽。王撰哀策谨议也，纶绋引棺索也。《天球河图》，赤刀大训，非吉礼所陈也。士大夫有名华国，出《周礼注》，言宝玉，及大丧陈之，以华国也。
章表奏对不可訾赵广汉。按《会要》：本朝广汉之后也。
纸字从系，{氏巾}字从巾。蔡伦未造纸以前，以帛为纸，所谓竹帛也。《贾逵传》：肃宗以简纸经传各一通与逵。注：竹简及纸也，此纸亦帛耳。《伦传》云：自古书多编以竹简，其用缣帛者谓之纸，缣贵简重，伦乃造意用树肤麻头及敝布鱼网以为纸。伦，桂阳人，而宅在耒阳县。有舂{氏巾}石臼尚在。
齐隋妇人施幂罹。幂罹，全身障蔽也。唐永徽以后，皆用帷帽拖裙，到颈渐为浅露，若今之盖头矣。先是妇人犹乘车誉丁，唐乾元以来，乃用兜笼，若今之檐子也。《唐志》载咸亨寺敕云：“多着帷帽，遂弃幂罹；曾不乘车，别坐檐子。”
今之肩舆，正是以人代畜也。《周礼》：司徒有┝辇，以人免，夏后氏二十人，商人十人，周人十五人，然只以载任器耳。东汉阴丹见阴就左右进辇，丹笑曰：“吾闻桀驾人车，岂此耶？”注：《帝王纪》曰：“桀以人驾车。”唐王求礼谏武后亦云：“自轩辕以来，服牛乘马，今辇以人负，则是以人代畜也。”
《高祖纪注》：王者必有执兵陈于阶陛之侧，陛下，群臣严至尊之意也。若今称殿下、传下、执事，皆此类也。
谓人为明公、阁下之类，亦可谓之高明。《孔融传》：李膺为雍融曰：“高明必为伟器。”又曰：“高明父子祖与仆有旧恩。”亦可谓之第下，张浩谓元显为第下。明公亦可谓之仁公，温峤书与陶侃，谓侃为仁公。明府亦可谓之明庭，《张俭传》：李笃谓毛钦曰：“虽好义，明庭今日载其牛矣。”贤相亦可谓之贤宰，《左雄传》论曰：“陈蕃秉处称贤宰。”
伪汉刘钅长（音敞）尊南海为昭明帝，衣以龙凤。太祖开宝中削去伪号，易以一品之服。真宗祥符四年，封五岳为帝，太子服衮冕御朝，发册遣使，仪卫甚盛。或云：“四渎封王，二水官封王，而海为大海岳，等尊也。海之不帝王，阙典也。”庄子曰：“南海之帝为倏，北海之帝为忽，海谓之帝尚矣。”
阳城欲裂裴延龄之麻，乃有奸人蹈其迹以疑世。昭宗相李蹊，而崔昭伟不便之，讽刘崇鲁掠其麻而哭之。人君不可不察也。
退之诗好押狭韵累句以示人，而不知重叠用韵之病也。双鸟诗两头字，孟郊诗两奥字，李花诗两花字。
欧阳永叔称梅圣俞《河豚诗》云：“春洲生荻芽，春岸飞杨花。河豚当是时，贵不数鱼。”以为河啄食柳絮而肥，圣俞破题便说尽河豚好处，乃永叔褒赏之辞，实不尔也。此鱼盛于二月，柳絮时，鱼已过矣。
唐穆宗时，户部尚书杨于陵云：“开元中天下铸钱七十余炉，岁八百万。今□十余炉，岁八十五万。”元六年，东南岁铸钱二百七十五万，只梧州元丰监岁铸十五万，已当长庆时天下之数矣。
唐宣宗时，兵部侍郎蒋伸判户部，兵部侍郎夏侯孜作监铁转运使，兵部侍郎崔慎由判户部六典，出于唐令所遵用。然别曹兼判，亦唐故事也。蒋伸判户部奏事，伸三起上三留之，唐时贰卿犹有坐礼。
《新唐史》：“韩退之，邓州南阳人。”退之，南阳人，而非邓州也。或云是怀州界人。《史记》曰：“起攻南阳大行道绝之。”注：徐广曰：“此南阳河内洛武是也。则退之修武人也，以为邓州，误矣。
汉龚胜、邴汉之乞骸骨，诏谓之耆艾二人而不名也。时胜为光禄大夫，汉为大中大夫，特诏行道舍传舍，如今之驿舍也。
昔时文字未有印板，多是写本。《齐宗室传》：衡阳王钧尝自手细写五经置于巾箱中。“巾箱五经”自此始也。至后唐明宗长兴三年，宰相冯道、李遇请令判国子监田敏校正九经，刻板印卖，朝廷从之。是虽在乱世，九经传播甚广。至周广顺中，蜀毋昭裔又请刻印板九经，于是蜀中文字复盛。
天子八宝，其二曰受命宝，所以修封禅礼神祗也。今言玉玺者，传国玺也。秦始皇始取蓝田玉刻而为之，面文曰“受命于天，既寿永昌”，玺上隐起为盘龙文曰：“受天之命，皇帝寿昌。”方四十剑钩五龙盘。秦灭传汉，历王莽，为元后投之于地，遂一角缺。后传至石季龙，季龙磨其隐起之文，又刻其旁为文云“天命石氏”。开皇二年改为受命玺，至后唐帝王从珂隽以自焚。石晋再于受命宝曰“受天明命，惟德永昌”。契丹又盗而取之。至周郭威更以玉作一宝，其一以“皇帝承天命受之宝”为文，其一以“皇帝神宝”为文，冯道书之。今所用乃威所作宝也。神宗朝有使虏者，见虏王国传玺诗云：“一时制美宝，千载助兴王。中原既失守，此宝归北方。子孙宜慎守，世业当永昌。”
或问荷节之说，答曰：按《后汉冯衍传注》：文帝初与郡守始为铜虎符、竹使符，分持其一，以为瑞信。《傅奕传》：“范津为汉阳太守，与奕合符而去。”《前汉司马相如传》：“剖符之封。”注云：“白藏天子，青给诸侯。”岂非以白合青乎？《文帝纪》：“符使符，以竹箭五枝，长五寸，铠刻篆书，第一至第五，各分其半，右留京师，左予郡守。”岂非以右合左乎？《汉高帝纪注》：“节以毛为之，上下相重，取象竹节，因以为名。将命者持之以为信。”《后汉光武纪注》：“节所以为信也，以竹为之，柄长八尺，以牛尾为具既三重。”冯衍《与田邑书》：“令以一节之任，建三国军之威，岂持宠其八尺之竹，牛之尾哉。”
庾信《柳遐墓铭》：“西中郎，岳阳王以绿车之重，临西河之牧，敕用君为本州理中，寻迁别驾。”理中即汉治中也。自治中迁别驾，则别驾高于治中矣。”
汉时尚坐席也。《史记灌夫传》：“魏其侯为寿，独故人避席尔，余半膝席。”如淳注：“以膝跪席上也，其衣冠则类今之道士。”《杜钦传》：“小冠子夏是也。”所谓布衣韦带之士，皆未仕之服也。《后汉周盘传》：“乃解韦带就孝廉之举。”注：“以韦皮为带，未仕之服也。未仕则服韦带，仕则服革带，故解之。”《隋何相传》：“□□以来，皮弁有缨而无笄。”导稠曰：“此古田猎之服也。”今服入朝宜变其制，弁袍象牙簪自导稠始也。又从省之服，初□□曰：“此乃晦朔小朝之服，安有人臣谒帝，而去印绶兼无佩玉之节乎？乃加兽头小绶及佩一只。”由此观之，则载弁曳绶，隋朝尚如此耳。
东晋犹乘车。王导短辕犊车，长柄麈尾是也。《唐刘子玄传》：古大夫以上皆乘车，以马为服。魏晋后以牛驾车。江左尚书郎辄轻乘马，则御史劾治。唐时士庶亲迎，犹盛服冠履乘骆车。
今之衣半臂，非礼之服也。魏明帝常着帽被缥绫半袖，杨阜问帝曰：“此于礼何法服也。”帝嘿然不答。自是不法服不见阜。《光武纪》：更始诸将服妇人衣，诸于绣屈《注：书无屈字，《续汉书》作衤屈，并音其勿切），三辅吏士莫不笑之，或有畏而走者。注：《前书音义》云：“诸于，大掖衣也，如妇人之衣。”杨雄《方言》云：プ其短者，自关之西谓梳衤屈。郭璞注云：“俗名衤屈掖。”据此则是诸于上加绣衤屈，如今之半臂也。
周武皇帝初服常冠，以皂纱全幅向后袱发，仍裁为四脚。今之幞头，正是此遗法耳。
周宣帝禁天下妇人不得施粉黛，自非官人皆黄眉墨庄，所谓钅公黄以此欤。
《马周传》：品官旧服止黄紫。至周建白三品服紫，四品、五品绯，六品、七品绿，八品青。高宗朝八品、九品服碧，上元中三品服紫金带，四品深绯金带，五品浅绯金带，六品深绿银带，七品浅绿银带，八品深青瑜带，九品浅青瑜带，庶人服黄铁带，非庶人不得服黄。武后朝改佩鱼作龟。《崔承庆传》：佩龟者，盖防征召之诈，内出龟以合之也。亦有金银铜之异。中宗府依旧佩鱼，《董晋传》：唐式朝臣皆服绫袍，五品以上金玉带，所以尽饰以奉上也。
今之更点击钲，唐六典皆击钟也。大史门有典钟二百八十人，掌击漏钟。
后汉南海贡荔枝，桓帝时唐羌上疏罢之。唐贡蜀中荔枝，卢仝诗“天子初尝阳羡茶”。是时当未知七闽之奇。
《嘉话录》载崔造事：赵山人言造合得刺史，今月某日敕到，必先吊而后贺。造心惧，敕到之日，乃造私忌日。洪州府僚皆赴慰焉。唐时私忌日犹受吊慰。
后汉董翊举孝廉为须昌令，闻举将丧弃官归；唐杜审言为崔融所奖引，融死，审言为融服缌麻；裴佶与郑余庆友善，佶破，余庆为行服，士林美之。
观题壁可见其文章，观公文可见其政事。杜子美《石砚诗》注：“平侍御者，可见其尤长于诗也。”
宋玉赋“岂能与之料天地之高哉。”天言高可也，地言高不可也。《后汉杨厚传》：“父统对耳目不明。”目言不明可也，耳言不明不可也。
古字通用，后人草则加草，木则加木，遂相承而不知也。如倚卓遂作椅桐之椅，棹船之棹。厅者于此听事也，只合作听字，后人以为屋也加广（亘检反），如庭廉之类，今讹遂作厂字。《玉篇》：“厂（呼旦反），者，山石之岩，人可居也。”今礼部韵亦讹也。
突厥畏李靖，徙牙于碛中。牙者，旗也。《东京赋》：竿上以象牙饰之，所以自来识也。太守出有门旗，其遗法也。后人遂以牙为衙，早衙、晚衙，亦太守出则建旗之义。或以衙为廨舍，早晚声鼓，谓之衙鼓，报牌谓之衙牌，儿子谓之衙内，皆不知之耳。《唐韵》注：“衙，府也。”是亦讹耳。
钱文载年号，起于元魏敬宗时也，然后来亦不皆载年号。隋末钱币滥薄，至裁皮糊纸为之，民间不胜其敝。至唐武德方行开元通宝钱，六典谓之开通元宝，经八分，重二铢四忝，凡积十钱重一两，轻重大小最为折衷，远近便之。命给事中欧阳询撰其文，弃书回环可读。世俗不知，遂以为开元钱，明皇所铸也。
萧瑶好奉佛，太宗令出家。玄宗开元六年，河南参军郑钅光阳、丞郭仙舟投匦献诗，敕曰：“观其文理，乃崇道法。于时用不切事情，宜各从所好，罢官度为道士。”如使佞佛者出家，谄道者为道士，则士大夫攻乎异端者息矣。
后世皆称姚崇、宋为贤相。按《唐史》：崇，开元元年十月相，至四年冬罢，九年秋卒，年七十二。，四年冬相，至七年正月罢，二十一年致仕，二十五年卒，年七十五。崇在位四年，在位二年。崇相玄宗时五十四岁矣，罢时六十岁，又十七年而卒。李林甫在相位乃十九年。
汉有萧、曹，唐有房、杜、姚、宋。尝考其后世，萧、曹至子皆削封，而萧凡五世绝祀；房乔次子遗爱与公主谋反诛，停玄龄配享；杜如晦次子荷说承乾建大事诛；姚崇长子彝，少子奕，奕子闳为牛仙客幕府，见仙客疾，亟逼仙客为表荐奕为宰相，仙客妻以闻，玄宗怒杖杀闳；宋六子，天宝中，浑、恕、尚俱以赃败，华、衡亦坐贪得罪，广平之风衰焉。
宪宗元和十四年，自凤翔府迎佛骨至于京师。韩愈以谏逐。十五年有弘志之事。懿宗咸通十四年，迎佛骨于凤翔，谏者以宪宗为戒，懿宗曰：“朕生得见之，死亦无恨。”七月崩，十二月送骨还法门寺。天子迎死骨入禁中，不祥之兆也。
德宗谓陆贽曰：“卿清慎大过。诸道馈送一皆拒绝，恐事情不通，如鞭靴之类，受亦无伤。”贽上疏云：“鞭靴不已，必及金玉。目见可欲，能自窒乎？”吾谓天子令宰相受赂，此德宗之多僻；不受而已，何必上疏，此陆贽之贾直。
德宗刻薄猜忌，固其天资，然尤暴着于他君者，亦由邺侯家传，及陆宣公奏议之所致耳，此饰非拒谏所由生也。故臣之谏君，造膝不使人闻，削稿不使人知，非徒明哲保身而已，亦无使彰于后世也。
唐时回鹘最强盛，武帝时为点戛斯可汗所破，其一支奔天德塞下。天德军使温德彝奏回鹘溃兵侵逼西域，亘六十里，不见其后。回鹘及可汗又来惜振武城居之，赖李德裕在朝，随事应接，不为巨患。今匈奴之盛久矣，其势将衰。万一溃突入边郡，则朝廷未有处之之策。此当无事之时，不得不深虑也。
甚哉，宣帝之蔽也。魏谟作相，劝立太子，不答。裴休亦有兹请，宣帝曰：“若建太子，则朕遂为闲人。”崔慎由亦言之，慎由罢相。乃密以夔王滋属中尉王茂玄、枢密使王龟长等，而左中尉王宗实不预焉。宗实迎立郓王，是为懿宗。夫宰相大臣可请不从，又不与计议，乃密以储继付之宦官。夫宦官能立则亦能废之，何其暗于大体也。此宣帝之蔽也。
石晋之时，契丹入寇，胡王死而太后囚。其后人助北汉拒周，诸郡不欲入寇，而虏主强之。燕王述轨因众心所恶，弑虏主而自立焉。南北之限天意也。干纪妄动，其报如此，则可以自惩艾矣。
时异事殊，殆不可晓。贡禹言高祖、文帝、景帝宫女不过十余人。随太子勇谓杨素曰：“公家马数万匹。”汉帝为天子，而宫女十余，何其少也；杨素为人臣，而厩马数万，何其多也。
谓天子为官家，萧梁时已有此语。梁简文《诸子传》：建平王大球见武帝礼佛，谓母曰：“官家尚尔，儿安敢辞。”
今批答云“省表具之”，晋时已有此语。刘颂传诏云：“诸所陈闻具之，知卿乃心为国也。”
今公家文字用仰字，北史时已有此语。《北齐孝昭皇帝纪》：“诏定三恪礼仪体式，亦仰议之。”
俗所谓平善，亦有所出也。《赵飞燕传》：成帝昏夜平善是也。
俗所谓累重，亦有所出也。《前汉西域传》：“屯田轮台，募民壮健有累重敢徙者诣田所。”注：累，为妻子家属也。
俗所谓瓜葛，亦有所出也。《后汉礼仪志上陵议注》：“苟先帝有瓜葛之属，男女毕会也。”晋王导与子悦奕棋争道，导笑谓曰：“与子有瓜葛，那得尔耶？”
俗所谓阿谁，三国时已有此语。《庞统传》：“向者之论，阿谁为是。”
俗所谓见钱见谷，汉已用之。《王莽传》：“舍无见谷，王嘉疏。”元
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:45:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>