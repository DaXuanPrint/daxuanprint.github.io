<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,南唐书卷一,南唐书卷二,南唐书卷三,南唐书卷四,南唐书卷五,南唐书卷六,南唐书卷七,南唐书卷八,南唐书卷九,南唐书卷十,南唐书卷十一,南唐书卷十二,南唐书卷十三,南唐书卷十四,南唐书卷十五,南唐书卷十六,南唐书卷十七,南唐书卷十八,南唐书卷十九,南唐书卷二十,南唐书卷二十一,南唐书卷二十二,南唐书卷二十三,南唐书卷二十四,南唐书卷二十五,南唐书卷二十六,南唐书卷二十七,南唐书卷二十八,南唐书卷二十九,南唐书卷三十,马氏南唐书【四库本】全文在线阅读,马氏南唐书【四库本】全文在线下载,大玄古籍书库">
<meta name="description" content="三十卷。宋马令撰。马令是江苏宜兴人。陈振孙在《书录解题》中记载马令曾有自序称祖父为太博元康，世家金陵，多知南唐故事，故辑成《南唐书》。但该自序后佚失不见。《南唐书》首为《先主书》一卷、《嗣主书》三卷、列后妃公主而附录列女二人；《次宗室传》一卷、列楚王景迁等十二人，而从度、从信二人有录无书。其余有《义养传》一卷、《列传》四卷、《儒者传》二卷、《隐者传》一卷、《义死传》二卷、《廉隅传》、《苛政传》二卷《方术传》一卷、《诙谐传》一卷等等。该书欲规仿五代史记，颇类效颦，且于诗话小说不能割爱，亦不免芜杂琐碎。比之于">
<title>马氏南唐书【四库本】_马令_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">马氏南唐书【四库本】</span> <br/>
          作者： <span class="inputVal" id="bkauthor">马令</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]81707</span> <br/>
          说明： <span class="inputVal" id="bkdec">三十卷。宋马令撰。马令是江苏宜兴人。陈振孙在《书录解题》中记载马令曾有自序称祖父为太博元康，世家金陵，多知南唐故事，故辑成《南唐书》。但该自序后佚失不见。《南唐书》首为《先主书》一卷、《嗣主书》三卷、列后妃公主而附录列女二人；《次宗室传》一卷、列楚王景迁等十二人，而从度、从信二人有录无书。其余有《义养传》一卷、《列传》四卷、《儒者传》二卷、《隐者传》一卷、《义死传》二卷、《廉隅传》、《苛政传》二卷《方术传》一卷、《诙谐传》一卷等等。该书欲规仿五代史记，颇类效颦，且于诗话小说不能割爱，亦不免芜杂琐碎。比之于陆游重修本，多有不及。但马令书法谨严不苟，亦有一定功劳。此书有《墨海金壶》本、《述古丛抄》本、《藏修堂丛书》本、《芋园丛书》本、《丛书集成初编》本。</span> <br/>
          封面： <span class="inputVal" id="bkimg">Z_7191.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]马氏南唐书【四库本】
[book_author]马令
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]81707
[book_dec]三十卷。宋马令撰。马令是江苏宜兴人。陈振孙在《书录解题》中记载马令曾有自序称祖父为太博元康，世家金陵，多知南唐故事，故辑成《南唐书》。但该自序后佚失不见。《南唐书》首为《先主书》一卷、《嗣主书》三卷、列后妃公主而附录列女二人；《次宗室传》一卷、列楚王景迁等十二人，而从度、从信二人有录无书。其余有《义养传》一卷、《列传》四卷、《儒者传》二卷、《隐者传》一卷、《义死传》二卷、《廉隅传》、《苛政传》二卷《方术传》一卷、《诙谐传》一卷等等。该书欲规仿五代史记，颇类效颦，且于诗话小说不能割爱，亦不免芜杂琐碎。比之于陆游重修本，多有不及。但马令书法谨严不苟，亦有一定功劳。此书有《墨海金壶》本、《述古丛抄》本、《藏修堂丛书》本、《芋园丛书》本、《丛书集成初编》本。
[book_img]Z_7191.jpg


[book_title]提要
南唐书　　　　　　　　载记
提要
【臣】等谨案南唐书三十卷宋马令撰令宜兴人陈振孙书録觧题载令自序称其祖太博元康世家金陵多知南唐故事未及撰次令纂先志而成之实崇宁乙酉云云则令乃北宋末人此本不载令自序盖偶佚也陆游重修南唐书首载元赵世延序称马元康胡恢等迭有所述今复罕见竟以为令祖元康所作殆当时未睹其本故闻致误欤其书首为先主书一卷嗣主书三卷后主书一卷盖用蜀志称主之例次女宪一卷列后妃公主而附録列女二人次宗室一卷列楚王景迁等十二人而从度从信二人有録无书次义养一卷列徐温及其子六人附録二人次列四卷次儒者二卷次隠者一卷次义死二卷次防隅次苛政共一卷次诛死一卷次党与二卷次归二卷次方术一卷次谈谐一卷皆优人也而附以迂儒彭利用次浮屠次妖贼共一卷次叛臣一卷次灭国二卷闽王氏楚马氏也次建国谱次世系谱共一卷建国谱者地理志世系谱者叙李氏所自出也每序赞之首必以呜呼发端其书法亦颇不苟作惟于诗话小説不能割爱遂不免芜杂琐碎自秽其书又如建国谱之叙地理仅有军州而无县则省不当省世系谱不过出自唐呉王恪于先主书首一句可毕而复述唐代世系逺溯臯陶尤繁不当繁亦乖史体均不及陆游重修之本然椎轮之始令亦有功故今从新旧唐书之例并収録焉乾隆四十五年五月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　　墀

[book_title]南唐书卷一
宋　马令　撰
先主
土运中圮诸侯跋扈基搆自吴绍于唐祚作先主书先主姓李唐宗室裔也小字彭奴其父荣荣之父志志之父超超蚤卒志为徐州判司因家焉荣性谨厚适丁世乱晦迹民间号李道者彭奴以光啓四年生于彭城【未名故书小字】流寓濠泗吴武王杨行宻克濠州得之奇其状貌养以为子而杨氏诸子不能容行宻以乞徐温乃姓徐名知诰温尝梦水中黄龙十数温获一龙而寤翌日得知诰知诰奉温以孝闻従温出不如意杖而逐之及归拜迎门温惊曰尔在此也知诰泣曰为人子舍父母何适父怒而归母子之常也温由是爱之逮壮身长七尺广颡隆准精彩铄人语声清畅常缓行従者濶歩不能及相工云此龙行虎歩也従温攻伐身先士卒为楼船军使以舟兵屯金陵柴再用攻宣州用其兵杀李遇以功拜升州刺史时江淮初定州县吏多武夫务赋敛为战守知诰独好学接礼儒者能自励为勤俭以寛仁为政逺近向风郡政大治徐温镇润州以升宣常池黄为属温闻知诰理升州有善政往视之见其府库充实城壁修整乃徙治之而迁知诰润州刺史知诰初不欲往屡求宣州温不与时温嫡子知训为淮南节度副使秉国政知诰至京口不乐既而知训为朱瑾所杀温居金陵未及闻知诰居润州近广陵得先闻即日以州兵渡江定乱遂为淮南节度副使温至以次子知询等皆少用知诰犹愈于他人因留辅政宋齐丘曰润州之命实天赞也初徐氏诸子不齿知诰而知训尤悖尝召知诰饮酒伏剑士欲害之行酒吏刁彦能酒至知诰以手爪搯之知诰悟起走乃免后知诰自润州入觐知训与饮于山光寺又欲害之徐知谏以谋告知诰知诰起遁去知训以剑授刁彦能使追杀之及于中涂而还绐以不及由是得免及知训死温意润州预谋就知训廨有土室绘画温像身被五木诸弟皆执受刑而画知训衮冕正座皆署其名温见之唾曰狗死迟矣知诰因得疏其罪恶由是内外全活者甚众而死者犹数家知训与僧修睦亲狎得伪防数纸皆修睦手书温求修睦杀之越人冦毗陵温伐越知诰以王府兵会战于无锡前军败贼乗之甚急温暴得热疾不能治军知诰率所领疾战大破之斩首数千级越人弃辎重夜遁时四境底定惟越人为梗因此请平而兵甲遂戢知训之用事也常陵弱杨氏而骄侮诸将遂以见杀及知诰秉政乃寛刑法推恩信起延宾亭以待四方之士引宋齐丘骆知详王令谋为馆客士有羇旅于吴者皆齿用之常隂使人察视民间有凶荒匮乏者赒给之盛暑未尝张葢操扇左右进葢必却之曰士众尚多暴露我何用此以故温虽遥秉大政而吴人颇归知诰武义元年拜左仆射知政事渐复朝廷纪纲修典礼举法律以抑强暴中外谓之政事仆射温行军司马徐玠劝温以己子代知诰温遣子知询入广陵谋代知诰秉政会温病卒知询奔还金陵嗣温为节度使诸道都统所为多不法常谋知诰知诰使谕之入朝遂畱为左统军吴主僭帝号改元干贞【知诰欲自尊大故奉杨尊号书僣号则南唐之罪着矣】知诰累迁侍中中书令太尉都督中外诸军事封浔阳公改封豫章公大和三年公出镇金陵如温之制以长子景通为司徒平章事居中辅政以王令谋宋齐丘为左右仆射同平章事四年封公为东海郡王五年进封齐王【始书小字书名既而书公书王以见其渐】六年召景通至金陵为镇海军节度副使以其次子景迁为太保平章事与令谋等秉国政天祚元年王进位太师天下兵马大元帅二年景迁病以次子景遂为门下侍郎防知政事冬安逺军卢文进来降三年闽越诸国皆遣使劝进人望己归于是加殊礼建齐国置宗庙以宋齐丘为左丞相徐玠为右丞相冬十月受吴禅摄太尉杨璘奉上皇帝玺绶国号大齐改元升元策吴主曰受禅老臣知诰谨上策皇帝为高尚思古让皇帝追尊考温为武皇帝【自温以上不追尊则复姓之心见矣】子景通吴王景遂夀王景达信王弟知证江王知谔饶王以建康为西都广陵为东都十有二月己夘朔日有白虹二以杨州海陵县为泰州割泰兴盐城兴化如臯四县属焉以海陵制置使褚仁规为刺史庐州周本卒【凡书某州某人皆其节度使】帝辍视朝一日食不举乐【书帝者以见其僣极恶重也凡书帝书诏书制其罪同】甲午皇后宋氏受寳册是嵗闽王昶贡方物于京师天子使散骑常侍卢损如闽册昶闽王不受【闽自鏻已僣帝号改元矣既称帝故不受王爵凡书京师皆中原也书天子尊正统以别诸国僣伪】
二年春三月壬子日有白虹二壬申大星流于东方夏四月迁让皇于丹阳以王舆为浙西节度使留后马思让为丹阳宫使以严兵守之徐氏诸子屡请帝复姓帝谦抑不忍忘徐氏恩下其议百官百官皆请乃复姓李改名升国号大唐遂考服属当吴王恪后建唐庙祀高祖太宗以下如唐旧典追尊吴王恪为孝静皇帝庙号定宗超为孝平皇帝庙号成宗志为孝安皇帝庙号惠宗荣为孝德皇帝庙号庆宗奉徐武皇庙号义祖徐氏二王如初诸孙皆郡公女郡县主齐台门下侍郎张居咏中书侍郎李建勲皆平章事吴中书侍郎张延翰为右仆射平章事以防州李章镇庐州神武统军王安为百胜军节度使秋七月【一时无事则书首月】冬十月戊寅天子受徽号于契丹曰英武明义皇帝【尤非常故书】钱元瓘以嘉兴县为秀州十有一月以歩骑八万讲武于铜桥赐将吏以下金帛有差让皇殂帝率百官素服哀临命有司供具如吴旧礼谥曰睿十有二月福州乱连重遇弑其君昶立王子曦王子延政争立于是僣位于建州国号大殷【他国悉书者为保大三年取闽张本】吴世子琏先娶帝女是为永兴公主琏以公主故为中书令康化军节度使
三年春正月丙申诏曰比者干戈相接人无定主地易而弗蓺桑陨而弗蚕衣食日耗朕甚悯之其向风面内者有司计口给食愿耕植者授之土田仍复三嵗租役于嘻仁不异逺化无泄迩其务宣流以称朕意二月池州杨琏卒以统军王彦俦为康化军节度使诏公以下议定郊祀门下侍郎平章事居咏中书侍郎平章事建勲等议曰孔子云郊祀后稷以配天宗祀文王于眀堂以配上帝此万世不易之法也昔长孙无忌请祀高祖于圆丘以配昊天上帝祀太宗于眀堂以配上帝葢得之矣今国家嗣兴唐祚追尊孝德而以神尧为肇祀之祖宜以神尧配天于圆丘以孝德配上帝于明堂礼也其服物制度古有常仪一切伪饰愿皆罢去奏可司徒齐丘请依春秋郊以四月上辛常梦锡驳曰案礼天子之郊以冬至不卜日鲁侯之郊以仲春卜上辛今之四月非郊之时齐丘固争遂用夏四月【夏读为夏商之夏鲁用周之四月郊】议者多哂之诏曰礼莫重于享帝孝莫大于隆亲事实重大承以轻眇可谓无其德而用其事祗加畏焉于嘻尔公尔侯各扬厥职不供乃事国有常典夏四月上辛始郊祀于圎丘大赦境内是夜月当以子初没而升坛之际皎然如昼众咸异之遍行封赏羣臣请上徽号不许固请之帝曰朕以躬托于民上夙夜祗畏常恐弗矧乃徽号用扬虚美是重弗固不许因此废徽号之礼州郡言符瑞者十数帝曰谴告在天聪眀自民鲁以麟削莽以符亡常谨天戒犹惧或失之符瑞何为哉皆抑而勿扬言五代同居者七家其尤著者江州陈氏元和给事中京之后宗族七百口每日设广席长幼以次坐而共食有畜犬百余共一牢食一犬不至诸犬为之不食建书楼于别墅以延四方之士肄业者多依焉乡里率化狱讼希少逺近叹异之皆蠲复征役旌表门闾秋七月庚子朔日有蚀之八月鄂州张宣卒以润州留后王舆代金吾衞大将军马仁裕出为镇海军节度使留后冬十月
四年春正月夏四月枢宻使周宗出为奉化军节度使六月安州节度使李金全来降遣鄂州屯营使李承裕帅师迎之承裕与晋将马全节安审晖战于安陆承裕及裨将叚处防战死监军通事舍人杜光邺及其兵五百人被执天子厚赐之遣还帝致书于晋复送光邺等请以败军行法天子又遣之帝以甲士临淮拒之乃止【天子晋高祖也书帝致书于晋恶其抗也】以金全为宣威统军洪州李德诚卒以宣州徐玠代以江州徐知证为宁国军节度使梁王徐知谔卒秋八月庐州李章卒以润州马仁裕代以天威统军卢文进为镇海军节度使冬十月幸东都存省故老宴于旧宅逾月还十有二月左仆射平章事张延翰卒五年春正月虔州王安卒以统军贾浩为百胜军节度使三月诛泰州刺史褚仁规夏四月秋九月壬子有星孛于天市钱元瓘卒佐嗣位冬十有二月葬吴越文穆王【凡他国废立卒葬弑杀告问通则书】
六年春三月庐州马仁裕卒以滁州刺史周邺为保信军节度使留后夏四月南汉刘防卒玢嗣位葬刘防僣諡天皇大帝【以其僣极恶重故书与吴越异防音俨刘氏伪撰此字以为名自云取飞龙在天之义】迁让皇子孙于海陵号永宁宫严兵守之絶不通人久而男女自为匹偶吴人多哀怜之【犹书吴人者以其思旧之民也】诏吴王景通为太子景通表曰古之立太子所以崇正嫡息觊觎如臣兄弟禀承圣教实为敦睦愿寝此礼三表许之乃以大元帅总百揆改封齐王以驾部郎中冯延已为元帅府掌记寿州高审思卒以侍衞诸军都虞侯姚景为清淮军节度使六月乙丑天子崩【晋高祖】秋七月丞相大司徒宋齐丘为镇南军节度使以洪州徐玠为司徒侍中帝曰豫章大司徒维桑也衣锦昼行古人所贵以锦袍赐之齐丘至镇衣以视事羣臣咸谓江淮之地频年丰稔兵食既足士乐为用天意人心未厌唐德宜广土宇攻自潭越始帝曰吾少长军旅见干戈之为民患甚矣吾不忍复言兵革使彼民安则吾民亦安矣吴越灾宫室府库甲兵殆尽羣臣复请乘其弊帝曰今大敌在北北方平则诸国可尺书召之何以兵为轻举者兵之大忌宜畜财养鋭以俟时焉使使唁越于武林厚币以赒其阙冬十月诏曰前朝失御强梗崛起大者帝小者王不以兵戈利势弗成不以杀戮威武弗行民受其弊葢有年也或有意于息民者尚以武人用事不能宣流德化其宿学巨儒察民之故者嵁巗之下往往有之彼无路光亨而进以拊伛为嫌退以清宁为乐则上下之情将何以通简易之政将何所议乎昔汉世祖数年之间被坚执鋭提戈斩馘一日晏然而兵革之事虽父子之亲不以一言及之则兵为民患其来尚矣今唐祚中兴与汉颇同而眇之身坐制元元之上思所以举而错之者防防在疚防有所发三事大夫可不务乎自今宜举用儒者以补不逮于是稍用儒臣渐去苛察又将修复故事为后代法未果行而帝疾作
七年春二月诏曰乃公乃侯越百执事钦承嗣命命尔保元子璟祗肃天鉴社稷宗庙永有终我不敢知曰其基永昌我亦不敢知曰坠命防后天不尔谌祐于有德厥位艰哉翌日殂于路寝寿五十六葬永陵諡光文肃武孝高皇帝庙号烈祖【徐曰烈祖少长防乱知人艰苦故不以富贵自处唯务节俭身为宰相事养父母如礼饮食皆亲侍或周疾不觧带温常责诸子曰汝辈能如是乎及建号即金陵使府为宫唯加鸱尾栏槛而已终不改作接见亲族如家人礼尊长者亲拜之晚年服金石药性多躁怒百司奏事必至厉声诃责羣臣或正色抗辞以对事理明白必敛容慰勉之旬日之后多有恩泽故人思尽力决死刑用三覆三奏之法文武亡殁子孙随才以叙不限资廕或营其婚嫁幼未堪任与其无嗣者内帑以给之有亲老者倍其数死王事者下至卒伍皆三年给其全俸故士无贵贱悉亡身外之忧】
呜嘑积厚者流泽逺积薄者流泽狭不其然乎舜之后千余年而有陈陈亡而田氏専政于齐禹之后千余年而有杞杞削而勾践得志于越后世之君建大义于一时而德不若舜禹者亦随其泽之逺近而兴起焉故晋以天下防于狄人而琅琊继之唐以天下簒于朱梁而烈祖绍之然则盗名器操生杀制一方之命抗万乗之势者岂非天欤烈祖之起虽无雄才大畧而深沈寛裕本于天性幸而适丁中原扰攘之际故数年之间有足观者
南唐书卷一
钦定四库全书

[book_title]南唐书卷二
宋　马令　撰
嗣主书第二
民靡有定谁其奠之弃师闽楚命委舆尸作嗣主书嗣主讳璟字伯玉初名景通烈祖元子也美容止器宇高迈性寛仁有文学甫十歳吟新竹诗云栖鳯枝梢犹软弱化龙形状已依稀人皆奇之起家为尚书郎吴让皇见之曰吾诸子皆不及也累迁诸衞大将军典治军旅抚纳将校烈祖出镇金陵拜璟司徒平章事知内外诸军事加诸道副都统烈祖受禅封吴王累迁太尉中书令诸道元帅録尚书事改封齐王既当储副之地而固让再三谦虚下士常若弗及烈祖殂授顾命犹让诸弟辞益坚侍中徐玠以衮冕被之曰大行付殿下以神器之重殿下固守小节非所以遵先旨崇孝道也乃嗣位改元保大太常博士韩熈载上疏曰逾年改元古之制也事不师古弗可以训时虽可其奏而制书已行遂改元册母宋氏为皇太后妃钟氏为皇后弟景遂改封燕王弟景达改封鄂王弟景逷改封保宁王长子冀南昌王文武进位有差洪州宋齐丘入为左丞相江州周宗入为右丞相以元帅府掌书记冯延己为谏议大夫翰林学士夏四月戊申朔日有食之中书侍郎平章事李建勲罢为昭武军节度使南汉刘晟弑其君玢晟自立为帝【不书僣者玢之前已僣也】五月司徒兼侍中徐玠卒秋七月燕王景遂改封齐王拜诸道兵马大元帅大尉中书令鄂王景达改封燕王拜副元帅宣告中外以兄弟相传之意以元子南昌王冀为江都尹东都留守【书元子以见景遂之不得袭位也】景遂固让不许萧俨上疏其畧曰夏商之后父子相传不易之典惟仰循古道以裕后昆防奏不报冬十月庚戌有星孛于东方妖贼张遇贤聚众十余万防防州诸县【诸县旧史失名】防州城守遇贤据白云洞命洪州营屯都虞严思礼通事舍人边镐讨贼镐思礼擒遇贤及贼副黄伯雄谋主僧曹景全斩于建康市以严思礼为海州刺史边镐为洪州屯营诸军都虞贬百胜军节度使贾浩为监门衞将军【罪贬故书使】池州安置以饶州刺史李翺为百胜军节度使留后十有二月下令中外庶政并委齐王景遂防决文武百司唯枢宻副使魏岑查文徽得白事余非召对不得见萧俨上书极论曰元帅开府人犹惊骇况委之大政而羣臣不得时见臣恐中外隔絶奸人得志非陛下之利也书奏不报侍衞军都虞贾崇诣閤求见曰臣事先朝二十余年每见延接踈逺未尝壅隔羣下之情防有不达今陛下始即位所委任者何人而顿与羣臣谢絶深居邃处而欲闻民瘼犹恶隂而入乎隧道也臣老矣长不复奉顔色因涕泗呜咽帝深为感动引与之坐赐食而出始以手札批喻俨等曰旻天不吊降此鞠凶越予小子常恐弗于厥德用灾于厥躬故退处防黙思底于道而壅隔之弊以为忧惟予小子实生厉阶由是所下之令遂寝时宋齐丘周宗为左右丞相齐丘専执而宗纯谨自守及上心旣悟齐丘乃言其非便帝曰公何不早诲我遂罢齐丘为浙西节度使齐丘党与隆炽造作飞语以诬宗宗泣而上诉帝知之弗问【此为明年宗出张本】宋齐丘上表乞归九华旧隠许之赐号九华先生封青阳公食青阳一县二年春正月右丞相周宗罢除江西节度使门下侍郎平章事张居咏罢除浙西节度使二月辛夘日有白虹二三月左衞上将军卢文进卒夏闽人朱文进连重遇弑其君曦重遇立文进使来告乱囚其使议伐闽以民疫释闽使遣之夏四月秋七月鄂州王舆卒以神武统军韦建为武清军节度使【备书官职者新命也书某州某人代者移镇也】寿州姚景卒以濠州刘崇俊代以楚州刺史刘彦贞为濠州观察使九月庚午朔日有食之冬十有二月冯延己为翰林学士承旨水部贠外郎冯延鲁为中书舍人延鲁鋭于功名欲兴建州之役乃赞中书舍人查文徽为江西安抚使翰林待诏臧循者尝贾于闽具知山川险易为文徽陈进兵之计文徽因是请伐闽乃命边镐率洪州屯兵与文徽俱行遂入建阳王延政遣统军使吴承祐以游兵廵福州境绐曰唐助我讨贼大军至矣福州信之连重遇杀朱文进裨将林仁翰杀重遇函其首归承祐延政以其子继昌守福州亲率众以拒我师五郡之兵大集【五郡福建江漳泉】敌势甚盛文徽等次于葢竹退复屯建阳啓求济师三年春二月遣祖全恩何敬洙率万人以应文徽与延政阵隔水全恩使建阳降将孟坚濳师出其后裨将武彦晖马存贵以轻鋭继之腹背夹击延政大败以余兵城守闽人李仁达杀其君之子继昌【前年以福州降延政故以延政为君】及其统军吴承祐立雪峰僧卓俨眀为主俨眀无统御之畧仁达又杀之而自称留后遣使来降即以仁达为威武军节度使延政益不振建州之险要曰西岩延平津相继而平夏四月秋七月庚辰星见而风雨八月甲子朔日有食之遂克建州执王延政归于建康授羽林大将军安化军节度使封鄱阳王泉州刺史王继勲漳州刺史王继成汀州刺史许文缜皆请降因而镇抚之诸将下建州兵无节制剽掠甚众闽人失望帝以出师有功不録其过升建州为永安军以祖全恩为节度使查文徽为抚州刺史何敬洙为楚州刺史偏将王建封先登功第一为信州刺史全恩未拜而卒以庐州王崇文镇建州泉州裨将刘従効劫刺史王继勲使之入朝従効自领州事于是王继成许文缜皆至建康以继勲为池州团练使继成为和州刺史文缜为蕲州刺史即以刘从効为泉州刺史冬十月皇太后宋氏殂以延平津为剑州割建州之剑浦汀州之沙县属焉以建州禆将陈诲为剑州刺史以龙衞都虞刘仁赡为武清军节度使升泉州为清源军以泉州刺史刘従効为节度使
四年春正月陈觉讽齐王景遂言宋齐丘先朝布衣之旧委诸山林不允中外之望帝使景遂至青阳召之起拜太傅奉朝请而已以抚州李建勲为左仆射门下侍郎平章事中书侍郎冯延己拜平章事吏部尚书徐连为镇海军节度使二月壬戌朔日有食之命建州制的乳茶号曰京挺臈茶之贡自此始罢贡阳羡茶夏四月侍衞诸军都虞贾崇为奉化军节度使留后葬元恭皇后于永陵六月寿州刘崇俊卒以濠州观察使刘彦贞为清淮军节度使侍衞诸军都虞郭全义出为濠州观察使以刘崇俊子范为滁州刺史建州之役府库中耗民不堪命故李仁达刘従効皆羁縻而已至是诸将请讨之不许宋齐丘荐陈觉为福建路宣谕使説仁达入觐不従觉还至建安矫制发建汀抚信之师及防戍之兵掩其不意径至城下时魏岑安抚漳泉闻觉起兵亦擅兵应觉帝大怒冯延己等为言兵业行不可止乃以王崇文为招讨使王建封为副使益兵以会之冯延鲁为南面监军使魏岑为东面监军使陈觉为诸军监军使仁达送欵于吴越吴越以兵三万应之觉等争功进退不相应延鲁及吴越战延鲁败绩诸军皆溃帝怒遣使者鎻觉延鲁至金陵而冯延己为宰相宋齐丘亦预三公稍觧之贠外郎韩熈载諌曰臣观觉等罪不容诛但齐丘延己内为陈请所以得全且擅兴者不罪则疆塲生事防师者获存则行阵觧体请行显戮以重军威帝曰齐丘延己有自咎之表无请赦之辞觉等五木被体一家狼藉永不録用与死何殊乃流觉蕲州流延鲁舒州齐丘恶之贬熈载和州司马冬十有二月壬戌契丹及晋师战于中渡晋师败绩丙寅杜重威李守贞以王师降于契丹癸酉张彦泽引蕃骑防京师彦泽剽刼屠害甚众晋帝奉表纳玺于辽主【以其失利势故不书天子】是嵗中原无主宻州刺史皇甫晖青州刺史王建及防淮诸戍皆来降方且疲兵东南不暇北顾冯延己延鲁魏岑陈觉皆以奸囘得用人情不平旣流延鲁及觉而延己为相岑亦居近宻于是御史中丞江文蔚防其罪曰二凶虽去未称民情四罪尽除方明国典帝大怒贬文蔚江州司士防军亦罢延己为太子少傅岑为太子洗马漳州禆将林赞尧杀监军周承义以叛讨平之以泉州禆将董思安为漳州刺史思安辞以父名章命改漳州为南州副使刘从愿杀思安自领州事南州复为漳州
南唐书卷二
钦定四库全书

[book_title]南唐书卷三
宋　马令　撰
嗣主书第三
五年春正月晋帝举族出封丘门辽主次于京城北不见帝【辽不与之见也犹书曰京城者甚辽之恶也】文武百官素服纱防俯伏俟罪辽主命起之亲加慰抚遂入都城据大内【改京师为都城晋无君也】己丑斩张彦泽于东市【以其剽刧之罪】庚寅洛京留守景延广自扼其喉死辛夘辽废晋帝为光禄大夫检校太尉封负义侯黄龙府安置【此中原之事悉书者以下文使来告故也】辽使来告曰晋少主逆命背约自贻废黜吾主欲与唐继先世之好将册命唐为中原主帝命近臣对曰唐守江淮社稷已固与梁宋阻隔若尔主不忘先好惠锡行人受赐多矣其他不敢拜命之辱遣兵部侍郎贾潭报聘帝叹曰闽役惫矣其能抗衡中原乎以齐王景遂为太弟燕王景达为元帅改封齐王元子南昌王冀为副元帅封燕王依前东都留守安乐公茂为侍衞诸军都虞二月丁巳朔辽改晋都为大辽国肆眚改元防同【犹谓之晋都者汉未立也不谓之京师者中原无主也不书赦不与辽赦中国也】辛未汉帝即位【天子即位易代则书】改晋开运四年为天福十二年【中原改元不书此书防同非常也汉称天福十二年亦非常也】三月宣州徐知证卒夏四月丙子太白昼见以皇甫晖为神衞军都虞秋八月以太傅宋齐丘为镇南军节度使周宗为宁国军节度使钱佐卒保袭位冬十有一月壬子雨木冰辛酉雨木冰癸酉雨木冰十有二月越人胡进思废其君倧囚于义和院钱俶入是嵗马希范卒希广袭位
六年春正月越人立俶迁倧于东府丁丑天子崩【汉高祖】以太子少傅冯延己为昭武军节度使夏四月庐州周邺卒五月葬楚文昭王葬吴越忠献王【越乱故缓】六月庚寅朔日有食之秋汉伐河中围李守贞守贞遣从事朱元李平奉表来乞师以润州李金全为西面行营招抚使寿州刘彦贞为副谏议大夫查文徽为监军使兵部侍郎魏岑为防淮廵抚使闻河中平遽班师冬十有一月高从诲卒保庸嗣位葬南平文献王
七年春正月淮北诸盗来附以神武都虞皇甫晖禆将张峦萧处恭帅师出海泗诸郡以右散骑常侍张义方为监军使纳贼帅咸师朗以归二月以中书舍人严续为奉化军节度使以江州贾崇为神武统军侍衞诸军都指挥使夏四月壬申太白昼见赠故庐山江梦孙国子司业六月癸酉朔日有食之秋七月杀天威统军都虞王建封八月以建州王崇文镇庐州以谏议大夫查文徽为永安军节度使留后冬十有二月日晕三重
八年春正月诏曰春秋日食地震星孛木冰可谓甚矣比者灾异仍多岂人君不德以召之耶抑亦天心之仁爱而谴告之也朕甚惕焉曩者兵连闽粤武夫悍将不喻朕意而务为穷黩以至父征子饷上违天意下夺农时咎将谁执在予一人其大赦境内穷民无告者大赐粟帛二月以东都留守燕王冀为润宣二州大都督镇京口宣州周宗为东都留守福州许言吴越戍兵乱杀李仁逹而遁遣人告急于境建州节度使查文徽【以兴兵故书使】剑州刺史陈诲以舟师应之文徽留诲屯江口进至西门伏兵发文徽被执诲与越人战大败之获其将马先进叶仁安等归于建康帝送先进等还越越亦归文徽夏四月以剑州刺史陈诲为永安军节度使秋七月冬十有一月甲子朔日有食之乙酉天子崩【汉隠帝】楚朗州节度使马希蕚遣使来乞师遂以楚州屯兵攻潭州杀希广杖其妻死于市左右用事者皆脔割之希蕚自称楚王边镐统信州屯兵以觇楚十有二月汉将郭威领大军北征壬子次澶州何福进率壮士拥威为天子【书此以见中原治乱】
九年春正月周帝即位刘旻称帝于太原【以其曲在周故不曰僣】初契丹犯河南晋帝北迁韩熈载上书曰陛下有经营天下之志当在今时若辽主遁归中原有土安辑稍定则未可图也时以连兵南闽至此方议北师熈载又上书曰郭氏奸雄虽有国日浅而为理已固兵若轻举非独无成亦且有害乃命李金全耀兵于淮上而止夏四月秋七月乐安公茂卒冬十月楚人徐威陈迁鲁公绾陆孟俊执其君马希蕚囚于衡山立王子希崇十有一月楚人廖偃等招合蛮獠复立希蕚为楚王楚国大乱边镐以信州屯兵出宜春讨长沙破其军于龙回关徐威等以希崇降希蕚亦送欵于镐镐尽迁马氏之族于金陵以希蕚为洪州大都督封楚王希崇为舒州节度使以边镐为湖南节度使鄂州刘仁赡以舟师趋岳州岳州降以将军宋德权为岳州刺史以客省引进使任镐为监军使以马光恵为朗州节度使留后宋齐丘拜太师固辞复为太傅
十年春正月分洪州高安县置筠州割清江万载上臯属焉以湖南行营粮料使王绍顔为刺史三月以抚州冯延己为左仆射平章事右仆射孙晟守本官平章事润州徐连中书侍郎平章事夏四月丙戌日有食之五月司徒致仕李建勲卒秋刘晟取桂管将军张峦争之不克朗州裨将刘言执留后马光惠送建康言自领州事遣李建期屯益阳将讨刘言而楚地新定府库空虚宰相冯延己以克楚为功不欲取费于国乃重敛其民以给军边镐不能镇抚楚人皆怨帝亦恶之谓冯延己孙晟曰湖湘之役楚民厌乱求息肩于我今欲罢桂阳之师解益阳之戍即授刘言以节钺使自安辑其民吾亦得惠养湘衡之地如是则逺迩完实二蕃在吾度内尔公等亟行之无为后悔孙晟即欲奉行延己曰吾以偏师克全楚天下惊动今三分丧二何以为功遂稽其命未几刘言遣王进逵破益阳杀建期等乗胜攻长沙边镐遁归所在屯戍相继散走独张峦全师而还且战且行取资于道岳州刺史宋德权监军使任镐皆弃城走帝大怒削边镐官流饶州戮宋德权任镐于大社斩禆将申洪泰尹建于都门外以张峦为信州刺史延己等自劾起之孙晟请罪不已乃罢为右仆射冬十有二月洪州大都督马希蕚入觐留建康弗遣
十有一年春二月周行冯据潭州三月建康大火逾月庐舍营署殆尽夏五月以太傅宋齐丘为镇南军节度使秋七月以鄂州刘仁赡为神武统军侍衞都指挥使以濠州观察使何敬洙为武清军节度使大蝗八月不雨冬十月筑楚州白水塘以漑田命州县陂塘堙废者修复之十有二月木氷
十有二年春正月大星坠于东北声如雷兖州节度使慕容彦超遣使来乞师以拒周出兵数千至淮北【不书将校旧史失之】为周师所败俘其将校于京师天子平彦超释唐俘谕之曰归语尔主朕诛逆命何苦来援帝亦悔之汉末遣使潭州市茶会边镐平马氏例俘于金陵由是引对慰劳以上茗万斤遣之壬辰天子崩【周太祖】自前年八月不雨至于三月民大饥疫死者大半下令郡县煑粥以食之刘旻乞师于契丹以寇潞州天子亲行大败之休兵潞州大飨将士斩败将樊受能等七十余人军威大振进围太原遣符彦卿史彦超等北控圻口以断契丹援路彦卿等败绩彦超战没天子遽班师【书以见世宗威畧为明年伐我张本】夏五月丁亥月重轮秋七月契丹使其舅来聘升元中宋齐丘选宫嫔杂以珠贝罗绮泛海北通契丹欲赖之以复中原而辽使至则厚币遣还迨至淮北辄使人刺之复遣使防海赍琛寳以报聘辽意晋人杀其使数犯中原至是馆辽使于清风驿夜醼更衣盗斩其首契丹自此不至葢中原间之也冬十月
十有三年春二月以门下侍郎严续守夲官平章事夏四月以寿州刘彦贞为神武统军侍衞诸军都指挥使以刘仁赡为清淮军节度使三月周伐蜀秋七月蜀使来聘冬十月东都留守周宗乞罢镇诏曰崧岳降灵诞生良弼佐我先朝施及朕躬尚赖保厘底于成绩而遽尔请罢岂朕不德不能优礼勲旧而致然也昔萧何守巴蜀而高祖无西顾之患冦恂守河内而光武无分民之嫌今任公以何恂之事宜强饭扶力以副朕意于嘻国之安危惟兹淮甸慎始成终非公而谁所请宜不允宗以老病三表乃许守司徒致仕以中书舍人冯延鲁为工部侍郎东都留守以侍衞诸军都虞贾崇为东都屯营使十有一月周师来伐李谷为都部署攻寿州帝召洪州宋齐丘还都齐丘请徴诸郡兵屯于淮泗以禆将有才畧者主之声言偏师敌人不测其实必难轻进春水时至粮道阻隔悬军日久自当遁去然后遣使请平彼必乐从议者不同遂止刘彦贞督兵以抗周师江州皇甫晖帅师为援李谷退屯正阳天子命李重进为奇兵以要彦贞彦贞追谷至正阳重进与谷腹背击之彦贞大败死于阵诸军皆溃张全约以其众奔寿春自杨氏王吴淮甸之人不识干戈者二十余年及彦贞败民皆恟惧帝欲亲拒周师中书舍人乔匡舜极谏贬匡舜临川亲行之议亦寝天子先诏钱俶攻常宣二州以挠我师于是吴越伺间攻常州刺史赵仁泽被执将军柴克宏救常州大败越人斩首千余级获其将吏数十人皆斩于京口拜克宏奉化军节度使天子营于淝水之阳徙正阳桥于蔡下林仁肇皇甫晖争之不胜晖走滁州天兵追杀之【以周师为天兵太祖主兵故也】遂下滁州帝恶之遣泗州牙将王知朗至滁州称唐皇帝奉书愿効贡赋陈兄弟之礼天子不答东都留守冯延鲁光州刺史张绍舒州刺史周祚泰州刺史方纳皆弃城走延鲁削髪伪为僧遁归周人执之蕲州禆将李福杀其刺史王承隽降周帝益恶之始改名景以避周庙讳遣翰林学士钟谟文理院学士李德明奉表称臣献犒军牛五百头酒二千石金银罗绮数千请割寿濠泗楚光海六州以求罢兵天子不报谟等皆留行在分兵袭下杨泰帝遣人懐蜡丸书走契丹求救为边将所执光州刺史张承翰降周天子至淮南下诏安抚杨氏之后帝闻之命园苑使尹延范自泰州徙让皇一族于京口延范杀其子弟六十余人以其妇女渡江周先锋使刘重进得其玉砚玛瑙碗翡翠瓶以献周杨氏遂絶帝骂曰小人以不义之名累我腰斩延范归之以专杀之罪
南唐书卷三
钦定四库全书

[book_title]南唐书卷四
宋　马令　撰
嗣主书第四
十有四年春正月遣司空孙晟礼部侍郎王崇质奉表于周辞益卑服削去帝号天子犹不答留晟等弗遣钟谟请归取表尽献江北之地天子许之遣崇质德明还始赐江南书曰自有唐失御天歩多艰六纪于兹分鼎峙自为声教各擅蒸黎交结四夷凭陵上国华风不竞否运所钟凡百有心孰不兴愤朕擅一百州之富庶握三十万之甲兵农战交修士卒乐用茍不能恢复内地申画边疆便议班旋直同戏剧至于削去尊称愿输臣节孙权事魏萧詧奉周古也虽然今则不取但存帝号何爽嵗寒傥坚事大之心必不迫人于险德明等归盛称周天子英武帝尤恶之宋齐丘陈觉等皆以割地无益而德明卖国以圗利帝怒斩德明二月遣元帅景达帅师应寿春陈觉为监军使拜边镐为大将许文缜副之中书舍人韩熈载上疏请罢监军使不报司徒致仕周宗卒三月江州柴克宏卒诸郡屯田相率起义以农器为兵襞帋为铠处处保聚号曰甲军周师苦之景达等趋寿州其将朱元李平唐进克复舒蕲泰三州夏大雨周师在杨滁和者皆却诸将请要其险隘击之宋齐丘曰击之怨深不若纵之以为德诫诸将闭壁不得要战周师皆集于寿州故诸州虽复而寿春之围益固天子驻于涡口犹欲再幸杨州宰相范质以师老泣谏乃班师以李重进攻庐州向训守杨州训请弃杨州并力以攻寿春乃封府库付主者遣淮南旧将按巡城中秋毫不犯而去淮人大悦皆负糗粮以送周师秋七月杨光滁和复归于我冬十有一月周杀我行人孙晟十有五年春元帅景达命其将朱元等屯紫金山筑甬道以饷寿州二月天子复来伐徙下蔡桥于涡口为镇淮军筑二城以夹淮周师连破紫金山诸寨监军陈觉乞罢朱元帝遣大将杨守忠代元且召之元愤怒叛降周诸军皆溃许文缜边镐被擒景达以州兵奔还金陵三月丁未刘仁赡病且死其副孙羽等以寿州降仁赡病卒夏四月己巳天子班师乱兵焚杨州民皆徙江南秋七月冬十月天子复来伐围濠州刺史郭廷谓降周泗州守将范再遇叛降周【廷谓不书叛者力不支也】泰州亦溃周师歩骑数万水陆齐进军士作檀来之歌声闻数十里【檀来者但来也北人语音】十月二月天子驻于楚州城北
十有六年春正月大赦改元交泰周师攻楚州守将张彦能郑昭业城守益坚城壊彦能昭业战死周人屠其城而戍之丁未海州溃壬辰静海军溃周人尽得海泰杨楚之地丁卯周人次杨州癸酉次州三月壬午朔次泰州丁亥复次杨州辛夘遂幸迎銮以临大江【周自屠楚州贬书人其后驻幸皆书次至迎銮复书幸不泯其实也】时杨泰滁和寿濠泗光海等州已为周得乃遣陈觉奉表献庐舒蕲黄画江以为界天子许之赐书曰皇帝防问江南国主劳其良苦而已【四年而后克亦已惫矣】夏五月下令去帝号称国主奉周正朔以交泰元年为显德五年钟谟遇延鲁至自京师国主复遣谟等奉表拜成且请位【始降号称国主位不曰乎某人者景迁为太弟时未定也】天子优诏劳安之位之意遂止以谟为礼部侍郎延鲁户部侍郎以行营应援使林仁肇为浙西节度使前庐州孙汉威为奉化军节度使赠刘仁赡太师追封衞玉孙晟太傅追封鲁国公刘彦贞中书令张彦能侍中其余士死国难者追赠有差秋泉州刘従効奉表贡于京师天子不纳冬十月礼部侍郎常梦锡卒十有二月流陈觉于饶州流李徴古于洪州皆杀之放宋齐丘于青阳太弟景迁固请归藩于是以长子冀为太子以景迁为洪州大都督封晋王齐王景达为抚州大都督信王景逷为百胜军节度使升元初括定民赋每正苗一斛别输三斗于官廪授盐二斤谓之盐米至是淮甸盐场皆入于周遂不支盐而输米如初以为定式显德六年春正月宋齐丘缢死于青阳夏晋王景遂卒秋七月钟谟请铸大钱以一当十文曰永通泉货以信州刺史张峦为天德军使九月太子冀卒初丹阳古铭曰天子冀州人以冀应之未几卒识者谓冀州赵地也明年皇朝受命之符尔次子従嘉封吴王居东宫钟谟曰従嘉轻肆请立纪国公従善国主怒贬谟为国子司业立从嘉为太子天子使人谓国主曰吾与汝大义已定终虑后世不汝容可及吾世修城隍治要害为子孙计国主因营缉诸城谋迁都于洪州曰建康与敌境隔江而已又在下流敌兵若至闭门自守借使外诸侯能救国难即为刘裕陈霸先尔今吾徙豫章据上流而制根本上策也羣臣多不欲惟枢宻使唐镐赞成之夏六月荧惑守心光芒相射癸巳天子崩【周世宗】秋七月升洪州为南昌建南都冬十月流钟谟于饶州赐死贬张峦为宣州副使杀之十有二月罢铸大钱明年周亡编年之法絶笔于周亡者清风发而羣隂伏理固然也虽然无所述而遂泯其实则何以着李氏之罪故名器服物庆赏刑威直书其僭将以正其罪尔
建隆元年臣属于皇朝夏四月太子太傅冯延己卒是歳李重进使来乞师拒之遣冯延鲁入贡以闻二年春以世子従嘉监国国主如南都所过慰劳守宰存问高年疾苦防齐王景达于庐山歴览胜境与従臣谭宴浃日而去三月至南都以何洙为奉化军节度使【敬洙去敬字避皇朝讳】豫章迫隘宫府营署皆不能容羣臣日夕思归国主悔怒唐镐慙惧发疡卒六月国主殂于南都年四十有六在位十有九年秋七月国主之丧至自豫章羣臣请殡别宫世子手札不许辞甚哀切【书世子手札未即位也见后主书】乃殡于万寿殿遣使入朝乞追复帝号太祖皇帝许之諡眀道崇德文宣孝皇帝葬顺陵庙号元宗【先谥而后书葬者因其请号顺文势也徐曰嗣主工笔札善骑射宾礼大臣敦睦九族毎闻臣民不获其所者辄谘嗟伤悯形于顔色随加救疗居处御服节俭得中初立有经营四方之志邪臣阿谄职为厉阶晚歳悔之已不及矣少有至性仍懐高世之量始出閤即命于庐山瀑布前构书斋为他日终焉之计及迫于绍袭遂舍为开先精舍常患民间侈靡第宅衣服咸为节制驱惰游之人率归农业及大渐之际羣鹤翔于空双龙据殿屋遂奄然而化】呜呼甚哉守成之难也非特守之难而授之者尤难非授之难而知其可受者为难商有天下成汤作之太甲守之而中有不之忧向非阿衡之佐则求其思庸之复也难矣周有天下武王作之成王守之而中有流言之变向非周公征之则求其凫鹥之雅也亦难矣以唐太宗之丰功大业一正天下建不拔之基而晋王之立杀父之臣失父之政卒至于大乱矧不及于太宗者乎元宗即位一十九年有经营四方之志约已慎刑勤政如一向非任用羣小屏弃忠良国用不殚于闽楚师旅不弃于淮甸则庶几完成之君也志有之曰杨者易生之木也一人植之十人拔之无生杨矣以新造之唐而守之非道不几乎朝莳而夕揠其亡也不旋踵故周世宗以衰世之锋一鼓而十四州之地掇如也悲夫
南唐书卷四
钦定四库全书

[book_title]南唐书卷五
宋　马令　撰
后主书第五
呜呼春秋之时君薨明年正月公即位自桓公始宣成而下未尝革也昭公薨于干侯定公于明年夏六月戊辰即位者其故何哉盖非常之变起于不可测非常之礼行于不得已古之人观防通以应世则处非常之变用非常之礼者皆礼经之所不得而考也义起于情而已矣且诸侯薨于路寝而昭公客死于干侯者非常之变起于不测也嗣君释冕反丧而定公即位于明年六月者非常之礼行于不得已也元宗殂于豫章后主留守建康必待丧还旣殡而后即位其偶合于定昭之事乎且圣人制礼立天下之大经为天下之大防也情伪之变无穷而礼之所载有常以有常之礼御无穷之变则亦随其宜而已矣故礼不尽而义有余则礼以义起义不足而礼有余则义以礼达君子遭变乱而无旷于礼者在审其义尔大丧礼之大典礼经载之详矣而曾子之所问者礼经有所不及也变礼之不测曾子问载之详矣而国君薨于外世子立于内者曾子问有所不及也非趋时而合义其孰能与于此哉
德虽不竞孰匪天亡日月俱照爝火销光作后主书后主名煜字重光初名従嘉元宗第六子也少而聦慧善属文工书画初封安定郡公淮上兵起为神武军都虞防淮巡抚使累迁诸衞大军诸道副元帅封郑王太子冀卒四兄皆早亡以次为嗣改王吴拜尚书令知政事建隆二年元宗南迁立煜为太子监国六月元宗殂于豫章七月丧还建康太子即位尊母钟氏为太后太后父名太章故改号圣尊后妃周氏为国后封弟従善为韩王南都留守従益邓王従谦宜春王従度昭平郡公従信文阳郡公以右仆射严续为司空依前平章事大赦境内文武进位有差罢诸路屯田使委所属令佐与常赋俱征【初南唐屯田置使专掌至此罢其使而屯田佃民絶公吏之挠】八月鄂州王崇文卒以南郊巡检使黄延谦为武清军节度使留后冬十月以南都留守韩王従善为司徒兼侍中诸道兵马副元帅以邓王从益为司空南都留守下令诸司无职事官四品以下至九品日二贠待制于内殿泉州刘従効遣其子绍基来贡三年刘従効卒州人立其次子绍镃为留后绍基未还统军使陈洪进执绍镃并其族送于金陵推立其副张汉思汉思老不任事洪进逐之自称留后国主即以洪进为清源军节度使以绍基为殿直军都虞绍镃为监门衞中郎将句容尉张秘上言为理之要词甚激切国主手批慰喻召为监察御史以神武统军秋七月建州陈诲卒礼部尚书潘承祐卒以江州何洙为左武衞上将军封芮国公以宣州朱业镇江州以神武统军林仁肇为宁国军节度使干德元年夏左武衞上将军何洙卒秋七月以兵部尚书游简言知尚书省迁右仆射是歳南平高继冲归于京师国除初金陵台阁殿庭皆用鸱吻自干德后朝廷使至则去之使还复用二年春正月始用铁钱以铁钱使户部侍郎韩熈载为兵部侍郎勤政殿学士初烈祖将殂谓元宗曰德昌宫泉布亿万缗以给军用吾死善修邻好北方有事不可失也及元宗即位兵屡起德昌泉布既竭遂铸唐国钱其文曰唐国通寳又铸大唐通寳与唐国钱通用数年渐弊百姓盗铸极为轻小保大末兵窘财乏钟谟改铸大钱以一当十文曰永通泉货径寸七分重十八铢字八分书背面匀好皆有周郭谟诛遂废至是有铁钱之议每十钱以铁钱六杂铜钱四既而不用铜钱民间但以铁钱贸易物价增涌民复盗铸颇多芒刺不及官场圎净虽重其法犯者益众至末年铜钱一当铁钱十礼部侍郎汤悦上言泉布屡变乱之招也且豪民富商不保其赀则日益思乱累数百言不报夏鄂州黄延谦卒以宣州林仁肇代九月封长子仲寓清源公次子仲宣宣城公冬十月仲宣卒追封岐王十有一月国后周氏殂三年春葬昭惠后于懿陵蜀孟昶俘于京师国除以江州朱业为神武统军侍衞都军使以虔州留后柴克贞为奉化军节度使夏以司空平章事严续镇润州秋九月圣尊后钟氏殂召南都留守邓王従益还都以鄂州林仁肇为南都留守南昌尹葬光穆皇后于顺陵【朝廷许元宗追复帝号故钟氏称皇后】四年夏五月以吉州刺史杨守忠为武清军节度使留后秋一月神武统军朱业卒十有二月润州严续卒五年春命两省侍郎谏议大夫给事中中书舍人集贤勤政殿学士分夕于光政殿宿直国主引与谭论或至夜分开寳元年夏江王景逷卒冬十有一月纳后周氏昭惠之母弟也二年春以左仆射游简言兼门下侍郎平章事夏简言卒以礼部侍郎汤悦为门下侍郎平章事知制诰张洎上疏曰悦非经纶之才不宜处钧衡之地国主以悦文学旧臣特加奨用乃罢洎职冬较猎于青龙山还憇大理寺亲録囚徒原贷甚众韩熈载奏狱讼有司之事囹圄之中非车驾所至请捐内帑钱三百万充军资库用国主従之曰绳愆纠谬其熈载之谓乎天子诏国主谕南汉称臣刘鋹怒执我行人龚慎仪三年中书侍郎韩熈载卒赠平章事命境内崇修佛寺又于禁中广署僧尼精舍多聚徒众国主与后顶僧伽帽衣袈裟诵佛经拜跪顿颡至为瘤赘由是建康城中僧徒迨至数千给廪米缗帛以供之四年春刘鋹俘于京师国除夏四月齐王景达卒遣弟韩王従善入朝留于京师授泰宁军节度使国主表求従善还国不许自従善不还四时宴防皆罢登高赋文以见意曰原有鸰兮相従飞嗟嗟季兮不来归常怏怏以国蹙为忧冬有商人上宻事请往江陵窃烧皇朝战舰国主惧事泄不听商人遁去五年春皇朝屯师汉阳鄂州杨守忠以闻人心大恟乃贬损制度下书称教改中书门下省为左右内侍府尚书省为司防府御史台为司宪府翰林为文馆枢宻院为光政院降封韩王従善为南楚国公邓王従益为江国公吉王従谦为鄂国公其余官号多有改易殿庭始去鸱吻每遇皇朝使至国主衣紫袍备藩臣礼使退服御如初六年春皇朝使中书舍人卢多逊来聘国主愿受封拜不许洪州林仁肇卒冬中书舍人潘佑荐衞尉卿李平判司农寺又荐平知司防府羣情纷纷以为朋党佑上书极言时政凡七章不止有家国隂隂如日将暮之辞国主恶之乃収平下大理自缢妻子徙饶州次収佑佑自刭母及妻子徙虔州七年皇朝使閤门使梁逈来聘従容谓国主曰今歳国家有柴燎之礼当入助祭国主唯唯不答秋中书舍人李穆赍诏曰朕以仲冬有事于圆丘思与卿同阅牺牲国主辞以疾穆反命遂决进取九月王师自荆湖直趋池州池州主将戈彦弃城走遂克池州进军当涂将军张温郑彦华杜真相继败绩下教去开寳年号公私牍籍称甲戌歳江南自周世宗后不复用兵仅二十年老将已死主兵者皆新进少年以功名自负辄抗王师闻兵兴踊跃言利害者日有十数及遇辍败北中外夺气戒严城守国主遣徐铉周惟简奉表乞缓师不答王师进屯建业城南十里时虽下池州及姑熟余郡皆未奉命粮道阻隔樊若水请于采石系浮桥以利转挽每歳大江春夏暴涨谓之黄花水及王师至水皆退小故识者知其有天命焉吴越围常州军使余成礼刧刺史禹万诚以降吴越进围京口议者以京口要害之地当得良将守之乃拜亲吏刘澄镇海军节度使留后以凌波军都虞卢绛为援澄已懐向背因说绛还金陵而自率将吏降越袁州萍乡制置使刘茂忠破潭师于境内拜茂忠袁州刺史八年春阅民为师徒升元初均量民田以定科赋自二缗以上出一卒号义师中有别籍分居又出一卒号新拟生军民有新置物产者亦出一卒号新拟军又于客户内有三丁者抽一卒谓之围军后改为拔山军使物力户为帅以统之保大中许郡县村社竞渡每歳端午官给防段俾两两较其迟速胜者加以银椀谓之打标舟子皆籍其名至是尽搜为卒谓之凌波军又率民间佣奴赘婿谓之义勇军又募豪民能自备缗帛兵器招集无赖亾命谓之自在军又括百姓自老弱外能被坚执鋭者谓之排门军并屯田白甲之凡一十三等皆使扞敌守把夏诛神衞统军诸军都虞皇甫继勲秋洪州节度使朱令赟将兵一十五万屯浔阳湖口与诸将议曰令若前进而王师反据我后则上江阻隔退乏粮道亟为虏矣乃以书招南郡留守刘克贞代镇湖口克贞以病留令赟亦未进国主累促之令赟以长筏大舰帅水陆诸军至虎蹲洲与王师遇舟筏俱焚令赟死余众皆溃金陵受围经歳城中斗米者相救借自润州降后不闻外信或云令赟已败国主犹意其不实冬百姓疫死士卒乏食訹云大军决以十有一月乙未破城国主议遣其子清源公仲防出通降欵左右以谓坚垒如此天象无变岂可计日取降是日城果陷宫中圗籍万卷尤多钟王墨迹国主尝谓所幸寳仪黄氏曰此皆累世保惜城若不守尔可焚之无使散逸及城防文籍尽炀光政使陈乔曰吾当大政使国家致此非死无以谢乃自缢死诸将战没者犹数十人升元寺阁崇构因山为基高可十丈平旦阁影半江梁时为瓦棺阁至南唐民俗犹因其名士大夫暨豪民富商之家美女少妇避难于其上迨数百人越兵举火焚之哭声动天一旦而烬大将曹彬整军成列至其宫门门开国主跪拜纳降彬答拜为之尽礼先是宫中预积薪煜誓言社稷失守当携血属赴火【既降无国主之号故书名】旣见彬彬谕以归朝俸禄有限费用日广当厚自赍装一归有司之籍即无及矣遣煜入治装禆将梁逈田钦祚力争以谓茍有不虞咎将谁执彬笑而不答逈等固谏彬曰彼能出降安能死乎翌日治舟彬遣健卒五百人为津致辎重登舟一卒负笼下道旋彬立斩之负担者防敢蹉跌煜以藏中黄金分遗近臣办装张佖得金二百两诣彬自陈不受请奏其事彬以金输官而不以闻煜举族冐雨乗舟百司官属仅千艘煜渡中江望石城泣下自赋诗云江南江北旧家郷三十年来梦一场吴苑宫闱今冷落广陵台殿已荒凉云笼逺岫愁千片雨打归舟泪万行兄弟四人三百口不堪闲坐细思量至汴口登普光寺擎拳赞念久之散施缗帛甚众九年春俘至京师封遗命侯授左千牛衞上将军太宗皇帝登极改封陇西公太平兴国三年公病【书公者皇朝所封也】命翰林医官视疾中使慰谕者数四翌日薨在伪位十有五年年四十二追封吴王以王礼葬洛京之北邙山江南人闻之巷哭设斋王着杂説百篇时人以为可继典论又妙于音律旧曲有念家山王亲演为念家山破其声焦杀而其名不祥乃败徴也【复书王者皇朝追封也徐铉曰嗣主诸子皆孝而后主特甚敦睦亲族亦无不至唯以好生富民为务常欲羣臣和于朝不欲闻人过章疏有纠谪稍讦者皆寝不报酷好古道而国削势弱羣臣多守常充位不克如意叹曰天卞无周公仲尼吾道不可行也已刑法太寛亦无过此及大兵之际上下感恩故人无异志威令不素着故莫尽死力葢亦天授大宋非人谋所及也】呜呼隋文帝初辅政于周内有五王之难外罹尉迟回司马消难王谦之乱方是时指鹿逐兎未知适従武夫悍将谁无觊觎萧岿承武皇享国之长有席卷山南之势而区区敬慎不敢连衡回防者信其臣栁荘之言预知隋公之必兴故也矧乃蕞尔江南获覩真人之作而不为之退听其罪当如何哉李氏有国肇于天福盛于开运削于显德亡于开寳岂非有幸于乱世而不容于治世欤以周世宗之时削国降号稽首称藩其势固已蹙矣及属皇朝普天之下莫不翘首太平而犹窃土贼民十有六年外示柔服内懐僭伪岂非所谓逆命者哉及其计穷势迫身为亡虏犹有故国之思何大愚之不灵也若此【后主乐府词云故国梦初归觉来双泪垂又云小园昨夜又西风故国不堪翘首月明中皆思故国者也】
南唐书卷五
钦定四库全书

[book_title]南唐书卷六
宋　马令　撰
女宪第一
呜呼古之欲明明德于天下者先治其国欲治其国者先齐其家齐家之法在于女宪而女之所以为宪者毋倾城之哲也毋索家之言也究德性之厚原道化之本不过于以顺为事以贞为节而已顺贞以化天下何往不格哉是故观刑二女虞舜惟帝徽太姒西伯惟王帝王之德配天地而推其本始以言之必自于闺阃之近者凡以天下之本在国国之本在家故也易曰夫夫妇妇而家道正正家而天下定作女宪
先主元防皇后宋氏不知其世裔也幼为乱兵畧取义祖得之常置帐下防先主丧其正室义祖指宋氏谓先主曰是必有福今以乞女先主御之【不书蒸之者义祖首恶也】生嗣主及景迁景遂景达遂立为继室治内有法不茍言笑常以端严自持虽妾媵之间俨如宾客义祖死于建业知询等督先主奔赴先主欲往宋氏従容谏曰移孝为忠臣子之常况权重身危而輙罢所执何异太阿倒持柄不在我矣先主大悟因寝其行而命周宗赴金陵天祚二年封齐王妃先主受禅册命为皇后升元末先主服饵金石性多暴怒左右赖后以芘者甚众嗣主即位上册为皇太后每元宗朝太后言惟劳其良苦而已至于治理无一言及之常曰妇人预外事非国之福也保大三年殂葬永陵諡元恭
先主种氏不知其品秩也江西良家女性警悟通书计常靓糚去饰而态度闲雅宛若神仙初进入宫年甫十六久不得幸宋后数数荐引旣承恩宠服御辄亚于后而诸宫罕得进御及生江王景逷僭侈尤甚一日先主幸元子齐王宫遇其亲理乐器先主大怒切责数日种氏乗间言景逷才过齐王先主作色曰子之过父戒之常理也国家大计女子何预遂叱内臣捽庭下去簪珥幽于别宫数月命削髪为尼先主殂种氏泣曰人彘骨醉复见于此矣其后归景逷宫宋太后屡欲甘心赖元宗保全之竟以寿终【每于后不书妖艶而于嫔御详言之】
嗣主光穆皇后钟氏虔州刺史太章之女太章初为禆将义祖用之以杀张颢旣而自大先主欲绳之义祖曰昔无太章吾族赤矣汝曹安所托乎今日富贵太章力也背之不可乃命以太章女配嗣主义主初见叹曰非此儿不敌此女嗣主起家自尚书郎至于将相钟氏始封县君累加国夫人升元中封齐王妃嗣主即位册为皇后少长富贵不事玩好副笄大练淡如也旣居大位歳时赐予必先诸姒然后及中宫以故嗣主乐推诸弟而终无间言者后勉之为多淮上兵起国歩多艰后亦损常膳不举乐者数月后主即位册为太后以父为太章故号圣尊后干德三年圣尊后殂葬顺陵諡光穆呜呼南唐建国始僭皇后之号及其衰削犹有国后之称至于六宫品秩虽无所考而内夫人之品保仪之秩各因事见其余名号僭拟天子亦可知矣
后主昭惠后周氏小字娥皇大司徒宗之女甫十九歳归于王宫通书史善音律尤工琵琶元宗赏其艺取所御琵琶时谓之烧槽者赐焉烧槽之説即蔡邕焦桐之义或谓熖材而斵之或谓因而存之元宗南幸豫章诏音存问以令妇称后主即位册为国后后虽在妙龄妇顺母仪宛如老成唐之盛时霓裳羽衣最为大曲罹乱瞽师旷职其音遂絶后主独得其谱乐工曹生亦善琵琶按谱粗得其声而未尽善也后辄变易讹谬颇去洼淫繁手新音清越可听后主尝演念家山旧曲后复作邀醉舞恨来迟新破皆行于时中书舍人徐闻霓裳羽衣曰法曲终慢而此声太急何耶曹生曰其本实慢而宫中有人易之然非吉徴也嵗余周后子母继死后主国歩浸微音之所起实由人心而啴缓噍杀治乱应之岂虚言乎后生三子皆秀嶷其季仲宣僄宁清峻后尤钟爱自鞠视之后既病仲宣甫四歳保育于别院忽遘暴疾数日卒后闻之哀号颠仆遂致大渐后主朝夕视食药非亲尝不进衣不解带者累夕后虽病亟爽迈如常谓后主曰婢子多幸托质君门冐宠乗华凡十载矣女子之荣莫过于此所不足者子殇身殁无以报德遂以元宗所赐琵琶及常臂玉环亲遗后主又自为书请薄葬越三日沐浴正衣糚自内含玉殂于瑶光殿之西室时干德二年十一月甲戌也享年二十九眀年正月壬午迁灵柩于园寝后主哀苦骨立杖而后起【讥之也何讥尔钟太后在故也】自为诔曰天长地久嗟嗟蒸民嗜欲既胜悲叹纠纷縁情攸宅触事来津赀盈世逸乐尠愁殷沉乌逞兎茂夏凋春年弥念旷得故亡新阙景頽岸世阅川奔外物交感犹伤昔人诡梦高唐诞夸洛浦搆屈平虚亦悯终古况我心摧兴哀有地苍苍何辜殱予伉俪窕难追不禄于世玉润珠融殒然破碎柔仪俊德孤映鲜双纎秾挺秀婉娈开扬艶不至冶慧或无伤盘绅奚诫慎肃惟常环佩爰节造次有章含颦发笑擢秀腾芳鬓云留鉴眼彩飞光情澜春媚爱语风香姿禀异金冶昭祥婉容无犯均教多方茫茫独逝舍我何乡昔我新婚燕尔情好媒无劳辞筮无违报归妹邀终咸爻协兆俛仰同心绸缪是道执子之手与子偕老今也如何不终往告呜呼哀哉志心既达孝爱克全殷勤柔握力沂危言遗情眄眄哀泪涟涟何为忍心览此哀编絶艶易凋连城易脆实曰能容壮心是醉信美堪餐朝饥是慰如何一旦同心旷世呜呼哀哉丰才富艺女也克肖采戏能奕碁逞妙媚动占相歌萦柔调兹鼗爰质奇器华翠虬一举红袖飞花情驰天降思栖云涯扬掩抑纎紧洪奢穷幽极致莫得徴瑕审音者仰止达乐者兴嗟曲演来迟破邀舞利拨迅手吟商逞羽制革常调法移往度剪遏繁态蔼成新矩霓裳旧曲韬音沦世失味齐音犹伤孔氏故国遗声忍乎湮坠我稽其美尔扬其秘程度余律重新雅制非子而谁诚吾有今也则亡永従遐逝呜呼哀哉该兹硕美郁此芳风事传遐禩人难与同式瞻虚馆空寻所踪追悼良时心存目忆景旭雕甍风和绣额燕燕交音洋洋接色蝶乱落花雨晴寒食接辇穷欢是宴是息含桃荐实畏日流空林雕晩箨莲舞疎红烟轻丽服雪莹修容纎眉范月高髻凌风辑柔尔顔何乐靡従蝉响吟愁槐凋落怨四气穷哀萃此秋晏我心无忧物莫能乱尔清商艶尔醉盼情如何其式歌且宴寒生蕙幄雪舞兰堂珠笼暮卷金炉夕香丽尔渥丹婉尔清扬猒猒夜饮予何尔忘年去年来殊欢逸赏不足光隂先懐怅怏如何倐然已为畴曩呜呼哀哉孰谓逝者荏苒弥踈我思妹子永念犹初爱而不见我心燬如寒暑斯疚吾宁御诸呜呼哀哉万物无心风烟若故唯日唯月以隂以雨事则依然人乎何所悄悄房栊孰堪其处呜呼哀哉佳名镇在望月伤娥双眸永隔见镜无波皇皇望絶心如之何草树苍苍哀摧无际历歴前欢多多遗致丝竹声悄绮罗香杳想涣乎忉怛恍越乎憔悴呜呼哀哉歳云莫兮无相见期情瞀乱兮谁将因依维昔之时兮亦如此维今之心兮不如斯呜呼哀哉神之不仁兮敛怨为德既取我子兮又毁我室镜重轮兮何年兰袭香兮何日呜呼哀哉天漫漫兮愁云□空暧暧兮愁烟起娥眉寂寞兮闭佳城哀寝悲氛兮竟徒尔呜呼哀哉日月有时兮龟蓍旣许箫笳凄咽兮旂常是举龙輀一驾兮无来辕金屋千秋兮永无主呜呼哀哉木交枸兮风索索鸟相鸣兮飞翼翼吊孤影兮孰我哀私自怜兮痛无极呜呼哀哉应寤皆感兮何响不哀穷求弗获兮此心隳摧号无声兮何续神永逝兮长乖呜呼哀哉杳杳香魂茫茫天歩抆血抚榇邀子何所茍云路之可穷冀传情于方士呜呼哀哉每于花朝月夕无不伤懐如又见桐花发旧枝一楼烟雨暮凄凄凭栏惆怅人谁防不觉澘然泪眼低层城无复见娇姿佳节纒哀不自持空有当年旧烟月芙蓉池上哭娥眉皆因后作又尝与后移植梅花于瑶光殿之西及花时而后已殂因成诗见意曰殷勤移植地曲槛小栏边共约重芳日还忧不盛妍阻风开歩障乗月溉寒泉谁科花前后娥眉却不全此不特叙其幽思且以兴内助之艰难而不得与之同乐又云失却烟花主东君自不知清香更何用犹发去年枝此足以见光景于人无情而人于景物不可认而有之也悲夫至于书灵筵手巾云浮生苦憔悴壮歳失婵娟汗手遗香渍防眉染黛烟书琵琶背云侁自肩如削难胜数缕绦天香留鳯尾余暖在檀槽触物寓意如此初烈祖为刺史时后父宗给使左右及赞禅代尤为亲信元宗以宗为社稷元老故聘其女为吴王妃克相其夫显于诸子而身居国母可谓贤也陵曰懿陵諡昭惠方是时南唐虽去帝号而其余制度尚未减损如元宗之葬犹称皇帝故昭惠虽谓之国后而羣臣国人皆称曰皇后焉后主继室周后昭惠之母弟也警敏有才思神彩端静【二后之貌见周宗】昭惠感疾后常出入卧内而昭惠未之知也一日因立帐前昭惠惊曰妹在此耶后幼未识嫌疑即以实告曰既数日矣昭惠恶之返卧不复顾昭惠殂后未胜礼服待年宫中明年钟太后殂后主服防故中宫位号久而未正至开寳元年始议立后为国后南唐享国日浅而三世皆娶于藩邸故国主婚礼议者不一诏中书舍人徐知制诰潘佑与礼官防议曰婚礼吉不用乐佑以为今古不相沿袭固请用乐曰案古房乐无钟鼓佑曲引诗窕淑女钟鼔乐之则房乐宜有钟鼓后初见君后魏书有后先拜后起帝后拜先起之文因此以为夫妇之礼人伦之本承祖宗主祭祀请答拜佑以为王者婚礼不可与庶人同请不答拜又车服之制互有矛盾议久不决后主令文安郡公徐游评其是非时佑方宠用游希旨奏佑为是旣而游病疽戏谓人曰周孔亦有乎将纳采后主先令校鹅代白鴈被以文綉使防书侈靡不经如此及亲迎民庶观者或登屋极至有坠瓦而毙者后自昭惠殂常在禁中后主乐府词有幭歩香堦手提金缕鞋之多于外至纳后乃成礼而已翌日大醼羣臣韩熈载以下皆为诗以讽焉而后主不之谴归于京师去号位従夫之爵太平兴国三年陇西公薨周氏亦薨
后主保仪黄氏世为江夏人父守忠遇乱流徙湘湖事马氏为禆将马希蕚之难守忠死之边镐下湖南得黄氏甫数歳奇其貌内后宫后主即位选为保仪容态华丽冠絶当世顾眄颦笑无不妍姣其书学伎能皆出于天性后主虽属意防小周专房由是进御稀而品秩不加第以掌墨寳而已【墨宝书籍之】黄氏服勤降体以事小周故同时美女率多遇害而黄氏独不遭谴以其事之尽也初元宗后主皆妙于笔札博収古书有献者厚赏之宫中圗籍万卷尤多钟王墨迹皆系保仪所掌都城将防后主谓黄氏曰此皆吾所寳惜城若不守即焚之无使散逸及城防圗籍俱炀靡有遗者黄氏随后主俘至京师卒呜呼鲁文公成礼于齐春秋讥之谓其非婚姻之正也矧周氏御于宫中者数年然后以迎礼归之吁可怪哉周官九嫔世妇女御有德则充否则阙焉故无常数而又掌于冡宰则知先王之所以治内至正而尽礼也后世德不胜色肆情败度怨女以千数淫费以万计况乱世乎以烈祖之英杰尚困于种氏牝雊之徴几致家索元宗适丁兵革扰攘女谒之盛旧史不载观其乐府艶丽则天机亦浅矣后主二周抑又甚焉故予悉书之皆不免为春秋之罪人也
徐主义祖长女也性婣睦动循礼法尝偃蹇择配初义祖疑李德诚有贰志德诚不自安因使其子建勲入谒义祖义祖见之大惊曰有子如此非恶人也以主妻之烈祖受禅徐为郡公主建勲为宰相上章改时政许之建勲宻表曰制置大事若可以臣下请是以善归已以过归君也请宣中旨行之表未报而建勲命中书舍人草制给事中常梦锡奏建勲専造制书烈祖大怒欲罢建勲徐主入谓烈祖曰吾父在日兄不尝求儿与李郎耶何弃之速烈祖曰此国事也吾与李郎亲旧如故召入禁中慰喻久之建勲致政赐号钟山公徐主四时拜赐自称钟山老媪而不称所封郡国葢将有所激也元宗优容之先建勲卒
永兴公主烈祖女也烈祖为吴相秉政以女为吴世子琏妃及禅代宋齐丘请离其婚烈祖不许封永兴公主人每称为公主则流涕愤惋或问其故曰吾为妇而庙不血食可不悲乎诸兄恶之烈祖曰内夫家而外父家妇人之德也何罪之有乃以呉世子为中书令池州节度使琏卒主亦继卒吴人哀之
呜呼三代而下彤史详矣南唐载籍疏脱妇顺女宪不可得而书也老媪之称流涕之感其旨微哉
余洪妻郑氏洪事王延政为大将防南唐平建州郑氏有殊色为乱兵畧取禆将王建封逼之郑氏志不可夺刧以利刃亦不为屈建封嗜人肉而畧妇人百许人日杀一人以食引郑示之曰汝惧乎郑曰愿早充庖为幸多矣建封终不忍杀以献查文徽文徽见之曰国色也将以荐牀席郑大骂曰王师吊伐凡义夫节妇宜加旌赏以励风俗王司徒出于卒伍不识礼义且无足怪君侯知书为国大将当有表率羣下风化逺方乃欲加非礼于一妇人以逞其欲妾有死而已速杀为恵徽大慙下令城中召其夫付之
吴媛其先汴州浚仪人唐史臣兢之后也父志野义不食粱粟侨庐陵务德不曜媛生数歳口无戏言顺奉姆教宛如夙授豪民段生五十而无子因以礼聘之归段氏为继室生子朞月段生卒父母以其少而美俾移所天媛面自誓志不可夺抱孤婴以奉舅姑爨温凊皆躬为之教其子为成人而生业益厚韩熈载使江西録其清节云
南唐书卷六
<史部,载记类,马氏南唐书>
钦定四库全书

[book_title]南唐书卷七
宋　马令　撰
宗室第二
呜呼性有善恶法有赏刑弗可概论也汉鉴秦之弊而宗戚子弟茅土过制魏规汉之失而黄初之后宗戚虚封袭汉则善恶兼容沿魏则贤否并弃赏刑恶得而辨哉唐有天下子弟得预外任格则庸否则威故入为尚书九卿出为都督刺史间有人焉南唐宗室委任尤重岂沿唐之旧欤抑亦董之得其道欤葢天下分裂君无世臣臣无定主委任宗室犹愈于他人故也作宗室楚王景迁烈祖第二子元宗母弟也幼警悟读书一览辄不忘及长美姿仪风度和雅尚吴公主为驸马都尉而服用素俭不事华侈烈祖爱其纯谨大和三年烈祖出镇金陵以元宗为司徒平章事居中辅政宋齐丘每忌元宗欲自结于景迁乃荐陈觉为景迁教授以贾其声闻齐丘防决时政多为不法辄归过于元宗而盛称景迁之美烈祖于是召元宗至金陵授镇海军节度副使即以景迁为太保平章事代秉国政有夺嫡之渐此齐丘谋也所以然者以景迁幼懦他日得国授之已为元老易于窥窃烈祖觉之遂罢齐丘以为已副景迁犹摠大政天祚二年景迁病请以兄弟自代乃拜其弟景遂为门下侍郎防政事景迁卒葬饮马池之阳禅代之后诸子例封王爵保大初元宗改封诸弟追赠景迁楚王命江文蔚为碑以表其墓以其蚤死无子故后主亡国诗云兄弟四人三百口谓元宗景遂景达景逷也景迁不与焉
晋王景遂烈祖第三子元宗母弟也制行雅循有君子之风天祚二年景迁病不能辅政即以景遂为门下侍郎防政事【父子四人迭辅吴政政在李氏也】烈祖受禅封寿王让皇殂于丹阳景遂往督丧事望柩哀恸观者悦之元宗即位改王燕俄以景遂代储副固让不许遂立为太弟景遂因易字曰退身以示不处之志防摠政事时有献替间与朝士官属饮宴赋诗尝以玉杯行酒座客翫以为寳赞善张易乘醉掷之曰贵寳轻士殿下得无累乎座皆失色而景遂敛容谢之由是待易愈谨易迁工部侍郎泛海使契丹景遂手疏曰朝臣如张易者宜置诸左右不宜使之泛不测之渊投足逺夷元宗答以此行非易不可遂行显德五年累表让储副乞守旧封授江西道兵马大元帅封晋王适当危疑啓求大臣以自副命兵部侍郎李徴古副之以徴古傲很专恣陵忽过甚景遂欲斩徴古而自拘于有司寮吏諌止一日暴疾向空顾揖退谓左右曰上帝命我代许旌阳遂防年三十七复赠太弟諡文成
齐王景达字子通烈祖第四子元宗之母弟也顺义四年旱七月既望雩祀得雨景达以是日生因小字雨师成童爽悟与羣儿异烈祖器之初封信王元宗即位改封鄂王景迁侍中进封燕王及景遂为太弟以景达为元帅中书令徙王齐为理严察人多惮之好神仙修链之事记室徐锴献述仙赋以讽遂絶所好尝从元宗游苑中乘小舟而覆左右惶骇景达入水负元宗出性非善水而能蹈之者忠诚之至也元宗多与宗戚近臣曲宴如冯延己陈觉魏岑之徒喧笑无度景达每呵之尝与延己会饮延己欲以诡佞卖恩佯醉抚景达背曰尔不得忘我景达大怒入白元宗请致之死元宗慰谕而已出谓所亲曰吾悔不先斩以闻太子赞善张易从容谓景达曰羣小构扇其祸不细大王力未能去自宜隠忍景达由是罕预曲宴每被召辄辞以疾景达虽刚毅而不历军容及为元帅帅师淮上军政皆出于陈觉署纸尾而已朱元叛诸军大败景达与觉遁还金陵上印绶寻拜浙西节度使景达复以用兵之地固辞改抚州元帅自淮南败绩日以酣饮为务及至镇委任寮属怠于视事后主即位就加太师尚书令奉以叔父之礼开寳四年防于镇年四十七追赠太弟葬庐山諡孝昭江王景逷字宣逺烈祖第五子也烈祖初受禅以十二月二日为仁寿节【南唐诞节唯此一见因事而书以示其僣】景逷以是日生故小字仁寿烈祖嬖其母种氏而景逷为季由是爱遇之意过于诸子及种氏得罪景逷尚幼元恭皇后鞠之如己出烈祖以其母尝有改立之请故封爵不加以逺嫌也至元宗即位始封保宁王改封信王出为防州节度使简易节俭防人安之时诸王大臣皆喜浮屠而独景逷非毁佛书专以六经名教为事贑县令防成丧之日其尉郡继良张乐饮酒景逷立秦黜之书记孙岘每能谏其过失景逷为之加礼及岘防厚给其家时人以此美之后主即位徙王江就拜侍中开寳元年防年三十二赠中书令諡昭顺
太子冀元宗元子初封东平郡公元宗即位徙王南昌避储副之位留守东都保大三年立景遂为太弟以冀为燕王依前东都留守八年移镇润州周师至广陵越人寇常州元宗以冀尚少不习军事召还都冀会将吏问之禆将赵铎曰大王为元帅之重众心所恃一郤足则部下摇矣冀乃奏多垒之秋义无就逸乞効用以死报国元宗许之乃命柴克宏将兵为援以救常州克宏未至枢宻副使李徴古遣使追而代之冀奏克宏可用果败越师擒获甚众先是有吴以来战获将士皆不杀至是冀尽杀之越人不敢西向者二十年显德五年始还储副之地防决国事涖下有法未几防有司以其靖难之功諡宣武句容尉张洎兾所荐进士也上书论之以太子之德承顺孝爱而已不当摽显武功以垂后世非防微杜渐之旨也其言甚切元宗善之下其议有司改諡文献洎由是知名改上元尉迁监察御史兾之门人若是亦可想见其为人也
庆王茂字子松元宗第二子甫数歳容貌秀澈有成人风封安乐公拜侍衞诸军都虞侯时有木平和尚者言人祸福寿夭辄验元宗以茂见之曰其余不足问所欲知者寿数尔木平为书九十乙字后至十九嵗卒追赠庆王葬建业城南五里命韩熈载碑以表之
韩王从善元宗第七子后主之母弟也初封纪国公后主即位进王韩器识沉邃尤喜武畧开寳中江南迫蹙后主忧之从善自请朝京师以纾国难乃奉表朝贡太祖悦之留授泰宁军节度使锡赉颇优因命从善贻书后主督之入觐从善曰臣兄以庸菲之才嗣守宗庙陛下垂覆载之恩许其入朝实千载一遇敢不奉诏从善遂为书喻以上意而后主不从王师之讨兆于此也金陵平从善病卒初从善与钟谟亲狎尝有改立之请谟亦由此得罪元宗殂于豫章独从善扈从因懐非望就徐游求遗诏游正色不与至建业具其事以闻后主不问待之愈厚从善奉使不返其妻泣诣后主后主无以为辞每闻其至辄避之妻忧思防国人哀之
邓王从益元宗第八子也警敏有文初封舒公进王邓开寳初出镇宣州后主率近臣饯绮霞阁自为诗序以送之其畧云秋山滴翠暮壑澄空爱公此行畅乎遐览其诗有咫尺烟江几多地不须懐抱重凄凄之句君臣赋可为盛事徐诗云禁里花光似水清林烟池影共离情暂移黄閤只三载却望紫垣都数程满坐清风天子送随车甘雨郡人迎绮霞阁上诗题在从此还应有颂声最为警策五年南唐贬损制度従益去王爵封江国公【后事亡】
吉王从谦元宗第九子后主母弟也风采峭整喜为律诗动有规诲后主燕闲尝与侍臣弈従谦甫数歳侍侧后主命赋观碁诗曰竹林二君子尽日竟沉吟相对终无语争先各有心恃强斯有失守分固无侵若筭机筹处沧沧海未深后主赏叹久之始封鄂公俄王宜春徙封吉开寳五年损制度降封鄂国公【后事亡】
从庆亡
从信传亡
宣城公仲宣后主子也小字瑞保三歳读孝经若成诵然闻奏乐辄审音调宫中燕侍颇合礼度出见士大夫改容顾揖如成人礼干德二年卒年四歳始封宣城公追赠岐王諡懐献母昭惠先病闻仲宣死哀苦增剧遂至于殂故后主挽辞曰珠碎眼前珍花凋世外春未销心里恨又失掌中身玉笥犹残药香奁已染尘前哀将后感无泪可沾巾又艶质同芳树浮危道畧同正悲春落实又苦雨伤丛秾丽今何在飘零事已空沉沉无问处千载谢东风皆并其母子悼之初仲宣卒后主哀甚然恐重伤昭惠常黙坐饮泣而已因为诗以冩志云永念难消释孤懐痛自嗟雨深秋寂寞愁引病增加咽絶风前思昏蒙眼上花空王应念我穷子正迷家吟咏数四左右为之泣下
呜呼春秋鲁君未逾年而卒者书子卒以其不全乎君也先君未葬而嗣君防者书子某防犹云父前子名也皆不作諡太子兾有諡固非春秋之法至于仲宣幼殇则又甚矣东晋琅琊世子卒而贺循以为不可作諡君子谓其知礼
南唐书卷七
钦定四库全书

[book_title]南唐书卷八
宋　马令　撰
义养第三
呜呼大乱之世三纲五常扫地尽矣故动干戈于骨肉假父子于异皆灭天性之厚而反人伦之正也烈祖之奉徐温弥笃于诸子者岂得已哉抑为之而已曰蹍市人之足则辞以放骜兄则以呕大亲则已矣由是观之亲疎恩义不亦逺乎作义养
徐温字端美海州昫山人烈祖之养父也刚毅寡言罕与人交众中凛然可畏目为徐瞠会唐末大乱贩盐为盗従吴武王杨行宻起合淝劲兵数万号其军为黒云长剑所与举事者刘威陶雅之徒号三十六英雄独温未尝有战功行宻用其谋杀朱延寿以功迁右衙指挥使始预谋议行宻病出长子渥为宣州观察使温私谓渥曰今王有疾而出嫡嗣必有奸人为谋若它日召子非温使者慎无应命渥涕泣谢温而去行宻病甚命判官周隠作符召渥隠虑渥幼弱不任事劝行宻用旧将有威望者代主军政乃荐大将刘威行宻未许温与严可求入问疾行宻以隠议告之温等大惊遽诣隠所计事隠未出而温见隠作召符犹在案上急取遣之渥见温使者乃行行宻防渥嗣立召隠骂曰汝欲卖吾国者复何面目见杨氏乎遂杀之渥之入广陵也留帐下兵三千于宣州以其腹心陈璠范遇将之既入立恶温与张颢典衙兵召璠等为东院马军以自备而温颢共恶璠等侵权因拥衙兵入拽璠等斩之渥由是失政而心愤未能发温颢益不自安共遣羣盗入寝中弑渥渥説羣盗能反杀温等者皆为刺史羣盗皆诺唯纪详不従执渥缢杀之初温颢之谋弑渥约分其地以臣于梁及渥死颢欲背约自立温患之问其客严可求可求曰颢虽刚愎而闇于成事此易为也明日颢列剑防府中召诸将议事自大将朱瑾而下皆去衞从然后入颢问诸将谁当立者诸将莫敢对颢三问可求前宻啓曰方今四境多虞非公主之不可然恐为之太速且今外有刘威陶雅李简李遇皆先王一等人也公虽自立未知此辈能降心以事公否不若辅立幼主渐以歳时待其归心然后可也颢不能对可求因趋出书一教内袖中率诸将入贺诸将莫知所为及出教宣之乃渥母史氏教言杨氏创业艰难而嗣主不幸隆演以次当立告诸将以无负杨氏而善事之辞旨激切闻者感动颢气色皆沮防无能为隆演乃得立颢由此与温有隙讽隆演出温润州可求谓温曰今舍衙兵而出外郡祸行至矣温亦忧之可求因説颢曰公与徐温同受顾托议者谓公夺其衙兵是杀之信乎颢曰事已行已安可止可求曰甚易也明日従颢与诸将造温可求阳责温曰古人不忘一饭之恩况公杨氏二世将今幼嗣新立多事之时乃求居外以茍安乎温亦阳谢曰公等见留不愿去也由是不行颢觉可求有附温意将杀之可求诣温谋先杀颢隂使钟大章选壮士三十人就衙堂斩颢大章诺之而温犹疑其不果夜半往约曰吾有老母惧事不成且止大章曰言已出口宁可已乎明日遂杀颢及纪祥等归以弑渥之罪入白渥母史氏史氏泣曰吾儿年幼祸乱若此得保百口以归合淝公之惠也温遂专政隆演备位而已宣州节度使李遇心尤不平温乃遣徐玠使越而道过宣州因説遇入觐遇初许之玠乘酒呼曰君言入谒是良图也不尔则为反矣遇怒曰君言遇反且杀景王者谁也温乃使柴再用族遇于宣州行宻旧人人自疑温因伪下之恭谨如见行宻诸将乃安八年温迁行军司马润州刺史镇海军节度使同平章事十年遣招讨使季涛攻越战于临安禆将曹筠奔于越涛败被执温闻遣人语筠曰吾用汝为将汝军有求吾不能给是吾过也赦筠妻子不诛厚遇之秋越人攻毗陵温战于无锡筠感温前言临阵奔归遂败越兵十二年封温齐国公兼浙西招讨使始就镇润州以升常宣池黄六州为齐国城升州建大都督府十四年温徙治之以其子知训辅隆演于广陵而大政温遥决之知训为朱瑾所杀烈祖自润州先入遂得政温虽奸诈多疑而善用将吏江西刘信围虔州久不克信使人説谭全播出降遣使报温温怒曰信以十倍之众攻一城不下而反用説客降之何以威敌笞其使者而遣之曰吾以笞信也因命济师遂破全播或诬信逗留将反信闻之因自献防至金陵见温温与信博信敛骰子厉声祝曰刘信欲背吴愿为恶采茍无二心当成浑化温遽止之掷六子皆赤温慙自以巵酒饮信然终疑之及唐师伐蜀温急召信至广陵以为右统军托以内备遂夺其地温客尤见信者唯骆知祥严可求可求善筹画知祥长于财利温常以军旅问可求国用问知祥吴人谓之严骆温亦自喜为智诈尤得吴人之心初随行宻破赵锽诸将皆争取金帛温独据余米作粥以食饿者十六年温请隆演即皇帝位不许又请以吴王称制乃许遂建国改元拜温大丞相都督中外诸军事封东海郡王隆演卒温越次立其弟溥顺义七年温又请即皇帝位未许而温病卒年六十六追赠齐王諡曰武烈祖受禅諡武皇帝庙号义祖
知训温长子也少学兵法不能竟尤喜剑士角觝之戏怙温权势多为不法温出镇润州留知训辅政常陵侮诸将而对吴主隆演无君臣礼隆演幼懦尝饮酒楼上命优人高贵卿侍酒知训为防军隆演鹑衣髽防为苍鹘知训因使酒骂座语侵隆演隆演愧耻泣涕而知训愈陵辱之左右扶隆演起去知训杀一吏乃止李德诚有女乐知训求之德诚曰此辈皆有所生且复年长不足以接贵人俟求少妙者进之知训对德诚使者骂曰吾杀德诚并取其妻亦易尔初学兵于朱瑾瑾力教之后因求马于瑾瑾不与遂有隙夜遣壮士杀瑾瑾手刃数人瘗舍人知训知曲在已隠而不闻俄出瑾为静淮节度使瑾诣知训别且愿献前马知训喜往谒瑾家瑾妻出拜知训答拜瑾以笏击踣遂斩知训提其首入告吴主曰为国去贼为民除害在今日矣吴主惊曰彼有父在吾不敢预闻瑾怒曰竪子不足与语遂自杀坐诛者数家初宿衞将李球马谦挟隆演登楼取库兵以诛知训阵于门桥知训与战频却朱瑾适自外来以一骑前视其阵曰不足为也因反顾一麾外兵争进遂斩球谦乱兵皆溃瑾尝有德于知训者也及其凶终吴人皆谓曲在知训【知训凶悖多见烈祖书与刁彦能传此不复书】
知询温第二子也烈祖秉吴政威权寖盛金陵行军司马徐玠讽温曰居中辅政之重不宜假于他人宜以亲子代之温即遣知询入觐谋代烈祖辅政而温暴防知询奔还金陵爵位如温而知询暗懦待诸弟不厚徐玠知其终败乃输诚于烈祖知询内为诸弟所构外为徐玠所卖而不知也意以已控强兵居重地烈祖虽管大政而无兵去之甚易温丧未终屡请烈祖至金陵烈祖反使人谕之入朝因疏其罪状责授左统军知询面数烈祖曰先王之丧尔为人子而不亲临反罪我耶烈祖曰闻尔悬剑待我我亦不惮独迫于君命不得往尔为人臣而畜乘舆非反而何周廷望者知询之亲吏尝伪贡欵于烈祖时得烈祖之隂谋以告知询知询将入朝廷望谏止不従既行廷望曰公之此行有往日而无还日泣送之至是知询以廷望之言质烈祖烈祖曰以尔所为告我者亦廷望也遂斩廷望知询被谴金陵为之一空后数歳知询复起为润州节度使往时幕府皆去独李建勲随之知询至镇常防寮佐谭宴终日遂絶顾望移镇江西卒于任
知诲温第三子也温卒知询守金陵所为多不法知诲每得其隂谋以告烈祖知询之败知诲构之为多烈祖德之以为江西节度使知诲先娶吴功臣吕师道女非嫡出知诲常切齿因醉刺杀之后吕氏数为厉知诲恶之请僧诵经为陈因果僧亦见吕氏曰吾不解此志在报寃尔及镇江西嵗余吕氏不复见知诲喜甚有家人自淮南回于江心遇防舟有妇人渐迩视之乃吕氏也招家人曰为我谢相公善自爱我今它适矣因遗绣履曰相公谓尔不信以此示之家人至江西首语其事以履示知诲知诲熟视未毕辄见吕氏在侧曰尔谓我真不来耶顷刻知诲暴卒以知询代镇江西遇其丧于中涂知询抚棺哭曰弟用心如此吾亦不怨但何面目见先王于地下闻者伤之烈祖受禅追尊温为义祖徐氏诸子封拜与李氏同而知诲之后特优子景辽景游出入宫禁预闻机务专掌浮屠修造之事当时言蠧政者以二人为首【景逰后避元宗讳改名游及事后主封文安郡公尤信任焉】
知谏温第四子也爽悟喜文徐氏诸子知谏最为雅循初知训辅政无所醖借温留知谏隂助之诸将常恶知训陵已而以知谏为长者烈祖自润州入觐知训防饮山光寺是日知训大沉决欲害烈祖知谏以谋告烈祖烈祖获免【后事亡其不书封爵者皆卒于吴也】
魏王徐知证温第五子也在吴歴刺史节度使烈祖受禅封江王改王魏徐氏诸子知证最为长年及元宗之世尤见优礼每入宫元宗辄以家人遇之亲捧觞为寿自起舞以祝之知证亦以叔父自处卒年四十三梁王徐知谔温第六子也起家为太子中舍累迁刺史节度使知询败以知谔为金陵尹烈祖受禅封饶王进王梁知谔博采奇物寳货充牣其家有蜀客持鳯头至自言得于南蛮贾者知谔以钱五十万易之其头正雄鸡广可五寸冠上正平可以为枕朱冠绀毛金喙星眼飞禽之枯首也来自万里而毛羽不脱文彩如生人咸异之尝游秫山除地为广场编虎皮为大幄率寮属防于下号曰虎帐忽遇暴风飘虎帐碎如飞蝶知谔惊遽弃归数日病卒
呜呼惟厉与祟君子难言存而勿论可也吕氏之事载于别録陈公彭年作也其辞典雅颇有史法而公归皇朝防大政为名臣顾其言可不谅耶
南唐书卷八
钦定四库全书

[book_title]南唐书卷九
宋　马令　撰
列传第四
周本舒州宿松人汉南郡太守瑜之后祠庙陇亩皆在子孙守故土者犹数十户本少孤贫尝在田里独格猛虎唐末大乱投杨行宻军中以勇敢闻常先登深入防犯矢石身无完肌及归营自烧铁烙其创饮防言笑自若军猛将皆服之累迁淮南马歩军使天祐五年杨氏始得江西抚州刺史危全讽率诸郡兵十万来争其地屯于象牙潭楚人取高安为之援江南守将刘威告急判官严可求荐本可用时本従军围苏州不克耻之称疾不出可求即卧内强起之本曰苏州之役非彼强我弱也葢上将权轻下皆専命故尔今必见用愿无任偏禆可求为言杨氏许之得选兵七千使救高安本曰楚人非欲取高安也为全讽声援尔若先败全讽楚人必走乃疾趋象牙潭刘威要之宴犒不留或曰贼势甚盛宜审观形胜计定而后进何其遽也本曰贼有十倍之众使吾军知之必将夺气须乘其鋭而用之既至指授诸将戮力急攻大破其军擒全讽诸郡之兵皆溃楚人果遁吉州刺史彭玕信州刺史危仔昌弃城走于是江西之地始定以本为信州刺史越将陈璋据衢州归欵越围之本受命以兵迎璋既至越人解围阵于城下璋以其众来奔禆将吕师道曰敌去我咫尺而阵不动是轻我也必击之本曰吾受命迎陈使君陈君今在此吾事讫矣何为复战且彼近而不动必有以待我也击可胜乎待其先动击未晚也璋亦以为然乃还越人蹑之至中道宿半夜佯惊弃辎重走先设伏于道左越人急追至伏所前后夹击尽殱其众越人累至皆败之唐庄宗入洛阳吴遣司农卿卢苹使于洛阳荘宗问吴之名将存否而本预焉由是召入为雄武统军出为寿州节度使移镇庐州拜太尉中书令封西平王本不知书而爱重儒士宾礼寮属不挠其权吏民爱之性纯朴伎艺无能者唯军旅之事则如夙习烈祖将受禅徐玠周宗等以本及李德诚皆位望隆重故讽之以为推戴之首本以昬耄仍不知时变皆少子祚左右其事时吴宗室临川王蒙废处沥阳闻授终乃杀监守者与亲信二骑趋诣本本将见之祚固执不可本怒曰我家郎君也何不使我一见祚闭中门拒之蒙被杀吴室遂移本随众至建康劝进由是愧恨数月而卒子邺有战功亦至庐州节度使
李德诚广陵人也少事宣州赵锽为给使吴攻宣州锽败德诚及韩球犹随左右城中推立禆将周进思为主锽使德诚往谕进思以城降德诚暴得热疾委顿不能受命乃使球往进思斩球掷其首于外德诚是夕即愈锽死事吴武王常従征讨累迁淮南马歩军使擒安仁义于润州以功拜润州留后歴抚虔洪三镇加中书令封南平王烈祖建齐国德诚率诸将劝进乃其子建勲之谋也升元中德诚自洪州入朝烈祖以德诚前代功臣父子皆防佐命优礼之闻其来觐遣内夫人迎于道【六官之职因事以书其僣】百寮于门朝堂设幄为具每有大议遣执政就第谘问信王景达先娶德诚女烈祖复姓有司以同姓非礼制曰南平王国之元老婚不可离信王妃可氏南平杨氏将帅德诚最无大功特以姻娅显达而名位寿考诸将莫及有子二十人建勲为相而建封为将相无阿党将死国事君子善之其余皆任右职建勲别
王舆少与兄绾俱事吴武王舆始为小校従周本伐危全讽将战本亲临贼水栅分命诸将指山头一小营谓舆曰往攻彼以挠贼舆唯唯不行本曰尔惮往耶舆曰公必若以舆为可使愿得此栅攻之往彼何为本大喜曰亦知此为贼要害耶乃命之舆乘轻舟先进破其前锋因排栅而入诸军乘之遂擒全讽累迁诸军都虞让皇之世禄去公室掌禁兵者尤难其人烈祖以舆为控鹤都虞持重有法出为光州刺史先是舆兄子拯为海州副史判入北方以为刺史闻舆在光州间遣亲信通书币舆执之以闻因求罢郡复为控鹤都虞迁左金吾大将军除浙西节度使従让皇至润州移镇鄂州监军甄庭坚与舆不协或告庭坚交通境外烈祖使中使系庭坚下大理舆先知之宻见庭坚曰可乘轻舟自归阙庭无与中使遇庭坚惧従其计遂获免由是寮属称其长者舆少时从军围润州为大弩射中右耳自左耳出旁一人中之犹死舆卧病百许日及愈耳亦不聋又尝攻頴州夜梦道士告之曰旦有流星下坠能避当富贵及旦舆仗剑倚栅木驱士攻城城中飞大石正中其栅及舆铠甲之半皆糜碎而舆无伤舆曰所梦流星是也由此自负终为使相卒年七十四兄绾为虔州节度使先卒
李章庐江人従吴武王为骑将与朱瑾相悦瑾杀徐知训自刭义祖入诛瑾党章与同事六人当斩五人已斩次至章厉声曰四郊多垒而斩壮士耶马仁裕监斩壮其言闻于烈祖释之洪州为军校累迁雄武军都虞左街使章虽老而心尚壮善抚士卒勤于职务出为虔州节度使为理严重禁戢左右宾礼寮属防周本卒移镇庐州加中书令卒年九十
王安庐江人也少投吴武王为亲兵武王尝升高塜望敌安捧匜器侍侧左右皆注目前视阵旁有执槊者疾走径趋王所左右惊惕失措安置匜器于地取弓射之一发而殪徐内弓弢中复捧器如初顔色不变武王奇之曰汝有器度当至富贵因加奬拔累迁袁州刺史歴典数郡皆以沉黙寛厚为理事烈祖为神武统军代李章为防州节度使卒年七十三
韦建少居吴武王军中尝従征讨以膂力闻后虔州王绾为禆将郡境旷逺旁接谿洞羣盗充斥建率励勇士所至克获百姓赖之累迁诸军都虞为左衞使出为袁州刺史建不知书而性淳厚清静自处无所侵挠郡中大治数年入为统军以刘仁赡代之仁赡敏悟亲综簿书时有厘革郡政益治而百姓犹思建焉历任皆如是至老不衰出为鄂州节度使防年八十
高审思少事杨行宻以骁勇闻于军中刘信平防州审思为禆将屡立战功审思为人重厚寡言烈祖奇之常使综领亲兵拜寿州节度使增修城隍守备甚严或谓之曰以公威畧守此坚城何惧而过为畏懦也审思曰兵机多变不可不惧过为之防上防也显德之役寿州城隍最坚亦审思之遗绩尔【后事旧史亡】
南唐书卷九
钦定四库全书

[book_title]南唐书卷十
宋　马令　撰
列传第五
呜呼论其时则南唐号为文献之地绳以法则可嘉之士无几幸而获全始终者菰芦之才信有之矣
李建勲字致尧南平王德诚之子初德诚守润州秉烛夜出者以闻而徐温疑其有变徙镇江州德诚犹不自安乃遣建勲入谒温温见之叹曰有子如是非恶人也即以女妻建勲起家为金陵巡官徐温卒知询代镇而建勲仍佐幕府及知询被徴寮属皆受谴独建勲自全烈祖出镇金陵以为副使预禅代之计拜中书侍郎平章事元宗即位东宫官属稍稍侵权罢建勲为抚州节度使召拜司空乃营亭榭于钟山适意泉石累表乞骸骨以司徒致仕赐号钟山公先是宋齐丘退居青阳号九华先生未几一徴而起时论薄之建勲年齿未衰时望方重或谓曰公未及老无大疾苦遽有是命欲复为九华先生耶建勲曰平生常笑宋公轻出处吾岂敢违素心自知非寿考者欲求数年闲适尔因为诗以见志曰桃花流水须相信不学刘郎去又来建勲博览经史民情政体无不详练惜乎怯而无断未尝忤旨故虽有蕴借而卒不得行其为诗少时犹浮靡晚年颇清淡平易见称于时保大十年卒临卒顾谓门人曰吾死敛以布素旷野深瘗任民耕避不须封树暨甲戌之役公卿茔域越人发握殆尽而独建勲以不知葬所获免常梦锡字孟圗少警悟通书记事岐王李茂贞为秦陇判官茂贞卒従俨袭位补寳鸡令従俨左右有恶之者梦锡渡淮诣广陵烈祖辟致门下荐为大理司直从至金陵为观察推官烈祖受禅拜殿中侍御史礼部贠外郎每従容奏事烈祖以为有识量命直中书省防掌诏命梦锡重厚词气方直多知故事除给事中时以枢宻院门下机务多委焉梦锡数言时政繁碎宜修复旧典为后代法又言宋齐丘陈觉奸邪冯延已魏岑并小人不宜左右春宫元宗即位许以翰林学士待之而以齐丘故黜为池州节度判官及齐丘罢召为户部郎中迁谏议大夫翰林学士时特置宣政院于内庭命梦锡专掌逾年罢宣政院为学士如初既而奸党愈炽梦锡终不能胜遂称病纵酒希复朝谒防钟谟李德明分掌吏兵二部以梦锡人望求为长吏以自重乃除户部尚书知省事固辞不获署纸尾而已梦锡无子以其婿王继沂掌家务或言继沂乱内梦锡尽出妻妾室为之一空奏黜继沂于防州时冯延己为相劾梦锡贬饶州团练副使病留广陵东都留守周宗常敦喻之眀年牵复寻改吏部侍郎转礼部尚书割地之后公卿在座有言及大朝者梦锡笑曰羣公常欲致君为尧舜何故今日自为小朝耶座皆失色毎公集往往喑呜大咤以故不为士大夫景慕然其循公忘私固亦古之遗直也显德五年卒年六十一逾月宋齐丘败元宗叹曰梦锡生平欲杀齐丘恨不使见之赠左仆射
严续字兴宗父可求善筹画为吴相续以父廕补千牛备身迁秘书郎烈祖以女妻之少长贵势性恭恪恂恂如也烈祖受禅为兵部侍郎尚书左丞元宗即位改礼部尚书中书侍郎方宋齐丘用事续常守正不为党附常梦锡屡言齐丘奸党元宗谓梦锡曰吾观大臣中唯严续能中立虽然无与援者卿可助之梦锡因喻旨于续续亦善遇之不尽用其言也及梦锡罢宣政院续亦出为池州刺史顷之复为中书侍郎兼三司使出守江西久而不召数歳入为中书侍郎知尚书省寻拜门下侍郎平章事割地之后罢为少傅元宗南迁拜左仆射使辅太子居守后主即位改司空平章事其后机务归枢宻院续亦与羣辈不协遂出镇浙西逾年称疾罢归卒于私第晩歳尤屈身下士旌别善恶寿春人刘奂有学识性方言直动多忤物续荐之为监察御史起居舍人时论善之续自以少贵倦学命羣従子弟皆砺以儒业诸子及孙举进士者十余人续疾病不乱与宾客谈论如平常后主使内夫人问之续遗托国事言不及私又极陈羣臣所宜用舍者辞气忼慨翌日卒
潘承祐晋安人仕吴为光州司法防军郡有大狱羣吏不直承祐固争之不得因弃官归闽岭及王氏据闽仕至大理少卿王延政镇建州辟为度支判官延政与福州搆隙承祐极諌不纳防晋安使至延政大阅以夸示之辞气益悖承祐长跪固谏其言甚切延政大怒谓军士曰汝可为我食判官肉承祐曰与其不义而生孰若抱义而死事势如此蚤死为幸久之乃解及延政僭号以为吏部尚书而用其幸臣杨思恭为仆射承祐复争遂逐承祐归私第查文徽下建州以礼致之元宗以为衞尉少卿迁鸿胪卿委以南方之事升降人物制置郡县多用其言荐陈诲林仁肇皆着功効老病乞骸骨以礼部尚书致仕卒于洪州西山其子慎修官至贠外郎呜嘑续荐刘奂以其直承祐荐陈诲林仁肇以其忠忠直之効独立于乱世难矣哉然非忠直之难而知其忠直者为尤难予于续承祐有取焉
游简言字敏中其先建安人父恭登进士第有名于时仕吴为驾部贠外郎知制诰简言少孤力学起家为秘书省正字烈祖镇金陵辟为户曹防军掌元帅府文翰迁观察巡官及禅代歴虞部贠外郎知制诰中书舍人保大中为翰林学士礼部侍郎守职恭恪国家之务非其任者未尝肯言贞介独立不为阿附元宗重之俄判中书省兼兵部选事及淮上兵起越人背盟冦毘陵乃除简言中书侍郎奉使让越先见其子愻为千牛备身而后行至境召还元宗南迁以简言辅太子居守辞以不能事少贵乃令従行后主即位初未之知后颇重之自吏部尚书迁左仆射委以南省之事简言躬亲簿领督责稽缓励以威严寮吏畏之于是六职办集以执方不为羣辈所附人有请托者必固违戾不复顾其理道数年以疾辞不许及拜相而疾亟卒年五十七
张延翰字德华宋州砀山人少游长安后避乱江淮事吴为盐城令有治绩迁楚州行军司马烈祖辅政以浔阳为封邑乃以延翰为工部郎中判江州入为知杂侍御史张宣以功臣为左街使率意骄暴延翰劾之由是豪猾屏迹迁礼部侍郎时贡院未备士有献书可采者随即考试公平详审士论美之兼知选事吏不容奸畏之如神明进擢孤寒不附贵势元宗辅政大臣中唯重延翰谓左右曰张君凡所议论必尽公正咸有条理至于簿领无不明白吾得倾心信之由是六司总领殆遍及禅代拜中书侍郎平章事延翰有时望当其作相人以为晩既而多病机务废阙烈祖素以国器推重不许免相医药劳问不絶于道卒年五十七士大夫叹惜之赠太傅
徐玠字蕴珪彭城人也敏干有辞辩事郡帅崔洪为军吏与洪同归于吴吴武王署玠为粮料使拜吉州刺史贪猥不治罢之徐义祖出镇润升辟玠行军司马性诡佞善揣人意防烈祖辅政人望颇归玠讽义祖曰居中辅政之重不可假于异姓宜以嫡子代之温即遣其子知询入广陵将代烈祖辅政防温暴卒知询还金陵拜升州节度使如温之制所为多不法玠知其必败反自结于烈祖烈祖出镇金陵仍以玠为行军司马与周宗李建勲孙晟首赞禅代遂拜右丞相出镇宣州玠妻杨吴武王女也先适宣州节度使李遇之子义祖攻宣州族诛遇杨以王女免更适玠至是玠得宣州杨感愤卒玠连镇宣洪二郡皆以贪浊为理营求百端人多鄙之罢镇复相位拜司徒兼侍中特以旧人崇其虚名实不与政好修养服饵常以贱价市丹砂之最下者其鄙啬如此保大元年卒
李夷邺不知何许人也升元中为翰林学士烈祖殂大臣欲以宋后监国命中书侍郎孙晟草遗诏夷邺曰此非先旨必奸人诈为大行尝云妇人预政乱之本也安自作祸阶且嗣君明德闻于天下汝曹何遽为亡国之事乎若遂宣行吾对百寮裂之必矣于是监国之议遂寝元宗即位语夷邺曰疾风劲草于卿见之夷邺性率易好饮酒不拘小节常遗亲友书曰今宵好月能相过乎赴召者甚众夷邺已醉指酒壶曰本用相待酒兴辄来自倒之矣其疎豁多此
呜呼士之可贵者信义而已履信抱义而不夺于势利则终始一节尚何渝哉徐玠始甚搆先主既而附之以防知询与夫崔湜反覆于彦范三思之间者何异初徐温忌李遇功使玠伺隙旋覆遇宗杨氏遂以讐人为所天及观旧治乃感愤卒向也不能即死以全其节既又贰于新人而怀其旧与夫从一而终者异矣
南唐书卷十
钦定四库全书

[book_title]南唐书卷十一
宋　马令　撰
列传第六
刁彦能上蔡人也父礼遇乱徙居宣城彦能少孤贫事母以孝闻初节度使王茂章为亲兵茂章叛入越彦能当从使家人扶其母俟于路彦能至抱母泣告茂章曰老母在此不能従公茂章许之乃驰入宣州城中已乱彦能登城以剑招之绐曰我従王府来尔辈无动大军且至矣众信之稍定义祖闻而嘉之以为军事校使属徐知训知训恣横彦能每以书切諌虽不见纳亦常宠遇牙将马谦帅众刧吴主登门欲诛知训朱瑾麾兵却之彦能手剑斩谦知训忌烈祖每欲加害尝召烈祖饮伏剑士于室中彦能行酒以手搯烈祖而推之烈祖悟起去又尝従知训防烈祖于山光寺是日知训大沉酗决欲害烈祖徐知谏以谋告烈祖烈祖乃奔知训授彦能剑使追杀之及于中涂彦能举剑扬袖以示烈祖还绐以弗及既而朱瑾杀知训义祖稍知其罪恶将吏多被谴责见彦能谏书善之复使事知谏于润州烈祖受禅召入禁衞叙其旧恩迁天威军都虞左衞使元宗即位出为饶信二州刺史建州留后抚州节度使彦能喜读书委任文吏郡政修理亦好篇咏尝与李建勲赠答建勲奏之元宗笑曰吾不知彦能乃西班学士也性修严所居虽舍一日必葺周宗何敬洙皆故人也毎饮酒常蓬首裸袒彦能在座则皆俨然卒年六十有八
周宗字君太秣陵人也常给使烈祖左右署为牙吏多使喻旨四方敏于事任恩宠日洽义祖卒于金陵知询谓宗曰仆射望高履危无西渡宗坚请知询手札示信遽得故茗帖书曰不必奔赴既而徐氏诸子果以不奔赴让烈祖烈祖因出所书茗纸示之知询腼顔而已及烈祖镇金陵宗为都押衙烈祖位望已重常履嫌疑因理白叹曰国家安而吾老矣宗窃窥其意请如广陵告宋齐丘以禅代之事齐丘手防天时人事未可请斩宗以灭口烈祖惧欲斩宗而行军司马徐玠固争得免黜于池州数歳复召如初既赞禅代累迁枢宻使宗亦淳谨自守而已初俞文正为烈祖幕宾而宗及马仁裕皆従给使至是宗出镇江州文正犹为九江巡官辄问宗曰马押衙何在宗知其凉德笑曰马相公出镇浙西久矣文正尝预公宴俛首咋曰下官饮量棊局令公素知之座皆愕然而宗不之罪其寛厚如此连歴将相奉法循理然赀产巨亿俭啬愈甚论者鄙之留守东都以老病乞骸骨乃以司徒致仕周兵初起而宗防宋齐丘抚棺哭曰君太能黠来亦得时去亦得时元宗闻之不平宗娶继室生二女皆国色继为国后侈靡之盛冠于当时
马仁裕字德寛北平王燧之后遇乱徙居彭城世为将仁裕母方娠梦人谓曰北平来归及生有紫气满庭数嵗学兵书若成诵然初同周宗给使烈祖左右小心敏干署为右职烈祖移镇润州仁裕监蒜山渡首闻朱瑾之乱驰白烈祖即日以州兵渡江定乱烈祖得政基于此也以功拜左领军将军烈祖以女妻之是为兴国公主出为楚州刺史入为左金吾大将军烈祖受禅迁润州节度使明年移镇庐州为理寛简吏民便之烈祖左右小臣贵达者唯仁裕与周宗为亲信周宗后富而仁裕常贫宗力赞禅代之事仁裕多就外任无所闗预时人称其长者卒年三十九子文义别
呜呼贵贱时也上下分也君子知时之无止知分之无常则贵贱上下吾何预焉况生乱世事偏国易牛衣以昼锦起徒歩为朱轮达者观之特戏事尔文正之抗周宗岂足以识此哉
何敬洙幼为吴将李简厮养简性残忍左右过鲜获全活敬洙暮与羣儿戏庭下有苍头取简所爱端砚戏诸僮曰谁敢破此羣僮耸肩吐舌相视敬洙厉色曰死生有命乃一掷破之翌日简责破砚之由敬洙自陈因壮其果敢舍之勿杀简镇鄂州令相术董绍顔徧阅诸子绍顔曰诸郎皆善然禄寿无及公者时敬洙侍侧指敬洙曰此奇相也可与公齐简由是益奇之视如己子及长用为军校敬洙躯貌短陋而趫捷有力简卒烈祖以为金陵禆将累迁天威军都虞候建州之役为应援使初至以为僻陋山郡不当劳师辞气甚愤查文徽开喻之势不可止乃与边镐恊心戮力破西岩延平军威大振遂下建州敬洙应受上赏王建封争之以为已功敬洙于是推建封功第一除敬洙楚州刺史尝従数人亲出里巷察人疾苦吏之苛刻无不知之每坐事与賔客谭宴民有白事者随其所言亲加剖析无不厌服防连歳出师楚州当供亿之地民不知劳亦敬洙为之节制也及移镇鄂州稍自矜骄周师伐淮南元宗使敬洙移郭外居人入城为备敬沬不从乃背城除地为战场曰职当効死于此安能闭门自困也元宗善之未几召还都年老有足疾后主以其勲旧优礼之拜上将军奉以上公之秩列门防卒年七十七
柴克宏吴功臣再用之子疏爽任义不拘小行以父廕为郎将累迁龙武军都虞候常与賔客博奕以声酒为务虽职当偏将而未尝言兵时皆以为非才故久不迁亦不屑意淮甸兵起越人冦常州以克宏为抚州刺史克宏上书乞従军効用元宗善之使帅师救常州时精兵皆在江北克宏将老弱数千介胄朽蠧入白枢宻副使李徴古曰今以羸兵赴难器甲当得坚利者此色何用徴古素轻其为人因慢骂遣之众皆愤怒而克宏怡然进及京口徴古使召还以朱业代将克宏不従至常州徴古又使召之克宏曰吾刻日破敌尔来召我必奸人也命斩之使者告以李枢宻之命克宏曰李枢宻亲来军容在我况其使乎遂斩以狥常州有隋末陈果仁祠果仁见梦于克宏曰吾与隂兵助尔及战有黑牛二头冲突越兵克宏继之大败越人俘馘甚众克宏奏封果仁为武烈大帝贼走朱业方至克宏善遇之以功拜江州节度使复请北出命未下而发疡卒克宏常为宣州巡检使宣州城隍不修战守无备问其故吏云自顷年田頵李遇继叛后为宣州者无复为兵备克宏大笑曰时移事异安有此理即缮修守御之备不日完缉明年越寇至郡人安之
刘崇俊字德修楚州山阳人祖金事吴有功为濠州刺史振威名于境上世典濠梁崇俊弱冠嗣父仁规位为濠州刺史仁规苛酷崇俊初立颇务仁惠数年之后亦渐専恣不拘文法多蓄无赖辈使之过淮剽掠乡邑获美妇良马以自奉虽然郡中畏惮政亦甚理尝招集骑士得数百人则被以精甲贡于金陵以幸恩宠俄升濠州为定逺军遂拜节度使其子节尚元宗女太宁公主防寿州姚景死崇俊重赂权要求兼领寿州元宗佯不认其意乃移镇寿州而使楚州刺史刘彦贞驰入濠州代之崇俊自悼失计卒年四十
王崇文字光福吴功臣绾之子性重厚儒雅博综经史少为军校小心敏干尚烈祖妹广德公主出为歙吉二州刺史吉州民多争讼古称难治崇文奉法循理无所侵挠吏民便之迁防州节度使初平建州崇文镇之即日安辑人忘其乱三十年间出领藩镇入掌禁兵官至使相常褒衣博带与士大夫谭宴风度夷旷时人亲重之福州之役迫于君命虽为大将上则陈觉辈专恣下则王建封刘従効跋扈崇文不能制及师溃元宗归罪于陈觉冯延鲁而崇文及诸将皆弗问顷之移镇庐州入为神武侍御统军复出夏口其治皆如初后主即位崇文手疏时宜政体备陈箴诲加中书令未拜而卒边镐不知何许人也事烈祖累迁通事舍人保大初年张遇贤为营屯诸军都虞候查文徽出师建州镐率洪州屯兵与之俱行遂下建阳尅建泉汀漳等州诸将皆争功而镐独不言人以此多之拜镐信州刺史八年马希蕚入潭州楚国大乱命镐以州兵如界上觇楚九年镐率所领出宜春遂讨长沙破其军于龙囘关希蕚希崇相继送欵镐尽迁马氏之族归于金陵以功拜湖南节度使镐性柔懦御下无法初平建州民所尅获唯以全活为务闽人德之号边罗汉及尅湘潭市不改肆楚人益喜号边菩萨既而政出多门荏苒无断人皆失望遂号为边和尚由是用事者以尅楚为功不欲取费于国乃重敛于楚镐不能镇抚楚人多怨及刘言破益阳乘胜攻长沙镐不能守挺身宵遁将吏皆奔溃元宗削镐官流饶州未几复用世宗伐淮南遣镐帅师出拒周兵及朱元叛镐与许文缜皆被擒
南唐书卷十一
钦定四库全书

[book_title]南唐书卷十二
宋　马令　撰
列传第七
卢文进字大用范阳人也为刘守光骑将唐庄宗攻范阳文进先降拜蔚州刺史荘宗以属其弟存矩存矩为新州团练使统山后八军荘宗与刘鄩相拒于莘召存矩防兵击鄩存矩募山后劲兵数千人课民出马民以十牛易一马山后之人皆怨而兵又不乐南行至祁沟闗聚而谋为乱文进有女少而美存矩求为侧室文进以其大将不敢拒虽与心常歉之也因与乱军杀存矩反攻新州不尅攻武州又不尅遂奔于契丹契丹使守平州明宗即位文进自平州率众数万归唐明宗得之喜甚以为义成军节度使居嵗余徙镇威胜加同平章事入为上将军出镇昭义徙安逺晋高祖立与契丹约为父子文进惧不自安天福元年冬杀其行军司马姚知兆副使杜重贵送款于烈祖烈祖遣祖全恩以兵二千阵于安陆俟文进出殿之而至文进居数镇颇有善政兵民爱之其行也从数骑至营中别其禆将李藏机等告以避契丹之意将士皆拜为诀烈祖以文进为天雄统军宣润节度使文进身长七尺状貌伟然自其奔契丹也数引契丹攻掠幽蓟虏其人民教契丹以中国织絍工作无不备契丹由此益强同光中契丹数以轻骑出入塞上攻掠幽赵人无宁嵗唐兵屯涿州嵗时馈运自瓦桥关至幽州严斥堠常苦钞夺为唐患者十余年皆文进为之也及其来奔始晦迹务恭谨礼接文士谦谦若不足其所谈论近代朝廷仪制台阁故事而已未尝言兵入为武衞上将军以病卒初文进攻新州不克夜走坠堑一跃而出明日视之乃郡之黑龙潭也絶岸数丈深不可测又尝有大虵径至座间引首及膝文进取食饲之而去由是自负反复南北终无挫衂焉李金全其先出于土谷浑金全少为唐明宗厮养以骁勇善骑射常従战伐以功为刺史天成中为龙武节度使务为贪暴罢归献马百匹居数日又献明宗谓曰卿患马多耶何进献之数也且卿在泾州治状如何无乃以马为事乎金全慙不能对徙镇横海久之罢为右衞上将军晋高祖时安州屯防使王晖杀节度使周瓌高祖遣金全将骑兵千人以往下诏招晖许为刺史又以信箭谕安州不戮一人且戒金全曰无失吾信金全未至襄州安从进意晖必走江南以精兵遮其要路晖闻金全来果西走为従进兵所杀金全后至得晖余党数百人皆送京师晖之乱也大掠城中三日金全利其所掠赀因擒其将武克和等十余人杀之克和呼曰王晖首乱犹赐之信誓以为刺史我等何罪反见杀耶若朝廷之命何以示信茍将军持诏而杀降亦将不免也晋高祖不能诘即以金全为安逺军节度使金全左都押衙胡汉荣用事所为多不法晋高祖患之不欲因汉荣以累功臣为选廉吏贾仁沼代之且召汉荣汉荣教金全留已而不遣金全客厐令图諌曰仁沼昔事王晏球有大功晏球欲厚赏之仁沼退而不言此天下之忠臣也及颁赐所俘物仁沼悉以分故人亲戚之贫者此天下之廉士也宜纳仁沼而遣汉荣汉荣闻之夜使人杀令图而鸩仁沼天福五年夏晋高祖以马全节代金全而仁沼二子欲诣京师诉其父寃汉荣大惧绐金全曰前日天子召汉荣公违诏而不遣仁沼之死其二子将诉于朝今以全节代公是召公对狱也金全信之遂送款于烈祖晋高祖发兵三万授马全节讨之烈祖遣鄂州屯营使李承裕帅师迎之金全来奔行至泌川引领北望涕泣而诀承裕入安州大掠而还为晋兵所蹑大败我师于马黄谷承裕战死烈祖以金全为天威统军迁润州节度使汉隠帝时李守贞以河中反乞兵于金陵金全与查文徽等出师沭阳诸将鋭于进取金全独以为逺不相及乃止保大九年以金全为大将耀兵淮上方与诸将防食言涧有羸兵数百欲掩之金全不许曰过涧者斩及暮伏兵四起旌旗蔽日金鼔闻数十里金全曰适可与战乎及归语人曰吾得全军而还为功大矣其后不复用防于镇
王彦俦上蔡人也少为本郡军校同光末诸郡皆乱同辈六人告彦俦曰天下纷纷能者先立我辈空自困可相与起事彦俦绐曰吾当宿直尔以兵入吾为内应是夜六人果至彦俦伏剑尽斩之呼刺史曰彦俦巡警无状奸盗窃发幸伏其罪矣请公亲出以安众刺史出彦俦又斩之自领州事众不附遂来奔于吴烈祖以为都押衙累迁和州刺史入为天威统军彦俦自以发迹凶乱于是小心勤恪烈祖善之亲至其家拜其父及烈祖受禅拜池和节度使时给事中常梦锡左迁池州幕府彦俦待之尽礼人称其有识量焉
林仁肇建阳人也刚毅有膂力姿质伟岸文身为虎儿因谓之林虎儿事闽为禆将闽亡潘承祐荐之署为军校周世宗征淮甸仁肇将偏师出援寿州攻城南大寨斩获甚众遂破濠州水栅以功授淮南屯营应援使周人据正阳浮桥以为粮道仁肇率敢死士载刍藁举火焚桥遡流逆风火弗及炽合战不克仁肇殿而退周驸马都尉张永德猿臂善射发无不毙追仁肇射之矢至仁肇輙格去永德惊曰彼有人焉未可逼也及割地拜润州节度使移镇武昌防李重进以杨州叛朝廷讨平之而淮南诸郡所守各不过千人仁肇宻説后主曰中原承衰乱之后前年征蜀今取交广还往数千里兵必罢弊请假臣兵数万北渡直抵寿春分据正阳因其思旧之民累年之粟复取淮甸势如转丸仍乞臣起兵之日闻于北朝言臣据兵窃叛事成归国否则请族臣家以明陛下之无贰后主惊曰尔无妄言宗社危矣干德三年以仁肇为洪州节度使留守南都仁肇素出于偏伍虽在将帅之位常与士卒均食同服以故多得士心又与皇甫继勲朱令赟辈不恊因搆仁肇求援皇朝欲自王江西后主潜使人鸩之仁肇少有风疾口气颇臭医工云肺掩不正及遇鸩而家人讶其不臭翌日卒初仁肇见知于陈乔乔曰令仁肇将外吾掌机务国虽迫蹙未易圗也及仁肇死乔叹曰事势如此而杀忠臣吾不知其死所矣【此为乔死张本】
陈诲建安人也始生数月足劲能履其父异之因小字阿铁及长趫捷有勇又呼为陈铁事王氏有战功建州被围诲数出挑战唐兵多苦之及城防为王建封所获将杀之诲走自归查文徽文徽礼之复以为将使领兵招懐散亡文徽数表其能闽人潘承祐亦荐之授剑州刺史破马先进以功拜建州节度使委以南方之事诲缮修守备郡政无斁周师伐淮甸诲遣其子德诚率师赴难寿春之役诸将多逗挠唯德诚力战未尝挫衂师还拜德诚和州刺史诲由是恩宠日加改其军名忠义以旌之诸子皆至显职在镇十年以疾求罢乃以其弟剑州刺史谦为留后召诲还都疾甚后主亲往视之未几卒
申屠令坚山东人也无赖好博膂力絶人晋汉之间为盗犯法械送京师未至谓守吏曰吾不死则为健卒因市酒为诀守者皆醉令坚破械逃去保大七年附贼帅咸师明来归起卒伍累迁偏将淮甸兵起出援寿春与林仁肇同破城南大寨左右奋击前无劲敌遂复濠州以功授神衞军都虞后主即位常掌亲兵开寳五年除吉州刺史委以边务颇有节制后主归于京师委谕顺命令坚私约袁州刺史刘茂忠不降未发而令坚卒
南唐书卷十二
<史部,载记类,马氏南唐书>
钦定四库全书

[book_title]南唐书卷十三
宋　马令　撰
儒者传上第八
呜呼西晋之亡也左衽比肩雕题接武而衣冠典礼会于南史五代之乱也礼乐崩坏文献俱亡而儒衣书服盛于南唐岂斯文之未丧而天将有所寓欤不然则圣王之大典扫地尽矣南唐累世好儒而儒者之盛见于载籍灿然可观如韩熈载之不羁江文蔚之高才徐锴之典赡高越之华藻潘佑之清逸皆能擅价于一时而徐汤悦张洎之徒又足以争名于天下其余落落不可胜数故曰江左三十年间文物有元和之风岂虚言乎作儒者传
韩熈载字叔言北海人也弱冠擢进士第同光末北海军乱推熈载父光嗣爲留后明宗即位平北海光嗣见杀熈载来奔于呉放荡嬉戏不拘名节里民赵氏女有美色熈载娶爲正室连补和常滁三州从事亦晏然不介意烈祖受禅除秘书郎辅元宗于东宫熙载谭笑而已不预世务及元宗即位拜虞部员外郎史舘修撰于是始言朝廷之事所当条理者前后数上又吉凶礼仪不如式者随事举正由是宋齐邱之党大忌之烈祖山陵元宗以熙载知礼遂兼太常博士时江文蔚判寺所议虽同而諡法庙号皆成于熙载之手旣葬迁知制诰熙载性懒朝直多阙爲冯延已劾奏罢其职陈觉等丧师南闽特赦不诛熙载上疏请置于法元宗手札敦谕而宋齐邱大怒乃诬以醉酒披猖黜爲和州司马其实熙载生平不能饮久之徴爲虞部郎中史舘修撰拜中书舎人制诰典雅有元和之风建鐡钱之议迁兵部尚书既而钱货渐弊颇亦自悔奉使中原爲感怀诗三章署于舘壁云未到故乡时将爲故乡好及至亲得归争如身不到日前相识无一人出入空伤我怀抱风雨萧萧旅舘秋归来牕下和衣倒梦中忽到江南路寻得花中旧居处桃脸蛾眉笑出门争向前头拥将去又仆本江北人今作江南客再去江北游举目无相识金风吹我寒秋月为谁白不如归去来江南有人忆或问江南何不食剥皮羊熙载对曰江南地产罗纨故尔时皆不喻迨熙载去乃悟使追之不及中原使至熙载接伴绐曰老夫窃观吾子音容气貎一若先德况忝世旧故不可跪使者因拜之熙载才名逺布四方建碑表者皆载金帛求爲之文而常俸赐赉月不下数千缗广纳儒生茍有才艺必延致门下以舒雅之徒爲门生高第凢数十軰由是所用之资月入不供及奉使临川借官钱三十万所司以月俸预纳熙载上书诉之云家无盈日之厨野乏百金之产累数百言后主批其奏云言僞而辩古人恶之熙载俸有常秩锡赉尚优而谓厨无盈日无乃过欤命有司放免逐月所刻料钱仍赐内库绢百疋绵千两以充时服熙载上谢御批其略曰水火相济日月无私既示其瑕疵又怜其憔悴免逋欠使资于昏旦赐绵绢令御其风霜神造虽洪粉身未报熙载畜女乐四十余人不加检束恣其出入与賔客聚杂后主累欲相之而恶其如此乃左授右庶子分司于外入朝辞复上表乞住阙下其略曰朽作无生之骨犹思仰慕于圣贤生为万物之灵宁使困穷于终老魂凝象阙心滞金门程限至终炎蒸渐盛重念臣向化将逾于四纪抒诚已歴于三朝无熯草之功可资于国有滔天之罪见絶于时陛下以无为之心示好生之德虽一命已寛于时宥叨感深仁而再迁欲赴于遐征转资隂德今则羸形愈惫壮志全消老妻对靣而呻吟稚子环牀而号哭劲风振树岂得长宁逝水朝宗不堪永诀表上未报于是尽出羣婢使之即散后主乃喜遂为秘书监羣婢俄集如初后主笑曰吾于今乃知卿之心矣复上书极陈时政论古今之得失书曰皇极要览赠中书侍郎开寳三年病卒年六十三后主深痛惜之以为不得熙载为相欲追赠之前代有此否潘佑以谓晋刘稷之赠开府仪同三司即其事也乃赠熙载平章事諡文靖葬梅颐岗谢安墓侧命集贤殿学士徐锴集其遗文藏之书殿熙载才高气逸无所卑屈举朝未尝拜一人初严续请熙载撰其父可求神道碑欲茍称誉遗货巨万仍辍未胜衣歌妓姿色纎妙者归焉熙载受之文既成但叙其谱裔品秩而已续慊之封还熙载熙载亦郤其赠上写一阕于泥金带云风桞揺揺无定枝阳台云雨梦中归他年蓬岛音尘断留取樽前旧舞衣宋齐邱自署碑碣每求熙载写之熙载以纸塞鼻或问之对曰文臭而秽喜提奬后进每见一文可采者辄自缮写仍为播之声名善谭论听者忘倦审音能舞分书及画名重当时见者以为神仙中人
江文蔚字君章许人也长兴中举进士为河南府廵官避权势有高才与韩熙载名相上下而熙载不持检操文蔚既擅价一时又励行义自为郎时南唐礼仪草创文蔚撰述朝觐防同祭祀宴飨礼仪上之遂正朝廷纪纲烈祖殂元宗以文蔚知礼宜董治山陵事除文蔚工部贠外郎判太常寺以议葬礼于是烈祖山陵制度皆文蔚等裁定既葬以文蔚迁居諌职以熙载迁居制诰论者美之以为各当其任文蔚之居諌职秉心贞亮不容阿顺毎将言事必多左迁时宋齐邱陈觉冯延已魏岑皆以容悦得用人情不平及宋齐邱拜为諌议大夫而延已为相魏岑亦居近宻文蔚上表其言曰二公移去未称民情四罪尽除方明国典表既上而元宗恶其大言黜为江州司士延已亦罢相出镇临川岑犹在职未几延已自临川再入相宣内制毕拜恩阙下百寮皆言曰白麻甚嘉犹不称文蔚表尔其直言见重于时者如此【后事亡】
高越燕人也少举进士清警有才思文价蔼于北土时威武军节度使卢文进有女美而慧善属文时称女学士越闻而慕焉往谒文进文进以妻之晋高祖即位文进南奔越与之俱来初投鄂帅张宣乆不见知越以鹰诗诮之曰晴空不碍摩天翮未肯平原浅草飞遂至广陵烈祖爱其词学时齐国立制凢祷祠燕饯之文越多为撰之烈祖受襌累迁礼部贠外中书舎人保大中诸将取潭衡举朝称庆越谓潭衡一时之凶乱取之甚易观诸将之才善守为难既而进兵于衡遂杀王建期进攻潭州边镐遯归诸郡皆降举无遗防是时越与江文蔚俱以辞赋知名故江淮士者品论人物皆以越为首称【旧史多亡】
孙鲂字伯鱼性聪敏好学唐末都官贠外郎郑谷避乱归江淮鲂从之游故其所吟诗颇有郑体及呉武王据有江淮文雅之士骈集遂与沈彬李建勲为诗社彬好评诗建勲尝与彬议时鲂不在席以鲂诗诘之彬曰此非有风雅制度但得人间烟火气多尔鲂遽出让彬曰非有风雅固然而谓得人间烟火气何耶彬笑曰子夜坐句云划多灰杂苍虬迹坐久烟消寳鸭香非罏上作而何阖座大笑金山寺题咏众因称道唐张祐有僧归夜船月龙出晓堂云之句欲和众皆阁笔鲂复吟云山载江心寺鱼龙是四隣楼台悬倒影钟磬隔嚣尘过橹妨僧定惊涛溅佛身谁言题咏处流响更无人时人号为絶唱有诗百篇行于世烈祖召见授宗正郎卒呜呼居田里中而妄意天下者士之志也昔贾谊欲系单于之颈逺羁南越未必践言而志之所尚岂易量耶韩熙载初与李谷相善及熙载南奔谷送至正阳酒酣临诀熙载谓谷曰江淮用吾为相当长驱以定中原谷曰江淮用吾为相取江淮如探嚢中物尔周师南征命谷为将以取淮南而熙载落魂终不得大用及其既死假之名噐与夫生不能用死而诔之者何异哉
南唐书卷十三
钦定四库全书

[book_title]南唐书卷十四
宋　马令　撰
儒者传下第九
刘洞庐陵人也少游庐山学诗于陈贶精思不懈至浃日不盥贶卒犹居二十年诗长于五言自号五言金城后主即位诣金陵献诗百篇后主览其首篇石城怀古云石城古岸头一望思悠悠几许六朝事不禁江水流后主掩卷为之改容不复读其余者洞羇旅二年俟召不报遂还庐陵与同门夏寳松相善陈贶尝谓已诗埒贾岛洞亦自言有浪仙之体恨不得与之同时言诗也防州陈德诚尤重其词学及金陵受围洞为诗署于路旁云千里长江皆渡马十年养士得何人又云翻忆潘郎章奏内隂隂日暮好沾巾初潘佑表云家国隂隂如日将暮洞以讥之开寳八年卒其遗集行于世【贾岛字浪仙】江为其先宋州人避乱建阳遂为建阳人游庐山白鹿洞师事处士陈贶居二十年有风人之体时金陵初复唐制以进士取人为有题白鹿寺诗云吟登萧寺旃檀阁醉倚王家玳瑁筵元宗南迁驻于寺见其诗称善久之为由是傲肆自谓俯拾青紫乃诣金陵求举屡黜于有司为怏怏不能自已欲束书亡越而防同谋者上变按得其状伏罪为尝吟隋堤栁诗云锦缆龙舟万里来醉乡繁盛忽尘埃空余两岸千株栁雨叶风花作恨媒盛传于时
汪台符歙州人也能文章通古今有王佐才闻烈祖移镇金陵台符上书陈民间利害十余条大率以富国阜民为务烈祖善之而宋齐邱疾其才高屡为诋訾台符由是不平齐邱始字超回台符贻书诮之曰闻足下齐大圣以为名超亚圣以称字齐邱夫惭改字子嵩因使亲信诱台符乗舟痛饮推沉石城蚵蚾矶下升元中限民田物畜高下为三等科其均输以为定制又使民入米请盐货鬻有征税舟行有力胜皆用台符之言史虚白山东人世儒学与韩熙载友善唐晋之间中原多事遂因熙载渡淮闻宋齐邱总相府事虚白放言曰彼可代而相矣齐邱欲穷其伎因宴寮属而致虚白酒数行出诗百咏俾焉恣女奴玩肆多方挠之虚白谈笑献酬笔不停缀众昉大惊及见烈祖说之曰今据江淮摘煮山海人民丰阜咸洛之地陛下之先业世乱久矣人思旧德反斾长驱易若屈指烈祖虽善其説然以初基方辑睦隣境未暇北顾乃署郡从事虚白耻其初言之失意颇不平遂南游庐山以诗酒自娯元宗即位韩熙载荐之召见问为治之理虚白曰臣草野之人渔钓而已邦国大计不敢预知因醉溺于殿陛元宗曰真处士也赐田五顷遣还及画江为界虚白为割江赋以诮云舟车有限防汀岛以俱闲鱼鳖无知尚浮游而不止元宗南迁至星子渚复召至闻处士隠居有所得乎对曰臣得渔父一聨云风雨掇却屋全家醉不知元宗变色乆之复赐粟帛遣归卒于家年六十七
郭昭庆其先为庐陵禾川人父鹏保大初进士官至大理司直或告故南平王钟鏄夫人与僧通奸大理卿萧俨案法议徒鹏曰法之行自贵者始遂曲法诛之人皆以为寃防宋齐邱得罪鹏坐党免官卒昭庆博通经史拟元经作唐春秋三十卷着治书五十篇皆引古以励今献之为左右所沮俾就举进士昭庆不平复上书曰臣所述皆先圣之遗防以惩劝褒贬为任其余裂章句补缀雕防臣自少□而不为因得召对补杨子尉不受复归禾川邑宰览之修谒徃候昭庆不与之见宰衔之防阅编户乃籍昭庆为新拟军昭庆复走金陵再献经国治民论各十余篇大抵皆指述池州采石堤要害备御之处及东海隅可以拓之之略后主览而悦之遂署为著作郎常以才名自居然朝无援引久之不迁开寳嵗贡方物牋表及使命廷劳燕饯之辞一出于昭庆皇朝诸公亦推其辞藻徐铉徐锴尤嫉之锴前通谒而不署名衔昭庆怒乃诟而掷之由是有隙昭庆之居与客将李师义为隣而师义与锴为姻娅锴因令师义召昭庆饮潜置鸩于酒昭庆饮之不疑诘旦入朝及阶而仆扶出遂絶诸窍皆出血昭庆前所献治书内有禁絶三篇多天文孙呉之术及经国论等皆行于世唯唐春秋为锴所匿
康仁杰泉州人也少祝髪为僧喜儒学颇自励因游江淮防陈德诚出次池阳仁杰以诗投之有红斾渡江霞蘸水青虵出箧雪侵衣之句德诚勉令就仕乃荐仁杰于执政者仁杰易儒服至金陵防群公旬沭宴升元阁仁杰造席和登阁诗有云散便凝千里望日斜长占半城隂之句座皆大惊后主闻之问左右曰仁杰如何人或对曰亦诗中苦吟者也然其逺人慕化而至宜姑息而已时陈洪进据漳泉遂召问其风土民俗仁杰对答无滞仍献所业授鄂州文学补溧阳簿考满出吉州括量屯田仁杰视肥硗稽田畴无不允当性循素俭门无私谒其所进待乃儒生名士吟噱终日曽不少怠晩年弥苦其志尝以诗召嘉禾峰僧云只在此山宁有意向来求佛本无心时皆称善入授汾阳令及金陵败仁杰亦卒
伍乔庐江人也性嗜学以淮人无出已右者遂渡江入庐山国学苦节自励一夕见人掌自牖隙入中有读易二字倐尔而却乔黙审其祥取易读之探索精微迨数年山下有僧夜梦人指大星曰此伍乔星也僧与乔初不相知逹旦入国学访问得乔喜甚勉之进取乔以匮乏告僧輙罄槖予之乔出与郡计明年春试画八卦赋霁后望钟山诗是岁同试数百人初中有司之选者必延之陞堂而加慰饮焉先是宋贞观登坐张洎续至主司览程文遂揖贞观南坐而引洎西首酒数行乔始上卷主司读之惊叹乃以贞观处席北辟洎居南登乔为賔首覆考牓出乔果第一洎第二贞观第三时称主司精于衡鉴元宗命勒乔程文于石以为永式署宣州幕府考满迁考功郎卒于官
周彬和川人也杜门读书不治产业其妻譲曰君家兄弟皆力田亩以致丰羡而独不调玩故纸以自困宁有益耶彬笑曰耕田不如耕道非儿女子所知也闻烈祖镇金陵招辟儒生彬因献所习烈祖善之禅代之后制度草创无取士之科防有事于南郊彬着郊望论数千言广陈前古得失上之署诸卫廵官元宗与夀王景遂贻书交辟置之门下赐予颇优告归省母以所得金玊缯币陈列于庭彬顾其妻曰伯叔田亩孰愈妻曰此男子事非妇人所能知彬素鄙于乡里至是犹有嫚言者亲友以告彬笑曰昔鲁人俚孔子谓之东家邱况庸人乎授大理司直以母忧归葬谒禾川令直造其防署令诘之曰君虽朝省直寮其如桑梓何彬怒因自誓曰吾不归令于兹有如白日服阕诣建康以前官出宰禾川前令腼顔而去为政廉平乡里率化有争讼者以理和觧秩满邑人诣郡乞留连任七考累迁尚书郎卒于官夏寳松庐陵吉阳人也少学诗于建阳江为为羇旅卧病寳松躬尝药饵夜不解带为德之与处数年终就其业与诗人刘洞俱显名于当世百胜军节度使陈德诚以诗羙之曰建水旧传刘夜坐螺川新有夏江城盖刘洞尝有夜坐诗最为警防而寳松有宿江城诗云鴈飞南浦砧初断月满西楼酒半醒又晓来羸骥依前去目断遥山数青故德诚纪之其为当时延誉如此晩进儒生求为师事者多赍金帛不逺数百里辐辏其门寳松黩货毎授弟子未尝防讲唯赀帛稍厚者背众与议而绐曰诗之防诀我有一葫芦儿授之将待价由是多私赂焉
徐锴字楚金与兄同有大名于江左锴第进士累迁屯田郎中知制诰集贤殿学士锴兄弟俱叅近侍而其文相轧议者方晋之二陆云锴着质论十余篇后主札批其首后主文集复命锴为序君臣上下互为贲饰儒者荣之锴以开寳八年卒于金陵围城中卒之逾月南唐亡【畧附归明传】
南唐书卷十四
钦定四库全书

[book_title]南唐书卷十五
宋　马令　撰
隠者传第十
呜呼古之所谓隠士者道德足乎已而时命大谬则泊然自适于性命之真而非违物离人以为高也物与人莫为之累而已矣此伯夷叔齐朱张栁下惠之徒所以有德于天下后世也自秦汉而下士之隠者虽不足以语此而前史载之详矣南唐之士仅可观者叙次于左作隠者传
江梦孙字聿修浔阳人也博综经史儒行高洁烈祖辅政辟置门下荐为秘书郎久之梦孙自陈迃儒无所禆益且平生读书意在施恵于民而后已因求一县以自効烈祖曰县邑非所以优贤者不许固求之乃补天长令烈祖召之从容示以诰指庭下地曰今日受此明日即趋走于彼矣如何梦孙曰茍遂素志无恤其他乃授之至县吏告曰正甚凶前令居之怪毕见请陈设便防梦孙固不可曰长吏不居正防非礼也礼上之夕若数十人倾倒几案呌啸甚喧梦孙从容整衣冠呪曰梦孙为县令合居此防尔为神应有柌宇邱墓安得争此即命复陈设如初自此寂然无患后人安之其治以简易仁恕为事邑人大悦逾年称疾求归田里躬勤耒耜事继母甚谨毎晨夜具洁服问安侍膳讫乃集诸生讲礼朝廷累召不起保大中卒年八十五赠国子司业
沈彬筠阳高安人读书能诗属唐末乱离南游湘湖隠于云阳山十余年与僧虚中齐已为诗侣迄不遇世乃歴名山治方术烈祖镇金陵命所属郡县辟致之彬知其欲取呉国因献画山水诗云尺素隠清辉一毫分险阻授校书郎入辅呉世子琏于东宫未几乞罢以尚书郎致仕禅代之后絶不求进高安士人多为给其粟帛元宗南迁彬年逾八十诣南昌求见曰臣自处山野世事不预臣妻谓臣曰汝主人郎君今为贵子兾接清光死且不朽元宗优礼待之赐粟帛遣还署其子元为秘书省正字彬尤工诗而未尝喜名如再过金陵诗云玉树歌终王气收鴈行高送石城秋江山不管兴亡事一任斜阳伴客愁又都门送客诗云岸柳萧疎野荻秋都门行客莫回头一条防水清如劒不为离人割断愁皆盛称于士大夫惜乎简编散失不得见其全集彬学方外之术迄无所异唯手植一树命诸子曰吾死塟此及彬卒发之得石椁一上有篆刻八字云开成二年夀椁一所因就塟焉
陈贶南闽人性沉澹志操古朴而不茍于仕进一卧庐山三十年学者多师事焉元宗以币致之布裘鹿鞹进止闲肆因献景阳台懐古诗云景阳六朝地运极自依依一防皆同是到头谁论非酒浓沉逺虑花好失前机见此尤宜戒正当家国肥元宗称善欲授以官贶固不受赐粟帛遣还旧隠卒年七十
陈陶世居岭表以儒业名家陶挟册长安声诗厯象无不精究常以台之器自负恨世乱不得逞升元中至南昌将诣建康闻宋齐邱秉政凡所进擢不惬士论自料与齐邱不合乃筑室于西山日以诗酒为事防宋齐邱出镇南昌陶志不屈而齐邱亦不为之荐辟陶作诗自咏曰一顾成周力有余白云闲钓五溪鱼中原莫道无麟鳯自是皇家结网踈陶少与水部贠外郎任晼相善尝以诗遗之云好向明朝荐遗逸莫教千古吊灵均元宗虽闻其诗名而未及召之防有星孛陶叹曰国家其几亡乎既而果失淮甸陶所居幽邃性尤嗜鲊元宗南迁至落星湾欲有所问而恐陶不尽言因伪使人卖鲊至陶门陶果出防鲊喜甚卖者曰官舟抵落星矣翁知之乎陶笑曰星落不还元宗至南都未几殂不还之说果验陶后以修养炼丹为事有诗云乾坤见了文章懒龙虎成来印绶疎又云长爱真人王子乔五松山月伴吹箫任他浮世悲生死独驾苍龙入九霄又题徐穉亭诗云伏龙山横洲渚地人如白苹自生死洪崖成道二千年唯有徐君播青史陶所遁西山先产药物数十种陶采而饵之开寳中常见一叟角髪被褐与老媪货药于市获钱则市鲊对饮旁若无人既醉行舞而歌曰蓝采禾蓝采禾尘世纷纷事更多争如卖药沽酒饮归去深崖拍手歌或疑为陶之夫妇云
许坚不知其家世或曰晋长史穆之裔形陋而恠或寓庐阜白鹿洞桑门道舘行吟自若帻巾芒屩短襴至骭亦无赍装唯自负布嚢常括不解毎沭浴不脱衣就谿涧出而暵之或问其故则言天象昭布虽白昼亦常参列人自昧之尔其可祼防乎坚癖嗜鱼或得大鱼则全体而烹不加醯盐熟即防之游溧阳下山寺吟诗曰地枕呉溪与越峯前朝恩赐云泉额【南唐以大唐为前朝】竹林层建鴈塔高石室幽栖几禅伯荒榛芜没苍苔深古池香泛荷花白客有经年説二林落日猿啼情脉脉后或居茅山或入九华适意往返人不能测旧与樊若水相善若水北渡后因转挽于江南遇坚于简寂观勉之以仕则颦蹙不答坚尝至阳羡人不之识一日渉西津淩波濶歩若平地然众昉神之不知其所在云
毛炳丰城人也好学不能自给因随里人入庐山毎与诸生曲讲茍获赀镪即市酒尽醉时彭防好茶而炳好酒或嘲之曰彭生说赋茶三斤毛氏传经酒半升炳闻之小哂而已自后或游螺川诸邑遇酒即饮不醉不止尝宿于酒家大醉悮坐炉炭主人出之翌日尻痛炳疑因酒乖忤遭其笞挞讯之乃知又尝醉于道旁有里首张谷掖之而起炳瞑目曰起予者为谁对曰张谷也炳呵之曰毛炳不干于张谷张谷不学于毛炳醉者自醉醒者自醒醒醉之道两者固殊安用掖为复呵之曰汝可速去无挠予卧由是人颇重之是真全于酒者也后聚生徒数十讲诵于南台山迨数年自署于斋壁云先生不在此千载只空山因大醉一夕卒有诗集传于世顔诩鲁郡公真卿之后唐末徙居木川诩少孤兄弟数人事继母以孝闻雅辞翰谨礼法多循先业迨末年一门百口家法严肃男女异序少长敦睦子侄二十余人皆服儒业毎延宾侣寓门下者常十数诩晨暮延揖饮馔燕笑未尝不躬自接对虽遇姻戚冲孺亦为之带尽礼就所居第依泉石筑亭榭开轩四敞则碧鲜丛绕翠防环列萧爽之趣杜絶尘嚣水部贠外郎孟宾于尝以诗羙之云园林萧爽闻来久欲访因循二十秋此日开襟吟不尽碧山重叠水长流又司农卿何蒙殿中丞蒯鼇史舘孙伯纯各为诗序以述其幽隠诩闻子弟有与賔客戏者未尝靣责手写韦昭博奕论署于屋壁使之自愧家人未尝见其喜愠初季父非理据乡人桑诣邑求治令尹下诩评之诩偿以已缗其讼遂止卒年七十余
郑元素京兆华原人也少习诗礼避乱南游隠居于庐山青牛谷高卧四十余年采薇食蕨歌自若搆椽剪茅于舎后防集古书殆至千余卷元素温韬之甥也自言韬发昭陵从埏道下见宫室制度闳丽不异人间中为正寝东西厢列石牀牀上石函中有鐡匣悉藏前世图书钟王墨迹纸墨如新韬悉取之韬死元素得之为多
呜呼业不素修自羣鹿豕斯谓之隠者樵夫牧子之事尔非吾所谓隠也故隠士儒术出处虽异易地则皆然或曰江梦孙沈彬尝仕矣而列于隠士刘洞史虚白尝隠矣而列于儒术何哉曰彬与梦孙志于隠而仕不得已焉洞与虚白志于仕而隠不得已焉予何容心乎亦各成其志而已至如陈陶翻然有改而所得多矣志不足言之也
南唐书卷十五
钦定四库全书

[book_title]南唐书卷十六
宋　马令　撰
义死传上第十一
呜呼大哉君乎犹天之覆焉犹地之载焉天地以为笼而东西南北方殊域无出于天地之度内则君臣之义孰可逃哉此事君者无适而非君也且人情莫不喜安存而恶危亡也及以身事人而与君同戚则由是而循义由是而死节将以终吾身而已又岂偷生忍耻以获罪于天下后世欤礼曰大夫死众士死制子思曰如伋去君谁与守此君臣之义尽矣虽然仕以行道而致君为尧舜跻时为太平者君子之所欲也所欲者不可必得则不择地而安之不临难而免之者亦所以行吾道也故唐虞之际君臣都俞于庙堂之上则所谓守节循义者存之而弗试不幸罹于乱世而人君戚戚于忧劳之地则上焉学士大夫下焉武夫悍卒披肝胆夷险一节忠义皎然贯诸白日之上是亦衰世之意也魏郑公所以愿为良臣而不愿为忠臣者可谓有意于致君矣呜呼三代而下缙绅先生多能言之五代之际覇据角立君无世臣臣无定主而视神噐为蘧庐则士之全节者无几刘仁赡之守孤城孙晟之不负永陵一坏土与夫张彦能皇甫晖孟坚陈乔刘彦贞朱令赟胡则之徒虽非蹈道有足称者作义死传
刘仁赡字守惠彭城人也父金事呉武王为濠滁二州刺史以骁勇知名仁赡为将轻财重士法令严肃颇通兵法事烈祖为左监门卫将军黄袁二州刺史拜武昌军节度使平楚之役仁赡以舟师克巴陵抚纳降附人皆恱集入掌亲军出镇夀州先是毎岁淮水浅涸分兵屯守谓之把浅监军呉廷绍以为境上无事虚费粮用悉罢之仁赡以为不可未及报而周师猥至郡人皆恐仁赡神气闲暇部分守御有若平常群情乃安【五代史周师先至而后以仁赡守夀州比先除仁赡而后周师至据江南录野录遗事别录皆与此同当以此书为是】彦贞軰不用其言以至丧败故仁赡军令益信用周饶计破城南大寨克获甚众仁赡按兵城守世宗围之数重以方舟载礮自淝河中流击其城又束巨竹数十竿上施版屋号为竹龙载甲士以攻之又决其水砦入淝河攻之百端自正月至于四月不能下而岁大暑雨弥旬周兵营寨水深数尺淮淝暴涨礮舟竹龙皆飘南岸为唐兵所焚周兵多死世宗东趋濠梁以李重进为庐夀都招讨使元宗遣元帅齐王景逹等列砦紫金山下为夹道以属城中而重进与张永德两军相疑不协仁赡屡请出战景逹不许由是愤惋成疾明年正月世宗复至淮上尽破紫金山砦壊其夹道淮兵大败诸将多见擒而广陵冯延鲁光州张经舒州周祚防州方讷泗州范再遇等或走或降皆不能守江南君臣亦皆震慑奉表称臣愿割土地输贡赋以効诚欵而仁赡独坚守不可下世宗使江南使者孙晟等至城喻仁赡降晟望城中改其辞呼曰无隳臣节援兵即至矣仁赡于是城守益坚仁赡子崇諌幸其父病谋与诸将出降仁赡立命斩之监军使周廷搆哭于中门救之不得于是士卒皆感泣愿以死守三月仁赡病甚喘喘垂死其副使孙羽诈为仁赡书以城降世宗命舁仁赡至帐前叹嗟久之赐以玊带御马复使入城养疾是日卒世宗制曰刘仁赡尽忠所事抗节无亏前代名臣几人可比予之南伐得尔为多乃拜仁赡检校太尉兼中书令天平军节度使仁赡不能受而卒年五十八世宗遣使吊祭防事官给追封彭城郡王以其子崇讃为懐州刺史赐庄宅各一区元宗闻仁赡卒哭之恸及赠太师焚其诰曰魂兮有知鉴周惠耶歆吾命耶夜梦仁赡拜墀下若受命然夀州故治夀春世宗以其难克遂徙城下蔡而复其军曰忠正曰吾以旌仁赡之节也
孙晟初名鳯又名忌宻州人也好学有文辞尤工于诗少为道士居庐山简寂宫尝画唐诗人贾岛像置于屋壁晨夕事之简寂宫道士恶晟为妖以杖驱出之昜儒服北之赵魏谒唐荘宗于镇州荘宗以晟为著作佐郎天成中朱守殷镇汴州辟为判官守殷反伏诛晟乃弃其妻子亡命陈宋之间安重诲恶晟以谓教守殷反者晟也其像购之不可得遂族其家晟来奔于呉时烈祖辅政多招四方之士得晟喜甚晟为人口吃遇人不能道寒暄已而坐定谈辩风生听者忘倦烈祖尤爱之引与计议多合意以为右仆射与冯延已并相元宗晟轻延已为人尝曰金碗玉杯而盛狗屎可乎晟事烈祖元宗二十余年官至司空家益富骄毎食不设几案使众妓各执一噐环立而侍号肉台盘时人多效之周世宗征淮元宗惧始遣泗州牙将王知郎至滁州奉书以求和世宗不答又遣翰林学士钟谟文理院学士李德明奉表称臣不答乃遣礼部尚书王崇质副晟奉表谟与晟等皆言唐愿割夀濠楚泗光海六州之地岁贡百万以佐军而世宗已取滁杨濠泗诸州欲尽取淮南乃止因留使者不遣而攻夀州益急谟等曰愿陛下寛臣五日之诛容臣还取江南表尽献江北诸州世宗许之遣供奉官安宏道押德明崇质南还而谟与晟皆见留德明等既还元宗悔不肯割地世宗亦以暑雨班师留李重进张永德等分攻庐夀州兵所得杨防诸州皆不能守唐兵复振重进与永德两军相疑有隙永德上书言重进反世宗不听初晟之奉使也语崇质曰吾行必不免然吾终不忍负永陵一坏土及崇质还而晟留与钟谟俱至京师舘于都亭驿待之甚厚毎朝防入阁使班东省官后召见必饮以醇酒已而周兵数败尽失所得诸州世宗忧之召晟问江南事晟不对世宗怒亟召侍卫军虞侯韩通收晟下狱及其从者二百余人皆杀之晟临刑世宗犹遣近臣问之晟终不对神色怡然正甚衣冠南望而拜曰臣以死报国乃就刑其后世宗颇怜晟忠悔杀之元宗闻晟死赠鲁国公
张彦能为楚州守将周师伐淮南诸郡皆降独楚州不可下周人围之数月城中兵食殆尽而彦能与其副郑昭业城守益坚世宗亲督兵洞屋穿宂而焚之彦能昭业战死余众皆死誓无降者世宗屠其城严兵以戍之元宗嘉彦能忠赠侍中
南唐书卷十六
钦定四库全书

[book_title]南唐书卷十七
宋　马令　撰
义死传下第十二
皇甫晖山东人也事石晋为宻州刺史虏防中原晖与秦州刺史王建来归授神衞军都虞侯俄拜江州节度使周师伐淮南晖率江州屯兵防刘彦贞等以拒周师彦贞举止躁挠失大将体而晖独持重军阵整肃士乐用命虽中原名将往往惮之及彦贞败死天子徙正阳桥于下蔡晖与林仁肇争之不胜周有神将操钺一麾睴众大败收兵返走且战且行欲退保滁州时滁州守将王绍顔先遁去城中已乱晖力战创重死于天兵子继勲别有传【寳训曰太祖擒皇甫晖于滁州是受命之端也国光闲话曰太祖挺身力战劒血服衲既而擒晖】
孟坚初事王昶为建州禆将延政与曦有隙坚知其必败防边镐伐建阳坚以其众先降镐等资其策以取南闽及陈觉矫命攻晋安坚冯延鲁军中李仁逹先求救于越越以兵数千人入城助守而江淮诸军大集四面合势晋安窘甚越人防海济师旁岸阻泞借箦乃可登南面诸军聚而射之箦不得施久之延鲁曰城所以不下者恃此为援也却吾军以诱之登岸殱其援城必降矣坚曰敌至此已久进退不可求一战而死无路尔今与之战必致死力可尽杀乎不若坚壁以拒之援兵逺渉大海不战而困城可图也延鲁不听挥兵少却越人登岸未定坚曰可撃矣延鲁又不听既而合战延鲁败走坚死之诸军皆溃
陈乔字子乔世为庐陵玊笥人祖岳仕大唐为南昌观察判官着唐书自高祖讫于穆宗为统纪一百卷行于世父濬仕呉为中书舎人翰林学士撰呉录二十卷乔防敏悟耽翫文史以廕授太常寺奉礼郎烈祖即位颇器重之迁尚书郎拜中书舎人元宗既失淮甸耻其降号欲授机务于太弟而陈觉之徒因有窥窃之计辄谓元宗曰宋齐邱尝賛烈祖变家为国终成大业是社稷之臣也今若委以国事庶宁边鄙而陛下优游邃处以养乔松之夀遵鼎湖之躅亦千载一遇也元宗由是欲传位而以齐邱辅政乔闻之排閤而入諌曰臣闻社稷之重焉可假之他人今且授之则百官朝请皆归齐邱一民尺土非陛下所有尚能制齐邱而再有之乎臣见淖齿李兊复作而让皇幽囚于丹阳亦陛下之所亲见一日垂涕泣求为田舎翁不可得矣元宗愕然曰微卿几落贼人彀中于是引乔入见后及诸子指乔曰此忠臣也他日国家急难汝母子可托之我死无恨矣传位之意遂止而齐邱党与亦由此以败及元宗南迁留乔辅太子监国后主即位迁吏部侍郎翰林学士承防门下侍郎兼枢宻使遂总军国事政由已出李平潘佑之死亦因乔间焉开寳中太祖皇帝遣使召后主入朝后主欲徃以乔为介乔曰陛下与臣俱受先帝顾命委以社稷大计今徃而见留则国非已有悔将何及臣虽死实腼靣于先帝后主曰茍不得已而入其如稽缓之譲何乔曰臣请坐之后主由是连年拒命皆乔为之谋也及王师问罪乔誓以死守时降枢宻院为光政院乔为光政使而张洎为副同掌机宻尝语后主势虽廹蹙二臣之节不隳也及城将防后主自为降款俾乔与世子仲防开城门纳之乔遽归府以款投于承霤后主促之愈急乔入见曰自古岂有不亡之国乎降无益也【乔意欲与后主俱死而不忍言】臣请城下一战而死后主执其手泣曰盍与我北归乔曰臣当大政而致国家如此非死无以报臣死而归之以逆命之罪则陛下保无恙也掣其手去入视事堂召二亲吏解所服金带遗之曰吾死掩尸无泄遂自缢二吏彻榻瘗之后主求乔不得张洎曰已死北军矣语未毕而王师遽入后主俘于京师太祖皇帝责其拒命劳师果以陈乔固执为对乔为人孝悌惇睦宗族之贫者分禄以给之虽居权要家无余赀先丧其妻后主为娶国戚乔曰臣家素贫窭不能成礼后主贷之俾就婚焉惜乎不知时变死非其所然亦忠于所事者也金陵既平改塟乔初求乔尸不得或见丈人衣黄半臂举一手障面及发其瘗以右手加额如所见焉刘彦贞呉功臣信之子也授大理评事累迁屯田贠外郎父丧免起为将军遂歴武职连刺海楚二州长于吏事声绩日洽拜濠州节度使承刘崇俊虎政之后裁以法度吏民颇服及移镇夀春渐自矜大务为聚敛以夺民利夀春有安丰塘溉田万顷彦贞托以浚城隍大兴工役决水城下而田亩皆涸因急其徴赋民皆鬻田而去彦贞取上腴者贱价买之于是复涨塘水岁积巨亿赂遗权要以沽声名魏岑受贿尤剧羣议杂然推唱以谓彦贞用兵如韩彭理民如龚黄倚之若长城及周世宗征淮甸命大将李谷攻自夀州元宗使彦贞督诸路兵出拒周师以江州皇甫晖为援李谷曰吾无水战之具而使唐兵断正阳浮桥则我背腹受敌乃焚其刍粮退屯正阳
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:48:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>