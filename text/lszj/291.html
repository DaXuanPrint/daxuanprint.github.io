<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●自序,目录,南忠记,南忠记全文在线阅读,南忠记全文在线下载,大玄古籍书库">
<meta name="description" content="军事史料书。清初钱肃润撰。肃润,字础日,。江苏无锡人。明亡后隐居授徒为生。是书仅一卷,。皆记南都殉难诸臣事迹。分类记述,。如南都死事,。记督师史可法等;。殉国死事,记巡抚左懋第等;在官死事,。记知县顾咸建等;。在家死事,。记侍读徐汧等;。起义死事,记中书卢象观等;。出师死事,。记詹事黄道周等;。出使死事,。记御史何弘仁等;。在外死事,。记尚宝卿葛寅亮等;。被难死事,记进士俞文渊等;从行死事,。记生员江天乙等。大多数传记,。材料简略,。分类亦有不确当处。有中华书局《晚明史料丛书》本。_南忠记_全文在线阅读_南忠记_全文在线下载_大玄古籍书库">
<title>南忠记_钱肃润_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">南忠记</span> <br/>
          作者： <span class="inputVal" id="bkauthor">钱肃润</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]26684</span> <br/>
          说明： <span class="inputVal" id="bkdec">军事史料书。清初钱肃润撰。肃润,字础日, 江苏无锡人。明亡后隐居授徒为生。是书仅一卷, 皆记南都殉难诸臣事迹。分类记述, 如南都死事, 记督师史可法等; 殉国死事,记巡抚左懋第等;在官死事, 记知县顾咸建等; 在家死事, 记侍读徐汧等; 起义死事,记中书卢象观等; 出师死事, 记詹事黄道周等; 出使死事, 记御史何弘仁等; 在外死事, 记尚宝卿葛寅亮等; 被难死事,记进士俞文渊等;从行死事, 记生员江天乙等。大多数传记, 材料简略, 分类亦有不确当处。有中华书局《晚明史料丛书》本。</span> <br/>
          封面： <span class="inputVal" id="bkimg">Z_5759.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]南忠记
[book_author]钱肃润
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]26684
[book_dec]军事史料书。清初钱肃润撰。肃润,字础日, 江苏无锡人。明亡后隐居授徒为生。是书仅一卷, 皆记南都殉难诸臣事迹。分类记述, 如南都死事, 记督师史可法等; 殉国死事,记巡抚左懋第等;在官死事, 记知县顾咸建等; 在家死事, 记侍读徐汧等; 起义死事,记中书卢象观等; 出师死事, 记詹事黄道周等; 出使死事, 记御史何弘仁等; 在外死事, 记尚宝卿葛寅亮等; 被难死事,记进士俞文渊等;从行死事, 记生员江天乙等。大多数传记, 材料简略, 分类亦有不确当处。有中华书局《晚明史料丛书》本。
[book_img]Z_5759.jpg


[book_title]●自序
忠臣义士，何代无之？独其闻有甚不甚耳。明兴三百年来，名臣传中，半繇忠义。建文之难，史不胜书矣。思庙崩，从亡二十馀人，甚表表焉。至弘光变而在京死事者少，何者？将以有为也。逮事不可为，而或死于官，或死于家，或死于兵戎牢犴之中，动以千计。呜呼！明不可谓无人已！余不能死，见死者而心动焉，喟然曰：前事不彰，后死之咎也。故作此编。
庚寅岁孟夏十五日，逸史氏钱肃润题

[book_title]目录
【以下南都死事诸公】督师大学士史公；靖南侯黄公；刑部尚书高公；吏部尚书张公；副都御史杨公；中书龚公；礼部主事黄公；小璫冯；百川桥丐；太学生吴公；
【以下历国死事诸公】巡抚左公；
【以下在官死节】知县顾公；教谕眭公；知县唐公；训导过公；训导冯公；太守王公；知县郑公；理刑温公；
【以下在家死节】侍读徐公；吏部主事夏公；太宰徐公；左都御史刘公；巡抚祁公；行人陆公；靖江令陈公；尚书余公；丹徒令郑公；参议曹公；举人王公；举人严公；小秀才；生员王公；生员顾公；生员严公；廪膳生王公；廪膳生项公；廪膳生董公；生员姚公；生员王公；童生潘公、周公；二烈士欧公、石公；
【以下起义死】中书卢公；通政侯公；进士黄公；中书李公；庶起士金公；兵部职方吴公；大司马张公；兵部侍郎朱公；督师兵部熊公；都御史冯公；总督沈公；总督侍郎孙公；总督侍郎荆公；进士林公；行人吴公；少卿万公；詹事姜公；监纪章公；举人葛公；举人章公；举人孙公；举人陈公；举人沈公；举人杨公；举人杨公；中书戚公；中书沈公；贡士黄公；贡士王公；生员邹公；生员贺公；生员汪公；生员徐公；廪膳生吴公；廪膳生张公；太学生顾公；生员王公；生员吕公；太学生吴公；生员葛公；生员麻公；生员吕公；生员沈公；生员华公；生员郑公；生员华公；生员张公；生员齐公；生员徐公；总兵方公；参将方公；总兵张公；总兵王公；参将何公；参将张公；阎、陈二典史；陈公；江阴皂隶；钟皂隶；顾工人沈八；月和尚；沈姬；荆三娘；金烈妇；
【以下出师死】詹事黄公；编修杨公；监军姚公；尚宝司沈公；
【以下出使死】御史何公；御史沈公；御史王公；
【以下在外死】尚宝卿葛公；
【以下被难死】进士俞公；进士刘公；给事陈公；吏部华公；解元杨公；举人顾公；举人钱公；太学生侯公；生员夏公；生员顾公；生员文公；太学生吴公；举人顾公；生员须公；
【以下从行死】生员江公；童生华公；
【补录死节一人】举人祝公；
【补录起义一人】举人巢公；
【补录被难二人】生员王公；布衣许公

[book_title]南忠记
●督师大学士史公【以下南都死事诸公】
史可法，号道邻，崇祯戊辰进士，官至南京兵部尚书，弘光朝为督师大学士。乙酉四月朔，塘报至扬，闻北信急，可法督师至泗，料防守，飞报沿河一带防信总兵官俱降。初六日，有旨调可法星夜提师过江，以剿左乱。可法当移檄会藩镇，飞抵浦口，寻奉旨著藩将黄得功、刘良佐等渡江，可法乃固守扬、泗。遂即日趋泗，而泗州沿河一带防信总兵官李遇春、王之纲等亦降。可法将兵驰回维扬，泣谕士民，为死守计，昼夜登陴。
至十五日，满兵环薄城下，豫王遣降将李遇春等，捧令旨至城下说可法降。可法痛駡，令总兵史得威答言，数以负天朝厚恩，并坚守不屈之意。豫王又令乡约捧令旨至濠边，可法骂曰：「吾为朝廷首辅心，岂肯反面事人！」遂缒健卒二人，投令旨并乡约于水中。降将李遇春等遁去。豫王又以书来，可法复书，责以背约，不屈如故。十七日，又接豫王书数次，皆不启封，置之火。答语益厉，满兵攻城亦益亟。监军道高岐凤、总兵宫李岐凤等逾城投降。
可法知势不可为，以得威素有忠义，可托大事，十八日谕令入内，相持痛哭曰：「捐躯以报国家，尔与我同有此心，甚可嘉赖。」乃下拜得威，托后事，得威亦哭拜地下。可法拜书遗表一通，以上弘光帝；手勒遗书五封，一上太夫人，一遗豫王，一遗夫人，一遗伯叔兄弟，一遗得威，嘱以谱入宗嗣，继托后事。又嘱云：「我死，尔当收葬太祖高皇帝之侧。万一不能，即葬于梅花岭可也。」【丙戌清明后一日，举衣冠袍笏，卜葬于梅花岭旁，封坎建碑。】因虑城破军乱，致有失误，又书副封六，付家人史书收藏。
及二十日，豫王复持书来说，可法防守愈紧。二十五日攻愈急，可法亲祷天，以炮击之，杀满兵数千。豫王身督劲兵攻城，西北角忽崩，时矢石如雨，城下尸骸山积，清兵藉以登城，蜂拥蚁集。可法知大事已去，乃与得威决别，持刀自刎。参将张友福极抱持止之，血溅衣，未绝。复引颈令得威刃之，威不忍加。忽友福同数十人，拥可法下城欲避，可法大骂不止。随拥至小东门，满兵追急，友福等死于乱箭。可法问得威前驱谓谁，得威以豫王答。可法拊膺曰：「吾得骂贼死足矣！」遂大呼云：「史某在此！」满兵惊愕，遂为张鹰执赴南城楼上。豫王相待如宾，口呼先生，曰：「前令人再三拜请，俱蒙叱回。今忠节已成，先生为我收拾江南，当不惜重任也。」可法怒曰：「吾为天朝大臣，岂肯苟且偷生，做万世罪人？吾头可断，身不可屈，愿速死从先帝于地下！」词色甚厉，骂不绝口。豫王乃曰：「吾书请数次，皆为诟厉。今城破被执，又复如此。既为忠臣，当杀之以全其名。」可法厉声曰：「城亡与亡，我意已决。即碎尸万段，甘之如饴。但扬城百万生灵，既属于尔，当示以宽，万不可杀。」遂慨然受命于南城楼上。
得威取前所遗豫王书，意欲投领遗骸收殓，而豫王传令尽杀百姓。得威被执至营，逼降不屈，备受毒苦。五月初七日出营，奔寻遗骸，但见尸积如山。时天暑莫辨，急回金陵报讣，于闰六月初十日复回扬。初得威受遗书，藏盐商段氏家。至是寻遗书，段氏阖门掠杀几尽。得威彷徨莫措，惟仰天长痛，祷阁部在天之灵。忽于破屋废纸内搜出遗书，持往南京，献母太夫人。
其遗豫王书曰：「败军之将，不可言勇；负国之臣，不可言忠。身死封疆，实有馀恨，得以骸骨归钟山之侧，求太祖高皇帝鉴此心，于愿足矣。弘光元年四月十九日，大明罪臣史可法书。」上太夫人书曰：「不肖儿可法遗禀母亲大人：儿在宦途一十八年，诸苦备尝，不能有益朝廷，徒致旷远定省。不忠不孝，何以立天地之间！今以死殉城，不足赎罪。望母亲委之天数，勿复过悲。儿在九泉，死无所恨。总兵得威完儿后事，望母亲以亲孙抚之。四月十九日，不肖儿可法泣书。」遗夫人书曰：「可法死矣！前与夫人有定约，当于泉下相候也。四月十九日，可法手书。「遗伯叔兄弟书曰：「可法遗书与叔父大人、长兄、三贤弟及诸弟、诸贤侄：扬城旦夕不守，劳苦数月，落此结果。一死以报朝廷，亦复何恨？独先帝之仇未复，是为恨耳。得史得威为我了后事，收入吾宗，为诸侄一辈也。勿负此言。四月十九日，书于扬城西门楼。」遗得威书曰：「可法受先帝厚恩，不能复大仇；受今上厚恩，不能保疆土；受慈母厚恩，不能备孝养。遭时不遇，有志未伸，一死以报国家，固其分也，独恨不能早从先帝地下耳。四月十九日，可法绝笔。
殉难文武官员附后：
总督淮扬卫胤文　翰林院庶吉士吴尔埙　兵部职方主事何可刚、施凤仪　督饷佥事黄铉　管饷通判吴道隆　扬州知府任民育　原任江都知县周志长　新任知县罗伏龙　提督总镇刘肇基　礼贤馆候用知县胡如理、卢泾材、何临　总兵官庄子固、乙邦才　正旗鼓副总兵马应魁　副旗鼓参将陶国祚　副将李豫　赏功参将汪思诚　内左营参将许■　内右营参将冯国用　内前营参将陈光玉
阁部随侍家人史书　阁部随征书记顾启胤、龚之厚、陆晓、唐经世
都守千、把总等官：姚怀龙、解学曾、吴魁、冯士、富近仁、徐应成、段元、范苍、张应举、曹灯玄、范泗、范海、王国顺、张小山、孟客、郭仓、王东楼等二百员名，俱系内营随征。
●靖南侯黄公
黄得功，号虎山，諡忠烈。骁勇绝伦，善以少击众。起行伍，屡杀贼有功，晋大总戎，封靖南侯。崇祯之季，诸将皆挟寇自重，骄蹇不可制，独得功忠纯，乃心王室，进止唯朝廷命。满兵南来，为之谋主者，叛将孔有德；为之向导者，降将许定国也。既绝淮、泗，饮马于江，而史阁部可法坚守扬州不下。野无所掠，豫王孤军深入，虑有变，欲返。有德、定国止之曰：「扬城无援，更待数日可破。」豫王乃留。
四月二十四日扬州陷，屠其城。时监军杨文聪、总兵郑鸿逵驻镇江，三奏大捷，马士英馈以金爵十，弘光帝赐金牌十三，故都城内皆谓满兵不足虑。而掌戎政勋臣忻城伯赵之龙已三致书定国，言京城空虚，请满兵速渡，当即以京城献。初九日，满人偏师先从镇江渡，之龙令候骑张惶告警以恐帝。初十日卯刻，辅臣马士英、弘光帝俱弃城遁。士英由广德入浙，帝奔芜湖黄得功营。辰刻，赵之龙已遍张示京城，言：「本镇为尔百姓费尽苦心，已三致书大清大帅，尔百姓坐听毋恐。」时御史黄澍与左梦庚等率兵东下，称清君侧。朝廷命得功及总兵方国安、文臣阮大铖、朱大典等，并内官数人，咸统众屯芜湖。
帝既入得功营，得功痛愤。十三日，令士卒蓐食，还救京城。过太平，闻满兵是日已得京城。不得已，复还芜湖。时广昌伯刘良佐率兵二万，屯上新河，纵兵淫掠，居民苦之。满兵既至，驻天坛，百姓往诉之。豫王遣兵五十往谕降，良佐遂以兵降，所统二万人各拔腰刀，互割顶髪，一刻皆头如雪。良佐遂为满人前驱，趋芜湖。时芜湖诸营兵尚二十馀万。
十四日，诸文武相与谋奔杭州。以督臣朱大典、总兵方国安皆浙人，于是议命二人率所部先发引道。都督杜弘域，杜松侄孙也，令护帝驾，得功率所部断后。时弘域兵已先行三十里，弘域与帝未行，得功侍，帝饮于识舟亭。俄传满兵已至，弘域亟护帝入芜城。得功不被甲，服葛箭衣，单骑过芜城北门。城上人指云：「前二里许即满兵。」得功跃马挥鞭，直前击满兵，无不披靡，尽掷所戴胡笠于地，缨緌纷然，遭击死者数十百人。时得功一臂伤，不可动。
先是，左梦庚既东下，有偏裨刘朱者，极勇悍，愿一当得功，请为前锋，许之。既至芜湖，朱单骑独出，遥谓诸人勿动，独令黄得功来𨷖。得功闻之，即单骑出。去朱数十步，突叱朱曰：「吾即乃公也！」发矢射朱中臂。朱被重铠，虽中，未深创，遂前与得功𨷖。两人相持，至以手搏，各牵其臂。得功乘间，掣一握箭筑朱面，朱遂掣刀刺得功腋，得功伤，舍朱驰还。朱追之，我兵矢石并发，朱乃退。故是时得功独一臂运鞭耳。得功逐满兵，过赭山，刘良佐从山上呼「黄大哥」，得功识其音，举首视之。良佐谓得功当顺时屈节，图富贵，且去笠以秃顶示得功。得功曰：「吾起行伍，为公侯，明朝于我不薄。反面事仇，尔能之，吾不能！」张天禄在良佐后，潜射得功，中咽。得功拔矢，血如注。得功愤，遂自刎死。【一云射得功乃满人善射者，非天禄也。】
时得功副将田雄、丘钺、马得功等，众尚八万，闻得功死，皆惧，自陷首泥中而露其体。满兵任意斫之，杀二万馀人。田雄与卜从善执帝，褫其冠服，缚之以铁锁，絷其颈，献之师吴二帅。二帅叱之曰：「此若辈天子也，何为尔？」遂去缚与锁，坐帝于中，面诸帅列坐两旁以饭。二帅又自度己兵不过数百，而降卒尚七八万人，恐其有变，乃令至四合山点名，因列兵伺于山右，应名过，即杀之。复三万馀人，遂以赤绒系帝颈，率余兵还南都。田雄、丘钺、马得功、卜从善、杜弘域等皆降，阮大铖等焚辎重走入浙。
满人命田雄下两浙，丘钺守甯国，马得功守镇江，皆各效死力焉。
钱子曰：敌渡江，南朝烈死事者，文臣唯史公一人，武臣唯黄公一人。史公周旋险阻，出入戎马锋镝间，卒尽忠以明其报，汉武侯、宋文信国不是过也。黄公骁勇绝人，有平刘超功，每耻与高、刘并封。又策高杰必祸国，几为所袭杀，与李西平策怀光同。迨其后，与弘主相依，患难之中见君臣焉，功不伟哉！而卒以死殉。呜呼！两公诚当代之人哉！
●刑部尚书高公
高倬，号枝楼，天启乙丑进士，弘光朝为刑部尚书。城破，自经死。
●吏部尚书张公
张捷，字前之，号赤菴，万历癸丑进士。捷素不附孙文介红丸议，外补；复忤魏忠贤，削籍，尤以介执招忌。至是由逆勋荐，起为吏部尚书。城破死之。
●副都御史杨公
杨维垣，号斗枢，万历丙辰进士，弘光朝为副都御史。闻弘光帝奔，自刎死。
钱子曰：高公则无间已。遡张公自为御史至尚书，多不拘时局，好自矫岸，吹冷焰，迩因逆勋荐起，名益挫，故死时功臣庙史猷诃之。顾公实中立，虽为要津，非金穴，志有可哀者。且同时之号党魁，与荐公勋胄皆胡服以嬉笑，公独能死，何尤哉？至杨公以逆案再出，颇持门户，不为物论所归。死后有言其以王之明狱惧祸故者，然去偷生事敌辈远矣。
●中书龚公
龚廷祥，号佩潜，崇祯癸未进士，弘光乙酉补中书。弘光帝奔，清诏至，南都大小官出迎。有劝公以管仲、魏征者，公不应；有以公之母老不可死进者，公正言责之。时与礼部主事骆天闲同饮，天闲怀刀袖中，曰：「吾欲刀下死。」公曰：「吾赴水死。」公与天闲呼白饮酒，酒酣，同行。天闲至文庙，趋而进，跪告宣圣，语自刎，为其仆解，不得死。公之仆无一人同者，至庙中，大呼马文忠、先师刘湛陆先生，「吾死矣」，遂行。至武定桥，赴秦淮河死。公至孝，父没后，事母不倦。后虽为官，未尝一日忘母也。殉难前作书寄其子曰：「自吾正月与吾母执手别，欲得一诰命荣父母。四月十八日果命下，准诰封，吾事济矣。吾又讨差，可归定省矣。不意五月十一日天子播迁，吾是时艰苦万状，有欲强吾奉迎一事者。吾此心何心，忍背国恩乎？唯有捐躯见志而已。但思一见老母而不得，肝肠存割，血泪满襟，汝辈须养事之。」
钱子曰：余读《汉书》，昭帝时，昌邑王不道，郎中龚遂涕泣谏。其为人也，忠厚而刚毅。延至平帝，大夫胜，善全节，莽未篡位，早乞归。其为人也，明哲而果断。后千百年而有佩潜公，公岂其苗裔邪？何行之似也。夫纲常节义，本自性生，向公无侠烈之资，安能俯首秦淮，奋身不顾哉？公往矣，公自此长往矣。子胥投江，化为涛；申徒狄蹈河，河水发；屈原沉汨罗，有过湘水者，舟辄坏。何者？其精存也。今淮之为水也，滔滔漫漫，不知所止。自公往而波涛四出，时与公出没其间，呜呼！公往也与哉！公至寓，承畴使人致靴笠箭衣，公得之大喜，乃以被所乘驴，骑而策之，盘旋庭中。
都人来观者，勉以忠孝，书《正气歌》与之，笔落如云。寓僧庐，坐卧衣冠不去，承畴亦未敢迫之。此闻之余澹生云然。附识。
●礼部主事黄公
黄端伯，号元公，崇祯戊辰进士。清兵至，有以职名部索书者，端伯题曰：「大明忠臣黄端伯」，被敌拘至不屈，置狱。堂官钱谦益说降，再四不从。至九月初六日，提刑至水草桥边，停足不行，曰：「吾死于此。」遂被杀。
钱子曰：公长斋学佛，参研宗乘，著《东海集》。为司理后，削发匡庐，过径山，事雪峤师。师付拄杖，偈曰：「悟得本来心，无心亦无法。无法无本心，始了深心法。」后省臣疏纠，不得已再出，然未尝一日忘师言也。临刃语人曰：「大圆镜知现矣。」师闻而赞之，曰：「奇哉大哉！海岸末后一著，南都殿上撒金沙，生死关头同游戏。上不惭天，下不愧地，血溅梵天，道人行义。得径山话风之禅，具足临济金刚剑气。奇哉大哉！真个顶天立地。」呜呼！听斯言者，其亦可翻然思矣。
●小璫冯
冯璫，以色幸。弘光帝出奔，自投秦淮河中。
●百川桥丐
百川桥丐者，不知何许人。五月十一日弘光帝出奔，题诗桥上，自经死。诗曰：「三百年来养士朝，如何文武尽皆逃？纲常留在卑田院，乞丐羞存命一条。」
钱子曰：余次南都死事诸公，首阁部，次靖南侯，次两部尚书，次副都御史，又次中书，次仪部，而即系之小璫与丐者。何居？当是时，反面事人，须眉皆巾帼矣。有璫而能殉君难者，真男子也。而若辈士大夫，又多丐不若，丐而能死，则非丐矣。呜呼！元世祖定江南，人位儒于娼之下，丐之上，其犹有忠厚之心也夫？
●太学生吴公
吴可箕，太学生，徽州歙县人。乙酉五月十三日，自缢于南京监前关庙中。身有诗云：「蹇遇逃君臣，临危犹保身。操心死国难，耻服北夷人。」
钱子曰：国学，古习礼地也，世人习之不察久矣。如吴生者，真鲁两生之亚也。后乎丐而书者，明乎丐之下，无人而有人也。
●巡抚左公【以下历国死事诸公】
左懋第，号萝石，崇顺辛未进士，弘光朝擢巡抚应安中丞，兼兵部侍郎。北兵窥南，懋第自请使北。既渡河北，以两国通和，具彩乐迎，懋第痛哭却之，服缟素见。至燕，应对不屈，遂见留。南京破，召见谕降。懋第言人臣尽节，岂以存亡易心。命受官，不可，命姑剃发，不可，死之。
钱子曰：左公使北，与平原使汝州同，其始终不屈之心亦一也。然平原之使，卢杞陷之也。左公乃自请往，顾不壮哉？迨其后，说降再三，不以存亡易心。平原之剑，又为左公夺之矣。夫金陵既失，天下闻风死者不少，而必首自左公。左公之死，死燕京也。夫燕为昔日犂庭之所，先皇英爽在焉，左公可谓得死所哉。
●知县顾公【以下在官死节】
顾咸建，号汉石，崇祯癸末进士，授钱塘令。乙酉六月，潞藩在杭，总兵方国安等拥藩抗敌。敌至，潞藩即以杭城钱粮户籍亲诣军门降。咸建题诗县署，弃官归。北帅见诗追执之，咸建至，北帅授咸建官，咸建大骂曰：「献城者潞王，吾岂污汝伪职哉？」乃杀之，悬首忠义坊。时盛暑，颜色数日不变，蝇蚋不敢近。满汉官吏、将卒过者，马辄仆不动，因罗拜，祭以牲醴，然后行。
钱子曰：顾公死最先，死事最烈，故闻顾公之风者，莫不奋然起焉。夫自敌渡江来，县有司争弃官归。可幸□事，独顾公归而复执，执不屈以致见杀。噫嘻！生为钱塘之官，没为钱塘之鬼。钱塘有公，钱塘不朽矣。
●教谕眭公
眭明永，号松年，丹阳人，年四十恩选，六十登壬午乡牍，申申补华亭学博。乙酉南都报陷，明永以书贻其三子本、采、楫曰：「我本小臣散秩，可以无死，然我必不能生者。平日以节义自命，兼赋性鲠直，触境辄动，且我之命名，实先人深意，今岂能委父命于草莽？杀身成仁，乃所至愿。虽父子至情，不能顾也。为我遍告亲知，刚决自靖，庶几不愧古人矣。」遂书毕，命辞于明伦堂曰：「明生明永，嵩尽嵩年。」又曰：「明命其永，嵩祝何年？生忝祖父，死依圣贤。」自经明伦堂不死，沉泮池不死。敌兵入，明永立圣殿，兵以刃胁，身被数刃，略不为屈，愤骂声色俱厉，遂遇害。
钱子曰：公为人放浪诗酒，恣逸文章，戏谑恢谐，悲歌笑駡，固有大过人者。临死乃慷壮激烈如此，知其养之有素矣。
●知县唐公
唐自彩，号西望，四川达州籍，湖广江陵人，由己卯副榜贡授临安令。乙酉夏，闻金陵陷，遂自叹曰：「朝为一朝官，暮又为一朝官，吾不忍也。」七月十二日敌至，自彩避姚家村，以■激招■，被逮，临刑骂不绝口，侄阶豫亦就戮。
●训导过公
过俊民，字扶摇，无锡人，由岁贡授临安训导。乙酉变，避居城南。缘仲秋丁祭缺，捐赀主祭。适冠服拜文庙，游兵见之，劫去。俊民睥睨慷慨，屡折不挠，遂见杀于功臣山麓。
钱子曰：二公初闻变，遂与盟心，以不仕二朝为□，而其后同归于死，不亦伟乎？临安片地，虽与日月争光可也。
●训导冯公
冯厚敦，字培卿，金坛人，繇岁贡授江阴训导。乙酉夏，坚守江城。厚敦虽儒生，未谙军旅，然时有运筹功。八月城破，自刎明伦堂，其妻及寡姊俱自缢死。
●太守王公
王士和，江西吉水人，中甲子乡榜，为隆武延平太守。敌至，士和送驾出城，跪而前曰：「臣不敢擅离封疆，不能远送皇上。」上甚嘉之，赐勅慰劳。士和归，危坐堂上，敌执之，骂不绝口，为敌揕胸死。
●知县郑公
郑为虹，号天玉，崇祯癸未进士，后为浦城知县。城破，投水死。死时年仅二十馀。
●理刑温公
温璜，初名以介，号禹石，乌程人，崇祯癸未进士，为徽州理刑。城将破，合门先缢。敌破城，遂冠带投缳，敌救下，气未绝，寻夺刀自刎，喉未断，复以指抠喉而死。
钱子曰：君子居是官，则思死其官。郡县虽微，亦民社责也。广文何责，然已拜一官矣。彼能死者，讵不大哉？
●侍读徐公【以下在家死节】
徐汧，号勿斋，崇祯戊辰进士，累迁至右春坊右庶子，兼翰林院侍读。先帝变，弘光帝立，汧以不与国变，殉义无从，□揭请正罪，且为处分以明分谊。列款自陈，一曰辨人才，二曰课职业，三曰敦寅恭，四曰励廉耻，五曰核名实，六曰纳忠谠，七曰破情面。以是为当事者献，面当事莫能用之。乙酉五月，金陵告变，汧自揣无生理，但以未得死所，不敢死。北师至姑苏，避难于乡。汧郁郁不乐，日与其子枋谈忠孝事。寻下剃髪令，汧曰：「吾可死矣。」乃以家事属子枋等，而身与一二旧仆乘舟至虎阜。闻城中剃发信甚急，乃对仆曰：「吾今日得死所矣。」仆苦言劝解，不听。舟行，遇清流，曰：「吾死于此。」汧着衣冠，北向拜，且语仆曰：「吾入河，汝辈勿救我。」乃命其仆往岸，汧自操橹，至清流投下死。
●吏部主事夏公
夏允彝，号彝仲，崇祯丁丑进士，居松江。闻北师至，出橐中装，椎肥击鲜，置酒高会，一时射雕侠客，绣虎名流，西园歌舞之宾，少长毕集，歌笑淋漓，觥筹交错。客方轰酒，乃起避席更衣；未几，使者来报，投泖湖死矣。
●太宰徐公
徐石麒，号虞求，天启壬戌进士，崇祯朝为大司寇。弘光元年，擢冢宰，寻以事去。乙酉夏，自经死。
●左都御史刘公
刘宗周，号念台，万历辛丑进士。宗周以直道，累忤南乐、乌程、荆溪、贵阳诸权相，每立朝，不数月即归。乙酉变，宗周不食，未即死。门人王毓著遗书促之，至二十七日死。其绝命诗有曰：「留此旬日死，少存匡济意。决此一朝死，了吾平生事。慷慨与从容，何难又何易？」
●巡抚祁公
祁彪佳，号世培，天启壬戌进士。彪佳好音律，尝著《苏子卿玉节乐府》。其按三吴时，激扬清浊，恤民下士，吴人咸爱戴之。弘光朝，擢应天巡抚中丞。乙酉变，方家居，投园池死。
●行人陆公
陆培，号鲲庭，崇祯庚辰进士。闻变，携夫人及如夫人醉鸩酒而逝。其诗有「春秋位列诸侯上，周礼名班司马门」之句。
●靖江令陈公
陈函辉，号寒山，崇祯甲戌进士，以靖江令家居。鲁藩监国，有推戴功，为少宗伯学士，兼佥都御史。城破，投水死。其绝命诗曰：「生为大明之臣，死为大明之鬼。笑指白云深处，萧然一无所累。父母恩无可报，妻儿面不能亲。落日樵夫湖上，应怜故国孤臣。臣年五十有七，回头万事已毕。徒惭赤手擎天，惟见白虹贯日。敬发徐陵五愿，世作高僧法眷。魂游环海名山，身作兜率内院。斩尽一生情种，独留性地灵光。破衲共参文佛，麻衣泣拜高皇。凭君传语吾师，此去不留支字。只将孝子忠臣，贻与人间同志。」
钱子曰：公诗文绮丽，下笔千言。令靖时，颇以宾客声色自娱，为忌者中。其后乃壮烈如此，不亦伟哉？
●尚书余公
余煌，号武贞，天启乙丑状元，为鲁监国吏、兵、礼三部尚书。敌至，赴水死。一女掳去。有「梦魂犹带浙潮来」之句。
钱子曰：公厕名魏籍，人共鄙之。观此知昔年党逆，非公本心，或者因公为第一人，当事故推重之耳。
●丹徒令郑公
郑之尹，号□□，天启壬戌进士，旧为丹徒县知县。敌至，投河死。
●参议曹公
曹学佺，号能始，万历乙未进士，为隆武礼部尚书。福州城将破，自经死。
钱子曰：公五朝耆旧，博物洽闻，有良史才。隆武方命开局纂修，公死，明史无所折衷矣。
●举人王公
王道焜，字昭平，辛酉举人。子均，壬午举人。国变后，道焜避居乡。偶入城，闻均名已列选单，乃遗书均曰：「今晨入城，闻汝名在选单。吾家世受国恩，一旦臣虏，有何面目见祖父于地下？吾死，汝必丁艰。三年之后，事又不知如何耳。继母幼弟，好看视之。」不多嘱，遂缢死。
●举人严公
严于鈇，字公威，戊午举人。敌至杭城，不食晒死。
●小秀才
小秀才，年十四，六合人，名姓不传。乙酉五月敌渡江，跳浮桥死。
●生员王公
王赞化，字太符，邳州人也。乙酉变，不食清粟，井水皆不饮，所饮唯天泉而已。乃计家中储粟食尽，至九月中，自开一地穴，召诸亲友饮酒，酒完即经于穴中。后葬羊山。
●生员顾公
顾所受，字东吴，长洲人。乙酉五月廿六日闻变，书一律贮汗巾中。其词曰：「身是明朝老蠹鱼，眼看时事不胜嘘。率西走马声难陨，劫雒移宫意曷居？忍见豺狼雄道路，耻同犬豕拜穹庐。从容死向宫墙地，免使贞魂弃浊渠。」又作书付仲男曰：「尝言慎勿与之抗，愿留祖宗阖郡生灵。每念誓不作其臣，冀扶周孔千秋大义。今日不为自经沟渎之谅，何时得免被髪左袵之民？我之死与许琰之死不同，琰死痛先帝于既往，我死存大义于将来。孰谓易地皆然。」廿八日，遂投泮池死。
●生员严公
严绍贤，字与阳，无锡人。乙酉夏，不愿剃髪，与妾对缢死。
●廪膳生王公
王荣图，字介休，金坛人。乙酉夏，绝粒七日死。
●廪膳生项公
项志宁，字靖伯，常熟人。乙酉夏，以不剃髪自缢死。
●廪膳生董公
董元哲，字质明，武进人。乙酉五月，避乱百■乡，闻剃髪令下，投河四，自缢三，俱为父母苦救，旦夕防守。元哲泣告父母曰：「既苏我，我心已碎，断不能生，亦不欲生。罔极之恩，愿来世报。今若偷生，徒辱玷父母耳。」绝粒半月，成怯，复成郁，卒成膈。临陨，忽瞪目大呼：「速取吾柩来！」家人扶至床前，环视拥哭。元哲挥泪曰：「此刻永诀矣。」急索笔自书柩上云：「首阳千古风犹在，我欲从之徒有心。」长叹一声绝。
●生员姚公
姚台，字元可，松江人。北师至，尚读《离骚》，人劝避不允。父子阖门死。
●生员王公
王毓蓍，字玄趾，山阴人，刘念台先生门人。乙酉夏，闻敌将渡江，遗书促刘先生死，有「勿为炎午吊」之句。随衣冠投泮池死。
●童生潘公、周公
潘集，字子翔，山阴人。于王毓蓍死，哭之恸，为文祭之，寻赴水死。周卜年亦赴水死。
●生员高公
高鹤父子，会稽沥海所人。鹤之子未进庠，见王毓蓍死，尝语人曰：「既在宫墙，安得不死？」人笑之。后于监国时进学。敌渡江，果服衣冠死。鹤亦饿死。
●二烈士欧公、石公
欧敬竹，常州裱背匠也。乙酉夏，髡发令至，即与同辈言曰：「宁为大明死，不为大清生。」遂赴忠义祠中缢死。
石五郎，字仲祥，名士凤，换钱人。国变后，与家人亲友别曰：「吾欲避乱。」其家人亲友问曰：「何所？盍偕往？「答曰：「可独不可同，吾欲死。」一晚至义翰祠，见欧敬竹已经祠中，乃发愤■池而死。厥明，其父寻至祠中，见池面有神主牌浮水上，牌书「明某之位元」数字，乃于池中得其尸。
钱子曰：士大夫受国厚恩，不克兴师报雠，徒郁郁以死，非节之上者也。虽然，王蠋不死莒，即墨之人，其能闻风起乎？故一死非奇也。死而动天下之人，则奇矣。馀故论次缙绅，以及儒生，下至闾巷细民，有能奋身死者，无不采焉。
●中书卢公【以下起义死】
卢象观，号幼哲，宜兴人，壬午解元，癸未进士。象观家世忠义，与孝廉葛麟同往湖州起兵。麟遇变，投湖死，象观脱去。乡绅王期升绐使收兵，遇满兵，中箭死。
钱子曰：史称平原、常山兄弟后先死，为唐朝仅事，心窃奇之。今观卢公，未尝不三叹也。嗟乎！公诚不愧颜氏矣。夫忠孝自一门起，不自一门止。有颜氏二人，可以启卢氏二人；有卢氏二人，可以启天下之人。二公殆足千古哉！
●通政侯公
侯峒曾，号豫瞻，天启乙丑进士。弘光时，坚卧不出。北兵至嘉定，率全城抗敌，城陷，投水不死，见杀。其子玄演、玄洁并年少负隽声。峒曾被难，二子冒刃伏父身，因遇害。
钱子曰：侯公，其卞公后身也。二子亦盱眕之流亚与。
●进士黄公
黄淳耀，号蕴生，崇祯癸未进士。弘光朝马、阮擅权，淳耀耻不谒选，寄迹僧寮。继而与豫瞻父子破家结客，死保残城。城破，慷慨大呼曰：「臣结髪读书有年矣，死无以报高帝。」遂入清凉庵经死。弟淳友亦死。
●中书李公
李待问，号存我，崇祯癸未进士，守城力战被杀。待问善法书，有石刻《九歌》，彷佛晋、唐人笔意。妾张氏，亦善书人，欲娶之，不从。
●庶吉士金公
金声，号正希，崇祯戊辰进士，为翰林院庶吉士，兼御史。声意气慷慨，与同年刘侍郎之纶友善，并以言兵擢用。刘先以孤军陷北阵，战没。声当国变，据徽州起义，悬旗云「肃靖华夷，抚绥桑梓」，置竿上，阖郡鼓气。居亡何，乡绅黄澍为北内应，缚送金陵。声至驻公馆，洪内院往见，声上坐，洪欲陪座，声趯去洪座，骂曰：「我大臣前，何容此丑奴对座耶？」洪大怒曰：「弘光难道圣君？」声答曰：「以臣事君，何君非圣？」又曰：「马士英难道忠臣？」答曰：「失国半载，不事二君。」洪含怒不言。声骂曰：「汝不识忠孝字，吾不必责。即剃髪一事，为虏不遗馀力。使虏为穿胸国，汝必当贯汝胸，并贯人胸；虏为矮人国，汝必当截汝体，并截人体，无所不为矣。倘虏为毛人国，汝当何法以生毛？并生人毛？虏为长人国，汝又当何法以自长？且令人长乎？汝何说以对？」洪笑不答。久而叱洪去，毋污吾地。临刑，谕北兵曰：「吾忠臣，血不得流地，可取大盆来。」坐其中，北兵畏甚，不敢刑。声叱之曰：「何不速杀我？」北兵再四方敢刑。一云，北帅出剃髪具示声，声略有从意，其门人江天乙大言止之。
思庙时，声以戮乱兵为贵阳所参，被逮，既而冯司马直之，擢为修撰。召用，丁艰未赴。
一云，以下一段似当节去，果尔则前数百言妙辩娓娓，皆虚语矣。况有江传，互见可也。商之。
●兵部职方吴公
吴易，号日生。母沈氏，初孕时，梦日堕怀中，故以为号。崇祯癸未登进士第，弘光朝，授兵部职方，参史阁部军事。所居用李青莲「但用东山谢安石，为君谈笑靖胡沙」句为堂联，灭奴荡寇，其素志也。乙酉六月中，诸生沈自炳起兵。易于是时亦纠义旅，屯柳胥港。后县治破，退守梅家■。连战，斩获北兵三百馀级，八月中营破，父幼峯、妻沈氏咸被害。易逸去，复于冬至日聚众，丙戌正月十五日破吴江城，斩孔知县。北将汪某统舟师下乡，连战，斩获殆尽，汪将亦死于阵，军声大振。七月中至嘉善，为北兵所觉，被擒。八月中，遇害于杭州，时年三十七。隆武封长兴伯。与吴同死者，有倪■倩，名某，嘉善人，生员，军中署兵部职方，掌书记。是日方与草疏，江东兵将俱四出，遂被缚。汪将死敌，不之恤，反治其虏掠之罪，故吴提督发愤而反。
钱子曰：嗟乎！灌夫慷慨，欲搴吴濞之旗；伍员发愤，思挞平王之墓。人实有心，患力未足耳。吴公以一书生，经营湖海间，一举而殪酋首，贯睛颅，天下闻之，若景星庆云，争先睹为快焉。惜也其功不成，而身亦以陨。悠悠苍天，此何心哉？
●大司马张公
张国维，号玉笥，天启壬戌进士。乙酉变，辅鲁监国起义，城守最久。会贝勒统重兵渡江，国维知势不可支，先一二集诸亲友及诸子痛饮。酒酣，谓诸子曰：「汝祖母暨汝母皆老矣，汝等善事之。」乃北向拜君，作待谢曰：「间关百战为吾君，拒虏辞唐气厉云。归去仍为朱氏鬼，精灵常伴孝陵魂。「又别母曰：「一瞑纤毫不挂胸，惟哀耄母暮途穷。仁人锡类能无意，结草衔环讵敢忘。」随以一诗训其子曰：「昔训诗书暂鼓钲，而今绝去莫谈兵。苍苍若肯施存恤，秉耒全驱副所生。」诗成，伏药投河死。遗命死后以汞灌尸，悬于堂。敌来见，无不罗拜祭祀，保全邑民无算。
钱子曰：公之为人也，养民惠，御吏明，约法则久而不弛，推恩则恒而不厌。以至临大事，决大计，不动声色，而措施画然，是以保有东土几及二年。临卒，从容不乱。若公者，可谓完人矣。
●兵部侍郎朱公
朱大典，号未孩，万历丙辰进士。弘光帝奔芜湖营，议入浙，总兵方国安引道，道逢大典，大典奔窜无归，邀入营偕行。既而帝受缚，国安等至临安，欲拥立潞王，潞王不许。国安遣大典护饷，先渡钱塘。大典拥饷，据金华，募士兵守之。国安至，大典固拒，令方兵不得入境，竟不发粮。国安怒与𨷖，匝月伤方兵精勇数千人，城久不破。国安叹曰：「吾安得忘大雠而攻小丑耶？」乃退。大典守益力，贝勒统重兵至，月馀，城不破【金华靠山为城，■■溪平地】。敌以三大炮至，乃破。大典遍火其营，因焚其身。
钱子曰：诗云：「岂曰无衣，与子同袍。」当君父有变，不期其同期其异，事不济矣。使公与方合，公主东，方主西，敌何忧不退？中兴事业何不成？悲夫！
●督师兵部熊公
熊汝霖，号雨殷，崇祯辛未进士。起义为郑寀所害。
钱子曰：自浙以东，文臣而起义先者，莫如熊公。其用敌也，胜不休，败亦不休，时人谓之「熊皮条」。而其后乃见杀于郑，亦足哀矣。
●都御史冯公
冯元飂，号眉仙，崇祯癸未进士，起义死于海。同舟刘性恒，字叔度，官生也。为鲁藩兵部主事，亦死于海。
●总督沈公
沈犹龙，号云升，万历丙辰进士，后为两广总督。乙酉起义，谋复松江不克，往舟山被陷。或曰犹龙在城上为敌射死。
●总督侍郎孙公
孙嘉绩，号硕虞，崇祯丁丑进士。起义，病死于海。
●总督侍郎荆公
荆本彻，号大彻，崇祯甲戌进士。起义，与王斌卿破崇明有功。后本彻疏中不及斌卿，斌卿恨之，遂相矛盾。本彻率众至舟山攻城，斌卿御之，遂杀死。
●进士林公
林垐，号子野，崇祯癸未进士。起义杀死。
●行人吴公
吴闻礼，号去非，崇祯癸未进士。起义浦城，阵亡。
●少卿万公
万元吉，号吉人，天启乙丑进士。弘光朝有《江北紧要》及《疆事不堪》疏，上甚嘉之。国变后，与金总兵起义，杀死。
万吉人，守赣州几二年，城破而死。所传万、杨二公，杨即伯祥也。与金反正者，乃万扶摇，非吉人，不可不考正。
●詹事姜公
姜曰广，号燕及，万历己未进士。园变后，与金总兵起义，姜主出师，金固守不肯行。城破死之。
●监纪章公
章旷，号于野，崇祯丙子解元，丁丑进士。湖广起义，杀死。吴江旧令叶翼云，福清人，以福清反正，城破死之。
●举人葛公
葛麟，字苍公，丹阳人，崇祯壬午举于乡，以义声著。江南郡邑溃，麟图恢复。至宜兴，会卢进士象观，约举事。闻湖兵最盛，与象观率义勇数百往会之。议取宜兴，援江阴，因袭常州。乡绅王期升不能戢士卒，多暴掠。湖州民招北兵至，焚期升舟。时象观泊舟与相近，麟疑象观被焚，率三舟往救之，舟中不过数十人。或言众寡不敌，麟不听，曰：「危难不相救，同盟谓何？」率三舟突围入，敌近，辄举枪刺之，杀三十馀人。枪折，复举刀击杀十馀人。敌不敢近，因环射之，并掷火炬焚其舟。舟燃，麟赴水死。
●举人章公
章简，字次弓，松江人。甲子举于乡，出仕推官归。敌至，与同乡进士李待问率义师守城，李西门，章东门。城破阵亡。
或云死于病。时章已晋位巡抚矣。吾乡周大启为长沙守，亦云被贼箭中死。
●举人孙公
孙兆奎，字君昌，吴江人，中丙子乡榜。乙酉夏，同同邑进士吴易起义，兵力最振。至八月营破，被执，解至洪内院处，兆奎问曰：「汝姓洪否？本朝有总督洪公讳承畴者，先帝授钺御饯，出征东虏，兵败被害，先帝为之罢朝三日，予祭十三坛。洪公易名之典，先帝所钦定。諡曰『忠宪』，宪者，宪章之宪，欲便举朝群臣皆法洪公也。」内院答曰：「人不在局中，若在局中，无可奈何。所以至此。」兆奎骂曰：「从古以来，乱臣贼子皆从『无可奈何』做来。」内院大怒，刀斧乱下，首级枭示。
钱子曰：孙公之言，大为先帝吐气。
●举人陈公
陈潜夫，字玄倩，钱塘人，原名朱明，崇祯丙子举人。癸未为开封司李，至弘光朝授巡方事，未几归浙，从鲁监国起兵，加卿贰。北师至，同两夫人投仪凤桥死。时丙戌五月晦日也。其绝笔云：「吾父生我，天挺唯异。吾母蚤亡，继母抚视。读圣贤书，秉严父诲。唯孝唯友，曰忠与义。丙子举乡，顾名自励。和气满闾，清风吹袂。名曰孝廉，庶几无愧。致身之期，岁唯癸未。司李开封，星言视事。以身许君，有死无二。是时两河，贼氛满地。众人回车，余独揽辔。贼出河朔，羣公奔避。余乃渡河，击楫而济。誓清河南，仰报先帝。手披荆棘，身扫魑魅。独张空拳，以当贼骑。知有封疆，九死何畏。终复旧疆，诛逆击伪。三十州邑，大明土地。时惟弘光，鉴余忠悴。授以巡方，绣衣北莅。惋矣诸奸，共相牵制。中枢信谗，嫉余不媚。联络要图，置之罔遂。虽非朱仙，金牌十二。三月撤归，可为雪涕。哀哀先子，一时捐弃。甘旨莫承，遗书沦废。我哀方盈，奸怒转炽。赫赫金吾，逮予邸第。圜墙幽忧，虏氛猝至。匍匐归来，挈家奔逝。东海之滨，苟延年岁。腥风逼人，奋身起义。航海飘零，请兵越地。乃觐监国，复承敕旨。命我浙西，加我卿贰。粮无锱铢，兵无支骑。召募亲丁，三日而已。衣甲糗粮，皆余自备。血战江干，三十馀次。粮寡兵微，于事何裨。将不练兵，官唯坐贵。日待虏来，自强无计。疾痛呼号，谁能省治。大权不握，旁观徒恚。丙戌五月，胡马骤至。公侯勋爵，拔营而溃。区区孤军，其何能济？忠则在天，烈则在地。事不可为，偷生何贵。拜别吾母，以及诸弟。挈吾妻妾，从彭咸逝。成仁取义，千古如是。诗曰：万里关河胡马奔，三朝宫阙夕阳昏。秋风血瘁苌弘碧，明月声哀杜宇魂。白水无边流姓氏，黄泉耐可度寒暄。一忠双烈传千古，独有乾坤正气存。」
钱子曰：公为孝廉，不见容于乡。陆行人培至，出揭逐之。按河南，复以法逮，时论见短。逮其后，间关百折，身死妻从。推斯志也，虽与日月争光可也，他尚何议哉？
似宜举其官，思庙时已仕矣，若以荆大彻例之，则当称太仆卿。
●举人沈公
沈䌽，绍兴人，中丁卯乡榜。起义，丙戌夏，城上跳下死。
●举人杨公
杨文瓒，壬午举人。通海被执死，妻同死。
●举人杨公
杨文骢，号龙友，辛酉举人。北兵入闽，文骢父子三人率川兵数千搏战，颇多斩获。后兵败，文骢被素甲赴敌营，死之。其子鼎卿，字爱生，弘光时锦衣卫指挥，至是被难。
●中书戚公
戚勋，字伯屏，江阴人。乙酉夏，同邑起义抗北，勋主馈饷。被围两月，士无饥色。城破，犹存米数千斛。北师将入，勋呼妻妾诸女共登一楼，纵火自焚。壁上大书：「皇明文华殿中书舍人戚勋号羽明，继室侯氏、妾程氏、叶氏、梁氏，女三姐十五岁、抱女五姐【柩上作「八姐」】、小女九姐，于八月廿一日城破，阖门缢毁，完髪以为大明之鬼，全节以作烈女之魂。非有心死忠也。」又曰：「非欲为殉难忠臣，实求完髪以作大明鬼耳。」
●中书沈公
沈自炳，字君晦，吴江人。弘光朝，试中书舍人。乙酉六月中，起兵袭姑苏，焚都抚门。李土同遁瑞光寺。寻以兵败退□。至八月中，营破，赴水死。
●贡士黄公
黄毓祺，字介子，江阴人，倡义城守。城破，决围出，潜匿村落间。俟满兵稍去，复行召募，于丙戌冬十一月集兵，期一夕袭取江阴、武进、无锡三城，不克。毓祺往扬州，设绛帐于诸富商家。戊子被执于泰州，置犴狴，咏歌不辍，人共钦之。己丑三月十八日，忽见范蠡、曹参、吴汉、李世绩四人，召之去，含笑而逝。有绝命词云：「人间忠孝本寻常，墙壁为心铁石肠。拟向虚空擎日月，曾于梦幻历冰霜。檐头百里清音吼，狮子千寻白乳长。示幻不妨为厉鬼，云旗风马画飞扬。」毓祺死，亲知无有见者，赖常熟门人邓大临字起西为之蠲金，埋葬于狱中。旨下，命戮其尸。
钱子曰：黄公十上南宫，数奇不偶。杜康桥下，岂无痛饮之人？黄歇冢前，时有悲秋之客，申酉鱼羊。横戈握槊，哭函关不应，椎博浪不成。北走淮，南走海，流离琐尾而卒以死，哀哉。
●贡士王公
王家勤，字卣一，鄞县人。起义，虏缚去，与弟克勤同死。
●生员邹公
邹淑，字起潜，丹阳人。北兵渡江，淑与同里二百人结盟保乡里，有北兵至辄杀之。后有司率重兵来，淑南走，与同邑诸生荆硕、邹桓、张兆畿等谋举义，硕倡洮湖议。于是同邑诸生贺虁臣、金坛诸生史虞候、武进诸生汪参等咸应之，聚众至千人。闰六月初九夜，袭破金坛城，不能守，乃弃城，率余众于十二日将奔宝庄营，与袁先合。为同邑张巨鳞缚，夺其赀。会刘花马至，剃髪不暇，淑乃脱。复与金坛诸生王允升谋攻金坛，将破，刘花马统兵来，内外夹击，允升大败，走浙中，淑走茅山，仅支身。有孔某等三人率土兵数百，奉淑为帅。后三人以淑令往乡村索饷，有所私，淑斩之，其党怒，遂缚淑以献金坛令胡延年，解赴南京洪内院杀之。
●生员贺公
贺向峻，字葵忱，丹阳人，与寄籍诸生汪参同举义复金坛。兵多掳掠，向峻疾驰营中，戒勿暴民。已有诱至虏者，被缚，曰询主谋谁，吾则宥尔。向峻呼曰：「予大明士，复大明城，为常山、睢阳继耳，忠孝岂甘让人？」而问首事为，百拷不一屈，卒引颈□□死。
●生员汪公
汪参，字中子，徽州人，迁居丹阳、武进交，遂为武进诸生。工文词，有「岁糜金帛延孤鼠，天宠衣冠拜虎狼」句。同贺向峻复金坛，以才干署令事。兵溃出奔，冀再纠义勇，为斟灌、斟寻氏。会从行攫民饵，参诃曰：「此可斩也。」旁睨者知为义师，缚致虏，不屈死。
●生员徐公
徐安远，字世修，武进人。乙酉闰六月，偕同邑贡生吴福之入湖举义，为北骑执献北将。安远奋骂不屈，被磔。因获其妻杨氏，欲逼淫之，杨氏以头触刃，血溅死节。北将义之，题其首曰：「烈妇之头，夫妇杀身，忠节双绝。」
●廪膳生吴公
吴福之，字公介，武进人。乙酉夏，离家入湖，从李总戎起义师。李为黄文麓蜚将军骠骑，血战三月，斩敌数千。后为大队逼，李冒矢自刎，登全军阵殁。福之泚笔大书衫裾云：「我生不辰，遭此兵燹。从李勤王，冒险不避。血战三月，誓死弗二。再举不□，全军失利。公既成仁，予亦取义。不揣小子，敢附斯意。」又遍身书「大明义士吴福之」，投湖死。
●廪膳生张公
张龙文，字掌霖，武进人，避变于乡。叛将刘良佐率兵数万攻江阴，屠掠乡民，逼令剃发。龙文亦被执，独昂首骂贼，数良佐之罪责之。骂毕，引颈就刃，断不剃髪偷生。良佐支解之，既而曰：「吾枉杀一烈士。」命众兵敛其馀尸，以衣冠葬之。
●太学生顾公
顾杲，字子方，无锡人，喜言兵，性壮烈。弘光朝，有《号忠揭》上当事。乙酉夏，聚众鹅湖，谋起义。会同邑诸生王玉汝至，命一二力士擒缚，跪于舟。杲正言责其献降罪，随以玉汝匿舟中，暑酷逼死。杲率众将赴海起义，为江阴乱民所杀，并其三子麃、蒸、点。
●生员王公
王华，江阴人。乙酉夏，聚众起义，建义旗，颜之曰：「存千古不磨忠义，留大明一片江山。」与阎、陈二典史力守。八月二十三日城破，华上屋𨷖杀数十人，乃死。
●生员吕公
吕九韶，字处声，武进人。乙酉馆靖沙。及变后，闻武进降，江阴起义，遂不归本邑而入江阴。倡固守策，严约三旬，无退志。八月廿一敌大进，九韶料城必溃，即痛饮三斗，大书「某大明士，守大明城，分内事也。计穷力竭，孤城无援，唯死而已」。自刎于董氏园亭。
●太学生吴公
吴应箕，字次尾，贵池人，长史学，尤精诗歌，系心君国。所著《楼山堂集》多伤时语。乙酉变，倡义，被洪内院擒杀。
●生员葛公
葛敏，丹阳人，为葛麟徒弟。麟死，敏复于十一月聚众数百，与荆硕等合营于尤塘庙，稍西至中汉皇庙，获满兵七人杀之。部曲不协，复与硕分，敏营九里季札庙。二十九日，镇南伯马得功以骑兵来攻，一骑突入庙，敏兵发铳中之，甲为之飞。敏等以兵自夹，矢刃外向，出围南行，满兵亦不敢逼。至旧县，众稍散，且饥疲。旧县民集众邀杀之，以媚满兵。得功未知敏死，获诸生葛彦曾以为敏，献洪内院杀之。敏同邑故人周迅过旧县，识敏尸，㔉地藁葬焉。
●生员麻公
麻三衡，字孟璇，宣城人，起义见杀。同族死者五十馀人。
●生员吕公
吕云孚，字石香，太仓人，为吴江诸生。乙酉夏，入湖举义，被黑总兵杀死沙头。或曰误认黄兵杀死。
●生员沈公
沈自駉，字君牧，吴江人，为杭州诸生。同进士吴易起义，营破，中箭落梅溪死。
●生员华公
华京，字壮兴，吴县人。为人负气，坐日生营草檄，营破众溃，公握槊立舡头，虏跃至擒之，同落水死，尸犹相持。其子槁埋田间，月馀具棺敛，启之如生。
以君牧例当书，故敢附正所闻。
●生员郑公
郑尊谦，字履公，余姚人。首倡义师，相传郑兵主此。鲁监国封义兴伯，后为郑彩所害。
●生员华公
华夏，字吉甫，鄞县人。通海被执，至张存仁处，存仁欲降之，夏对曰：「也要顾名思义。当时老父命名，就与贵国无缘了。」乃见杀。
●生员张公
张棨嘉，慈溪人，举义死。
●生员齐公
齐巽，侯官县人。起义，同曹学佺死。其夫人系林之蕃妹，后未北兵擒，自刎死。
●生员徐公
徐趋，字佩玉，江阴人。黄毓祺往扬州，以兵事属趋，乘夜袭江阴。趋儒懦，不闲军旅，用汉衣冠坐城隍庙。北兵击败其众，趋遂被获，见满官，不屈遇害。
●总兵方公
方国安，字磐石；侄元科，字晋明；军中号曰方三，浙江诸暨人。国安初为左良玉副将，剿楚、蜀流寇，恢城邑，屡著劳绩，赖元科佐之，每战先登，骁勇莫敌，又能整饬士卒，禁其淫掠。朝廷擢国安为正总兵，良玉意忌之，遂率所部居湖南。时马士英与良玉有隙，遂招国安至近畿，以为藩蔽。左兵犯阙，与靖安侯黄得功、督臣朱大典等皆屯芜湖。
乙酉五月，北兵入南都，弘光奔芜湖营，议入浙，国安、元科引道。会帝为田雄缚献，不得已至临安，欲拥立潞王，据杭州，潞王不许，逐国安等；遣使迎降，并约满人袭击诸营。国安与元科及裨将王庆甫等，与满兵战涌金门下，潞王使人以酒食从城上饷满兵。元科愤，因弃去东渡。国安欲趋金华暂驻，因还江楚，据上游，朱大典拒不得入。相持一月，国安、元科乃率骑士直抵杭城，驻凤凰山寺，与满兵日夜战，不解甲者月馀。寺僧苦之，见元科下令「明日士卒暂解甲少休」，即密告满人，与约明日六十数骑来侦，如果解甲，寺鸣钟应，然后以精兵袭。明日，方兵尽解甲，侦骑来，寺钟鸣。元科疑之，急令士卒甲，度营前宽平地，必为敌所趋，四面值炮攒向之以待。俄而满骑数千直趋营前，炮发，击之尽死，满人气大挫。
一日，张存仁以数骑巡行湖上，侦卒觉之，急还告，元科急率数骑往擒之，存仁已去一刻许。他日遇存仁于江浒，与𨷖，存仁败走，追斫之，断其马尾，马惊踊，存仁堕，几获之，满兵竞前救之去。又于江上立三营，前垒壁，次木栅，次草营。满人来攻垒壁，元科入木栅；满兵复攻木栅，元科穿草营去；满兵狃其胜，尽入草营，火发焚之，无噍类。
元科虽屡胜，然一军孤悬浙西，势难久立，不得已还浙东，驻七条沙，与六和塔对。国安守富阳，亦屡有功，封荆国公；元科封威远侯，皆鲁监国命也。方家营四十有八，不下数十万众，元科一营不过万人，余皆国安辖，元科不得专。国安军事尽委大厅俞玉，玉贪而诈，纵兵掠民财，民甚苦。
丙戌三月，满人命张天禄从徽州出，由陆入浙东，绕出钱塘背，与杭城兵表里夹攻。元科闻其谋，即率兵趋严州邀战，大破之。天禄走远，不敢复出。元科还守七条沙。五月，贝勒以五万骑至杭州，浙东人心震动，俞玉遂教国安烧战舡，拔营走，缘江诸营尽溃。元科势孤，不得已亦去。廿七日，满人望江东火起，又七条沙营不闻更鼓，未知其故，遣一人由富阳转至浙东侦之，并无一卒；直至七条沙，亦空营，犹疑诸军退入长河头，设计诱敌。再侦之亦尔，急还报，遂于廿九日从富阳水浅狭处策马渡。鲁王洎诸文武悉走，绍兴城空，满兵入焉。国安裨将涂某见诸人走，怒曰：「平时糜饷，有难乃走乎？」独与满兵𨷖，杀满兵数百而死。又一将名某，单骑突入绍兴城，杀满人数百而死。
国安、元科走至台州黄岩县，满兵追逼之，国安欲自刎，将士屡救，不得死。部将王庆甫告元科，请营中尽杀妻子决死战，元科曰喏。满人闻之，却兵三十里。俄而马士英来劝国安降，国安往见贝勒，即劳以酒，取汤沐，令剃髪。国安剃讫还，谕元科等宜剃髪。元科痛哭一日夜，不得已剃之。明日支身遁去，王庆甫亦去。
秋八月，贝勒令国安作书招谕闽中下四府，国安从之。阴附密疏于隆武，言满兵不多，「今分守各隘及诸郡皆臣兵，上若以闽兵进攻，臣即以诸兵反正」。复致书郑芝龙约夹攻，芝龙献于贝勒。贝勒召国安见，示以书，遂不可辩。国安阖门被诛。
元科自荷薪入城■，因招其亲兵四百馀人入会稽山。戊子春，复率六千骑攻破浙东诸郡县，满官无得免者。一日虏渡江时，元科在七条沙病甚，虏入营，骂贼杀死。
钱子曰：方公以叔侄二人间关百战，不敢辞劳，其后乃智尽力诎，勉事降服，其意盖欲蹈常山之迹，而使既丧之业，复收于后也。乃常山用之而胜，方公用之而计不得行，岂非天哉？
●参将方公
方国榜，苗种也，精悍绝伦，临敌敢死。每被髪跣足，持长槊先登陷阵，所向披靡。所统苗丁百馀人皆善战，尤善药弩，发无不中，中者立死。方国安剿寇楚中，国榜从之，屡著劳绩。乙酉五月，与国安同入浙东，因令统数千守富阳。满兵薄城，辄奋击破走之，斩馘无算，满人畏慑不承近。丙戌三月，满人令张天禄自新安趋严州，欲由陆入浙东。方元科率兵御之，张天禄大败走，元科还屯七条沙。诸人议，倘天禄复出，恐不及赴援，因令国榜守严州，而以方国泰守富阳，尉永昌副之。五月，满人发数万骑赴钱塘，浙东震动。廿七日，国泰醉，妄呼曰：「鞑子至矣！」营中皆惊，水营皆舣舟东岸，国泰、水昌即自烧舡走。方国安大营望见亦惊，谓满兵已渡，遂亦烧舡走。浙东大溃，满兵乃渡钱塘，绍兴等处皆陷。国榜痛甚，自刎于寿昌县。
●总兵张公
张鹏翼，旧刘泽清总兵。守衢州，城破杀死。
●总兵王公
王之仁，内官王之心弟也。之心从先帝死煤山，之仁益自励。初任定海总兵，降北，加太师衔，仍镇定海。后浙东舒益生、郑尊谦等起义，许其带罪同事。之仁自宁波率巨舰至江上，势大振。一日大雾，对面不相见。张存仁以精兵二千人马皆被铁甲，出不意渡江。至中流，雾忽霁，见满兵已及江之半，诸营大惊，皆溃走。益生在他营，不及闻。之仁慷慨以死自誓，独率亲兵前列，发巨炮，碎其三舟，满兵大惊，人骑震动，舟辄覆。因联炮乘之，尽溺江死，无一还者。自是屡战皆捷。丙戌五月，满兵从上流浅滩处潜渡，诸兵遂溃。之仁欲走舟山，黄斌卿拒以炮，不得入。之仁愤，遂自凿舟，沉其家口，自赴南都，汉冠诣洪内院所。内院开门延入，之仁仰视，知大内。衙役对曰：「此洪爷公署也。」之仁叱曰，急掩门，不敢入，伫立门外。久之，承畴出，设锦单，之仁叱去。呼椅来，洪劝之仁降，之仁曰：「人各有志，汝志显宦，吾志死忠，不必相强。吾来非有他事，不日至泉下，必面先帝，并面汝祖父，汝有信寄否？先帝于汝最厚，意汝死，祭十三坛，赐葬，并封汝祖先，不意汝仕虏，官显至此。先帝问汝，何如为汝置喙？汝父亦意汝死，伪汝立传，以表扬汝忠烈，遍征名人诗歌记诵，汝竟在此做官邪？汝父问汝，吾何如为汝裁答，将为汝讳乎？抑直言荣显乎？汝必有以对我。」洪色赭神丧，愧汗不能言。屡问不答，王竟去，送出不顾。逾旬，含笑死于西市。死之日，飞尘蔽天，都中人莫不壮之。
●参将何公
何以培，字曰厚，无锡人。谋拥周藩图恢复，为北道张健计缚，欲授以官，不屈。杀于昆陵之驿桥。
●参将张公
张文熊，慈溪人。起义死。
●阎、陈二典史
阎典史应元者，先帝朝任江阴六年，善于其职，且熟韬钤，士民信服。后改授某处参将，不欲往，遂卜居江阴之乡。代之者为陈某，才不及阎，亦忠诚士，所谓江阴新旧二典史也。至是众迎之，阎初不许，曰孤城无援，不可守也。后得海上侠客顾三麻书云：「公若入任城守事，吾居外夹攻为援。」阎乃许之。时七月初旬也。阎既入，与陈协心共事，缮治守具，申明号令。时出秘谋，先后杀满兵万计，阎有弟亦勇敢襄戎事。有能治器械者，辄收之。镇江人王姓，善神弩，可命中，以毒药淬矢，中者立毙。阎以意作活炮，置楼橹中，可以旋转四面。于是城中人人奋日杀满兵数十百人。有七王子者，满洲大帅也，为活炮所中，骨肉如烟，惟存双足。李参将亦然。一日刘良佐临城，问守者为谁，应曰：「阎典史。」良佐曰：「何物小官，敢与吾抗？」阎曰：「吾诚小官，终岁食朝廷俸十二两耳。然不敢忘国恩，誓与与百姓死守此城。汝为国大将，统兵十万，岁靡朝廷金钱千亿，身受茅土封，一旦反面降虏，为杀中国良民数万，今又攻我江阴，汝人心安在？大明兴复，汝碎尸万段何辞！」良佐无以应，但云：「吾誓破汝城，万段汝尸耳！」八月中，贝勒至，大集兵攻城。阎劝谕士民，坚守如故。二十日，夜雨，众稍懈，不备。满兵乘夜筑炮台，未晓而成，遂攒炮急击城。城中急登陴，风雨益甚。至午刻，城东北隅崩数丈，满兵将登，陈典史自持木炮投之，炮火忽焚其臂，众救之，满兵遂登。陈典史急跃水死，众犹持槊格𨷖，杀满兵数百人。满兵入，各门率众巷战，城中人杀死无算。阎被缚，欲降之，不屈。执之去，被杀。
钱子曰：暨阳，古雎阳地也。阎、陈二公，其南霁云、雷万春之流与，遐哉不可及已。
●陈公
陈梧，与陈洪范结为兄弟。洪范媾满人甚厚，梧独拒满兵于江上，炮击满兵，杀数十人。后被执，欲杀之，慷慨无惧色贝勒，乃不杀，令统兵守嘉兴。前翰林屠象美从陈洪范干满人不用，与前科臣李毓新俱在郡城。闰六月初旬，剃髪令至，郡民汹汹不服，相率见陈梧，梧曰：「尔百姓当满人未至时，无不引领望，意满人将有大恩泽及汝。既降矣，安得又爱此髪？满人何餍之有，行将夺汝妻子，据汝田宅，势不得不从，剃发其小小者耳。今吾不能为尔计，尔当自思。甘心为满人，则速剃。其或欲存忠孝，保毛髪，亦任尔为之。」于是士民揭竿起，陈梧为将，屠象美为督，李毓新为监军。士民争制裤褶旗帜，从金伐鼓于市，无良之流，多借此报怨。遂指屠象美为奸细，杀之。毓新走出城，亦被杀。陈梧睡梦中，若有蹴之起云：「人将害汝！」梧惊觉。惟一门役在侧，搜其衣内，得利刃，因杀之，梧得不死。固守城。数日满兵至，置炮将击城，有健士数人乘其方饭，浮隍过，旋其炮向满营，击杀数十人。后满兵忽从两掖突至，将士惊走，满兵遂旋炮击城。逾日城陷，陈梧走入浙东，丙戌夏战死。
●江阴皂隶
江阴一皂隶，素好义不苟取。城陷，斩妻女头置木桶，杀满兵六人，然后自刎死。十馀日其尸植立，握刀不仆。观音寺僧见之惊叹，收其尸，并妻女头葬之。
●钟皂隶
皂隶钟姓，会稽人。海中起义，被获，见分守道，不跪。责之跪，曰：「我明朝一皂隶，岂反不如清朝一分守道？」
●雇工人沈八
雇工人沈八，起义被执，张存仁问曰：「汝欲何为？」曰：「吾欲中兴。」缚出，存仁远以一矢射来，沈八开胸受之。存仁曰：「汝不怕死耶？」乃以其手足钉板上，骂声不绝，遂杀死。
钱子曰：逊国之际，至于皂旗戍卒，咸殉君难，兹固其流亚与？
●月和尚
观音寺一僧，号月禅师，体肥泽，善弩及铳。每偏衫大袖，摇葵扇登城，手无虚发，必杀数十人。满人望见月师登城，即惊骇遁走。城陷之日，师出𨷖被杀。头既落，其尸不仆，手犹持铳作点放状。
●沈姬
辛未进士沈鼎科，江阴人，乙酉夏病死。城破，北兵入，其姬为兵胁，姬曰：「尔得无犯我，愿见尔帅。」北兵纳之固山，固山见姬貌美，昵近之，姬因得间，抽刀剧杀固山。营中皆大惊，执之，姬复请见良佐。良佐不敢近，令置三官庙杀之。
钱子曰：自古奇男子以刺法传，未闻有女子而行刺者。有之自沈姬始，或者姬其聂政之姊荣乎？
●荆三娘
荆三娘，于氏。本彻死，籍其子家，三娘自经死。
●金烈妇
金烈妇，为会稽章钦臣妻。钦臣起义被获，钦臣志稍屈，金氏对曰：「华夷之辨，断不可苟。若辈犬豕尔，不可降。」敌怒甚，欲剐金氏。氏曰：「剐亦何妨？且言吾夫起义，皆吾妇人意也。」遂同斩。
钱子曰：起义钜任也，起义死大节也。上文臣，次武臣，以至一介细民，妇人女子，皆殉国难，诚足传矣。
●詹事黄公【以下出师死】
黄道周，号石斋，天启壬戌进士，为隆武东阁大学士。帅师至徽，总兵张天禄诱之曰：「慕执事名久，执事来，吾辈必降。」古不闻有单骑见虏者邪？道周果乘舆支身往，途遇敌兵，发一矢，伤右臂。道周仆地，被执去。道周在途中饿十三日不死。道周曰：「吾当刀下死。」乃以梨汁润肠，复食。匝月解洪内院，内院为道周同乡，畏不敢见，馈以食，痛詈掷去。遂杀于金陵市，首级传示江上，为军士藏匿。其常班泣诉内院，出票追还，身首得合，葬聚宝门外。
钱子曰：郭子仪之轻骑见虏也，非唯虏不敢害，又听其言讲解而去，贤于数十万师。无他，有备故也。观其对药葛罗之言曰：「吾挺身来，听汝执我杀我之将士，必致死与汝战！」呜呼！何其壮也。黄公无备，轻身以行，虽欲不见执，得乎？公之心与郭公同，其为才不及也。
●编修杨公
杨廷麟，号机部，清江人，崇祯辛未进士，为隆武东阁大学士，兼大司马。帅师赣州，城破，投水死。
钱子曰：杨公正骨磊磊，刺讯当涂，不少假借，人多畏之。观乎此行，其人愈不朽矣。
●监军姚公
姚奇胤，号有仆，崇祯庚辰进士，旧广东南海知县。隆武朝，监漳州军，■敌寸磔。
●尚宝司沈公
沈廷扬，崇明人。为舟山帅师至松江，遇风陷沙中，被获。廷扬以赀郞谈海运，授兵部主事，进尚宝司卿衔。北按卢传叱之曰：「若大言欺君，取殊擢，一妄男子耳，安知兵？」廷扬曰：「我书生，实不解兵事。正为受先帝特恩，故万死不忘大明。今日是我报恩日也。」与其众二百人，皆歼于阊门外。
钱子曰：诗云：「出师未捷身先死，长使英雄泪满襟。」痛哉其言之也。观乎四公，知英雄之泪益多矣。
●御史何公【以下出使死】
何弘仁，号仲渊，崇祯丁丑进士。丙戌奉使金华，缢死。
●御史沈公
沈履祥，号视菴，崇祯丁丑进士。丙戌奉使台州，敌逼降不屈，以刀遍砍其身，赋诗死。
●御史王公
王景亮，号仙声，初名佩，崇祯癸未进士。弘光朝授中书舍人，典试云南，国变不往。隆武即位，改衢州兵道，巡视浙江，兼两浙文宗。丙戌八月，敌渡江，被执不屈，寻遇害。
●尚宝卿葛公【以下在外死】
葛寅亮，号冰鉴，万历辛丑进士。丙戌，痛哭死于浦城。
●进士俞公【以下被难死】
俞文渊，号天池，崇祯癸未进士。为藏宗室在家，相传定王，被地方首杀涌金门。
●进士刘公
刘曙，号公旦，崇祯癸未进士。都督吴胜兆起兵松江，曙初未通谋，舟山有唐姓、钦姓者，慕其名，书在举义册中。洪内院差官擒去，拘见土抚，土抚问唐姓两人：「可认刘公否？「两人曰：「实不认得，以其望重，故开入■。」土曰：「然则与刘何干？」曙正色曰：「吾虽无此事，未尝无」此心。所未能举义者三耳，一为家贫无饷，二为先府君柩未入土，三为老母七十有四，故未遂其初心。速杀我杀我！」大骂不绝口。土抚甚怒，申文至内院云：「刘某虽不知情，虽未识面，然据面折时，谩駡无礼，且口称『太祖高皇帝』，留之恐为祸患，所当正法者也。「乃见杀。有绝命词云：「孤臣孤子泪如泉，死傍君亲即洒然。吾道直如头上髪，此心娟似水中莲。枕戈未雪河山恨，市骨谁将骏马怜。欲恋春晖报慈母，登堂愁负白华篇。」众八百人杀于齐门外李王庙前。公至南京死，过苏州，桎梏乘轿，意气不衰。
●给事陈公
陈子龙，号卧子，崇祯丁丑进士。丁亥夏，与吴胜兆潜图恢复。胜兆败，被执。妾某氏，北将巴山欲辱之，大骂杀死。子龙以计宽差役，得投于跨塘桥下。县令陈鉴为文祭之。
●吏部华公
华允诚，号凤超，天启壬戌进士。乙酉变，不剃髪，衣冠家居。偶过后宅邹氏，邹氏有难，兵至门，允诚曰：「必为吾也。」出见兵，与去。解至周抚，周抚曲劝剃髪，不从。缚至金陵，备拷击，不屈，乃受刑。侄孙静观，年少有大志，亦以不剃髪，随允诚赴难，伏诛。允诚素不好为诗，被缚时作一律云：【原缺】
●解元杨公
杨廷枢，号维斗，崇祯庚午解元。国变后，隐居光福山，潜图恢复。北兵廉得缚之，见北帅，大骂，以拳击帅，遂死乱刃下。廷枢被执，舟中遗血书曰：「余自幼读书，慕文信国为人。今日之事，乃吾志也。」四月二十四日被缚，饿五日未死，大骂贼未杀，未知尚有几日不死。遍体受伤，十指俱损，而胸中浩然之气，正与信国燕市时无异。俯仰快然，可以无憾。觉一生读书，至此甚是得力，留此避遗憾，以俟后人知之。因有诗云：「人生自古谁无死，留取丹心照汗青。正气千秋应不散，于今重复有斯人。」又曰：「社稷倾危已二年，偷生视息亦何颜。祗今浩气还天地，方信平生不苟然。」又曰：「骂贼常山有舌锋，日星炯炯贯空中。子规啼血归来后，夜半声闻远寺中。」作绝笔云：「苏州我明遗士杨廷枢，幼读圣贤之书，常怀忠孝之志，立身行己，事不愧于古人。积学流文，名常满于四海。为孝廉者一十五载，生世间者五十三年。作士林乡党之规模，庶几东京郭有道。负纲常名教之重任，愿为宋室文文山。惜时命之不犹，未登朝而食禄。值中原之多难，遂蒙祸以捐生。其年则丁亥之岁，其月则孟夏之终。方隐遁于山阿，忽惨罹于罗网。时遭其变，命付于天。虽云突如其来，亦已知之久矣。生平所■，至此方为快然。千古为昭，到底终为不没。但因报国无能，怀忠未展，终是人臣未竟之事，尚辜累朝所受之恩。魂炯炯而升天，当为厉鬼；气英英而坠地，期待来生。舟中矢志，不能尽衷。留此血书，以俟异日。愿我知己，面付遗孤。四月二十八日舟中笔。」
钱子曰：公为诸生时，遇周忠介之难，即奋身不顾，正言以告当事，而当事亦敬畏之。嗣后复社兴，为海内盟主，天下之望风采者，皆以得见杨先生为幸。而立身大节，乃见于末后如此。呜呼！如杨公者，真我明之一人也。
●举人顾公
顾咸正，字端木，崇祯癸酉举人。与吴督台通谋，事败被执。至金陵，见洪内院不跪，且痛责其非。兵宪卢世扬叱之，咸正骂曰：「汝倚虏为泰山，吾道是冰山耳。汝明朝缙绅，固助虏为虐耶？」世扬有惭色，叱之去。临刑，同事数人共执于道，观者如巿。咸正告曰：「汝等平日读小说曲部，知有忠臣，是纸上言耳。今吾等真忠臣也，汝请看。」观者莫不叹息。临刑谓夏完淳曰：「今日有诗否？吾已成二言矣。曰：忠魂今夜归何处，明月滩头卧白云。」完淳续之，乃含笑赴刑而死。
顾公，思庙时为延安府推官。贼入秦，入山避之。既闻吴三桂来，乃出杀贼；复闻其虏也，乃遯归，犹全髪云。
●举人钱公
钱栴，字彦林，崇祯癸酉举人。初，闽人刘履丁以保举为郁林知州，父事陈洪范，又与钱栴、钱棅善，乃驰书令栴等募兵三千，助之攻浙东，许以节钺，栴强诺之。比嘉兴兵起，履丁逃至嘉善，见栴等，即以前所募兵举义。因以大铳二门、火药两坛、铅子二十四颗赠栴，栴等以前通款手书在履丁所，恐贾祸，因令子熙杀履丁父子，悬头竿上，相背，辄自转相向，更悬复然。后熙在舟中，忽向空拱揖，云见履丁父子，归暴死。会吴督台举兵松江，栴通谋被执，杀于金陵。
栴在弘光朝已仕为兵部职方，今仍称举人，岂崇祯后官皆不署耶？
●太学生侯公
侯岐曾，字雍瞻，与吴督台通谋杀死。
●生员夏公
夏完淳，字存古，允彝子也，年少能作诗歌及古文。允彝死，志复父仇，与吴督台通谋，会鲁监国遣使祭其父，完淳作表谢。事泄，乃见执，临刑慷慨不屈。
●生员顾公
顾天逵，字大鸿；天遴，字仲容。吴督台事败，进士陈子龙避天逵家，天遴偶至，遂相款曲。会当时索子龙，因及天逵兄弟。天逵曰：「吾一人罪，与弟无干。」天遴曰：「吾两人同在此，安得独罪吾兄？」兄弟争死不辍，俱杀于泖湖。
●生员文公
文乘，字应符，故相文肃公次子。有言其通湖兵图恢复者，被执庭询，昂立不跪，大声曰：「信国是吾祖，文肃是吾父！」以手推案压当事。当事怒，下乘狱。遂见杀于关帝庙前，悬其头吴门。城中恸哭赴丧者千人。
钱子曰：生于宋，死于宋者，有信国文公；生于明，死于明者，有应符父子。有责信国者曰：「胡不速死！」责应符者曰：「胡速死！」曰不速死者，将以有为也；速死者，知其不可为也。将以有为，故初执不死，再执不死，至燕市后死；知其不可为，故甫执至庭遂死。文子之速死，文子之不死也。起信国于今日，当必曰：「有孙如此，吾目瞑矣。」
●太学生吴公
吴鉴，字子仪，吴江人。北兵至，县佐朱良佐迎降，出示用顺治年号。鉴直入县治大骂，被执解李延龄，复大骂，杀死。
●举人顾公
顾咸受，字幼疏。北兵至昆山，大呼骂之，为乱兵砍死。
咸受乃举人，咸正、咸建弟，中辛酉榜。兄弟三人前后被难，昆山守城死者甚多。
●生员须公
须成孙，字西来，武进人。乙酉夏，昆陵守令弃城走，城中人一空。成孙以母病不能移，独处孤城不去。又一月，剃发令下，乡民数千人汹汹入府治，其弟国孙偶往观，府兵逐之。国孙体肥，■■不能出，旁走戮死。系及成孙妇宗氏，为琵琶瞽妇女，府兵挽出，妇羞愤，脱手绐役曰：「往即死。身外物，吾简畀尔。」役纵之，入急投竈前井中死。至明日，当事释成孙归，殡妇，成孙痛妇能为须氏执节死义，宜祔庙，手题其旐曰：「室人宗氏烈魂」。北帅掩至，当事复收成孙及旧宦管、杨诸公，各尽其家。至成孙，敝书竹簏外无长物，得剑一、矛一、铳一，实为凶具，狱不可解，逐见杀。
●生员江公【以下从行死】
江天乙，字文若，徽州人。金声被执，挺身随行。至金陵，北帅好言慰声，天乙从堦下大呼曰：「金先生千秋名节，只在今日！」言未绝，身首绝矣。
钱子曰：金公之有江生，犹雎阳之有霁云也。然霁云犹待南八之呼。兹则金公不呼而江生独呼，江生过霁云远矣。
●童生华公
华尚濂，字静观，允诚侄孙儿。允诚执，尚濂挺身从行，临刑大骂不屈，人皆壮之。
钱子曰：华子年不及二十，而其事乃慷慨丈夫所为。意华子其终童后身乎？不然，何愤激至此。
●举人祝公【补录死节一人】
祝渊，字开美，海宁人，癸酉举人。先帝时曾有救刘念台一疏，上怒，命锦衣下逮。渊辩答安闲，受杖三十，系狱，李闯破京得出。乙酉变，不食七日死。
●举人巢公【补录起义一人】
巢之梁，武进人，壬子举人，年已七十。乙酉夏，同子太学竹、侄孝廉琛率孟河士民起兵，死之。
●生员王公【补录被难二人】
王之栻，字瞻卿，忠烈公王章次子。浙东受县令，转部。避难山中，为敌擒获，逼去网巾，之栻以手护，遂刃其手，不屈死。
●布衣许公
许元博，如皋人。国变后，臂刺「生为明人，没为明鬼」八字。有中伤于淮阳道胡江者，擒而进，责之跪不跪，且面数其罪曰：「汝明朝戊辰进士，吾向读汝文，谓汝有志气人，何遂从丑虏为也？」江大怒，擒其父来，命之跪，父跪，不得已亦跪。江曰：「汝今何跪？」曰：「吾不能显亲，反致辱亲，吾跪父耳，非跪汝也。」江命置之狱。元博从容赋诗曰：「一念从前畜已深，而今地下好追寻。见曹休得收残骨，留表当今起义心。」次日弃市，遣兵提其家族，其妻朱氏持利刃向兵曰：「吾以欲与夫俱死矣，汝来何为？」兵大惊而退。当事遂不复遣兵来。而其妻亦已缢矣。

        </div>
      </div>
    </div>
  </div>
</div>
<!--update:2025-08-30 09:40:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>