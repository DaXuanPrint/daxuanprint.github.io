<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一。太祖肇兴,卷二。埒克等之叛,卷三。东丹建国,卷四。赫噜佐命,卷五。韩延徽辅政,卷六。西北部族属国叛服,卷七。征抚高丽,卷八。舒噜太后称制,卷九。太宗嗣立,卷十。太宗克唐,卷十一。石晋背盟,卷十二。赵德钧父子构乱,卷十三。鲁呼争立,卷十四。世宗之立,卷十五。萧翰谋逆,卷十六。乌哲定变,卷十七。刘汉之立,卷十八。穆宗之暴,卷十九。宋初和战,卷二十。承天太后摄政,卷二十一。耶律隆运柄用,卷二十二。色珍战绩,卷二十三。休格将略,卷二十四。澶渊之盟,卷二十五。西夏封贡,卷二十六。齐天萧后之诬,卷二十七。渤海延">
<meta name="description" content="纪事本末体辽代史书。清李有棠撰。李氏因《辽史》过于简略,记事重复,疏漏舛误之处多见,又因自袁枢首创纪事本末体,“嗣后沿作者多,历史俱备,惟辽、金尚觉阙如”,乃作此书。编纂工作始于光绪十年(1884),在任山峡江训导时撰成全书。本书依据《旧五代史》、《新五代史》、《宋史》、《元史》、《契丹国志》、《大金国志》、《资治通鉴》、《读资治通鉴长编》、《三朝北盟会编》,并参考诸说部、传记、文集等著述,撷取编排为40事,每事1卷。书前有关于辽、金纪事本末的两个奏折及《帝子考》、《纪年表》两篇。本书体例分正文和考异两部">
<title>辽史纪事本末_李有棠_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">辽史纪事本末</span> <br/>
          作者： <span class="inputVal" id="bkauthor">李有棠</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]87324</span> <br/>
          说明： <span class="inputVal" id="bkdec">纪事本末体辽代史书。清李有棠撰。李氏因《辽史》过于简略,记事重复,疏漏舛误之处多见,又因自袁枢首创纪事本末体,“嗣后沿作者多,历史俱备,惟辽、金尚觉阙如”,乃作此书。编纂工作始于光绪十年(1884),在任山峡江训导时撰成全书。本书依据《旧五代史》、《新五代史》、《宋史》、《元史》、《契丹国志》、《大金国志》、《资治通鉴》、《读资治通鉴长编》、《三朝北盟会编》,并参考诸说部、传记、文集等著述,撷取编排为40事,每事1卷。书前有关于辽、金纪事本末的两个奏折及《帝子考》、《纪年表》两篇。本书体例分正文和考异两部分。正文“区别条流,各从其类,均以正史为主”。考异则兼采群书,用小注双行分裁的形式,把诸书异同“分裁每条之下……以便观览而资质证”。是书“末议不参,以归简洁”,其考异部分对记事异同。词之详略、年月舛误、史实错讹、山川形势都参酌前人研究成果,详细做了考订;并对它书的有关记载进行了辨证。这些考证,对研究辽史颇有裨益。不过考异征引有时过繁,有时把与史文关系不大,甚或全无关系的资料也全文收录,致有臃肿之感。另外截取史文间或失之粗疏,还缺乏有关典章制度的专题,也是此书一大缺欠。本书版本有光绪十九年的初刻本,光绪二十九年经作者修订后的重刻本。1983年中华书局出版的《辽史纪事本末》点校本,即以重刻本为工作本,参校《辽史》、《契丹国志》等书而成。</span> <br/>
          封面： <span class="inputVal" id="bkimg">Z_7012.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]辽史纪事本末
[book_author]李有棠
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]87324
[book_dec]纪事本末体辽代史书。清李有棠撰。李氏因《辽史》过于简略,记事重复,疏漏舛误之处多见,又因自袁枢首创纪事本末体,“嗣后沿作者多,历史俱备,惟辽、金尚觉阙如”,乃作此书。编纂工作始于光绪十年(1884),在任山峡江训导时撰成全书。本书依据《旧五代史》、《新五代史》、《宋史》、《元史》、《契丹国志》、《大金国志》、《资治通鉴》、《读资治通鉴长编》、《三朝北盟会编》,并参考诸说部、传记、文集等著述,撷取编排为40事,每事1卷。书前有关于辽、金纪事本末的两个奏折及《帝子考》、《纪年表》两篇。本书体例分正文和考异两部分。正文“区别条流,各从其类,均以正史为主”。考异则兼采群书,用小注双行分裁的形式,把诸书异同“分裁每条之下……以便观览而资质证”。是书“末议不参,以归简洁”,其考异部分对记事异同。词之详略、年月舛误、史实错讹、山川形势都参酌前人研究成果,详细做了考订;并对它书的有关记载进行了辨证。这些考证,对研究辽史颇有裨益。不过考异征引有时过繁,有时把与史文关系不大,甚或全无关系的资料也全文收录,致有臃肿之感。另外截取史文间或失之粗疏,还缺乏有关典章制度的专题,也是此书一大缺欠。本书版本有光绪十九年的初刻本,光绪二十九年经作者修订后的重刻本。1983年中华书局出版的《辽史纪事本末》点校本,即以重刻本为工作本,参校《辽史》、《契丹国志》等书而成。
[book_img]Z_7012.jpg


[book_title]卷一 太祖肇兴
后梁太祖开平元年春正月庚寅，辽太祖自称天皇帝。
太祖之先，出自炎帝，世为森济国。有葛乌菟者，世雄朔陲，号“东胡”，汉时为冒顿汗所灭，保鲜卑山，称鲜卑氏。
魏青龙中，部长比能为幽州刺史王雄所害，散徙潢水之南，黄龙之北。
晋时普回子莫那自阴山徙，始居辽西。九世为慕容晃所灭，复窜松漠之间。
魏时始号契丹。有奇善汗者，生都庵山，其八子，后分为八部。
魏末，美佛赫。乌云畏高丽蠕蠕。侵逼，帅众万余口内附，居白狼水东。
北齐时，尝犯塞，军败，复为突厥所逼，附高丽。
隋开皇间，款塞内附，部落渐众，依赫辰而居。地亘数百里，分为十部。
唐武德初，其君达呼尔氏阴冷陉山。以自固，臣于突厥，为俟斤。其帅孙敖曹等尝来朝。贞观中，和卓珠奇来归，置元州，以珠奇为刺史。酋长库克举部内属，置松漠都督，封无极男，赐姓李仍分为八部。显庆中，以辱和卓为刺史，库克死，与奚叛命，行军总管阿宝达枢宾出沙砖道，擒松漠都督鄂博库，献东都。库克孙尽忠与敖曹曾孙万荣为归诚州刺史者，杀赵文翙以叛，武后遣曹仁师等伐之，屡败唐兵。嗣尽忠死，万荣复炽，寻为张九节所杀，达呼尔氏微。别部长果珍代之。果珍寻灭。
德哷部长聂哷立达年札里为苏尔威汗，更号约尼氏。天宝四年降唐，赐姓名李怀秀。寻叛唐，拒安禄山兵潢水，大败之。唐更封且乐为恭仁王，而聂哷辅之，立制度，置官属，势益强。
聂哷生必塔。必塔生海兰。海兰生努尔苏。大度寡欲，令不严而人化，国势复振，是为肃祖。肃祖生萨刺达，是为懿祖。教稼善牧，国益殷富，是为玄祖。玄祖生色勒达，仁民爱物，始置铁冶，是为德祖，即太祖父也。世为约尼部额尔奇木，执其政柄。弟苏哷，北征西讨，已有广土众民之意，至太祖受哈陶津汗之禅，约尼氏遂亡。
太祖姓耶律氏，为契丹德哷部辖塔哩锡林乡，耶律噜人。讳亿，字安巴坚，小字多尔济。唐咸通十三年生。母曰宣简萧后，梦日坠怀中，有娠。及生，室有神光异香，祖母简献皇后异之，鞠为已子。既长，身长九尺，开弓三百斤。为塔玛喝赛特。时小黄室韦不附，以计降之。攻克裕尔库及乌尔古、六奚、毕沙叙诸部。
唐天复元年，岁辛酉，哈陶津汗立，以为本部额尔奇木，专征讨；连破室韦、伊济及奚帅锡尔格，俘获甚众。
明年秋七月，以兵四十万伐河东、代北攻下九郡。九月，城龙化州于潢河之南。
明年春，下女直，复攻克河东怀远等军。冬十月，引军略蓟北，俘获以还。先是俘奚七千户，徙饶乐之清河，分十三县。拜太祖裕悦，总知军国事。
明年春三月，广龙化州之东城。九月，讨黑车子室韦，唐卢节度使刘仁恭，遣养子赵霸率兵数万来救。霸至武州，太祖谍知之，伏劲兵桃山下，遣室韦人摩哩诈称其酋长所遣，约霸兵会平原；既至，伏发，擒霸，歼其众，乘胜大讨室韦。
明年秋七月，唐河东节度使李克用使来乞盟。冬十月，会克用于云州，约为兄弟；宴酣，克用借兵以报刘仁恭木瓜涧之役，许之。遂进兵击仁恭，拔数州，徙其民而归。
明年春二月，复击仁恭，还击山北奚，破之。汴州朱全忠，遣人浮海奉书敝来聘。十一月，遣兵讨奚、霫诸部及东北女直之未附者，悉破降之。十二月，哈陶津汗殂，遗命禅位于帝。哧噜等劝进，太祖三让，从之。遂于明年岁丁卯春正月，设坛于舒伊旺尼珠珲温，即位改元。尊母萧氏为皇太后，立皇后萧氏。北宰相萧实喇、南宰相耶律乌鲁斯率群臣上尊号曰天皇帝，后曰地皇后。
二月，征黑车子室韦，降其八部。
夏四月丁未朔，唐朱全忠废其主，寻弑之，而自立，国号梁，遣使来告。
秋七月已酉，平州守光兄守奇率众来降，置之平卢城。时守光囚其父仁恭，自称节度使。
冬十月乙巳，讨黑车子室韦，破之。
二年春正月癸酉朔，御正殿，受百官及诸国使朝。辛巳，始置特哩衮，曲族属，以皇弟萨喇为之。河东李克用卒，子存助嗣，遣使吊慰。
夏五月癸酉，遣萨喇讨乌丸、黑车子室韦。
冬十月己亥朔，建明王楼。筑长城于镇东海口，遣轻兵取托欢叛入室韦者。
三年春二月丁酉朔，梁遣郎公远来聘。
三月，沧州节度使刘守文为弟守光所攻，乞兵讨之。命皇弟锡里素、额尔奇木萧达鲁。率师会守文于北淖口。进至横海军近淀，一鼓破之，守光溃去。因名北淖口为会盟口。
冬十月己巳，遣鹰军讨黑车子室韦，破之。
四年秋七月戊子朔，以后兄萧达鲁为北府宰相。冬十月，乌满山奚为库济及札鲁特、超默特等叛，讨平之。
五年春正月丙申，亲征西部奚。奚阻险，叛服不常，数招谕弗听。是役所向辄下，遂分兵讨东部奚，亦平之。于是尽有奚、霫之地。东际海，南暨白檀，西踰松漠，北抵潢水。凡五部，咸入版图。
三月，次泺河，刻石纪功。复略地蓟州。
夏五月，皇弟埒克等谋反，赦不诛，出埒克为德哷部额尔奇木。
秋八月甲子，刘守光僭号幽州，称燕。
六年春二月戊午，亲征刘守光于幽州。
夏四月，梁郢王友珪弑父自立。
秋七月丙午，亲征珠巴克，降之，俘获数万计。命弟埒克分攻平州，还，与诸弟复谋叛，称兵阻道。寻遣人谢罪，释之。
七年春正月甲辰朔，晋王李存勖拔幽州，擒刘守光。甲寅，太祖师次赤水城，弟埒克等乞降，遣使抚谕。
三月癸丑，次芦水，弟埒克等犯行宫。
夏四月，亲帅师追埒克等至昭图堵河。
五月癸丑，北宰相迪辇悉擒之，党与皆伏诛。语说埒克事中。
是年二月甲戌朔，梁均王友贞讨杀其兄友珪，嗣立。
八年春正月甲辰，以赫噜为德埒部额尔奇木，呼哩为特哩衮。
冬十月甲子朔，建开皇殿于明王楼基。
九年春正月，乌尔古部叛，讨平之。
夏六月，幽州军校齐行本率其族及其部曲男女三千人叛晋来降，诏授检校尚书、左仆射，赐名乌云。寻亡去，幽帅周德威。纳之。诏索不遣，乃议攻晋。
神册元年春二月丙戌朔，太祖在龙化州，群臣上尊号曰大圣明天皇帝，后曰应大明地皇后。大赦，改元神册。时梁末帝贞明二年也。
三月，以赫噜为阿勒达尔裕悦，百僚进秩有差，立子贝为皇太子。
夏四月乙酉朔，幽州节度使国用叛晋来降，授留后。
秋七月壬申，亲征突厥、托欢、项、小蕃、沙陀诸部，悉平之俘其酉长及户万五千六百，铠仗、牲畜无算。
八月，拔晋朔州，擒节度使李嗣本。
冬十一月，攻蔚、新、武、妫、儒五州，斩首万余级。自代北至河曲，踰阴山，尽有其地。遂改武州为归化州，妫州为汗州。置西南招讨司，先有功者领之。其围蔚州，敌楼无故自坏，众军大噪，乘之，不踰时而破。时梁及吴、越二使皆在焉，诏引环城观之。
十二月，收山北八军。
二年春二月，晋新州裨将卢文进叛晋，杀节度使李存矩来降。进攻其城，拔之。刺史安金全遁，以文进部将刘殷为刺史。
三月辛亥，攻幽州，节度使周德威以幽、并、镇、定、魏五州兵拒于居庸关之西，合战于新州东，大破之，斩首三万余级，杀李嗣恩之子武八。
夏四月壬午，围幽州，不克。
六月乙巳，望城中有气如烟火状，太祖曰：“未可攻也。”以大暑霖潦，引师还。留赫噜、卢国用守之。
秋八月，李存勖遣李嗣源等救幽州，赫噜等以兵少而还。
三年春正月丙申，以皇弟安图为大内特哩衮，命攻云州及西南诸部。
二月癸亥，城皇都，以礼部尚书康默记充版筑使。
夏四月乙巳，皇弟特尔格谋叛，赦之，诛其弟伊德实妻纳尔玮。
五月乙亥，诏建孔子庙、佛寺、道观。
四年春二月丙寅，修辽阳故城，以汉民及渤海户实之，改为东平郡，置防御使。
秋八月丁酉，谒孔子庙，命皇后、皇太子分谒寺观。
九月，征乌尔古部。道闻太后不豫，日驰六百里还，侍疾愈，复还军中。
冬十月丙午，次乌尔古部，天大风雪，不能进，祷于天，俄顷霁。命皇太子将先锋军进击，破之，俘生口万四千二百，器甲、牲畜无算。自是举部内附。
五年春正月乙丑，始制契丹大字，未几成，颁行之。
夏五月庚辰，有龙见于伊喇山阳水上，太祖亲射获之，藏其骨内府。
秋八月辛未，亲征党项诸部。
秋九月已丑朔，梁遣郎公远来聘。壬寅，太子率额乐奇木裕勒沁等略地云内、天德。
冬十月辛未，攻天德。癸酉，节度使宋瑶降。复叛，攻拔其城，擒瑶及家属，徙其民于阴山南。师还。
六年夏五月丙戌朔，诏定法律，画前代直臣为招谏图。诏长吏四孟月询民利病。
冬十月癸丑朔，晋新州防御使王郁以所部山北兵马内附。
十一月癸卯，下古北口。丁未，分兵略檀、顺、安远、三河、良乡、望都、潞、满城、遂城等十余城，俘其民徙内地。
十二月癸丑，王郁率众来朝，太祖呼郁为子，赏赍甚厚，徙其众于潢水南。太子率郁略地定州，唐义武节度使王处直养子都囚其父，自称留后。刺史李嗣弼以城降。乙亥，晋王存勖至定州，都迎之。存勖引兵趋望都，遇托诺军五千骑，围之，存勖力战，不解。李嗣昭领骑三百来救，国兵少却，存勖乃得出。寻与大战，不利，引还。存勖至幽州，遣二百骑蹑国兵后，国兵反击，悉擒之。己卯，还次檀州，幽人来袭，击走之，擒其裨将。诏徙檀、顺民于东平、潘州。
天赞元年春二月庚申，复徇幽、蓟地。癸酉，改元，赦军前殊死以下。
夏四月甲寅，攻蓟州。戊午，拔之，擒刺史胡琼，以卢国用、尼噜古典军民事。千戌，大向军士。癸亥，晋王存勖围镇州，张文礼求援，命郎君德哷、将军康末怛往击，败之，杀其将李嗣诏。辛未，拔石城县。
五月丁未，张文礼卒，子处瑾遣使来谢。
六月，遣鹰军击西南诸部，以所获赐贫民。
冬十月甲子，分德哷部为二院。实纳齐为北院额尔奇木；乌苏为南院额尔奇木。以户口滋繁，统辖疏远，分北达甯额为二部，立两节度使以统之。
十一月壬寅，命皇次子耀库济为大元帅，略地蓟北。
二年春正月丙申，耀库济克平州，获刺史赵思温、裨将张崇。
二月，如平州。甲子，改平州为卢龙军，置节度使。
三月，军次箭笴山。讨叛奚呼逊，获之，射以鬼箭，诛其党三百人。置奚托辉部，以布抡权总其事。
夏四月癸丑，命耀库济攻幽州，迪里徇山西地，所至城堡皆下；太祖嘉基功，锡赉甚厚。庚申，耀库济军幽州东，节度使符存审战，败之，擒其将裴信父子，遂抵镇州，拔曲阳，下北平。
五月戊午，师还。癸亥，大向军士，赏赍有差。
秋七月，前北府宰相萧阿古齐长徇地燕、赵，王郁从攻，下磁窑务。
是年闰四月，晋王存勖称皇帝，国号唐。十月己卯，灭梁。
三年春正月，遣兵略地燕南。
夏五月，徙蓟州民实辽州地。
六月乙酉，诏曰：“上天降监，惠及丞民。圣主明王，万载一遇。朕既上承天命，下统群生，每有征行，皆奉天意。是以机谋在已，取舍如神，国令既行，人情大附。舛讹归正，遐尔远愆。可谓大含溟海，安纳泰山矣！自我国之经营，为群方之父母。宪章斯在，胤嗣何忧？升降有期，去来在我。良筹圣会，自有契于天人；众国群王，岂可化其凡骨？三年之后，岁在丙戌，时值初秋，必有归处。然未终两事，岂负亲诚？日月非遥，戒严是速。”闻者惊惧，莫识其意。是日，大举亲征托欢、党项、准布等部。命太子监国，耀库济从行。
秋七月辛亥，哈喇等击索欢纳山东部族，破之。
八月乙酉，至乌尔古山。甲午，次古单于国，登阿勒坦音德尔山。
九月丙申朔，次古回鹘城，勒石纪功。丙午，遣骑攻准布。南府宰相苏等略地西南，未几献俘。丁巳，凿金河水，取乌山石，辇致潢河、木叶山，以示山川朝海宗岳之意。甲子，诏礲丕勒汗故碑，以契丹、突厥、汉字纪其功。是月，破呼穆苏山诸蕃部。次伊德实山，以赤牛、白马祭天地。
冬十月丁卯，军于巴尔斯山，遣兵踰流沙，拔浮图城，尽取西鄙诸部。
十一月乙未朔，获甘州回鹘都督必里克，因遣使谕其主乌穆珠汗。军抵巴克实山。
四年春二月丙寅，耀库济略党项，未几献俘。乙亥，萧阿古齐略燕、赵还，进牙旗兵仗。
三月丙申，太祖向军于水精山。南攻小蕃，下之。皇后、皇太子迎谒于扎里河。秋，还宫。
冬十一月丁酉，幸安国寺，饭僧，赦京师囚，纵五坊鹰鹘。
十二月乙亥，诏曰：“所谓两事，一事已毕，惟渤海世又未雪，岂宜安驻？”乃举兵亲征渤海，后及太子皆从。
闰月已酉，次色克山。丁巳，次商岭，夜围扶余府。
天显元年春正月已未，白气贯日。庚申，拔扶余城，诛其守将。丙寅，命特哩衮安图、前北府宰相萧阿古齐等将万骑为先锋，遇諲譔老相兵，破之。是夜围辉罕城。庚午，驻军城南。辛未，諲譔素服，稾索牵羊，率僚属三百余人出降，太祖优礼释之。甲戌，诏谕渤海郡县。丙子，遣近侍康末怛等十三人入城索兵器，为逻卒所害。丁丑，諲譔复叛，进攻，拔其城，遂获諲譔及其族属。
二月壬辰，以青牛、白马祭天地。大赦，改元天显。丙午，改渤海为东丹国，辉罕为天福城。册太子贝为人皇王以主之。以皇弟特尔格为左大相，渤海老相为右大相，渤海司徒大素贤为左次相，耶律伊济为右次相。赦其国内殊死以下。
三月戊午，遣伊勒希巴康默记、左仆射韩延徽攻长岭府。己巳，安图等攻安边、鄚颉、定理三府，均平之。甲申，幸天福城。乙酉，班师，以大諲譔举族行。
夏四月，唐李嗣源反，郭从谦弑其主存勖，嗣源遂称帝。
五月辛酉，南海、定理二府复叛，耀库济讨平之。
六月丙午，次慎州，唐遣姚坤以国哀来告。
秋七月丙辰，铁州刺史卫钧反，耀库济攻拔之。辛未，卫送大諲譔于皇都西，筑城以居之。赐諲譔名曰乌勒呼，妻曰阿勒札。甲戌，次扶余府，不豫。是夕，大星陨于幄前。辛巳，黄龙见，入于行宫，有紫黑气蔽天，是日遂崩，年五十五。皇后称制决事。
八月辛卯，康默记攻下长岭府。甲午，后奉梓宫西还。耀库济讨平诸州，奔赴行在。乙巳，人皇王贝继至。
九月丁卯，梓宫至皇都，上谥升天皇帝，庙号太祖。加谥神烈。以明年八月葬祖陵，置祖州天城军节度使以奉陵寝。建升天殿于所崩行宫，在扶余城西南两河之间，以扶余府为黄龙府。

[book_title]卷二 埒克等之叛
〔察克事附〕
太祖即位之五年夏五月，皇弟埒克、伊德实、谋反。安图妻讷默库知之，以告，得实。太祖不忍加诛，乃与诸弟登山刑牲，告天地为誓，赦其罪，出埒克为德哷部额尔奇木，封讷默库为晋国夫人。
六年秋七月丙午，亲征珠巴克，命弟埒克分兵攻平州。
冬十月戊寅，埒克破平州，还，复与安图等反。壬辰，太祖还，次北阿噜山，闻叛兵阻道，引兵南出十七泺。冀日，次七渡河，诸弟各遣人谢罪。仍许以自新。
七年春正月甲寅，王师次赤水城。弟埒克等乞降。太祖素服，乘赭白马，肃侍卫以受之。埒克等引退，数遣使抚谕之。
三月癸丑，次芦水，弟特尔格图为奚王，与安图拥千余骑至，绐称入觐。太祖怒曰：“尔曹始谋逆乱，朕特恕之，使改过自新，尚尔反复，将不利于朕！”遂拘之。以所部分隶诸军。而埒克引某众至伊苏济勒淀，具天子旗鼓，将自立，宣简太后阴道人谕令避去。会玛古纳、古尔阳言车驾且至，众溃，北走，太祖以兵追之。埒克遣伊德实径趋行宫，焚辎重、庐帐，纵兵大掠。舒噜后急遣舒古鲁救之，仅得天子旗鼓而已。其党珊苏库复劫西楼，焚明王楼。太祖至土河，秣马休兵，若不为意。诸将请急追之，太祖曰：“俟其远遁，人各怀土；怀土既切，其心必离，引军乘之，破之必矣！”尽以所俘获分赏将士。
夏四月戊寅，北追埒克。次穆噜，闻诸弟面木叶山射鬼箭厌禳，乃执叛人嘉哩向彼，亦以其法厌之。至达抡淀，选轻骑追及布札尔河，尽获其党辎重、牲口。先遣兵伏其前路，命北宰相达鲁为先锋，进击之。埒克等众溃至柴河，伏发，合击，大败走之。其党库克济、摩多皆面缚请罪。师次昭图河，大雨暴涨。
五月癸丑，遣北宰相迪辇率骁骑先渡，遂擒埒克等于榆河。前北宰相萧实噜、伊德实自刭不殊。壬戌，埒克等至行在，太祖还，至大岭。时军久出，辎重不相属，士卒煮马驹为食，孳畜道弊者十七八，物价十位，资械委弃，狼藉数百里。因更埒克名巴尔。
六月壬辰，次狼河，获逆党伊埒、穆尔，生埋之铜河南轨下。放所俘还，多为裕库哷所掠。遣兵驰击，夺还之。庚子，次阿敦泺，以养子纳喇苏附诸弟叛，以鬼箭射杀之。其余党六千，各以轻重论刑。以额尔奇木珲诱诸弟为乱，不忍显戮，命自投崖而死。纳尔珲名希达，肃祖曾孙，太祖之叔父。黠而辨，险佞者多附之。其子达勒达亦从死。
秋八月己卯，幸龙眉宫，轘逆党二十九人，以其妻女赐有功将校。所掠珍宝、孳畜，还主；亡其本物者，命责偿其家；不能偿者，赐以其部曲。
十月癸未，伊实府人达鲁、穆呼尔部人托里以从逆诛。
八年春正月甲辰，裕库哷部人塔勒满执逆党布呼、伊拉齐等十七人来献，太祖亲鞠之。辞多连宗室，乃杖杀首恶布呼，余并原释。裕悦绥兰之子华格，屡蓄奸谋，太祖每优容之，而反复不悛，召群臣正其罪，并其子罕札俱凌迟死，分其财以给卫士。有司所鞠逆党三百余人，狱既具，太祖以人命至重，死不复生，命赐宴一日。酒酣，歌舞，或戏射、角牴，尽欢。明日，乃以轻重行刑。首恶埒克，其次特尔格，太祖犹弟之，不忍窴法，杖而释之。以伊德实、安图性本庸弱，为埒克所使，悉贳其罪。前裕悦哈达拉子嘉哩、埒克妻实喇勒济实预逆谋，命皆绞杀之。伊德实妻聂哷，胁从，安图妻讷默库，尝有忠告，并免。因谓左右曰：“诸弟性虽敏黠，而蓄奸稔恶。尝自矜有出人之智，安忍凶狠，奚壑可塞而贪黜无厌。昵比群小，谋及妇人，同恶相济，以危国祚。虽欲不败，其可得乎？北宰相实噜妻伊埒达衮于国至亲，一旦负朕，从逆病死，此天诛也。嘉哩幼与朕同寝食，眷遇之厚，冠于宗属，亦与其父背大恩而从不轨，兹可恕乎？”
秋七月丙申朔，有司上诸帐族与谋逆者三百余人罪状，皆弃市。太祖叹曰：“致人于死，岂朕所欲！若止负朕躬，尚可容贷。此曹恣行不道，残害忠良，涂炭生民，剽掠财产，有国以来所未尝有。实不得已而诛之。”
神册二年夏六月乙巳，埒克因太祖南征，与其子萨布、巴里岱叛入幽州。
三年春正月丙申，以安图为大内特哩衮，命攻云州及西南诸部。
夏四月乙巳，特尔格谋叛，事觉，知有罪当死，预为营圹，而诸戚请免。太祖素恶其弟妻纳尔珲，曰：“纳尔珲能代其死则从。”纳尔珲自缢圹中，乃赦特尔格不诛。
天显元年春二月丙午，渤海平，改为东丹国，册太子贝为人皇王以主之。命特尔格为左大相，未几卒。又命伊德实为政事令，辅东丹王，舒噜后使人于路缢杀之。重熙中追封许国王。
三月，安边、鄚颉、定理三府叛，遣安图讨平之。太宗立，委任如常，至世宗时，出主东丹国，封明王。其子察克，字乌新，善骑射，太祖自其幼时即谓有反相。世宗立，安图阴怀二志，察克劝其归命，寻封为泰甯王。会安图为西南大详衮，察克佯与父恶，阴遣人白于帝，帝召领钮祜禄军，出入禁中，数被恩遇。耶律乌哲白其奸，帝不信。
天禄五年秋九月庚申朔，世宗自将南征，次归化州尚和山，祭让国皇帝于行宫。群臣皆醉，察克与耶律瑸都等作乱，遂弑之，及太后，因僭号。乌哲以兵围行宫，察克并弑皇后。仓皇出阵，众溃，知事不济，与林牙耶律迪里谋出降。穆宗因遣迪里诱执，脔杀之。诸子皆伏诛。赦安图通谋罪，放归田里，其党皆诛死。世宗朝为特哩衮，琉格弟瑸都为皮室祥衮，均与萧翰谋逆，释不诛。琉格后请帝博，欲因进酒弑逆，帝觉之，不果，被囚。一日，召琉格，锁项以博，帝问：“汝实反耶？”誓曰：“臣有反心，必生千顶贳之，乌哲固争。命按问，具服。诏免死，流于乌尔古部，果以生千顶疽死。瑸都复预察克之谋，凌迟死。异母弟二人：科科里、希斯，亦以谋反诛。”

[book_title]卷三 东丹建国
太祖神册元年春三月丙辰，立子贝为皇太子。贝，一名突欲，不字托云。太祖长子。母曰舒噜后。性聪敏好学，外宽内挚。太祖尝问祀神何先？群臣以佛对。太子曰：“孔子大圣，万世所尊宜先。”即立孔子庙，命太子春秋释奠。
四年冬十月丙午，命太子将先锋军进击乌尔古部，破之，俘获万计。自是举部来附。
五年秋九月壬寅，命太子率兵略地云内，攻天德，拔其城而还。
六年冬十二月庚申，太子率王郁略地定州，师还，至顺州，幽州指挥使王千射其马踬，擒之。
天赞三年夏六月乙酉，太祖亲征托欢、党项、准布等部，诏太子监国，次子大元帅耀库济从行。
四年冬十二月乙亥，太祖亲征渤海，皇后、太子皆从。
天显元年春正月庚申，攻拔扶余城。太祖欲括户口，太子谏曰：“今始得地而料民，民必不安。若乘破竹势，径造辉罕城，破之必矣！”人皇王主之，称制行事，建元甘露。仍赐天子旌旗，置左、右、太、次四相及百官，一用汉法。岁贡布十五万端，马千匹。太祖谕曰：“此地濒海，非可久居，留汝抚治，以见朕爱民之意。”
三月丁卯，幸人皇王宫。癸未，宴东丹国僚佐，颁赐有差。甲申，幸天福城，驾将还，贝作歌以献，陛辞。太祖曰：“得汝治东土，吾复何忧！”贝号泣而退。遂班师。次扶余城，太祖崩，舒噜后称制，决军国事。未几，奉梓宫还。耀库济讨平诸州，奔赴行在，人皇王贝继至。
二年冬十一月壬戌，人皇王贝请立耀库济为帝，后许之。先是，中子耀库济，一名德光，为后所钟爱。自为大元帅，战功屡著，威行万里。至是行至西楼，命与贝均乘马立帐前，谓诸将曰：“二子皆吾爱之，莫知所立，汝曹择可立者，执其辔。”诸将知后意，争曰：“愿事元帅。”后曰：“众之所欲，吾安敢逮！”遂立太宗。时贝亦谓公卿曰：“大元帅功德及人神，中外攸属，宜主社稷。”乃与群臣请于太后而让位焉。
四年夏四月甲寅，太宗幸天城军，谒祖陵。辛酉，人皇王贝来朝。
秋八月癸卯，幸人皇王第。
冬十月壬寅，复幸其第。
五年春二月丙辰，太宗与人皇王朝太后。
三月辛未，人皇王献白紵。乙酉，宴其僚属于便殿。
夏四月乙未，诏人皇王先赴祖陵谒太祖庙。丙辰，太宗与人皇王会祖陵，遣归国。
秋九月，诏锡里抚慰人皇王。庚辰，命置仪卫。
冬十月戊戌，遣使赐之胙。甲辰，人皇王进玉笛。
十一月，东丹国奏人皇王浮海赴唐。时太宗既立，见疑，以东平为南京，徙贝居之，尽迁其民。又置卫士阴伺动静。贝既归国，命王继远撰《南京碑》，起书楼于西，作《乐田园诗》。唐明宗闻之，遣空跨海持书密召贝。贝因畋海上。使再至，贝谓左右曰：“我以天下让主上，今反见疑，不如适他国，以成吾吴泰伯之名。”立木海上，刻诗曰：“小山压大山，大山全无力。羞见故乡人，从此投外国。”携高美人，载书浮海而去。
六年春三月丁亥，人皇王贝妃萧氏率其国僚属来见。
七年夏四月甲戌，唐遣使来聘，致人皇王贝书。
八年冬十一月辛丑，太皇太后崩，遣使告哀于唐及人皇王贝。
九年夏四月，唐李从珂弑其主从厚而自立，人皇王贝自唐上书请讨之。
十一年冬闰十一月庚午，太宗自将援石敬瑭。唐王从珂兵败，遣人杀人皇王贝自焚死。先是，贝越海自登州奔唐。唐以天子仪卫迎贝，贝坐船殿，众官陪列上寿。至汴，见明宗。明宗妻以庄宗后夏氏赐姓东丹，名赞华。复赐姓李，改瑞州为怀化军，拜节度使，兼领瑞、慎等州观察使。时明宗长兴元年也。遥领虔州使。贝虽在异国，常思其亲，问安之使不绝。尝市书至万卷，藏于医巫闾绝顶之望海堂。通阴阳，知音律，精医药、砭焫之术。工辽、汉文章，尝译《阴符经》。善画本国人物，如《射骑》、《猎雪骑》、《千鹿图》，皆入宋秘府。然性残酷，嗜杀，好饮人血。婢妾微过，常加刲灼。夏氏惧，求削发为尼。至是，从珂为敬瑭所逼，召贝欲与俱焚，贝不从，遣壮士李彦绅害之，时年三十八。僧为收瘵之。敬瑭入洛，丧服临哭，以王礼权厝。后太宗改葬于医巫山闾山，谥曰文武元皇王。世宗即位，谥让国皇帝，庙号义宗，陵曰显陵。二后谥曰端顺，曰柔贞。
五子：长世宗，次隆科，官武字节度使。察克作乱，手刃之，改南京留守。应历中谋逆，事觉，按问不服。穆宗曰：“朕为寿安王时，卿数以此事说我，今日岂有虚乎？”隆科不能对。及余党尽服，遂缢于汗州西谷。诏有司择绝后之地以葬。次舒。次隆先，字团隐。母大氏。封平王，留守东京，薄赋省刑，恤贫，好荐士。与耶律实噜同讨高丽有功，师还，卒，葬道隐谷。博学能诗，有《阆苑集》行世。其子辰格坐事诛。次道隐，母高氏。生于唐，兵乱，僧匿养之。还京，封蜀王。性沈静，有文武才。留守南京，号令严肃，民获安业。改封荆王，卒，追封晋王。

[book_title]卷四 赫噜佐命
〔萧达鲁等附〕
太祖即位之元年春正月，命赫噜总军国事。赫噜字琨，一字洪隐，德哷部人。祖实默克，简献皇帝史。父乌苏，约尼时为本部额尔奇木。赫噜其长子也。
性质厚，幼与太祖游，从父实噜特奇之。既长，与太祖易裘马为好，然赫噜事之弥谨。会实噜为其子华格所弑，太祖归罪特依顺为解。自是赫噜常佩刀侍后，以备不虞。
无何，其父乌苏病，谓之曰：“安巴坚神略天授，汝率诸弟赤心事之。”及太祖祖疾，乃执其手曰：“尔命世奇才。他日可委任，吾巳谕之矣。”
太祖为塔玛噶赛特，参预部族事，赫噜招小黄室聿来附。太祖知其实，军国事非赫噜议不行。会讨裕尔库与乌尔古部，赫噜为前锋，战有功。
太祖为德哷部额尔奇木，将兵讨奚部，其酉珠尔垒险，莫能下，命赫噜持一笴往谕，为所执，因说之曰：“契丹与奚本一国。汉人杀我祖奚首，额尔奇木怨刺骨，日夜思报仇。顾力弱，使我乞援，傅矢示信耳。额尔奇木受命于天，抚下以德，故能有此众。今奚杀我，违天背德，不祥莫大焉。且兵连祸结自此始，岂尔国利乎！”珠尔悦，乃降。
太祖为裕悦，秉国政，欲命赫噜代为额尔奇木，辞。从讨黑车子室韦，幽州刘仁恭遣其将赵霸来援，赫噜伏兵桃山，俟其半过，与太祖合击，大破之，室韦遂降。太祖会李克用于云中，赫噜侍，克用心壮之，曰：“伟男子为谁？”太祖曰：“吾族赫噜也。”
会约尼哈陶津汗殂，群臣奉遗命请立太祖，辞曰：“昔吾祖聂哷尝以不当立而辞，今若等复为是言，何与？”赫噜进曰：“曩吾祖时，遗命弗及，符瑞未见，特为国人所推戴耳。今先君言犹在耳，天人所与，若合符契，不可违也。”太祖曰：“遗命固然，汝焉知天道？”赫噜曰：“闻裕悦之生，神光属天，异香盈幄，梦受神诲，龙锡金佩。天道无私，必应有德。我国削弱，齮齕于邻部日久，故生圣人兴起之。汗知天意，故有是命。且约尼营棋布，非无可立者，臣民属心裕悦，天也。天时人事，几不可失。”太祖犹未许。是夜，独召赫噜责之，对曰：“在昔，聂哷辞位而立苏尔威为汗，相传十余世，纪纲隳坏，委质他国，若缀旒然。兴王之运，实在今日。”太祖乃许之。命赫噜部军国事焉。
始置行营腹心部，选诸部豪健二千余充，以赫噜及萧达鲁总之。时制度未讲，用度未充，扈从未备，而诸弟埒弟克等往往觊非望故也。
五年夏五月，皇弟埒克等谋反，命赫噜总领军事讨平之。
八年春正月甲辰，以赫噜为德哷部额尔奇木。时更兵燹，赫噜抚辑有方，畜牧益滋，国愈富庶。
九年春正月，乌尔古部叛，赫噜等讨破之。自是震慑不敢复叛。
神册元年春二月丙戌朔，赫噜等率百僚请上尊号，三表乃允。拜赫噜为阿勒达尔裕悦。时伐西南诸夷，数为前锋。
二年春三月，从侵幽州。与唐节度使周德威战汗州西，败之，遂围幽州。太祖因暑雨班师，留赫噜与卢国用守之；俄救兵至，遂退。
三年秋七月已酉，皇都毕工，燕群臣以落成。赫噜遘疾卒，年四十七。既葬，赐名其阡谙达，山曰裕悦山峪。诏立石纪功。太祖流涕曰：“斯人若登三五载，吾谋蔑不济矣！”后太祖二十一功臣，各有拟，以赫噜为“心”云。清甯间命立祠上京。子塔拉俱不仕。
弟迪里，字裕勒沁。赫噜卒，为德哷部额尔奇木，屡从征有功，官终南京留守。弟伊济小字乌里。初为中台省右次相，以镇抚有功，加守太傅，迁左相。子和哩，终东京留守。
同时，萧达鲁，安敌辇。舒噜皇后弟。其母为德祖女弟。达鲁性宽厚，膂力绝人。太祖潜藩，日侍左右，凡征讨必与行阵。既即位，与弟阿古齐、耶律实噜俱总宿卫。达鲁拜北府宰相，世与其选。
及征奚与讨刘守光，达鲁略地海滨，杀获甚众。未几，埒克等作乱，溃而北走。率轻骑追之，兼昼夜行。至愉河，败其党，获埒克以献，赏赍甚渥。复讨西南夷，谕功最。神册三年十二月卒。
达鲁有胆略，临阵亲冒矢石，所向必克。在太祖功臣列，喻以“手”云。
弟阿古齐，字萨巴。骁勇善射，临敌敢前。每射甲盾辄洞贯。太祖立。总腹心部。埒克叛，舒噜后军黑山，阴险自固。太祖命阿古齐统兵往卫之。逆党不敢犯。埒克北走，与达鲁追擒于榆河。
从讨西南夷有功，又徇下山西诸郡县，败周德威军。神册三年，拜北府宰相，世其职。天赞初，与王郁略地燕、赵，破磁窑镇。太祖西征，悉委以南面边事。
攻渤海，拔扶余城，败老相兵三万。复与康默记讨平叛党，会鸭绿府援兵七千至，势甚张，独帅麾下击败之，斩馘二千余，遂克辉发城。以病卒。功臣中喻为“耳”云。
子安团，官右皮室详衮。
耶律实纳齐字萨喇。六院部人。太祖即位，掌腹心部。天赞初，分德哷为北、南院，实纳齐为北院额尔奇木。太祖西征，至流沙，军威大振，诸夷溃散，实纳齐奉诏抚辑之。从讨渤海，破扶余城，与大元帅率众夜围辉罕城。大諲譔降。俄复叛，命诸将分地攻之。诘旦，感励士卒，鼓噪登陴，敌震慑，莫敢御，遂克之。天显中卒，居佐命功臣之一。
侄隆科、颇德。隆科，字萨兰。其母，舒噜后姊。从平埒克乱，授右皮室详衮，典宿卫。从侵燕、赵，与唐兵战云碧店，被创，卒。佐命功臣其一也。
颇德，字乌库哩。天显初，为左皮室详衮，典宿卫，迁南院额尔奇木，治有声。援石敬瑭，降张敬达。会同初，为德哷部大王，加采访使。卒官。
唐默记，本名照。少为苏州衙校，太祖得之，隶麾下。一切蕃、汉相涉事，折衷悉合。时诸部新附，文法未备，默记论决轻重，不差毫厘，人咸谓不冤。拜左尚书。神册三年，建皇都，默记董役，百日讫事。五年，为皇都伊勒希巴。后太祖师出居庸关，将汉军进逼长芦水寨，俘馘甚众。及征渤海，默记分兵薄东门，先登，克其城。复与韩延徽下长岭府。军还，所下城邑复叛，又与阿古齐讨平之。太祖崩，命营山陵，毕，卒。为佐命功臣之一。
孙、延寿，官保大节度使。
高模翰一名松，渤海人。有膂力，善骑射，好谈兵。太祖平渤海，模翰避地高丽，王妻以女，因罪亡归。坐使酒杀人，下狱，太祖知其才，贳之。
天显十一年，唐将张敬达等攻太原，石敬瑭告急，命模翰等将兵赵援，大破敬达军，太原围解。太宗谓之曰：“朕自起兵，百余战，卿功第一，虽古名将无以加。”乃授上将军。会同元年，册礼成，宴百官，指模翰谓曰：“此国之勇将，朕统一天下，斯人力也！”
及晋背盟，出师南侵，模翰为统军副使兼总左、右铁鹞子军，下关南城邑数十。时杨覃赴乾甯军，被围，模翰与赵延寿往援。俄有光自汉模翰目中出，萦绕旗矛，焰焰如流星久之。模翰喜曰：“此天赞之祥也！”遂进兵，杀获甚众。以功加侍中，晋太傅。以麾下三百人破晋杜重威军十万，杀其将梁汉璋，手诏褒美，比李陵。令守中渡桥复败晋兵，重威降。及入汴，加特进，封悊郡开国公。迁镇中京。应历中，历中台省左相卒。

[book_title]卷五 韩延徽辅政
〔韩知古等附〕
太祖神册元年春二月丙甲，太祖称帝，以韩延徽守政事令、崇文馆大学士，中外事悉令参决。延徽，字藏明，幽州安次人。幼英敏，事刘仁恭，为观察度支使。后守光为帅，时与六镇构怨，延徽力谏，不听；遣之来聘，不屈，太祖留之，使牧马于野。舒噜后言于太祖，乃召与语，引为谋主。攻党项、室韦诸部，其谋居多。因请树城郭，分市里，以居汉人之降者。又为定匹偶，教恳艺，以生养之，由是逃亡者少。
久之，思归，赋诗见意，遂奔晋。已而，与他将王缄不协，惧及祸，乃省亲幽州。匿故人王德明舍。德明问所适，曰：“吾将复走契丹。”德明不以为然。延徽曰：“彼失我，如失左右手，其见我必喜。”既至，太祖问故。对曰：“忘亲非孝，弃君非忠。臣虽挺身逃，臣心在陛下。臣是以复来。”太祖大喜，待之益厚，因赐名实喇。“实喇”，辽言“复来”也。嗣晋三使来，延徽寓书“于晋王”，叙所以北去之意，且以老母为托，并曰：“延徽在北，契丹必不南牧。”故终同光世，兵不深入，延徽力也。
天赞四年冬十二月乙亥，太祖征渤海，韩延徽从行。
天显元年春正月己巳，渤海大諲譔乞降，复叛，韩延徽与诸将破其城，以功加左仆射。又与康默记攻长岭府，拔之。师还，值太祖崩，哀动左右。
太宗朝封鲁国公。从援石晋，得幽、燕地，兼枢密使同平章事。使晋还，改南京三司使。
世宗天禄年夏六月，河东使请行册礼，帝召延徽定其制。延徽奏一从太宗册晋帝礼。从之。明年春二月，建政事省，改延徽南府宰相，设张里具，称尽力吏。
穆宗应历中致仕。子德枢镇东平，诏许每岁东归省。九年卒，赠尚书令，世为崇文令公。
先是，延徽南奔，太祖梦白鹤自帐中出；比还，复梦入帐中。诘旦，谓侍臣曰：“延徽来矣！”已而果然。太祖初元，庶事草创，延徽为之营都邑、建宫殿、正君臣、定名分，法度井然，为佐命功臣之一。
子德枢，由特进太尉，授辽兴节度使，威惠大行。入为南院宣徽使、门下平章事，封赵国公。
孙绍勋，仕至东京户部使。会大延琳叛，被执，不屈死。绍芳，重熙间参知政事兼侍中。以谏征元昊，出为广德节度使。闻兵败，呕血卒。孙资让，寿隆初，拜中书侍郎、平间事，改镇辽兴。
同时有韩知古者，蓟州玉田人也。善谋，有识量。幼为舒噜后兄欲稳所得。后来嫔，知古后焉。久未得见，因其子匡嗣得亲近太祖，因间言之。召见，与语，知其贤，使参谋议。神册初，遥授彰武节度使。久之，信任益笃，总知汉儿司事，兼主诸国礼仪。时仪法疏濶，知古援据故典，参酌国俗，与汉仪杂就之，使国人易知而行。
进左仆射，与康默记将汉军征渤海有功，迁中书令。天显中卒为佐使功臣之一。
子匡嗣，以善医直长乐宫，后视之犹子。应历十年，为太祖庙详衮。
景宗在藩邸，与之善。即位，拜上京留守。封燕王，改南京留守。终西南招讨使，赠尚书令。
子德源，官平章事、节度使。
德让，即隆运。
德威，性刚介，善骑射。屡历行阵，仕至开府、平章事，卒赠侍中。子帕克戬，终彰国节度使。二孙：色实，官特哩衮；达噜噶官南府宰相，封汉王。
德崇，善医，累官武定节度使。子制心，官南院大王，封燕王，卒赠政事令。制心，以皇后外弟，恩遇日隆，每内宴欢洽，辄避之。后不悦。制心曰：“宠贵鲜能长保，以是为忧耳！”太平中，制心一日沐浴更衣卧，家人闻丝竹之声，俄而逝矣。追封陈王。守上京时，酒禁方严，有捕获私酝者，一饮而尽，笑而不诘。卒之日，部民若哀父母。
德凝，谦逊廉谨。保甯中，迁护军司徒。开泰间，累迁护卫太保、都宫使，崇义节度使，终大同节度使。子果桑，官天德节度使。孙高嘉努，官南院宣徽使；果实，官辽兴节度使。
张砺，磁州人。仕唐为翰林学士。从赵德钧援张敬达，兵败，来降。太宗见其刚直，有文彩，授翰林学士。临事尽言，无所避，益重之。寻谋亡归，为追骑获。太宗责通事高彦英不善遇，杖之，而谢砺。
会司初，升承旨，兼吏部尚书。从入汴，诸将萧翰、耶律郎五、满达辈肆杀掠，砺奏曰：“今大辽始得中国，宜以中国人治之，不可专用国人及左右近习。苟政令乘失，则人心不服，虽得之，亦必失之。”不听。改右仆射，兼平章事。
未几，太宗崩。砺在恒州，萧翰与满达以兵围其第，数之曰：“汝何故言国人不可为节度使？及留我守汴，汝独以为不可。又谮我与嘉哩好掠人财物、子女。今必杀汝！”趣令锁之。砺抗声曰：“此国家大体，安危所系，吾实言之。欲杀即杀，何以锁为！”满达以砺大臣，不可专杀，救止之。是夕，砺愤恚卒。

[book_title]卷六 西北部族属国叛服
太祖即位之元年春二月，黑车子室韦八部降。
冬十月，讨黑车子室韦，破之。
二年夏五月癸酉，命皇弟特哩衮萨喇讨乌丸及黑车子室韦。
三年冬十月己巳，遣鹰军讨黑车子室韦，破之。西北乌梁海部族进牵车人。
四年冬十月，乌满山奚库济及札鲁特、超默特等部叛，讨平之。
五年春正月丙申，太祖亲征东、西部奚平之。于是尽有奚、霫之地，五部咸入版图。
秋七月壬午朔，锡尔丹洎诸蕃使来贡。
七年冬十月戊寅，和州回鹘来贡。
九年春正月，乌尔古部叛，讨平之。
神册元年秋七月壬申，太祖亲征突厥、托欢、党项、小蕃沙陀诸部，皆平之，俘其酋长及器械无算。
二年春三月已未，裕库哷叛，命实噜以兵讨之。
三年春正月丙申，以皇弟安图为特哩衮，讨西南诸部。
四年秋九月，征乌尔古部，还，侍太后疾。愈，复还军中。
冬十月丙午，命太子将先锋兵击破之，俘获无算。自是举部来附。以乌尔古、奚为国噜、纳里、阿尔威三部。师次裕库哷，分路击之，举国内附。
天赞元年夏六月，遣鹰军击西南诸部，以所获赐贫民。
冬十月甲子，分德哷部为二院。
二年春三月戊寅，讨奚呼逊，获之，置奚托辉部。
夏六月辛丑，波斯国来贡。
三年夏六月乙酉，西讨托欢党项、准布。
秋七月辛亥，哈喇等击索欢纳山东部族，破之。
八月，遣骑攻准布。
九月，破呼穆苏山番部。
冬十月丁卯，遣兵踰流沙，拔浮图城，尽取丁鄙诸部。寻获甘州回鹘乌穆珠汗。
四年春二月丙寅，大元帅耀库济略党项，献其俘。前后从征万里，所向有功。
冬十一月，日本国来贡。
天显元年春正月，太祖亲征渤海国，平之。其安边、鄚颉、定理三府寻叛，复定。
二年冬十二月，女直国遣使来贡。
三年春正月已未，黄龙府罗河女直达囉克来贡。
夏五月丁卯，命林牙图鲁卜讨乌尔古部，寻献俘。
秋八月，突厥来贡。
冬十一月丙子，布古德来贡。
五年夏六月已未，达鲁特来贡。
秋七月壬申，乌尔古来贡。
六年春正月甲子，西南边将以慕化哈噶斯国人来。乙丑，达鲁特来贡。
七年冬十一月丁亥，遣使存问呼哩国。丁未，准布贡“海东青”鹘。
八年春正月戊子，女直来贡。庚子，命皇弟鲁呼率兵伐党项，克之。寻遣使来贡。
夏六月甲寅，淮布来贡。甲子，回鹘阿尔斯兰来贡。
十年春三月戊午，党项来项。
夏四月，吐谷浑酋长推勒伊德率众内附。
十一年夏四月癸酉，女直诸部来贡。
六月戊午朔，布古德来贡。乙酉，吐谷浑来贡。
秋七月壬辰，佛古宁公主率三河乌尔古来朝。伊奇理来贡。
十二年冬十一月丁卯，铁骊来贡。
会同元年春二月壬午，室韦进白鹿。戊子，铁骊来贡。
秋八月戊子，女直来贡。庚子，吐谷浑、乌孙、皆来贡。
三年春二月庚子，乌尔古遣使献伏鹿国俘，赐其部额尔奇木族鼓以旌其功。
九月千午，边将奏破吐谷浑，擒其长。
珠巴克三部人来贡。
四年春正月，纳喇、威二部，伊实、丕勒、图吉三部均来上党项俘获。
夏六月，阿勒达来贡。
冬十一月庚午，吐谷浑请降，抚谕之。
五年夏六月丁巳，托克托呼、苏色国人来贡。
冬十月己巳，诏徵诸路兵。遣将军默赫特伐党项。
六年夏六月丁未朔，铁骊来贡。已未，奚超默特部进白麝。
七年夏六月乙巳，绅穆哩、约罗诸国来贡。
秋八月辛酉，回鹘遗使请婚，不许。
八年夏六月戊辰，回鹘来贡。辛未，吐谷浑、布古德来贡。辛巳，黑车子室韦来贡。
冬十一月戊戌，女直、铁骊来贡。
十二月乙丑、戊辰，腊，赐诸国贡使衣、马。
九年春正月庚子，回鹘来贡。丁未，女直来贡。
二月戊辰，布古德奏军籍。
三月己亥，吐谷浑军校苏哷献生口千户，授检校司空。
夏四月辛酉朔，吐谷浑伯克齐来附。
秋七月癸丑，女直来贡。乙卯，以淮布酋长哈喇为本部额尔奇木。
穆宗应历元年冬十二月壬子，铁骊、布古德来贡。
二年春二月癸卯，女直来贡。
夏四月己亥，铁骊进鹰鹘。
冬十月戊申，回鹘及哈噶斯来贡。
三年秋八月，吐蕃等国皆遣使来贡。
十三年夏五月壬戌，乌梁海国进花鹿、生麝。
十四年秋九月，黄室韦叛。
冬十二月，库克克齐奏，与黄室韦战，败之，降其众。赐诏扶谕。乌尔古叛，掠民财畜，详衮僧隐与战，败绩，僧隐及伊实等死之。
十五年春正月己卯，以枢密使伊勒希为行军都统，虎军详衮齐苏为都监，合诸部兵讨乌尔古部。乌尔古额尔奇木子博勒岱独不叛，诏褒之。
二月，乌尔古杀其酋长苏尔台降而复叛。
三月丁丑，大黄室韦酋长伊聂济叛，亡入德哷。
夏四月乙巳，小黄室韦叛，伊勒希、齐苏等击之，为所败，诏以托里代为都统，以农古代为监军，率轻骑进讨，仍遣使持诏抚谕。
五月壬申，诏使锡济尔奏，谕之不从。伊勒希以达林、苏二群牧兵追至柴河，与战，不利，室韦酋长伊聂济亡入德哷。德哷寻来降。
秋七月甲戌，乌尔古至河德泺，寻掠上京北榆林峪居民，遣额尔奇木华喇、伊勒希巴击之，战不利；复遣林牙萧干。
冬十月丁未，察实与乌尔古战，大败之。
十七年春正月庚寅朔，林牙萧干、郎君耶律贤适讨乌尔古还，帝执其手，赐卮酒，授贤适右皮室详衮。伊勒希、齐苏、辖里三人赐醨酒以辱之。伊勒希巴古云献乌尔古之俘。
景宗保甯三年春正月甲寅，右伊勒希巴希达献德哷俘，诏赐有功将士。
二月壬午，遣多各使阿尔斯兰回鹘。
五年春正月甲子，特哩衮休格伐党项，破之，献其俘。
二月壬辰，越王必舒复献党项俘获之数。
夏五月辛未，女直侵边，杀都监达里伊喇、鄂囉罗，驱掠边民牛马。己卯，阿尔斯兰回鹘来贡。
六月庚寅，女直宰相及额尔奇木来朝。
八年秋八月，女直侵贵德州东境。
九月辛未，东京统军使察喇、详衮古奏女直袭归州五寨，摽掠而去。
冬十月甲子，耶律沙以党项降酋克酬、摩约来见，赐官遣归。
乾亨二年春三月丁亥，西南招讨副使耶律旺禄、太尉华格遣人献党项俘。
圣宗统和元年春正月辛巳，耶律苏色献准布俘。甲申，西南招讨使韩德威奏党项十五部侵边，以兵击破之。苏色遣使来奏讨党项捷，下诏褒美。
夏五月壬戌，遣北王府耶律普努甯以达巴、德哷二部兵助讨西突厥诸部。西南招讨使达罕遣伊喇伯勒格谕党项诸部，降者甚众，降诏褒美。
六月乙酉，党项酋长执额尔奇木子乌延等乞内附，诏抚纳之，仍令韩德威击其未服者，寻遣使来献俘。
冬十月癸巳，苏色奏德哷部及叛番来降，悉复故地。
二年春二月丙申，宣徽使耶律布琳奏讨女直捷。
夏四月，同平章事耶律布琳都监萧勤德献征女直捷，授布琳政事令，勤德神武卫大将军，并赐金器。
秋八月辛卯，女直宰相哈里等八族内附。
冬十一月，苏色等讨准布，杀其尊伥达尔罕。
三年秋八月癸酉朔，命枢密使耶律色珍为都统，驸马都尉萧垦德为监军，讨女直。
闰九月丙申，女直宰相哲伯埒来朝。
冬十一月丙申，东征女直，都统萧达林以行军所经地里、物产来上。
四年春正月甲戌，林牙耶律穆尔古、上东征俘获，赐诏奖谕。丙子，枢密使色珍、林牙勤德等上讨女直生口十余万、马二十余万及诸物。壬午，色珍等克女直，军还，遣近侍尼勒坚诏旌其功，仍执手抚谕，赐酒果劳之。
二月甲寅，色珍等族帅来朝，行饮至之礼，赏赍有差。
六年夏六月乙酉，额尔奇木鄂勒博送沙州节度使曹恭顺还，授裕悦。
秋七月己亥，遣韩德威讨河、湟诸蕃违命者。
八月，西北路管押详舒僧格献哲琳、珠噜俘。东路林牙萧勤德及统军实埒以击败女直兵，献俘。女真宰相萨喇勒来朝。
七年春二月甲寅，回鹘、师子国及阿思懒、辖里国来贡。是春，于阗国两次来贡。
夏四月丙辰，以御史大夫乌尔古领伊实大王。
冬十一月甲申，于阗张文宝进内丹书。
八年夏四月庚戌，女直遣使来贡。其宰相阿海寻来朝；封顺化王。
秋九月乙亥，北女直四部请内附。
九年春正月甲戌，女直遣使来贡。
八月，进唤鹿人。
是年三月庚子朔，振室韦、乌尔古诸部。
十二年秋八月庚辰朔，诏皇太妃领西北路乌尔古等部兵，抚定西边，以萧达林监其军事。
冬十二月癸巳，女直以宋人由海道赂本国及说乌舍叛，遣使来告。
十三年秋七月丁巳，乌吉乌哲图、渤海雅尔丕勒等侵铁骊，遣奚王和硕鼐等讨之。
冬十月戊子，乌舍归款。
十四年春三月甲寅，韩德威奏讨党项捷。
冬十月戊午，乌哲图乞内附。
十二月甲子，萧达林诱叛酋阿勒坦等六十余人斩之，封兰陵郡王。
十五年春正月丙子，河西党项叛，诏韩德威讨破之。癸未，乌舍长武周来降。
三月甲午，皇太妃献西边捷。
夏五月，德哷八部杀详衮以叛，萧达林追击，败之，杀其部族之半。
秋九月戊子，达林奏讨淮布捷。
十八年夏六月，准布叛酋呼纽之弟特彻布率众来附，呼纽无所归，降，诏诛之。
十九年春正月，回鹘进梵僧名医。
三月乙酉，西南招讨司奏党项捷。
是秋，复奏讨吐谷浑捷。
八月，达囉克部来降。
二十一年夏四月戊辰，乌舍、渤海、鄂罗木等五部来贡。
六月乙酉，准布德埒哩率诸部来附。寻入朝。
二十二年春三月乙丑。罢诸蕃部驾千龄节及冬至、重五进贡。
秋七月，富珠哩、博和哩等部来贡。
九月丙午，女直遣使献所获乌哲图妻子。
二十三年春二月乙丑，振党项部。
夏四月己亥，党项来侵，寻入贡。
六月己亥，达旦图九部来贡。
二十四年秋八月，沙州。燉煌王曹寿马及美玉，以封衣、银器等赐之。
二十五年秋九月，西北招讨使萧托云讨淮布，破之。
二十六年冬十二月，萧托云奏讨甘州回鹘，降其王伊噜勒，抚慰而还。
二十八年夏五月乙巳，萧托云伐甘州回鹘，破肃州，俘其民。诏修托辉口故城以实之。
二十九年夏六月丁巳，诏萧托云安抚西鄙。置淮布诸部节度使。
开泰元年春正月辛卯，哈斯罕大王呼勒希来朝。
秋八月丙申，铁骊、纳苏等乌舍百余户至宾州，赐丝绢。纳苏乞赐佛像、儒书，诏赐护国仁王佛像一，《易》、《诗》、《书》、《春秋》、《礼记》各一部。
冬十一月甲辰，萧托云奏七部太师阿勒达因部民怨，杀本部节度使巴罕并屠其家以叛，淮布执阿勒达来献，而沿边诸郡皆叛。
二年春正月已未，乌尔古德哷叛，命右皮室详衮延寿讨之。
是月，达旦国兵围镇州，州军坚守，寻引去。
三月壬辰朔，枢密使华格以西北路略平，留兵戍镇州，赴行在。寻复奉命西讨。乌尔古德哷部，悉得故疆。
秋七月，色珍奏，党项诸部叛者皆遁黄河北模郝山，其不叛者哈坦、额勒敏两部，因据其地。今闻前后叛者多投西夏，不纳，遣使就加抚谕，不报；帝怒，欲伐之。遂诏夏合击，仍命诸军多市肥马。已酉，华格等破淮布酋长乌巴之众。乌巴寻入朝，封为王。
冬十一月癸丑，华格以西征有罪，削爵，出为大同节度使。
三年夏四月癸亥，乌尔古复叛。
秋九月丁酉，八部德哷杀其详衮刷，皆叛，诏南府宰相耶律乌拉噶招抚之。壬子，耶律世良献德哷俘。
是年四月乙亥，沙州回鹘曹顺遣使来贡。
四年春正月丙戌，诏耶律世良讨达鲁特部，寻大破之。
夏四月丙寅，枢密使固甯奏大破八部达鲁特，降。诏将谕。世良划讨叛命乌尔古，歼其众。复讨达鲁特，至清泥埚。时伊济既平，朝议内徙其众，伊济安土重迁，遂叛。世良徽创，既破达鲁特，辄歼其丁壮。勒兵渡哈喇河，进击余党，为其将绷果所袭，军小却。翼日，后军至，绷果诱伊济之众皆遁。世良亟掩之，绷果走免，获其辎重及余党，并迁达鲁特部民，城胪朐河上居之。
七年春三月丙午，乌尔古部节度使萧布达讨叛命德哷，灭之。寻遣德哷骑卒，取北淮布名马以献，赐诏褒奖。
夏闰四月戊午，吐蕃王巴尔苏奏，朝贡乞假道夏国，从之。
六月丙申，丕勒达囉克部节度使博罗哩至必繖河，遇微雨，忽天地晦冥，大风飘四十三人飞旋空中，良久乃堕数里外。博囉哩幸获免。一酒壶在地，反不移。
秋九月庚申，佛甯国奏，本国与乌里国封壤相接，数侵掠不甯。诏谕之。
八年春正月壬戌，封沙州节度使曹顺为燉煌郡王。
三月癸未，辉发部太师塔喇噶来贡。
九年冬十月戊子，西南招讨司奏党项部有宋犀族，输贡不时，尝有他志，请遣使督之。诏曰：“边鄙小族，岁有常贡。边臣骄纵，徵敛无度，彼怀惧不能自达耳！第遣清慎官将，示以恩信，毋或侵渔，自然效顺。”并命进节度使韩留治状。壬寅，大食国遣使贡象及方物，为子察克请婚。明年，遂封王子班郎君和索哩女噶老为公主，嫁之。
太平六年春二月已酉，东京留守巴格奏黄翩领兵入女直界，俘获无算，得降户二百七十。诏将谕之。
三月，淮布来侵，西北招讨使萧惠击破之。
夏五月癸卯，诏萧惠将兵讨甘州回鹘阿尔斯兰部，徵兵诸路，独淮布酋长济喇后期，立斩以徇。进至甘州，攻围三日，不克而还。时济喇子聚兵来袭，淮布酋长八密以告，惠未之信。会西淮布叛，袭三克军，都监尼噜古图吉部节度使辖里、额布勒等将兵三千来救，遇敌于哈屯城西南，辖里、额布勒战没士卒溃散。惠仓卒列阵，敌出不意来攻营，众请乘时奋击，惠以军疲，未可用，弗听。乌巴请夜斫营，又不许。淮布归，乃伏兵击之。前锋始交，敌败走。惠连年征讨，士马疲困，坐左迁，寻改南京统军使。诏遣特哩衮耶律鸿观、林牙华格等往讨之。
八年春正月庚申，党项侵边，破之。
秋九月癸丑，淮布别部长呼兰来降。乙卯，淮布长吹古来降。
冬十一月丙申，以耶律求翰为北院大王。
兴宗重熙六年秋八月己卯，北枢密院言伊哷济部民苦其酋长库春不法，多流亡；诏罢伊哷济等五国酋帅，以契丹一节度领之。
冬十一月，淮布来贡。明年，其酋长通特古斯来朝。
九年冬十一月甲子，女直侵边，发黄龙府铁骊军拒之，以所得女直户置肃州。
十年春二月庚辰朔，诏博罗满达勒部归哈斯罕户之没入者使复业。
冬十月庚寅，以女直太师塔鸦克为哈斯罕都大王。
十二月夏六月辛亥，淮布大王通特古斯弟太尉萨哈勒来朝。
十三年夏四月已酉，遣东京留守耶律浩善、知黄龙府事耶律乌鲁斯将兵攻博罗满达勒部。其界内海兰河户寻来附，招抚之。南院大王果实奏党项叛附西夏。西南招讨司奏，山西部族节度使屈烈以五部叛入西夏。
五月壬戌，罗汉努奏与党项战不利，招讨使萧布达、四捷军详衮张佛努没于阵。寻赠布达平章事。
十五年夏四月甲戌，博罗满达勒海兰河百八十户来附。
秋七月丁未，女直部长札穆率众来附，加太师。
十七年春二月辛巳，振济页稳、彻木衮部。
秋七月丁未，裕悦玛摩约子布格及伯哩八部和费延等内附。
八月戊子，遣殿前都点检耶律义先等伐富珠哩酋托多罗。
十八年春正月丙辰，耶律义先奏富珠哩捷，寻执其酋托多罗来献；手诏褒奖，封武昌郡王。
三月丁巳，乌尔古遣使送款。
夏五月甲辰，五国酋长各率所部来附。擢耶律仙童为左监门卫上将军。
二十一年春六月，遣使诣五国及布古德部捕海东青鹘。
冬十一月甲子，回鹘阿尔斯兰遣使贡名马、文豹。
道宗清甯三年春正月乙未，五国部长来贡方物。
八年夏五月，武都温特哩衮图图尔噶等乞贡驼、马，许之。
咸雍四年夏四月戊午，阿尔斯兰回鹘来贡。
六月壬子，西北路雨谷，方三十里。
五年春正月，淮布塔里干叛；诏晋王耶律仁先为西北招讨使，锡鹰纽印及剑，谕以便宜从事。仁先严斥堠，扼敌冲，怀柔服从，庶事整饬。进击塔里干，追杀八十余里，大军继至，大败之。别部来救，不敢战而降。未几，擒其酋长以献，北边遂安。
冬十一月丁丑，五国博和哩部叛，命右伊勒希巴萧素飒率兵讨降之。与其酋长来朝，徙北院林牙，改南院副部署。
十二月甲戌，五国来降，仍献方物。
六年春二月丙寅，淮布来朝，贡方物。
夏四月癸未，西北招讨司以所降淮布酋长至行在。
冬十月壬申，复擒其酋长来献。
七年春三月已酉，以讨五国功，加知黄龙府事蒲延等千牛冲上将军。
八年春正月癸未，以讨北部功，加详衮耶律超知北院大王事都监萧阿噜岱乌尔古德埒部详衮，时以战多杀人，饭僧南京、中京。
九年秋七月戊申，八锡林德哷人杀其节度使以叛。已酉，诏威乌尔古部军分两道击之。时都监耶律都木达兵屯胪朐河，不战。德哷剽掠居民，行军都监萧页鲁击败之，尽获其辎重。又败其酋长和卓兵，斩数千级，尽得所掠而还。值德哷、淮布相继寇掠，边人疲弊，援兵不时至，而疆圉帖然，皆其力，擢东北路统军都监。
太康元年冬十月，西北路叛命酋长希斯、吹丹、双宽等来降。
四年夏六月甲寅，淮由诸酋长进良马。
秋九月，五国部长来贡。
冬十一月已丑，回鹘遣使来贡。
十年春二月庚午朔，蒙古国遣使来聘。
三月戊申，远蒙古国遣使来聘。
夏四月，女直贡良马及犬。嗣后屡次来贡。
大安二年夏六月乙巳，淮布酋长余古纳及阿达来朝，诏燕国王延禧相结为友。
五年夏五月已丑，以淮布磨古斯为诸部长。
七年夏六月己亥，倒塌岭人进古鼎，有文曰：“万岁永为实用。”辛丑，回鹘遣使贡方物，寻献异物，不纳，厚赐遣之。
八年冬十月辛酉，淮布磨古斯杀金吾特古斯，时耶律和囉木萨噶知西北招讨司事。值边部额特格尔等来侵，诱北淮布酋磨古斯攻之，俘获甚众，以功加左仆射。复讨额特格尔等，误击磨尔斯，北淮布由是叛命，坐削官。遣奚六部图哩、耶律果桑发诸蕃部兵讨之。
九年春二月，磨古斯来侵，和囉木萨噶率兵追之，还，都监萧章吉斯遇贼，与战不利，二室韦、伊喇、北王府、特们、群牧、宫分等军多陷没。
冬十月庚戌，有司奏磨古斯伪降，已而乘虚来袭，耶律托卜嘉死之。托卜嘉为仁先子，时代和囉木萨噶为西北招讨使。磨古斯之为酋长，托卜嘉所荐，至是诱致之，逆于镇州西南沙迹间，不设备，遂被害。事闻，赠侍中，谥贞悯。淮布乌古察叛，达勒达、博索摩并寇倒塌岭，命行军都监耶律辰嘉努率兵往援。统军使萧休格奏讨淮布等部捷。
十月辛巳，特默等奏讨淮布捷。
十年春正月癸未，提克德来贡。戊子，乌古察等来降。达勒达、博索摩二部来侵，四捷军都监特默死之。
二月丙午，西南招讨司奏讨博索摩捷。巴雅尔、布琳、通古、和克等来降。达勒达来侵，山北副部署萧阿噜岱击败之。
夏四月壬寅朔，提克德、敏达苏、鲁克都等各率所部来附，诏复故地。辰嘉努奏讨察察哩捷。以知北院枢密使事耶律额时埒为都统，伊勒希巴耶律托多为副统，龙虎卫上将军耶律哷哩为都监，讨磨古斯，积庆宫使萧札里监战。辛亥，休格奏伯哩八部来侵，击败之。
闰月庚子，达勒达、博索摩二部来降。
五月戊午，西北招讨司奏德哷等部人入寇。统军司与战，不利，招讨司以兵击败之，敦睦宫太师爱努及其子死之。时，候者见马纵，意寇至，辰嘉努遣报，爱努视之曰：“此野马也。”将出猎，寇至，爱努战没。有司案辰嘉努，不伏，诏释之。由是感激，后诸部复来侵，辰嘉努率兵三往，皆克，边境遂安。辛酉，以国舅详衮萧阿里同领西北路行军事。
六月乙酉，统军使休格有罪，除名。
秋七月，淮布来寇倒塌岭，尽掠牧马而去，耶律实噜以兵追及，奔还。
九月甲子，德哷诸酋来降，释其罪。额特埒破磨古斯。
冬十日癸巳，西北统军司获淮布长博硕和、富鲁等来献。
十一月乙巳，提克德通古、淮布迪里等来降。达勒达、博索摩二部复来侵，萧阿噜岱击败之。
十二月戊子，西北统军司奏讨磨古斯捷。
寿隆元年春正月庚戌，博索摩来侵，萧阿噜岱击败之。
夏四月丁卯，额特埒奏讨额特格尔捷。庚寅录西北路有功将士。
六月己巳，围场都管萨巴以讨淮布功，加镇国大将军。癸巳，淮布长约罗岱及塔玛噶来贡。
秋七月庚子，淮布长敏达苏等来贡。癸丑，伯哩八部来附，进方物。甲寅，额特埒奏讨磨古斯捷，拜西北招讨使，封漆水郡王。
二年春正月癸卯，西南招讨司讨博索摩，破之。
二月癸亥，振达木琳巴古部。
秋九月丙午徙乌尔古德哷部于乌纳水，以扼北边之冲。
冬十二月已未，额特埒讨默尔吉，败之。
三年春正月壬寅，乌尔古部节度使耶律辰嘉努以功加尚书左仆射。
闰二月丙午，淮布各酋长请复故地，贡方物，从之。
夏五月癸亥，额特埒讨淮布，破之。
秋八月己亥，博罗满达勒部长率其民来归，复来贡。
九月戊寅，额特埒奏讨默尔吉捷，擢南府宰相。
冬十一月丁丑，西北统军司奏讨默尔吉捷。
四年夏五月癸酉，纳延奏讨北边捷。
五年春正月乙丑，诏夏国王李干顺伐博索摩等部。
夏五月戊辰，以额特埒兼西北招讨使、禁军都统。寻奏讨额特格尔捷。
六年春正月辛卯，额特埒执磨古斯来献。
二月诏砾于市。
夏五月千壬午，乌尔古部讨察察哩，破之。
秋七月壬申，额特格尔诸部寇西北路，额特埒击败之，使来献捷。
七年春正月壬戌朔，帝力疾，御清风殿，受百官及诸国使贺。是夜，白气如练，自天而降。黑云起于西北，疾飞有声。北有青、赤、黑、白气，相杂而落。
天祚帝乾统二年夏五月乙丑，额特埒献额特格尔等部捷。
秋七月，淮布来侵，额特埒等战败之。
三年春正月辛巳朔，女直函萧哈里首来献。
天庆五年春二月，饶州渤海古欲等反，自称大王。以萧色佛留等讨之。兵败，诏萧托斯和为都统，往援，复败绩。
夏六月丙辰，招获古欲等。时古欲结构头下城以叛，有步骑三万余，招之不下。托斯和帅兵往讨，擒其渠魁，斩首数千级，得所掠物，悉还其主。
六年秋八月，乌尔古部叛，遣中丞耶律托卜嘉招降之。
冬十一月，东面行军副统玛格及伊都攻哈斯罕，败绩。诏削玛格官。
七年春正月，孟古、皮室四部及渤海人皆叛降女直。
九年夏五月，淮布博斯齐等叛，执招讨使耶律斡里朵，都监萧锡里岱，不屈，死之。
保大二年夏四月，沙漠以南部族皆降金，帝遁额苏抡。
秋七月丁巳朔，德哷部皮室叛，乌尔古部节度使耶律唐古讨平之，加太子太保。
九月，都统玛格讨叛命德哷部，克之。
是冬，帝由萨关出居四部族详衮之家。
四年春正月，帝北遁，玛克实来迎，防卫尽礼。至乌尔古德哷部，封为神裕悦王。是岁，帝出夹山，趋山阴，纳图鲁卜部人额尔克之妻恩克以额尔克为本部节度使。
五年春正月，党项小呼噜遣人请帝临其地，遂趋天德。过沙漠，金兵忽至，徒步出走，径趋党项，以小呼噜为西南招讨使。

[book_title]卷七 征抚高丽
太祖即位之九年冬十月戊甲，高丽遣使进宝剑。高丽为古箕子始封地。当唐季，高氏政乱国危，其臣王建以大族承其敝，权知国事，据有三韩。
神册三年春二月，高丽遣使来贡。
天赞四年冬十月辛巳，高丽来贡。
太宗天显十二年秋九月辛未，遣使高丽。
会同二年春正月乙巳，以受晋上尊号册，遣使报高丽。
圣宗统和元年冬十月，帝将征高丽，亲阅东京兵马。
三年秋七月甲辰朔，诏诸路缮甲兵，以备东征高丽。丁卯，遣使阅东京诸军兵器及道路。寻以辽泽沮洳，罢其役。
十年冬十二月，遣东京留守萧恒德等伐高丽。
十一年春正月丙午，高丽王治遣朴良柔奉表请罪，诏取鸭绿江东数百里地赐之。
十二年春二月已丑，高丽来贡。
三月丁巳，遣使请所俘人畜，诏赎还。丙寅，遣使抚谕之。
冬十二月戊子，高丽进妓乐，却之。
十三年春二月甲辰，高丽遣李周桢来贡。
夏五月甲申，复遣李知白来贡。
十一月辛酉，遣使册王治为高丽国王。寻遣童子十人来学国语。
十四年春三月壬寅，高丽王治表请婚，诏以东京留守萧恒德女嫁之。
夏六月乙丑，高丽遣使来问起居。后至无时。
十五年秋七月丙子，高丽遣韩彦敬奉敝吊越国公主丧，萧恒德妻也。
冬十一月，王治薨，其侄诵遣王同颖来告。
十二月甲寅，遣使往致祭，诏其侄诵权知国事。
十六年冬十一月，遣使册高丽国王诵。
二十年春二月丁丑，高丽遣使来贺伐宋捷。
秋七月辛丑，复遣使来献本国《地理图》。
二十二年秋九月已丑，以南伐宋谕高丽。
二十三年夏五月丙寅，高丽遣使来贺与宋和。
二十六年夏五月丙寅，高丽进龙须草蓆及贺建中京成。
二十七年冬十二月，承天太后崩，遣使报哀于高丽。
二十八年春二月，高丽遣魏守愚来祭。
三月，遣使来会葬。
夏五月，高丽西京留守康肇弑其主诵，擅立诵从兄询。
秋八月，帝欲发兵讨高丽，萧迪里谏曰：“国家连年征讨，士卒抗敝。况陛下在谅阴，年谷不登，创痍未复；岛夷小国，胜之不武，万一失利，恐贻后悔。不如遣使往问，伏罪则已，否则，俟服除岁丰，讨之未晚。”不听。丁卯，自将伐高丽，询上表乞罢师，不许。
冬十一月乙酉，军渡鸭绿江，康肇拒战，败之，退保铜州。丙戌，肇复出，右皮室详衮耶律达鲁擒肇及副将李立，追杀数十里，获所弃粮饷、铠仗无算。戊子，铜、霍、贵、甯等州皆降，王询乞归附，群臣请纳之。耶律扬珠曰：“一战而败，遽求纳款，此诈耳！纳之，恐堕其奸计。”已而询果遁，清野无所获。其众阻险而垒，攻之不下，扬珠以计降之。都统萧巴雅尔进至努克特岭，遇敌，率其从子惠，力战破之。辛卯，询上表请朝，许之。禁军士俘掠。以马休佑为开京留守，旺巴副之。遣太子太师伊林等十人，领骑兵送赴京。壬辰，守将卓思正杀辽使者韩吉逊等十人，领兵出拒，保佑等还。伊林进兵围其城，思正先遁，遂驻跸城西。高丽礼部郎中渤海托实来降。庚子，遣巴雅尔、博诺等围开京，遇高丽兵，败之。王询弃城遁去，遂焚开京，至清江，还。
二十九年春正月乙亥朔，班师，所降诸城复叛。至贵德州南岭谷，大雨连日，马驼皆疲，甲仗多所遗弃，天霁，始渡鸭绿江。诏罢诸军，以所获颁赐臣工。
开泰元年夏四月庚子，高丽遣蔡忠顺来，乞称臣如旧，诏王询亲朝。
秋八月已未，王询遣田拱之奉表称病不能朝，诏复取六州地。
二年夏六月辛酉朔，遣中丞耶律资忠使高丽，取六州旧地。
秋八月已丑，资忠使还。
冬十月丙寅，详衮张马留献女直人知高丽事者。帝问之，曰“臣三年前为高丽掳，为郎官，故知之。自开京东，马行七日有大砦，广如开京，旁州所贡珍异皆积此。胜、罗等州南，亦有二大砦，所积如之。若大军行由前路，取哈斯罕女直北，渡鸭绿江，并大河而上，至郭州，与大路会，高丽可取也。”帝纳之。
三年春二月甲子，遣上京副留守耶律资忠复使高丽，取六州。
夏六月，诏国舅详衮萧迪里及东京留守耶律托实等率兵讨之，造浮梁于鸭绿东，城宣义、定远等州。
四年春正月壬寅，东京留守善甯、平章纳尔珲奏，已部东征大军及女直诸部兵，分道进讨，遂遣使斋密诏军前。
夏四月甲寅，萧迪里等师还。
五月辛巳，命北府宰相刘晟为都统，枢密使耶律世良副之，殿前都点检萧屈烈为都监，总兵伐高丽。以晟先携家至边郡，致缓师期，追还之。以世良，屈烈进讨。
五年春正月庚戌，世良、屈烈与高丽战于郭州西，大破之，斩首数万级，尽获其辎重。乙卯，师次南海军，世良遘疾，卒。
六年春二月丁丑，诏详衮萧威乌克将本部兵东征高丽。
夏五月戊戌，以枢密使萧和卓为都统，汉人行宫都部署王继忠副之，殿前都点检萧屈烈为都监，代世良往伐。赐和卓剑专杀。寻攻高丽兴化军，不克，还师。
七年冬十月丙辰，以东平郡王萧巴雅尔为都统，萧屈烈副之，东京留守耶律巴格为都监，复伐高丽。
十二月与战于茶、陀二河之间，国兵失利，天云、右皮室二军漂没者众；约尼帐详衮阿克达、客省使卓库、渤海详衮高清明、天云军详衮哈里等皆死之。
八年春三月乙亥，东平王萧哈纳、东京留守巴格、国舅平章事萧巴雅尔、林牙伊济等坐讨高丽还，失律，数其罪释之。巴格削使相，降西北路都监；赏有功及恤死事者。
秋八月庚寅，遣郎君赫伯舍等率兵会讨高丽。
冬十二月辛亥，王询遣使贡方物，诏纳之。
九年夏五月庚午，耶律资忠还，询表请称藩纳贡，归所留王人珠埒里，拜林牙。在高丽六年，忠节不屈。辛未，遣使释询罪。
太平元年冬十一月，高丽遣使来贡。
二年冬十二月辛丑，高丽王询薨。其子钦遣使来报，册为国王，自是朝贡不绝。
九年春二月戊辰，遣使赐高丽王钦物。
十一年夏六月己卯，圣宗崩，兴宗立。甲申，遣使告哀于高丽。改元景福。
秋七月丙午朔，高丽遣使吊慰。
兴宗重熙四年春二月丁丑，高丽遣使来贡。
七年春二月丁丑，高丽遣使来贡。
十二年春三月壬辰，高丽以加上尊号，遣使来贺。
十五年春三月丁酉，高丽遣使来贡。
秋八月癸丑，高丽王钦薨，遣使来告。
十七年夏四月丙子，高丽遣使来贡。
十九年夏四月甲申，高丽遣使来贡。
六月甲戌，遣使来贺伐夏捷。
二十三年夏四月癸卯，高丽遣使来贡。
六月壬寅，高丽王徽请官其子，诏加检校太尉。
道宗清甯元年秋八月，遣使报哀于高丽。赐以先帝留物。
冬十一月，使来会葬。
四年春正月壬申朔，遣使报太皇太后哀。
夏五月，使来会葬。
咸雍七年冬十一月丙午，高丽遣使来贡。
大康九年秋八月，高丽王徽薨。
九月己巳，以徽子三韩国公勋权知国事。
冬十一月甲寅，诏僧善知双校高丽所进佛经，颁行之。
十二月辛卯，勋薨。
大安元年冬十一月丙辰，遣使册勋弟连为高丽国王。
十年夏六月，高丽王连薨，其子昱嗣，遣使来告，即遣使赙赠。
寿隆元年春二月癸酉，高丽遣使来贡。
冬十一月庚申，高丽王昱疾，命其叔顒权知国事。昱于三年三月薨，封顒为三韩国公。
天祚帝乾统五年冬十一月，高丽王顒薨，其子俣遣使来告。
八年夏米月丙申，封俣为三韩国公，赠其父顒为高丽国王。
冬十二月己卯，遣使来谢。
天庆二年冬十月辛亥，三韩国公俣母卒，来告，即遣使致祭、起复。
三年冬十二月庚戌，高丽遣使来谢致祭及起复。
十年春二月，遣使乞兵于高丽，金人责之，兵不果来，而辽亡矣。

[book_title]卷八 舒噜太后称制
太祖即位之元年春正月庚寅，立皇后萧氏，群臣上尊号曰地皇后。后讳平，小字月理朵，亦曰舒噜氏。其先，回鹘人。父曰巴噶穆尔，仕约尼氏，为额珍尼郭齐喀，娶伊勒都齐王女，生后于契丹右大部。性简重、果断，有雄略。太祖行兵御众，后尝预谋。太祖度碛击党项，留后守其帐，黄头、臭泊二室韦乘虚来袭；后知，勒兵以待，奋击，大破之，名震诸夷。母与姑拜之，皆踞坐受，曰：“吾惟拜天，不拜人也。”
二年春正月，晋王李克用卒，子存勖嗣。欲结援，以叔母事后。幽州刘守光遣韩延徽来，不拜，太祖怒，留使牧马。后曰：“守节不屈，贤者也，宜礼用之。”太祖召与语，大悦，卒引为谋主。吴王李升献猛火油，以水沃之愈炽。太祖选三万骑以攻幽州。后曰：“岂有试油而攻人国？”指帐前树曰：“无皮可以生乎？”太祖曰：“不可。”后曰：“幽州之有土有民，亦犹是耳。吾以三千骑掠其四野，不过数年，困而归我，何必为此！万一不胜，为中国笑，吾士卒不解体乎？”
四年秋七月戊子朔，以后兄萧达鲁为北府宰相。后族为相自此始。
七年春三月，皇弟埒克等反，太祖以兵追之。埒克遣其党径趋行宫焚庐帐，后急遣舒古鲁救之，获其所为天子旗鼓而还。
神册元年春二月丙申，百僚上尊号曰应天大明地皇后。
三月丙辰，立其长子贝为皇太子。
天赞元年冬十一月壬寅，太祖以后次子耀库济为天下兵马大元帅，自是屡立战功。
四年春正月壬寅，太祖以亲征党项捷报后及太子。
二月丁卯，后遣康末怛问起居，进御服、酒膳。
夏四月甲子，后及太子迎谒太祖于札里河。
冬十二月乙亥，太祖亲征渤海，后及太子、大元帅皆从行。
天显元年春正月，太祖平渤海，二月改为东丹国，以太子为人皇王，置官属守之。
秋七月，师还。甲戌，次扶余城，辛巳，太祖崩，后称制，权决军国事。
八月甲午，奉梓宫西还。耀库济讨平诸州，奔赴行在，人皇王继至。
二年秋八月丁酉，葬太祖于祖陵。当葬时，后欲以身殉，百官力谏，因断右腕，纳于柩。
冬十一月壬戌，太宗立，尊后为应天皇太后。
三年秋八月庚辰，诏《建太后诞圣碑》于仪坤州，以其生日为永甯节。
四年冬十月甲子，太宗以弟鲁呼帅师趣云中，讨郡县之未附者。鲁呼，太后少子也。
五年春正月庚午，皇弟鲁呼拔寰州捷至，因朝太后。及鲁呼师还，册为寿昌皇太弟。
十一年冬十二月戊子，太宗以援晋大捷，遣使驰报太后，师还朝见，进珍玩为寿。
会同元年秋九月，晋遣使来上皇太后尊号。
冬十一月壬子，太后御开皇殿，冯道、韦勋册上尊号曰广德至仁昭烈崇简应天皇太后。
五年夏六月丁丑，太宗闻太后不豫，驰入侍，汤药必亲尝。仍告太祖庙，幸菩萨堂，饭僧五万人。至七月乃愈。
六年冬十二月，太宗如南京，议伐晋。命赵延寿等分道进，诸军继之。嗣是与晋构怨，用兵不休，二国俱困。太后谓太宗曰：“使汉人为胡主可乎？”曰：“不可。”太后曰：“然则何故欲为汉主？”曰：“石氏负恩不可容。”太后曰：“汝今虽得汉地，不能居也；万一蹉跌，悔何所及！”又曰：“汉儿何得一饷眠。自古但闻汉和蕃，不闻蕃和汉。汉儿果能回意，我亦何惜与和。”其后，晋复来请和，卑辞谢过。太宗谓：“使景延广桑维翰来议，并割镇、定两道则可和。”晋人疑其语忿，无和意，乃止。太宗灭晋归，崩于乐城。诸将奉世宗即位于镇阳。太后属意于少子，鲁呼闻之大怒，遣兵迎击，大败。太后亲率师遇于潢渡，赖耶律乌哲谏，乃罢之。迁居于祖州之没打河。应历三年崩，祔祖陵。谥贞烈，后更淳钦。

[book_title]卷九 太宗嗣立
太祖天赞元年冬十一月壬寅，命皇次子耀库济为天下兵马大元帅，略地蓟北。
本讳德光，字德谨。母舒噜后。唐天复二年生。生时黑云覆帐，神光异常。错者获白鹿、白鹰，人以为瑞。及长，雄杰有大志，貌严重而性宽仁，军国之务多所取决。尤为舒噜后所钟爱。至是始奉诏统军，得专征讨焉。
二年春正月丙申，大元帅兵克平州，获刺史赵思温、裨将张崇。
夏四月癸丑，诏大元帅攻幽州，军城东、晋节度使符存审出战，败之，擒其将裴信父子数十人。
闰月庚辰，抵镇州。拔曲阳，下北平。
五月戊午，师还。
三年夏六月乙酉，太祖亲征托欢、党项、准布等部，诏皇太子监国，大元帅以兵从行。遂破伊奇哩诸部，定河壖，下山西诸镇，取回鹘单于城；踰流沙，尽取西鄙各部。东西万里，所向有功。
四年春二月丙寅，大元帅率兵略党项，献其俘。
冬十二月乙亥，大元帅从征渤海，围扶余府。
天显元年春正月庚申，国兵攻破扶余城，诛其守将。大元帅兵进围辉罕城，大諲譔请降，复叛，图鲁卜先登，攻克之，改为东丹国。命皇太子为人皇王主之，班师。
夏五月辛酉，南海、定理二府复叛，大元帅讨平之。
秋七月丙辰，铁州刺史卫钧反，大元帅攻之，拔其城。
是月，师次扶余府，太祖崩，舒噜后称制。大元帅讨平诸州奔赴行在，人皇王继至。
九月丁卯，太祖梓宫至皇都，权殡于子城西北。
冬十月，卢龙节度使卢国用叛，降唐。
十一月，杀南院额尔奇木耶律迪里等。
二年秋八月，治祖陵毕。
冬十一月壬戌，人皇王率群臣请于后曰：“大元帅勋望，中外攸属，宜承大统。”后从之。遂即位，是为太宗。语详《东丹建国》事中。
三年春三月乙丑，唐义武节度使王都遣人以定州来归。唐帝出师讨之，使来乞援，诏遣奚图哩搭拉往援之。
夏四月丙申，塔拉败唐将王宴球于定州。唐兵大集，塔拉请益师。辛丑，命特哩衮纳尔珲、都统察喇赴之。
秋七月，塔拉率兵复与唐将王晏球战，大败，死之。纳尔珲、察喇等数十人被执。晏球克定州，王都举族自焚死。太宗以师出非时，甚悔，厚恤战没将士之家。
冬十一月辛丑，太宗自将侵唐。闻唐使来聘，问左右，皆曰：“唐数遣使来，实畏威也。未可轻举，观衅而动可也。”次杏埚，唐使倒，遂班师。
时人皇王在皇都，诏遣耶律伊济迁东丹民以实东平。其民或亡入新罗、女直者，倘困乏难迁，许上国富民给赡而隶属之。升东平郡为南京以居人皇王。
四年秋九月庚午，如南京。癸巳，至南京。
冬十月庚戌，大阅六军。诏皇弟鲁呼帅师趣云中，讨郡县之未附者。
五年春正月庚午，鲁呼拔寰州。
秋八月丁酉，以大圣皇帝、皇后宴寝之所号日月宫，因建《日月碑》。丙午，如九层台。
九月丁亥，至自九层台。
冬十一月戊寅，东丹奏人皇王浮海适唐。
六年夏四月已酉，唐遣使来聘。
冬十一月乙酉，唐复遣使来聘。
十二月丙辰，以诏赐唐卢龙节度使赵德钧。
七年春正月己亥，唐遣使来聘。癸卯，遣人使唐。
夏四月甲戌，唐遣使来聘，致人皇王书。
秋七月壬辰，唐遣使遗红牙笙。癸巳，使复至，惧报定州之役也。
冬十月乙卯，唐遣使来聘。己巳，遣使云中。
八年春正月庚子，命皇太弟鲁呼、左威卫上将军色克率兵伐党项，克之。未几来贡。
二月乙卯，克实噜使唐还，以附献物分赐群臣。
三月丙申，唐遣使请罢征党项兵，使人报之。
冬十月辛亥，唐遣使来聘。已未，遣巴拉使唐。
十一月辛丑，宣简太后崩，遣使告哀于唐。
是月，唐帝嗣源殂，子从厚立。
九年春闰正月戊午，唐遣使告哀，即日遣使吊祭。
二月戊寅，葬宣简太后于德陵。
夏四月，唐潞王从珂弑其主从厚而自主。
十年春正月戊申，彰德皇后崩，寻葬奉陵。
二月辛巳，宰相纳尔珲谋南奔，事觉，执之。
冬十一月丙午，幸弘福寺为皇后饭僧。见观音画像，乃大圣皇帝、皇后及人皇王所施，顾左右曰：“昔与父母兄弟聚观于此，岁时未风，今我独来！悲叹不已。乃自制文文题壁，以极追感之意。读者悲之。”
十二月庚辰，如金瓶泺，遣伊喇华格、科尔罗和囉木萨噶等捉生敌境。
十一年秋七月丙申，唐河东节度使石敬瑭为其主所讨，遣使求援。
八月庚午，太宗自将援敬瑭。
九月庚子，大破唐兵于太原，遂围晋安寨。
冬十一月丁酉，册敬瑭为大晋皇帝。
闰月甲子，克晋安寨。命德勒宾将五千骑送敬瑭入洛。
十二月庚寅，班师。
十二年春正月丙寅，太后遣侍卫实噜趣行，是夕，率轻骑先进。丁丑，皇子舒噜迎谒于泺河，告功太祖行宫。戊寅，朝于太后。
二月壬寅，诏诸部休养士卒。
会同元年春二月丁酉，猎松山。戊戌，幸辽河东。丙申帝思人皇王，遣特哩衮率宗室以下祭其行宫。丁未，诏增晋使经供亿户。
夏四月己亥，西南边大详衮耶律罗卜科奏党项捷。
六月癸巳，诏建日月四时堂，图写古帝王事于两庑。
冬十一月丙寅，帝御宣政殿，大赦，改元会同。晋复遣赵莹以十六州地图来献。诏以皇都为上京，府曰临潢。升幽州为南京。南京为东京。改新州为奉圣州，武州为归化州。升南、北二院及伊实额尔奇木为王。以主簿为令，令为刺史，刺史为节度使，二部德里吉为司徒，达尔汗为副使，玛尔布为县令，县达尔罕为马步。置宣徽、閤门，控鹤、客省等使，御史大夫、中丞、侍御、判官、文班牙署、诸宫院实珠马群、约尼实珠、南北府、国舅帐郎君宫为敞史，诸部宰相、节度使帐为司空，二室韦达林为仆射，鹰坊、监冶等局官长为详衮。
二年春三月丁巳，封皇子舒噜为寿安王，雅斯哈为太平王。加王鄑检校太尉畋于裹潭之侧。己巳，大赍百姓。
秋闰七月癸未，伊实大王坐赋调不均，挞而释之，并罢南、北府民上供及宰相、节度诸赋役非旧制者。已丑，以南王府二刺史贪黩，杖之；诏选群臣为民所爱者以代。
三年春三月癸未，猎水门，获白鹿。庚寅，诏扈从扰民者从军律。
夏四月庚子，至燕，备法驾，入自拱宸门，御元和殿，行入閤礼。
六月壬寅，驾发南京。癸丑，次奉圣州。甲寅，劳军士。
秋七月癸酉，朝于皇太后，遂从视人皇王妃疾。寻薨，诏东丹吏民为之服。
冬十一月丁丑，诏有司教民播种、纺绩，除姊亡妹续之法。
四年春正月壬戌，以伊实、彭布、托果三部鳏寡不能自存者，官为之配。
二月丁巳，诏有司编始《祖奇善汗事迹》。
夏六月辛卯，振武军将赵崇逐其节度使耶律华喇，以朔州叛附晋。命宣徽使尼古察攻拔之。尼古察战没城下，太宗怒，命诛城中丁壮，以叛民上户三十为尼古察部曲。
是岁，南唐、吴越二国遣使奉蜡丸书。
五年春正月戊午，诏求直言。北王府郎中耶律哈斯应诏，召对称旨，特授宣徽使。
二月壬辰，命明王温讨吐谷浑，并遣使如晋索吐谷浑叛者。
三月乙卯朔，晋遣齐州防御使宋晖业、翰林祭酒使张言来问起居。
夏六月乙丑，晋主敬瑭殂，子重贵立。遣使吊祭。
秋七月庚寅，晋遣金吾卫大将军梁言、判四方馆事朱崇节来谢，书称“孙”，不称“臣”，遣客省使乔荣让之。荣还，具奏景延广言，始有南伐意。
六年冬十二月丁未，如南京，命诸将分道侵晋，自将大军继之。
七年春三月癸酉朔，大败晋师于戚城。
夏四月癸卯，师还次南京。
冬十二月癸卯，复南侵晋。
八年春三月已未，大破晋军于阳城。已而复战，为晋将符彦卿等所败，帝急乘一橐驼走归。
夏四月甲申，还次南京。
秋九月壬寅，次赤山，宴从臣，问军国要务，对以“爱民为本”。帝深然之。
九年秋八月，自将南侵晋。
冬十一月，围晋兵于中渡寨。
十二月丙寅，杜重威等降。
大同元年春正月丁亥朔，备法驾入汴。降封晋主为负义侯。
二月丁巳朔，建国号大辽，大赦，改元。升镇州为中京。赵延寿为留守业大丞相、正事令。中外官僚爵赏有差。辛未，晋河东节度使刘知远自立为帝，国号汉。
三月，磁州刺史梁晖以相州命高唐英攻之。
夏四月丙辰朔，发自汴州，还至赤冈，夜有声如雷，大星复陨于旗鼓前。乙丑，济黎阳渡，顾谓侍臣曰：“此行有三失：纵兵掠刍粟，一也；括民私财，二也；不遽遣诸节度还镇，三也。”皇太弟遣使问军前事，徒有空巢。久经离乱，一至于此！所在盗贼屯结，土功不息，餽饷非时，民不堪命。河东尚未归命，西路酋帅亦相党附，今制之之术，惟推心庶僚、和协军情、抚绥百姓三者而已。所归顺民七十六处，户一百九万百一十八。得一年，太平可致。欲伐河东，姑俟别图。其概如此。戊辰，次高邑，不豫。丁丑，崩于乐城。
九月壬子朔，葬凤山怀陵。

[book_title]卷十 太宗克唐
太宗天显九年夏四月，唐潞王从珂弑其主从厚而自立。
秋八月壬午，自将南侵。
九月乙卯，次云州。丁巳，拔河阴。
冬十月丁亥，略地灵邱。
十一月辛丑，围武州之阳城，降之。癸卯，进拔斡齐尔城，括所俘丁壮籍于军。
十二月，驻跸于于百湖之西南。明年师还。
十一年秋七月丙申，唐河东节度使石敬瑭叛，为其主所讨，遣赵莹因西南节度使罗卜科求救。帝白太后曰：“李从珂弑君自立，神人共怒，宜行天讨。”时赵德钧亦遣使至，河东复遣桑维翰来告急，遂许兴师。
八月已未，遣萧辖哩。报河东师期。庚午，自将援敬瑭。
九月癸巳，有飞自坠而死，帝曰“此从珂自灭之兆也。”丁酉，入雁门。戊戌，次忻州。己亥，次太原。遣使谕敬瑭曰：“朕兴师远来，即当与卿破敌。”会唐将高行周、符彦卿以兵来拒，遂勒兵陈于太原。与战，佯却，唐步将张敬瑭达、杨光远又陈于西，未成列，以兵薄之。而行周、彦卿为伏兵所断，首尾不相救。敬达、光远大败，弃仗如山，斩首数万级。敬达走保晋安泰。与战，死之。以其子图勒珲嗣为额尔奇木，仍以父字为名，以旌其忠。是夕，敬瑭率官属来见，帝执手抚慰之。癸卯，围晋安。南宰相呼喇台、奚监军伊聂济将军布哈临陈退缩，切责之。
冬十月甲子，封敬瑭为晋王，幸其府。敬瑭与妻李氏率其亲属捧觞上寿。初，围晋安，分遣精兵以绝援兵路，而唐主遣赵延寿以兵二万屯团柏谷，范延广幽州赵德钧以所部兵万余由上党趋延寿军，合势进击。至此，知有备，皆逗留不进。唐主自将轻骑三万出，次河阳亲督诸军。然知其不救，但日酣饮悲歌而已。丁卯，诏敬瑭至行在，赐坐，从容谓之曰：“吾三千里举兵而来，一战遂胜，殆天意也。观汝雄伟宏大，宜受兹南土，为藩辅。”遂命有司设坛晋阳，备礼册命。
十一月丁酉，册敬瑭为大晋皇帝。自戊戌至戊申，候骑两奏南有兵至，复奏西有兵至，命特哩衮迪辇斡拒之。
闰月甲子，克晋安泰，唐将张敬达死之。敬达在围八十余日，内外隔绝，军储殆尽，至濯马粪木屑以饲马，马饥至自相啖其毛，死则以充食，光远等劝敬达出降，敬达曰：“吾有死而已，尔欲降，甯斩吾首以降。”光远与安审琦遂杀之，以其首出降。帝嘉其忠，命以礼收葬。谓左右曰：“凡为人臣，当如此也。”所降军士及马五千匹以赐晋帝。丙寅，祀天地以告成功。庚午，仆射萧库克克齐奏赵德钧等诸援兵将遁，诏夜发兵追击。德钧等军皆投戈弃甲，自相蹂践，挤于山谷者不可胜纪。仍命皇太子驰轻骑据险要，追及步兵万余，悉降之。辛未，良团柏谷，德钧父子率众降。次潞州，召诸将议，皆请班师，从之。命南宰相吉林、呼喇台等先还。壬申，特哩衮斡、林牙德勒宾来献俘。晋帝辞归，帝与饮宴。酒酣，执手约为父子。以白貂裘一、厩马二十、战马千二百赐之。命德勒宾将五千骑送入洛。临别，谓之曰：“朕留此，候乱定乃还耳。”辛巳，晋帝至河阳，唐主穷蹙，召人皇王贝同死，不从，遣人杀之，遂举族自焚。诏收其士卒战没者痤之汾水上，以为京观。
十二月乙酉朔，遣近侍塔鲁存问晋帝。丙戌，以晋安所获分赐将校。戊子，遣使驰报皇太后及诸道师还。庚寅，发太原。壬辰，次细河，阅降将赵德钧父子兵马。戊戌，次雁门，以沙太保所部兵分未诸将。庚戌，幸应州。癸丑，唐大同、彰德、振武三节度使迎见，留之不遣。
十二年春正月丙辰，次堆子口。唐大同军节度判官吴峦闭城拒守，命崔廷勋围其城，帝至城下亲谕之，乃降。

[book_title]卷十一 石晋背盟
太宗天显十一年秋八月庚午，自将往援河东节度使石敬瑭。
冬十一月丁酉，册敬瑭为大晋皇帝。
十二月，晋帝入洛，唐主从珂自焚死。晋命桑维翰为文，纪帝功德。帝命近侍塔鲁存问晋帝。庚寅，发太原。闻洛阳既克，遣郎君济勒台抚慰之。
十二年春二月癸卯，晋遣唐所掠郎君埒克、文班吏萧岱尔还朝。
三月庚申，晋遣使来贡。丁卯，晋天雄节度使范延广请内附，不许。使郎君达里库、美楞德哷使晋。
秋八月庚子，晋遣使以都汴及讨降范延广来告。是后信使不绝。
是年，晋两遣使来上尊号，及归雁门以北与幽、蓟之地，并岁贡帛三十万匹，诏不许。
会同元年夏五月甲寅，晋复遣使请上尊号，从之。
秋七月癸亥，遣使赐晋马。丁卯，遣呼喇台使晋。戊辰，遣中台省右相耶律苏哷、特尔格使晋，临海节度使赵思温副之，册晋帝为英武明义皇帝。
冬十一月丙午，帝御开皇殿，召见晋使。壬子，冯道、刘昫等，遂册上两宫尊号。公卿百官皆放中国，并参用中国人。是月，晋复遣赵莹来贺，并以幽、蓟十六州及图籍来献。
十二月戊戌，遣通果、阿巴使晋，制加晋冯道、刘昫等官有差。
二年春正月戊申，晋遣使来贡珍币，命分赐群臣。
秋闰七月乙酉，遣迪里赐晋良马。
八月乙丑，晋复遣使贡岁币，奏输戌、亥二岁金币于燕京。
三年春正月壬辰，遣陪谒、阿巴使晋致生辰礼。晋以升、镇、忻、代之吐谷浑来归。
三月己巳，如南京。晋遣使来觐。
秋七月己卯，以安重荣。据镇州叛晋，诏严边备。辛卯，晋遣使请行南郊礼，许之。
四年春二月己未，晋遣杨彦询来贡，且言安重荣跋扈状，遂留不遣。安重荣执辽使伊喇。
夏四月己卯，晋遣使进樱桃。
五月庚辰，吐谷浑额尔奇木苏等叛入晋。遣德哷往谕晋及太原守臣。
冬十一月丙寅，晋以讨安重荣来告。未几平之，遂遣杨彦询归，并罢戍兵。
五年春正月戊辰，晋函安重荣首来献。
夏六月乙丑，晋主敬瑭殂，子重贵立。遣使来告哀，辍朝七日。使人如晋吊祭。
秋七月庚寅，晋遣金吾卫大将军梁言、判四方馆事朱崇节来谢，书称孙不称臣，命客省使乔荣让之。景延广答曰：“先帝则圣朝所立，今主乃我国自册。为邻称孙则可，奉表称臣则不可。”荣还，具奏之，帝始有南伐意。丁未，晋遣使以祖母哀来告。
八月甲子，晋复襄州。戊辰，诏河东节度使刘知远送叛臣乌尔古指挥使由燕京赴阙。癸酉，遣天城节度使萧拜牲吊祭于晋。
九月壬辰，遣使贺晋帝嗣位。
冬十二月癸亥，晋遣使来谢。
六年春二月乙卯，晋遣使进先帝遗物。辛酉，晋遣使请居汴，许之。
三月丁未，晋以至汴，遣使来谢。
夏五月己亥，遣使如晋致生辰礼。
秋八月己未，帝如奉圣州。晋遣其子延煦来朝。
冬十一月辛卯，上京留守耶律迪辇得晋谍，知有二心。
十二月丁未，如南京，议侵晋。命赵延寿、赵延昭、安图、嘉哩等由沧、恒、易、定分道而进，诸军继之。
七年春正月甲戌朔，赵延寿、延昭率前锋五万骑次任邱。丙子，安图入雁门，围忻、代。己卯，赵延寿围贝州，其军校邵珂开南门纳国兵，太守吴峦投井死。已丑，次元城。授延寿魏、博等州节度使，封魏王，率所部屯南乐。丙申，遣兵攻黎阳，晋将张彦泽来拒。辛丑，晋遣使来修好，诏割河北诸州，及遣桑维翰、景延广来议。
二月甲辰，攻博州，刺史周儒以城降。晋平卢节度使杨光远密道国兵自马家口济河，晋将景延广命石斌守麻家口，白再荣守马家口。未几，周儒引满达营于河东，攻郓州北津以应光远。晋遣李守贞、皇甫遇、梁汉璋、薛怀让将兵万人，缘河水陆俱进。国兵围晋别将于戚城，晋主自将救之，国兵解去。守贞等至马家口，满达等遣步卒万人筑营垒，骑兵万人守于外，余兵屯河西。渡未已，晋军薄之，国兵不利。
三月癸酉朔，赵延寿言，晋诸军沿河置栅，皆畏怯不敢战。若率大兵直抵澶渊，据其桥梁，晋必可取。是日，晋兵据澶渊，其前军高行周在戚城，乃命延寿、延昭以数万骑出行周右，帝以精兵出其左。战至暮，复以劲骑突其中军，晋军不能战。会谍言晋军东面数少，沿河城栅不固，乃急击其东偏，众皆奔溃。纵兵追及，遂大败之。壬午，留赵延昭守贝州，徙俘户于内地。
夏四月癸丑，还次南京。辛未，如凉陉。
五月癸酉，耶律巴哩岱奏破德州，擒刺史尹居璠及将吏二十七人。
秋七月己卯，晋杨光远遣人奉蜡丸书。辛卯，晋遣张晖奉表乞和，留不遣。
八月，晋镇州兵来袭飞狐，大同节度使耶律恭噶战败之。
冬十一月壬申，诏徵诸道兵，以闰月朔会温榆河北。
十二月癸卯，南侵。甲子，次古北口。
闰月己巳朔，阅诸道兵于温榆河。己卯，围恒州，下其九县。
八年春正月庚子，分兵攻邢、洺、磁三州，杀掠殆尽，入邺都境。张从恩、马全节、安审琦兵悉陈于相州安阳水之南。皇甫遇与濮州刺史慕容彦超将千骑来觇国兵。至邺都，遇国兵数万，且战且却，至榆林店。国兵继至，遇与彦超力战百余合，遇马毙，步战，审琦引骑兵踰水以救，国兵乃还。
二月，围魏，晋将杜重威来救。戊子，晋将折从阮取胜州。
三月戊戌，拔祁州，杀其刺史沈斌。庚戌，杜重威、李守贞攻泰州。戊子，赵延寿率前锋薄泰城。已未，重威、守贞引兵南遁，追至阳城，大败之。复以步卒为方阵来拒，与战二十余合。壬戌，复搏战十余里。癸亥，围晋兵于白团卫村，晋军下鹿角为营。是夕大风。至曙，命铁鹞军下马，拔其鹿角，奋短兵入击。顺风，纵火扬尘以助其势。晋军大呼曰：“都招讨何不用兵，令士卒徒死！”诸将皆奋出战。张彦泽、药元福、皇甫遇出兵大战，诸将继至，国兵却数百步。风益甚，昼晦如夜。符彦卿以万骑横击国兵，步卒并进，国兵不利。帝乘奚车退十余里，晋追兵急，获一橐驰乘之乃归。晋兵退保定州。
夏四月甲申，还次南京，杖战不力者各数百。
六月丁亥，赵延寿奏晋兵袭高阳，戍将击走之。
秋七月乙卯，晋遣孟守中奉表请和，仍以前事答之。
九年夏五月庚戌，晋易州戍将孙方简请内附。
秋七月辛亥，诏徵诸道兵。
八月，帝自将南侵。
九月壬辰，阅诸道兵于渔阳西枣林淀。张彦泽来侵，赵延寿与战于定州，败之。
冬十一月戊子朔，进围镇州。丙申，先遣候骑报晋兵至，遣精兵断河桥，晋兵退保武强。南院大王达年、将军高模翰分兵由瀛州间道以进，杜重威遣贝州节度使梁汉璋率众来拒。与战，大败之，杀汉璋。杜重威、张彦泽引兵据中渡桥，赵延寿以步卒前导，高彦温以骑兵乘之，追奔逐北，僵尸数万，斩其将王清，宋彦筠赵水死。重威等退保中渡寨。义武节度使李殷以城降，遂进兵，夹滹沱而营。去中渡寨三里，分兵围之。夜则列骑环守，昼则出兵抄掠。复命大内特哩衮耶律舒库尔及赵延寿分兵围守。自将骑卒，夜渡河出其后，攻下乐城，降骑卒数千。分遣将士据其要害。下令军中预备军食，三日不得举烟火，但获晋人则黥而纵之。诸馈运见者皆弃而走。于是晋军内外隔绝。
十二月丙寅，杜重威、李守贞、张彦泽等率所部二十万众来降。帝拥数万骑，临大阜，立马以受之。授重威守太傅，邺都留守，守贞天平节度使，余各领旧职。分降卒半付重威，半以隶延寿。命御史大夫嘉哩、监军富珠哩、张彦泽持诏入汴，谕晋帝母李氏，以安其意，召桑维翰、景延广先来。骑兵千人守魏，自率诸军而南。壬申，嘉哩等至汴，晋帝素服拜命，舆母李氏奉表请罪。初，晋帝绝和好，维翰数谏弗从，至是彦泽杀之，绐言自经死。诏收葬之，复其田园第宅，仍厚恤其家。甲戌，彦泽迁晋帝及其母若妻于开封府署，以控鹤指挥使李荣督兵卫之。壬午，次赤冈。晋帝举族出封邱门，稾索牵羊以待。帝不忍临视，命改馆封禅寺。晋百官缟衣纱帽，俯伏待罪。帝曰：“其主负恩，其臣何罪？”命领职如故。即授安叔千金吾卫上将军。叔千出班独立，帝曰：“汝邢州之请，朕所不忘。”乃加镇国节度使，盖在邢尝密请内附也。将军康祥执景延广来献，诏以牙筹数其罪，凡八。絷送都，道自杀。
大同元年春正月丁亥朔，备法驾，御崇元殿，受百官贺。戊子，以枢密副使刘敏权知开封府。杀秦继旻、李彦绅及郑州防御使杨承勋。以其弟承信为平卢节度使，袭父爵。以承勋杀判官邱涛及弟承祚等，劫父归晋故也。已丑，以张彦泽擅徙晋帝开封，杀维翰，纵兵大掠，不道，斩之于市。晋人脔食之，立尽。辛卯，降晋帝为崇禄大夫，封负义侯。癸巳，以张砺为平章事，晋李崧为枢密使，冯道守太傅、和嶷为翰林学士。余拜官有差。癸卯，遣赵莹冯玉、李彦韬将三百骑，送负义侯及其母李氏、太妃安氏、妻冯氏、弟重睿、子延煦、延宝等于黄龙府安置，以宦官、宫女百余人从。
三月丙戌朔，以萧翰为宣武节度使。壬寅，晋诸司僚吏、嫔御、宦寺、方技、百工、图籍、历象、石经、铜人、明堂刻漏、太常乐谱、诸宫悬、卤簿、法物及铠仗，悉送上京。所归顺七十六处，得户一百九万百一十八。

[book_title]卷十二 赵德钧父子构乱
太宗天显六年冬十二月丙辰，帝遣人以诏赐唐卢龙节度使赵德钧。德钧，相州人也。初仕幽州刘守文，为军校。刘邟令修县，守文命德钧攻之，纳邟妻种氏，并其子子之，是曰延寿。少美容貌，好书史。尚唐明宗女兴平公主，与石敬瑭为僚婿，驸马都尉。明宗子秦王从荣恃权跋扈，延寿求补外，出为宣武节度使。清泰初，加封鲁国公，进枢密使，移镇许州。
七年秋七月壬寅，赵德钧使人来进时果。
十一年秋七月丙申，唐河东节度使石敬瑭谋叛，唐发兵讨之。敬瑭遣赵莹来求救，时赵德钧亦遗使至。
九月，帝自将救敬瑭。己亥，次太原。败唐将张敬达等兵，遂围晋安寨。唐主从珂惧，遣赵德钧率所部兵会其子延寿军于团柏谷，逗留不进。先是，国兵屡攻北边，唐禁军多在幽、并，德钧、敬瑭早怀二志，求益兵运粮，朝夕相继；德钧又为子求领镇州，不许。及晋安寨破，杨光远、安审琦杀张敬达以降。仆射萧库克克齐奏德钧等兵将遁，诏夜发兵追击之，皆投戈弃甲，自相蹂践，挤于山谷者不可胜纪。仍命皇太子驰轻骑，据险要，追及步兵万余，悉降之。
闰十一月辛未，度团柏谷，以酒铕祀天地。俄追及德钧父子，乃率众降。
冬十二月壬辰，次细河，阅降将赵德钧父子兵马。
十二年，赵德钧卒，以延寿为幽州节度使，封燕王。及改幽州为南京，迁留守，总山南事。以其妻在晋，诏取之以归。自是，益自激昂图报。
会同元年以赵延寿为枢密使兼政事令。
三年夏四月庚子，帝至燕，幸留守赵延奉别墅。
六年冬十二月丁未，帝如南京，议侵晋。命卢龙节度使赵延寿与赵延昭由沧、恒、易、定分道而进，诸军继之。
七年春正月甲戌朔，赵延寿等第前锋五万骑次任邱。己卯，围贝州，其军校邵珂开南门降，太守吴峦投井死。已丑，授延寿魏、博等州节度使，封魏王，率所部屯南乐。击晋军，破之，获其将赛项羽。军元城，晋将李守贞、高行周率兵来逆，破之。至顿邱，会大霖雨，帝欲班师，延寿谏曰：“晋军屯河滨，不敢出战，若径入澶州，夺其桥梁，敌不足平。”帝然之。适晋军先归澶州。高行周至析城，延寿将轻兵逆战，帝亲督骑士突其阵，敌遂溃。师还，仍留徇贝、冀、深三州。
八年春三月戊子，赵延寿率前锋薄泰城。杜重威、李守贞引军南遁，追至阳城，大败之。已而，围晋兵于白团卫村，国兵失利，引还。
夏六月丁亥，赵延寿奏晋兵袭高阳，戍将击走之。
九年秋八月，帝自将南侵晋。
九月，赵延寿与张彦泽占于定州，败之。
冬十一月戊子朔，进围镇州。时晋主遣延寿族人赵行实以书来招，晋人久坚壁不出，延寿因绐曰：“我陷辽久，甯忘父母之邦？若以军逆我，即归。”晋人以为然，遣杜重威率兵迎之。据中渡桥，延寿与高彦温合步骑兵与晋军力战，大击破之，死者数万，杀其将王清。两军相拒，帝潜由他渡济，留延寿与耶律硕格据桥，敌不能夺，屡败之。重威等退保中渡寨，遂进兵，夹滹沱而营。延寿等分军围守之。粮尽势穷，重威等乃率众降。诏分其军之半隶延寿，赐延寿龙凤赭袍，且曰：“汉兵皆尔所有，宜亲往抚慰。”延寿至营，重威、守贞皆迎谒马首。
大同元年春正月丁亥朔，帝入汴。
二月丁巳朔，升镇州为中京，以赵延寿为留守，大丞相兼政事令、枢密使。时延寿因李崧求为皇太子，帝曰：“吾于魏王，虽割肌肉亦不惜，但皇太子须天子之子得为之，魏王岂得为耶？”盖帝尝许来晋后，以中原帝延寿，以故摧坚破敌，常以身先。至是，使崧达意，帝命迁其秩。张砺拟大丞相、录尚书事、都督中外诸军事，帝弗许。延寿恨之，谓人曰：“吾不复入龙沙矣。”寻世宗立，随归国，以翊戴功，授枢密使。天禄二年卒。

[book_title]卷十三 鲁呼争立
〔喜隐事附〕
太宗天显四年冬十月甲子，诏皇帝鲁呼帅师趣云中，讨郡县之未附者。鲁呼，一名鸿观，字奚隐。太祖第三子。母曰舒噜太后，最所钟爱。少勇悍多力，性残酷，小怒辄黥人面，或投水火中。太祖尝奇之，曰：“吾家铁儿也。”尝大寒，太祖命三子采薪。太宗不择而取，最先至；人皇王取其乾者束而归，后至；鲁呼取少而弃多，既至，袖手而立。太祖曰：“长巧而次成，少不及矣。”以从征渤海有功，封为自在太子，至是遣徇地代北焉。
十一月丁卯，太宗亲饯于西郊。以出师告天地及太祖行宫。
五年春正月庚午，鲁呼奉拔寰州捷，多所俘获。
二月癸卯，还自云中，朝于行在。以先所俘渤海户赐之。
三月丁卯，鲁呼请赦宗室锡里、郎君以罪系狱者，诏从之。乙亥，册为寿昌皇太弟兼天下兵马大元帅。
八年春正月庚子，命鲁呼等伐党项，帝亲饯之。
三月丁卯，鲁呼讨党项胜还，宴劳之。嗣后太宗出征，鲁呼尝留守京师。
大同元年春正月丁亥朔，太宗入汴。
夏四月丙辰朔，发汴州。皇弟鲁呼遣使问军前事，太宗优诏答之。及崩于乐城，世宗奉梓宫还，次镇阳，即位。舒噜太后闻之，怒，命鲁呼率兵拒之。至泰德泉，为安图、琉格等所败。太后与世宗隔潢河而阵，各言举兵意。耶律乌哲劝太后许之，时鲁呼在侧，作色曰：“我在，乌云安得立？”乌哲曰：“奈公酷暴失人心何！”太后顾鲁呼曰：“昔我与太祖爱汝异于诸子，谚云：‘偏怜之子不保业，虽得之妇不主家。’我非不欲立汝，汝自不能矣。”及会议，世宗使解剑而言和。约既定，遂罢兵趋上京。已而有告鲁呼与太后谋废立者，迁之于祖州，禁其出入。
穆宗时，其子喜隐谋反，辞连鲁呼，囚之，死狱中，年五十，葬玉峰山西谷。统和中，追谥钦顺皇帝。重熙末，更谥章肃。二子：宋王喜隐、卫王宛。
喜隐，字完德。雄伟善骑射，封赵王。应历中，谋反，事觉，以亲，释之。未几复反，下狱。景宗即位，闻有赦，自去其械而朝。帝怒曰：“汝罪人，何得擅离禁所？”诏诛守者，复窴于狱。及改元保甯，始宥之，妻以皇后之姊，复封宋王。
轻剽无恒，怙恶不悛，屡谋乱，败而复召。尝见帝与刘继元书，辞意卑逊。谏曰：“本朝于汉为祖，书辞如此，恐亏国体。”帝寻改之。授西南招讨使，命往河东索吐蕃户。复谋叛，帝命械其手足，筑园土囚祖州。会宋降卒欲却立喜隐，以城坚不得入，立其子留礼寿，为上京留守楚实勒所擒。留礼寿伏诛，喜隐赐死。

[book_title]卷十四 世宗之立
太宗大同元年夏四月戊寅，世宗即位于镇阳。世宗讳阮，小字乌云。人皇王让国皇帝长子，母曰柔贞皇后萧氏。生而仪观丰伟，内宽外严，善骑射，乐施与，人望归之。人皇王归唐被害，太宗爱之如子。会同九年，从伐晋，求父遗骸葬之。
大同元年春二月，封永康王。
夏四月丁丑，太宗崩于乐城。戊寅，奉梓宫次镇阳。时帝崩无遗诏，军中忧惧，不知所为。南院大王耶律吼诣北院大王耶律斡议曰：“天位不可一旷。若请于太后，则必属鲁呼。彼暴戾残忍，讵能子民？必欲厌人望，则当立永康王。”斡然之。及会议。世宗以鲁呼及寿安王在朝，犹豫未决，适安图直宿卫。安图父迪里，尝以谏立太宗，为太后所杀。安图自幼为世宗所怜恤，安图密自结纳。世宗因召问计，对曰：“大王聪安宽恕，人皇王之嫡长，先帝虽有寿安，天下属意多在大王。今若不断，后悔无及。”会有自京师来者，安图诈以鲁呼死传报军中，皆以为信。于是安图诣南、北二大王计之。北院大王斡闻而遽起曰：“吾二人方议此事。先帝尝欲以永康王为储贰，今日之事，有我辈在，孰敢不从？但恐不白太后立之，为国家起衅。”安图对曰：“大王即知先帝欲以永康王为储贰，况王贤明，人心乐附。今天下甫定，稍缓则大事去矣。若白太后，必立鲁呼。且鲁呼残暴，行路共知，果嗣位，如社稷何？”南院大王吼曰：“此言是也。吾计决矣！”乃整军，召诸将定策，立世宗。且令之曰：“大行上宾，神器无主，永康王，人皇王之嫡长，天人所属，当立。有不从者，以军法从事！”诸将以太祖崩时，舒噜太后尝杀酋长及诸将数十人，至是皆惧死，莫不欣然从命。世宗遂即位于柩前。甲申，次定州。命天德、硕格、嘉哩等护梓宫先赴上京。太后闻之，怒，命鲁呼率兵拒之。
六月甲寅朔，次南京。五院额尔奇木安图、琉格等遣人驰报，请为前锋。至泰德泉，遇鲁呼军，与战，败之。时安图坠马，王子天德驰至，欲以枪刺之，琉格与安图朝于行在，世宗遣郎君勤德等语两军谕解，并使伟王将兵次石桥。太后所使降将李彦韬迎降。
秋闰七月，次潢河。太后整军拒于横渡。时鲁呼尽执世宗臣僚家属，谓守者曰：“我战不克，先殄此曹！”人皆汹汹，相谓曰：“若果战，则是父子兄弟相夷矣。”相持数日，用乌哲之谋，各罢兵趋上京。语详乌哲事中。已而闻鲁呼与太后复有异谋，迁于祖州，诛司徒华沙及春博里。
八里壬午朔，尊母萧氏为太后。以崇德宫户分赐南、北院大王各五十，安图、楚补各百。达鲁、搭拉子孙，先以非罪籍没者，归之。癸未，始置北院枢密使，以安图为之，拜裕悦。
九月丁卯，行柴册礼，群臣上尊号曰天授皇帝。大赦，改元天禄。以安图主东丹国，封明王；察克为泰甯王；琉格为特哩衮；高勋为南院枢密使。
是年，萧翰矫诏，以许王从益帝中国，引兵北归。汉主刘知远称帝于晋阳，入汴，杀许王及其母王淑妃。
天禄二年春正月，天德、萧翰、琉格、瑸都等谋反。诛天德，杖萧翰，迁琉格于边，罚瑸都使哈噶斯国。汉主刘知远殂，子承祐立。
夏四月庚辰朔，南唐遣李朗、王祚来慰且贺，并奉蜡丸书，议攻汉。
冬十月壬午，南京留守赵延寿卒，以中台省右相德哷代之，封燕王。
十一月，驻跸彰武南。
三年春正月，萧翰及公主额伯哩谋反，翰伏诛，额伯哩瘐死狱中。
秋九月辛丑朔，召群臣议南侵。
冬十月，遣诸将率兵攻下贝州高老镇，徇地邺都南宫、堂阳。杀深州刺史史万山，俘获甚众。
四年春二月辛未，泰甯王察克来朝，留侍。是月，建政事省。
秋九月乙丑朔，如山西。
冬十月，自将南侵汉。攻下安平、内邱、束鹿等城，大获而还。
是岁，册皇后萧氏。晋故太后卒。因隐帝被弑，迎刘崇子斌，寻废为湘阴公。
五年春正月癸亥朔，帝如百泉湖。汉郭威弑其主斌而自立，国号周，遣朱宪来告并致良马。汉刘崇自立于太原。
二月，周遣姚汉英、华昭胤来，以书辞抗礼，留不遣。
夏六月辛卯朔，刘崇为周所攻，遣使称侄，乞援，且求封册。即遣燕王德哷、枢密使高勋往册为大汉神武皇帝。南唐遣蒋洪来，乞举兵应援。
是夏，帝清署百泉岭。
秋九月庚申朔，自将南侵周。壬戌，次归化州尚和山，祭让国皇帝于行宫。群臣皆醉，察克反，帝遇弑，年三十四。葬显陵。
诸大臣讨乱党察克及燕王德哷、六院大王朗等皆诛之。立穆宗。初，世宗慕中华风俗，多用晋臣，侮诸宰执而荒于酒色，由是国人不附，诸部数叛，兴兵征讨；犹因北汉、南唐乞兵应援，与周构怨，以及于祸。先是，右皮室详衮乌哲屡表言察克奸邪，不纳。是年七月，帝幸太液谷，留饮三日，察克谋乱，不果。至是至尚和山，察克邀寿安王与语，弗从，遂与瑸都等谋，卒遇害。

[book_title]卷十五 萧翰谋逆
太祖天赞元年夏四月癸亥，晋王存勖围镇州，节度使张文礼遣使来告急，诏将军康末怛率萧翰等往击，败之，杀其将李嗣昭，拔石城。翰一名迪里，字哈淮，宰相达鲁之子，舒噜太后之从子，太宗靖安后兄也。翰始以萧为姓，自是后族皆称萧氏。性残忍，工骑射。
太宗天显十一年秋八月庚午，帝自将侵唐以援河东，与唐师战于太原，其将张敬达来拒，翰率兵自东北卫唐兵为二，大破之，斩首数万级。
会同初，领汉军侍卫。
八年春正月，从伐晋，败晋将杜重威兵，追至望都。翰请舍骑而射，帝从之，军士步进。敌人持短兵猝至，国兵失利。帝深悔曰：“此吾用言之过以至于此！”
九年冬十一月，杜重威等退保中渡寨，帝命赵延寿等分兵围之，潜遣翰等断晋粮道。
大同元年春正月丁亥朔，太宗入汴。
三月丙戌朔，以萧翰为宣武节度使。
夏四月丙辰朔，班师，发自汴州，留翰镇抚之。丁丑，崩于乐城。世宗奉梓宫次镇阳，即位于柩前。翰闻之，欲北归。会汉主知远称帝，拥兵发晋阳，翰遂遣高模翰迎唐明宗子许王从益知南朝军国事。寻备百官，立为帝。翰乃引兵径赴行在。
秋闰七月，世宗与舒噜太后相拒于潢河横渡。太后问翰曰：“汝何怨而叛？”翰对曰：“臣母无罪，太后杀之，以此不能无憾。”初，耶律乌哲以附太后被囚，翰闻而快之，即囚所谓曰：“汝尝言我辈不及，今在狴犴何？”乌哲曰：“第愿公不至如此。”翰默然。
世宗天禄二年春正月，翰与天德、琉格、瑸都谋反。诛天德。翰以尚帝妹额伯里故，杖而释之。天德为太宗庶子，宫人萧氏所生也。猛悍捷，尝从破石晋有功。先是，翰谋乱时，耶律实喇告乌哲，遂入奏之。翰等不伏，帝不欲发其事，乌哲固静，以为不可。乃诏乌哲鞫案，翰伏辜，帝竟释之。
三年春正月，翰复与公主额伯里以书结明王安图反。乌哲得其书以奏，乃诛之。额伯里瘐死狱中。

[book_title]卷十六 乌哲定变
〔室贤适等附〕
太宗大同元年夏四月丁丑，帝崩于乐城，世宗行次镇阳，即位。舒噜太后闻之，怒，遣皇子鲁呼以兵逆击，败于泰德泉。世宗军至潢河横渡，隔岸相拒，以耶律乌哲之谋，各罢兵趋上京。
乌哲，字敌辇，系出孟父房。简重有器识，重然诺。遇事造次，处之从容，人莫能测。博学，知天文。会同间，为特哩衮。时从太后。世宗以其善筹，欲行间，乃设事奉书太后。太后以书示乌哲，对曰：“太后佐太祖定天下，故臣愿竭死力。太后见疑，臣虽欲尽忠，得乎？为今计，莫若和解，事必成，否则，宜速战决胜负。倘人心一摇，国祸不浅，宜裁察！”太后曰：“我若疑卿，安肯以书示汝？”对曰：“鲁呼、永康王皆太祖子孙，神器非移他族，何不可之有？太后当思长策，与永康王和议。”太后曰：“谁可遣者？”对曰：“太后不疑，臣请往。万一永康王见听，社稷之福。”太后乃使授书于帝。帝遣耶律哈斯复书，辞多不逊。乌哲谏曰：“书意若此，国家之忧未艾也！能释怨以安社稷，则臣谓莫若和好。”帝曰：“彼众乌合，安能敌我？”乌哲曰：“即不敌，奈骨肉何！况未知孰胜，借曰幸胜，诸臣之族执于鲁呼者无噍类矣。以此计之，惟和为善。”左右皆失色。帝良久问曰：“若何而和？”对曰：“与太后相见，各舒忿恚，和之不难。不然，决战非晚。”帝然之，遂遣哈斯诣太后约和。往返数日，议乃定。
始相见，怨言交让，殊无和意。乌哲反复辨难，左右感激大恸。太后曰：“议既定，神器竟谁归？”乌哲曰：“太后若授永康王，顺天合人，复何疑！”鲁呼厉声曰：“我在，乌云安得立！”乌哲曰：“礼有世嫡不传诸弟。昔嗣圣王之立，尚以为非，况公暴戾残忍，人多怨，万口同声，愿立永康王，不可夺也。”太后顾鲁呼曰：“汝亦闻此言乎？汝实自为之！”乃许立帝。帝谓乌哲曰：“汝与朕属尤近，何反助太后？”对曰：“臣以社稷至重，不可轻付，故如是耳。”帝嘉其志。
世宗天禄二年春正月，耶律天德、萧翰谋反下狱。特哩衮琉格及弟瑸都结天德等为乱，耶律实喇潜告乌哲，乌哲遽引入见，白其事。琉格等不服，事遂寝。未几，琉格邀驾观樗蒲，奉觞上寿，袖刃而进。帝觉，命执之，亲诘其事。琉格自誓，帝复不问。乌哲奏曰：“当使实喇与对状，不可辄恕。”帝曰：“卿为朕鞫之。”乌哲率剑士往讯之，天德等伏罪，诛罚有差。明年，萧翰卒以谋反诛。
三年，乌哲表列泰甯王察克阴谋事，帝不听。寻拜为右皮室详衮。
五年秋九月庚申朔，帝自将南侵，次归化州尚和山，察克弑帝。乌哲闻变，亟遣人召诸王及谕禁卫长皮室等同力讨贼。时寿安王归帐，乌哲遣弟冲迎之。王至尚犹豫。乌哲曰：“大王嗣圣子，贼若得之，必不容，群臣将谁事？社稷将谁赖？悔莫及矣！”王始悟。诸将闻乌哲出，相继而至。迟明整兵，出贼不意，围之，遂诛察克。语详察克事中。
乱既平，穆宗即位，谓之曰：“朕之性命，实出卿手。”命知国事。以逆党财产尽赐之，乌哲固辞。
穆宗应历五年，以乌哲为北院大王，总山西事。
景宗保宁元年冬十一月乙巳，北院大王乌哲加裕悦。时宋师围太原，命乌哲率兵往援，至白马岭，遣劲卒夜出，间道疾驰，驻太原西，鸣鼓举火，宋兵以为大军至，惧而宵遁。
四年，北汉主刘继元遣使来贡，致币于乌哲，乌哲以闻，帝命受之。
五年夏五月癸亥，乌哲卒，年五十七。帝辍朝三日。后道宗诏上京立祠祭享，树碑以纪其功。
同时室昉，字梦奇，南京人。会同初第进士。太宗入汴，受诏知制诰，总礼仪事。应历中，累迁翰林学士，出入禁闼十余年。保甯中，兼政事舍人，数延问古今治乱得失，奏对称旨。改南京副留守，决讼平允，人皆便之。擢枢密使，兼北府宰相同平章事，监修《国史》。进《尚书无逸篇》，太后嘉奖。是时，与韩德让、耶律色珍相友善，同心辅政，知无不言，法度修明，朝无异议。
屡请致仕，令居南京，封郑国公，免拜，赐几杖。统和九年，遘疾，授中京留守，加尚父。七月卒，年七十五，赠尚书令。
耶律贤适，字阿克展，裕悦罗卜科子。嗜学，有大志，为乌哲所重，尝谓人曰：“是人当国，天下幸甚。”应历中，讨乌尔古还，擢右皮室详衮。景宗立，以功加检校太保，赐推忠协力功臣。加特进、同平章事。保甯二年秋，拜北院枢密使兼侍中。三年，为西北路都部署，忠介肤敏，推诚待人，虽燕息不忘政务。屡决滞狱，百司罔敢懈。
大丞相高勋、都部署尼哩席宠入恣，及帝姨母、保母势薰灼，贤适患之，言于帝，不报。乾亨初，疾笃，得请。封西平郡王，致仕，卒年五十三。
子观音，大同节度使。

[book_title]卷十七 刘汉之立
世宗天禄五年春正月，汉郭威弑其主贇而自立，国号周。河东节度使刘崇闻之，称帝于太原，仍用乾祐年号。所有者并、汾、忻、代、岚、宪、隆、蔚、沁、辽、麟、石十二州之地。
夏六月辛卯朔，崇为周所攻，遣使称侄，乞援，且求封册。即遣燕王德哷、枢密使高勋册为大汉神武皇帝。
秋九月庚申朔，世宗自将南侵周，次归化州尚和山，被弑。群臣讨平乱党，立穆宗而还。
是岁，改元应历，遣刘承训告哀于汉。
冬十一月，汉遣使来吊。嗣后信使不绝。
穆宗应历二年夏六月壬寅，汉为周所侵，遣使求援，命中台省右相高模翰及汉兵围晋州。
是冬，汉遣使进葡萄酒。
三年春闰正月壬午朔，汉以高模翰却周军，遣使来谢。
三月庚辰朔，南唐遣使来贡，因附书于汉，诏达之。丁酉，汉遣使进毯衣及马。
夏五月，汉遣使言石晋树先帝《圣德神功碑》为周毁，请再刻，许之。
秋八月已未，汉遣使来求援。
九月庚子，汉遣使贡药。
冬十一月辛丑葬贞烈皇后于祖陵，汉使来会葬。
四年春正月，周主威殂，子晋王柴荣嗣立。
二月丙午朔，周遣兵攻汉，命攻事令耶律达鲁援之。丙辰，汉遣使来进茶药。帝幸南京。
夏五月乙亥，忻、代二州叛汉，遣南院大王特烈。助达鲁讨之。丁酉，败周师于忻口，其将符彦卿引兵退。
六月癸亥，特烈献所获。
秋七月乙酉，汉民有为辽军误掠者，遣使来请，诏悉归之。
九月丙申，汉为周所侵，遣使来告。
冬十一月，彰国节度使萧迪里、太保许从贇奏忻、代二州捷。
五年春二月庚申，汉遣使来上尊号，不许。
夏四月已酉，周侵汉，汉遣使求援。
秋九月庚辰，汉主有疾，遣使来告。
冬十一月乙未朔，汉主崇殂，子承钧遣使来告，且求嗣立。遣使吊祭，遂册立之。
十二月辛巳，汉遣使来议军事。
六年夏六月甲子，汉遣使来议军事。
七年夏五月辛卯，汉遣使来贡。
八年夏四月甲寅，南京留守萧思温攻下沿边州县，遣人劳之。
五月，周陷束城县。
六月辛未，思温请益兵，乞驾幸燕。
冬十一月辛酉，周复来侵，汉遣使来告。乙丑，使再至。
十二月庚辰，又至。
九年春正月戊辰，帝驻跸潢河。
夏四月丙戌，周来侵。戊戌，以南京留守萧思温为兵马都总管击之，周拔益津、瓦桥、淤口三关。
五月乙巳朔，陷瀛、莫二州。癸亥，如南京。辛未，周兵退。
六月戊寅，复容城县。庚申，西幸，如怀州。
是月，周主荣殂，子宗训立。
秋七月，发南京军戍范阳。
冬十二月戊寅，还上京。
十年春正月，周殿前都点检赵匡胤废其主而自立，国号宋。
夏五月壬子，汉以潞州归附来告。
六月庚申，复以宋兵围石州来告，遣大同节度使阿拉率国部往援，诏萧思温以三部兵助之。
秋七月己亥朔，宋兵取石州，潞州复归宋，汉使来告。
十一年冬十二月乙未。
十二年夏四月戊申。
十三年春正月丙寅，宋城益津关，命南京留守高勋、统军使崔廷勋以兵扰之。
二月庚寅，汉遣使来告，欲巡边徼，乞张声援。
秋七月辛亥朔，汉以宋侵来告。
冬十月丙申，复以宋侵来告。
十四年春正月戊戌，汉以宋将来袭，驰告。
二月壬子，命西南招讨使特烈进兵援之。壬申，汉以败宋兵于石州来告。
夏四月丁巳，遣使来谢。
十六年秋八月丁酉，汉遣使贡金器、铠甲。
冬十月庚辰，汉主有母丧，遣使赙吊。
十二月戊辰，汉遣使来贡。
十七年春二月甲子，高勋奏守将城益津关，请以偏师扰之，诏从之。
十八年秋七月辛丑，汉主承钧殂，子继元立，遣使来告。使人吊祭。
冬十月辛亥朔，宋围太原，诏特烈为兵马都总管，发诸道兵救之。
十九年春二月甲寅，汉主继元遣使来求封册。辛酉，遣韩知范往册为皇帝。甲子，汉遣使进白鹿。己巳，帝如怀州，遇害，庙号穆宗。世宗第二子贤立，是为景宗。
夏五月壬寅，汉遣李匡弼、刘继文、李元素来贺。
景宗保甯二年。
冬十二月庚午，汉遣使来贡。
三年夏六月丙子，汉遣使问起居。自是继月而至。
冬十月癸未，汉遣使来贡。
四年春二月癸亥，汉以皇子隆绪生，遣使来贺。
五年春正月甲子，汉遣使来贡。
夏六月丙申，汉遣人以宋事来告。
冬十二月戊戌，汉将改元，遣使禀命。
七年春二月癸亥，汉雁门节度使刘继文来朝，贡方物。
八年秋八月癸卯，汉遣使言天清节设无遮会，饭僧祝嫠。已酉，汉以宋事来告。
九月壬午，汉为宋所侵，遣使求援，命南府宰相耶律沙、冀王迪里赴之。戊子，汉以宋师压境，遣驸马都尉卢俊来告。
冬十月辛丑，汉以辽师退宋军来谢。
十二月丁未，汉以宋军复至、掠其粮储来告，且乞赐粮为助。
是冬，宋太祖崩，太宗即位。
九年春三月癸亥，耶律沙、迪里献宋俘。戊辰，诏以粟二十万斛助汉，寻赐以战马。
是岁，汉三遣使以宋事告。
乾亨元年春正月乙酉，遣塔玛长寿使宋，问兴师伐汉之故。长寿还，言：“河东逆命，所当问罪。若北朝不援，和好如故；不能则战。”
二月，宋帝自将伐汉。丁卯，汉使来乞援，诏南府宰相耶律沙、冀王迪里等率兵援之；命南院大王色珍以所部从，枢密副使穆济督其军。
三月丙戌，汉遣使谢抚谕军民。已丑，汉复告宋兵入境，遣左千牛卫大将军韩侼、大同节度使善补以本路兵南援。丁酉，耶律沙与宋将郭进等战于白马岭，不利。冀王迪里等皆死之，士卒死伤甚众。
夏五月己卯，宋师至河东，汉兵与战不利，刘继文、卢俊来奔。
六月，刘继文降宋，汉亡。甲子，封刘继文为彭城郡王，卢俊同平章事。

[book_title]卷十八 穆宗之暴
世宗天禄五年秋九月癸亥，泰甯王察克作乱，世宗遇害，逆党寻伏诛。丁卯，寿安王即位，是为穆宗，改元应历。小字舒噜。太宗长子，母曰靖安萧后。
穆宗应历二年春正月壬戌，太尉和尔郭勒济谋逆，诛。
夏六月壬辰，国舅政事令萧默赫特谋南奔，事觉，诏暴其罪。默赫特寻伏诛，杖瀚而释之。
秋七月乙亥，政事令隆科、林牙迪里、侍中绅图、郎君哈里谋乱，就戮。命乳媪兄赫噜世为阿克苏锡林额尔奇木。
三年冬十月已酉，太师唐古特治大行星太后围陵。鲁呼完、郎君札斡、迪里谋反，事觉，辞连太平王雅斯哈、林牙华格、郎君锡伦等，皆执之。华格、札斡等未几诛，释完及雅斯哈。
四年冬十二月辛丑朔，谒祖陵，驻跸杏埚。
五年夏四月癸丑，命郎君萧哈里世为北府宰相。
七年夏四月戊午朔，还上京。女巫锡库有罪，诛。初，锡库上延年药方，当用男子胆和之，不数年，杀人甚多。至是觉其妄，射杀之。
九年夏四月丙戌，周来侵。戊戌，命南京留守萧思温帅师御之。周取益津、瓦桥、淤口三关及瀛、莫诸州。
冬十二月庚辰，王子迪里、前宣徽使哈斯等谋反，囚之。
十年秋七月辛酉，政事令耶律寿远、太保绰卜鄂博等谋反，伏诛。
八月，幸怀州。庚午，以镇茵石狻击杀近侍古格。
冬十月，鲁呼子喜隐谋反，辞连鲁呼，下狱死，释喜隐。
十一年春三月辛亥，司徒乌哷济子特尔格诬告其父谋反，复诈乘传及杀行人，以其父请，杖而释之。
夏五月乙亥，司天王白、李正等进历。
六月甲午，赦。
十二年春二月已丑朔，以御史大夫萧和斯为北院枢密使，赐封衣、鞍马。
夏五月庚午，以旱，命左右以水相沃，顷之，果雨。
十三年春正月，自丁巳，昼夜酣饮者九日。癸酉，杀兽人哈里。
三月癸丑朔，杀鹿人默勒济枭其首以示掌鹿者。
夏六月癸未，近侍伤獐，杖杀之。杀獐人哈玛尔。
秋八月甲申，以生日，纵五坊鹰鹘。
九月庚戌朔，以青牛白马祭天地，饮于野次，终夕乃罢。已而复然。
冬十一月庚午，猎，饮于虞人之家，凡四日。
十二月戊子，射野鹿。庚寅，射彘人克酬。
十四年春二月戊辰，支解鹿人摩多、哈里等七人于野，封土识其地。
夏五月，射舐鹿于白鹰山，至于浃旬。
冬十月丙辰，以掌鹿舒苏代斡里为札萨克辖赐金带、金盏、银二百两。所隶死罪以下得专之。
十一月壬午，日南至，宴饮达旦。自是尽寝夜饮。杀近侍辖鲁于禁中。
十五年春二月，东幸。甲寅，以获鸭，除鹰坊刺面、腰斩之刑，复其徭役。
三月癸酉，近侍栋尔进匕箸，不时，手刃刺之。癸巳，虞人色勒迪侦鹅失期，加炮烙、铁梳之刑而死。
冬十二月甲辰，以近侍喜格私归，杀其妻。
十六年春正月丁卯朔，被酒，不受贺。甲申，微行市中，赐酒家银绢。乙酉，杀近侍白海及家仆善福、雅尔噶、枢密使门吏隆科、塔玛舒噜。
秋七月壬午，谕有司，凡行幸之所，必高立标识，令民勿犯，违以死论。
九月已未，杀狼人纽斡哩。
冬十二月甲子，幸酒人伯勒格家。复幸殿前点检耶律伊勒哈第，宴饮连日，赐予无度，左右授官者甚众。是冬，驻跸黑山平淀。
十七年夏四月戊辰，杀鹰人达鲁。丙子，射柳祈雨，复以水沃群臣。
五月辛卯，杀鹿人札格。
六月已未，支解雉人寿格、甯古，杀鹿人四十四人。
冬十月乙丑，杀酒人索纽。
十一月辛卯，杀近侍廷寿。壬辰，杀豕人阿不札、赫噜、珠噜淮、讷哷库。壬寅，杀鹿人唐古、直格、萨喇。
十二月辛未，手杀饔人哈里，复脔之。
十八年春正月己亥，观灯于市。以银百两市酒，命群臣亦市酒，纵饮三夕。
二月乙卯，幸五坊使锡沙哩家，宴饮达旦。
三月甲申朔，如潢河。乙酉，获驾鹅，祭天地。造大酒器，刻为鹿文，名曰“鹿甒”，贮酒以祭天。庚戌，杀鹘人呼图哩、及监囚哈里，仍剉哈里之尸。
夏四月癸丑，杀彘人察尔吉。
五月丁亥，重五，以被酒不受贺。壬辰，获鹅于硕格水，野饮终夜。丁酉，与政事令萧巴雅尔、南京留守高勋、太师珠克、刘承训等，酣饮连日夜。己亥，杀鹿人颇德埒克、陶罕等。
六月丙辰，杀彘人托诺。
秋九月戊子，杀详衮巴兰、伊喇罕都等四人。己亥，猎熊，以唤鹿人布库并掖庭户赐伊勒哈。甲辰，加政事令，复以黑山东穆辰之地数十里赐之。
冬十二月丁丑，杀酒人塔喇噶。
十九年春正月甲午，与群臣为叶格戏。醉中骤加左右官。
二月癸酉，杀前导穆济伊喇，剉其尸，弃之。己巳，如怀州，猎获熊，欢饮方醉，驰还行宫。是夜，近侍霄格、盥人花哥、庖人锡衮等六人反，帝遇弑。年三十九，附。
时世宗第二子贤扈从，闻变，夜率飞龙使尼哩、侍中萧思温、南院枢密使高勋帅甲士千人，驰赴行在定乱，遂即位，是为景宗，改元保甯。以殿前都点检伊勒哈、右皮室详衮乌勒济宿卫不严，斩之。至保甯五年冬，逆党霄格等始就获伏诛。

[book_title]卷十九 宋初和战
穆宗应历十年春正月，宋太祖称皇帝。
夏五月，宋潞州叛归汉。
六月，宋兵围汉石州。庚申，遣大同节度使阿拉率四部往援，诏萧思温以三部兵助之。
秋七月己亥朔，宋兵克石州，潞州复归宋。
十三年春正月丙寅，宋欲城益津关，命南京留高勋、统军使崔勋以兵扰之。
十四年春正月，宋侵汉。
二月壬子，诏西南招讨使特烈进兵往援汉，寻败宋兵于石州。
十六年春正月。
十七年春二月甲子，高勋奏宋城益津关，请以偏师扰之，从之。
十八年冬十月辛亥朔，宋师围太原，诏特烈为兵马总管，发诸道兵救之。
景宗保宁二年春正月丁未，如潢河。
夏四月，幸东京。
六月，还上京。
三年春正月辛酉，南京统军使魏国公韩匡美封邺王。
六年春三月，宋遣使请和，以涿州刺史耶律昌珠加侍中，与宋议和。
七年春正月甲戌朔，宋遣使来贺。
夏四月，遣郎君舒苏使宋。
八年春正月癸酉，宋遣使来聘。
秋七月辛未，复遣使来贺天清节。
秋九月壬午，宋侵汉，命南府宰相耶律沙、冀王迪里赴援，宋师退。
冬十一月丙子，宋太祖崩，弟晋王即位，遣使来告。遣郎君旺禄、塔玛讷默库等使宋吊慰。
十二月壬寅，遣萧哲库、马哲贺宋即位。
九年春二月庚子，宋遣使致其先帝遗物。
秋七月甲子，复遣使来聘。
冬十一月乙巳，遣太保塔喇噶等使宋。
乾亨元年春正月乙酉，遣塔玛长寿使宋，问兴师之故。丙申，长寿还，言：“河东逆命，所当问罪。若北朝不援，和好如故；不然则战。”
二月丁卯，汉乞援，命南府宰相耶律沙为都统，冀王迪里为监军赴之；又命南院大王耶律色珍以所部从，枢密副使穆济督之。
三月丙戌，诏北院大王希达、伊实王萨哈勒等将兵戍燕。丁酉，耶律沙等与宋师战于白马岭，不利，冀王迪里等皆死之。时沙将兵至白马岭，阻大涧遇敌。沙与诸将欲待后军至而战，迪里、穆济等以为急击之使，沙不能夺。迪里等渡未半，为宋人所击，兵溃。迪里与其子斡格、沙之子德里及图鲁卜部节度使图敏、黄皮室详衮唐古等五将均战死，士卒死伤甚众，会色珍兵至，万矢俱发，敌始退。
夏六月，汉刘继元降宋。甲子，宋来侵。丁卯，北院大王希达、统军使萧托果伊实王萨哈勒击之，战于沙河，己巳，宋军围南京。
秋七月癸未，耶律沙等及宋兵战于高梁河，少却；休格、色珍横击，大败之。太宗仅以身免，至涿州，窃乘驴车遁还。所获兵仗、粮饷不可胜计。辛丑，沙遣人上俘获，诏将士分别爵赏，降罚有差。以权知南京留守韩德让、权南京马步军都指挥使耶律学古、知三司事刘弘，能安人心，捍城池，并赐诏褒奖。
九月己卯，命燕王韩匡嗣为都统，南府宰相耶律沙为监军，特哩衮休格、南院大王色珍、权奚王穆济等分道南侵。
冬十月乙丑，韩匡嗣与宋兵战于满城，败绩。辛未，太保舒苏败宋师于火山。乙亥，诏数匡嗣罪；赦之。宴赏休格及有功将校。
二年春正月丁亥，以休格为北院大王。
冬十月辛巳，将南侵，祭旗鼓。癸未，次南京。己亥，围瓦桥关。
十一月庚子朔，宋兵夜袭营，萧斡及耶律赫德战却之。壬寅，休格败宋兵于瓦桥东，守将张师引兵出战，休格奋击，败之，斩师，余众退入城。戊申，宋兵陈于水南，休格涉水击破之，追至莫州，杀伤甚众。已酉，宋兵复来，击之殆尽。丙辰，班师，还次南京。寻拜休格为裕悦，大飨军士。
三年春二月丙子，东幸。已丑，复幸南京。
四年夏四月，景宗自将南侵宋。至满城，战不利，守太尉奚斡里中流矢死。统军使耶律善补为伏兵所围，枢密使色珍救免，诏以失备，杖之。
五月，班师。
秋九月庚子，幸云州。壬子，次焦山，崩。子梁王隆绪即位。尊母萧氏为太后，摄国政，改元统和。
冬十二月辛酉，南京留守荆王道隐奏宋遣使献犀带请和，诏以无书，却之。
圣宗统和元年春正月丙子，以裕悦休格为南京留守，总边事。壬午，涿州刺史安吉奏宋筑城河北，诏休格以兵挠之，勿令就功，并严边备。
四年春三月，宋遣曹彬、崔彦进、米信。由雄州道驰赴燕南，与休格议军事，徵各道兵赴援；复遣东京留守耶律穆济以诸军继进，赐剑专杀。丙子，统军使耶律颇德败宋军于固安；休格绝其饷道，擒将吏，获车马器械无算。庚辰，寰州刺史赵彦章以城降宋。宋兵入涿州。顺义节度副使赵希赞以朔州降宋。时圣宗自将与太后驻兵罗口，诏趣东征兵马以为应援。壬午，诏林牙勤德守平州之海岸以备宋。仍报平州节度使特哩衮趣行。癸未，国兵与宋田重进战于飞狐，不利，冀州防御使大鹏翼、康州刺史马贇、指挥使何万通被获。丁亥，命色珍为山西兵马都统、布琳为南征都统，以副休格。彰国节度使艾正等以应州附宋。郢州防御使吕行德等以飞狐附宋；都指挥穆超以灵邱附宋。
夏四月己亥朔，次南京北郊。庚子，特哩衮瑶升等以捷报。辛丑，潘美克云州。癸卯，休格复以捷报。戊申，布琳奏宋军引退，而奚王筹宁等以兵追蹑，皆胜之。癸丑，籍艾正等家属分赐将士。宋曹彬、米信北渡拒马河，与休格对垒，挑战。时圣宗次涿州东五十里，诏诸将严备水道，毋令敌兵潜至涿州。乙卯，休格等败宋军，献所获。蔚州都押卫李存璋等，杀节度使萧卓琳。执监城使节度使耿绍忠以城降宋。丙辰，复涿州。辛酉，次固安，复其城。
五月庚午，国兵与宋曹彬、米信战于岐沟关，大败之，追至拒马河，溺死者无算。余众奔高阳，又追击之，死者数万，弃戈甲如邱陵。癸酉，班师。壬午，次南京。癸未，色珍奏复蔚州，斩首二万余级，乘胜攻下灵邱、飞狐。丙戌，御元和殿，大宴将校，爵赏有差。
六月丁未，度居庸关。甲寅，色珍奏复寰州。
秋七月丙子，复奏朔州，宋将杨继业死之，并上所获将校印绶、诰敕。先是，国兵至蔚州，营于州左。得谍报，敌兵且至，乃设伏以待。敌至，纵兵逆击，追奔逐北，至飞狐口，遂乘胜鼓行而西，入寰州，杀守城吏卒千余人。杨继业素负骁勇，号杨无敌，北据云、朔数州。至是，引兵南出朔州三十里，至狼牙村，恶其名，不进；左右固请，乃行。是伏四起，中流矢，堕马被擒。疮发，不食，三日死。自是宋守云、应诸州者，闻之皆弃城遁。
八月已未，诏第山西诸将校功过而赏罚之。伊实帐宰相安甯以功过相当，追告身一通；迪锦部节度使佛努笞五十；特哩瑶升、伊喇伯哷，朔州节度使慎思、应州节度使库济、云州节度使华格、蔚州节度使佛哩、都监崔其、刘继琛皆夺官；领国舅军旺禄笞五十。
冬十一月丙子，圣宗自将南侵宋，次狭底埚。壬辰，次
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>