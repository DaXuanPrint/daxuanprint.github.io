<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,太平治迹统类全文在线阅读,太平治迹统类全文在线下载,大玄古籍书库">
<meta name="description" content="历史著作。南宋彭百川撰。30卷。《文献通考》载其前集40卷,后集33卷。岁久散乱,颇多讹阙,前集为《四库全书》著录,厘为30卷,即为是书;后集即《中兴治迹统类》,已佚。此书记载宋太祖至钦宗九朝典故,分门隶事,凡88门。于朝廷大政及诸臣事迹,条分缕析,多可与史传相参考。有《适园丛书》本,1981年江苏广陵古籍刻印社即据以重印。_太平治迹统类_全文在线阅读_太平治迹统类_全文在线下载_大玄古籍书库">
<title>太平治迹统类_彭百川_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">太平治迹统类</span> <br/>
          作者： <span class="inputVal" id="bkauthor">彭百川</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]519280</span> <br/>
          说明： <span class="inputVal" id="bkdec">历史著作。南宋彭百川撰。30卷。《文献通考》载其前集40卷,后集33卷。岁久散乱,颇多讹阙,前集为《四库全书》著录,厘为30卷,即为是书;后集即《中兴治迹统类》,已佚。此书记载宋太祖至钦宗九朝典故,分门隶事,凡88门。于朝廷大政及诸臣事迹,条分缕析,多可与史传相参考。有《适园丛书》本,1981年江苏广陵古籍刻印社即据以重印。</span> <br/>
          封面： <span class="inputVal" id="bkimg">Z_6030.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]太平治迹统类
[book_author]彭百川
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]519280
[book_dec]历史著作。南宋彭百川撰。30卷。《文献通考》载其前集40卷,后集33卷。岁久散乱,颇多讹阙,前集为《四库全书》著录,厘为30卷,即为是书;后集即《中兴治迹统类》,已佚。此书记载宋太祖至钦宗九朝典故,分门隶事,凡88门。于朝廷大政及诸臣事迹,条分缕析,多可与史传相参考。有《适园丛书》本,1981年江苏广陵古籍刻印社即据以重印。
[book_img]Z_6030.jpg


[book_title]提要
钦定四库全书　　　　　史部五
太平治迹统类　　　　　杂史类
提要
【臣】等谨案太平治迹统类三十卷宋彭百川撰百川字叔融眉山人是书凡八十八门皆宋代典故文献通考载前集四十卷又後集三十三卷载中兴以後事此本乃朱彞尊从焦竑家藏本抄传但有前集不分卷数又中间讹不胜乙彞尊尝谓焦氏本卷帙次第为装订者所乱佣书人不知勘正别用格纸以致接处文理不属是也初绍兴中江少虞作皇朝事实类苑李攸又作皇朝事实与百川此书皆分门隶事少虞书采摭虽富而俳谐琐事一一兼载体例颇近小说攸书於典制特详记事颇略惟此书於朝廷大政及诸臣事迹叙述颇为赅备多可与史传相参虽传写久讹而规模终具阙其断烂之处而取其可以考见端委者固与李心传建炎以来朝野杂记均一代记载之林矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
太平治迹统类卷一
宋　彭百川　撰
圣宋仙源积庆符瑞
赵氏之先自造父为周穆王御封赵城因氏焉其後与韩魏分晋列为诸侯至汉赵广汉居涿郡中遂为郡人皇高祖讳脁以儒学为业历永清文安幽都三县令皇曾祖讳珽亦儒学世其业历藩镇从事累官至兼御史中丞皇祖讳敬慷慨有大志事刘仁恭父子历营蓟涿三州刺史周显德中赠左骁卫上将军皇考讳弘殷事唐庄宗掌飞捷禁军踰二十年历汉周累以功迁至检校司徒赠太尉【此条通略例云云】先是唐贞元壬午岁有五色云见长安太史张璇曰以日宿推之在宋分後一百六十年有圣人兴其地至後唐天成丁亥岁上生於洛阳夹马营有神光满室异香经宿不散上讳匡胤晋天福中两浙儿童聚戱多以赵字为语助开运末宋州有异人指其地曰不二十年有帝王由此建号上雄伟沉厚而多大略尝客游至汉东而刺史范阳董宗本之子遵诲每见城上有紫云如盖及上去紫云渐散周祖西征得上以置左右世宗嗣位命上掌禁军刘崇寇泽潞世宗亲帅师与崇遇於高平大将樊爱能等未战而遁世宗躬自督战上即大呼跃马径犯其锋万衆披靡周师复振崇衆大溃还授殿前都虞侯世宗征淮南命上领亲骑翼从败淮人万余於涡口伪将皇甫晖及姚凤率衆号十五万塞清流关上击走之晖将保滁州上追至城下擒之获凤遂下滁州时侍卫马军帅武安韩令坤平扬州吴将陆孟俊据蜀冈以逼其城令坤惧欲退师世宗命上领兵趋六合据之败李景之弟达於六合东杀万余衆禁兵有不用命者必阳为之趣战奋剑破其皮笠以明日索斩之自是人皆死战皇考崩踰月起复授殿前都指挥使世宗复征淮南命上率殿前诸军以下夀州还领义成军节度世宗征濠泗上率精骑为前锋破吴人於十八里滩乘胜攻泗州范再遇以城降及征楚州上亲冒矢石麾兵登城拔之改忠武军节度世宗北征上先至瓦桥关降其将卢龙姚内斌又败北骑数万遂平关南世宗一日於文书囊中得木长三尺余题曰点检作天子世宗异之时曲阳张永德为殿前都点检命上代之累迁归德军节度一日上梦从世宗游池上世宗取印视之回顾梁王弗与而授於上上尝从布衣辛文悦肄业辛文悦亦梦邀驾既拜乃上也又有青衣童子据床而坐曰宋州官家教我来忽不见其幽显符应如此时周帝幼冲故内外密有推戴之意
太祖受禅
建隆元年春正月辛丑北汉兵自上门东下与契丹入寇命诸将御之太祖自殿前都虞侯辅政凡六年士卒服其恩威数从世宗征伐人望固已归之壬子鎭寜节度慕容延钊先发时都下讙言将以出兵之日策点检为天子万民恐怖争为逃匿之计惟内庭晏然不知癸卯大军出爱景门纪律严甚衆心稍安军校河中苗训者号知天文见日黑光久相磨荡指谓太祖亲吏宋城楚昭辅曰此天命也是夕次陈桥驿将士相与聚谋曰主上幼弱未能亲征我辈出死力为国家破贼谁则知之不如先立点检为天子然後北征未晚也都押衙上党李处耘具以其事白皇帝弟及节度掌书记蓟人赵普语未竟诸将突入称说纷纭普及匡义各以事理逆顺晓譬之曰太尉忠赤必不见从诸将相顾亦有稍稍引去者已而复集露刃大言曰军中偶语则族今已定议太尉若不从则我辈亦安肯退而受祸普察其势不可遏与匡义同声叱之曰筞立大事固宜审图尔等何得便肆狂悖乃各就坐听命普复谓曰外寇压境将莫谁何盍先攘却归始议此诸将不可曰方今政出多门若俟寇退师还则事变不可知也但当急入京城筞立太尉徐引而北破贼不难太尉苟不受筞六军决亦难使向前矣普谓匡义曰事既无可奈何政须早以约束因语诸将曰兴王易姓虽云天命实系人心前军昨已过河节度使各据方面京师若乱不惟外寇愈深四方必转生变若能严勅军士勿令剽刼都城人心不摇则四方自然寜谧诸将亦可长保富贵矣皆许诺乃共部分夜遣衙队军使郭延贇驰告殿前指挥使浚仪石守信殿前都虞侯洛阳王审琦守信审琦皆素归心太祖者也将士环列待旦太祖醉卧初不省甲辰黎明四面叫呼而起声震原野普与匡义入白太祖诸将已擐甲执兵直扣寝门曰诸将无主愿策大尉为天子太祖惊起披衣未及酬应则相与扶出听事或以黄袍加太祖身且罗拜下称万岁太祖固拒之衆不可遂相与扶太祖上马拥逼南行匡义立於马前请以剽刼为戒太祖度不得免乃揽辔誓诸将曰汝等自贪富贵立我为天子能从我命则可不然我不能为若主也衆皆下马曰唯命太祖曰少帝及太后我皆北面事之公卿比肩之人也汝等无得辄加凌暴入城不得侵掠擅刼府库汝等用命有厚赏不然当族诛诸校皆禀命时上母南阳郡夫人杜氏在城中上忧之遣楚昭辅先入问起居时石守信严兵守左掖门昭辅至纳之昭辅见上母具陈士衆拥戴之状琅琊夫人王氏侍侧有惧色上母言笑自若曰吾儿生时神异吾知其必享天命上整军自仁和门入秋毫无所犯先遣客省使大名潘美见执政谕意时宰相早朝未退闻变范质【见开运元年】下殿执王溥手【溥见乾佑二年】曰仓卒遣将我辈之罪也爪入溥手则出血溥噤不能对太平节度使同平章事侍卫马步军副都指挥使在京巡检太原韩通【通见显德二年】自内庭皇遽奔归将率衆备御散员都指挥使蜀人王彦昇遇於路跃马逐之至其第第门不及掩遂杀之并其妻子诸将翼太祖登明德门太祖令军士解甲还营太祖亦归公署释黄袍俄而将士拥质等俱至太祖呜咽曰吾受世宗厚恩为六军所逼一旦至此惭负天地将若之何质不肯拜列校太原罗彦环挺剑而前曰我辈无主今日必得天子太祖叱之不退质等不知所为乃言古有受禅之礼今可行也因具陈之且曰太尉既以礼受禅事太后当如母养少主当如子勿负先帝旧恩上许诺质等降堦列拜【质言受禅礼通略载长编以为未入城时议已定今并録出】呼万岁奉上诣崇元殿行禅代礼召文武百官就列至晡班定周帝下制禅位宣徽使引太祖就龙墀北面拜受宰相扶太祖升殿易服东序还即位羣臣拜贺奉周帝为郑王太后为周太后迁居西京乙巳诏因所领节度使州名定国号曰宋改元大赦常赦所不原者咸赦除之内外马步军士等第优给命官分告天地社稷遣中使乘传賫诏谕天下节度使又别以诏赐焉辛亥石守信高怀德张令铎王审琦张光翰赵彦徽官爵阶勋并从超等酬翼戴之勋也乙未遣使往诸州赈贷丁巳天雄节度使守太尉兼中书令魏王宛丘符彦卿上表乞呼名诏不?彦卿宿将且前朝近亲皇弟匡义汝南郡夫人又彦卿女也上每优其礼遇云先是镇安节度使侍卫马步军都虞侯武安韩令坤领兵巡北边慕容延钊复帅前军至真定上既受禅遣使谕延钊与令坤各以便宜从事两人皆听命己未加延钊殿前点检昭化节度使同平章事壬戌归德节度判官寜陵刘熙古为左谏议大夫枢密直学士宋亳为观察判官安次吕余庆为给事中端明殿学士摄观察推官太康沈义伦为户部郎中甲子以皇弟殿前都虞侯匡义领睦州防御使赐名光义尊帝母南阳郡夫人杜氏为皇太后同平章事范质加侍中右仆射王溥加司空枢密使太原吴廷祚同中书门下二品三月乙巳改天下郡县之犯御名庙讳者壬戌追尊祖考为帝高祖脁諡曰文献庙号僖祖陵曰【阙】陵高祖妣崔氏諡曰文懿曾祖兼御史中丞珽諡曰惠元庙号顺祖陵曰【阙】陵曾祖妣桑氏諡曰惠明皇祖涿州刺史敬諡曰简恭庙号翼祖陵曰定陵祖妣刘氏諡曰简穆皇考右厢都指挥使岳州防御使弘殷諡曰昭武庙号宣祖陵曰安陵陵名号諡皆翰林学士礼部侍郎兼太常寺事渔阳窦俨所撰定俨仪弟也有司言国家受周木德木生火当以火德王色尚赤腊用戌从之上既即位欲阴察羣情向背颇为微行或谏曰陛下新得天下人心未安今数轻出万一有不虞之变其可悔乎上笑曰帝王之兴自有天命求之亦不可得拒之亦不能止周世宗见诸将方面大耳者皆杀之然我亦终日侍侧不能害我若应为天下主谁能图之不应为天下主虽闭门深居何益既而微行愈数曰有天命者任自为之我不汝禁也由是中外慑服
太祖平泽潞【李筠】
李筠并州太原人也善骑射後唐秦王从荣判六军诸卫募勇士为爪牙筠操弓矢求见弓力及百斤府中无能挽者从荣令筠射引满有余力再发皆中遂隶麾下周祖朝为昭义军节度加检校太傅世宗即位加侍中恭帝即位加检校太尉建隆元年四月兼中书令筠在镇逾八年恃勇专恣招集亡命阴为跋扈之计周世宗每优容之及上即位遣使谕以受禅筠即欲拒命左右为陈历数乃僶俛下拜既延使者陞阶置酒张乐遽索周祖画像置厅壁涕泣不已宾佐惶骇告使者曰令公被酒失其常性幸毋怪时北汉主知筠有异志潜以蜡书诱筠筠虽具奏而反谋已决筠长子守节涕泣切谏筠不听上手诏书慰抚因除守节为皇城使筠遣守节入朝且伺朝廷动静上即曰太子却何故来守节矍然以头击地曰陛下何言此必有谗人间臣父子也上曰吾亦闻汝数谏老贼不汝听不复顾藉故遣尔来欲吾杀汝可盍归语而父我未为天子时任汝自为之我既为天子汝独不能小让我耶守节驰归且以告筠反谋愈急癸未执监军亳州防御使周光逊闲廐使李廷玉遣其教练使刘继冲判官孙孚送於北汉纳欵求援光逊德威子廷玉嗣昭之孙皆有旧北汉主俱释之厚赐遣还第筠又遣衆杀泽州刺史张福据其城从事闾丘仲卿说筠曰公以孤军举事其势甚危虽倚河东之援恐亦不得其力大梁兵甲精鋭难与争锋不如西下太行直抵怀孟塞虎牢据洛邑东向而争天下计之上也筠曰吾周朝宿将与世宗义同昆弟禁卫皆吾旧人必将倒戈归我况有儋珪枪拨汗马何忧天下哉儋珪筠爱将有勇力善用枪拨汗马筠骏马也丙戌昭义反书至枢密吴廷祚言於上曰潞城岩险且阻太行彼若固守未可以岁月破然李筠素骄易无谋宜速兵击之彼必恃勇出闘但离窠穴即成擒矣上纳其言戊子遣侍卫副都指挥使石守信殿前副都点检高怀德帅前军进讨上敕守信等曰勿纵筠下太行急引兵扼其隘破之必矣丙申上召三司使清河张美调兵食美言怀州刺史马令琮度李筠必反日夜储峙以待王师上亟令授令琮团练使宰相范质曰大军北伐方藉令琮供亿不可移他郡戊戌陞怀州为团练使以令琮先充使五月庚子命宣徽南院使高唐昝居润赴澶州巡检殿前都点检镇寜节度使慕容延钊彰德军留後太原王全斌率兵由东路与石守信高怀德会北汉主遣内园使李弼以诏书金帛善马赐李筠筠复遣刘继冲诣晋阳请北汉主举军南下已为前导北汉主将谋於契丹继冲道筠意请无用契丹兵北汉主从之即日大阅倾国自将出团柏谷羣臣饯之汾水左仆射赵华曰李筠举事轻易事必无成陛下扫境内而赴之臣未见其可也北汉主瞋目谓华曰朕志已决卿安能知其必无成耶卿有长策固当何如华未及对北汉主拂衣上马行至太平驿筠身率官属耆老迎谒北汉主命筠赞拜不名坐於宰相卫融之上封西平王赐马三百疋及服玩珍异甚衆筠所献亦略与所赐等及文武大臣皆有赂筠见北汉主仪卫寡弱不似王者内甚悔之北汉主数召筠筠自言受周氏恩不忍负之而北汉主与周世仇也闻筠言亦不悦筠将还别赐马及甲铠具装遣宣徽使卢赞监其军筠心益不平筠有马三千匹日夕教阅欲直趋大梁赞尝见筠计事不应顾左右曰大梁兵皆我昔时部曲也见我则降耳赞怒拂衣而起北汉主闻赞与筠有隙遣卫融军中和解之筠留其长子守节守上党自率衆三万南出癸卯石守信破李筠衆於长平斩首三千余级又以兵攻拔其大会寨甲辰诏削夺李筠官爵丁巳诏亲征以枢密使吴廷祚为东京留守端明殿学士知开封府吕余庆副之皇弟殿前都虞侯光义为大内都点检侍卫马步军都指挥韩令坤率兵屯河阳己未帝发大梁壬戌次荥阳召西京留守河内向拱与语拱劝上济河踰太行乘贼未集而击之稽留浃旬则其锋益炽矣枢密直学士赵普亦言贼意国家新造未能出征若倍道兼行掩其不备可一战而克上纳其言甲子次河阳丙寅次怀州丁卯前军都部署石守信副都部署高怀德破贼军三万余衆於泽州南获北汉河阳节度使范守图杀卢赞筠遁入泽州婴城自固六月己巳朔上至泽州督诸军攻城初吐浑府都留後汾州团练使王全德帅所部从李筠战泽州南既败走入潞与筠子守节为拒守计及上围泽州全德大惧与亲信数十人犯关来奔龙捷指挥王廷鲁亦自潞州相继出降贼势转蹙矣泽州城踰月不下召控鹤左厢都指挥使马全义赐食御坐问以计筞全义请并力急攻且曰缓之恐复生变上即命诸军奋撃全义率敢死士先登飞矢贯臂流血被体全义拔镞进战士气益奋上亲帅卫兵继之辛巳克其城李筠赴火死获北汉宰相卫融命掩尸骼禁剽掠放泽州民今年田租乙酉进攻潞州丁酉筠子守节以城降上赦其罪陞单州为团练用守节为使是日车驾入潞州宴从臣於行宫辛卯德音降死罪囚流以下原之潞州城近三十里内勿取今年田租北汉主闻筠败自太平驿遁还晋阳谓赵华曰李筠无状卒如卿言吾幸全师以归但恨失卫融卢赞尔由是重文学之士久之华请老使食其赋终身丁酉上发潞州秋七月戊申至京师戊子宴韩令坤於礼仪讲武殿赐袭衣器币勒马有差赏平泽潞之功也
太祖亲征淮南【李重进】
建隆元年九月上已平泽潞淮南节度使兼中书令沧州人李重进周太祖之甥也始与上俱事世宗分掌内外兵权而重进以上英武出已右尝心惮之恭帝嗣位重进出镇扬州领宿卫如故上即位以韩令坤代重进为马军都指挥使上欲与相见谓翰林学士李【阙】草诏云君为元首臣作股肱君臣之分方契永图修好诏下愈不自安乃招集亡命会李筠举兵泽潞重进遣其亲吏翟守珣往潞阴结李筠守珣素识上往还京师潜诣枢密承旨李处耘求见上召问曰我欲赐重进铁劵彼信我乎守珣曰重进终无归志矣上厚赐守珣许以爵位且令说重进稍缓其谋无令二凶并作分我兵势守珣归劝重进养威持重重进信之上将经略淮南戊申徙重进为平卢节度使重进心增疑惧庚戌又遣六宅使陈思诲齎铁券往赐以慰安之思诲至淮南重进即欲治装随思诲入朝左右沮之重进犹豫不决又自以前朝近臣恐不得全乃拘留思诲益治反具遣使求援於唐唐主不敢纳扬州都监左屯卫将军安友规知重进必反踰城来奔重进诸将皆不附已乃囚军校数十人军校曰吾辈为周室屯戍公苟奉周室何不使吾辈效命重进不听悉杀之己未重进反书闻上命马步军副都指挥使归德节度使石守信为扬州行营都部署兼知扬州行府事殿前都指挥使义成节度使王审琦为副都宣徽北院使李处耘为都监保信节度使宋延渥为都排陈使帅禁兵讨之上谓左右曰朕於周室近臣无所猜间重进不体朕心自怀反侧今六师在野朕当自抚慰之癸卯诏削夺李重进官爵冬十月乙酉上问枢密副使赵普以扬州事宜普曰李重进守薛公之下策昧武侯之远图凭恃长淮缮修孤垒无诸葛诞之恩信士卒离心有袁本初之强梁计谋不用外絶救援内乏赀粮急攻亦取缓攻亦取兵法尚速不如速取之上纳其言丁亥下诏亲征十一月戊戌次宿州甲辰次泗州上命诸将鼓行而前丁未至大义驿石守信遣使驰奏扬州即破请上亟临视是夕次其城下即时攻拔之李重进尽室赴火死陈思诲亦为其党所害上购得翟守珣补殿直俄迁供奉官而重进性鄙吝未尝有觞酒豆肉及其士卒下多怨者己酉赈给扬州城中民【上与赵普见太祖圣政门】庚戌诏重进家属听自首
太祖征荆南【高继冲】
建隆元年八月荆南节度使贞懿王高保融寝疾以弟行军司马保朂总判内外融迂缓御军治民皆无法度母弟保朂体瘠而口吃文献王甚爱之虽盛怒见之必释然而笑荆南人谓之万事休郎君　二年九月甲子以荆南行军司马寜江节度使保朂为荆南节度使上初闻保融之丧遣兵部尚书李涛往吊及还上问保朂堪其事否对以为可任而保朂贡奉亦数至及受节钺保朂性淫恣日召市娼集府署择士卒之壮健者使相媟狎朂与姬妾帷帘共观笑之又好营造台榭极土木之功军民咸怨记室孙光宪谏曰宋有天下四方诸侯莫不屈服凡下诏书皆合仁义此汤武之君也公宜克勤克俭勿替勿僭上以奉朝廷中以嗣祖宗下以安百姓若纵佚乐非福也保朂不从　三年十一月保朂寝疾召内牙都指挥使长安梁延嗣谓曰我疾遂不起兄弟孰可付之後事者延嗣曰公不念贞懿王乎先王舍其子继冲以军府付公今继冲长矣保朂曰子言是也即以继冲权判内外军马事甲戌保朂卒　乾德元年正月庚申以山东道节度使兼侍中慕容延钊为都部署枢密李处耘为都监发诸郡兵会襄阳讨张文表先是卢怀忠使荆南上谓曰江陵人情去就山川向背我尽欲知之怀忠使还报曰高继冲甲兵虽整而控弦不过三万年谷虽登而民困於暴敛南通长沙东距建康西迫巴蜀北奉朝廷观其形势盖日不暇给取之易耳於是上召宰相范质等谓曰江陵四分五裂之国今假道出师因而下之蔑不济矣壬戌李处耘辞上遂以成筭授之庚辰以荆南节度副使权知军府事高继冲为荆南节度使二月上闻高继冲托以供亿王师贷民钱帛下诏止之继冲自以年幼未知民事政刑赋役委节度使判官孙光宪军旅调度委衙内指挥使梁延嗣曰事事得中人无间言吾何忧也李处耘至襄州时慕容延钊被酒诏令肩舆即戎事先遣合门使丁德裕喻继冲以假道之意请具给薪水继冲与其僚佐谋以民庶恐惧为辞愿供刍饩百里外处耘又遣德裕往光宪及延嗣请许之兵马副使李景威说继冲曰今王师虽假道以收湖湘然观其事势恐因而袭我景威愿効犬马之力假兵三千於荆门中道险隘处设伏候其夜行发伏攻其上将王师必自退却回军取张文表以献於朝廷则公之功业大矣不然且有揺尾求食之祸继冲曰吾家累岁奉朝廷命此事尔无过虑况尔又非慕容延钊【阙】曰旧传江陵诸处有九十九州【阙】自武信王之初江心深浪之【阙】昨此州已自不存并可忧汝峡江一民尔安能识成败混一天下之志圣宋受命伐文表如以山压卵尔湖湘何能为惟早以疆土归朝廷去荆楚可免祸而公亦不失富贵继冲不能行出而叹曰大事去矣何用生为继冲遣延嗣与其叔父掌书记保寅奉牛酒来犒师且觇师之所为壬戌师次荆门处耘见延嗣等待之有加礼谕令翌日先还延嗣喜驰使报继冲以无虞荆门距江陵百余里是夕延钊召延嗣等宴饮於其帐处耘将轻骑数千倍道前进继冲初但俟保寅延嗣之还遽闻大军奄至即皇恐出迎遇处耘於江陵北十五里处耘揖继冲令延钊率亲兵先入登北门比继冲与延钊俱还则王师已分据冲要布列街巷矣继冲大惧即诣延钊纳牌印遣客将王昭济等奉表以三州十七县十四万二千三百户来归庚子荆南表至上复命继冲为节度使遣枢密承旨王仁赡赴荆南巡检辛亥以梁延嗣为复州防御使孙光宪为黄州刺史王昭济为左领军卫将上闻李景威之谋曰忠臣也命王仁赡厚恤其家十二月甲子赦荆南进羣臣阶勋爵有差己未以荆南节度使高继冲为武寜节度使先是继冲上表乞陪祀许之因举族归朝乃命易镇继冲镇彭门几十年委政僚佐部内亦治年三十一卒高氏据有荆南归峡之地传袭三世五帅凡四十年
太祖平湖南【周保权】
周保权汝南郡王行逢之子尽心为治凡辟官属必取廉洁教民亲贤馆礼名士然性多猜忌左右少有忤意者必置於法有学士徐仲雅者性滑稽时行逢多补蛮酋为司空太保一日谓仲雅曰吾奄有湖湘兵强俗阜四邻其惧我乎仲雅曰公部内司空满天太保徧地孰敢不惧行逢不悦斥之　建隆元年上登极加行逢兼中书令三年病革召其将吏以子保权属之曰吾起陇亩为团兵同时十人皆诛张文表【郎州人】独存常怏怏不得行军司马吾死文表必叛当以杨师璠讨之如不能则婴城勿战自归朝廷可也师璠与行逢郷里姻戚事行逢为亲军指挥使数有功行逢委信之行逢卒保权领留务冬十月张文表闻周保权立怒曰我与行逢俱起微贱立功名今日安能北面事小儿乎会保权遣兵更戍永州路出衡阳文表遂驱以叛伪缟素若将奔丧武陵者过潭州时行军司马廖简知留後素轻文表不为之备方宴饮外白文表兵至简殊不介意谓四坐曰文表至则成擒何足虑也俄而文表率衆径入府中简醉不能执弓矢但箕踞大骂与坐客十余人皆遇害文表取其印绶自称权留後事具表以闻保权即命杨师璠悉衆御文表告以先人之言感激涕泣师璠亦泣顾谓其衆曰汝见郎君乎年未成人而贤若此军士奋然皆思自効保权又遣使求援於荆南文表以上疏自理二月丁亥以武平节度副使权知郎州周保权为武平节度使甲辰遣中使赵璲等齎诏宣谕潭郎听张文表归阙且命荆南发兵助周保权【会兵讨文表见平荆南门】　乾德元年癸亥命太常卿边光范权知襄州户部判官滕白为南面军前水陆转运使丙寅以张勋为南面行营马军都监卢怀忠为马步军都监丙子诏荆南发水兵三千人赴潭州杨师璠之讨张文表也兵稍失利相持既久文表出战师璠大败之遂取潭州执文表初文表闻王师来伐潜送欵於赵璲且言奔丧朗州为廖简所薄因即私鬬实无反心璲自以奉诏谕文表得其归顺甚喜即遣使慰抚之师璠既入城纵火大掠而璲亦继至明日享将吏於延昭门指挥高超语其衆曰观中使之意必活文表若文表至阙图害郎州我辈无遗类矣乃斩文表於市尽腐其肉及宴罢璲召文表超曰文表复谋为乱已斩之矣璲太息久之二月王师既收荆南即日趋郎州周保权惧召观察判官曰凡所以请援於朝者诛文表耳王师不还必将尽取湖湘之地李观象谓保权曰我所恃者北有荆渚以为唇齿今高氏束手若幅巾归朝幸不失富贵从富等不可乃与为拒守先路安抚德裕至郎州从富等拒而不纳尽撤部内桥梁沉舩舫伐木塞路德裕不敢与战延钊以闻上遣使谕周保权及将校曰尔请大军以拯尔难今妖孽既殄是有大造於尔也何为反拒王师自取涂炭重扰生聚保权为左右牵制执迷不复遂进讨之慕容延钊遣战棹都监武怀节分兵趋岳州大破贼军於三江口获船七百余艘斩首四千余级遂取岳州三月张从富等出军於澧州南与王师遇未及交锋贼军望风而溃李处耘遂北至敖山寨贼弃寨走俘获甚衆处耘择所俘体肥者数十人令左右分食之少健者悉黥其面令先入朗州会宿於寨中迨次日黎明延钊继至所黥之俘得入城悉言被擒者为王师所?食贼衆大惧纵火焚州城驱掠居民奔窜山谷壬戌王师入朗州擒张从富於西山下枭其首贼将汪端刼保权并家属亡匿江南?僧舍李处耘遣麾下将田守奇往捕之端弃保权走守奇获保权以归於是尽复湖南旧地凡得州十四监一县六十六户九万七千三百八十八戊寅湖南捷书至羣臣称贺夏四月甲申德音减荆南潭朗州地死罪囚流以下释之蠲三年以前逋税及场院课利管内文武官吏并依旧仍加恩立功者优其秩壬辰遣中使赐湖南行营将士茶药及立功将士钱帛有差七月甲戌保权诣阙待罪诏释之以为右千牛卫上将军
太祖平蜀【孟昶】
孟昶初名仁赞及僭位改焉是时石晋之後汉祖起并州中原旱蝗昶益自大君臣奢僭　建隆三年冬蜀主命官磨勘州县逋税别行追督龙游令成都田淳上疏谏其略曰今甲子欲交隂阳变动天运人事合有变更如采厚歛之末议必乱经国之大伦此犯天意者一也四海财货尽属至尊散在民间积为赀产或有科索谁敢抵非陛下何不舍小蓄以成大有乎蜀主不能用闻者皆为之恐淳议论自若或谓淳曰如君之才固堪重寄宜稍低回便至金銮玉堂淳曰吾安能附狗鼠哉盖指枢密使王昭远也　乾德元年四月庚子以华州团练使张晖为凤州团练使兼西面行营巡检壕寨使晖前在华州治有善状上既诛李筠将有事河东召晖入觐问以计策晖曰泽潞疮痍未瘳军旅洊兴恐不堪命不若戢兵育民俟富庶而後图之上慰劳遣还於是始谋伐蜀徙晖凤州晖尽得其山川险易因密疏进取之策上览之大悦五月丁丑明德门【阙】蜀相李昊言於蜀主曰臣观宋氏启运不类汉周一统海内其在此乎若通职贡亦保安三蜀乏长筞也主将发使枢密使【阙】塘等率兵屯峡江马军都指挥使张廷翰等引兵与守谦战猪头铺守谦败走廷翰等乘胜登其城廷让率大军继至彦俦以所部将出拒战而廷翰等已入其城中矣彦俦仓皇失次左右皆散去彦俦奔归府第判官罗济劝令单骑归成都彦俦曰我昔已失秦川今复不能守夔州纵不忍杀我亦何面目可见蜀人乎济又劝其降彦俦曰老幼百口俱在成都以一身偷生举族何负今日止有死耳即解符印授济曰君自为计乃反拒其户整衣冠望西北再拜登楼纵火自焚後数日光义等得骨於煨烬中以礼葬之王全斌以蜀人断栈大军不得进议取罗川路入蜀康延泽潜谓崔彦进曰罗川路险衆难并济不如分兵修栈约会大军於深渡可也彦进遣白全斌全斌许之不数日阁道成遂进撃金山寨又破小漫天寨而全斌亦以大军由罗川至深渡与彦进会蜀人依江而阵彦进遣步军都指挥使张万友等撃之夺其桥会暮夜蜀人退保大漫天寨明日彦进延泽万友分兵三道击之蜀人悉其精锐来拒又大破之乘胜拔其寨擒寨主义州刺史王审超监军赵崇渥及三泉监军刘延祚都统王昭远都监赵崇韬引兵来战三败退奔至利州北昭远等遁去渡桔柏津焚桥梁退保剑门壬申晦全斌等入利州获军粮八十万斛诏西军行营所克复州县伪署将士有窜匿皆限一月於所在陈首释其罪是月京师大雪上设氊帷於讲武殿衣紫貂裘帽以视事忽谓左右曰我被服若此体尚觉寒念西征将士冲犯霜雪何以堪处即解裘帽遣中黄门驰赐全斌仍谕诸将以不徧及也全斌拜赐感德初上诏令孙遇等指画江山曲折之状及兵寨戍守之处道里远近俾画工图之以授全斌等因谓曰西川可取否全斌等对曰臣等仗天威遵庙算尅日可定也龙捷右厢都指挥使史延德前进奏曰西川若在天上固不可到在地上到即平矣上嘉其果敢慰勉之又谓全斌等曰凡克城寨止籍其器甲刍粮悉以钱帛分给将士吾所欲得者其土地耳蜀主闻有北师以王昭远为北面行营都统左右卫圣马步军都指挥使赵崇韬为都监山南节度使韩保正为招讨使洋州节度使李进为副招讨使帅兵拒战蜀主谓昭远曰今日之师卿所召也勉为朕立功昭远好读兵书颇以方略自任始发成都蜀主命宰相李昊等饯之城外昭远手执铁如意指挥军事自比诸葛亮酒酣攘臂谓昊曰吾此行非止克敌当领此二三万雕面恶少儿取中原如反掌耳冬十二月刘光仪入峡路连破松木三会巫山等寨杀其将南光海等死者五千余人生擒战棹都指挥使袁德宏等千二百人夺战舰二百余艘又斩获水军千余衆初蜀於夔州鏁江为浮梁上设敌棚三重夹江列礟具光仪等将行上出池图指其处谓曰泝江至此切勿以舟师争胜当先遣步骑潜撃之俟其稍却乃以战棹夹攻必取也光仪等未至鏁江三十里舍舟步进先夺其桥复引舟而上遂破州城悉如上计时大将刘廷让顿兵白帝庙西及师至彦俦谓副使赵崇济监军武守谦曰东军远涉而来利在速战宜坚壁以待之守谦曰何待也独领麾下以出【阙】　　崇韬败乃免胄弃甲投东川匿仓舍下悲嗟流涕目尽肿惟诵罗隐诗云运去英雄不自由俄亦为追骑所获蜀主大惧出金帛募兵令其子玄喆统之李廷珪张惠安为其副以守剑门玄喆素不习武廷珪惠安皆庸懦无识玄喆离成都但携姬妾乐器及伶人数十辈晨夜嬉游不恤军政至绵州闻剑门已破即日弃军西还所过尽焚其庐舍仓廪而去太子玄喆亦奔还昶益惶骇不知计将安出有老将石奉頵者对曰东兵远来势不能久请聚兵坚守以疲之蜀主叹曰吾父子以丰衣美食养士四十年一旦遇敌不能为吾东向放一箭今虽欲闭壁谁肯效死者司空兼武信节度平章事李昊劝蜀主封府库以请降蜀主闻之命昊草表己卯遣通奏使宣徽北院使太原伊审徵奉降表诣军前初前蜀之亡也降表亦昊所为蜀人夜书其门曰世修降表李家当时传以为笑庚辰诏行营所经州府长吏以牛酒犒师乙酉王全斌等次魏城伊审徵以蜀主降表至全斌受之遣先锋都监通事舍人田钦祚乘馹入奏又遣康延泽领百骑趋成都见蜀主谕以恩信慰抚军民留三日乃还初刘光仪等发夔万施开忠等州刺史皆迎降及遂州知州事少府少监陈愈亦降光仪入城尽以府库钱帛给军士诸将所过咸屠戮以逞曹彬禁之乃止故峡路兵始终秋毫不犯上闻之喜曰吾任得其人矣赐彬诏褒之辛卯王全斌等至升仙桥蜀主备亡国之礼见於军门全斌承制释之蜀主复遣其弟保寜节度使雅王仁贽奉表求哀丙申田钦祚至自西川孟昶降表以其先人坟庙及老母为请上优诏答之并谕西川将吏百姓等皆安堵如故丁酉赦蜀管内蠲乾德二年逋租赐今年夏税之半凡无名科役及增益赋调令诸州条析以闻当除之伪文武官将校奉昶来降者并委全斌奏其名亡命羣盗一月内许陈首有怀才挺操耻事伪庭者所在搜访先贤丘陇并禁樵采前代祠庙咸加营葺自全斌等发京师至昶降才六十六日凡得州四十五县一百九十八户五十三万四千三十有九全斌等既入成都後数日刘光仪始至昶馈遗光仪等及犒师之礼并如初已而诏书颁赏诸军亦无差降两路将士争功始相疾矣先是全斌受诏每制置必与诸将佥议因是各为异同虽小事不能即决全斌及崔彦进王仁赡等日夜宴饮不恤军士下掠子女夺财货蜀人苦之曹彬屡请旋师全斌等不听全斌遣右神武大将军王继涛与供奉官王守讷部送孟?归京师继守讷以白全斌言继涛问昶求宫伎金帛乃留继涛不遣以吕余庆权知都府枢密直【阙】丙午诏以西师所过民有调发遣戍皆襄荆南均房等州今年夏租免光化汉阳军十之二居坊郭者勿输伪蜀官并遣赴阙赐装钱有差治行清白为衆推者所在州府以名闻庚申孟仁贽至自成都孟昶亦上表有自量过咎尚窃忧疑等语诏答之其略曰既自求於多福当尽涤於前非朕不食言尔无过虑所答诏仍不名又呼昶母为国母诏自嘉眉忠万至荆南沿江分置驿船以济行李三月孟昶与其官属皆挈族归朝由峡江而下夏四月上遣使以御府供帐迓孟昶於江陵且命有司为昶官属治第又遣使至江陵分给军马鞍乘乙酉昶至进郊皇弟开封尹光义劳之玉津园丙戌大陈诸军於阙前昶与弟仁贽子玄喆玄班宰相李昊等三十三人素服待罪明德门外诏释罪赐昶等袭衣冠带上御崇元殿备礼见之礼毕御明德门观诸军按部还营遂宴昶等於大明殿赐物有差六月甲辰以孟昶为开府仪同三司检校太师兼中书令秦国公庚戌孟昶卒上为辍五日朝赠尚书令追封楚王諡恭孝初昶母李氏随昶至京师上数命肩舆入宫谓之曰国母善自爱无戚戚怀乡土异日当送母归李氏曰使妾安往上曰归蜀耳李氏曰妾家太原傥获归老并州妾之愿也时上已有北征意闻其言喜曰俟平刘钧即如母所愿因厚加赐赉及昶卒李氏不哭举酒酹地曰汝不能死社稷贪生至今日吾所以忍死为汝在耳今汝既死吾安用生因不食数日亦卒始周世宗克关南议讨而未果至太祖平之昶父子据有全蜀三十一年至是国除
太祖平广南【刘鋹】
刘鋹其先蔡州上蔡人晟之长子也性昏愚委政宦官龚澄枢及才人卢琼仙每详决可否皆琼仙指之鋹日与宦人波斯女等游戱内宫晟时宠任中官已至千人至鋹时为三师三公者数十人女官已有师傅令仆之号目百官为门外人淫刑暴歛　建隆元年内侍邵廷琄言於鋹曰汉乘唐乱居此五十年幸中国有故干戈不及而汉益骄於无事今兵不识旗鼓人主不知存亡夫天下乱久矣乱久而治自然之势也今闻真主已出其势非一天下不能已劝鋹修兵为备不然遣使通好鋹懵然莫以为虑乾德初王师既克郴州获其内侍十余人有余延业者人质么麽上问曰尔在岭南为何官对曰为护驾弓箭手官授以弓矢延业极力控弦不开上因笑问汉南政事延业具言累世奢侈残酷之状上惊骇曰吾当救此一方之民於是道州刺史王继勋言刘鋹为政昏暴民被其毒又数出寇边请王师南伐上犹未欲亟加以兵乃命唐主谕意令南汉主先以湖南旧地来献唐主遣使致书南汉主不从　三年八月唐主复令知制诰潘佑作书数千言谕南汉主以归欵於中国遣给事中龚慎仪往使南汉主得书大怒遂囚龚慎仪驿书答唐主言甚不逊唐主以其书来上上始决意伐之九月己亥朔以潭州防御使潘美为贺州道行营兵马都部署朗州团练使尹崇珂副之道州刺史王继勋为行营马军都监仍遣使发诸州兵赴贺州城下先是南汉旧将多以谗死宗室剪灭殆尽掌兵者惟宦人数辈城壁壕隍但饰为宫馆池沼楼舰器甲辄腐败不治及王师次於白霞刘鋹贺州刺史陈守忠遣使告急内外震恐南汉主遣龚澄枢驰驿往贺州宣慰时士卒久在边多贫乏闻澄枢至以为必大加赏赉皆喜而澄枢出空诏抚谕衆皆解体王师拔冯乘前锋至芳林澄枢惶惧乘轻舸遁归是月癸丑王师遂围贺州南汉主召大臣议皆请以潘崇彻将兵拒王师崇彻自罢兵柄常怏怏於是辞以目疾汉主怒曰何须崇彻伍彦柔独无方略耶遂使彦柔将兵来援戊午王师闻彦柔至退二十里潜以奇兵伏南乡岸彦柔夜泊南乡舣舟岸侧迟明挟弹登岸踞胡床指挥伏兵超彦柔衆大乱死者十七人擒彦柔斩之枭其首以示城中城中人犹坚守弗下随军转运使王明言於潘美曰当急撃之恐援兵再至则为所乘我师老矣衆颇犹豫明乃躬擐甲胄率所部护送辎重卒百余人丁夫数千畚锸皆作堙其堑直抵城门城中人大惧遂开门以纳王师王师督战舰声言顺流趋广州南汉主忧迫计无所出乃加潘崇彻为内太师马步军都统领衆三万屯贺江会王师径趋韶州崇彻但拥衆自保而已冬十月辛巳曲赦贺州管内囚王师破南汉开建寨杀数千人擒其将靳晖昭州刺史田行稠弃城遁桂州刺史李承进亦奔还遂取昭州桂州十一月王师克连州南汉招讨使卢收率其衆退保清远南汉主闻之谓左右曰昭桂连贺本属湖南今北师取之足矣其不复南也十二月美等长驱至韶州都统李承渥领兵数万阵莲叶山下南汉人教象为阵每象载十数人皆执兵仗凡战必置阵前以壮军威至是与美遇美尽索军中劲旅布前以射之象奔踶乘象者皆坠反践承渥军遂大败承渥仅以身免陷韶州擒其刺史辛延渥渥遣使劝南汉主降国中震恐汉主顾诸将无可使者宫倡梁鸾真荐其招讨使与大将植廷晓统衆御王师距番禺才百余里　四年正月王师克英雄二州南汉都统潘崇彻来降是月王师次陇头南汉主遣使请和且求缓师陇头山水险恶潘美等疑有伏兵乃挟其使而速度诸险甲子至栅口乙丑至马迳屯双女山直瞰郭崇岳营游骑数十挑战崇岳不出但坚壁自守昼夜祷祠鬼神而已南汉主取船十余艘载金宝妃嫔欲入海未及发宦官乐范与卫兵千余盗其船以走南汉主惧乃遣右仆射萧漼等中书舍人卓惟休奉表诣军门乞降潘美即令部送赴阙漼等俱入不反汉主益惧复令崇岳戒严二月又遣其弟保兴率兵来拒植廷晓谓崇岳曰北师乘席卷之势锋不可当吾士旅虽衆然伤残之余不驱筞而前坐受其弊矣庚子廷晓乃领前锋据水而阵令崇岳殿後御其奔冲既而王师济水廷晓力战不胜遂死之崇岳奔还其栅潘美谓明曰彼编竹为栅若篝火焚之必扰乱因其扰乱夹击之此万全筞也遂分遣丁夫人持二炬间道造其栅会暮夜万炬俱发天大风烟埃坌起南汉军大败崇岳死於乱兵保兴逃归龚澄枢李托与内侍中薛崇誉等谋曰北军之来利吾国中珍宝今尽焚之使得空城必不能久驻当自还也乃纵火焚府库宫殿一夕皆尽辛未王师至白田汉主素服出降潘美承制释之遂入广州俘其宗室官属九十七人与南汉主皆縻於龙德宫保兴初匿民间後乃获之有阉工五百余辈请见美曰是?人多矣吾奉诏伐罪正为此等命悉斩之美以露布告捷乙丑至京师庚寅羣臣称贺遂赐宴凡得州六十县二百四十户十七万二百六十三辛卯赦广南管内州县常赦所不原者伪置官并仍旧无名科敛咸蠲除之三月诏岭南诸州长吏察伪政有害於民者以闻当悉除之四月壬申以南面行营都部署潘美副部署尹崇珂同知广州潘美遣使部送刘鋹及其宗党官属献於京师鋹至公安邸吏龎师进迎谒学士黄德昭侍鋹因问师进何人德昭曰本国人也鋹曰何为在此德昭曰高皇帝居藩日岁贡大朝辎重皆历荆州乃令师进置邸於此造车乘以给馈运耳鋹叹曰我在位十四年未尝闻此言今日始知祖宗山河乃大朝境土也因泣下久之既至舍於玉津园上遣参知政事劾问翻覆及焚府库之罪鋹归罪於龚澄枢李托薛崇誉上复遣使问为谁之谋皆俛首不对谏议王珪谓托曰昔在广州机务并尔辈所专火又自内中起今天子遣使案问尔复欲推过何人遂唾而批其颊澄枢等乃引服翊日有司以帛系鋹及其官属先献太庙太社上御明德门遣摄刑部尚书卢多逊宣诏责鋹鋹对曰臣年十六僭伪号澄枢等先臣旧人每事臣不得专在国时臣却是臣下澄枢等却是国主遂伏地待罪上命摄大理卿高继申引澄枢托崇誉斩於千秋门外释鋹罪并其官属祯王保兴等各赐鞍马有差寻以保兴为左监门卫率府率以左仆射萧漼为太子中允中书舍人卓惟休为大仆寺丞余并署诸州上佐县令主簿擢授王明为秘书少监领韶州刺史广南诸州转运使王师南征明知转运事数万衆仰给无阙每下郡邑颇亦参预军画上嘉其功故擢用焉辛丑宴鋹於崇德殿六月壬午以鋹为右千牛卫大将军员外封恩赦侯俸外别给钱伍万米麦五十斛鋹体质丰硕眉目俱疎有口辨性絶巧在国时多置酖以毒臣下一日上乘肩舆从十数骑幸讲武池从官未集鋹先至诏赐巵酒鋹欵之奉盃泣曰臣承父祖基业拒违朝廷劳王师致讨罪固当死陛下不杀臣今见太平为大梁布衣足矣愿延旦夕之命以全陛下生成之恩臣未敢饮此酒上笑曰朕推心置人腹安有此事命取鋹酒自饮之别酌以赐鋹鋹大慙顿首谢十月丙戌诏岭南诸州刘鋹日前烦苛赋歛并除之民为兵者释其籍流亡者招诱复业　五年四月上按岭南图籍州县多而户口少命知广州潘美转运王明度其地里并省以便民五月丙寅诏废岭南道媚川都选其少壮者为静江军老幼者听自便仍禁民不得以采珠为业先是鋹於海门镇募兵能采珠者二千人号媚川都凡采珠者必以石缒索系於足而没焉深或五百丈溺死者甚衆鋹所居栋宇皆饰以玳瑁珠翠穷极奢靡及王师至并府库悉皆焚之於是潘美等於煨烬中得所余玳瑁珍珠来献且言采珠危苦之状上降诏罢之　八年十二月己未以鋹为左监门卫上将军封彭城郡公去恩赦侯之号　九年十一月封银为卫国公太宗即位常俸外加以他给会将讨晋阳召近臣宴刘鋹预会自言朝廷威灵及远四方僭伪之主今日尽在坐中旦夕平太原刘继元又至臣率先来朝愿得执挺为诸国降王长太宗大笑赏赐甚厚其诙谐皆此类也鋹子守节守正皆至崇仪使幼守平守素咸平中为侍禁甚贫乏真宗闻之赐白金千两因语宰相曰诸伪主子孙率多窘迫僭侈之後不知稼穑艰难之所致也鋹卒上闻其家贫其妻陈氏诏日以【阙】
太祖平江南【李景】
李景父昇为杨行密将徐温养子冒姓徐氏及昇僭号自云唐室後复姓李国号唐世宗征淮南屡破其衆景惧称臣　建隆元年上受命遣使谕之十一月上亲征景遣仆射严续来犒师复遣其子从镒尚书冯延鲁来贡金买宴上厉色谓延鲁曰汝国王何故与叛臣交通延鲁曰陛下知交通不知预其反谋时使者至国主令臣谕曰男儿不得志固有反但有不可尔上曰虽然诸将皆劝吾乘胜济江如何延鲁曰陛下御六师以临小国蕞尔江南安敢抗天威然国主侍卫数万皆先帝亲兵誓同生死陛下若能弃数万之衆与之血战则可矣且大江风涛苟进未克城退乏粮道亦大国之忧也上笑曰聊试卿尔岂听卿游说耶上使诸军习战舰於迎銮唐主惧甚其小臣杜着颇有辞辩伪作商人由建安渡来归而彭泽令薛良坐事责授池州文学亦挺身来奔且献平南筞唐主闻之益惧上命斩着於下蜀市良配隶庐州牙校唐主乃少安终以国境蹙弱遂决迁都之计　二年二月丁丑唐主景遣使来贺长春节己卯遣通事舍人王守正使江南劳唐主之迁都也是月唐主始迁於南都立吴王从嘉为太子监国留左仆射严续知枢密院事汤悦佐之悦即殷崇义池州人也始犯宣祖韩改焉三月唐主至南都城邑迫隘官府公廨十不容一二力役虽繁无所施巧羣臣日夜思归唐主悔怒欲诛始谋者枢密使给事中唐镐发病卒闰三月壬申唐主遣使贡金器二千两银器万两罗绮二千段谢生辰之赐也六月唐主景殂於南都秋七月以丧归金陵有司议梓宫不宜复大内太子从嘉不可乃殡於正寝从嘉即位改名煜尊母锺氏为太后立妃周氏为国后封弟邓王从善为韩王莒公从镒为邓王从度为昭平郡公从信为文阳郡公右仆射严续为司空平章亊吏部尚书门下侍郎知枢密院汤悦为右仆射枢密使大赦境内文武进位有差七月复句容尉张泌上书陈十事其一举简要二略繁小三明赏罚四重名器五择贤良六均赋役七纳谏诤八究毁誉九节用十屈己唐主嘉纳擢为监察御史八月甲辰唐桂阳郡公徐邈奉其主景遗表来上九月壬戌唐主煜遣中书侍郎冯谧来贡谧即延鲁也唐主手表自陈本志冲淡不得已而绍袭事大国不敢有二邻於吴越恐为所谗上优诏以答焉初周世宗既取江北贻书江南如唐与回鹘可汗之式但呼国主而已上因之於是始改书称诏戊子遣鞍辔库使梁义吊祭王召见面赐约束因谓左右曰朕今谕以谨饬盖闻鲜克由礼远人无所观型又曰齐之以刑岂若令其自饬冬十月癸巳唐主以皇太后葬遣户部侍郎韩熙载太府卿田霖来助葬江南以康王新立往申庆赐【阙】善为司徒兼侍中诸道兵马【阙】南都留守令诸司无职事者日二员待制於内殿仍各上封事三两条时皆喜其言得达多所开陈而迄莫施衆始告病唐主煜追諡其父景为明道崇德文宣孝皇帝庙号元宗陵号顺陵盖因冯谧以请於上而为之　二年四月乙未诏奉使江南者毋得将其国所用钱过江北唐主虽通职贡然亦增修战备　开宝四年十一月癸巳朔江南国主煜遣其弟郑王从善来朝贡於是始去唐号改印文为江南国印赐诏乞呼名从之先是国主以银五百两遗宰相赵普普告於上上曰此不可以不受但以书答谢少赂其使者可也普叩头辞让上曰大国之体不可自为削弱当使之勿测及从善入觐常赐外密赉白金如遗赵普之数江南君臣闻之皆震骇服上伟度五年二月上既平广南渐欲经理江南因郑王从善入贡遂留之国主大惧是月始损制度下令称教改中书门下为左右府内史尚书省为司会府御史台为司宪府翰林为修文馆枢密院为光政院从善为南楚国公从镒为江国公从谦为鄂国公宫殿悉除去鸱吻闰三月癸未以江南进奉使李从善为泰寜节度使赐第京师国主虽外示畏服修蕃臣之礼而内实缮甲募兵阴为战守计上使从善致书风国主入朝国主不从但增岁贡而已南都留守兼侍中林仁肇有威名朝廷忌之赂其侍者窃取仁肇画像悬之别室引江南使者观之问何人使者曰林仁肇也曰仁肇将来降先持此为信又指空馆曰将以此赐仁肇国主不知其间鸩杀仁肇六年四月辛丑遣翰林学士卢多逊为江南国主生
辰信使多逊至江南得其臣主懽心及还舣舟宣化口使人白国主曰朝廷重修天下图经史馆独阙江东诸州愿各求一本以归国主亟令缮写命中书舍人徐错等通夕讐对送与之多逊乃发於是江南十九州之形势屯戍远近户口多寡多逊尽得之矣归即言江南衰弱可取状上嘉其谋始有意大用　七年秋七月卢多逊既还江南国主知上有南伐意遣使愿受封策上不许於是复遣合门使梁迥使焉迥从容问国主曰朝廷今冬有柴燎之礼国主盍来助祭国主唯唯不答迥归上决意伐之初江南人樊若水举进士不中第上书言事不报遂谋北归先钓鱼采石江上小舫载丝绳其中维南岸而疾棹抵北岸以度江之广狭凡数十往返而得其丈尺之数遂诣阙言江南可取上令学士试赐及第授舒州军事推官告上以母及亲属皆在江南恐为所害上即召国主护送国主听命於是遣使诣荆湖如若水之言造千艘将浮江以济师也大元帅钱俶遣府判官黄夷简入贡上谓之曰汝归语元帅常训练兵甲江南倔强不朝我将发师讨之元帅当助我无惑人言云皮之不存毛将安傅也特命有司造大第於薰风门外连亘数坊楝宇宏丽储偫什物无不悉具因召进奉使钱文贽谓之曰朕数年前令学士承旨陶谷草诏比於城南建离宫今赐名礼贤院以待李煜及汝主先来朝者以赐之且以诏草示文贽遂遣文贽赐俶羊马谕旨於俶戊寅俶遣其行军司马孙丞佑入贡丁亥辞归上厚赐俶器币且密告以师期九月癸亥命頴州团练使曹翰领兵先赴荆南丙寅复命宣徽南院使曹彬侍卫马军都虞侯李汉琼判四方馆事田钦祚同领兵继之上已部分诸将而未有出师之名欲先遣使召李煜入朝择羣臣可遣者先是左拾遗知制诰开封李穆与参知政事卢多逊同门生上尝谓多逊曰穆性仁善文辞之外无所据多逊曰穆操行端直临事不以生死易节仁而有勇者也上曰诚如是吾当试之丁卯遂遣穆使江南穆至谕旨国主将从之光政使门下侍郎陈乔曰臣与陛下皆受元宗顾命今往必见留其若社稷何臣虽死无以见元宗於地下矣清辉殿学士右内史舍人张洎亦谓不宜入朝时乔与洎俱掌机密国主委信之遂称疾固辞且言谨事大国者盖望全济之恩今若此有死而已穆曰朝与否国主自处之然朝廷兵甲精鋭物力雄富恐不易当其锋也宜熟计虑无自贻後悔使还具言其状上以为所谕要切江南亦谓穆言不欺已是日又命山南东道节度使潘美侍卫步军都虞侯刘遇东上合门使梁迥等同领兵赴荆南冬十月江南国主复遣其弟江国公从镒水部郎中龚慎修重币入贡且买宴上皆留之不报曹彬与诸将入辞上谓彬曰南方之事一以委卿切勿暴生民务广威信使自归顺不须急撃也且以匣剑授彬曰副将而下不用命者斩之潘美等皆失色不敢仰视自王全斌平蜀多杀人上每恨之彬性仁厚故专任焉丁酉以吴越王俶为昇州东南面行营招抚制置使仍赐战马二百匹遣客省使丁德裕以禁兵步骑千人为俶前锋且监其军甲辰以曹彬为州西南面行营马步军战櫂都部署潘美为都监曹翰为先锋都指挥使初王师直趋池州缘江屯戍皆谓每岁朝廷所遣巡兵但闻坚壁自守遣使奉牛酒来犒师寻觉异於他日池州守将戈彦遂弃城走闰十月己酉曹彬等入池州先是上遣八作使郝守濬率丁匠自荆南以大舰载巨竹絙并下郎州所造黄黑龙船於采石矶跨江为浮梁或谓江濶水深古未有浮梁而济者乃先试於石牌口既成命前汝州防御使陆万友往守之遇江南兵战於铜陵败之获战舰二百余艘丁卯曹彬等败江南二万余衆获千余人及马步军副步署杨收等获战马三百余匹初江南无战马朝廷岁赐之至是驱为前锋以拒王师观所获马印文皆岁赐者也十一月诏移浮梁置采石三日而成不差尺寸王师过之若履平地唐主初闻朝廷作浮梁以语张洎洎对曰载籍以来长江无为梁之事唐主曰吾亦谓此儿戱尔於是遣郑彦华督水军万人杜真领步军万人同逆王师将行国主诫之曰两军水陆相济无不捷矣戊子吴越王俶遣修贡谢招抚制置之命也国主遗书於俶其略曰今日无我明日岂有君明天子一旦易地酧勋王亦大梁一布衣尔郑彦华杜真与王师遇真以所部先战彦华拥兵不救真衆败十二月金陵始戒严下令去开宝之号公私记籍但称甲戌岁益募民为兵民以财及粟献者官爵之　八年正月庚寅曹彬等进攻金陵行营马步军都指挥使李汉琼率所部渡淮南取巨舰实以葭苇顺风纵火攻其水寨拔之斩首数千级初次秦淮江南兵水陆十余万背城而阵时舟楫未具潘美下令曰美提骁果数万人战必胜攻必取岂限此一衣带水而不径渡乎遂率所部先济全师随之江南兵大败江南复出兵将泝流夺采石浮梁美旋撃破之擒其神卫都军头郑宾等七人五月初陈乔张洎为江南国主谋请所在坚壁以老王师师入其境国主弗忧也日於後苑引僧及道士诵经讲易高谈不恤政事军书告急非徐元瑀等皆莫得通师传城下累月国主犹不知时宿将皆前死神卫统军都指挥使皇甫继勋年少国主委以兵柄继勋素贵而骄初无効死意但欲国主速降而口不敢发每与衆言辄云北军强劲谁能敌之闻兵败则喜见颜色曰吾固知其不胜也继勋从子绍杰以继勋故亦为巡检使亲近继勋尝令绍杰密陈归命之计国主不从偏禆有募敢死士欲夜出营邀击王师者继勋必鞭其背拘囚之由是衆情愤怒又托以军中多务罕入朝谒国主召之亦不时至是月国主自出巡城见王师列栅城外旗旌满野知为左右所蔽始惊惧乃收继勋付狱责以流言惑衆及不用命之状并绍杰杀之军士争腐割其肉顷刻都尽继勋既诛凡兵机处分皆自澄心堂出实洎等专之也於是遣使召神卫军都虞侯朱令贇以上江兵入援拥十万衆屯湖口诸将请乘涨江速下令贇曰我今进前敌人必反据我後战而捷可也不捷粮道且絶其为害益深矣乃以书召南都留守柴克贞使代镇湖口克贞先是已病迁延不行令贇亦不敢进国主累促之秋七月初江南捷书累至邸吏督李从镒入贺龚慎修以为国且亡当待罪何贺也由是羣臣称庆从镒即奉表请罪上嘉其得礼遣中使慰抚供帐牢饩悉从优给壬午复命李穆送从镒还其国手诏促表降且令诸将缓攻以待之九月【阙】京口要害当得良将侍卫都虞侯尤亲任之乃擢润州留後【阙】孤亦难与卿别但此非卿【阙】家尽辇金玉以往谓人曰【阙】当散此以图勋业国主【阙】成左右请出兵掩之时澄【阙】胜立为虏矣救至而後图战【阙】卢绦自金陵引所部舟师八千【阙】舍舟登岸与吴越兵战吴越兵少却因固守踰月自相猜忌澄以通降欵虑为绦所谋乃曰间者言都城受围日急若都城不守守此亦何为绦亦知城终陷乃曰君为守将不可弃城而去宜赴难去者惟绦可尔澄伪为难色久之曰君言是也绦遂溃围而出初绦怒一禆将议杀之未决澄私谓曰卢公怒尔尔不生矣禆将泣涕请命澄因曰吾有一言告尔非徒免死且得富贵因谕以降事令先出导意禆将曰某家在都城将奈何澄曰事急矣当为谋我家百口亦不暇顾矣於是禆将踰城而出绦犹未知明日澄与绦同食主兵者来告澄作色曰吾谓公已斩之矣何得令逃也绦已去澄徧召诸将卒告曰澄守城数旬志不负国家事势如此须为生计诸君以为何如将卒皆发声大哭澄惧有变亦泣曰澄受恩固深於诸君且有父母在都城寜不知忠孝乎但力不能抗尔诸君不闻楚州耶初周世宗围楚州久不下既克尽屠之故澄以此胁衆戊寅澄帅将吏开门请降润州金陵危甚乃趋宣州旦夕酣饮为乐或劝赴难皆不答初李从镒至江南谕上旨国主欲出降陈乔张洎广陈符命以为金汤之固未易取也北军旦夕当自退矣国主乃止李穆既还上复命诸将进兵及润州平外围愈急始谋遣使入贡求缓兵道士周惟简者鄱阳人隐居洪州西山国主召之馆於紫极宫尝以冠褐侍讲周易累官至虞部郎中致仕於是张洎荐惟简有远略可以谈笑弭兵复召为给事中与修文馆学士丞旨徐铉同使京师时国主屡督朱令贇举湖口兵来援谓铉曰汝既行即当止上江援兵勿令东下?曰臣此行未必能排难解纷城中所恃者援兵尔奈何止之国主曰方求和好而复召兵自相矛盾於汝岂不危乎铉曰要以社稷为计置臣於度外尔国主泣即日拜左仆射参知左右内史事铉固辞国主又以惟简雅素高尚不近荣利亲写十数纸题写奏目令惟简乘间求哀欲谢养病冬十月己亥朔曹彬等遣使送铉及惟简赴阙铉居江南以名臣自负其来也欲以口舌驰说存其国其日夜计谋思虑言语应对之际详矣於是大臣亦先白上言铉博学有才辩宜有以待之上笑曰第去非尔所知也既而铉朝於廷仰而言曰李煜无罪陛下师出无名上徐召之升殿使毕其说?曰煜以小事大如子事父未有过失奈何见伐其说累数百言上曰尔谓父子者为两家可乎?不能对惟简?以奏目进上览之谓朕不晓也上虽不为缓兵然所以【阙】壬寅?等辞归江南朱令贇领衆十五万缚木为筏长百余丈沿流而下将焚采石浮梁王明率所部舟师屯独树口遣其子驰奏且请增造战船三百艘以袭令贇上曰非应急筞也令贇朝夕至金陵围解矣乃密遣人谕明令於洲浦间多立长木若帆樯之状令贇望见之果疑大军袭其後逗挠不敢进时江水浅涸不利行舟令贇独乘建大将旗旙至皖口行营步军都指挥使破之令贇威蹙因纵火距鬬会北风甚火反及之军溃己未生擒令贇及战棹都虞侯王晖等获兵仗数万金陵独待此援由是孤城愈危蹙矣徐?及周惟简还江南未几国主复遣入奉表辛未对於便殿?言李煜事大之礼甚恭徒以被病未往朝谒非敢拒诏也乞缓兵以全一邦之命其言甚切至上与反覆数四铉声气愈厉上怒因按剑谓铉曰不须多言江东亦有何罪但天下一家卧榻之侧岂容他人鼾睡乎铉皇恐而退上复诘责惟简惟简益惧乃言臣本居山野非有仕进意李煜强遣臣来尔臣素闻终南山有灵药他日愿得栖隐上怜而许之仍各厚赐遣还先是曹彬等列三寨攻城潘美居其北以图来上上视之指北寨谓使者曰此宜深沟自固江南人必夜出兵来寇尔亟去语曹彬等并力速成之不然将为所乘矣赐使者食且召枢密使楚昭辅草诏令徙置战棹以防他变使者食已即行彬等承命自督兵夫掘堑三成丙戌江南人果夜出兵五千袭北寨人持一炬皷噪而进彬等纵其至乃徐撃之皆殱焉获其将帅佩符印者十数人王师围金陵自春徂冬居民樵采路絶兵又数败城中夺气曹彬终欲降之故每缓攻累遣人告国主曰此月二十七日城必破矣宜早为之所国主不得已约先令其子清源郡公仲寓入朝既而久不出前数日彬日遣人督之且告曰郎君不须远适若到寨即四面罢攻矣国主终惑左右之言以为城坚如此岂可克日而破但报云仲寓趣装未办宫中宴饯未毕二十七乃可出也彬又遣人告曰若二十六日出已无及矣国主不听先是上数因使者谕彬以勿伤城中人若困兽犹鬬李煜一门切无加害於是彬忽称疾不视事诸将皆来问疾彬曰余之疾非药石所愈须诸公共为誓破城日不杀一人则彬病愈矣诸将许诺乃相与焚香约言既毕彬即称愈乙未城陷初陈乔张洎同建不降之议事急又相要以同死社稷然洎实无死志於是携妻子及槖装入止宫中引乔同见国主乔曰臣负陛下愿加显戮若中朝有所诘责以臣为辞国主曰历数已尽卿死无益也乔曰陛下纵不杀臣臣亦何面目以见国人乎遂缢洎乃告国主曰臣与乔同掌枢密今国亡当俱死又念陛下入朝谁与陛下辨明此事所以不死者将有待也彬整兵入至其宫城国主乃奉表出降与其羣臣迎拜於门彬令有欲入者一切拒之始国主令积【阙】稷失守则尽室赴火死及见彬【阙】俸赐有限费用至广当厚【阙】不可复得矣因复遣煜【阙】棹都监梁迥及田钦祚【阙】但笑而不答迥等忿争不能自引决可亡虑也又愤叹国亡无意蓄财所操持【阙】独右内史学士张佖不受诣彬自【阙】邀名不许但取金翰之官彬既入金陵士大夫赖彬保全各得其所亲属为军士所掠悉遣还之因大蒐於军毋得匿人妻子仓廪府库委转运使许仲宣按藉检视彬一不问师旋舟中惟图藉衣衾而已十二月己亥江南捷书至凡得州十九军三县一百有八十户六十五万五千六十有五羣臣皆称贺上泣谓左右曰宇县分割民受其祸思布声教以抚养之攻城之际必有横罹锋刃者此实可哀也即诏出米十万石赈城中饥民辛丑赦江南管内州县常赦所不原者伪署文武官吏并仍其旧令太子洗马吕龟祥诣金陵籍李煜所藏图书送阙下　九年正月戊辰朔御崇元殿受朝辛未曹彬遣翰林副使郭守文奉露布以江南国主李煜及其子弟官属等四十五人来献上御明德门受献煜等素服待罪诏并释之赐冠带器币鞍马有差时有司议献俘之礼如刘鋹上曰煜尝奉正朔非鋹比也寝露布不宣煜初以拒命颇怀忧恚不欲生见上宇文察知之因谓煜曰国家止务恢复疆土以致太平岂复有後至之责耶煜心始安徐?从煜至京师上召见责以不早劝煜归朝声色甚厉铉对曰臣为江南大臣而国灭亡罪固当死不当问其他上曰忠臣也事我如事李氏赐坐慰抚之责张洎曰汝教李煜不降使至今日因出帛书示之乃王师围城洎所草召江上救兵蜡弹内书也洎顿首请死曰书实臣所为也犬吠非其主也此其一尔他尚多今得死臣之分也辞色不变上初欲杀洎及是奇之谓曰卿大有胆朕不罪卿今事我无替昔之忠也乙亥以煜为右千牛卫上将军封违命侯其子弟皆授诸卫大将军宗属皆授诸卫将军丙子以徐铉为太子率更令张洎为太子中允铉性质直无矫饰故人子弟及亲族之孤贫者来依??必分俸开馆以纳之十一月封煜为陇西郡公去违命侯之号赏曹彬平江南功见官制门太宗太平兴国一年二月右千牛卫上大将军李煜自言其贫乙未诏赐钱三百万　三年秋七月壬辰李煜卒年四十二赠太师追封吴王
太平治迹统类卷一

[book_title]卷二
<史部,杂史类,太平治迹统类
钦定四库全书
太平治迹统类卷二
宋　彭百川　撰
太祖经略幽燕
契丹本匈奴之种也世居潢水之南距幽州千七百里本鲜卑之地君长姓大贺氏有八部唐光啓後其主德钦乘中原多故侵掠诸部达靼奚室等後族帐寖盛德钦政衰别部酋长耶律当唐天成元年卒伪谥大圣皇帝德光嗣位二年始私置年号天【阙】并州籍其兵势遂幽蓟【阙】应寰朔蔚十六州以报【阙】河伪称大辽死伪谥圣号天授皇帝改元天禄立【阙】衆不附共推德光子齐王述【阙】年额森舒噜好睡国中目为睡王【阙】气遂衰国初天宝贤遣边寇镇定【阙】惊曰中国今有英武圣主吾岂敢以螳螂而【阙】是遁去先是五代时募民盗戎人马官给其直籍数以补战骑之阙太祖受命务保境息民不欲生事北境尽令还前所盗马仍申明条禁无得出寨为盗未几狄衆入边为棣州刺史何继筠撃败乾德二年昭义军节度使李继勋攻辽州州将杜延韬以城来降并又引其衆步骑六万复来援继勋与彰德军节度罗彦瓌洛州防御使郭进内客省使武怀节度使曹彬率马步军六万人撃其衆於辽州城下败之辽又攻平晋军上遣郭进与内客省使曹彬等领步骑万余赴之未至而遁
三年冬来攻易州略居民上令监军李谦昇率兵入其境俘生口如所略之数俟契丹放还易州之民然後从之
四年正月又寇易州监军任德义击走之上令关南监军及雄霸瀛等四州州刺史勒所部兵校猎於幽州之境以耀威武大德军节度使于延超与其子来降上以延超为左千牛卫大将军六月伪横海军节度使桑兴来降
开宝二年太祖亲征河东辽两道率衆来援一道攻石岭关为何继筠所破一道攻定州为韩重贇击败之【二事见平太原门】是秋涿州刺史许周琼来降上以周琼为涿州刺史於是丰州刺史王仲晏上言契丹日哩儒哩等共九十六族归欵上以其大头领罗密四人为怀化将军罗伊特八人为怀化郎将余八十五人为归德司戈是岁舒噜为将下所杀国人立乌云之子明记为帝
三月十日辽以六万骑攻定州上遣判四方馆事田钦祚领兵三千人赴之上戒钦祚曰彼衆我寡但背城列阵以待之辽至即战勿以追逐钦祚於是与辽衆战於满城辽骑少却乘胜逐北至遂城杀获甚衆值夜入保遂城辽围钦祚数日钦祚度城中粮尽是夜整衆突围而出至保寨军中不忘一矢北边传言三千打六万太祖自是益修边备尝谓左右曰若辽敢复犯边我每以三十疋绢购一胡人之首其精兵不过万人止费我三百万疋绢此贼尽矣太祖一日内出取幽州图以示宰相赵普谓曰卿意此图孰能为者详观叹曰他人不能为惟曹翰能为之帝问何以知之对曰羣臣材谋无出於翰者陛下若使翰往必克但不知陛下遣何人代翰帝默然良久曰卿可谓熟虑矣十一月羣臣上尊号曰应天广运大圣神武明道至德仁孝皇帝曰令【阙】可乎却而不受帝痛恨【阙】自初即位专务节俭乘【阙】贮供御美余之物谓左右【阙】北狄用赎晋朝陷没百姓然【阙】者其意在我不在彼也
七年十一月琮以书遗知雄州孙全兴曰琮受君臣【阙】交於境外言则非宜事有利於国家专之亦可南北两地古今所同曷尝不世载欢盟时通?币往者晋氏後主政出多门惑彼强臣忘我大义干戈以之日用生灵於是罹灾今兹两朝本无纎隙若或交驰一介之使显布二君之心用息疲民重修旧好长为兴国不亦休哉琮以甚微敢於斯义远希通悟洞垂鉴详太祖命全兴以书答焉
八年闰三月遣欵附使克实克谨思奉书来聘称契丹国上命合门副使郝崇信至境上迓之及至馆於都亭驿太祖召见赐以袭衣金带销金乌罗帽乌皮靴器币二百银鞍勒马其仆从衣物器币有差宴於内殿仍召至便殿观诸斑骑射令其一使者与卫士驰射毛球截柳枝乃辞归国召见赐器币衣服帝因谓宰相曰自五代以来北戎强盛盖由中原衰弱以至晋帝蒙尘亦否之极也今慕化而至乃气运使然非凉德能致左右皆称万岁自是契丹始於中国交聘八月遣使献御衣玉带名马太祖皆厚赐之因令其使人从猎近郊太祖亲射走兽矢无虚发使者俯伏呼万岁私译者曰皇帝神武无敌射必命中所未尝见也及平江南献弓矢名马九年长春节遣使贡御衣玉带银鞍勒马太祖升遐遣修赙礼
太祖圣政
建隆元年正月甲申上即位遣使往诸州赈贷二月遣使分诣城门赐饥民粥八月诏有司作新权衡以颁天下
二年正月丁巳分遣常参官诣诸州度民田二月壬申先是藩镇率遣亲吏视民租入槩量增益公取余羡符彦卿在天雄军取名尤悉上闻之即遣常参官分主其事民始不困於重敛於是出公粟赐彦卿以愧其心三月上步自明德门幸作坊宴射酒酣顾前凤翔节度使兼中书令王彦超曰卿曩在复州朕往依卿卿何不纳我彦超降堦顿首曰当时臣一刺史耳勺水岂可容神龙乎使臣纳陛下陛下安有今日上大笑而罢闰三月丁丑诏金商房三州民饥遣使赈之是春诏申明周显德三年之令课民种植每县定民籍为五等第一等种杂禾百每等减二十为差桑枣半之男女十五以上人种韭一畦濶一步长十步乏之井者【阙】令佐以春秋处视其数秩满赴召有【阙】殿最七月初上既诛李筠及李重进等谓赵普曰天下自唐季以来数十年间帝王凡易八姓僭窃相踵鬬战不息生民涂地其故何也吾欲息天下之兵建国家久长之计其道如何普曰陛下之言及此天地神人之福也此无他故方镇太重君弱臣强而已今欲治之惟稍夺其权治其钱谷收其精兵则天下自安矣语未毕上曰卿勿复言吾已谕矣上故人各典禁卫普数言於上请乘间即言之上曰彼等必不叛普曰臣亦不忧其叛然熟观数人者皆非统御才恐不能制下则军伍间万一有作孽者彼临时亦不得自由耳上悟於是召守信等饮酒酣屛左右谓曰我非尔曹之力不得致此念尔曹之德无有穷尽然天子亦大艰难殊不若为节度使之乐吾终夕未尝敢安枕而卧也守信等皆曰何故上曰是不难知矣居此位者谁不欲为之守信等皆顿首曰陛下何为出此言今天下已定谁敢复有异心上曰不然汝曹虽无异心如麾下之人欲富贵何一旦以黄袍加汝之身汝虽欲不为其可得乎皆顿首泣涕曰臣等愚不及此惟陛下哀矜指示可生之途上曰人生如白驹之过隙所以好富贵者不过欲多积金钱厚自娯乐使子孙无贫乏耳尔曹何不释去兵权出守大藩择便好田宅市之为子孙立永远不可动之业多置歌儿舞女日夕饮酒相欢以终其天年我且与尔为婚姻君臣之间两无猜疑上下相安不亦善乎皆拜谢曰陛下念臣等至此所谓生死而骨肉也明日皆称疾乞罢上喜所以抚慰赐赉之甚厚庚午以石守信高怀德王审琦张令铎为诸镇节度皆罢军职独守信兼侍卫都指挥使如故其实兵权不在也殿前副都点检自是亦不除授壬午以皇弟光义行开封尹同平章事
建隆二年春正月己巳命淮南道官吏发仓廪以赈饥民初户部郎中沈义伦使吴越归言扬泗饥民多死郡中军储尚百余万可贷至秋乃收新粟有司沮义伦曰若岁荐饥将无所取偿孰当执其咎者上以诘义伦义伦曰国家方行仁政自宜感召和气立致丰稔岂复有水旱耶上悦故有是命甲戌诏诸郡自後或因岁首荒必下此诏二月上谓侍臣曰朕欲武臣尽令读书以知为治之道於是臣庶始贵文学李沆等曰昔光武中兴时数引公卿郎将讲论经史次第今太祖欲令武臣读书不能引以为对识者非之【阙】十人按行河北诸州旱田诏民间利害以闻八月石守信表解
乾德元年上幸武成王庙历观两廊所祀指白起曰起杀已降不武之甚胡为受飨於此命去之【阙】月戊午颁量衡於澧朗诸州惩割?厚敛之弊也　四年四月诏禁羡余【见用度门】五月上遣右拾遗孙逢吉至成都收伪蜀图书法物己亥逢吉还所上法物皆不中度悉命焚毁图书付史馆孟昶服用奢僭至於溺器亦装以七宝上遂命碎之曰自奉如此欲无亡得乎上躬履俭约尝衣澣濯之衣乘舆服用皆尚质素寝殿设青布缘帷帘宫围帟幕无文采之饰尝出麻履布裳赐左右曰此我旧所服用也开封尹光义因侍宴禁中从容言陛下服用太草草上正色曰尔不记居夹马营中时耶上初命宰相撰前世所无年号以改今号既平蜀蜀宫人有入掖廷者上因閲其奁具得旧监监背上有乾德四年铸上大惊出监以示宰相曰安得已有四年所铸乎皆不能答乃召学士陶谷窦仪问之仪曰此必蜀物昔伪蜀王衍有此号当是其岁所铸也上乃寤因叹曰宰相须用读书人由是益重儒臣也赵普初以吏道闻寡学术上每劝以读书普遂手不释卷上性严寡言独喜观书虽在军中手不释卷人间有奇书不吝千金购之显德中从世宗平淮甸或谮上於世宗曰赵某下夀州私所载凡数车皆重货也世宗遣使验之尽发笼箧唯书数千卷无他物世宗亟召上谕曰卿方为朕作将帅辟封疆当务坚甲利兵何用书为上顿首曰臣无奇谋上赞圣德滥膺寄任常恐不迨所以聚书欲广见闻增智虑也世宗曰善八月辛丑召宰相枢密使开封尹翰林学士窦仪知制诰王佑等宴紫云楼下因论及民事上谓宰相赵普等曰下愚之民虽不分菽麦如藩侯不为抚养务行苛虐朕断不容之普对曰陛下爱民如此乃尧舜之用心闰八月诏求遗书凡吏民有以书籍来献者令史馆视其篇自馆中所无则收之献书人送学士院试问吏理见任职官者具以名闻是岁三礼涉弼三传彭干学究朱载皆应诏献书縂千二百二十八卷命分置书府赐弼等科名十一月上以翰林学士礼部尚书窦仪在滁州时弗与吏绢【事在周显德三年三月】每嘉其有执守屡对大臣言欲用为相赵普忌仪刚直遽引薛居正及吕余庆参知政事陶谷等又相党附共排仪上意中辍癸丑仪卒上恻然谓左右曰朕薄佑天何夺我窦仪之速也优诏赠右仆射上尝纳凉後苑召仪草制至苑门仪见上岸帻跣足而坐因却立不敢进合门使以奏上遽索冠带而後召入未及宣诏意仪遂言曰陛下创业垂统宜以礼示天下臣虽不才恐豪杰闻而解体也上改容谢之
五年正月丁巳以内客省使曹彬为宣徽南院使义成节度侍卫马军都指挥使初剑南之役王全斌等贪财军政废弛上知之每使蜀来者令陈全斌等所入贿赂子女及发官库分取珠金等事尽得其状及全斌等归上诘王仁赡仁赡历诋诸将过失冀以自解也独曰清廉畏谨不负陛下者曹彬一人耳上固己知彬善於其职於是特加擢用彬入见辞曰征西将士俱获罪臣独受赏何以自安上曰卿有功无过又不自矜伐苟负纎芥之累仁赡等岂惜言哉惩劝国之常典可无辞也乙丑以西川转运使沈义伦为户部侍郎充枢密副使初义伦随军入成都独居佛寺蔬食伪蜀羣臣有珍异奇巧之物为献者皆却之东归箧中所有才图书数卷而已上尝从容问曹彬以官吏善否彬曰臣止监军旅至采察官吏非所职也固问之惟荐义伦可任上亦闻义伦清节过人因擢用之
开宝元年正月己巳大内营缮皆毕赐诸门名上坐寝殿令洞开诸门端直轩豁无有壅蔽因谓左右曰此如我心少有邪曲人皆见之矣三月丙子以户部员外郎知制诰卢多逊充史馆修撰判馆事多逊喜任术数善为巧发多奇中上好读书每遣使取书史馆多逊预戒吏令遽白已知所取书必通夕閲览上果引问书中事多逊应答无滞同列皆服上益宠异之七月殿前散员都虞侯董遵诲为通远军使遵诲涿州人父宗本仕汉为随州刺史上微时尝往依焉遵诲凭籍父势多所陵忽尝谓上曰每见城上有紫云如盖又梦登高台遇黑蛇约长百余丈俄化为龙飞腾东北去雷电随之是何祥也上皆不对他日与论兵战事遵诲理屈即拂衣起上乃辞宗本去自是遵诲亦不复见紫云矣及上即位遵诲累迁至骁武指挥使一日便殿召见遵诲伏地请死令左右扶起因谕之曰卿尚记往日紫云及龙化之梦乎遵诲再拜呼万岁俄而部下有击登闻皷诉其不法十余事上释不问遵诲惶恐待罪上谕之曰朕方赦过赏功岂念旧恶耶汝可勿复虑吾将録用汝遵诲再拜感泣又问遵诲母安在遵诲曰母氏在幽州患难暌隔上因令人重赂边民窃迎其母送於遵诲仍加优赐於是上以通远军西戎近边命遵诲守焉遵诲旣至召诸族酋长谕以朝廷威德刲羊酾酒厚加宴犒衆皆悦服後数月复入寇遵诲率兵深入击走之俘斩甚衆获羊马数万夷落己定上喜其功就拜罗州刺史如故遵诲遣外弟刘综来贡马及还上解所服真珠盘龙衣命齎赐之综曰遵诲人臣岂敢当此上曰吾方委之方面不以此为嫌也上自即位数微行过功臣家人不可测赵普每退朝不敢便衣冠一日大雪向夜普意上不出矣久之闻叩门声普亟出上立风雪中普惶惧迎拜上曰已约吾弟矣已而晋王至设重?地坐炽炭烧肉普妻行酒上以嫂呼之夜久寒甚【阙】陛下何以【阙】上曰吾睡他人家故来见卿普曰陛下小天下【阙】其时也愿闻成筭所向上曰吾欲收太原普良久曰非臣所知也上问其故普曰太原当西北二边使一举而下则边患我独当之何不姑留以俟削平诸国彼弹丸黑子之地将何所逃上曰吾意正尔姑以试卿於是用师荆湖继取西川
十月甲戌屯田员外郎雷德骧责授商州司户参军德骧判大理寺其官属与堂吏附会宰相赵普意擅增减刑名德骧愤惋求见欲面白其事未及引对即直诣讲武殿奏之辞气俱厉并言赵普强市人第宅聚歛财贿上怒叱之曰鼎铛尚有耳汝不闻赵普吾之社稷臣乎引柱斧撃折其上齶齿命左右曳出宰相处以极刑既而怒解止用阑入之罪黜焉
十一月先是上入太庙见其所陈笾豆簠簋问曰此何等物也左右以礼器对上曰吾祖宗宁识此亟命撤去进常膳如平生既而曰古礼亦不可废也命复设之於是判太常寺和岘言按唐天宝中享太庙礼科外每室加常食一牙盘五代以来遂废其礼今请如唐故事诏自今亲享太庙别设牙盘食禘祫时飨皆同之
三年四月己卯诏三司诸路两税折科物非土地所宜者勿得抑配又诏诸州凡丝绵紬绢麻布香药毛翎箭笴皮革筋角等所在约之纳支二年之用勿得广有科市以致烦民上常命有司为洛州防御使郭进治第凡厅堂悉用?瓦有司言惟亲王公主可得用此怒曰郭进控扼西山逾十年使我无北顾忧我视进岂减儿女耶亟往督役无妄言上宠异将帅类此也【进以建隆元年初为西山巡检虽记在此未必正在此年也】十一月上顾谓宰相曰山泽之利虽多顷已诏减旧额三分之一以【阙】
五年辛未【阙】使曹翰往寨之翰【阙】决朕信宿以来焚香上【阙】勿施於民翰顿首拜曰昔宋【阙】星为之退舍陛下忧及兆民恳【阙】心此必不能为灾也癸酉上又谓宰相曰霖雨不止朕日夜焦劳罔知所措得非时政有阙使之然耶对曰陛下临御以来忧勤庶务有弊必去闻善必行至苦雨为灾乃是臣等失职上曰朕又思之恐掖庭幽闭者衆徧籍後宫凡三百八十余人因告谕愿归其家者具以情言得百余名悉厚赐遣之矣普等皆称万岁秋七月皇第三女封永庆公主尝衣贴綉铺翠襦入宫上见之谓主曰汝自今勿复为此饰主笑曰此所用翠羽几何上曰不然主家服此宫闱戚里必相效京城翠羽价高小民逐利展转贩易伤生浸广实汝之由汝生长富贵当念惜福岂可造此恶业之端主慙谢主因侍坐与皇后同言曰官家作天子日久岂不能用黄金装肩舆乘以出入上笑曰我以四海之富宫殿悉以金银为饰力亦可办但念我为天下守财耳岂可妄用古称以一人治天下不以天下奉一人苟以自奉养为意使天下之人何仰哉当勿复言
先是大理正李符知归州转运司制置有不合理者符即上言上嘉之秩满归阙上以京西诸州钱币不登八月癸巳命符知京西南面转运事书李符到处如朕亲行八字赐之令揭竿大旗常以自随符前後条奏便宜凡百余条其四十八事皆施行着为令十二月初上问宰相赵普曰儒臣有武干者何人普以知彭州左补阙辛仲甫对乃徙仲甫为西川兵马都监於是召见面试射且问能擐甲否仲甫曰臣在郭崇幕屡从征讨固尝被介胄矣上曰汝见王明乎朕已用为刺史汝颇忠淳若公勤不懈不日亦当为牧伯也仲甫顿首谢上因谓普曰五代方镇残虐民受其祸朕今选儒臣干事者百余人分治大藩纵皆贪浊亦未及武臣一人也
六年春运京师米赈曹州饥民五月以御史冯炳为侍御史判御史台事谓曰张释之于定国治狱天下无寃民此所望於汝也赐金紫宠之赵普之为政也专廷臣多疾之上初听赵玭之诉欲逐普既止卢多逊在翰林因召对数毁短普且言普尝以隙地私易尚食蔬园广第宅营邸店夺民利上访诸李昉昉曰臣职司书诏普所为不得而知也会雷有隣撃登闻皷讼普亲信堂吏胡赞李可度受赇骫法及王洞尝纳赂可度赵孚授西川官称疾不上皆普庇之上怒下御史府按问及赵李等抵罪普恩益替上诏参知政事吕余庆与普更知印押班奏事以分其权未几出为河阳三城节度检校太傅同平章事普独相十年上倚信之故普得成其志普尝荐某人为某官上不用明日普复奏之又不用明日普又以其人奏上怒裂牍掷诸地顔色自若徐拾遗归他日补缀旧纸复奏如初上乃可其奏後果以称职闻又有臣当迁官上素恶其人不与普力请与之上曰朕欲不与卿若之何普曰刑以惩恶赏以酧功古今之通道也且刑赏天下之刑赏非陛下之刑赏也岂得以喜怒专之上弗听起普随之上入宫普立於宫门良久不去上卒从其请一日大宴雨骤至上不悦雨良久不止上怒形於辞色左右皆震恐普因进言外间百姓正望雨於大宴何损不过沾湿供帐乐衣耳乞令乐官就雨中奏技上大悦终宴普临机制变能囘上意类此尝设大瓦壶於视事阁中中外表疏普意不欲行者必投之壶中束緼焚之其多得谤咎殆由此也
十一月丁酉除名人雷德骧为秘书丞分判御史台三院书少府监致仕卢亿有高识恶其子参知政事多逊所为尝曰赵普元勋也而小子毁之祸必及我我得早死不得见其败幸也十二月庚子亿以忧卒丙子多逊起复是岁命参知政事卢多逊知制诰
八年二月甲子上谓宰相曰年谷丰登人物滋盛若非上天垂佑何以及此所宜共思济急振举阙政庶几开泰平之基也夏四月教坊使卫德仁以老求领郡上曰用伶人为刺史此庄宗失政岂可效之耶宰相拟上州司马上曰上佐乃士人所处资望亦优亦不可轻授但当於乐部迁转尔乃命为太常寺大乐署令
九年正月庚辰诏幸西京将以四月有事於南郊二月己亥羣臣再奉表请加尊号一统太平上曰燕晋未复遽可谓一统太平乎不许羣臣请易以立极居尊上不得已许之三月丙子车驾发京师辛未上至西京见洛阳宫室壮丽甚悦四月庚子合祭天地於南郊初雨弥月不止上遣中使賫三木与兵神约齐宿日雨不止当施桎梏又使祷祀三畏藏塔不如约则毁之及期始晴霁以说如礼都民垂白者相谓曰我辈少经乱离不图今日复覩太平天子仪卫有泣下者上生於洛阳乐其风土尝有迁都之意李符上书陈八难上不从既毕欲留都洛阳羣臣莫敢谏铁骑左右厢都指挥使李怀忠乘间进曰东京有汴渠之漕岁致江淮米数百万斛禁卫数十万人咸仰给焉根本安固已久一旦遽欲迁徙实未见其利上亦弗从晋王又从容言其非便上曰迁河南未巳终当迁长安耳晋王叩头切谏上曰吾将西迁者欲据山河之胜而去冗兵循汉周故事以安天下也晋王又谏曰在德不在险上不答王出上顾左右曰晋王之言固善今姑从之不出百年天下民力殚矣遂还东京冬十月上不豫癸丑上崩於万岁殿传位太宗
太祖太宗授受之懿
建隆二年六月甲午皇太后崩后每与上决大政呼赵普为书记曰且为尽心吾儿未更事也尤爱皇弟光义然不假顔色每出辄戒之曰必与赵书记偕行方可仍刻景以待其归光义不敢违寝疾上侍药饵不离左右疾革召普入受遗命后问上曰汝自知所以得天下乎上呜咽不能对后曰吾自老死哭无益也吾方语汝以大事而但哭耶问之如初上曰此皆祖考及太后余庆也后曰不然正由柴氏使幼儿主天下羣心不附故尔若周有君长汝安得至此汝与光义皆我所生汝後当传位汝弟四海至广能立长君社稷之福也上顿首泣曰敢不如太后教因谓普曰汝同记吾言不可违也普即就榻前为誓书於纸尾署曰臣普记上藏其书金匮命谨密宫人掌之
开宝六年赵普既罢相出为河阳三城节度使上书自愬云外人谓臣轻议皇弟开封尹皇弟忠孝全德岂有间然矧昭宪皇太后大渐之际臣实预闻顾命知臣者君愿赐昭鉴上手封其书藏之金匮
开宝九年六月上以晋王光义所居地势高仰水不能及庚子步自左掖门至其第遣工为机轮激水注第中且数临视促成其役王性仁孝上雅锺爱尹京十五年庶务修举上数幸其府恩礼甚厚尝疾病殆不知人上亟往视问为灸艾王觉痛上亦取艾自炙自辰至酉王汗洽苏息上乃还疾良愈复往视之赐以龙凤氊褥又尝宴宫中王醉不能乘马上起送至殿阶亲掖之王帐下士高琼左手执铠以出上顾见因赐琼等控鹤官衣带及器帛勉令尽心间谓近臣曰晋王龙行虎步且生时有异必为太平天子福德非吾所及也冬十月初有神降於盩厔县民张守真家自言我天神之尊号黑煞将军玉帝之辅也守真每斋戒祈请风肃然声若婴儿独守真能晓其所言遂为道士上不豫驿召守真至阙下谢恩就建隆观设黄籙醮令守真降神神言晋王有仁心言讫夜召晋王属以後事左右皆不得闻但遥见烛影下晋王时或离席若有所逊避之状既而上引柱斧戮地大声谓晋王曰好为之癸丑上崩宋后使王继恩出召贵州防御使时立晋王之志素定乃不诣德芳径趋府衙程德玄先坐於府门德玄者善为医对曰我宿於信陵坊一夜有当关疾呼视则无人如是者三吾恐晋王有疾故来继恩异之告以故叩门与俱入见上且召之王大惊犹豫不行曰吾当与家人议之入久不出继恩促之曰事久将为他人有矣时大雪遂与王於雪中步至宫继恩使王止其直庐曰王且待於此继恩当先入言之德玄曰便应直前何待之有乃与王俱进至寝殿后闻继恩至问曰德芳来耶继恩曰晋王至矣后见王愕然遽呼官家曰吾母子之命皆托於官家王泣曰共保富贵勿忧也
甲寅太宗即位羣臣谒见帝於万岁殿之东楹帝号恸殒絶乙卯大赦天下常赦所不原者咸除之其赦文略曰先皇帝勤劳啓国宵旰临朝万机靡倦於躬亲四海方成於开泰念农民之疾苦知战士之辛勤氛祲尽平生灵永逸而寒暄或厉寝疾弥留方臻偃革之期遽抱遗弓之叹猥以大宝付与冲人宜覃在宥之恩俾洽维新之泽可大赦天下常赦所不原者咸赦除之令缘边禁戢戍卒毋得侵挠外境羣臣有所论列并许实封表疏以闻必须面奏者合门使即时引对风化之本孝弟为先或不顺父兄异居别籍者御史台及所在纠察之先皇帝创业垂二十年事为之防曲为之制纪律己定物有其常谨当遵承不敢逾越咨尔臣庶宜体朕心以开封府判官着作郎陆泽程羽为给事中权知开封推官右赞善大夫贾琰为左正谏大夫枢密直学士门下襄邑郭?为着作佐郎正谏即谏议也避上名改之庚申以皇弟永兴军节度使兼侍中廷美为开封府尹兼中书令封齐王皇子山南西道节度使同平章事德昭为永兴军节度使兼侍中封武功郡王贵州防御使德芳为山南西道节度使同平章事帝友爱尤笃不欲德芳异其称呼并诏王后魏氏三公主皆依旧为皇子皇女焉宰相薛居正加左仆射沈伦加右仆射伦即义伦也卢多逊为中书侍郎平章事枢密使曹彬加同平章事副使楚昭辅为枢密使十一月甲子追册故尹氏为淑德皇后越国夫人符氏为懿德皇后尹氏崇珂之女兄上微时娶焉
太祖太宗收复漳泉二州
陈洪进泉州仙游人幼有壮节颇读诗书习兵法及长以材勇闻因隶兵籍从攻汀州先登补副兵马使江南李煜以洪进累功擢为清源军节度泉南等州观察使乾德元年四月清源留後张汉思年老醇谨不能治军务事皆决於副使陈洪进汉思诸子并为牙将颇不平欲图害洪进汉思亦患其专明年夏四月汉思大享将吏伏甲於内将害洪进酒数行地忽大震栋宇将倾同谋者惧以告洪进洪进亟出衆惊悸而散汉思事不成虑洪进先发常严兵为备洪进子文显文颢皆为指挥使勒所部欲撃汉思洪进不许一日洪进袖置大鎻从二子常服安步入府中直兵数百人皆叱去之汉思方处内闾洪进即自外鏁其门谓汉思曰郡中诸吏请洪进知留务衆情不可违当以印见授汉思惶惧不知所为乃自门扇间投印与之洪进遽召将校吏士告之曰汉思不能为政授吾印矣将吏皆贺即日迁汉思外舍以兵卫送遣使请命於李煜又遣牙将魏仁济间道奉表来告汉思退居数年以夀终八月泉州陈洪进遣使朝十月魏仁济以陈洪进自称清源节度副使权知泉南等州听命於朝上先遣通事舍人王班齎诏抚谕十一月丁巳赐唐主诏具言所以纳洪进之意且将授旌节也己亥陈洪进遣使来朝贡癸卯唐主以表言陈洪进首鼠两端不听乞寝其旌钺上复以诏谕之唐主乃听命
太宗太平兴国二年闰七月庚寅朔以陈洪进将入朝遣翰林使程德玄往宿州迎劳之八月丙寅陈洪进入见於崇德殿礼遇优渥赐钱千万白金万两绢万疋三年四月己卯平海节度使陈洪进用其幕僚刘昌言之计上表献所管漳泉二州得县十四户十五万一千九百七十八兵一万八千七百二十七癸未以陈洪进为武宁节度使同平章事洪进子前漳州刺史文颢为房州刺史前顺州刺史文显为登州刺史?复以平海节度使文颢为通州团练使仍知泉州泉州衙指挥使文顗为滁州刺史仍知漳州五月乙酉朔御乾元殿受朝德音赦漳泉管内给复一年明年从平太原封杞国公
雍熙元年进封岐国公洪进年老富贵且极上言乞致仕优诏免其朝见二年以疾终年七十二废朝二日赐中书令谥忠顺
太祖太宗收复吴越
钱俶字文明杭州临安人祖鏐因唐末黄巢之乱据有吴越之地为吴越国王俶即鏐之孙也晋开运中为台州刺史累官至东南面兵马都元帅仍领镇海镇东节度使
建隆元年授俶天下兵马都元帅三月遣使贺登极乾德元年十月丁未俶遣其子惟濬入贡助南郊开宝四年十一月上因出忽幸普第时俶方遣使遗普书及海物十瓶列庑下车驾卒至普亟出迎弗及屏也上顾见问何物普以实对上曰此海物必佳即命启之皆满贮瓜子金也普皇恐顿首谢曰臣未发书实不知此若知此当奏闻而却之上笑曰受之无妨彼谓国家事皆由汝书生耳固命普谢受之是冬俶遣其子镇海镇东节度使惟濬来朝贡
七年十月丁酉以俶为昇州东面招抚制置使详见平江南
八年十二月先是上尝召进奏使任知果令谕旨于其王俶曰元帅克毗陵有大功俟平江南可暂来与朕相见以慰延想之意即当遣还不久留也朕三执圭币以见上帝岂食言乎崔【阙】向无敌今天下事势已可知保【阙】然之丁卯俶请赴长春节朝觐
九年二月己未俶及其子镇海镇东节度使惟濬平江军节度使孙承佑来朝见於崇德殿宴长春殿先是车驾幸礼贤宅按视供帐之具及至即诏俶居之宠赉甚厚俶所贡奉亦增倍於前也三月庚子命俶劔履上殿诏书不名辛未以俶妻贤德顺穆夫人孙氏为吴越国王妃宰相谓异姓诸侯王妻无封妃之典上曰行自我朝表异恩也即令其子惟濬持诏赐之先是止数召俶与惟濬宴射苑中惟诸王预坐俶拜辄令内侍掖起俶感泣又尝令俶与晋王光义京兆尹廷美叙兄弟之礼俶伏地叩头得止上将西幸俶恳请扈从不许乃留惟濬侍祠遣俶归国是日宴讲武殿谓俶曰南北风土异宜渐及炎暑卿可早发俶泣涕言愿三岁一朝上曰川途迂远竢有诏方来也先是羣臣皆有章疏乞留俶而取其土上不从於是命取一黄袱以赐俶封识甚固戒俶曰途中宜密观及启之则皆羣臣留俶章疏也俶益感惧既归每视事功臣堂一日命徙坐於东偏谓左右曰西北者神京在焉天威不违顔咫尺俶岂敢宁居乎益以乘舆服御来献制作精巧每修贡必列於庭焚香而後遣之
太宗太平兴国二年九月吴越王俶将入朝先遣其子镇海镇东节度使惟濬来贡壬辰诏户部郎中侯陟至泗州迎劳之及惟濬至赐赉无等
三年二月以俶将至命四方馆使梁迥往淮西迎劳之三月己丑以吴越王俶将至遣其子镇海镇东节度使惟濬至宋州迎省俶又先遣平江节度使孙承佑入奏事上优礼之己巳即命承佑护诸司供帐劳俶於近郊又命齐王廷美宴俶於迎春苑己酉俶见於崇德殿宠赉甚厚即日赐宴於长春殿俶僚佐崔仁冀黄夷简等皆预坐五月初俶将入朝尽辇其府实而分行为十五进犀象锦彩金银珠屯茶锦及服御器用之物逾距万计俶意求反国故厚其贡奉以悦朝廷宰相卢多逊劝上遂留俶不遣凡三十余进不获命会陈洪进纳土俶恐惧乃籍其国甲兵献之是日复上表乞罢所封吴越国王及解天下兵马都元帅之职寝书诏不名之制且求归本道上不许俶不知所为崔仁冀曰朝廷意可知矣大王不速纳土祸且至俶左右争言不可仁冀厉色曰今已在人掌握中矣去国千里惟有羽翼乃能飞去耳俶独与仁冀决策是日遂上表献所管州军上御乾元殿受朝如冬至仪俶朝退将佐始知之千余人皆恸哭曰吾王不归矣凡得州十三军一县八十六户十五万六百八十兵十一万五千三十六以范旻权知两浙诸州事旻【阙】学士卢多逊言杭州【阙】且为朕行即当召【阙】献内事奢僭地狭民瘠十升之逋罪至鞭背每笞一人则诸案吏各持其簿列於庭先唱一簿以所负多少量为笞数已则以次唱而笞之尽诸簿乃止少者犹积数十多者至笞百余讫於国除民苦其政旻既至悉条奏上请丁亥徙封钱俶为淮海国王以其子镇海镇东节度使惟濬为淮南节度使奉国节度使惟治为镇国节度使平江节度使孙承佑为泰宁节度使威武节度使沈承礼为安化节度使浙江西道盐铁副使崔仁冀为淮南节度使戊子德音赦两浙管内诸州仍给复一年端拱元年八月戊寅武胜节度使太师尚书令兼中书令邓王钱俶卒上为辍视朝七日追封秦国王谥忠懿命中使护丧洛阳俶任太师尚书令兼中书令四十年为元帅三十五年穷极富贵福履之盛近代无比景德中有司请以礼贤宅为司天监真宗以先朝所赐不许大中祥符八年子惟演复表上之诏赐钱五万贯仍各赐第一区子惟濬惟治惟渲惟灏惟溍惟演惟济俶归朝廷从千余口後多贫悴会车驾出宗族数百人诉于上上令以米二万石付惟治分给之初俶祖父鏐有子十三人更养他姓为己子以壮其宗族故其世裔繁多熙宁十年知杭州赵拚有请云钱氏子孙之坟在钱塘临安者芜废不治愿以龙山废佛寺为观使钱氏之孙道士自然居之诏从之改寺名为表忠观岁度一人以修其祠宇坟庙
太祖太宗亲征北汉
建隆元年五月辛酉以洛州团练使郭进为本州防御使兼西山巡检备北汉也时上亲征泽潞北汉遣使以诏书赐李筠筠遂请北汉主举兵南下已为前导北汉主从之及筠败北汉主自太平驿遁还晋阳谓华曰李筠无状卒如卿言吾幸全师以归但恨失卫融卢赞尔【详见平泽潞】初卫融之被执也上诘融曰汝教刘钧举兵助李筠反何也融从容对曰犬各吠非其主臣四十口衣食刘氏诚不忍负之陛下宜速杀臣臣必不为陛下用纵不杀终当间道走河东尔上怒命左右以铁挝撃其首流血被面融呼曰臣得死所矣上顾左右曰此忠臣也释之命以良药传其疮因使融致书北汉主求周光逊等是年四月李筠执监军周光逊闲廏使李廷玉送於北汉纳欵求援其详见平泽潞约亦归融太平北汉主不报
八月忠武节度使张永德徙武胜节度使上将有事於北汉因密访策略永德曰太原兵少而悍加以契丹为援未可仓卒取也臣愚以为每岁多设游兵扰其田事仍发间使谍狄先絶其援然後可图上曰善九月壬寅李继勋帅师入北汉界烧平遥县虏掠甚衆十月乙酉晋州言兵马钤辖郑州防御使荆罕儒战没罕儒恃勇轻敌常悬军深入北汉人多闭壁不出前後虏获甚衆於是领千余骑抵汾州城下焚其草市而还夕次京上原北汉遣大将郝贵超领万衆来袭黎明及之罕儒遣都监氊球副使阎彦进分兵以御贵超罕儒锦袍里甲据胡床飨士方割羊臂臑以食闻彦进小却即上马麾兵径犯其锋北汉人攅戈舂之罕儒坠马为北汉人所获罕儒犹格鬬手杀十余人乃遇害北汉主欲生致罕儒及闻其死求杀罕儒者戮之上痛悼不已擢其子守勋为西京武德副使因索京上原之将士不効命者黜之
二年二月北汉寇麟州防御使【阙】重训也十一月晋州言败【阙】数千计十二月乙未昭【阙】军千余人斩首百余级
三年二月北汉寇晋潞二州守将撃走之三月上诏徙北汉降民於邢洛州计口给粟四月太原民四百七十人来降北汉都指挥使蔚进郝贵超与契丹悉兵入寇又撃走之
乾德元年四月上既诛李筠将有事河东诏张晖入觐问以计策晖曰泽潞疮痍未复军旅一兴恐民不堪命不若戢兵育民俟富庶而後图之上慰劳遣还七月镇州兵马钤辖登州刺史高行本客省使曹彬等率兵入北汉界获生口数千人来献诏释之仍各赐钱米彬灵夀人其从母为周太祖贵妃上典宿卫尤器重彬彬非公事未尝入见平居燕会亦罕与上即位自晋州都监召彬入见谓曰我畴昔欲亲汝汝何故踈我彬顿首谢曰臣周室近亲列职禁庭安敢交结尊贵上益嘉奬焉八月丁亥王全斌复与郭进曹彬等帅师攻北汉乐平县降其拱卫指挥使王超等及所部兵一千八百人北汉侍卫都指挥使蔚进马军都指挥使郝贵超等悉番汉兵来救三战皆败之遂下乐平即建为平晋军丙申北汉静阳等十八寨领守相率来降九月北汉主诱契丹兵攻平晋军命洺州防御使郭进濮州防御使张彦进客省使曹彬赵州刺史陈万通令步骑万余往救之未至一舍北汉引兵去郭进御军严而好杀部下整肃每入北汉境无不克捷上时遣戍卒必谕之曰汝辈当谨奉法我犹赦汝郭进杀汝矣尝有军校诣阙诉进不法事上谓近臣曰所诉事多非实盖进御下严甚此人有过畏惧而诬罔之耳既命执以与进令自诛之进方奉表谢会北汉入寇进谓其人曰汝敢论我信有胆气今舍汝罪汝能掩杀北寇则荐汝於朝如败便可往降勿复来也军校踊跃听命果立功而还进奏乞迁其职上悦而从之十一月上将有事於南郊命沿边诸将分道略北汉境磁州刺史晋隰等州都巡检使孟人李谦溥与郑州防御使孙延进绦州防御使沈继深通事舍人王濬等帅师出阴地以谦溥为先锋会霍邑谦溥又曰敌必乘我後当整衆备之延进等又弗听谦溥独令所部擐甲俄顷追骑至延进等狼狈入谷中谦溥麾兵拒战北汉人乃退谦溥?迁隰州刺史都巡检使如故十二月乙巳遣内客省使曹彬通事舍人王继筠分诣晋潞州与节度赵彦徽李继勋会兵入北汉境收其边邑及辽石州初北汉主嗣位所以事契丹者略不如世祖时每事必禀之刘旻庙号世祖於是契丹遣使持书来责其略曰尔先父穷来归我我先兄天授皇帝待以骨肉洎余继统益修前好尔父即世我用命尔即位柩前丹青之约我无所负尔父据有汾国七年止称乾裕尔不遵先志辄肆改更李筠包藏祸心舍大就小无所顾虑始为觊觎轩【阙】告段常尔父故吏本无大恶一日【阙】是听非尔而谁我务敦大义【阙】忍渝尔宜率德改行无自贻使币往谢契丹执其役【阙】丹故国用日削乃【阙】王刘守光之子守光死居五台山为人多智能好讲华严经四方供施多积蓄故继顒常得其马以献又於栢谷置银冶募民凿山取矿烹银每岁输千斤因即其冶建宝兴军
开宝元年七月尝因北汉界上谍者谓北汉主曰君家与周氏世仇宜不屈今我与尔无所间何为困此一方之人也若有志中国宜下太行以决胜负北汉主遣谍者复命曰河东土地兵甲不足当中国之十一区区守此盖惧汉氏之不血食也上哀其言笑谓谍者曰为我语刘钧开尔一路以为生故终孝和之世不以大军北伐初北汉世祖女为晋护圣营卒薛钊妻生子继恩汉高祖典禁卫以世祖故释钊军籍馆於门下钊无材能高祖衣食之而无所用其妻常居中钊罕得见怏怏因醉拔佩刀刺之伤而不死钊即自裁其妻改适何氏复生子继元而何与妻皆卒世祖以孝和帝无子使养继恩及继元皆冒姓刘氏继恩皤腹多髯长上短下乘马即魁梧徒步即侏儒事孝和帝尽恭昏定晨省礼无遗者及为太原尹选软不治孝和帝忧之尝谓宰相郭无为曰继恩纯孝然非济世才恐不能了我家事奈何无为不对是月孝和帝卧疾勤政阁召无为执其手以後事付之继恩始监国无为与侍卫亲军使蔚进不叶因出进守代州又建议渐斥去公族命继恩弟继忠守忻州继忠亦孝和帝养子也自称尝使契丹得冷痼病定襄地寒愿留养晋阳继恩责其观望趋令就道继忠颇出怨语或以白继恩?缢杀之孝和帝殂继恩遣使告终称嗣於契丹契丹许之然後即位八月丙寅命客省使卢怀忠等二十二人领兵屯潞州将有事於北汉也戊辰以昭义节度同平章事李继勋为行营前军都部署侍卫步军都指挥使党进副之宣徽南院使曹彬为都监继筠为先锋康延昭为都监建雄节度使赵赞为汾州路都部署绦州防御使司超副之湿州刺史李谦溥为都监九月北汉主继恩怨郭无为初与其父言不助已且恶其专政欲逐之而未果是月加无为守司空外示优礼内实踈远之也继恩服縗裳视事寝处皆居勤政阁其左右亲信悉留太原府廨或请召入令翊卫继恩勿听於是文武百官皆进秩继恩置酒宴诸大臣及其宗子饮罢卧阁中供奉官侯霸荣率十余人挺刃入阁反扃其户继恩惊起绕於堂屛风环走霸荣以刃椹其胸杀之无为遣兵以梯入屋杀霸荣并其党迎立继恩弟太原尹继元继恩立才六十余日霸荣邢州人多力善射走及奔马尝为盗并汾间北汉主用为散指挥使戍乐平王全斌攻并汾荣率所部来归补内殿直未几复奔北汉为供奉官至是弑继恩谋持其首归朝旋为无为所杀【阙】亟诛霸荣以灭口放人【阙】境乃急遣使上表【阙】刘继业冯进珂领军【阙】监其军峯太原人继元妻【阙】氏重勋兄幼事北汉世祖遂【阙】河朔记作铜锅河与李继勋【阙】之斩首二千余级获马五百匹【阙】汾河桥傅太原城下焚延夏门继元遣将郭守斌领内直兵出战又败守斌中流矢退入城中是月三十日庚子继勋奏到丁未北汉左胜军使李琼来降十月上遣使齎诏至太原谕北汉主继元令降约以平卢节度使授之又别赐郭无为马峰等诏四十余道许授无为安国节度使马峰而下并与藩镇无为得诏色动但出继元一诏余皆匿之自是始有二志劝继元纳欵继元不从十一月契丹以兵来援北汉李继勋等皆引归北汉因入寇大掠晋绦二州之境　三年二月乙卯命宣徽南院使曹彬马步军都指挥使党进等各领兵先赴太原戊午诏亲征己未以皇弟开封尹光义为东京留守枢密副使沈义伦为大内都部署昭义节度使李继勋为河东行营前军都部署建雄节度使赵赞为马步军都虞侯先赴太原甲子车驾发京师丁卯次平桥顿彰德节度使韩重斌来朝上谓之曰寇知我是行必率衆来援彼意镇定无备将由此路入卿可为朕领兵倍道兼行出其不意破之必矣乃以重斌为北面都部署义武节度使洛阳祈廷仪副之己巳次相州庚午次磁州乙亥次潞州以霖雨驻跸时诸州馈饷毕集城中车乘塞路上闻之以为辇运稽留将罪转运使宰相赵普曰六师方至而转运使获罪敌人闻之必谓储峙不充非所以威远之道但当择治剧者莅此州耳丙子命户部员外郎知制诰王佑权知潞州佑即发遣车乘行路无阻以枢密直学士赵逢为随驾转运使仍铸印赐之北汉【阙】侯刘继业冯进珂屯於团栢谷遣衙将领数百骑未侦逻会李继勋等促降继业进珂知衆寡不敌亦领衆罢其兵柄继勋等遂围城时北汉主为帝北汉主夜开宴羣臣及契丹使皆预宰相郭无为恸哭於庭曰今日以空城抗大军计将安出引佩刀欲自刺继元遽降阶持其手引之升坐盖无为欲以此摇衆心也旬有八日获北汉谍者问之对以望车驾恨其迟耳上笑给衣酒戊戍次太原庚子观兵於城南筑长连城辛丑幸汾河作新桥以兵部员外郎中知制诰太原府事乙巳幸城东南始命筑长堤壅汾水先是议欲增兵攻城者左神武统军陈承昭进曰陛下自有数千万兵在左右何不用也上未悟承昭以马策指汾水上大笑因使承昭董其役丙午决晋祠水灌城丁未命李继勋军於城南赵赞军於西曹彬军於北党进军於东为四寨以副之北汉又乘晦突门潜犯西寨赵赞率衆与战弩矢贯赞足未退时党进遣东寨都监李谦溥伐木西山以给军用谦溥闻鼔声即引所部兵赴之北汉人乃退上遽至观战怪所赴援者非精甲问之则谦溥也甚悦刘继业复以突骑数百犯东寨党进挺身逐之麾下数人随之继业走匿壕中北汉兵出援之继业随缒入城获免夏四月戊申朔幸城东观筑堤辛亥遣海州刺史孙方进领军数千人围汾州以判四方馆事任城翟守素监其军壬子复幸城东赐羣臣及诸军时服宴从臣甲申幸城北引汾水入新堤灌其城戊子幸城东南命水军乘小舟载强努进攻其城内外马步军都军头横州团练使王廷义亲皷之免胄先登流矢中其脑而颠庚寅廷义卒辛卯殿前指挥使都虞侯袁州刺史石汉卿亦中流矢溺死癸巳赠廷义建武节度使汉卿袁州防御使太原围急郭无为谋出奔因请自将兵夜撃王师北汉主信之选精甲千人命刘继业郭守斌为之副北汉主登延夏门自送之且伺其反是夕初甚晴霁已而风雨晦冥无为行至北桥因驻马召诸将而刘继业以马伤足先收所部兵入城矣守斌迷失道呼之不获无为不能独前乃兴麾下数十人亦还闰月戊申水自延夏门瓮城入穿外城两重注城中城中大惊扰上幸长堤观焉水口甚濶北汉缘设障为王师所射障不得施俄有积草自城中飘出直抵水口自塞郭无为复劝北汉主出降北汉主不听阉人卫德贵极言无为反状明白不可赦北汉主杀之以徇城中稍定北汉人俄自西长连城潜出将焚我攻战之具我师撃走之斩首万余级夜半忽传呼壁外云北汉主降上令卫士擐甲开壁门八作使赵璲曰受降如受敌讵可半夜轻诺乎上使伺之果谍者诈伪也太原城久不下东西班都指挥使范阳李怀忠率衆攻之战不利中流矢几死殿前指挥都虞侯赵廷翰率诸班卫士叩头愿先登撃之以尽死力上曰汝曹皆我所训练无不一当百所以备肘腋同休戚也我宁不得太原岂忍駈汝曹冒锋刃而蹈必死之地乎衆皆感泣再拜呼万岁时大军多病而契丹亦复遣兵来援太常博士李光赞上言曰陛下应天顺人体元御极战无不胜谋无不臧四方恃险之邦僭窃帝王之号者昔日与中国为隣今日与陛下为臣矣蕞尔晋阳岂须亲讨重劳飞挽久驻师徒且太原得之未足为多失之未足为辱向来恃险之邦闻是役也竭心踊跃各有窥觎传曰隣之厚君之薄也岂若囘銮复都屯兵马上党使夏取其麦秋取其禾既寛力役之征便是荡平之策惟陛下裁之况时属炎蒸候当暑雨河津泛溢道路阻难辇运稽迟恐劳宸虑上览奏甚喜复问宰相赵普亦以为然因使普召光赞慰抚之癸丑移幸城东罕山之南始议班师也己未徙太原民万余家於山东河南给粟庚申分命使者十七人发禁军护送之因屯於镇潞等州用绦人薛化光之策化光言伐木先去枝叶後取根柢今河东外有契丹之助内有人户赋输窃恐岁月间未能下宜於太原北石岭山及河东北界西山东静阳村乐平镇黄泽关白井社各建城寨扼契丹援兵起其部内人户於西京襄郑唐汝等州给闲田使自耕种絶其供馈如此不数年自可平定上嘉纳之壬戌车驾发太原我师陷敌百人上遣骁雄副指挥使浚仪孔守正领骑军往救守正奋撃尽夺以还北汉藉我所弃军储得衆粟三十万茶绢各数万丧败罄竭赖此以济戊辰次镇州六月庚辰诏车驾所过民无出今年秋租癸巳车驾至自太原曲赦京城繋囚是月北汉主决城下水注之台骀泽水已落而城多摧圮契丹使者韩知璠犹在太原叹曰王师之引水浸城也知其一而不知其二若知先浸而後涸则并人无遗类矣时契丹遣其将南大王来援屯於太原城下刘继业言於北汉主曰狄贪地弃信他日必破吾国今救兵骄而无备愿袭取之因籍河东之地以归中国使晋人免於涂炭陛下长享贵宠不亦可乎北汉主不从南大王数日辞还赠遗甚厚是岁契丹主明记为将下所杀九年八月丁未命伐北汉以侍卫马军都指挥使党进为河东道行营马步军都部署宣徽北院使潘美为都监虎捷右厢都指挥使杨光美为行营马军都虞侯
太宗太平兴国二年五月庚午命起居舍人辛仲甫使於契丹右赞善大夫穆被副之仲甫至境上闻朝廷议伐北汉而北汉实倚契丹为援迟留未能进飞奏俟报有诏遣行既至契丹主问曰闻中朝有党进者真骁将如进之比凡几人仲甫对曰名将甚多如进鹰犬之材何可胜数契丹主颇欲留之仲甫曰信以成义义不可留有死而已契丹主知其秉节不可夺厚礼遣还上尝谓左右曰仲甫远使絶域练达时宜可谓不辱君命若更得仲甫数人朕何患也
三年八月庚寅以隰州刺史李谦溥为济州团练使谦溥在隰州十年敌人不敢犯其境有招收将刘进者勇力絶过人谦溥抚之甚厚得其死力往来境上以少撃衆北汉人患之为蜡弹书以间进佯遗书道中节度使赵赞得之以闻上令械进送阙下谦溥诘其事进伏於庭请死谦溥曰我以合家四十口保汝矣即上言进为北汉人所恶此乃反间也上悟遽令释之赐以禁军都校戎帐服具进感激愿撃敌自効【阙】祚破契丹事见迁防门【阙】指挥党进出为忠武节度【阙】晋潞邢洛镇冀等州治皆戎器【阙】粟北汉主甚恐十二月乙丑幸讲武台观发机石射连弩上将伐北汉先习武事也
四年正月上初即位谓齐王廷美曰太原我必取之及议致讨召枢密使曹彬问曰周世宗及我太祖皆亲征太原以当时人力而不能克何也岂城壁坚完不可近乎彬对曰世宗时史彦超败於石岭关人情震恐故师还太祖顿兵甘草地军中人多被腹疾因是中止非城垒不可近也上曰我今举兵卿以为何如彬曰国家兵甲精鋭人心忻戴若行吊伐如摧枯拉朽耳何有不可哉上意遂决宰相薛居正等曰昔世宗举兵太原倚北狄之援坚壁不战以至师老而归及太祖破狄於雁门关南尽駈其人民分布河洛之间虽巢穴尚存而危困已甚得之不足以辟土舍之不足以为患愿陛下熟虑之上曰今者事同而势异彼弱而我强昔先帝破此寇徙其人而空其地正为今日事也朕意决矣卿勿复言乃先遣常下参官督诸州军储赴太原庚寅以宣徽南院使潘美为北路都招讨制置使河阳节度使崔彦进攻其城东面彰德节度使李汉琼城南面柱州观察使曹翰城西面彰信节度使刘遇城北面翰以次当攻其西面而西面直逼汉主宫城尤险恶翰欲与遇易地自言我观察使班宜在节度使下遇弗可翰必欲易之议久不决上虑将帅不叶乃谕翰曰卿智勇无双城西北面非卿不能当也翰始奉诏八作使郝守濬守西面壕寨都监马军都虞侯米信步军都虞侯田重进充行营马步军都指挥使西上合门使郭守文判四方馆事顺州团练使梁迥监其军辛卯命云州观察使郭进为太原石岭关都部署西上合门祗候供奉官刘绪按行太原城西面壕寨阅视攻城梯冲器用
己酉命左右屯卫上将军张铎为京城内外都巡检车驾将北征二月辛亥诏以此月内暂幸玉津园宴射丙辰命宰相沈伦为东京留守兼判开封府事宣徽北院使王仁赡为大内都部署枢密承旨陈崇信副之甲子车驾发京师戊辰次澶州有邀车驾者前驱叱之不退取视乃临河主簿宋捷上见其姓名喜以为师必有捷之兆三月庚辰朔驻跸於镇州【阙】非古州北汉人依险阻郭进言契丹数万骑入寇【阙】援絶北汉主复遣使间道賫蜡丸书求救进又得之徇於城下城中气始夺矣上幸太原甲子鲜晖等攻隆州西骁骑军校许均先登陷之均中八创杀三百余人获其招讨使李珣等六人以献继忠前护隰州白壁关屯兵前後入北汉境破三寨擒伪将校二人得铠甲鞍马牛羊生口数万计近戍闻之惧无功受谴乃以诚告继忠悉分虏获使列奏焉丙寅次侧石岭作闻捷奏平隆州诗庚午上至太原驻跸於汾水之东辛未幸城四面按视城垒攻具慰劳诸将以手诏谕北汉主继元传诏至城下守陴者不敢受壬申夜漏未尽上幸城西督诸将攻城天武军校荆嗣率衆先登手刃数贼足贯双箭手中礮碎齿上见之亟召下赐以锦袍银带嗣罕儒兄孙也先是上选诸军勇士数百人以剑舞皆能掷剑於空中跃其身左右承之见者无不恐惧会契丹遣使修贡赐宴便殿因出剑士示之数百人袒裼舞挥刀而入跳掷承接曲尽其妙契丹使者不敢正视及是巡城必令舞劔士前导各呈其技北汉人乘城望之破胆上每躬擐甲胄冒犯矢石指挥戎旅左右有谏者上曰将士争效命於锋镝之下朕岂敢坐观诸军闻之人百其勇皆冒犯先登凡控弦之士数十万列阵於乘舆前蹲甲交射矢集太原城上如蝟毛焉每诏给诸军箭数百万又顷刻而尽城中人云北汉主城中市所射之箭以十钱易一只凡得十余万只聚而贮之上笑曰此箭为我蓄也及城降尽得之甲戌幸诸寨乙亥幸连城视攻城诸洞时李汉琼率衆先登矢集其脑又中指伤甚犹力疾上促召至幄殿视其创傅以良药上欲亲幸洞屋中劳士卒汉琼泣曰晋阳孤垒危若累卵诸将用命战士贾勇矢石注洞屋如雨陛下奈何以万乘之尊亲往临之若不听臣请先死上乃止丁巳幸西连城楼五月己卯朔幸城西南隅夜督诸将急攻迟明陷羊马城北汉宣徽使范超来降攻城者疑超出战擒之以献斩於纛下旣而北汉主尽杀超妻子枭其首投於城外辛巳幸城西北隅北汉马步军都指挥郭万超来降壬午幸城南上谓诸将曰翌日重午当食於城中遂自草诏赐北汉主夜漏上有一刻城上有苍白云如人状癸未幸城南督诸将急攻士奋怒争乘城不可遏上恐屠其城因麾衆少退城中犹欲固守左仆射致仕马峰以病卧家舁入见北汉主流涕以兴亡谕之北汉主乃夜漏上十刻遣客省使李勲上表纳欵上喜即命通事舍人薛文宝齎诏答之夜漏未尽幸城北宴从臣於城台继元降迟明刘继元率其官属素服纱帽请罪台下诏释之赐袭衣玉带金鞍勒马文武官各赐器币鞍马有差召升台劳问继元叩头曰臣自闻车驾亲征即愿束身归罪乃致陛下銮舆暴露尚敢以孤城死守盖亡命者惧死逼臣不得降耳上令籍亡命投继元者选其巨室者以从军法余赐服分隶诸将因顾钱俶曰卿能保一方以归於我不致血刃深可嘉也俶顿首谢北汉平凡得州十军一县四十户三万五千二百二十命刘保勲知太原府乙酉赦河东常赦所不原者并释之诸州县伪署如故特与给复二年王师所不及【阙】旧城改为平晋县以榆次县为新并州诏授继元为右卫上将军彭城郡公辛卯宴刘继元及其官属继元献其宫人百余人上以分赐立功将校丙申幸太原城北御沙河门楼遣使分部徙军民於新并州尽焚其庐舍民老弱趋城门不及焚死者甚衆九月乙亥齐王廷美进封秦王宰相薛居正加司空沈伦加仆射卢多逊兼兵部尚书枢密使曹彬兼侍中文武官预平太原者皆迁秩有差初行赏功之典也
太祖太宗经制西夏
李彛兴夏州人父仁福本姓拓跋氏唐末拓跋思恭镇夏州统银夏绥宥静五州地讨黄巢有功赐姓李思恭卒弟思谏代为定难节度使思谏卒思恭孙彛昌嗣梁开平中彛昌遇害将士立其族子蕃部指挥仁福亦统银夏绥宥静五州之地仁福卒子彛兴嗣周初加中书令显德初封西平王世宗即位加太保恭帝初加太傅宋初加太尉北汉刘钧结代北诸部来寇麟州彞兴遣部将李彛玉会诸镇兵御之钧衆遂引去建隆初献马三十匹太祖方事征讨大喜攻玉为带亲临视之召其使问曰汝帅腹围几何使言彛兴腰腹甚大如合抱之木太祖曰汝帅真福人也乾德五年九月卒追封夏王子克睿嗣彛兴之卒自权知州事授检校太傅定难军节度使
太平兴国三年五月卒子继筠嗣　四年上征北汉继筠遣银州刺史李光远绥州刺史李光宪率蕃汉兵列阵渡河略太原境以张军势　五年卒弟继捧嗣七年五月绥州刺史李克文表言继捧不应承袭请遣使与偕至夏州谕令入朝克文继捧从父也继捧来朝自称诸父昆弟多相怨怼愿留京师尽献其地上遣使诣夏州护继捧缌麻以上亲赴阙十一月己酉以继捧为彰德节度使其弟继迁时年十七勇悍有智谋不乐内徙伪称葬乳母以兵甲寘柩中与其党数十人奔入蕃族地斥泽出其祖彛兴像戎人皆拜泣继迁自言我李氏子孙当复兴宗诸族帐稍稍归附奉表诣麟州贡马及槖駞等敕书诏谕继迁不出
雍熙元年九月知夏州尹宪与巡检使曹光实选精骑夜发兵掩袭地斥泽斩首五百级焚四百余帐获迁母妻及羊马器械万计继迁复结婚於帐族之酋豪凡数妻渐以强盛
二年二月帅衆攻麟州使人绐都巡检使曹光实曰我数奔北不能自存矣公许服降请期日於葭芦川光实勇而无谋信之及期继迁设伏兵於隐蔽止领数十人迎光实从百骑赴之继迁前导而行忽举手麾鞭伏兵尽起光实遂被害上闻之惊悼遣判四方馆事田仁朗合门使王侁副使董愿宫苑使李继隆发边兵撃之有言继迁悉知朝廷亊盖由李继捧漏泄乃出继捧为崇信节度使李克宪为道州防御使与博州防御使李克文并归治所命着作郎韦亶殿中侍御史李式武元頴为通判专领州事继迁遂围三族寨寨将折遇乜杀监军使者与继迁合田仁朗行次绥州请益兵上闻三族陷大怒亟遣军器库使刘文裕自三交疾驰代仁朗文裕未至继迁乘胜亟攻抚宁寨仁朗喜曰戎人随逐水草散保岩穴常乌合蝟聚胜则进败则走不可穷其巢穴今乃啸聚数万尽鋭以攻孤城抚宁小而固戍卒少而精非旬浃所能破我俟其困以大兵临之分遣强努三百邀其归路北敌成擒矣规画已定日纵酒樗蒱以示闲暇王侁等媒孽之上遣使者召仁朗下御史狱劾问请益兵及陷三族状仁朗对曰所召银绥夏三州兵本州皆以守备不遣有兵千余乃曹光实旧卒器甲不整故请益兵转运刍粟复未备三族寨去绥州道远非元诏所救也昨臣已定擒继迁策会诏至不果因言继迁得羌戎情宜且降优诏怀柔之或掲厚赏?部落酋长令斩其首不尔恐渐且难制大为边患益兵深入其地无益也御史以其状闻上大怒切责史府官吏御史遂劾之大理奏仁朗坐死上特贷之责授商州团练副使王侁等出银州【阙】千六百余级生擒八十人器甲百八十六枭【阙】牛羊畜三万计【阙】等保香族追【阙】十七人生擒四十【阙】余级又破保洗两族【阙】千计麟州三族寨蕃部二千余【阙】六十四人纳马赎罪愿助讨李继迁入浊轮川斩贼首五千级酋豪二十其将折遇乜皆遁去命内客省使郭守文自三交乘置往与侁等同领边事侁等又破银州杏子平东北山谷内设邵浪悉讹等族及浊轮川东兎头川西诸族生擒七十八人枭五十九人俘三百三十六人招降千四百五十二户六月守文与尹宪等引兵至盐城吴移越移四族皆奔有岌伽罗二十四族怙衆不率宪等袭撃之斩首数千级生擒百人焚千余帐获牛畜万计於是银麟夏三州诸蕃悉归附凡百二十五族合万六千一百八十九户折遇乜穷蹙来降独咩嵬族酋豪招怀不至擒斩以徇并灭其族七月癸未诏昨为河西三族蕃部都监折遇乜并夏州李继迁啸聚寇边因发兵防遏抚绥近观奏报并已分屯其兵令下并州潘美及夏银绥等州常具蕃部动静飞奏以闻朝廷数以书招喻继迁及同恶蕃部继迁亦尝遣孔目官张浦诣知环州陈德元自陈归顺之意然继迁终不肯降益侵盗边境
端拱元年五月宰相赵普建议欲复委继捧以夏台故地俾图之继捧时为感德节度使即召赴阙上亲书五色金花牋赐继捧国姓改名保忠授定难节度使赐以所管五州钱帛刍粟田园等命右卫第二军都虞侯王果领兵千人护送之十二月保忠言继迁悔过归顺以为银州刺史洛苑使加保忠同平章事然继迁实不降已而保忠又言继迁诱蕃戎入寇乞师守御
淳化二年正月命商州团练使翟守素率兵屯夏州继迁闻守素将兵来讨恐惧七月奉表归顺授银州观察使赐以国姓名曰保吉外示归顺而阴与保忠相结诱荒盗戎蛮寇边不已陕西转运使郑文宝建议以为银夏之北千里不毛但以贩青白盐与边民博籴粟麦充食愿禁之许商人贩安邑解两池售於陕西官获其利且困羌戎则保吉可不战而屈上从之诏自陕以西有私市青白盐者皆坐死募告者差定其罪行之数月犯法者益衆羌戎乏食四十二族首领盟於杨家族引万余骑寇环州石昌镇知州程德元与殿头高品李神福等率三百骑撃走之後七日复来寇屠小康堡内属万余帐亦叛稍稍归保吉而商人贩两池盐者多取他径出唐邓襄汝间吏不能禁
四年八月上命翰林学士钱若水驰传视之弛新禁复旧制内属羌戎渐复归顺
五年正月灵州及通远军皆言赵保吉复围保赛掠居民焚积聚上怒曰保吉【阙】廷姑务含容赐以国姓【阙】厚仍通其关市【阙】矣乃敢如是【阙】李继隆为何【阙】诛保吉保吉之【阙】保吉纳欵授银州观察使【阙】及保忠与保吉阴为唇齿之依置平夏留其将佐李贵等绥州文岯上言保吉忘主上养育之恩复兹猖獗今保【阙】之计若绥州摇动则平城不可守矣保吉果遣其【阙】三畔率衆暴至将驱其吏民会平夏文岯出兵撃三畔败走斩首五百级获马一百匹以文岯知州事左正言直昭文馆王禹偁言伏覩国家出偏师讨李继迁臣淳化二年任商州团练副使翟守素两曾任夏州驻泊因与臣同看报状见李继迁进奉事守素言此贼未是由衷必恐中怀反侧又言继迁曾被左右暗箭横贯於鼻偶然不死今面上疮痕尚存臣窃谓此贼不必劳力而诛自可用计而取况讨伐之义权变为先汉光武彭宠据有渔阳攻伐未下家奴子密窃发肘腋斩首而来唐元和中李师道父子盗据全齐四五十年倔强难制其禆将刘悟倒戈攻城遂至族灭近代刘知俊兄弟以同州叛入李茂贞梁祖下诏有得知俊者赏缗钱一万与节度使得其弟者赏缗钱五千与刺史一月之间生擒其弟谚曰重赏之下必有勇夫兵法使贪使愚言贪者利其财愚者不计其死也今继迁本是匹夫偷生假息本无财利以结人心若数其罪恶晓谕番戎多立赏赐高与官资使左右生心番戎并力继迁身首不枭即擒何必苦烦睿略多举王师且自陕以西岁非大稔加之馈饷转恐凋残河北虽是丰登预修边备况此贼通连北狄朝廷具知撃东南而备西北正在此时三月保忠闻继隆将兵来诛保吉乃先?其母及妻子卒吏壁野外上言已与保吉解仇贡马五十匹乞罢兵上怒即遣中使命继隆移兵撃之继隆兵压境保吉欲图保忠而并其衆夜袭保忠保忠方寝闻难作单衣被髪骑骏马走还城中资财器用保吉悉夺之保忠尝遣指挥使赵光嗣入贡光嗣颇输诚欵诏补礼宾副使保忠动静光嗣必以闻及保忠阴结保吉光嗣出家财散士卒誓以効顺保忠还城光嗣报之开门纳王师继隆入夏州擒保忠繋以银铛鎻之槛车送阙下保吉引衆遁去四月诏以赵光嗣为夏州团练使削赵保吉所赐姓名上以夏州深在沙漠本奸雄窃据之地诏隳其城迁其民於银绥等州五月丁卯以保忠为右千牛卫上将军封宥罪侯诏略曰不讨继迁开狡兎之三穴潜疑光嗣持首鼠之两端七月继迁遣牙校以良马来献且谢过犹称所赐名八月又遣其将佐赵光祚张【阙】绥州纳欵遣其弟廷信奉表请罪十一月遣内侍张崇贵持诏谕继迁赐以茶药器币衣物等【阙】亲已失辅车之势
至道元年正月继迁遣张浦来献蕃戎所产槖駞盖浦在西夏多年继迁实奉为谋主三月上令卫士翘阙超乘引强夺槊於後园召浦观之上意欲威示戎狄使不敢轻大宋浦大骇上笑问浦戎人敢敌否浦曰羌部弓弱矢短但见此长大人固已逃遁况敢敌乎皆贫寠饮食被服粗恶无可恋者岂能永保富贵继迁上言自去年遣人入朝勑禁抄掠今境上戎人不禀诏旨频肆攻刼本部不敢禁御恐边吏诬奏无以自明诏答曰先敕边臣各谨封略无辄相侵内属戎人所盗羊马钱物今并以还卿且恕其罪自今敢犯卿者当诛之也上因谓侍臣曰继迁游魂孤孽贪利忘义朕欲开其迷复之路渐加控制近闻仓皇失据不自宁处传信边将各守封疆无相侵轶亦畏我之兵锋耳六月遣合门副使冯讷中使贾继隆齎诏谕继迁欲授鄜州节度使继迁不奉诏上谓宰相等曰继迁负固不庭啸聚边境朕君临四海须与含容昨者赐以诏书俾移镇守而狂不奉诏尚恣陆梁朕哀此孽重死亡之非久也宰相等对曰继迁器识凡下自叛涣以来引亲校张浦为谋主军中动静一以谘之遂能倔强穷庐苟延岁月者浦之力也今陛下走一介致之继迁内失腹心之用矣沿边蕃部族帐居多继迁威以淫刑胁而用之近闻各怀怨望渐致擕离则继迁外失夷落之助矣内外乖絶形势可见而乃偷安巢穴靡顾存亡苟不为蕃部所擒则必有刺客起於帐下今丹延环庆之地田川重复非但寇不能窥伺惟灵武一道是其凑进之路国家已严堡障练兵聚粟继迁率乌合之衆往来沙碛犹困兽处於槛穽但自跳跃岂能为人患乎乃以张浦为郑州团练使留京师转运副使郑文宝先建议於灵州南界积石岭筑城号清远军在瀚海中距灵环皆三四百里地不毛无泉水文宝大发民版筑益负粮水於数百里外关右之民始皆恣怨城垒既就戍兵数千人转饷共馈益为劳扰自同华抵环庆运粟一斗为钱七百刍一围为银一两陕西民富者鬻田园贫者卖妻子以供力役自初筑城募邠泾宁庆等州民以榆槐杂木及猫狗鵶鸟至者厚赏之地舄卤种植皆立枯数百里无草木禽鸟皆死未几山水大出壤钓桥陷羊马城数处前後费官钱数十万计李继迁酋长有嵬罗嵬悉者文宝以金帛诱之令阴图继迁嵬罗等尽以其事告继迁因上表谢罪九月知清远军张延州言李继迁帅千余骑来寇出兵撃讨之诏复夺其所赐姓名
二年三月环庆縂管皇甫继明受诏护送辎重赴灵州继明先约灵州田绍斌率军迎援会继明被病白守荣马绍忠等请率兵先往继明虑守荣等轻佻与戎人接战失利因谓之曰我疾少间遂矍铄被甲上马强行至清远军卒绍斌过咸井贼踰三千余来破阵且行且鬬至耀德凡杀千人明日寇复尾後绍斌为方阵使被伤者居中自将骑三百步努三百与敌兵确於浦洛河大败之初绍斌与守荣等为期既而继明卒故後一日遂为贼所围守荣等欲撃之绍斌曰蕃戎猛勇不可追也勿弃辎重与战当按辔结阵徐行守荣等忿曰我不受若节制但率兵来迎勿预吾事绍斌因别率所部去辎重四五里而舍继迁初见绍斌旌旗不敢撃守荣等自欲邀功与战贼先伏兵以羸骑致师伏发守荣等皆败丁夫骇遁蹂践至死者无数刍粟四十万悉为李继迁所获绍斌率所部徐还入保清远军四月甲戌以侍卫马军都指挥使李继隆为环庆灵等州都縂管殿前都虞侯范庭召副之率师讨继迁诏绍斌为本州都縂管兼内外都巡检使初诏调发灵州军储分道护送寇至易为备御而民力不匮转运使卢之翰违诏擅并为一及败上怒命国子博士王用和乘传捕之翰及转运使窦玭繋狱验问五月继迁率万余衆寇灵州四方馆使曹璨自河西入奏上召宰相等於北苑门语其故曰继迁剽刼辎衆之後颇猖獗自恣辄窥灵武驱乌合之衆颇坚城之下固无持久之理却缘城中人賫表告急为贼所获贼以为危窘因顿兵未即引去卿等宜熟虑之朕固有成筭矣吕端曰灵武军储乏少贼党又据瀚海津要环庆路不通臣思以为朝廷宜於麟府丹延环庆三道各发劲卒约轻賫径走平夏攻取继迁帐幕继迁必顾惜巢穴望风引退如此则灵武之围解饟道得通矣上曰不然三道起兵深入所发甲卒凡几万人何人为将领何人将辎衆况塞垣表里砂碛三道兵马於何处会合须更熟筹不可轻举向者刍粟朕令分三辈护送丁夫悉持弓矢自卫兵级拒马劲弩令为方阵而行寇至则分布拒马发劲弩士卒成列以待之诚能遵守纪律岂致败衂而将校皆自率胸臆不用条教当寇之暴集战未暇施设而丁夫已溃乱相蹂践而死盖谋之不臧违朕节制所致也参知政事张洎曰盛暑之月水泉乏絶刍粟未集而议者欲以三道举兵深入以分贼势陛下以为未见其利诚如圣旨时贼围灵州岁余地震二百余日城中糗粮皆竭潜遣人市籴河外宵运以入间出兵撃贼司天言荧惑犯舆鬼中积尸秦雍之分当有兵上语宰相等曰天文谪见如此秦地民罹其灾五星凌犯朕常候之未尝无其应朕旦夕念之不遑宁处李继隆等兵马已到环庆贼闻王师之至固已破胆其如灵州救援未及万一不守城中皆汉民尽为此贼所屠戮自壁闭已来居人乏食饿死必衆因嗟叹久之辛亥降手诏曰灵州孤絶救援不及贼酋猖獗未就诛夷居庙堂侍帷幄者正合运奇兵而伸硕画宜令宰相吕端知枢密院事赵熔等各述所见利害再护送军储至灵武合发军民多少举兵深入贼境以速剿灭用兵几何何人将领何人监护直抵灵武今日实封来上吕端等相率诣长春殿见上言曰臣等若各陈所见恐乖询谋佥同之义望许共为一状陈其利害张洎越次奏曰吕端等备位辅弼上有所询问反缄默而不言深失谋谟之体端曰洎欲有言不过揣摩陛下意耳必无逆鳞之理在河上馈运艰难党项率先顺命灵武地【阙】度塞门经盐州抵囘乐【阙】灵武可以控守者缘路在党项继迁以党项余孽据平夏全壤振军车大出则鸟惊鱼散莫见踪由若般【阙】屯使行刼夺其事一也军须所急莫若井泉自环庆至瀚海七百里斥卤枯泽无溪涧川谷荷戈甲而受渴乏虽勇如贲育亦将投身死地又安能与羣贼争锋哉其事二也自逆贼滔天灵州闭垒継迁之衆践蹂四郊田畴日荒樵苏路絶负尸而汲易子而食备御理尽飞走望断岂能复为国家坚守者乎其事三也假使灵州围解瀚海尘清朝廷须当召发甲兵裹送粮草未逾终岁辇运复兴乃是以日系时而转输无已驱秦雍之百姓供灵武之一方使无辜之民膏涂原野朝廷大计岂若是乎其事四也况继迁或成或败未足致邦国之安危灵武或存或亡岂能系边隅之轻重得失大较理甚昭然以臣愚见所谓灵武封壤必不可以即时保守灵武士伍必不可深入应接牵拽兵马必不可令起离本处若除此道纵使良平复生亦不能为谋矣圣人以天下为度者不以细故为嫌弃地戢兵从权之上治也上初有意弃灵州既而悔之及览洎奏不悦却以付洎谓之曰卿所陈朕不晓一句洎皇恐流汗而出上乃召同知枢密院事向敏中等谓之曰张洎上言果为吕端所料朕以其疏还之矣上初以田绍斌为李继隆之副继隆遣护军冯讷入奏言洛浦之败绍斌握精卒登壠上顾望不救自言灵武非我不能守欲图方面有异志上大怒曰是尝背太原来降今日复首鼠两端真贼臣也立遣使捕繋诏狱鞫问贬为右监门卫率府副率虢州安置以慕容德知灵州殿前都指挥使王超为夏麟府州都縂管兼都排阵使上以李继隆言绍斌逗遛境上乃部分诸将继隆自环州范廷召自延州王超自夏州步军都虞侯丁罕自庆州西京作坊使张守恩自麟州五路率兵抵乌白池皆授以方略师已有期银夏钤辖卢斌求对恳言曰蕃夷之族马骄兵悍往来无定败则走境疾战沙漠非大兵所利不若坚保灵州於内地多积刍粟以师援送苟其至也会兵首尾撃之庶几无枉费且不失固国之上策上不从改授斌环庆钤辖领兵二万为继隆前锋斌谓继隆由灵州趋乌白池月余方至若自环州槖驼路才十日程耳继隆因遣其弟继和驰驿上言赤柽路囘远乏水请自清冈峡直抵继迁巢穴不及援灵州上怒召继和於便殿诘之曰汝兄如此必败吾事矣因手书数幅切责继隆命引进使周莹賫诣军前莹至兵已发矣
九月继隆与丁罕守恩见贼不撃率兵归范廷召遇贼大小数十战斩首五十级生擒指挥使等二十七人马二千匹上初以【阙】兵崇政殿列阵为攻撃之状刺射之节且令多【阙】及遇贼布阵万弩齐发贼无所施其技矢才一发贼皆败走凡十六战而抵其巢穴悉焚荡之贼中老幼不能走者继迁悉埋於沙中但露其首部落降者皆曰人马死者大半不能化矣夷语谓活为化言不能自活也上因顾马步军都虞侯传潜等曰此行合战与师还之期悉如所料但诸将不能尽依方略致此贼遁逸朕自即位未尝如此杀戮盖事不可容耳师兴以来夏秋之际躬自谋度炎热尤甚未尝宁息大抵行军布阵当负持重虽【阙】勇者率数千人以先犯贼亦无能损益适足挠乱行伍朕每深诫之违令者必斩果无敢轻率者布阵乃兵家大法非常情所究小人有轻议者甚非所宜朕自为阵图与王超令勿妄示人超囘日汝可取图观之潜等再拜谢而退初命五将出师卫州团练使李重贵实为麟府路浊轮寨都将得对便殿因言贼居沙蹟中逐水草牧畜便於战鬬利则进不利则走今五路齐入彼畏我兵势太盛或不接战且谋远遁欲追则人马乏食将守则地无坚垒贼既未平臣辈何顔以见陛下上善之赐以御劔又累遣使抚劳及诸将果无大功上思其言命重贵为并代副縂管
三年二月李继迁以蕃部归顺者衆遣兵屯駞槖口西北双堆以遏絶之李继隆遣都虞侯田敏与内殿崇班刘承藴等讨之破其衆万余斩首二千级获战马铠甲万计继迁单骑遁去三月傅潜等言护送二十五州军刍粟已入灵州会上不豫因止其出师
太平治迹统类卷二

[book_title]卷三
<史部,杂史类,太平治迹统类
钦定四库全书
太平治迹统类卷三
宋　彭百川　撰
太宗圣政
太平兴国二年【阙】衆思广振淹滞以资其【阙】又於科塲中非敢望拔十得五之具矣建隆初三馆所藏书仅【阙】诸国尽焚其图籍惟蜀江南最多得蜀书一万江南书一万余卷又下诏开献书之路於是天下书复集三馆篇帙稍备自梁氏都汴正明中始以今右长庆门东北小屋数十间为三馆湫隘才蔽风雨周庐檄道出於其侧卫士驺卒朝夕喧杂每诸儒受诏有所论撰即移于他所始能成之皇上初即位因临幸周览顾左右曰若此之陋岂可蓄天下图藉延四方贤俊也即诏有司度左升龙门东北旧章辂院别建三馆命中使督工徒晨夜兼作其栋宇之制皆亲规画自经始至毕功临幸者再轮奂壮丽甲于内庭　二月丙辰朔诏赐名为崇文院西序启便门以备临幸尽迁旧馆之书以实之院之东廊为昭文书南廊为集贤书西廊有四库分经史子集四部为史馆书六库书籍正副本凡八万卷策府之文焕乎一变矣　丙申合祭天地于南郊大赦国初以来南郊四祭及感生帝皇地祗神州凡七祭并以四祖迭配上即位但以宣祖及太祖更配於是合祭天地始奉我太祖升侑焉　六年三月诏中外文武百官等自今或知民间利病及时政得失上书直言无有所隐　冬十月癸酉羣臣奉表加上尊号曰应运统天睿文英武大圣至明广孝凡三上乃许之　十一月甲辰改政武德司为城隍司上尝遣武德卒潜察远方事有至汀州者知州王嗣宗执而杖之缚送阙下因奏曰陛下不委任天下贤俊而猥信此辈为耳目切为陛下不取上遂大怒遣使械嗣宗下吏削秩既怒解嘉嗣宗直节令迁其官　庚戌上亲享太庙辛亥合祭天地于圜丘大赦御乾元殿受册尊号先是有秦再思者上书愿勿再赦且引诸葛亮佐蜀数十年不赦事上颇疑之以问赵普普曰国家开创以来具存彜制三岁一赦所谓其仁如天尧舜之道也刘备区区一方无足师法上然其对赦宥之文遂定　七年四月以枢密直学士窦偁中书舍人郭?并参知政事五月上谓赵普曰朕每读书见古帝多自尊大深严宜谁敢犯顔言事盖不降情接纳是自蔽聪明或喜赏怒刑岂能服天下之心哉普曰帝王若赏罚无私内外无间上求其理下竭其诚驯致太平亦不为难事上又问治民之道复有何术普曰陛下恤念生民每闻利病无不即日施行古圣王爱民之心止於此矣六月【阙】删正之或荐王薄成都王着有【阙】充翰林侍读　冬十月【阙】兵者不祥之器圣规戒每退【阙】正道以齐【阙】矣更俟五七年普曰陛下爱民之意发【阙】是月改讲武殿为崇政殿【阙】朕亲选多士殆忘饥渴召见临问以【阙】度使岩野无遗逸而朝廷多君子尔朕每见【阙】间有端雅为衆所推誉者朕代其父母喜或召拜近臣必为择良日欲其保终吉也朕於士大夫无所负矣一日又谓宰相曰唐置采访使盖欲察官吏善恶民间疾苦然所命者官高则权势太重官卑则威令不行又所过州县承迎不暇岂能审知利害但虚有其名耳曷若谨选羣才各分任使有功无过但国家选才最为切务人君深居九重何由徧识必须采访苟称善者多即是操履无玷若择得一好人为益无限古人言得千良马不如得一伯乐十利劔不如得一欧冶此言殊有理朕孜孜访问正要求人庶得良才以充任使也赵普曰帝王进用良善实佐太平之理然於采择要在得所盖君子小人各有党类先贤谓观过各於其党不可不谨也上然之　七月参政郭?坐事黜之荆南中书惟赵普宋琪等普恩礼稍替将复命相廷臣独李昉宿旧上以琪先入庚辰以琪为刑部尚书昉守本官参政　八月诏军国政要委李昉撰録【官制门】九月乙丑上谓宰相曰朕视万民如赤子念其耕稼之勤春秋赋租军国用度所出恨未能去之比令两税三限外特加一月而官吏不体朝旨自求课最恣行捶挞督令办集此一事犹伤和气宜下诏申儆之乃诏诸州长吏察访县属有以催科用刑残忍者论其罪又谓宰相曰民诉水旱即使检覆立遣上道犹恐後时颇闻使者或逗遛州县虑赋违期日行鞭箠民亦俟检覆改锺若此稽缓岂朕勤恤之意乎自今遣使检覆其地之远近事之大小立限以遣之　十月上又谓宰相曰近日内外政事渐成条贯远近官吏无不畏谨朕思之不觉自喜日行好事利益於人便是修行之道假如饭一僧诵一经不知何功德朕夙夜孜孜固不为己每焚香惟愿民庶安辑不近理之事断不为也大凡为君为臣常宜兢畏不可放逸後唐庄宗夹河相持千征万战备尝艰苦天下甫定便恣溺惑不及三年果致倾覆若此可为鉴戒宋琪曰陛下勤俭于已厉精政务以百姓心为心所谓其身正不令而行也是月司徒兼侍中赵普罢为武胜节度使兼侍中十一月壬子以参政宋琪李昉并本官同平章事上尝谓曰世之治乱在赏与罚当其功罪无不治琪曰赏罚二柄【阙】赏罚至公未有不致太平也昉初【阙】疑多逊屡诸昉人或告昉【阙】上语及多逊事昉【阙】直一钱昉始【阙】朕布素时【阙】碑之卧治因诗导之对曰普昨
至中书谓无阶上答庶来世得効犬马之力臣既谕君臣始终之分可谓尽善矣　壬申李穆吕蒙正李至并为左谏议大夫参知政事枢密学士张齐贤王沔并为右谏议大夫同签事枢密事上因谓之曰朕为官择人惟恐不当今两制之臣十余皆文学通优操履方洁穆居京府尤好严肃故兹奬推公也上又曰朕览前书备见历代治乱太抵君臣之际先要情通则道合故事皆无隐言必可用朕厉精求治卿等为朕股肱耳目设有阙政宜悉心言之断在必行采访外事条白於朕虽浮泛之说亦以闻也凡人在下位见当世之务不合理者则怏怏于心得列高位得以献可替否尽展素所藴蓄矣或所言不中程度亦当共议而更之俾协于道朕每行之事偶有未当久之寻绎唯自咎责耳固不以居尊自恃使人不敢言也宋琪曰前代羣臣上章论事或比之触龙鳞今陛下喻臣等以事无长短并许敷奏彼思贤若渴从谏如流者要未能比方我圣德也敢不竭诚上副明诏
雍熙元年三月选秘书丞杨延庆等十余人分知诸州上谓宰相曰刺史之任最为亲民苟非其人则民受其祸【阙】　乙丑召宰相近臣赏花于後苑上因曰春气暄和万物畅茂四方无事朕以天下之乐为乐宜令侍从词臣各赋诗赏花赋诗自此始是日羣臣奏事退上谓之曰卿等所奏簿书乃是常事唯时务不便尤须极言其失无有所隐朕当裁酌从长而行苟言不当亦不责也宋琪曰陛下英明临照无所不周而尤虚怀听纳所恨愚短不能上副圣心　五月丁亥幸城南观麦还幸玉津园观鱼宴射谓近臣曰朕观五代以来帝王始则勤俭终则乃忘其艰难恣为逸豫不恤士衆妄生猜忌覆亡之速皆自贻也在人上者当以为戒　丁丑乾元文明二殿灾　丁亥诏求直言其略曰既延灾于正殿盖示谴于眇躬岂非刑赏有愆措置乖当或近习屏蔽致物情壅塞赋调未得均一贤良多所沦滞有一於此足斁政经中外羣臣各期无隐因谓宰相曰朕访求谠直以规已失昔禹拜昌言世称其明今之谏者苟能切中时病朕岂惜夏禹之拜乎且为君之道要在广闻外事分别善恶朕御天下兢兢业业行将十年每念封疆万里身居九重人情未能尽达若全不采听则官吏可否生民利病何从而知古者凝旒黈纩于今世则未尽理国之理宋琪曰【阙】所以高视广听导达物情陛下【阙】伸理之官吏惰慢者【阙】不倦遂致和【阙】或知民【阙】壅塞故【阙】辝狂悖上不之罪【阙】帝王多以尊极自居朕每与卿等欵曲商?时事盖欲使卿等直道而行杜絶请托勿以衆口【阙】上谓宰相曰闻台中鞠狱御史多不躬亲
委之胥吏民不寃法不滥岂可得也乃诏御史
【革】狱必须躬亲不得专任胥吏　八月癸巳有布衣以皂囊封书献上者上览之皆常事也且辞多狂妄上弗加责　九月上谓宰相曰今岁西成四方大稔人民亦无疾疫皆上天垂佑所致当与卿等力行数事以答天意　癸巳岚州献牝兽一角似鹿以为祥麟宰相宋琪等拜表称贺上曰珍禽奇兽奚益于事方内大宁风俗淳厚此乃为上瑞也　二年秋七月上谓宰相曰国家以百姓为本百姓以食为命故知储蓄为急务昨江南灾旱甚急遣使赈贷果无流亡盗贼之患若非积聚何以救之　庚申诏诸路转运使及诸州长吏专切督察知仓官吏等依时省视仓粟勿使毁败其有计度支用外设法变易或出粜借贷与民及转输京师如不省视而致损官粟者虽去官犹论如律　九月己亥坊州献一角兽上且谓宰相曰时和年丰兆民安泰斯为上瑞鸟兽草木夫何足云十二月上谓李昉等曰中书枢密朝廷政令所出治乱根本系焉且天下广大卿等与朕共理当各竭公忠以副任用人谁无婣故之情苟才不足称不若遗之财帛耳朕亦有旧人若果无取未尝假以名器也卿等其戒之　三年七月左谏议大夫签书枢密院事张齐贤言事颇忤於上意于是上问近臣以御戎计策齐贤因请自出守边　戊子授齐贤给事中知代州与都部潘美同领沿边兵马　十月丙申朔上出飞白赐宰相李昉等因谓曰朕退朝未尝虚度光隂读书外常留意于真草近又学飞白此虽非帝王事业不犹愈于声色畋游乎昉等顿首谢　左拾遗真定王化基常乐范滂有揽辔澄清之志献澄清五略书奏上嘉纳其言有意大用谓宰相曰化基自结人主诚可赏也又曰李沆宋湜皆嘉士即令中书并化基召试庚子并除右补阙知制诰各赐钱百万沆湜时皆为着作郎直史馆上【阙】人息钱别赐钱三十万偿之【阙】任每命一词臣必
密加谘访察其器识然後授之尝谓左右曰【阙】闻人言朝廷命【阙】容易哉
端拱元年正月丙子上作东郊籍田诏曰国之上瑞惟丰年尔自累岁丰稔人无疾疫第今兹德化未洽天贶若是能无惧乎　二月先是有翟马周者击登闻鼓讼李昉身任元宰属北戎入寇不忧边思职但赋诗饮酒并置女乐等事皇上于是召翰林贾黄中草制授昉右仆射罢政黄中言仆射师长百僚旧宰相之任今自工部尚书拜乃殊迁非黜责之义也若以文昌务简均逸为辞庶几得体　庚子昉罢为右仆射　山南东道节度使兼侍中赵普为太保兼侍中给事中参知政事吕蒙正为中书侍郎兼户部尚书平章事上谕普曰卿勿以位高自纵勿以权势自骄但能谨赏罚举贤能弭爱憎何忧军国之不治朕若有过卿勿面从古人耻其君不尧舜卿其念哉蒙正质厚寛简有重望不结党与遇事敢言每论政有未允者必固称不可上嘉其无隐故与普旧德为之表率也蒙正晚辈骤进与普同位普甚推许之　陈王元僖进封许王韩王元侃为襄王元份为赵王益王元杰为剑南东西两川节度使　上手诏戒元僖等曰汝等长自深宫夫帝子亲王先须克己厉精听卑纳谏每着一衣必悯蚕妇餐一食则念耕夫至於听断之间勿先恣其喜怒朕每亲决庶政岂敢惮于焦劳礼接羣臣无非求于启沃汝等勿鄙人短勿恃己长乃可永守富贵而保终吉先贤有言曰逆吾者是吾师顺吾者是吾贼不可以不察也　枢密副使王沔为户部侍郎参知政事御史中丞张宏为工部侍郎枢密副使　丙午诏诸道民有艰食者所在发廪赈之　上谓宰相曰累年以来百物丰阜自京师达于四方并无灾沴五谷顺成若非上穹降福何以及此今郡县至广生齿甚衆每一方小有凶歉即命赈给虽不能遍亦表朕勤恤之意也赵普对曰文王葬枯骨天下称仁夫民犹草也草上之风必偃若帝王用心行道上合天意民自悦服臣等每闻陛下发言必思为苍生建长久利宁忧和气不降也　己酉以屯田员外郎杨砺为库部员外郎充襄王府记室参军砺鄠人周广顺时初游澶州持所为文谒世宗常独处僧舍梦一人衣冠甚古目砺曰汝能从我游乎砺即随往顷之覩宫卫严邃若非人间见大殿上真人王者衣冠秉圭南向揔三千余衆砺升谒案置籍録人姓名砺见已名冠首王曰我非汝师指一人曰此来和天尊也天尊笑曰此去四【阙】寤而志之砺後受命谒藩府知【阙】里又请对曰全卿勿以为虑官考课仍奉朝请特赐【阙】精求理欲文谠论以致太平患【阙】上　三月甲子下诏申警之曰四聪百职交修用熙于庶政而有位之士颇尚於宴【阙】之任率多于拱默期格于道不亦难乎应两省谏官等职在规箴任司献替至于政教之堙鬰典章之阙漏国蠧民瘼悉当上言无有所隐其後上封事者颇衆　上谓李惟清曰朕读汉书贾谊传夜分不倦谊当汉文帝天下平治指论时事尤为剀切至云长太息堪痛哭者盖欲感动人主不避触鳞真忠臣明国体者也今廷臣有似此人者否惟清曰陛下登位以来亲选贡士所谓俊彦盈庭者矣若言事中理少赐奬拔苟不嫺忌讳亦望含容即贾谊之流复出矣上曰朕聪明虽不逮汉文然每上章言事未尝不再三省览求其理道或益国便民即付宰相行之识浅事乖寝而不采未尝加罪盖欲开言路广视听若有言大事知大体者朕当擢以不次之位也御史中丞常劾奏开封尹许王元僖不法诉于上曰臣天子儿以犯中丞故被鞫愿赐寛宥上因曰此朝廷议制孰敢违之朕若有过臣下尚加纠讁汝为开封尹可不奉法耶论罚如式　十月癸未上谓侍臣曰朕每念古人禽荒之戒自今除有司顺时行礼之外不于近甸游猎五坊鹰犬悉解放之庶表好生之意遂诏天下勿复以鹰犬来献十二月上尝谓宰相曰国之兴衰视其威柄五代承
唐季丧乱之後权在方镇征伐不由朝廷怙势内侮故王室微弱享国不久太祖光宅天下深救兹弊暨朕纂位亦徐图其事思与卿等谨守法制务振纲纪以致太平　上又曰至公之道无党无偏有国者能行之太平固不难致赵普曰天发生于春夏肃杀于秋冬不私一物此所以能长久王者所宜法也　二年正月癸巳诏文武臣僚各陈备边御戎之策右正言直史
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:42:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>