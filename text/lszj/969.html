<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,卽位年,元年,二年,三年,四年,五年,六年,七年,八年,九年,十年,十一年,十二年,十三年,十四年,十五年,十六年,十七年,十八年,十九年,二十年,二十一年,二十二年,二十三年,二十四年,二十五年,二十六年,二十七年,二十八年,二十九年,三十年,三十一年,三十二年,三十三年,三十四年,附录,朝鲜王朝实录【纯祖实录】全文在线阅读,朝鲜王朝实录【纯祖实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[纯祖实录]。李玜（1790年—1834年），即朝鲜纯祖（조선。순조），字公宝，号纯斋，朝鲜王朝第23任君主（1800年—1834年在位）。朝鲜正祖李祘次子，生母为绥嫔朴氏。李玜于乾隆五十五年（1790年）六月出生在汉城昌庆宫，于嘉庆五年（1800年）被册封为王世子，同年即位，由英祖贞纯王后金氏垂帘听政">
<title>朝鲜王朝实录【纯祖实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【纯祖实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]1830648</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[纯祖实录]。李玜（1790年—1834年），即朝鲜纯祖（조선 순조），字公宝，号纯斋，朝鲜王朝第23任君主（1800年—1834年在位）。朝鲜正祖李祘次子，生母为绥嫔朴氏。李玜于乾隆五十五年（1790年）六月出生在汉城昌庆宫，于嘉庆五年（1800年）被册封为王世子，同年即位，由英祖贞纯王后金氏垂帘听政，嘉庆六年（1801年）发生镇压天主教的辛酉邪狱，嘉庆九年（1804年）亲政，翌年贞纯王后去世，李玜的丈人金祖淳逐渐掌握实权，开启了安东金氏近60年的势道政治时期。任内释放所有公奴婢，并扩大“庶孽通清”的范围，松动庶孽禁锢法，但朝鲜王朝的国势不可避免地再次走向衰落，并在嘉庆十六年（1811年）爆发洪景来起义。道光二年（1827年）命世子李旲代理听政，三年后李旲去世。李玜也在道光九年（1834年）薨逝，享年四十五岁，世孙李烉嗣位，是为宪宗。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【纯祖实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]1830648
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[纯祖实录]。李玜（1790年—1834年），即朝鲜纯祖（조선 순조），字公宝，号纯斋，朝鲜王朝第23任君主（1800年—1834年在位）。朝鲜正祖李祘次子，生母为绥嫔朴氏。李玜于乾隆五十五年（1790年）六月出生在汉城昌庆宫，于嘉庆五年（1800年）被册封为王世子，同年即位，由英祖贞纯王后金氏垂帘听政，嘉庆六年（1801年）发生镇压天主教的辛酉邪狱，嘉庆九年（1804年）亲政，翌年贞纯王后去世，李玜的丈人金祖淳逐渐掌握实权，开启了安东金氏近60年的势道政治时期。任内释放所有公奴婢，并扩大“庶孽通清”的范围，松动庶孽禁锢法，但朝鲜王朝的国势不可避免地再次走向衰落，并在嘉庆十六年（1811年）爆发洪景来起义。道光二年（1827年）命世子李旲代理听政，三年后李旲去世。李玜也在道光九年（1834年）薨逝，享年四十五岁，世孙李烉嗣位，是为宪宗。
[book_img]Z_6413.jpg


[book_title]總序
○大王諱玜，字公寶，正宗大王之子，母妃孝懿王后金氏，〈籍淸風，淸原府院君時默女。〉母綏嬪朴氏。〈籍潘南，判敦寧府事準源女。

[book_title]卽位年
秋七月
7月4日
○甲申，正宗大王二十四年〈淸嘉慶五年〉夏六月己卯，正宗薨。越六日秋七月甲申，〈初四日。〉王卽位于昌德宮之仁政門。王以正宗十四年〈庚戌。〉夏六月丁卯，〈十八日申時。〉誕降于昌慶宮之集福軒。初，正宗在位，久未有儲嗣，中外憂之，己酉，宮人夢飛龍之祥，而綏嬪朴氏有娠。及誕，彩虹亘于廟井，神光繞於宮林。正宗就而視之曰：「是兒福祿，非吾所及也。」孝懿后金氏，取而子之，定號元子。王自在孩提，聰明絶異，至孝出天，事父王克敬克謹，不敢有所違拂，事殿宮無間然，而於孝懿后，敬愛尤著。是年春，冊封王世子，行冠禮，寶齡卽十一歲也。及正宗薨逝，大臣以遺敎，令都承旨奉傳大寶，王不受之，號哭不已。大臣、禮官、三司，又屢請嗣位，不聽。大臣遂率百官，庭請伏閤，始爲允從。是日成服後，〈卯時。〉上具冕服，詣殯殿，受大寶，出御仁政門，卽位頒敎。受宗親、文、武百官賀如禮，尊王大妃爲大王大妃，王妃爲王大妃。奉大王大妃，行垂簾聽政禮于熙政堂。大臣諸臣，以上方在沖年，依宋朝宣仁太后、國朝貞熹聖母故事，請大王大妃垂簾同聽政，至伏閤七請，始勉許之。大王大妃具翟衣，出御熙政堂，近東南向，垂簾於前楹，上具冕服，出就殿庭，率百官賀，陞殿侍坐于簾外近西南向。大臣、閣臣二品以上從陞，問候畢，上反喪服還內。〈禮曹垂簾聽政節目。今此大王大妃殿下，垂簾同聽政，係是邦家莫重莫大之禮，謹稽宋朝宣仁太后故事、國朝貞熹聖母徽規，磨鍊擧行。一，垂簾處所，以便殿爲之，臨時令政院稟旨。一，垂簾時，大王大妃殿下座于簾內近東南向，殿下侍座于簾外近西南向，後以當中南向，改書以入。朝賀時，依宣仁太后故事，文、武官先行四拜于大王大妃殿下，移班少西行，四拜于殿下。一，垂簾時，宋朝則簾前通語內侍傳宣，我朝則大臣以大妃殿下親斷庶務，所可深居宮中，使內官傳命請令，奏事官解釋文字以啓，特許親聽矣，今番則大王大妃殿、大殿同聽政，奏事官先奏于殿下，則殿下或親爲裁斷，或仰稟慈旨，大王大妃殿下，或親宣慈敎，諸臣或直奏簾前，以爲一堂上下輔翼參贊之道。一，一月六對，朝參、常參依例稟旨。同聽政，體宋朝日參、六參之例，大政令、大典禮、時急邊報，許令無時請對。或賜宣召、祀典，兵、刑、試官職等重務，皆直啓于殿下，稟慈旨裁決。一，慈敎稱大王大妃傳曰，上敎稱傳曰，大王大妃殿下敎令，用宋朝稱予之例。內外門鑰開閉、軍兵解嚴，稟于大殿，大殿稟慈旨後，用標信、信箭擧行。一，諸臣疏章，依貞熹聖母時故事，上于殿下，臺啓及各司啓辭、諸道狀聞，亦啓于殿下，或直斷，或自內承稟後，賜批。一，正、至、誕日三名日，各道進箋于大王大妃殿，一依大殿進箋之例，方物、物膳，依前擧行。一，殿下御經筵時，大王大妃殿，於簾內以時親臨時講。一，殿下於仁政門卽阼後，仍具冕殿，詣大王大妃殿下所御便殿，率百官，行四拜禮于殿庭，訖，殿下陞殿，侍坐大臣、二品以上，以次從陞，起居于大王大妃殿、殿下，後還復位，大王大妃殿下還內，殿下釋冕服，反喪服還內，諸臣退出。一，垂簾同聽政典禮至大，倣貞熹聖母時事，別爲頒敎中外，而殿下還內後，宗親、文、武百官，改具布公服，權停例擧行，今初四日垂簾時，大王大妃殿，具翟衣殿座，常時則用常時所御之服。垂簾時殿座排設諸事，令掖庭署及各該司進排。一，垂簾告由，社稷、宗廟、永寧殿、景慕宮，擇吉奉行。〉
○登極頒敎文：
若曰，惟昊天降割我家，奄罹巨創。今沖人，新服厥命，勉循輿情付托，何堪叫叩莫逮。洪惟國朝垂統，猗歟勛華比隆，聖繼神承，邁殷后六七之作，祖功宗德，緜周祚億萬之基。恭惟大行大王，以天縱之聖姿，膺首出之熙運，峻德克配於上帝，對越一心，至孝夙孚於先王，代聽庶政。殿宮之忠養備至，藹晨昏之承歡，廟、社之禴、嘗必親，致雨暘之順軌。銀印每先於輦路，奉寧考傳授之謨，《金縢》誕宣於賓筵，闡兩朝慈孝之德。道德接孔、朱之統，直自性命之奧，闡未發焉，問學若江海之涵，從古帝王以來，斯爲盛矣。錫《龜疇》而建皇極，遹追五十年宏規，揭《麟》經而靖人心，昭垂千萬世大法。大哉！光御二紀，允矣高出百王。謙德屢却於徽稱，無樂千乘之位，綸音動合於古典，克挽三代之治。崇儒道而斥邪，士趨克正，頒鄕禮而牖俗，農政爲先。尙方進三澣之衣，法夏后之菲服，御廚減八路之貢，體周王之仁民。功業巍乎難名，蟲魚囿涵育之澤，文章煥焉可述，草木被昭回之光。至若華城遷園之儀，尤著聖人準海之孝。環山之松、柏自茂，民不知遷，每歲之鑾輅如期，人皆觀感。予小子今春受七章之禮，寸誠期萬年之歡。翼子謨詒，方荷遇物之誨，眇躬祚薄，奄遭終天之恫。皇皇乎如求，煢煢然在疚。唉！群生之無祿，遽承玉几之音，由小子之不天，莫賴圭幣之禱。珠衡永閟，痛地坼而天崩，婦孺何知，紛雷號而雨泣。憫予未堪多難，嗟！天胡寧忍斯？矧大位之恭承，奈至痛之難抑。當枕塊處苫之日，胡聞此言？然踐阼受寶之儀，自有我制，仰念三宗之丕責，敬遵長秋之徽音，乃於庚申七月初四日，卽位于仁政門。眷綴衣而怛焉痛心，負黼扆而泫然流涕。見墻之慕益切，何安龍袞之加身，位宁之禮雖遵，忍對鵷班之稽首？嗟乎！艱大之業，曷其有堪？藐玆幼沖之齡，罔知攸濟。庸敷十行之播告，爰推肆赦之彝章，是惟有國之常典，嘉與庶品而維新。自本月初四日昧爽以前，雜犯死罪以下，咸宥除之。於戲！敉我寧人，孰無親賢樂利之思？在予初服，佇期與物同仁之休，故玆敎示，想宜知悉。〈提學洪良浩製。〉
○垂簾頒敎文：
若曰，昊天不惠我家，奄遭崩天之痛。小子尙在沖歲，猥承位宁之尊，未過舞勺之齡，一身靡所依仰。遽膺負扆之重，萬幾何以摠裁？方當讀書講學之時，何論經邦理民之事？澟乎如臨淵谷，嗟岐路之迷方，茫然若涉江河，無舟楫以濟險。肆在前代新服之幼主，爰有東朝垂簾之懿規，同坐一堂，慈天著光覆之德，參理庶政，陰化有默運之功。遠稽宋宣仁之訓哲宗，尙傳女堯之偉烈，亦粤我貞熹之翼成廟，終致中興之晠治，斯往牒至今稱焉，故後世所當法者。恭惟我大王大妃殿下，以塗、莘之名閥，有任、姒之聖姿，當英祖在宥之辰，克贊熙隆之化，曁先考昭承之日，丕著扶護之功。贊內政於巍蕩之休，黃裳叶吉，運神機於危疑之際，靑邱底安。殿宮之和氣融融，慈孝兩至，閨掖之規範肅肅，德化難名。徽旨特頒，奠宗祊於泰山磐石，顯號屢受，煥盛烈於金泥玉編。溫音每承於含飴，常軫撫愛之念，義方必勤於視膳，益勉問學之工。嗟！今不弔于天，益切相依爲命。心存宗國，惓惓於義利、公私之分，愛深寡躬，憧憧乎飢飽寒煖之節。在昔世運之雍熙，旣著彌綸之績，矧今國勢之岌嶪，寧緩燾覆之功？肆以擧國之同情，乃有合辭而陳請，始因撝謙之德，屢拒盈庭之言，終以厚坤之仁，竟許叩閤之懇。仰惟守經之念，凡十啓而靳兪，幸推止慈之衷，乃一言而快可。簾帷靚邃，宛長樂之承歡，裘冕巍臨，喜廟祐之增重。於戲！一二日萬幾無曠，奚但臣民之歡欣？四百年洪基賴寧。仰想陟降之怡悅，榮懷之機斯保，愛慕之忱益深。故玆敎示，想宜知悉。〈大提學洪良浩製。〉
○命別省記人撤直，院相仍留。
○先是，大行大王大漸時，大王大妃，以諺書下敎，擢前承旨尹行恁爲承政院都承旨，仍宣口諭，使之入參殯斂。行恁卽大行朝眷遇之臣，而守制未及禫也。又以大臣沈煥之言，下諺敎，遞御營大將申大謙，擢前參議朴準源授之，仍令扈衛。準源，嘉順宮父也。又以煥之言，以昌城尉黃仁點、光恩副尉金箕性、宜寧縣監金宗善、敦寧主簿金在昌、前直長金在三、漢城主簿金基允、前都事朴宗輔、景慕宮令朴宗慶爲宗戚執事。
○翌日，又以諺書下敎曰：「如此大喪，三公不備，國朝初有。領議政李秉模，付領府事，左相、右相，爲領左相，禮曹判書徐龍輔爲右相。」秉模方以奏請正使赴燕也。又命摠戎使李得濟許遞，左副承旨金祖淳，摠戎使除授，前承旨李光益，副摠管除授。
○以李晩秀爲禮曹判書，李得臣爲工曹判書，口傳政事，大王大妃，敎以首望爲之。
○吏曹以摠護使左議政李時秀，殯殿都監提調金載瓚、李晩秀、韓用龜，國葬都監提調李祖源、李在學、趙鎭寬，山陵都監提調徐有隣、金文淳、李得臣，守陵官安春君烿，代奠官西春君爗啓，旋以諺敎，命同敦寧李彦植，爲守陵官。
○前四日辛巳朔，院相以口傳入稟後，同春秋鄭尙愚、記事官洪奭周，進詣江華史庫，以垂簾儀節，考出實錄也。
○大王大妃以諺書下敎，洪龍漢、洪駿漢、洪樂任、洪樂倫、前直長鄭漪、洪就榮、洪緖榮、洪後榮及前副護軍趙觀鎭、前郡守趙用鎭，竝差宗戚執事。院相率諸承旨，啓言：「洪樂任，負犯至重，請寢成命。」大王大妃，以諺書答曰：「自前慶禮時，已爲出入，當此時，豈不得入乎？」
○院相沈煥之啓言：「臣猥膺重任，又承仍直之敎，惶懍痛泣，罔知攸措。三公、二相之竝入院直，自有國朝故事，況今國勢岌嶪之時？尤宜同心夾贊，共濟艱虞。左議政李時秀、右議政徐龍輔，自今日竝直本院。」從之。
○憲府〈執義權漢緯、張至冕、掌令李德鉉、持平安延善、洪時濟〉啓請：「內醫康命吉、皮載吉、方外醫沈鏔，設鞫得情，亟正邦刑。其餘議藥諸醫，竝令嚴査，夬施當律，藥院兩提擧，竝施罷職之典。」大王大妃答曰：「醫官事依啓。提調事，當國勢危如綴旒之時，名曰兩司，忽以無前例之事，構捏侵斥，是何事也？一則委任之大臣，一則崇品之閣臣，先王之憑几，未過數日，乃有如彼之風色，是豈予垂簾之意乎？卽爲入來，專意都監事。遣亞卿，傳諭于左議政，兵曹判書金載瓚，亦爲牌招，使之別爲入直於內閣，以嚴宿衛。如是下敎之後，大臣重臣，萬一不卽膺命，則是豈昔日北面於我大行王之義哉？顧予視息茫然，忽忽忘生，而上而念宗國之危，俯而循僉同之論，行此歷代罕有之擧措，則爲朝臣者，豈敢於此時欲售嘗試之計乎？太阿在上，中外知悉。」
○諫院〈大司諫李殷模、司諫徐有沂、獻納吳翰源、正言朴宗京、李東宇。〉啓請：「醫官康命吉、沈鏔，竝拿鞫嚴訊，皮載吉、白成一、鄭允僑，竝竄配，藥院提擧，竝施譴罷之典。」大王大妃答曰：「醫官事，依啓。提擧事，已諭於府啓。」
○以尹行恁，差宣惠廳提調。
7月5日
○乙酉，命承、史、閣臣、都監堂郞，輪參於朝、夕奠上食、晝茶禮，從政院啓也。
○府院諸臺，以藥院提擧事，停啓後，避嫌請斥，竝遞之。以李在學爲整理使，李祖承爲頓遞使，李益運爲吏曹參判，徐邁修爲司憲府大司憲，兪漢寧爲司諫院大司諫，金祖淳爲弘文館副提學，金載瓚爲弘文館提學。〈竝口傳。〉敎以首望爲之。
7月6日
○丙戌，賓廳會議，大行大王諡號，文〈經天緯地。〉成〈禮樂明具。〉武〈保大定功。〉烈〈秉德遵義。〉聖〈敬賓厚禮。〉仁〈施仁服義。〉莊〈履正志和。〉孝〈繼志成事。〉廟號正宗，〈以正服之。〉殿號孝寧，陵號健陵。
7月7日
○丁亥，召見大臣及山陵堂上徐有隣、禮曹判書李晩秀、觀象監提調尹行恁、金祖淳，以山陵看審事也。
7月8日
○戊子，命藥房提調，直本院，以殿宮湯劑議定，從都提調徐龍輔言也。
○藥院請進水澆水剌，不許。
7月9日
○己丑，藥院、政院及賓廳，啓請勉進常膳，批曰：「連爲仰勸於殿宮，而予則何忍何忍。」
7月10日
○庚寅，命摠戎使金祖淳，與壯勇大將申大顯相換，仍令祖淳別入直。
○召見都承旨尹行恁、山陵堂上徐有隣、禮曹判書李晩秀、觀象監提調金祖淳。晩秀言：「臣等進詣顯隆園局內講武堂舊基看審，則相地官六員，衆口一辭。皆以『龍穴砂水，盡善盡美，實是無上大吉之地』云。此莫非陟降之垂佑，聖孝之攸感，而謹考《喪禮補編》：『禮曹堂上官、觀象監提調，率地理學官擇地，議政府堂上官，更審啓聞，以定封標』云矣。至於各年前例之屢次看審，蓋因未卽擇定之致。今番則初看審時，得此十全吉岡，恐不必更待屢審。依《補編》所載，政府以下諸臣，再看審啓聞，待定山陵下敎後，因卽封標，似合禮意。」從之。
7月11日
○辛卯，大臣率百官，連日庭請復膳，至再啓，始許勉從。
○領軍及闕內入直軍兵，依丙申例，使之替直。
7月13日
○癸巳，大行大王殿號，改以孝元。以孝寧二字，與肅宗大王殿號相似，大臣爲言故也。
○大王大妃敎曰：「國運不幸，遭此罔極之禍，豈欲使侍藥醫官，一時生存於地上哉？議藥始終，予旣知之，何所罪於渠輩？且大行王好生之聖心，臣民所知，醫官等，一竝竄配。」
○大司諫兪漢寧箚。略曰：
「逆醫傳旨之歷日未下，此何事也？逆吉之罪，浮於公胤，匈鏔之罪，甚於可貴，雖千剮萬臠，猶未足以少贖。至於載吉之强其不知，誣罔延拖，其罪無異於吉、鏔。臣謂亟命該府，捧結案，快施肆市之典，以洩擧國臣民之至痛，斷不可已也。」
也批曰：「冤酷靡逮之中，又見箚辭，尤增罔極，而慈殿已有所下敎矣。」玉堂〈校理金熙采、金履度、副校理金熙周、修撰閔耆顯、副修撰沈奎魯、閔師宣〉聯箚：
「請逆醫設鞫得情，夬正邦刑。」
批曰：「東朝，方有下敎於院相矣。」院相率諸承旨，〈院相沈煥之、承旨李書九、李基讓、沈象奎、韓用鐸、金羲淳〉啓請：「仰稟慈聖，收還成命，仍從已允之臺啓。」大王大妃敎曰：「渠輩有何所惜，故欲牢拒群情乎？朝者下敎，已悉諭中外，庶幾曉然，則又何爲瀆撓於如是罔極之中乎？竊所慨然者，院相當此時，不能靜鎭紛紛之人心，反爲隨人搖動乎？此啓辭還下。」
○摠護使李時秀、右議政徐龍輔、光恩副尉金箕性、山陵堂上徐有隣、金文淳、禮曹判書李晩秀、觀象監提調尹行恁等，狀啓以爲：
臣等率相地官金養直、金應一、崔翼、尹守九、丁志璿、姜必齊等，馳詣顯隆園局內講武堂山陵新占處，自主峯至穴處，更爲詳細看審。又爲周審案山及龍虎諸處，則諸地師，皆以爲盡善盡美云。雖臣等凡眼，亦見其十全大吉之地，不勝慶幸萬萬，更與諸地師，泛鐵尋穴，則皆以爲亥坐巳向爲正穴云。臣等姑待定山陵下敎，依例封標矣。
7月14日
○甲午，大王大妃敎曰：「向來垂簾批答：『予則垂簾，沖子侍坐』之語，更思之，甚非正名位之義。此一節拔之，以主上正位，予則從以垂簾，更爲頒布。」
○竄配醫官沈鏔于慶興府，皮載吉于茂山府，白成一于楚山府，鄭允僑于渭原郡。康命吉酌處前，物故。
7月15日
○乙未，館學儒生權中倫等疏：
請逆醫沈鏔正法，康命吉孥戮，皮載吉等，竝依兩司所啓。
大王大妃命院相，招入陳疏儒生，曉諭退送。
○召見山陵再看審摠護使李時秀以下諸臣。時秀等曰：「山陵大吉之地，完定於園所至近處，今已封標。諸地師，莫不交口稱譽，而雖以臣等凡眼見之，十分恰好矣。」上曰：「光恩副尉，則初見也，所見何如？」箕性曰：「小臣本來茫昧於風水，而凡眼觀之，四山環抱，佳氣葱籠，眞有國陵禮格。罔極中誠多幸矣。」
7月16日
○丙申，賓廳會議，山陵各項吉日推擇。開金井，九月十二日卯時，發靷，十月二十四日寅時，下玄宮，同月二十七日辰時。
○大王大妃特敎，遞東萊府使金觀柱。廟薦以韓致應首擬，命依之。
○命三都監物力竝內下。前後內下，合折錢十餘萬兩。
7月17日
○丁酉，以吳毅常爲陪往大將。
7月18日
○戊戌，禮曹啓言：「告訃使拜表節目，當爲磨鍊，而取考《喪禮補編》，則宗親、文、武百官，以白衣、烏紗帽、黑角帶，殿庭拜表如常儀，送至國門外，還着布公服事載錄矣。白衣卽淺淡服，而丙申年則以生布團領，誤爲磨鍊，故昨年迎勅時，因筵敎，自臣曹草記定式。今番拜表節目，則以淺淡服烏紗帽黑角帶，送至慕華館後，還着布團領帽帶事磨鍊。」允之。
7月19日
○己亥，吏曹以大行大王行狀、諡狀撰集堂上，洪良浩、金載瓚、李秉鼎、丁範祖、趙鎭寬、李晩秀、韓用龜、李翊模、金祖淳、尹行恁差下啓。
○命外梓宮着漆，依丙申年例，以六十度爲之。
○以李城輔爲司憲府大司憲，吳毅常爲左捕盜大將。
○頒新符于中外。
7月20日
○庚子，藥院入診。召見大臣、閣臣。大王大妃掩抑下敎曰：「今予情事，豈天理、人情之所可堪忍？而哀痛罔極之中，召見卿等者，非爲他也。見今國事，可謂罔涯，而二件事，卽其中至重至大者。其一則保聖躬，而今日之二、三大臣及閣臣諸臣，自當以至誠苦心，竭力保護，無所不用其極，此則更不待加勉。其一則大行朝平日所秉之大義理，至精至嚴，不可以毫分踰。而一種不逞之徒，投間抵隙，每欲背馳於導率之盛德。以此之故，大行大王常用憂慮，至于近日靜攝之時，亦且諄諄不已，此非獨予之所知，諸臣亦必稔知矣。顧今主上在沖年，予以女主臨朝，彼不逞輩，挾雜嘗試之習，比往時又當不知爲幾倍。若使此輩有跳踉之漸，而一毫違越於二十餘年艱辛固守之大義理，則非但國勢之無以維持，今日君臣上下，其將以何顔，歸拜大行王乎？卿等皆是大行朝多年任使之臣，其固守我大行朝義理，闡明我大行朝遺意，何待予更諭？而繼今以往，望須協心同力，審幾杜漸，無或踈忽，以爲鎭世道靖民志之方也。」領議政沈煥之曰：「臣等不忠無狀，遭此天崩之慟，而未死一念，惟願闡揚我大行大王講明之義理，以衛我宗國，以輔我嗣王矣。今伏承慈敎，嚴正懇惻，臣益不禁五內之崩裂。凡今含生之倫，莫非大行王陶甄涵育中物，則孰敢違越於此箇義理乎？苟或有不逞之徒，悖倫干紀，背馳義理，則臣雖衰劣，一縷苟存，敢不明目張膽，疾聲亟討，以盡報先王之義乎？」左議政李時秀、右議政徐龍輔等曰：「目今悠悠萬事，豈有過於保護聖躬乎？先自聖躬，節哀寬抑，上慰殿宮，殿宮亦如是寬抑，以慰我聖上，則群下之所仰望，專在於此。而至於大義理所關，臣等雖甚不肖，亦嘗垂三十年出入近密，親炙聖德，親承聖誨矣。惟我大行大王所秉執之義理，撑天地，亘宇宙，可謂質鬼神而無疑，竢百世而不惑。人心、世道，雖曰汙下，秉彝之天，人皆有之，則夫誰有他腸於其間乎？若或有不逞者，雜於其間，則臣等敢不沫血張膽，以效鷹鸇逐雀之義乎？」大王大妃敎曰：「卿等之言，誠然矣。今日之事，莫如保聖躬。予之至今支撑於罔極痛冤之中者，亦以主上之沖年過哀，血誠勸進，故不忍揮却，强進粥飮，必欲其一分有益於聖躬，以扶我億萬年宗社而已。至於義理一事，卿等之意，予亦知之，予意之如此，亦欲使卿等知之，仍令中外曉然。故將以諺敎，頒示諸臣，各以所見仰奏也。」閣臣金載瓚、李晩秀、金祖淳、沈象奎、金近淳、李存秀等曰：「先大王三十年所秉執之義理，昭如日星，嚴若鈇銊，而永有辭於天下萬世。臣等雖甚愚迷，俱出入邇列，躬炙聖德，以對揚闡明，自矢于心，凡北面先大王者，孰敢有貳議於其間哉？若使今日之後，苟有不逞之徒，敢售壞亂之計，則臣等之明目沫血，闢而廓之，固當百倍於人矣。」大王大妃敎曰：「卿等一心同力，靜而鎭之，一遵我大行王規模，無或變改，以待主上之長成也。」承旨尹行恁、李書九、姜彛正、李基讓、韓用鐸、金羲淳等曰：「義理二字，卽我大行朝三十載無處不寓之妙用神化，而環東土喙息跂踵之倫，孰不仰之若日星，奉之若金石？大臣、閣臣，已有所達，臣等無容更煩。至於規模之敎，至當至當。凡於用舍施措之際，一遵大行朝已定之規模，則大行朝盛際，可以復見於來日矣。」大王大妃下諺敎曰：「如有未盡者，改之爲好，而各以所見仰奏也。」行恁翻謄讀奏曰：「大行大王盛德大業，一則義理，二則義理，一毫違越於此，則大行朝逆臣也。非但大行朝逆臣，卽英廟朝逆臣，當宁朝逆臣也。卽今朝廷無所統率，議論岐貳，大行大王，每深憂慮。當此時，若謂主上幼沖，女君臨朝，朝廷、草野中，敢有挾雜禍心，出怪異之疏章，爲嘗試之計，則斷不饒貸，當以逆律，告于大行大王之靈，大小諸臣中外，咸須知悉。」煥之曰：「奉讀慈敎，此乃宗社億萬年無疆之福。臣等奉此敎，而頒之一世，夫孰有違越於此乎？於戲！我大行大王道學、謨烈，正大光明，一出於義理，而盡禮之爲達孝也，明義之爲靖世也，保世臣協朝廷之爲會極苦心也。此數事，尤爲有辭於天下後世，而詒燕之宏謨，亶在於是。臣等奉此慈敎，竭慮盡誠，于以輔翼我聖上，以述先王之志事，以守先王之憲章，則庶有他日歸奏之辭矣。」時秀曰：「伏讀慈敎，至懇惻，至嚴正。以此敎頒示中外，庶皆惕然而懼，曉然而知矣。」右議政徐龍輔曰：「大行大王，於嗣位之日，誕敷綸音，以定一世之民志，今此敎，可與大行大王嗣位日綸音，前後一揆。臣於此，無容更達矣。」大王大妃敎曰：「此事關係，至重至大，故不得遲待公除，有此擧措。而予則深居宮中，所恃者，惟卿等之對揚闡明而已。今日筵語，頒示外廷，使皆曉然知之，好矣。」諸臣奏對之際，仰瞻天顔，涕淚汍瀾，掩抑不自勝。
○大王大妃，命朝報、疏、箚，諺書謄入。
○大王大妃敎曰：「醫官事，以大行朝深仁厚德仰體，則無兪允之理。而人心憤菀難防，以物情之漸激，不可不從。令金吾，醫官沈鏔定配之路所到處，具格嚴囚，以待公除後處分。」
○兩司〈大司諫兪漢寧、司諫朴瑞源、掌令李敬參、崔履亨、持平金秀臣、李安默、獻納南惠寬、正言姜浚欽、金啓濂。〉合啓，請逆醫命吉收孥，鏔、載吉拿鞫。批曰：「不允。未伏法之類，無得施孥籍，卽兩朝受敎也。沈鏔，則旣有所到處，具格嚴囚，以待公除後，處分之慈敎，則當待處分，何以竝爲發啓？」
○命工曹參判朴準源正卿陞擢，從領議政沈煥之言也。
7月21日
○辛丑，詣殯殿，行朝奠。
○吏曹以撰集堂上李義弼、閔台爀、曺允大、李基讓、鄭尙愚、李魯春、尹光普，加差下啓。
7月23日
○癸卯，大王大妃敎曰：「日前諸臣入侍，縷縷下敎，專爲保聖躬、守義理之辭。是二者，目前所關第一至重之事，予雖罔極中，公除前，爲此擧措。伊日諸臣對辭，亦庶幾領會予意之言，咸能開悟其心而思之，固守義理，無敢違越，則是乃與國同休之根本，萬萬喜事，更無可言。先王志事，又有一大條件，卽保全世臣之苦心血誠也。丙、丁初年，爲宗國，雖有不得已之許多處分，此則生道殺人之本意。其後二十餘年，廷臣中亦豈無犯科者，而先王一切咸加包容，未嘗輕易用法。以此觀之，保世臣之苦心血誠，蓋可知已。五月三十日頒下筵說，便是末命，而義理嚴正之中，懇惻明白之諭，亦是保世臣之本意，朝廷草野中，少有知識者，孰不仰體聖意乎？未亡人，今當此境，固守義理之外，以保世臣之聖意爲務者，義理當然。中外諸臣，能知此本意，無敢違越先王之規模，勿犯大科，則富貴同休，無患其不若先朝之時。若於如是敷告心腹之後，猶未覺悟，容易背馳於義理，則是乃亂賊之自干天誅者也。雖欲遵守保世臣之聖德，爲宗國行不得已擧措之外，無他道矣。中外蚩蠢之徒，或恐無知妄作，陷於大罪，一念憂懼，故如是更爲敷告。嗟！我臣庶，咸須知悉。」
○大王大妃敎曰：「當此國勢孤危之時，近戚中保護聖躬之人，不可不置之近密。宜寧縣監金宗善，前都事朴宗輔，承旨除授。」宗善，淸原府院君時默孫，宗輔，御將準源子也。
7月24日
○甲辰，配通政李宇炯于蔚珍縣。以宇炯以無據之說，妄論山陵擇日，摠護使啓論也。
7月26日
○丙午，大王大妃特敎，以朴準源爲工曹判書。
7月27日
○丁未，命顯隆園奉安閣先朝御眞，移奉於華城行宮，以奉安閣，於新陵封標處太近，大臣請移奉也。
7月30日
○庚戌，公除。
○詣殯殿，行朝奠。
○敎曰：「此時儒賢，何不簉朝？予方切企，政院代草敦諭，分遣史官於贊成、都憲、前諮議宋穉圭處，一體下諭。」贊成卽宋煥箕，都憲卽李城輔也。
○命抄經筵官，從領議政沈煥之言也。
○命院相、左、右相及兵曹判書、壯勇大將，竝撤直。
○大王大妃敎曰：「日月如流，公除已過，罔極之中，言念國事，若涉大海，茫然無涯。噫！保護聖躬、闡明義理二件事，已詳諭於向來諸臣入侍時及傳敎中，而又有一件大事，不可不敷告。我大行王御極二十餘年，晝夜憧憧，一時不弛者，專爲憂民，凡保恤賑濟之道，靡不用極。今於千萬夢寐之外昇遐。而主上則沖年，予則宮中之一婦人，保民恤民之策，茫然不識頭緖。所恃者，惟廟堂諸臣。苟有保恤民生之策，廟堂諸臣隨事提稟，則雖身蹈水、火，予豈惜之？諸臣體諒此意，保恤民生之策，一心講究，稟旨施行，一以仰體大行王恤民之至誠，一以慰今日敷告之苦心。且思之，守令，親近百姓之官，監司，統率一道之任，民之苦樂、死生，尤係於監司、守令賢否。萬有一監司、守令，當此國勢罔極之時，惟事肥己厚家，一毫不盡力於保民之道，則此孤負先王不忠無狀之臣。三尺至嚴，斷不容貸，此意咸須知悉。至於畿民，今當因山之時，想其勞弊必大，任事諸臣，必須各別惕念，隨事除弊。」
○都承旨尹行恁辭職疏。略曰：
臣禫前出脚，有乖《禮經》，不敢以職事自居，寵除新命，尙未祗肅，蓋臣微諒，竊有所守而然耳。顧今日月如駛，公除奄過，乞將所帶諸任，竝行鐫免。仍許臣退處邱壑，以卒餘生。
批曰：「此豈卿言私之時乎？勿辭。」
八月
8月1日
○辛亥朔，詣殯殿，行朔奠。
○大王大妃敎曰：「予之今日臨朝，實爲宗社爲聖躬，出於萬不獲已之擧措。抑情忍痛，雖不得不勉從，至於京外貢獻之儀，豈可有異於前日，亦豈可與主上，無分等乎？無論京外，殿宮供上，竝依前入之。」
○禮曹啓言：「大王大妃殿、王大妃殿尊崇之禮，依甲辰、丙申謄錄，三年後，設都監擧行。」允之。
○領議政沈煥之、左議政李時秀、右議政徐龍輔聯箚。略曰：
嗚呼！惟我先大王，以不世出之聖姿，有大有爲之聖志，卓乎集千聖之統，而位兼君師，慨然挽三古之隆，而治陋漢、唐，盛德大業，史不謄書，宏規遠謨，垂裕後昆，治成制定，方蘄大猷之允升，而臣民無祿，皇天降割。及至棄群臣之日，遺澤在人，深山窮谷，號哭相聞，凡環東土血氣含生之倫、飛潛動植之物，夫孰非於戲不忘之德也？今我主上殿下，當玆沖齡，丕承基緖，聖質天成，睿學夙就，粤自春宮，令聞彰達，嗣登寶位，离明煥赫。雖諒闇不言，未有施措，而天命之眷顧方新，人心之蘄向方切，祖宗之付畀至重，殿宮之慈訓至深。此正朱夫子所稱『端本正始，自詒哲命「之時也。今當君臣上下，涕泣相接之日，愚誠款款，思欲有所敷奏其萬一，而胸臆崩塞，哀不能文，只以繼述二字仰勉焉。古人有言曰：『欲法堯、舜，當法祖宗』，不其然乎？旣以繼述二字爲綱領，而推演其義，條目有十。一曰：愼起居。嗚呼！殿下一身，卽宗社生民之本，而方當幼沖之年，誕膺艱大之業。澟乎血氣之未固，重以哀疚之纏心，其所調護保養，尤當萬倍於常日，而殿下亦宜自護，隨處加勉。凡飮食寒暖之節，服御溫涼之宜，興寢早晏之適，日用動作之方，皆有節度，然後上寬殿宮惟疾之憂，下塞臣民庶幾之望矣。伏願殿下，深留聖意焉。二曰：勤講學。嗚呼！昔我先大王，招延山林，廣選英俊，日開書筵之講，其所期望於殿下者，爲如何哉？昊天不弔，奄罹巨創，遇物之誨，不可復聆矣，敎冑之筵，不可復追矣，非殿下自力，而何以哉？謹稽列朝故事，未嘗以哀慕之時，或忽問學之方，公除之後，卽行召對。祖宗朝春秋鼎盛，聖學已就之日，尙此汲汲如是，況今沖年嗣位，培養資益之道，尤不容一日少緩。伏願殿下，深留聖意焉。三曰：闡先志。嗚呼！我先大王盛德洪功，固不可殫記，而至於撑天地亘古今大義理，至精微處，金秤星懸，毫忽靡差。前後凶徒之傍伺迭發，眩惑搖撼者，其計萬端，而確乎若山岳之不拔，三十年如一日。夫然故，慈聖之敎若曰：先大王，一則義理，二則義理，申之以臨筵洞諭之擧，精一之心法在此，萬世之永賴在此。臣等固當奉此謨訓，以死守之，而我殿下所以繼序思皇，敉寧圖功之責，亶在於體先王之大義，一以先王之心爲心而已。伏願殿下，深留聖意焉。四曰：遵成憲。嗚呼！我朝聖神相繼，四百年關石和勻王府，則有至于先王有大焉。畏天恤民，明德愼祀，哀敬庶獄，蕫正治官，崇儒之敎、昭儉之化、惇俗之方、勤農之政，典章咸具，科條縝密，而至於用舍擧措之際，自有一副見成之規模。顧今殿下所以兢兢業業，堂構而塗墍之者，不在他求，惟是率由舊章，守而勿墜，丕承我先王詒燕之謨而已。傳曰：遵先王之法而過者，未之有也。伏願殿下，深留聖意焉。五曰：親正士。程子之言曰：『寧可終日不讀書，不可一日近小人。』匹庶猶然，況君德成就之方乎？所謂『正士』者，必直諒多聞，必淸修峻潔，其容貌必莊，其持守必端。如斯人者，日與之遊處閒燕，則薰陶涵養，自有不期然而然者矣。惟我先大王，遠宦妾而親士夫，視若家人，朝夕與共，此殿下之所嘗仰覩者也。今日之急務，正宜招延宿德，妙選英髦，置諸左右，以爲進德修業之本。而其所以親之禮之者，以心而不以貌，以實而不以文。此所以追述我先王之盛德也。伏願殿下，深留聖意焉。六曰：杜倖門。蓋人主之一身，而所以干進者多門，人主之一心，而所以投合者多端。其初則猶未敢顯然直售也，候顔色而趑趄，甘言說而嘗試，及其心之一有所傾倚，則紛然雜進，百道鑽攻，無復忌憚，此小人之常態，而明主之所宜察者。爵賞於是乎屑越，威福於是乎潛移，蠹國敗政，皆由於此。目今朝廷淸明，太阿在上，決知無此輩之可憂，而第我殿下，沖年嗣服，煢然在疚，其於人人之情僞，事事之得失，蓋有所未及周知而明習，則亦安能使臣等，忘其一日之憂，而不爲先事之慮也？伏願殿下，深留聖意焉。七曰：嚴宮禁。惟我列朝家法，卓越前代，凡所以嚴內外之辨者，可謂至矣。第今國家多故，人心靡屆之時，防閑之踰越，樞紐之弛解，勢所易然，整飭操束，尤宜百倍於平日。朝夕給使，竝通門籍，則僥濫不可以不戒矣，往來傳宣，惟憑暬御，則忠謹不可以不擇矣。以至衛廬之軍校、守閽之僕隷，各安其分，不敢違越尺度，而凡出入於宮省、禁掖之間者，咸知嚴畏士大夫，然後方可以永守先王家法，而成宮府昭明之治矣。伏願殿下，深留聖意焉。八曰：整朝綱。朝廷之所以爲朝廷，紀綱而已。紀綱之不立，國隨而危，可不懼哉？嗚呼！惟我先王，勤勵庶政，罔或暇豫。凡有大振作大猷爲，率皆雷動風行，赫然渙然。雖於儀文、格例之末，苟有關於紀綱邊事，則未嘗不慥慥致勤。我殿下服維新之命，其所申明而修擧之，卽不過不愆不忘，則宜若無可憂之甚。而人心易於玩愒，朝象從而泮渙，若不另加振刷，以警頹俗，則深恐玩愒者，益趨於委靡，泮渙者，漸就於乖剌。爲今之計，莫如戒用休而蕫用威，以礪一世之道，而亦必賞當於功，罰稱於罪，然後可以厭人望而肅朝綱。伏願殿下，深留聖意焉。九曰：平物情。嗚呼！物之不齊，物之情也，而亦惟在上者擧措之如何耳。惟我先大王，恢廓大度，奉三無私，好惡是非，一出於大中至正，而三十年苦心，惟在於保全世臣。當此國勢扤隉，民志波盪之日，不思所以同寅協恭，戮力王室，仰贊新服之化，是負先王之大恩也。譬則同舟遇風，如求左右之手，推車可行，不失和平之氣，然後國事乃可爲也。彌綸調劑，雖是臣等之責，協和靖安，實關聖朝之政。伏願殿下，深留聖意焉。十曰：」重民事。「嗚呼！民惟邦本，本固邦寧。《無逸》先陳稼穡之艱難，《召誥》亦言天命之祈永。當成王嗣服之初，元老之至誠告誡，必以民事而爲重者，亦豈無自而然哉？恭惟我朝列聖滲漉之澤、先王愛恤之仁，可謂淪肌浹髓入人者深矣。哀我民斯，逢此弗祿，若嬰兒之中道失乳，擧切望哺之心。明詔方岳，愼擇守令，必有以懷保奠安，罔敢肆其貪殘侵漁之習矣。是又今日之急務，而所以體先王視如傷之德意也。伏願殿下，深留聖意焉。凡此十條之敷陳，雖若陳腐之談，而亦有斟量之至熟者。蓋愼起居，而勤講學，則根本立矣，闡先志，而遵成憲，則規模定矣，親正士，而杜倖門，則朝廷正矣。嚴宮禁以治內，整朝綱以治外，平物情以務盡寅協之圖，重民事以爲祈永之本。而其中愼起居勤講學，最是本領之工夫。闡先志，遵成憲，尤係義理之關棙。至其大綱，則不出於繼述之孝而已矣。
批曰：」十條陳勉，謹當書紳。「
○命內閣，依五司例進香，從閣臣疏請也。
○行護軍金祖淳上疏辭職。略曰：
總帥特授之慈敎，忽下於蒼黃震盪之際，臣號泣受符，權且膺命，曾未幾日，又換壯營之任，兼承直宿之諭，則殆若危疑之際，非此莫可者然。臣旣年少書生，於勳於戚，兩無可據。今若僥倖於哀遑中非常之命，恬然仍蹲，不思亟解之道，則點檢身名，獨不愧恨而欲死乎？
仍乞收還所帶之任，賜批不許。
○玉堂聯箚，請行召對，從之。
○左議政李時秀，以嘗藥之不能盡誠，上疏引罪，賜批不許。
○右議政徐龍輔，上疏辭職，賜批不許。
○三司〈大司諫兪漢寧、司諫朴瑞源、掌令李敬參、崔履亨、持平李安默、金秀臣、獻納南惠寬、正言姜浚欽、副校理金熙周、副修撰閔師宣。〉合啓，改措語以爲：「鄭致達妻，當先朝在儲之日，危逼聖躬，沮遏大策，厚、麟之匈謀，而窩窟則此賊也，推戴逆禶，謀危宗社，範、能之逆節，而根柢則此賊也。當初先大王不忍置法，初則出置近島，轉而至於移之近畿，入置京第，末乃有罪名命釋之擧。此雖出於好生之德意，而今當我殿下嗣服之初，刑政施措，正屬維新之會，豈可使逆如此賊，凶如此賊者，任便居住，尙保腰領乎？在先朝，則事關聖躬，雖或曲施寬假，而在今日，則其在必報之義，尤不容一刻暫緩於三尺之律。請鄭致達妻，亟令王府，快正典刑。嗚呼！先王朝昧爽以後申禁之命，雖出於天地好生之聖德深仁，而第其至凶至憯，罪關宗社，有不可一日容貸於覆載之間。而君讎未復，亂本未拔，是一段義理之不絶如綫者，賴有臺啓在耳。一自禁令以後，傳啓之未得仰徹者，于今幾年所矣？今當我殿下嗣服之初，其在杜禍亂明義理之道，決不容一刻少緩。請捧入未徹之臺啓，亟賜處分，俾王章伸而亂本拔焉。」批曰：「不允。」
○兩司〈大司諫兪漢寧、司諫朴瑞源、掌令李敬參、崔履享、持平李安默、金秀臣、獻納南惠寬、正言姜浚欽、〉合啓：「物故罪人命吉，亟施孥籍之典。逆鏔罔赦之罪，已悉於前啓，今不必更事臚列。而幸賴我慈聖殿下，廓揮明斷誕降，所到處具格嚴囚，以待處分之敎，君讎可以復矣，輿憤可以洩矣。成命旣下，公除奄過，豈可使如許凶逆，一刻假息於覆載之間乎？請嚴囚罪人鏔，亟賜處分，快正邦刑。」批曰：「醫官事，前旣諭之，則名曰臺閣，敢欲毁壞至嚴之受敎乎？沈鏔事，慈聖當下處分，則何敢更煩？」仍命詣臺之臣刊削。院啓：「德相、尙喆、國榮、九宗四賊，無非極逆大憝，罪關宗社，而臺閣傳啓，積有年所。何幸先大王特降允兪，而傳旨未及頒下，此乃先朝旣成之命，未卒之志也。今當新化休明之日，不可使凶孽逆種，晷刻偃息於覆載之間。請亟下四啓傳旨，令攸司斯速擧行焉。」不允。
○命施京外漂渰別恤典，嶺南密陽等邑漂頹民家七百戶，渰死人物二十二名，五部漂頹民家四百三十七戶。
○以金載瓚爲吏曹判書，閔台爀爲參判，洪樂游爲參議，皆備薦也。
8月2日
○壬子，大王大妃特旨，擢金祖淳爲兵曹判書。
○大王大妃敎曰：「向者以因山擇日事，雖有李宇炯處分。人言旣發之後，其在重其事之道，不可仍而置之，依丙申已例，令日官改擇。」
○觀象監啓言：「臣等齊會賓廳，以山陵改擇日，問諸日官，則以爲：『十月內，更無吉日，惟十一月初六日辰時大吉』云。而十一月，則踰禮月，臣等不敢遽然擇入。敬考《璿源紀略》，則寧陵大喪，在於五月，而因山行於十月，亦因禮月之無吉日故耳。旣有國朝已行之例，則當以十全吉日爲定，故相率求對，仰請聖裁矣。」敎曰：「旣有國朝典禮，十月內更無吉日，踰月擇入可也。」別單，開金井九月十八日卯時，發靷十一月初三日丑時，下玄宮同月初六日辰時。
○以朴準源爲壯勇大將，申大顯爲御營大將。
○兵曹判書金祖淳辭職疏。略曰：
臣當三銓特除之時，屢違召命，繼陳衷懇，輒蒙曲諒之恩，而伊後筵中，亦以此屢承華袞之褒。臣之自劃於名利照爛之場，不但賤臣之所自知，抑亦陟降之所鑑臨也。今眞遊未遠，玉音如昨，而忽地出脚於是任，則其將負先王知遇之深矣。伏乞將臣新授爵秩，亟賜鐫削。
批曰：「慈敎特授，何如是屢違？卽爲入來肅命。」
○光恩副尉金箕性，疏陳先冤。略曰：
臣父所被之累名，卽流言之煽動宮禁者，而其所云云，卽結婚於相簡，而私逕稱托，及藉麟漢汲引稱之，以鶴南等說也。趾、簡等逆節未露之前，故家世族之成婚結親者，亦多有之，則臣家亦無前知之明，設與之結婚，亦非異事。而結婚云云，自是爽實之言，亦可徵於當時相簡之招矣。至於藉麟漢汲引與否，有一二可質之明證。蓋麟漢作相周年之間，朝紳中稍欲羈縻者，幾皆歷擧褒奏，而臣父姓名，一未嘗擧論於筵席之間。此則喉院之記注可按。及其乙未冬，沮撓大策之擧出，而一種阿私之徒，彌縫蓋覆，曲加容護。而臣父則聞沮撓大策之說，而不勝忿痛，直以惡逆斷之，此則李福海之鞫招可按，臣焉敢誣也？相簡私逕稱托之說，亦有一言之可明者。趾海、諸賊之惟利是趨，傾軋搏擊，臣父尋常痛之，雖不得顯言斥絶，而不欲與之親熟也。故辛卯年間，啓禧身死，三年之內，一不致弔，至於再朞之夕，始以唁狀投問之。此乃一洞上下人之所共知者，臣雖欲變幻事實，其可得乎？且如文衡、吏判之圖占，必有麟漢、厚謙之權力，然後可以爲也，非如臣家無權力者之所可生意，雖欲爲相簡地，何可得也？鶴南云云之說，尤有所萬萬痛迫者。昔在壬寅年間，羽良之父壽期，時以臺銜，有構誣忠賢之疏，而其疏中蹈襲己巳凶徒之口氣，追及臣五代祖故參判臣益勳，無倫誣辱，罔有紀極。自是以來，遂成世所共知之嫌怨，爲臣先祖之子孫，而有一分人理者，豈忍以壽期之子如羽良者稱其號而自況之乎？至若李義翊請削啓能之啓，忽然揷入鶴南二字，混然欲歸之於眞有是事，無人不識之科者，其果成說乎？惟我大行大王，以天地之仁，日月之明，事過年久之後，惻然垂憐。辛丑春，臣父之死也，特命爻周於流案，及癸卯夏別歲抄，又特宥罪名。至於丙辰春間，臣疾病濱危之日，恐或有未暴情事，溘先朝露之慮，乃敢以悲苦之意，仰陳於俯詢賤疾之便曰：『臣當冒萬死，疏陳先冤』云云，則下敎以待病差勝而爲之。臣當病起卽陳，而旣知其聖心之開悟無餘，則情事雖切，事無急矣。而更卽瀆擾，亦涉悚惶，以至數年之久矣。至今春國有大慶之日，適因事會，乃以臣父所被流言之節節，有至冤明證之狀，畢陳無餘，則誕降十行天札，而聖敎有曰：『豈待今日之來說，而別有新知耶？大抵喬桐外補，卽吾代聽後施措中一事，所欲言之，言之甚長。君家旣乏獻可之先見，又昧文安之特智，不早斷腕，心常恨之。今也時移事往，水流雲空，諸凡情有涉於莫暴，迹或近於難明者，一一昭洗而細析。趙曮之家，今爲完人，獨於君家，何可不以曮家之已施者施之耶？』俄而又下天札。略曰『當仍以華誥特侈黃閣爲敎』，伊後四月初八日之夕，臣之入直衛府也，特命晉對，又使更陳其所欲言。臣於是，又復痛陳其萬萬至冤之狀，則下敎曰：『心之無他，予豈不知？致此之境，專由於中立，而不能善周旋之故也。代聽初，圻沿譴罰之時，吾意出於欲覺悟之意，而不自覺焉，爲人所惡也。到今可以原白者，已多昭晣，而爲完人矣。吾於卿之先，豈可不以施於人者施之耶？竝與台司贈誥，而當爲之矣。上章請伸，不如自上處分，暫俟稍暇之日，當直下處分』爲敎。伊後五月之晦，又以贈誥事，有下敎將欲渙發成命，而忽遭此窮天之痛。臣若誦此恩言，奉此天札，可以歸見先臣於地下，幽明之間，更有何一毫餘憾也？第伏念開釋無辜，乃是聖德之一大端，而中外之人，若不知有此磊落光明之處分，臣之罪，自歸於隱蔽聖德之科。到此地頭，臣之私冤，還屬餘事。闡明先王之聖德，卽所以爲於戲不忘之思矣。伏乞聖明，亟賜處分，仰遵先王之遺意。
批曰：「大行朝下敎如日月，在卿家何有？贈職，今日政擧行。」
○以申大謙爲摠戎使，尹東晩爲司諫院大司諫，宋穉圭單付司宰主簿。
8月3日
○癸丑，召見告訃兼請謚請承襲正使具敏和、副使鄭大容、書狀官張至晩，辭陛也。告訃奏文：
朝鮮國權署國事臣姓某，謹奏爲告訃事。臣先父臣諱，不幸遘疾，醫藥無効，至本年六月二十六日，證情添劇，乃於同月二十八日酉時薨逝。緣由告訃事理，爲此謹具奏聞。〈大提學洪良浩製。〉
請諡咨：
朝鮮國權署國事，爲請諡事。先父王，於嘉慶五年六月二十八日薨逝。稽諸古典，皆有賜諡褒終之例。爲此專差陪臣綾城尉具敏和、禮曹判書鄭大容等，謹奉表陳請。旣以易名爲請，合有攷據，以備擬議，仍將修撰到先父王行狀一道，竝齎前去，合行移咨，請照驗施行，須至咨者。
右咨禮部。〈知製敎閔師宣製。〉請諡行狀。〈大提學洪良浩製。〉請承襲奏文：
朝鮮國莊順王妃妾金氏，謹奏爲承襲事。伏以孫男先臣王諱，不幸遘疾，醫藥無效，至本年六月二十六日，證情添劇，同月二十八日，將嗣子諱托以國事，是日酉時薨逝。蓋嗣子諱，自在沖幼，岐嶷英粹，仁孝茂著，克有長人之德，爲國人所願戴。先臣王，定爲儲嗣，已具冊建情願，差陪臣，聞奏天聽，恩誥未及祗承，而遽罹大割。宗祧所托，旣惟在此嗣子，民心所係，亦惟在此嗣子，妾於斯時，有不可以婦人嫌避者，謹遵典禮，具奏欽請，冊嗣子諱承襲國王。伏惟皇上，天地父母，特令該部，誕降誥命，使小邦臣民，獲覩寵光，不勝幸甚。除恭俟慶賴外，緣係承襲事理，爲此謹具奏聞。〈大提學洪良浩製。〉
○兵曹判書金祖淳再疏乞遞，賜批不許，促令出肅。大王大妃敎曰：「處義，隨時而異，兵判上疏，實不知此時倚毗之意。予雖不解事，不以不可爲之事，强迫廷臣。況此人地處，豈可以所不强迫，强迫乎？爲先記過待令。」又敎曰：「兵判當生死向前之地，逡巡，無怪承膺。亦是記過分揀，更勿逡巡。」
○以李秉鼎爲判義禁府事。
8月4日
○甲寅，大王大妃諭右議政徐龍輔曰：「目今國勢之岌嶪，朝象之泮渙，果何如？予於倉皇罔極中，擢用此大臣於鼎席者，蓋以忠貞足以衛國，沈重足以鎭物，自以爲吾之相定矣。始謂『此大臣，以體國之思，不拘常例，圖報爲心。』不料旣陳疏，又引入，必欲固守尋常俗套，此豈予特簡之本意，又豈大行朝矯俗之聖意？實非所望於此大臣，竊爲之慨然。當此衆務叢集之時，進定賓對，予意有在。大臣齊會然後，可以引接，須卽簉朝，康濟國事，無負予企望之意。」
○次對。大王大妃敎曰：「慶尙監司申耆，放、未放秩，大行朝特敎，投畀之金履載，入於稟秩。其時處分，何等嚴截，而五月三十日筵敎，便是大行朝末命，豈有不知此之臣分？極爲無嚴而駭然矣。慶尙監司申耆，湖沿投畀，配泰安郡。」
○命召對時，以《孟子》繼講。
○擢護軍李書九禮曹參判，李益運正卿，從大臣言也。
○停諸道秋操及都試。以國恤卒哭前也。
○命山陵丁字閣上樑文，依古例製用。從禮曹判書李晩秀言也。
○命密陽等災戶停糴，依丙申例擧行，今秋徵逋催科之政，務從寬假，毋或擾民。從宣惠堂上趙鎭寬言也。
○命濟州民人等，依先朝已例，勿赴陵役。從有司堂上李書九言也。
○命禁衛鄕軍，限周年停番，料米保錢，屬之度支。從戶曹判書李在學言也。
○校理金熙采，以講學、修身、振紀綱、節財用四條陳勉，優批嘉納。
○大王大妃特旨，以尹行恁爲吏曹參判，金祖淳差備邊司提調。
○以金履永爲慶尙道觀察使，李書九爲刑曹判書，尹光顔爲忠淸道觀察使。
8月5日
○乙卯，以閔台爀爲吏曹參判，金羲淳爲參議。
8月6日
○丙辰，備局，以御史可合人，金近淳、林漢浩、朴宗京、閔耆顯、柳畊、金啓濂、申龜朝、李重蓮抄啓。
8月7日
○丁巳，奏請正使李秉模、副使李集斗，以自燕離發，馳啓以爲：「使事已竣，勅使以今十九日派定，旬望間起程云。以此推之，渡江料在八月晦前後，入京當在九月。臣等一行，十七日自北京離發云。」奏請使，以王世子封冊事，受命于大行朝，於本年四月拜表，至是，有此啓。
○大王大妃敎曰：「名位者，禮數之所由出也，宜主謹嚴，不可一毫放過。朝廷問安、藥房啓辭中，名位次第，揆以事體，終近未安。惠慶宮謙遜之德，明達亦如此，從今以後，啓辭中中殿問安之次，大王大妃殿、王大妃殿、惠慶宮、嘉順宮，循次書之。一以正名位次序，一以彰惠慶宮謙恭之德。
8月8日
○戊午，以尹行恁爲吏曹參判。
○掌令李泰賢啓言：「噫！彼金履載之罪犯，何如？關係何如？而前道臣申耆之揷人於稟秩，抑何意也？履載背馳於先朝導率之化，而大行大王痛斥其嘗試。申耆跳踉於新化繼明之日，而慈聖殿下，明諭其無嚴。臣竊欽誦不已。而闡明義理之地，跡涉背馳之類，不可近沿行譴而止。請投畀罪人申耆，亟施島配之典。」批曰：「申耆事，慈殿處分之下，何可加律乎？亟停勿煩。」
○以李魯春爲司諫院大司諫。魯春上疏陳勉以爲：
學問之道，凡於日用事爲之間，無往非踐履窮格之事，不可以學問與事爲，分作兩行工夫。宜先講究乎先朝未卒之志業，而親賢士大夫，朝夕左右，咨訪啓沃，然後可以闡明義理，繼述志事。伏願懋哉！
賜批嘉納。
8月9日
○己未，以洪樂游爲司諫院大司諫。
8月10日
○庚申，王大妃以承傳色敎曰：「雖出於表揚慈宮謙讓之德，非但先朝已行之例。在予道理，其可先於慈宮而受問安乎？今已以此意，仰稟於慈殿。今日則不知而旣受問安，此後則不敢先受，此意，藥院、政院知悉。」
○次對。
○大王大妃，命嚴囚罪人沈鏔正法，物故罪人康命吉諸子散配。執義閔師宣等啓言：「命吉諸子散配之處分，嚴正光明，神人之憤冤，從此可洩。而第伏念命吉旣已徑斃，而未施孥戮之典，則其諸子散配，宜其從重，不宜從輕。請命吉諸子，絶島遠配。」批曰：「旣已處分矣。」鏔，賤弁也，方大行大王以腫候違豫之時，妄進烟熏方，遂致大漸。國論沸騰，咸曰可誅。大臣沈煥之，以其踈族，始欲庇之。時有引李可灼事，謂他日不免方從哲之罪，煥之大覺，遂力主用法之論云。
○以尹得逵爲平安道節度使，李光益爲咸鏡北道節度使，徐英輔爲三道統禦使。
8月11日
○辛酉，大王大妃敎曰：「名位重，故大殿居王大妃之上，自英廟朝已有前例之事。而王大妃殿，雖以謙德有所敎，而事體則必不然者。先朝時，王大妃殿，以中宮殿爲先朝手下，故所以上慈宮也。此時則依名位爲之，事面正，而亦以彰平日惠慶宮明達識見與謙德也。王大妃殿，先於惠慶宮受問安爲不安，而有此固辭，如此之意，使中外知之固好。故諺敎則雖使頒下，而非更改之事。依日前下敎擧行。」
○以洪樂游爲吏曹參議，宋銓爲司諫院大司諫。
○敎曰：「翼靖公奏藁，卽我大行朝親自手編，而行將印頒于世者也。令內閣，卽爲印進。待畢印，以其書致祭于翼靖公祠宇。此是仰體大行朝遺意也。」翼靖公，卽故奉朝賀洪鳳漢也。
8月12日
○壬戌，大王大妃敎曰：「再昨日康命吉臺啓之依允，爲伸公議，副輿情。而旣不用追律，則當有參酌之道。命吉諸子散配，特爲分揀。」大臣、承旨、三司，陳啓爭執，俱以慈殿處分之下，不必更煩爲批，不允。
8月13日
○癸亥，以申獻朝爲司諫院大司諫。
8月14日
○甲子，大王大妃敎曰：「以京外方物進上事，頃有所下敎者矣。別單磨鍊後，惠慶宮爲念經費，非但不欲有加於前日，至欲減之。嘉順宮本意，雖苦辭不欲受，而難違主上孝養之誠。雖不得不受，不敢同於惠慶宮前日所受之進上，又請減等。兩宮謙德如是，則事當勉循。各殿宮進上方物，竝減下。或有停捧物種，令攸司，依此擧行。
○以李秉鼎、韓用龜，爲議政府左、右參贊。
8月15日
○乙丑，月食。〈自卯初，至辰初，食二分二十七秒。初虧東北，食甚正北，復圓西北〉。
○行都政。〈吏曹判書金載瓚，參議洪樂游，兵曹判書金祖淳。〉大王大妃特敎，以司宰奉事宋飮天，道內守令差送，欽天，贊成煥箕孫也。以南公轍爲成均館大司成，李魯春爲江原道觀察使。
○大司諫申獻朝，疏陳勤學之要，賜批嘉納。
8月16日
○丙寅，召見守令、邊將初仕人。大王大妃，以民生苦樂，係於守令，當此罔極之時，所恃者惟監司、守令，毋違此意，三道支勅不遠，無爲貽弊於百姓，面賜飭諭。大臣仍請：「今日登筵諸守令，違越飭敎，若犯罪科，加倍重繩。」從之。
○備局，以御史可合人，趙得永、具得魯、李寅采，加抄啓。
○命加設監役洪樂受、洪樂宣陞六，洪緖榮初仕除授，皆惠慶宮本家人也。
8月17日
○丁卯，以曺允大爲吏曹參判。
○召對。
○大王大妃敎曰：「卽今先務，莫過於主上之勸學。經筵、召對，當次第爲之，而自內勸讀着實，然後薰陶成就，尤有實效。工判之久置禁直，專爲勸學之聖意也。雖更不下敎，自可依前爲之，而其外閣臣，先王視如家人，此等人，何可不參於勸學？提學金載瓚、檢校直提學李晩秀、原任直閣金祖淳、尹行恁、南公轍，輪回出入勸學，而勿拘格例，依諭善、僚屬例，俾有實效。」
8月18日
○戊辰，召對。
○召見領議政沈煥之、左議政李時秀、右議政徐龍輔、工曹判書朴準源、兵曹判書金祖淳、有司堂上尹行恁。大王大妃敎曰：「今日使卿等入侍者，專爲國事鞏固之地也。顧今急先之務，莫過乎保護聖躬，而至於秉執義理也，協和朝象也，保民恤民之策也，是三者，實國家安危之大關。予豈不知卿等向國之至誠？自古朝廷之上，雖有多人，擔當國事之任，亦難人人而責之。況今國勢孤弱之時，其所倚毗者，惟三大臣及數三卿宰而已。大抵同做國事者，情誼之無間，有若骨肉至親，然後可以聚會精神，共濟時艱。卿等須一心協力，無或岐貳，俾國事有弘濟之益，朝象有保合之效也。人之所見，本自不同，自非聖人，則固不能無參差長短不齊。交相勉勵，舍短取長，毋任一己之見，專以至公做去，是所望於卿等也。至於大臣，則總率百僚，體貌自有別焉，無論巨細，凡百事務，先爲取裁於大臣，然後行之，則朝廷事體，亦可以不失上下之序矣。工判地處，與他人自別，先朝則於戚里諸臣，雖不向用，而今時則有異。主上幼沖，國勢孤危，保護勸導之責，專係於一身，不可以戚里自處，爲避嫌之計。隨事殫竭，奠國勢於泰山磐石，以爲億萬年太平之基，豈不休哉？兵判，則將來之與國同休，當如工判。且況偏被大行朝眷愛之恩，圖報之心，必倍他人。工參則先朝信任，逈踰常格，故向日倉皇之中，特加陞擢，亦豈不同心協力，無負不世之恩造乎？予之爲此言，亶出於爲宗國斷斷苦誠血忱，今此下敎之後，登筵諸臣，如或不思對揚，則是非但負予，乃負大行朝也。卿等須各警惕，益爲加勉。」煥之等曰：「臣等之所相交勉者，未嘗不以同寅協恭，竭心殫力，以爲一分追報之道。今玆慈敎又如是懇惻，若不能盡誠對揚，或有一分孤負，則將以何顔歸拜我大行大王乎？」準源曰：「臣以無似，忝在近密，十有餘年，濡染薰炙於先大王義理之中亦已久矣。臣嘗奉筵敎於先朝，有曰：『工於謀身，固非人臣盡忠之道。而在戚里，則此又爲義理，爾須小心畏愼，毋陷罪過。』臣奉聆感祝，尙今銘佩。臣旣在禁直，惟以保護聖躬，爲一分報答之地，而至於朝廷事，則在廷諸臣，無非大行朝知遇信任之人，協力同心，轉危爲安，不患無其人。臣何敢與聞乎？然今承慈敎，如有國家安危之機，則臣曷敢以處地之有嫌，不思所以殫誠竭心之道乎？」祖淳曰：「臣雖知識固陋，百不猶人，猶有一端秉彝之心。雖無今日慈敎，曷敢不殫竭心力，同寅協恭，一以守先大王二十五年治法政謨，一以爲保護聖躬之道乎？」行恁曰：「臣曾於甲寅冬，夜對于前席也，故相臣金鍾秀疏適至。先大王提誦其疏中『尊聖德於三古，明義理於千秋』一句語，敎曰：『此人雖多病處，至於忠君愛國、秉執義理之苦心，不愧古人。爾亦取以爲法也。』臣奉承聖敎，謹書于《日得錄》，今日之所以追報我先王者，不外此十二字。而慈敎又如是丁寧懇惻，欽仰感歎之外，更何所達乎？」煥之曰：「朴準源與臣等，平日聲聞不及，而槪知其介潔有餘，至於近日，益知其嚴於義理。今聞其所奏，益知其爲可恃之人矣。尹行恁，則自在先朝，臣與之相議於國事，臣亦恃其可用。而其年姑未及於老鍊之境，益復恢擴，將進不已，則凡於國事，何所不做？金祖淳，則其家閥，果何如也？自其祖先，世守義理，樹立卓然，其年雖少，保護闡明之責，豈比他人？且其處地，姑與朴準源稍有異焉，則朝廷言議，亦無不可參涉之嫌。此兩人同心同力，同做國事，豈不好哉？」大王大妃敎曰：「今日三大臣及三臣之特召，專爲其同寅保護，以做國事也。若不體予苦心，各自爲心，以致朝家之不靖，則是豈所望於卿等乎？」
○以朴基豐爲咸鏡北道節度使，閔台爀爲吏曹參判，沈象奎爲參議，李溏爲忠淸道水軍節度使。
8月19日
○己巳，召對。
○以曺允大爲吏曹參判，金益彬爲忠淸道兵馬節度使。
○詣殯殿，行夕上食。
8月20日
○庚午，次對。領議政沈煥之、左議政李時秀、右議政徐龍輔等奏曰：「聞洪鳳漢有奏稿，令內閣監印云，此何事也？洪鳳漢負犯之罪，故執義朴致隆之疏、草野臣韓鍮之疏、故宰臣金龜柱之疏、鄭履煥之疏、前府使金觀柱之疏，已盡臚列，臣不敢更陳。而以先大王出天之達孝，至於大關義理隄防處，未嘗撓屈。臣等當此時，其所慰安慈心者，若或少異於先朝時，則豈有如許不忠無狀之臣乎？至於此事，實係義理之大關，不敢不如是縷縷仰稟殿宮，期於停止，是臣區區之望也。」上曰：「本事，予已知之矣。」大王大妃敎曰：「此事，卽先朝所嘗留意者，故欲印出。而此非時急之事，姑觀亦不妨矣。」
○禮曹判書李晩秀啓言：「朝祖儀節，《五禮儀》則無所載錄，《喪禮補編》，則以神帛行禮載錄。而丙申年博詢大臣、儒臣，敎以旣不能遵用榟宮朝祖之古禮，則神帛行禮，大有違於神返室堂之禮意，仍命依《五禮儀》。此實出於酌古今盡精微之聖意，到今無以遽斷。請下詢大臣。」諸大臣之議，皆以依丙申已行之例爲宜，從之。
○以李秉鼎爲咸鏡道觀察使。
○改尼城邑，號爲魯城，利城爲利原，避先朝御諱字音相似也。
○以李敬一爲議政府左參贊，李祖源爲判義禁府事。
8月22日
○壬申，大王大妃敎曰：「嘉順宮，爲念經費，諸道朔膳方物，欲爲不受，故事體不然之意已諭，而姑今依例磨鍊矣。終乃固辭不已，其謙讓之德，徽美之意，予豈不表彰之乎？後當勸受，今姑副其意，諸道封進三名日方物、端午節扇油物，權停。」
8月23日
○癸酉，以趙尙鎭爲判義禁府事。
8月25日
○乙亥，次對。召見下直守令。上謂黃澗縣監宋欽天曰：「贊成，以愼節不能上來云，其間快可耶？」欽天曰：「臣祖病情，尙未向差，故未作奔赴之行矣。」上曰：「爾下往後，待其差可，卽爲上來之意，傳諭也。」
○禮曹判書李晩秀啓言：「初虞祭，將行於華城行宮，再虞祭，返虞後將行於魂殿。而初七日，卽冬至日也，冬至祭享，亦具三獻，事體無間於虞祭。若於初七日曉頭，行冬至祭，當日返虞後，又行再虞祭，則一日之內，再行大祭，事極未安。又若以冬至祭、再虞祭，兼行於華城行宮，則返虞後三虞前，只行朝夕饋奠，其在返虞之禮，恐有欠缺之歎。分行兼行，俱是掣肘，而係是莫重禮節，請問議大臣及在外儒臣。」大臣皆以兼行爲宜，從之。
○大司諫申獻朝啓請：「逆醫命吉諸子，依前下敎散配，正法罪人鏔，亟施孥戮之典。」批曰：「亟停勿煩。」
○命參奉李爔紅牌勿施。爔曾於先朝登武科。至是，以大院君祀孫之無得爲武職，有肅廟受敎，因慈敎，除蔭仕，而有是命。
○政府、吏曹，以金日柱經筵官抄選啓。日柱，漢祿之子，龜柱從弟也。
○命施寧海等邑漂頹民家七百二十七戶、渰壓人物十九名別恤典。
○以洪良浩爲判義禁府事，金日柱單付經筵官。
8月26日
○丙子，召對。
8月27日
○丁丑，以尹行恁爲吏曹參判，金羲淳爲參議。
○召對。
8月28日
○戊寅，以柳文植爲三道統禦使。
○召對。
8月29日
○己卯，次對。
○以徐邁修、李敬一、李祖承差備邊司提調.經筵官金日柱六品職陞付，從大臣言也。
○大王大妃敎曰：「頃者下敎中，閣臣五人，來月初六日爲始，勿拘體例，每日二員，自內勸講，專以成就爲務。」
○以李益運爲工曹判書。
○召對。
○慶尙監司金履永，以仁同府使李甲會所報，本府賊張時景、時昱、時皞、玄慶等，聚徒作變之狀密啓，召見時、原任大臣，以刑曹判書李書九，差嶺南按覈使，往覈之。
○大司憲李直輔，疏請改名。直輔，以本名城輔，與姓字連音，犯先朝御諱也。
九月
9月1日
○庚辰朔，詣殯殿，行朔奠。
○召對。
9月2日
○辛巳，召對。
○國葬都監，進健陵丁字閣上樑文。
伏以帝鄕之眞遊渺邈，籲天無階，珠丘之瑞氣鬱蔥，不日成閣。虹樑永鞏，鳳曆愈昌。恭惟，正宗文成武烈聖仁莊孝大王殿下，自檀、箕來，繼堯、舜作。英考曰孝，每奉祖依孫，孫依祖之音，天下歸仁，不待臣哉隣隣哉臣之助。若敬天勤民毖祀詰戎之許多盛節，不勝太史氏書，而闢異衛正、崇儉端俗之諸凡弘規，煥然三代上治。孔夫子之金聲玉振，始今日以君兼師，朱考亭之地負海涵，幸斯文極天罔墜。大哉！漢初元哀詔，誕揭魯《春秋》宏綱。寓斧銊於至精至微，可以建諸天地，明義理於莫嚴莫大，不啻炳如日星。猗！上聖二紀間苦心，期群蒙之咸牖。嗟！五月三十日末命，立萬世之大經。原夫不貳不參之宸工，本之惟精惟一之心法。蓋其體用本末，罔非精義之克推，所以政令施爲，沛然江河之若決。薰𦛈方被於率土，普痛遽纏於窮天。寶齡未及於中身，彼蒼者胡寧忍此？至理可徵於後事，大聖人必得其藏。顧玆華城叶龜之岡，卜自往春駐鑾之日。密邇園寢，怳晨昏於月遊，控引山川，信體勢之天作。御路直連於松柏，精神氣脈之相貫通，遺志久寓於枌楡，父老婦孺之尙傳說。衛制纔成於新邑，孰認無樂君之衷，寶幀移奉於行宮，倘慰未老閒之念。當亥原之肇役，先丁閣之載營。萬年兆塋，已占上吉之地，四時芬苾，最重皮虔之圖。瞻崗巒拱護之形，測圭景於位置，酌古今華儉之度，捐昔日之帑儲。材不煩陸海之輸，事非偶爾，制則放原廟之義，禮固宜然。於乎！神慳鬼秘之佳基，允叶日瞻月覲之孝思。柏楹松桷，暎珠砂而玲瓏，風馭雲旗，想神理之悅豫。回思移灤封之歲，宛若隔晨，爰設奉漢寢之儀，忍忘沒世？恭陳善頌，助擧修樑。兒郞偉抛樑東，光敎峰含曉旭紅。黃道赫然如立敎，容光必照發群蒙。兒郞偉抛樑西，崗禽噦噦崗梧低。想像箕疇傳道地，一般聖統與之齊。兒郞偉抛樑南，萬年堤水聖恩涵。翠華何事不重到，徒使吾民樂哺含。兒郞偉抛樑北，花山瑞氣長蓊赩。終南淸漢阿那邊？三輔由來拱京國。兒郞偉抛樑上，太一居中環衆象。陳錫宗支萬子孫，於昭一德天心享。兒郞偉抛樑下，曉夜祠官勤掃灑。時出山雲雨太虛，穰穰嘉穀滿原野。伏願上樑之後，神道恒寧，靈邱彌固，陟降庭止，備五禮而居歆，保佑命之，綿百世而昌熾，迓景命於萬時億，申寶籙而如岡如陵。〈領府事李秉模製。〉
9月3日
○壬午，召對。
○大王大妃敎曰：「華城行宮移奉御眞，待明春當別建殿閣奉安，而仰體每事節省儉約之聖意。祭享則以誕日及臘日設行，而自外別庫擧行，祭器與祭物，依南殿例施行，以留守判官，兼爲殿官。」
○以李祖源爲判義禁府事。
9月4日
○癸未，詣殯殿。行朝上食，親書梓宮上字，仍行別茶禮。
9月5日
○甲申，召對。
9月6日
○乙酉，詣殯殿，行朝上食。梓宮結裹後，行別奠。
9月7日
○丙戌，召對。
9月8日
○丁亥，召對。
9月9日
○戊子，詣殯殿，行晝茶禮。
○以成鼎鎭爲司諫院大司諫，鄭日煥爲黃海道觀察使。
9月10日
○己丑，次對。領議政沈煥之曰：「吏曹判書，今當議薦，而向來有吏、戶、兵、刑久任之敎。今兵判金祖淳，非但處地而已，近來行政，允愜物情，戶判李在學，方當國家有事，旣受重任，此皆合於久任，而刑判則方奉命在外。大抵吏判議薦，當取地處人望，而歷數朝著，多有可爲之人，則當以加資久近，爲次第矣。」上曰：「依此爲之。」大王大妃敎曰：「國事協贊，專在於人才，必以公心做去者，商量議薦，可也。」又啓言：「向有閣臣五人，輪回勸講之命矣，不可不各兼經筵之銜。請加設單付。」從之。
○以趙鎭寬爲吏曹判書。
○召對。
9月12日
○辛卯，始行勸講，講《孟子》第七卷。
○召對。
9月13日
○壬辰，勸講。
○國葬都監，進大行大王諡冊文。〈兵曹判書金祖淳製。〉。
○召對。
9月14日
○癸巳，勸講。
○命召對冊子《孟子》，畢講後，以《小學》爲之。
○掌令吳翰源，上疏陳勉，因言：「臣竊聞諸道路城西古刹，有一妖巫，稱薦福德，敢托道場，僭設鹵簿之儀，語及至尊之地，傳說甚駭。粤昔成廟違豫之日，巫女祈禱，在於近泮之地，伊時章甫，奮然逐之，聖敎若曰：『士氣如此，予疾若瘳』，士林至今莊誦，傳爲美事。況我大行大王扶正斥邪之盛德，固不可殫述，而至於末之僧巫之徒，亦使之一切屛逐，不得接迹於城闉之間。今當一初淸明之日，如此非理不經之事，益加痛禁而嚴斷之，則此亦爲發揮大行朝盛德大業之一端也。伏乞亟命攸司，嚴査妖巫，明正邦刑焉。」批曰：「所陳甚好，當留意。附陳事，予何知之？必因流來謬例。今方令內司，嚴査痛禁之。此等妖巫輩，亦令攸司，搜捕遠逐。臺閣有此言，予喜之。」仍令秋曹，卽爲逐送於遠邑，俾無敢接迹於城闉。
9月15日
○甲午，詣殯殿，行望奠。
○召見時、原任大臣，命前咸鏡監司具㢞譴罷，甲山府使宋翼孝拿勘。以甲山府遠配罪人李漌，潛逃歸家，大臣請罪之也，仍命李漌拿來，嚴刑絶島定配。漌以賊臣鄭厚謙姻親，丙申遠配者也。
○勸講。
9月16日
○乙未，勸講。
○以李得濟爲右捕盜大將。
○備局啓言：「謹依慈敎，取見掖屬輩報戶曹文書，萬萬駭痛。操切掖屬，卽我大行朝盛德至善，則渠輩乃敢不有飭令，肆然犯科，已不勝其寒心。而且況掖庭署所關經費之必有先啓手本，然後始乃移報戶曹，而今又不待手本，無所顧忌，令政院，所犯掖屬，一一摘發，出付攸司，照法嚴繩。身居有司之任，不察先啓之有無，一聽渠輩之瞞報，徑先出給，溺職甚大。請戶曹判書李在學罷職。」允之，旋命分揀。
9月17日
○丙申，勸講。
○命關西小米二萬石、遼軍木二百同，劃給度支。以經用不足，備局請之也。
9月18日
○丁酉，勸講。
○召對。
9月19日
○戊戌，勸講。
○召對。
9月20日
○己亥，勸講。
○命下外梓宮吉日，以今月三十日午時爲之。
9月21日
○庚子，京畿暗行御史李寅采書啓，論安山郡守金鍒、龍仁縣令丁遇泰、長湍府使閔致協、坡州牧使李漸運等不治狀，分輕重勘罪。別單論驛位田私賣事、晩移畓從實執災、支勅邑吏斂民事、龍仁復戶均捧事，令廟堂，從長採施。
9月22日
○辛丑，詣殯殿，行朝奠、朝上食、晝茶禮、夕上食、夕奠，是日卽大行朝誕辰也。上自朝至暮，哀毁過度，大臣閣臣，迭請還內，不從。
9月23日
○壬寅，慶尙道按覈使李書九、慶尙監司金履永狀啓以爲：
仁同府罪人等推覈情節，則罪人兪漢奉招辭以爲：『八月十五日夕時，李永太來言：「上典宅招致」云，果隨永太而去，則金金乭、李戒國、金萬億、鄭旕三、劉用孫、殷連興、金英乭、金西孫、李白孫、崔信乭、朴八十伊等，次次來會。時景出給濁酒，使之分饋，則殷連興、朴八十伊兩人以爲：『此酒無名。知其曲折，然後可飮』云，時景曰：『汝輩無多言，隨饋盡飮後，聽吾分付可也』云，仍率往猫降山下稻場。時景乃言於衆中曰：『當今國家過用御藥，遽遭崩天之痛，而沖年嗣服，老論得勢，南人消鑠無餘，民生日益困悴。當此國勢孤單之時，吾與汝輩，豈可坐視？方欲率軍上京，以救國家之急。事若成功，是爲忠臣，汝輩亦當有每人百金之賞錢，此豈非好事乎？吾當先言官家，如不聽從，則結縛主倅，仍向善山、尙州，皆當如是』云。仍爲驅率往角巖村，招集八名，轉往道吐谷，聚二十人，更向新村，暫憩於朴尙乭家矣。時景之子玄慶追到，而時景曰：『此地，卽諸族居生之洞里，廊底所居之民，可以不勞而募得。』時景兄弟，持杖驅出，又得十餘人。領率將發之際，厥村居時景四寸時夏等三人來見曰：『此何事也？』時景答曰：『吾事吾自爲之，汝何知之？』時夏等更言：『暮夜起軍，事甚怪異。』時景答曰：『汝以國民，不念事君之道乎？』仍拂衣而出曰：『軍人輩，若或居後，則吾當折其脛骨。』一行，六十一人，各令十名作隊，次次前進。到南山村前，則時景六寸時礪、時鋼等，呼謂諸人曰：『汝輩將往何處？今若隨去，必當被戮』云。則在後村丁，一竝逃散，居前者數十人，偕往官門外，雞已四五嗚矣。時景等四人，先入叩門稱以：『新村居四寸，被打致死，將欲告官，』使之開門，則門卒牢拒不納。彼此相詰之際，時景輩，以杖穿門傍之墻，土石頹圮有聲，而天亦向曙。隨後村漢，惶㤼逃去，渠則見捉於吏房』云。私奴用孫、李白孫、金金乭、私奴尙乭、李戒國等，所供略同。私奴永太招辭以爲：『渠以張時景三寸胤宗奴子，居生於時景廊底，常時親信，比他最切。時景深處慕遠堂，不與外人相接，只以看書爲事。雖於奴屬隣里常漢，未嘗出一口氣，故鄕里稱之以生佛矣。七月念間，與其群弟，會坐一房，或笑或語，人或過去，則閉門密語，擧措異於常時。二十三日夜，時景獨自徘徊於庭中，仰觀天象，種種私語。且兄弟共登後崗，或上下躕躇而至暮還者，凡爲三次。同月晦間，時皡之妻招問曰：『書房主，使汝備置飯米三十升、明太三十尾，其用處，汝果知之乎？』初九日，更言：『書房主，又使汝釀酒，而吾與汝，俱未知其用處，事極怪異矣。』
十五日夕後，時景三兄弟來言曰：『方有相議事，洞中常漢，一一招集』云。故渠往招洞民，會於渠家場中。時景兄弟，鋪席同坐後，使出濁酒及明太，分饋各人，率往猫降山。時景乃發言曰：『吾是嶺南士夫，汝亦同是國民，當此朝家不幸之時，豈可袖手坐視乎？目下國勢爲岌嶪，而南人衰敗，老論繁盛。近觀天機，必有中亂，吾方起軍上京，而先往官府，結縛本倅，前路善山、尙州，亦皆如此。仍赴京城，則汝等之賞給錢百兩，載在法典，少勿爲慮，一從吾言爲可』云云，則殷連興曰：『以土民結縛官長，乃是變怪，不可應從，』卽爲起去，時景喝之曰：『如汝之漢，從當有處置之道』云。連興去而言曰：『處置不知何如，而此等事，雖死不從。』時景仍往角巖村、道吐谷、新村等處，督發村民，則張時夏等三人，聞奇來見，似有挽止之意，時景拂袖而起曰：『大事至此，更勿多言。』時夏招謂其奴海金伊曰：『彼兩班，汝其挽來』云，而仍卽歸家。時景等將發之際，其子玄慶，着竹冠冒雨而來，語其父曰：『將曙矣，直向官府』云，而軍丁各持楞杖，行到南山村前，則張時鋼、時礪突出挽執。而時景已爲先去，玄慶揮杖防禦，時礪等知其無可奈何，高聲大呼曰：『隨去之民，逃散則生，不然則死』，諸人聞此，而太半逃去。畢竟到官門者，其數不多，而雨夜雜遝之中，未能詳記其各人姓名，其中劉用孫、李戒國、朴八十伊、鄭旕三、金萬億等，果爲同來。而時景等在前叩門，因門直使令之牢拒不納，時景毁破墻垣，瓦石有聲，日又向曙，故一行擧皆散歸。而渠向往驛村，時景等四人，向往天生山城。時景家往來人，則每當歲時，或有姻査間來訪，而至於親密人姓名及書札往復有無，俱非渠之所可知「云。永太更招以爲，」時景言內：『結縛官長，次次上京，除去老論，渠自爲好官』等說，誇張於渠等，故渠等知其凶心之所在』云。張時夏、時鼎、時楫等招辭以爲：『渠等與時景，爲同姓四寸親，而八月十五日夜，家前大路，有犬吠人喧之聲，故與時楫同往見之，則其擧措極爲危怖。問曰：「此何事也？」時景答曰：「世間例有此等事」云。故渠更問曰：「作此怪擧，將何爲？」云爾，則時景云：「將向官府。」而屢挽不聽，仍爲前進，伊時所見，豈不欲追往告官，而渠若混入於亂軍叢中，則官家必不知本情之出於發告而來，將以渠同歸於作變之科，趑趄未果』云。張胤赫更招以爲：『渠子之聚軍上京，事出倉卒，平日之排布設施，實無可供之事。家之覆亡，更無餘地，此實天之所廢。千思萬慮，拈得狂之一字』云。張時皡招辭以爲：『渠兄時景，聞國恤之報以爲：『事甚可疑。』七月晦間，時景子玄慶妻娚安東居金樂敎，來到時景家，而寒暄外，無他說話。夜往邑內居權龍度家，有言曰：『國家倉卒有變，醫官可疑。』未知渠兄從何人得聞此酬酢，本有疑心，又聞此說，以討逆復讎之意，兄弟屢日酬酢，八月旬前，言于渠妻，使永太釀酒，限以三十名所飮。十五日初昏，時景招集隣里民丁，饋酒賜魚，率往猫降山。時景言曰：『汝輩亦國民，猝當國哀，吾與爾，結縛本倅，仍爲上京』云。渠等兄弟，又爲聚議曰：『率此軍丁，入見本倅，而問以醫官事有疑之說，本官亦有復讎之意，則自當同事，若不意合，則結縛而立於軍前，仍以討賊復讎之言，告于衆民，則必多聽從之人。仍往監營，問于監司，一如本官，如其不從，監司結縛。列邑守令中不從者，皆用此例，如有從之者，則與之同議。器械則取用軍器，軍糧則發出倉庫。仍爲先進上京，執捉醫官，詰問情節，別有逆節，則當誅醫官。而朝廷大臣，多有疑端，問于醫官，覈出根柢，竝爲誅之』，此時景之言也。仍爲倡率軍丁，更爲約誓曰：『此是討賊復讎之擧，毋論某樣人，如有禁挽之事，汝等以杖痛打。』遂往角巖、道吐谷、新村，招募軍丁之際，張時鼎、時楫、時益來到曰：『此何事也？』時景曰：『將爲國家計復矣。』時鼎曰：『國家有變，則討復可也，而居在鄕谷，莫知國家事，而作此擧措，其可成說乎？』時楫又曰：『大事將出。』時景督領前進，徒衆合爲六十一名，十十爲隊，各持排籬木一箇，時景在前，時昱在中，渠及玄慶在後。
領率行到南山里前，張時礪、時鋼，中間突出，多般叱責，驅逐徒衆，隨來諸人，多爲散去。時礪先到挽執，使不得進去，故渠拂袖而去，及到官門，則軍人僅爲十餘名。時景招出門直，托以有殺人事，要請開門，門直不從。渠等毁破墻垣，瓦石有聲，村丁皆散，天且將曙。渠等自生惶怯，同爲逃去之際，玄慶則纔到一里許玉山前，落後，兄弟三人，往天生山城落水巖上。時景曰：『將圖大事，事謬至此，不如早卽自處』，先爲墜崖而死，時昱以時皡所佩刀子，再剌其項，一剌心坎，而猶爲不死，乃又墜崖而死。渠見二兄皆死，圖生無地，亦爲墜崖，而緣何不死，以至于今。至今番謀議，只是渠兄與渠等兩弟，臨時猝定，雖家人父子之間，元無相爲告知之事。傳聞可疑事，則渠兄旣聞金樂敎轉傳之說，而且於何處，得聞蔡弘遠以醫官設鞫，有上疏之言，遂以爲此眞可疑。渠兄作此凶獰之變，綻露無餘，二兄皆死，渠生亦何爲。前後事狀，止於如此』云。更招以爲：『渠兄嘗讀《周易》，粗知作卦之法，又工於天文，觀象二十八宿，則皆能分別。己未二月，渠果夢一黑象、紅光，似日輝而環之，傍有軍服矣。渠兄指其衣領曰：『皆可畫乾卦』云，覺來言于渠兄。七月夢中，萬物咸覩之文，渠則所不知，而兄常時或夢或占，必也解釋兆象，書置篋中。兄必有是夢，故文書中，有此紙。金行久，則果是渠兄査友，而兄果作書言：『今番國哀，極涉殊常』云，欲採所聞之京報，而適値江漲，其書不傳。邑中武弁之國恤後下來者，只是出身張羽成，而羽成之來傳與否，初不目擊』云。罪人張時鋼，招辭以爲：『渠以十五日鷄鳴時，李以三倉皇來告曰：『時景招集洞民以爲，國哀罔極，吾方雪恥於老論，汝亦偕往官府，結縛本倅』云，故不勝驚惶，與時礪急往時景家。時景、時昱等，果無去處，仍往堂叔所宿之處，備傳其事狀。堂叔曰：『吾實不知』云，而別無驚動之色。招來玄慶，自內房戴竹冠而來。直往禁止次，渠與時礪、玄慶同行，到中路聞，已轉向新村，只送玄慶，使之率來，渠及時礪，則還爲歸家。移時聞路上喧譁，與時礪出見，則時景已過村前而去，渠等大聲呼衆曰：『汝輩若隨去，吾當殺之。』則徒衆幾皆散去。時礪逢着時皡，執袖力挽之際，玄慶持杖突入，時皡拂袖同去，到此地頭，勢無奈何』云。罪人張時礪所供略同。金樂敎招辭以爲：「八月初二日，來見張時景，投宿於權龍度家。妹夫玄慶及時皡，與之同坐，時皡果以大臣屢次違牌之說，有所酬酢，而此外醫官之語，渠初不發口』云。權龍度招辭以爲：『金樂敎，自安東，來訪張時皡，轉到渠家，此乃外五寸姪也。張玄慶亦爲來宿，樂敎言內：『今番國哀，出於意外，而醫官誤用蔘劑，亦當有罪』云。七月晦間，往見時景之父胤赫，則時景在傍曰：『近有世上消息之可聞者乎？』渠答以：『聞醫官已被臺啓，蔡弘遠，亦爲上疏請鞫』云，而此是語次間隨問隨答而已云。張羽成招辭以爲：『渠求仕上京，得聞臺啓請討醫官，卽爲蒙允之事，始爲下來，家貧無衣冠之致，不得出入，但以臺啓蒙允之說，傳及於家人，而至於臺論外誰某上疏，初無所聞。且渠與時景，名雖同宗，近有世嫌，不相見面，則豈有對時景傳說之理乎？』云。
今此張時景等，以嶺外名族，厚被國恩，世襲簪纓，而別具梟獍之腸，陰蓄蛇虺之毒。潛居托病，故作詭祕之行，自稱觀象，要眩蠢愚之俗，所謂占夢解繇，無非好亂樂禍之心。至於軍服上乾卦可劃之說、文字中萬物咸覩之句，已是不軌之斷案。蓋其積年包藏，暗地揣摩，專在於秉機闖發，一番陸梁。而當此擧國哀痛罔極之日，敢於不敢言之地，忍作不忍聞之說，誑惑蚩氓，遽逞凶圖，指揮奴僕，驅率村丁，半夜官門，獸奔豕突，欲縛命吏。而資器糧，刼巡營，而威郡縣，以爲指向京城，恣意猖獗之計。雖幸神鬼共怒，心魄先奪，徒黨潰散，乍起旋滅，而若其指意之憯毒、擧措之凶獰，直是麟、亮之後身，渠亦自知其覆載難容，則兄弟三人，同決一死，而時皡之獨延一縷，幸有盤覈之路。窮凶情節，不待威訊，一一吐露於平問之下，方其按推之際，目見凶貌，耳聽凶言，悲愼驚懍，直欲卽地磔臠，而或恐徑斃，姑不加刑。其父胤赫，雖無身犯，自在應坐，而卽其爲人，獰慝無比，可知爲是父是子。且旣聞凶變，偃然在家，遣孫追蹤，雖稱挽止，與父同惡，便成指使，已是渠罔赦之罪。除君側之惡一句，卽是從古亂賊之話欛，而乃敢萌心發口，認作常事，可見其子禍心逆圖，有所傳法。而一室三世，狼貙生生，殄滅凶種，當先此賊。時夏、時楫、時鼎等亂賊，旣出於同堂徒衆，又無非奴屬，而暫時挽執，未見力遏之意，各自偃息，難免觀望之跡。平日同情，雖無現捉之贓，當夜不告，全昧親上之義。時鋼、時礪等，中路阻搪，旣至衫袖之盡裂，一聲倡呼，遂致卒徒之半潰，則凶謀不參，庶或有辭，而畏怯却步，渠亦知罪。奴永太，則爲凶魁之爪牙腹心，事皆相關，人亦稍黠，措辦酒肴，招集軍丁，莫不身自擔當。而旣聞縳官上京之凶謀，猶作占星望氣之妖言，誑誘威脅，或恐衆心之不附，僥倖陰圖之必成，究厥心腸，實爲賊黨之前茅。李戒國、劉用孫、金金乭等，俱以凶逆之奴屬，陰受指使，倚托聲勢，驅迫村氓，直奔官門，論其罪犯，亞於永太。兪漢奉、李白孫、朴八十伊、吳允乭、奴莫乭、尹淡沙等，縛官上京，是何等凶悖之變，而甘聽利誘，如赴樂地，其於慴悍俗折後患之義，竝宜大加懲創。而尹淡沙，則間已因病物故，孫乭嚴等三十三人，中路逃歸，雖有間於隨到官門，擧被驅脅，難免從賊之律。金分巖、裵六萬等，雖入於向日道啓，而或爲出他，或不隨往，俱有明證，在所分揀。金行久，渠之答書，果在於時景文書中，而辭意與渠供無異，渠家文書中，又有時景作變後與子書，而顯有驚怪底意，至謂口不可道，則亦足爲不參凶謀之證。而渠本以時景之親査，目見時景書中叵測之句語，恬不爲怪，無一辭痛斥，則心跡之相近，卽此可知。金樂敎，則醫官可疑之說，卽時景凶言之根脈，而渠以玄慶之妻娚，八月委訪之時，座上酬酢，若是爛漫，屢度盤詰，一直牢諱。及夫與時皡面質之後，始乃吐實，而又歸之於隨問隨答，情狀狡惡。權龍度凶說之譸張，旣無明證，京耗之偶傳，渠亦直供，則賊魁之因此決意，雖是慮外之事，浮言之無難傳播，宜有懲後之道。張羽成臺啓蒙允之報，傳說不是異事，家世有嫌之狀，供招亦有可據。玄慶，則父子叔姪，一般腸肚，而追往督丁，持杖打門，皆是渠所身犯，且委棄父祖，脫身逃命，直是逆家之賊子。而浹月譏詗，至今漏網，尤不勝憤惋。隨到官門之鄭旕三、金萬億及名出諸供之張海三、李以三、全介不、趙石乭等，亦爲在逃未捕，不得取招。蓋此獄情，觀其脅從，無非鋤棘之徒，跡其事變，起自呼吸之頃。而經營排布之至凶憯絶悖逆，則思之心寒，念之骨驚。是必有締結之根抵、和應之徒黨，而或以平問，或以嚴訊，多般窮詰，諸囚所供，無一援引，其在重獄體審亂源之道，拿致王府，設鞫得情，斷不可已。玄慶及在逃諸漢之尙未捕獲，揆以國綱，萬萬寒心。各該鎭營將，爲先嚴棍懲勵，另飭譏詗，期於不日捉得。
○領議政沈煥之啓言：「嶺南諸囚，有商確以奏之命矣。臣等與金吾諸堂，來會賓廳，取見按覈使李書九狀本，則今此獄情，萬萬凶憯，而賊魁時景與其弟時昱，先已自斃，王章未伸，尤不勝痛惋。見在諸囚，固當拿致王府，具格設鞫，快正典刑。而當初按覈使差送之命，慈聖聖意，自有所在，狀本論列，亦甚詳盡。仍於該道用法，亦可以暴諸凶之罪，洩一道之憤。罪人時皡以謀逆同參，捧結案正法，罪人永太，受賊指使，甘心煽募，以知情不告，捧結案正法，罪人胤赫一句之語，雖極陰慘，而旣異身犯，且是應坐，依本律施行。罪人李戒國、劉用孫、金金乭，雖極凶悖，俱是脅從，與永太差間，罪人兪漢奉、李白孫、朴八十伊、吳允乭、奴莫乭等，甘聽利誘，隨到官門，竝令按覈使，各別重棍，絶島及遠地分等爲奴，罪人孫乧嚴等三十三人，特付罔治之義，亦令按覈使，分輕重，嚴棍放送。罪人張時夏、時楫、時鼎等減死，嚴刑三次，邊遠定配，罪人金樂敎，特付惟輕之典，嚴刑一次，放送。罪人張時鋼、時礪等，未及告官，勢或無怪，挽袖散衆，心則無他，竝卽爲放送。罪人金行久、權龍度、張羽成、金分巖、裵六萬等，別無更問之端，一體放送。罪人玄慶，以賊魁之子，所犯至凶，而浹月在逃，尙未捕得，揆以國法，萬萬寒心。竝與鄭旕三等六漢，嚴飭道帥臣各鎭營，期於刻期捉得，而如在按覈使還朝之後，則令道臣具格取招以聞。其中殷連興一人之誓死不從，可見秉彝，不可不褒奬，以礪頹俗。令該曹，帖加成給，而道內邊將差送。正法罪人，當自金吾擧行，刑配罪人，幷令道臣擧行，按覈使卽爲上來之意，分付。」大王大妃敎曰：「依爲之。」又啓言：「玄慶及在逃六漢之尙未就捕，不但各鎭將擧行之萬萬寒心，道、帥臣事，亦極可駭。該道道、帥臣，幷罷職。各鎭將，令道、帥臣，爲先嚴棍，使各戴罪行公，刻期捉納。伊日賊徒來到官門之時，結縛漢奉之邑吏，固爲可尙，至於奔告邑吏之酒媪，以無識村女，能知驚動奔告之義，慈聖褒嘉之敎，實爲至當。邑吏則令該曹帖加成給，酒媪則令本道米木錢優厚賞給，仍施給復之典。」大王大妃敎曰：「道、帥臣，姑先推考，更爲申飭，使之刻期捉納。當初覺捕之勞，亦爲依所奏施賞。」
9月24日
○癸卯，勸講。
○兩司〈執義柳畊、司諫金銑、掌令吳翰源、正言鄭最成、李東萬。〉啓請：「嶺南賊時皡、永太、胤赫、時夏、時鼎、時楫、金樂敎等，設鞫嚴覈，時景、時昱，幷施孥籍之律。玄慶，刻期詗捕。前承旨蔡弘遠放逐鄕里。」批曰：「不允。蔡弘遠疏擧云云，此人卽故相子也。寧或有是？臺言可謂疑人於不當疑之地。弘遠豈不冤乎？亟停勿煩。」三司更爲疏請。批曰：「慈殿處分，有斟量。勿煩。」
9月25日
○甲辰，次對。
○禮曹判書李晩秀啓言：「景慕宮冬享大祭，十一月上旬內，則係是卒哭前，將不得行事。而在前因特敎，有退行於中旬內之例矣。」命詢大臣後從之。
○吏曹判書趙鎭寬，再疏固辭，許之。以其父曮，曾於乙未代理時，以銓任遭罹，有此陳懇也。
○以李直輔爲吏曹判書，金文淳爲戶曹判書，李在學爲司憲府大司憲。
○國葬都監，進大行大王哀冊文〈領議政沈煥之製。〉及健陵表石陰記。〈奎章閣提學金載瓚製。〉
9月26日
○乙巳，勸講。
9月27日
○丙午，勸講。
○命因山時諸道監司，勿爲出待。
○以李儒敬爲左捕盜大將，陪往大將。
9月28日
○丁未，勸講。
○外梓宮，奉詣山陵。
○以洪樂游爲吏曹參議。
○國葬提調李在學，山陵提調金文淳相換。以文淳爲戶判故也。
9月29日
○戊申，勸講。
9月30日
○己酉，勸講。
○以曺允大爲吏曹參判，沈象奎爲參議。
冬十月
10月1日
○庚戌朔，詣殯殿，行朔奠。
10月2日
○辛亥，勸講。
10月3日
○壬子，勸講。
○山陵植木處居民，命優給家舍價與材木，使之未寒前撤移。
○嶺南按覈使李書九，以謀逆同參罪人時皡，知情不告罪人永太正法，其餘應坐及諸罪人酌處啓。
○國葬都監，進大行大王健陵誌文。〈吏曹參判尹行恁製。〉
10月4日
○癸丑，勸講。
○召對。
○內下山陵役事不足財力。
10月5日
○甲寅，次對。擢大護軍李得臣從一品，從大臣請也。
○命轝士軍經夜處，設窨供饋，令各軍門檢飭，從摠護使李時秀言也。
○吏曹判書李直輔，從縣道陳疏辭職，許之。
○以徐邁修爲吏曹判書。
10月6日
○乙卯，勸講。
○命繼講冊子，以《中庸》爲之。
○以洪明浩差山陵提調。因提調李得臣差歲幣正使，而改之也。
10月7日
○丙辰，召對。
○勸講。
10月8日
○丁巳，勸講。
○召對。
○以李直輔爲司憲府大司憲。
10月9日
○戊午，召對。始講《小學》。
○降仁同府爲縣，以正法罪人時皡居生邑也。
10月10日
○己未，詣殯殿，行夕上食。
10月11日
○庚申，召封。
10月12日
○辛酉，詣殯殿，行朝奠。
○勸講。
○遣領議政沈煥之，請諡于太廟如禮。
○召對。
10月13日
○壬戌，勸講。
○召對。
10月14日
○癸亥，勸講。
○召對。
○命夜對冊子，以《國朝寶鑑》爲之。
10月15日
○甲子，詣殯殿，行望奠。
○命下玄宮吉時，以來月初六日子時，進定。
○命遞右贊成宋煥箕，大司憲李直輔職，以其爲參因山時哭班，從近登程而方有職名，難於入城。大臣爲言也。
○命卿宰、侍從、蔭武堂上，被謫蒙放人，幷蕩滌敍用，以因山隔月也。
○以趙鎭寬爲司憲府大司憲，金啓洛爲司諫院大司諫，李晩秀爲藝文館提學，李柏然爲咸鏡南道節度使。
10月16日
○乙丑，詣殯殿，行別茶禮及朝上食。
○上諡冊寶于殯殿如禮，改銘旌後，行別奠。
○掌令兪鉉章上疏陳勉。仍請前大提學洪良浩譴削之典，以所撰敎文中，不書至嚴之典禮、矯俗之筵敎也。批曰：「所陳當留意。尾附事老人事，何可抉摘，敎文中雖或遺漏，何損於義理乎？」
○正言崔履亨陳啓：「請放送罪人權龍度、張羽成，令王府拿鞫爲奴，罪人李戒國、劉用孫、金金乭，夬施典刑，拘囚罪人李漌，嚴鞫得情。」批曰：「亟停，勿煩。」
10月17日
○丙寅，勸講。
10月18日
○丁卯，詣殯殿，行晝茶禮。
○勸講。
10月19日
○戊辰，勸講。
○召對。
10月20日
○己巳，次對。命逆魁時景、時昱妻孥，施以散配之典，從按覈使李書九言也。
○殯殿提調金載瓚，以病減下，以行大護軍朴準源代之。
○大王大妃特敎，閣臣沈勉奎畿沿定配，以大行大王御製，便房本校正不審也。尋命分揀。
10月21日
○庚午，勸講。
○大王大妃敎曰：「山陵莎草、補土軍下去之類，不使之赴役，以錢勒捧，不能納錢者，甚至於奪其器械而逐送，怨聲載路云，是豈所以仰體昔日愛恤元元，不少貽弊之聖意也哉？諸堂上一幷越俸五等。」
10月22日
○辛未，勸講。
○以洪樂游爲吏曹參議，李敬一爲司憲府大司憲。
10月23日
○壬申，勸講。
○命各營衣薄之類，優給木綿。
10月24日
○癸酉，詣殯殿，行晝茶禮。
10月25日
○甲戌，大王大妃敎曰：「聞儒賢入闕，幸可勝言？遣史官，問起居以奏。」
○召見領議政沈煥之、大護軍李直輔于熙政堂。上曰：「儒賢進前。」直輔奏曰：「因山迫近，愈益罔極矣。」大王大妃涕泣下敎曰：「當此罔極之時，日望卿等之造朝，成服後，卽爲敦諭。卿今造朝，罔極中萬幸矣。」直輔曰：「頃奉慈敎，至今不勝感泣，而今始奔哭，罪戾深重矣。」大王大妃敎曰：「見今主上幼沖，國勢孤危，未亡人不得已爲垂簾聽政之擧，而自念見識孤陋，有何所知？晝宵罔措，倍添哀痛之心矣。目下第一急務，無過於保聖躬、勉聖學二件事，而保聖躬一事，左右之臣，當任其責，至於勉聖學，則有非人人可能。卿以先朝禮遇之臣，山林宿德之士，學問高明，聲望藹蔚，輔導之任，專恃於卿。卿須以追先欲報之念，盡心於薰陶輔翼之責，毋或終始辭巽也。」直輔曰：「臣蒙被先大王罔極之恩，糜身粉骨，不足以報答。而念臣實狀果無一毫所存，加以癃病沈痼，神精脫落，以此病狀，將何以奉承慈敎乎？臣若可强而不强，爲此飾辭，則不忠無狀，將爲天地之所不容矣。顧今朝廷才彦林立，左右輔導，固不患無人。而林下讀書之士，方在旋招之列者，亦不爲不少矣。至如臣者，擧世公議，皆知其爲欺天之罪人，伏願自今以後，特命勿復檢擬，俾得退守本分，實臣區區之望也。」大王大妃敎曰：「朝廷之上，雖非無人，而如卿林下宿德之士，豈易得哉？卿雖年老，不必以筋力爲禮。旅次雖或齟齬，必須久留輔導，予實深望焉。」上曰：「慈敎如是縷縷，卿之久留，予實望之。」直輔曰：「聖敎又如此，臣更無可達之辭矣。病勢如或少間，則亦豈敢不奉承乎？」大王大妃敎曰：「仰惟先朝信遇之心，卿豈可不留輔我沖王耶？」直輔曰：「先大王，豈不知臣之不肖？而特以世祿之裔，曲加假借，前後恩造，隆天重地。如有一半分可以報效之方，而飾辭退托，則將以何顔，歸拜我先王乎？顧今癃病，實有朝夕奄奄之慮，前席慈敎，丁寧諄複，而聽瑩極甚，亦末由諦承，目下昏憒之狀，亦庶幾蒙天日之俯燭矣。」直輔又奏曰：「臣固萬萬惶悚，而有仰達之辭矣。我聖上血氣未盛，戒在過毁。而先自慈聖殿下，勉加節哀，然後方可以寬慰我聖上之心，伏願深留慈念，隨處勉抑，以爲保護聖躬之道焉。」
○命大護軍李直輔筵退後，遣史官存問，仍令輸送米麪、柴炭。
○以金載瓚爲議政府左參贊，趙鎭寬爲工曹判書，金爔爲全羅右道水軍節度使。
10月26日
○乙亥，詣殯殿，行朝上食。
○命發靷時，都監堂、郞以下員役、工匠等糧饌之資，內下。
○以李義弼爲工曹判書。
○告訃兼請諡請承襲正使具敏和，副使鄭大容，以自燕離發，馳啓以爲：「行狀中殿字膳字，皆是大國應避之字云，故寢殿改以寢宮，避殿減膳，改以裁減常供，詣禮部呈表奏。二十二日，自禮部直奏，本日以照例辦理批下。表文同日自禮部送內閣，使之翻淸入奏，奉旨知道。行狀自禮部送內閣，則漢中堂王杰、劉鏞、滿中堂慶桂會議，以文莊、孝恭、恭宣、恭慤擬謚，請旨皇帝，欽定恭宣。以孝恭，卽康熙皇后諡號，而本閣矇不覺察，有此擬入，該中堂竝交部議處，勅使則仍以九月派定。上勅散秩大臣公明俊、副勅內閣學士納淸保、大通官倭克精額、太平保、別大通官雙林、次通官常善、吉爾通阿，將以今十五日發程，而牌文則前期三日，先爲出送。」
10月27日
○丙子，命迎勅時結綵，勿爲磨鍊，下馬宴，以茶禮爲之，百官用無揚黑團領，見官禮，用布團領。
○大王大妃敎曰：「宋儒賢來到近地云，喜幸不可勝言。日寒如此，起居知來以奏。」
10月28日
○丁丑，遣史官，問儒賢入來，食物、柴炭輸送。
○以金文淳差遠接使，李晩秀差館伴，金銑差問禮官。
○大王大妃命遞戶曹判書金文淳，中批以李書九代之。文淳國葬提調之代，亦以書九差下。
10月29日
○戊寅，召見上護軍宋煥箕。大王大妃敎曰：「山林進前。」煥箕奏曰：「天崩之慟，無可達之辭矣。」大王大妃敎曰：「萬萬夢寐之外，遭此罔極之變，夫復何言？」仍涕泣嗚咽，敎曰：「方今主上幼沖，國勢孤危，顧此藐然一未亡人，雖依倣故事垂簾聽政，而凡於一、半分，補益國事之道，茫然無知識，哀痛之懷一倍難抑矣。」煥箕曰：「以我聖上孝思，安得不過加哀痛？而伏念宗社付托之重，專係殿下一身，必須加意節哀，以爲保護聖躬之地焉。」大王大妃敎曰：「目下急務，無過於保聖躬，而此則左右諸臣，自當盡心殫誠，靡不用極。至於勉聖學一事，有難責之於人人。卿卽山林宿德之士，先朝禮遇之臣，須以追先欲報之心，輔導沖王，深所望也。在昔明聖聖母時，卿家先正，承命輔導，予雖不及於明聖聖母，萬一卿以先正之後，克承先徽，則豈不休哉？」煥箕曰：「臣若有一分可强之勢，則豈敢不奉承萬一？而旅邸濡滯，實有頃刻奄奄之慮矣。」大王大妃敎曰：「當此時，卿豈可以辭巽乎？因山後當設經筵，勿復爲逡巡之計，留輔沖王。」上曰：「慈敎如是，必須久留輔導也。」大王大妃敎曰：「卿無曰未亡人誠意淺薄，必須追先朝眷遇之恩，繼先正已行之事，勉回遐心，期於成就聖德也。」煥箕曰：「臣以無似，厚被先朝恩眷，此生此世，無以報效涓埃。而此時下敎，又如是勤摰，臣雖冥頑如木石，豈無感泣竭蹶之心？而癃病漸加，旅邸之中，昏倒不省，至於經筵三接，尤非可論矣。」仍奏曰：「臣於先朝時，嘗請仰瞻，而伏蒙特許。今於前席，敢請仰瞻天顔焉。」上許之。煥箕曰：「臣之病勢添劇，旅邸調息，實難如意。當於明日，參朔奠哭班後，卽詣陵所近處，以爲數日調息之地矣。」上曰：「過因山後，卽爲上來也。」煥箕曰：「病勢添劇無常，有不可知，而今不敢煩瀆於哀遑之中。當於筵退後，以文字仰奏矣。」
○命輸送食物、柴炭於宋煥箕所住處。
○命藥院直宿，自明日依例爲之。
○以權𥙿爲議政府左參贊。
○命給諸道三都當年災二萬六千五百五十一結。
十一月
11月1日
○己卯朔，詣殯殿，行朔奠晝茶禮，啓欑宮，別奠夕奠。
○歲幣兼謝恩正使李得臣、副使林蓍喆、書狀官尹羽烈，拜表出去。
11月2日
○庚辰，詣殯殿，行祖奠。
11月3日
○辛巳，詣殯殿，行遣奠。靈駕發詣陵所，次始興行宮宿所。
11月4日
○壬午，靈駕次華城行宮宿所。
○大王大妃敎曰：「大行大王因山隔日，哀隕罔極之中，一念所係着者，惟是輔導主上之一事。追念大行朝平日止慈之情，其所日夜期望，亦無過於此一事。每以書筵不能致山林宿德之士，爲大悶且恨之事，此則卿等庶幾諒之。自大喪之後，豈不欲敦召卿等，期於卽爲致之，而日事悲遑，未遑遂意。今卿幡然簉朝，陟降冥冥之中，其所蘄望於卿而慰悅者，當如何哉？且卿追先帝報陞下之義，亦惟在是，豈忍邁邁然遄還耶？況卿是先正之孫，先正當日已行之事蹟，燦然可見，則卿豈不釋然而追述乎？頃於召接時，已以此意，縷縷面諭矣。玆又特遣近侍，敷告至意，卿須深加體諒。因山過後，隨卽還朝，仍留城中，出入經筵，輔導聖學，仰副大行朝眷眷之遺意事，遣承旨，傳諭于前贊成宋煥箕處，仍與之偕來。」
○大王大妃敎曰：「大行大王梓宮，今將永閟于九原矣。艱大之基業，遺于沖辟而歸，陟降之靈，戀結情私，當如何哉？思之及此，不覺腸摧而哽咽。未亡人旣生在此世上，則仰副先王冥冥中期望者，惟在輔導沖辟之一事。今日朝臣之一分自效於追先帝之義者，亦無過於此一事。況如卿忠愛惻怛之精誠，豈忍恝然於此？卿雖非因山之故，由當竭蹶簉朝，以輔我主上，況今旣爲奔哭之禮而入來，則豈可邁邁遄還，不思所以仰副陟降期望之念也哉？非但卿之分義，以予悲痛懇迫之心，亦豈忍捨遣卿等，不爲輔導之計乎？頃於引接時，已以此意詳諭矣，玆又特遣近侍，敷告至意，卿須於因山過後，隨卽還來，出入講筵，以輔我聖學事，遣承旨，傳諭于前大司憲李直輔處，仍與之偕來。」兩儒賢處傳諭承旨，俱以病狀難强，扶曳還鄕之意，書啓。
11月5日
○癸未，靈駕次陵所，啓欑宮，上山陵。
11月6日
○甲申，下玄宮。奉安先朝御制六亟、手圈一匣、新印三經、四書三函于退壙，行立主奠。
○靈駕次華城行宮，行初虞祭。夕次始興行宮。
○奉朝賀徐有臣卒。有臣，故相志修子也，淸愼有故家規度。正宗朝，起廢爲文衡，以其祖、曾，世爲此職也。然文章不甚著焉。
11月7日
○乙酉，行再虞祭及冬至祭于始興行宮，返虞于昌德宮之孝元殿。上迎哭于敦化門外，如禮。
○召見摠護使及時、原任大臣。
11月8日
○丙戌，判下三都監賞典。長生殿都提調領議政沈煥之、摠護使左議政李時秀、贈玉帛官前領議政李秉模，幷鞍具馬面給，拭梓宮官右議政徐龍輔，廐馬面給。銘旌書寫官朴準源、殯殿提調金載瓚、李晩秀、韓用龜、都廳趙得永、國葬提調李祖源、李在學、趙鎭寬、都廳林漢浩、沈奎魯、山陵提調金文淳、李得臣、都廳金履度、曺允遂、初喪時承旨金羲淳、韓用鐸、諡冊文製述官金祖淳、書寫官徐鼎修、誌文製述官尹行恁、哀冊文書寫官徐有隣、虞主書寫官閔台爀、讀諡寶官朴吉源、封閉官崔重奎、禮房承旨申獻朝、宗戚執事趙觀鎭幷加資。其餘施賞有差。有隣加輔國。載瓚、祖源、文淳、得臣加崇祿。在學加崇政，準源、晩秀、用龜、祖淳、鼎修、鎭寬加正憲。行恁、台爀加嘉義。觀鎭、義淳、用鐸、獻朝加嘉善。得永、漢浩、奎魯、吉源、重奎、履度、允遂，加通政。
○掌令李安默疏，論徐有隣兄弟。略曰：
當壬子夏，嶺南萬人疏出後，徐有隣之章繼之。其疏大旨，以外面驟看，則似若出於闡揚德義之意，而爲此者有忠逆、邪正之異，以義理之公者忠也正也，以挾雜之私者逆也邪也。所謂義理者，何也？惟我先大王至嚴至正之大義理，可以永有辭於天下，在下對揚者，有若故文忠公金鍾秀、文忠公兪彦鎬、今領相沈煥之等諸人，自初藉手，秉執極嚴，入告出語，以爲尊聖德正世道之方焉，此則臣所謂闡揚，而曰忠曰正者也。所謂挾雜者，何也？一種怪鬼輩，敢藉不忍言不敢道之說，要作威脅之資，必欲毁壞我義理，殄滅我倫綱，禍人家國而後已焉，而乙、丙之所以本於戊、己一串貫來者是也。此則凶徒所以藉說而爲逆爲邪者也。凡其邪、正向背之間，出乎此，則入於彼焉，未知有隣兄弟，方當乙、丙諸賊鴟張之時，果能自拔而懲討乎。亦於士類諸人對揚闡明之時，果能同心而齊聲乎？由前而無所懲討，由後而不能對揚，處邇列許多年間，宛轉媕婀，曾無一半辭及此，不先不後，忽爲嶠人之後殿者，情迹其無疑乎？畢竟營護之輩，果非別人，而前唱後喁，欣戚相須，則渠雖喙長三尺，又何以自解也？臣所謂背馳者，亶出於此。嗚呼！世道之陷溺，積祟難醫，義理之晦塞，沈痼愈甚。先大王臨御二紀，苦心至誠，惟是矯俗一事。而嘗試沮毁者，甘心蘖芽，至有五晦處分大訓，仍作末命，則庶幾懦者率化，頑者知懼。而仙寢未冷，宿習復售，或厭說義理，刪沒於代撰之文，或顯護私黨，則探試於請宥之典，甚至身爲銓官，檢擬逆孽於初仕，則似此擧措，又是先朝所未敢售者。而梗頑難變，猝無偕底之望云云。
仍辭職，例批。
○以沈象奎爲吏曹參議，李鼎運爲刑曹判書。
11月9日
○丁亥，放輕囚。
11月11日
○己丑，詣孝元殿，行四虞祭。
○前判書李鼎運卒。
11月12日
○庚寅，山陵都監提調徐有隣等，以十一日酉時，安陵奠設行，啓。
○水原府暗行御史申絢，進書啓、別單。
11月13日
○辛卯，召見山陵都監堂、郞。
○命立石紀蹟于華城遲遲臺。卽大行朝園幸時，常所駐蹕處，從暗行御史申絢別單所請也。
○以朴準源爲刑曹判書，李在學爲判義禁府事。
11月14日
○壬辰，迎接都監，以勅使所持來祭幣禮物數爻啓。〈祭幣，銀壼一把，銀爵三隻，帛一疋，檀香一炷，銀二百兩。卓筵等，折價係白紡絲六疋，白綾六疋，藍紡絲一疋。禮物，狐裘一襲，貂皮一百張，全備坽壠鞍轡馬一疋，大蟒緞二疋，小蟒緞一疋，粧緞一疋，錦緞一疋，大緞二疋，四團補緞二疋，石靑緞一疋。〉
11月15日
○癸巳，詣孝元殿，行六虞祭及晝茶禮。
○以趙尙鎭爲刑曹判書，趙觀鎭爲豐寧君，承襲也。
11月16日
○甲午，召見回還三使臣及館伴迎接都監堂上。
○書狀官張至冕進聞見事件。
一，明年奉審宣陵事，與軍機大臣，已有酬酢，瀋陽之行，必在明春，而以南方賊匪之未平，方有更商量之議云。一，使宗室莊親王，奉乾隆皇帝畫像，以十月十八日發行向瀋陽，而治道一千五百里，禁行人不得由此過去，瀋有行宮，世世奉畫像云。一，南方敎匪，卽吳半生之餘黨，而連年作亂者也。雖不能大擧入寇，而乍休乍動，逐年爲患，而貴、陜等州賊，夏秋間，又復熾盛，南方兵將，屢次出戰，互有勝負，使盛京將佐，率黑龍、吉林之驍騎以救，而入秋以來，每以區劃兵事，頗爲撓撓云。
11月17日
○乙未，詣孝元殿，齋宿。
11月18日
○丙申，行卒哭祭。
○大王大妃、惠慶官，行易服禮。
○水原留守徐有隣，陳疏自辨。略曰：
臣得見掌令李安默疏本，則又以臣壬子疏事，把持驅勒，罔有紀極。彈人劾人，亦有分數，一之甚矣，其可再乎？未死之臣身，固所甘心，旣骨之臣弟，復何攙及？其亦不仁者矣。臣之壬子疏、乙卯疏，幷與所承恩批，而布在於日記，一經乙覽，可以俯燭。噫！我東方大義理文字，莫尙於《明義錄》，非但討乙、丙，亦所以討戊、己，而特以聖人立言，主於微婉，人之見之也，有知者知，不知者不知之歎。許多嶺人之喧聒不止者，實出曉不得先大王至精至微之義，故臣爲是之懼，果進一疏。首先歷敍兩聖朝慈孝之盛德至善，繼又溯論亂逆之源委，以明夫乙、丙之根於戊、己，戊己之流爲乙、丙。仍請撰出一部書，大書特書曰：『乙、丙以來，諸賊之某賊某罪，其本則某年之逆也：「使八域萬世，瞭然知義理源頭。及奉批旨：『以言之不忍、說之至難』爲敎，又以『須看一部《麟經》，其數十大義，隱而婉，婉而微。《明義錄》之開局撰次，斯義則竊取於聖人』爲敎，鄭重難愼，不卽允可，而百有餘言。大哉之音一播，大義昭揭於日星，知者益知其所不知，不知者始知其所當知。揄揚闡明，固萬萬不敢當，一半分螢爝之補，臣亦不敢辭，而此而謂之背馳者，非誣而何？又況臣疏出後，不但一世之詳悉顚末，嶺人亦皆見之，不日捲歸，此是折㙖乎？繼㙖乎？臣之壬子疏，有曰：『君臣上下，講明此義理者，幾遭矣？前後筵席之上，賤臣掩抑而陳之，殿下掩抑而聽之，十數年一如一日。』批旨若曰：『歷擧筵席未罄之蘊』，而仍請編書敷示。蓋其十數年筵席上講明，已在於聖明之照臨，則彼疏所謂處邇列許多年，曾無一半辭及此云云，何所指也？凶徒之不忍言、不敢道，卽是凶言悖說之資斧，陰謀秘計之欛柄也。廷臣之不忍言、不敢道，亶出於恐戚聖心，而當沐浴懲討之時，則不得不明目張膽，而言之道之，則非特臣疏爲然，前後章奏筵達，擧皆如斯，忠逆、黑白，不趐如天壤之相懸。而今乃混而一之，捏而合之，以爲疑亂熒惑之資，何其太踈謬也？臣於嶺人，自是風馬牛不相及，旣已痛斥。且有公眼，雖欲勒加以營護欣戚之目，人孰取信？噫！義理者，天下之公也，闡明與不闡明，背馳與不背馳，旣奉先朝之明敎，且有百世之定論，豈或隨一安默口吻，有所輕重於其間？而所可痛者，刼辱之加耳。
批曰：」卿事，先大王已有俯燭，卿其勿辭。「
11月20日
○戊戌，上護軍宋煥箕，從縣道陳疏。略曰：
竊惟帝王之有巍德豐功，得以祀百世而不遷者，從古甚盛矣。苟其可爲不遷之祀也，則亦不必皆待其當祧之時而後始議，如漢孝景元年，定孝文世室者是也。《書》之七世之廟，可以觀德，是在邦家，於不休哉？我朝列聖世室之盛誕，有以觀其德，而可埒殷、周之隆矣。今以我先大王德業之崇，而何可緩其世室之議也？洪惟我先王，以上聖之資，當君師之位，臨御二紀，治敎休明，遠溯乎堯、舜之道、孔、孟之學，而其所標準，必自朱子始，克闡精一之旨，丕膺繼開之責，窮天人性命之原，興詩、書、禮、樂之敎。餘事文章，自成渾灝，所著述，爲羽翼經傳者亦多。尋常惓惓於扶正學，以熄邪說，明淑慝，以靖世道，平日正大之規，純粹之行，皆可以模範百世。若其立仁義之道，使天理明，而人心正，天敍勑，而五典惇，則實惟繼述我孝廟志事。至於初元，昭訓揭如日星，一部《明義》，炳若《春秋》，振人紀於將墜，章大義於旣晦，維功與德，誠無間然。其德意所孚，功化所被，環東土數千里，凡有血氣之倫，孰不有沒世不忘之思哉？嗚呼！尊尙德美，加隆廟儀者，允爲有國之縟擧矣。我先王不祧之禮，恐不俟百年而議定也。在昔肅廟朝，臣之先祖時烈，陳章建言，仰請孝廟世室，而遂定隆典。臣竊謂先王盛烈，克配聖祖，則是豈非今日所可仰述之大端乎？噫！臣祖當日之請，本欲卽發於禮陟之後，而以事體重大，未勉因循，致恨不已。其所謂『衰病沈痼，朝夕就木，終若不言而死，則負罪罔極』者，此殆微臣如今情事也。伏願殿下仰稟于東朝，俯詢於在廷，以爲闡美致隆之圖焉。仍伏念朱子於隆興之初，以天命、人心眷顧蘄向之幾、講學窮理修齊治平之要，陳勉於時君者，旣誠且懇。臣祖亦於顯廟初元，有所箴規，以冀誠心典學，靜存精察，而俱載於先朝所編《兩賢傳心錄》之中矣。雖臣竭心腹而言之，何以加此？伏乞聖明留神穆覽，儼乎若乾、淳大儒，日接燕閑，先臣文正侍筵討論，則其於緝熙光明之工，豈少補也哉？
批曰：「先大王世室之請，詢于大臣，僉議攸同。卿之追先以報，極爲感歎。《傳心錄》，當日監矣。待春和簉朝，是企是企。」
○次對。上曰：「儒賢，以先朝世室事，陳疏仰請，大臣、禮堂，詳覽原疏後，各陳所見。」領府事李秉模曰：「七廟觀德，古之義也。惟我先大王二紀間治化，上配唐、虞，下軼三代，豐功丕烈，盛德至善，史不勝書，而義理炳日，垂範萬世，儒賢之疏，闡揚而發揮之，仍以世室爲請，庶可以少副臣民於戲沒世之思，誠不勝摧咽讃歎之至。預定之規，亦有見於前史，而先正臣宋時烈昔所仰請者，卽是我朝故事。惟願仰稟慈聖，俯詢諸臣，而允從焉。」領議政沈煥之、右議政徐龍輔、禮曹判書李晩秀、參判尹行恁，竝請亟擧縟典。大王大妃敎曰：「先大王盛德大業，考之往牒，亦所罕有，而義理秉執之嚴正，尤可以俟百世而不惑。定世室之禮，業欲詢問於諸臣矣，儒賢之疏，適到於此時，令筵歷詢，諸臣所奏，亦同然一辭，更安容他議乎？待大殿下敎可也。」上敎曰：「儒賢以先朝世室事仰請，而問於大臣、禮堂，僉議詢同，卽爲擧行。」晩秀啓言：「先大王定世室事命下矣，宗廟、永寧殿、景慕宮、孝元殿，擇日告由後，頒敎八方，」從之。仍命賜祭于文正公宋時烈。
○命式年大小科，退行於明秋，以登極增廣相値也。
○以趙鎭寬爲刑曹判書。
11月21日
○己亥，冊封奏請正使領議政李秉模，廐馬面給，副使李集斗、書狀官朴鍾淳幷加資。告訃兼請諡請承襲正使綾城尉具敏和子弟中，六品職除授，副使鄭大容、書狀官張至冕幷加資，各給奴婢、田結。集斗加資憲。大容加嘉義，鍾淳、至晩加通政。
11月22日
○庚子，以尹行恁爲弘文館副提學。
11月24日
○壬寅，詣仁政殿，行迎勅及受弔儀。詔書：
奉天承運皇帝詔曰。建侯樹屛，綏猷懷柔遠之圖，崇德象賢，謹度重承祧之選。輯共球而濟美，亮采有邦，綿帶礪以凝禧，式序在位。修其禮物，舊有令聞，質爾人民，昭哉嗣服。朝鮮國王李，揚芬玉穎，毓粹齠年，岐嶷協於輿情，似續延其福緖。當熊占之卜吉，早慰馳諏，維燕翼以詒謀，彌昭譽望。勝衣閱歲，欣徵著代於東藩，賜履基禔，聿愜升儲於左海。載兪葵表，申錫茅封，專賁綸函，兼頒綺幣，特封爾爲朝鮮國王。於戲！連城演澤，紹封章禮義之風，肯構膺休，繼序秉溫文之德。資忠移孝，肅修世範於蕃畿，開國承家，渥被恩輝於使節。允綏吉祚，益懋榮勳。欽哉！
○勅諭：
皇帝勅諭朝鮮國王嗣子李。前據故國王李奏懇，將嗣子李，封爲世子，曾降旨兪允。嗣經禮部具奏，國王李薨逝，該嗣子應承襲父爵，另請冊封，是以停止前旨。玆據莊順王妃金氏奏稱，嗣子李，岐嶷英粹，仁孝茂著，國人願戴懇請嗣封。朕念爾世篤忠貞，夙宵恭順，藩維濟美，懋昭先猷，是用俯循輿情，允玆籲請。專遣正使散秩大臣公明俊、副使內閣學士兼禮部侍郞納淸保，齎詔誕告爾國，封爾爲朝鮮國王，繼理國政，幷賜綵幣等物，爾其率由典章，以介景福。亹荷龍光之渥，賁彌昭燕，譽以繩承。克勤於邦，宗社篤苞桑之固，聿修厥德，本支詒磐石之安。欽哉毋替朕命，特諭。
○勅使行祭于孝元殿。祭文：
晉綏示誼，釐圭分輯瑞之班，渙錫垂恩，展俎美薦馨之報。念保邦於敬始，克謹恭懷，爰加禮以飾終，用彰盛典。爾李海隅稟粹，靑社承封，效屛翰於天家，一心慕義，撫黔黎於國境，八道懷仁，每當候律輸忱，拱辰奉款，豐賚且加於陪貳，寵頒均渥於臣隣。接以股肱，視無中外。方謂繼繩有序，長申特錫之儀，何圖淪謝興嗟，來告載馳之使？在昔丹誠之未沫，及玆震悼之良深。廼示褒榮，宜隆奠醊。於戲！桑苞勿替，令聞足表乎東瀛，葵向久傾，靈爽如依乎北闕。式昭秩祀，尙克欽承。
○還御仁政殿，接見勅使，行茶禮。〈接見時，至引禮引勅使，由東正門，入就殿內拜席頭，西向立。贊禮導上，詣殿戶外，承旨前導由西正門，入就殿內拜席頭，東向立。上命御前通事沈象奎、譯官通事金在和，傳于上勅，御前通事金近淳、譯官通事尹春咸，傳于副勅曰：「請行再拜禮。」兩勅曰：「不敢當。不敢當。」又使沈象奎等傳語曰：「禮也，不敢從命。」兩勅又固辭。又傳語曰：「賓主初見，禮不可闕也。況僉大人，奉皇命來臨，敢不如儀？」兩勅又辭曰：「禮雖如此，不敢當矣。」仍請揖禮，兩勅曰：「這箇是好。」又傳語曰：「大人有命，不敢不從，當行揖禮，而禮無交拜之禮，則揖亦不可交揖。主人先揖，大人答揖，而一時幷揖於兩大人，亦涉欠敬，主人先揖上勅大人，上勅大人答揖，次揖副勅大人，副勅大人答揖，好矣。」兩勅曰：「當如敎矣。」行揖禮訖，又傳語曰：「皇上氣候何如？」勅使曰：「平安。」仍請就椅上就椅，勅使亦就椅。領府事李秉模、領議政沈煥之、左議政李時秀等入參。命通事傳語曰：「諸王，貝勒，安否？」兩勅曰：「平安。」又傳語曰：「上大人遠路，風霜勞苦必多，氣力何如？」兩勅曰：「一路平安，不須過念。」又傳語曰：「小邦無祿，遭此大喪，皇上深念小邦，特遣兩大人，遠臨小邦，賜諡賜祭，俱出特恩，哀榮交至，無以爲懷。」兩勑曰：「此是應行之典，俺等之勞苦，何足言乎？」又傳語曰：「小邦前後蒙被皇恩，曠絶隆厚，今番各樣奏請，幷蒙諒許，字小之典，感祝而已。」兩勅曰：「此皆當然之事矣。」又傳語曰：「皇誥皇勅，遠臨小邦，禮當城外迎接，而僉大人深念寡躬之勞動，應行之禮，亦皆停免。大人有命，雖不敢不從，私心極爲愧悚矣。」兩勅曰：「旣是重孝在身，雖未遠接，有何所妨？」又傳語曰：「小邦凋殘，沿路接待，必不能成樣，在主人之心，愧歎無已。」兩勅曰：「沿路接待，無一物不稱意，感謝無已。」又傳語曰：「僉大人銜命，遠辱在小邦，榮耀極矣。此與平時有異，雖不得如例設宴，今欲略設茶禮，以表微誠矣。」兩勅曰：「進茶則當依敎，而果盤則此時誠不安，停止好矣。」又傳語曰：「不腆數器，不足爲饌品，請勿固辭。」兩勅曰：「如是慇懃，當依敎矣。」仍進茶。司饔院假提調一人，捧茶甁，一人捧茶鍾、盤具，入立於殿內近南向北，一人捧果盤，立於殿右，之左近南北向。假提調一人，以鍾受茶，跪進平上勑前，上勅受鍾，一人跪進于副勅前，副勅受鍾，提調以鍾受茶，跪進于上。上執鐘擧示，勑使亦擧示。訖，假提調二人，各進勅使前，跪受鍾，提調進上前，跪受鍾，俱復於茶盤。訖，假提調跪進果于勅使前，提調跪進果于上前。訖，傳語曰：「不腆小饌，雖極歉愧。主人之心，甚爲缺然，更爲進茶，何如？」兩勅曰：「饌品極好，當加意善喫矣。」又傳語曰：「通官以下賜茶，何如？」兩勅曰：「賜茶之敎，出於盛念，謹當如敎矣。」通官輩遂出正門外，受茶奉飮，仍鞠躬稱謝。又傳語曰：「情雖無窮，僉大人行役之餘，勞憊可悶，請撤茶何如？」兩勅曰：「當如敎矣。」又傳語曰：「皇華辱臨，實爲小邦難得之榮。況僉大人隨事軫念之意，實爲可感。以情以禮，烏可不回謝館所，而哀疚之餘，自難强作，恐難如意，甚爲歉歎。當令大臣、近臣，替行問候。」兩勅曰：「旣已重孝在身，則異於他時，何以枉臨？大臣、重臣，不必來臨矣。早朝勞動，先爲還內，則當歸館所矣。」又傳語曰：「僉大人跋涉之餘，勞憊必多，勢難更爲挽留。而館宇凡節，必多齟齬，惟願善加調護。」兩勅曰：「日寒如此，國王終日勞動，我們亦甚不安矣。不敢久坐陪話，請退休館所。」又傳語曰：「請行拜禮。」使辭。又傳語曰：「大人之敎旣如此，請行揖禮。」上揖上勅，答揖，上揖副勅，答揖。引禮引勅使，降自東階，贊禮導上，降自西階。兩勅曰：「日寒如此，而終日勞動，誠願先爲還內，我們亦當安意歸館矣。」上曰：「禮也，」仍送至仁政門外。兩勅屢次固請還內，而上答以禮不可闕。及出仁政門外，兩勅又固辭，傳語曰：「僉大人意雖可感，應行之禮，何可已也？」兩勅又固請乘輿，上乃乘輿，勅使又乘轎。命招通官輩，敎曰：「日寒如此，爾等何以作行乎？」仍賜顔色，通官輩皆感謝不已。乘輿後，上揖勅使，答揖，勅使因出去。自仁政門，至進善門，副勅連爲回首瞻望乘輿，眞有欽仰感歎之意。遣承旨問安於勅使，則以爲：「今當歸館，更未陪話，悵然悵然，承遣近臣委問，不勝感謝。」〉勅使回館後，遣承旨勞問。
○以李集斗，差伴送使。
11月25日
○癸卯，遣亞卿，勞問勅使。
○迎接都監啓言：「大臣茶禮，因勅使言，停免。」
○遣承旨，請留勑使。
○迎接都監啓言：「上勅以今番《儀註》中，先封典後弔禮，大致疑訝，屢使任譯輩來問，故以丙申前例，本自如此答之。則又爲求見丙申《儀註》之謄載冊子者，故以謄錄冊子，不可出示之意防塞，終日相持，末乃以此執言，不受禮單，擧措轉益怪駭，不無葛藤之慮。故《同文彙考》中，迎弔勅儀註，使差備譯官持示。上勅見之，頗有憮然之意，而始以爲：『俄者承旨請留，上敎懇款，當留一日，再明離發』云。元禮單、都禮單，幷爲循例受之矣。」
○咸鏡監司李秉鼎，以今月初八日獰風，咸興等十三邑鎭及他道歙谷等五邑，海尺漂渰五百四十四名，漁船破碎七十一隻啓。命別加恤典，爲文祭之于海上。其後一百六十六人生還。
11月26日
○甲辰，水原留守徐有隣疏。略曰：
臣遭罹奇怪，情跡危臲，竊附籲冤之義，冒控亮陰之中，惶懍震越，惟譴何是俟。伏承批旨，恩言鄭重，至以先大王已有俯燭爲敎，昭晣之渥，洋溢汪濊，臣以首頓地，怳然若乙卯冬承批故事，感激哀霣，自不覺血淚之被面。此際又得見李安默疏本，滿紙叫嚷，醜辱層加，殆若狂竪之夢譫，街童之醉詈。橫逆之來，不足多辨，而若其有關於莫重之義理，莫嚴之記注者，烏可不明言洞陳，一任渠漫漶變幻乎？噫！閟宮筵說，伊時諸臣，擧皆承聞。上款若曰：『《明義錄》，別無樹立；』下款若曰：『壬子疏，關係義理。』仍以下款事，辭敎渙發，嚴於斧銊，上、下款承接，皎若丹靑。伏況別無樹立之敎，又與渠所謂背馳義理，逈然不同。而今乃以心術照燭，聖度包容等說，肆然爲矯誣之計，是亦可忍者乎？君臣之間，貴相知心。苟使臣心術之微，一毫近似於背馳，則以我先大王大義之所秉執，何惜乎臣，置兄弟於近密之列者，至於數十年之久？而當義理，則與之講明，遭鋒鏑，則爲之拯拔，許之以赤腔予燭，喩之以俯仰無怍，宸章誕降於南城，陪筵頻開於北闕，以至國寢拱護之任，特畀多年，視同家人乎？今渠爲說，有若先大王之於賤臣兄弟，疑其心而用其人者然，與向來將取姑與之凶言，換面逞毒。緣臣之不忠無狀，仰累我先大王則哲之明，臣竊爲之痛哭流涕，恨不卽地自刎，以效鍼虎之下從也。《明義錄》之別無樹立，臣誠有愧於尺疏叫閽之一故相，而沐浴懲討之隨其後，則臣與在廷諸臣等耳。今若以逈然不同之『別無樹立』四箇字，盡驅之於渠所謂『背馳之科』，則豈不失大聖人下敎之本意，而甘自歸於厚誣一世乎？至若記注一事，初旣諉之於替奏之司謁，今又諉之於在謫之承宣，丁寧申奏於先朝之前，而口所言目所覩者，一番再番，容易變改。或曰：『日記之失實，始因對疏而知之。』或曰：『所惜者，記載之無徵。』或曰：『其將以此爲信跡，而傳之永久耶？』云云。臣見之未半，毛骨俱竦。噫！吐言食言於人事變嬗之後，朋儕間之所不忍爲者，而渠乃忍爲於君父臣子之際，世有公議，在所不容，國有法綱，在所當被。而渠雖不畏公議，不畏國綱，獨不畏天神之赫臨乎？使之退去時下敎，渠亦不敢隱端矣。假令渠之所對如彼，而下敎及此，則此是渠大關節，何不卽地仰暴，默然退出，拖至于今，始曰乃爾其心所在？言之痛心，臣何必汚口也？安默疏批中，記注在矣之敎，日月之明，燭奸無餘。遁辭知其所窮，邪辭知其所離，孟夫子知言之聖，實仰復見於今日矣。渠疏之外此，許多矛盾，許多刼辱，臣雖疲劣，豈堪與欺天誣人之一安默，上下爭辨哉？一初之政，四維爲重，臣身之不可復廁於周行，已悉前疏，今不敢更事覶縷。而刼後餘喘，積受拳踢，些少精爽，澌頓將盡，窮阨危蹙，日甚一日。伏乞解臣重務，削臣朝籍，退伏松楸，以畢餘生，自今至死之年，皆聖上賜也。臣於治疏將上之際，伏奉傳敎下者，以『健陵奉審修改時，不可無留守，使之卽刻下去。』事關陵役，不敢言私，而大防當前，鐵限莫越，特敎之下，末由趨進，席藁江干，恭俟嚴誅。有臣如此，生不如死。
批曰：「昭晣已盡，卿何過引？修改涓吉，卽爲肅命後，進去。」
○命山陵都監堂上徐有隣、李在學、洪明浩削職，守陵官李彦植罷職。以山陵工役，未滿一月，丁字閣有頉處，奉審大臣請罪也。
○大提學洪良浩再疏，引義乞遞，許之。
○以尹行恁爲弘文館提學。
○遣承旨勞問勅使。
11月27日
○乙巳，遣亞卿，勞問勅使。
○迎接都監，以勅使離發啓。
○以李晩秀爲水原府留守。
○以南公轍爲弘文館副提學，韓用龜爲禮曹判書，金祖淳爲藝文館提學，李祖源爲判義禁府事。
11月29日
○丁未，勸講。
○戶曹判書李書九陳疏辭職。略曰：
今臣之叨是職，果何爲也？若謂才識可取也，則空踈拙劣，無足比數，綜事經物，斷非所長。若謂位著承乏也，則舊望、新資，不患無人，公聽幷擧，自有常規。而乃因事會之迫急，不待廟堂之薦擬，遽承此格外之特簡。顧今聖化繼明，慈德徧覆，凡厥籍紳之蒙被任使者，莫不推廣舊恩，俾霑新渥。然而廈氈深邃，簾帷靜穆，外廷具僚之長短能否，尙有所未悉照燭者，則斜封、墨勅，又非今日之所宜有，而非常之寵，忽及於臣身，是必有以不肖之名，上誤慈聽者，而我聖上日月之明，亦不免於遺照也。得之以非道，居之以無名，臣雖庸陋，竊所恥之。
批曰：「久任之職，慈殿特畀，卿何可辭。」
11月30日
○戊申，以李致中爲議政府左參贊。
○國哀弔慰大差倭出來，以申溆差接慰官。
十二月
12月1日
○己酉朔，詣孝元殿行朔祭。
○輪對。
○召對。
○以李祖源爲漢城府判尹。
12月2日
○庚戌，命《兩賢傳心錄》，令芸館開印。乃正宗朝抄出朱子書及先正臣宋時烈遺集，御定彙編也。
○以鄭大容爲成均館大司成，李秉模爲實錄摠裁官，洪良浩、金載瓚、李祖源、李晩秀、金祖淳、韓用龜、趙鎭寬、丁範祖、權𥙿、李義弼、李書九爲知實錄事，尹行恁、鄭大容、南公轍、李翊模爲同知實錄事，金近淳爲實錄修撰官，李晩秀、金祖淳爲奎章閣提學，尹行恁、南公轍爲直提學，李存秀爲待敎。
12月3日
○辛亥，詣孝元殿，行定世室告由祭。御仁政殿頒敎，仍詣孝元殿，行晝茶禮。
○頒敎文若曰：
喬山之弓劍永閟，抱至慟於嚴廬，法庭之絲綸肇頒，秩宗祀於太室。贊我先美，格汝多方，雖在亮陰之時，厥有代言之例。恭惟我正宗文成武烈聖仁莊孝大王，師道在上，心法執中，溫良恭儉，得之惟聖性者，剛健純粹，精也爲君巍乎。別嫌明微，有初元不貳本之諭，開來繼往，任斯文大一統之權。通天下之志，定天下之業，斷天下之疑，體道如堯、舜、禹、湯、文、武，合萬世之心，傳萬世之語，演萬世之理，修辭如《詩》、《書》、《易》、《禮》、《春秋》。居之安則資之深，江河若決，仁之精而義之熟，天地同流。博厚悠久之化成，敍秩命討之備具。造化則妙合於太極，譬之若明月萬川。尺度則一準於考亭，約以爲《紫陽百選》。學問思辨，履之也篤，守之也堅，緝熙光明，言而有敎，動而有法。在宗廟、朝廷則必敬，在燕涓蠖濩則必愼。壹是嚴公，親宦官、宮妾之時少，親賢士大夫之時多，尙云疏節。鳶飛魚躍，所存者神，雲行雨施，不言而喩。倬彼昭漢，煥乎其有文章，斂却神功，寂然若無聲臭。猗歟！《明義》一部，展也垂法千秋。噫！醞釀有浮辛、壬，行誅討以溯戊、己，燁如風生而雷勵，鈇鉞下於靑冥，漠焉山高而水淸，龍蛇化爲赤子。至于末命，揭若彝常夏鼎之列象，昭森不逢，不若魯史之斷例微婉，莫重莫嚴。熙運啓千五百年，至治撫二十四載。銀籕成而聖諭渙，天人皆歸，金縢啓而睿徽揚，鬼神亦泣。對越上帝，怳寢門之三朝，綏我下民，宛階庭之千里。鴻號偉績，史不勝書，日表天光，圖不盡意，陶甄受範，坱圠無垠。漢祠舂陵，俟聖人而不惑，周遷灤水，占邦命之維新。肅齋令以承祭祀，順親心以事殿宮，爲政莫先於孝。端士趨而闢詖淫，淑人志而靖風俗，大德必得其名。仁聲、令聞之所宣昭，太和元氣之所瀜液，君臣、父子、夫婦、長幼之序，皆順其宜，區萌、肖蝡、蜚潛、動植之倫，各得其所。何必肉刑封建，然後有三代之風？始知統宗會元，所以當一治之運。嗟！皇穹之不弔，奄眞游之莫攀，前寧人圖功攸終，御黼座而泫目。予小子未堪多難，眷綴衣而摧心。名山無檢玉之篇，愴想淵衷之謙抑，淸廟有載絃之頌，孰摹聖德之光輝？際玆徵士之言，率乃先正所訓，大中至正之體，歷歷指陳，百世不祧之儀，斷斷血懇。仍將西京之懿典，仰請東朝之聖裁，玉音誕宣於簾帷，縟禮克擧於廟室。丕承十二聖巍烈之德之純，庸闡億萬年閎休以享以祀。顧寡躬終天靡逮之慟，曷云暫伸，念烝庶沒世不忘之思，尙亦少慰。有虞氏稱文祖、藝祖，匹美先王，粤殷家尊中宗、高宗，取法今日。玆於本年十二月初三日，以正宗大王尊爲世室事，親告于孝元殿，又遣大臣，告于宗廟、永寧殿、景慕宮。旣上下之虔告，式中外之播脩。是月是辰，忍說同德之會？如疑如慕，倍切孚號之時。於此乎於彼乎，孔邇陟降，盡善矣盡美矣，允叶情文。日月光臨，若爲愀如見之感，雷雨作解，宜推咸與新之恩。自本月初三日昧爽以前，雜犯死罪以下，咸宥除之。於戲！若生子罔不在厥初，想前烈而增惕，受多福終有辭，永世奉成憲而交須。故玆敎示，想宜知悉。〈弘文提學尹行恁製。〉
○定世室告由祭時，亞獻官以下，施賞有差。大祝尹益烈加通政，禮房承旨吳泰賢加嘉善。
○大王大妃，命遣承旨，致祭于故領相徐命善、故奉朝賀金鍾秀。
○行弘文錄。〈副提學南公轍、應敎金銑、校理韓興裕、副校理洪受浩、修撰尹益烈、李鼎秉。〉五點，朴命爕、李寅采、張錫胤、申溆、李東冕、安廷善、宋知濂、任厚常、申龜朝、柳台佐、李象謙、李敬叅、李基憲、金啓濂、金會淵。
12月4日
○壬子，綾城尉具敏和卒。命施隱卒之典如例，其子待闋服調用。
○命江華德積鎭漂到大國登州府人六名，從旱路護送。
12月6日
○甲寅，先朝御眞一本，奉安于宙合樓，一本奉詣于華城行宮。〈時至，時、原任閣臣及標題、書寫官入，就書香閣前庭，行禮。訖，陞詣閣內，奉櫃開袱，展奉御眞大、小二本，大本辛亥圖寫也，小本丙辰圖寫也。時、原任閣臣及書寫官，當中北向跪，御眞大本，書以『正宗文成武烈聖仁莊孝大王春秋四十歲眞，卽阼十五年辛亥秋圖寫』二十八字，御眞小本，書以『正宗文成武烈聖仁莊孝大王春秋四十五歲眞，卽阼二十年丙辰春圖寫』二十九字。書寫訖，還奉御眞，捲袱闔櫃，奉安于榻上。時、原任閣臣，就宙合樓前庭，行禮訖。閣臣一員陞詣開閣，降復位，時、原任閣臣，還詣書香閣，繖扇侍衛，陳列如儀。閣臣陞詣閣內，奉御眞小本樻，由正階，出至宙合樓，由正階陞樓，奉安于榻上，降帳闔門。時、原任閣臣，降復位，還詣書香閣。大祝陞詣閣內，奉御眞大本櫃出，奉安於轝，出永肅門。大祝奉御眞櫃，降轝陞輦，陳仗衛如常儀，出敦化門，進發。〉上詣敦化門外，祗送。
12月11日
○己未，詣孝元殿，行臘享。
○正言姜浚欽，上疏陳勉，賜批嘉奬。
○修撰李鼎秉，疏請文元公李彦迪遺集取而登覽，賜批嘉納。
12月12日
○庚申，勸講。
○大王大妃敎曰：「噫！我先王平日，每度以度支經費之不足、兩西民庫之蕩然軫念，而必欲復舊之苦心至意，予豈不知？大抵當初壯勇營設置之聖意有在，一則爲民，二則爲民。如是之故，今番三都監物力，皆自壯營擔當矣。又勅行及使行往來爲屢次，戶曹及兩西經費，應必不少，寧不憫然？自辛酉正月至十二月，戶曹一年所用，令壯勇營，劃送戶曹。歲入則儲置本曹，兩西所在壯營穀代錢，一幷付之該道民庫。令壯勇提調，代撰綸音，以爲布諭之地。如是，則庶幾一分，仰體我先王至意苦心矣。」
○命因山時，挾轝隨轝將卒，射放試取，分等施賞。
12月13日
○辛酉，以趙尙鎭爲刑曹判書。
12月14日
○壬戌，勸講。
○下綸音于兩西民人曰：
予小子煢煢在疚，月屢脁矣。歲聿莫矣，眞遊寢遐，孺慕靡逮。奠觴豆而僾然如求，當扆宁而恤焉以涕。維蚤夜一心，維先王成憲是承是述，以保我萬億年丕丕基。嗟！我小大臣工，尙亦聰聽彝訓，以事我先王者，事予小子，予小子其敢不以先王之心爲心？嗚呼！惟時惟幾，永言配命，戒謹乎不睹不聞之中，而感通乎無聲無臭之際，先王所以敬天也，育之也惠，使之也義，瘖聾跛躄得其生，鰥寡孤獨得其養，先王所以勤民也。旣又曰：『咨！念念民天』，遂以諴民爲祈天之本，而諴者和也，愛之然後，可以和焉，故節用而愛民，如恐不及，光御二十有五載，衣不裁帛，室不改椽，食不重器，居不重茵，擧百度之廣，而無一不正其本，擧兆庶之衆，而無一不被其澤。蠲猪鹿之供，則山民賴焉，釐魚藿之征，則海民遂焉，修堤堰以資灌漑，則野民興焉。鄕飮之綸頒，而華髮得以有羞，則民之老者安焉，字恤之則成，而髧毛不失其所，則民之幼者懷焉，整戎籍之氄，而黃、白無冤，則軍亦民也。防番錢之半，而緇髡不撓，則僧亦民也，爰曁公私之賤，而革推刷之弊，保家室之樂，則奴婢亦民也。雖民之蚩蚩不識不知，日月之所照臨，風雨之所皷潤，歌于塗抃于市，仁聲仁聞，匝我疆域。而堯、舜之聖，猶病於博施，廼以創物之智，默運神籌，經營六七年之間，不大聲以色，儼成一營之制，龍旂鳥章，非以耀武也，于橐于囊，非以好貨也。一則曰爲民，二則曰爲民。於是乎出內帑之錢，易穀而置諸道，革內庄之厚斂，而輕其徭薄其賦。營屯田于兩西，以至內司之給代也、掖隷之汰冗也、惠局甲冑之價也、進獻添補之需也、慶賞用餘之資也，不煩經費，廼積廼倉，此壯營之所由設。而編軍伍以除徵兵之苦，貯財賄以罷均役之法，惟聖志赫然已定，凡百有位，無不翹領攅手，以俟令行制成之日。皇穹不弔我家，末命遽揚，嗚呼天乎！民之不祿，胡寧忍斯？恭惟我慈聖大王大妃殿下，以女中勛華，垂簾視政，念先王之遺旨，軫大農之匱儲，自殯殿國葬，至山陵支用，命壯營繼之。又降十行恩言，諄諄惻怛，傾壯營之藏，米以萬計，錢以十萬計，當度支一歲之費。又若兩西所謂民庫子母利殖，入不當出，浚民膏脂，民將蕩析。吾先王之常所憧憧，而思欲大更張者。況今使星旁午，民力竭矣。勞之綏之，措諸袵席之安，其在此時，以耕以鑿，懷我階庭之近，其在此時。壯營兩西穀各年條作錢關西之十四萬一千餘兩、海西之四萬四千餘兩，特許付之該道民庫，永勿加徵於民間，俾奠厥居。於乎盛哉！慈聖之意，卽先王之意也，慈聖之敎，卽先王之敎也。竊庶幾自今以往，關河數千里六十餘州官，絶推呼之急，村免誅求之困，庫庾皆積，杼柚不空，血氣含生之倫，得有以偕我婦子，安我田里，頌慈聖之玄功，感先王之厖恩，父詔其子，兄告其弟，皆能知親上事長之義，則予小子於斯，亦豈不與有榮矣乎？若方伯，若長吏，體昔日之盛德，而無忽今日之布諭，若士夫若烝黎，聞今日之布諭，而仰認昔日之盛德，是予小子之望也。〈弘文提學尹行恁製。〉
12月15日
○癸亥，黃海道暗行御史閔命爀書啓，論海州判官鄭述仁、遂安郡守洪達三、信川郡守尹光垂、文化縣令任希耉、金川郡守李良會、康翎縣監崔祥岳、兵使安橚、水使李長喆等不治狀，分輕重勘處，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>