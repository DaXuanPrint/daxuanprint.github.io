<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,卽位年,元年,二年,三年,四年,五年,六年,七年,八年,九年,十年,十一年,十二年,十三年,十四年,十五年,附录,朝鲜王朝实录【宪宗实录】全文在线阅读,朝鲜王朝实录【宪宗实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[宪宗实录]。李烉（1827年－1849年），即朝鲜宪宗（조선。헌종），朝鲜王朝第24代君主（1834年—1849年在位）。字文应，号元轩，是朝鲜纯祖李玜之孙、朝鲜文祖（孝明世子）李旲之子，母为神贞翼皇后赵氏（神贞王后）。李烉在八岁时以王世孙身份继位，祖母纯元王后金氏垂帘听政，安东金氏、丰壤赵氏相继弄权">
<title>朝鲜王朝实录【宪宗实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【宪宗实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]255735</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[宪宗实录]。李烉（1827年－1849年），即朝鲜宪宗（조선 헌종），朝鲜王朝第24代君主（1834年—1849年在位）。字文应，号元轩，是朝鲜纯祖李玜之孙、朝鲜文祖（孝明世子）李旲之子，母为神贞翼皇后赵氏（神贞王后）。李烉在八岁时以王世孙身份继位，祖母纯元王后金氏垂帘听政，安东金氏、丰壤赵氏相继弄权，二十三岁英年早逝，庙号宪宗，谥号经文纬武明仁哲孝大王，葬于景陵。清朝赐谥“庄肃”。纯宗隆熙二年（1908年），追尊为宪宗成皇帝。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【宪宗实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]255735
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[宪宗实录]。李烉（1827年－1849年），即朝鲜宪宗（조선 헌종），朝鲜王朝第24代君主（1834年—1849年在位）。字文应，号元轩，是朝鲜纯祖李玜之孙、朝鲜文祖（孝明世子）李旲之子，母为神贞翼皇后赵氏（神贞王后）。李烉在八岁时以王世孙身份继位，祖母纯元王后金氏垂帘听政，安东金氏、丰壤赵氏相继弄权，二十三岁英年早逝，庙号宪宗，谥号经文纬武明仁哲孝大王，葬于景陵。清朝赐谥“庄肃”。纯宗隆熙二年（1908年），追尊为宪宗成皇帝。
[book_img]Z_6413.jpg


[book_title]總序
大王諱烉、字文應，翼宗大王子。丁亥〈純宗二十七年。〉七月十八日辛酉誕降。庚寅冊封王世孫，甲午十一月十八日己卯卽位，己酉六月六日壬申，昇遐，在位十五年，春秋二十三。有睟容三本〈丙午圖寫。〉辛亥，奉于璿源殿。有一女〈宮人金氏出。○早卒。〉無嗣景陵。〈在楊州健元陵西岡酉坐卯向。己酉十月二十八日葬，有表石。〉
妃孝顯王后金氏，〈籍安東。〉領敦寧府事永興府院君贈領議政祖根女，戊子〈純宗二十八年。〉三月十四日癸丑，誕降，丁酉冊封王妃，癸卯〈憲宗九年〉八月二十五日乙丑昇遐，春秋十六。景陵。〈在楊州。健元陵西岡庚坐甲向癸卯十二月二日葬。有表石。〉
繼妃大妃殿下洪氏〈籍南陽。〉領敦寧府事益豐府院君在龍女。辛卯〈純宗三十一年。〉正月二十二日丙子誕降，甲辰冊封王妃。己酉六月九日，進號大妃。

[book_title]卽位年
十一月
11月18日
○己卯，上卽位于崇政門。奉王大妃，行垂簾聽政禮于興政堂，受朝賀頒敎，大赦。
○王大妃敎曰：
主上旣登大位，追崇應行典禮。該曹擇日擧行。
○以朴宗薰爲告訃兼奏請使，李羲準爲副使，成遂默，爲書狀官。
○命監軍巡將，公除前仍番。
11月19日
○庚辰，議大行大王諡曰：「文安武靖憲敬成孝大王魂殿曰孝成，廟曰純宗，陵曰仁陵，追崇孝明世子諡曰敦文顯武仁懿孝明大王，廟曰翼宗，神殿曰孝和，陵曰綏陵。
○禮曹啓言：「文祜廟追崇廟號，纔已議定以入矣。王大妃殿尊爲大王大妃殿，嬪宮尊爲王大妃殿，而王大妃殿百官朝謁，京外貢獻，自今日擧行之意，請知委。」允之。
11月20日
○辛巳，大王大妃敎曰：「雖在哀遑崩迫之中，何可不仰體大行大王恤民之至意乎？況畿湖屢經慘歉，不可以常例責之。兩道祭需卜定，特爲安徐，內下內帑銀子六千兩，兩道卜定，量宜給代，餘數使三都監分用。雖以三都監所用分定物種言之，亦爲十分省約，除其浮文，以爲一分報答遺意之道。以此意廟堂三懸鈴行會於兩道道臣。」
11月21日
○壬午，以金陽淳爲司憲府大司憲，洪穉圭爲司諫院大司諫。
11月28日
○己丑，大王大妃敎曰：
轝士軍當抄出，而以今紀綱，漢城府五部下屬之憑藉民間，誅求徵索之弊，不可不念，至窮殘獨之戶，俾勿侵責之意，廟堂進來京兆堂上，以此嚴飭。此時部官，尤當另擇，一體分付。
十二月
12月15日
○乙巳，上親行殯殿望奠。
12月16日
○丙午，行藥院入診于興政堂，召見時原任大臣閣臣。奉朝賀南公轍，領府事李相璜，領議政沈象奎，左議政洪奭周，右議政朴宗薰啓言：「惟我殿下，以沖幼之齡，承付畀之重，我慈聖殿下，以女堯之聖，擧簾帷之儀，莫不延頸拭目，以觀政化。臣等頑忍苟存，涕泣登對，請以今日，切要㝡急之務，略先陳之。一曰愼起居。殿下沖年嗣服，祖宗艱大之役，擔在一身。況氣血未充，哀疚嬰心，兩殿惟疾之憂，百倍恒日，凡食飮服御，興寢步履之際，動靜語默，喜怒好惡之節，必以操愼爲工，恒存四勿之戒，務若六氣之候，則斯乃作聖之基，永符祈天之本。二曰勤講學。昔明廟大行因山前，宣廟臨筵講《禮記喪禮篇》。蓋居喪未葬讀喪禮，旣葬讀祭禮乃禮經之文。先正臣宋浚吉，引此以陳於顯廟初服而行之，粤在庚申，亦於公除後，卽行講對。此乃列朝成法也。伏願自今，勸講召對，課日勤行。臣等以爲殿下之勤學與否，卽係宗社、生靈，安危、興替之關。且開筵時慈聖之垂簾聽講，亦故事之可以倣行者也，惟殿下，懋哉。三曰嚴宮闈。譬之一身，宮闈如腸肺，公府如肢體。安有腸肺不淸，而肢體不病者乎？蓋婦寺以納媚爲忠，僕隷以藉賣爲利。僧尼、巫祝之說，或入於內，宮禁嚴祕之事，多宣於外，窺覘行而讒慝萠，皆此輩之爲耳。顧今國家多故，人心靡屆，整飭操束，尤宜百倍。況當沖齡，凡尋常燕閑之際，易與此輩狎暱，瑣屑玩戲之具，易爲此輩誘惑，蠱心志而累聖工，皆由此起。宣廟沖年卽阼，御宦寺甚嚴，常不與接言語，朝野想望聖德，實爲今日所當仰法。惟殿下，勉之。四曰杜倖門。夫爵賞者，國家之大柄，威福者，人主之大權。一有非法不公之事，參錯於其間，則私邪奸萌，左右竝進，干囑矯誣，內外交攻。其始也不過纖微之私，若無足以大害於事，而及其機械滑熟，蹊逕流馴，則終必至於大柄倒置，大權撓奪，苟不防微杜漸。察細謹始，則如鼠竇傍穿，蠹孔潛蝕，自窺覬而嘗試，自投合而放肆，卽必然之勢也。昔成廟初服，奉保夫人，請爵人，上曰：『予以幼沖，因內謁爵人，則於國政何？若復言者，予必不貸。』此誠聖人之訓也。蓋公私之分，卽紀綱之本也。紀綱不立，則憂勤雖切，而治道不能徒行，倖門不杜，則刑威雖厲，而紀綱不能自立。惟殿下，戒之。五曰察民隱。人主之職，保民而已。凡臣僚之自外來者，守宰之因事至者，必引見而詢訪，導之盡言。上之耳目，常在於民，民之心腹，畢達於上，則夫豈有不可祛之弊哉？六曰節財用。財者，民命，而卽其膏血也。我朝立國規模，卽是節儉二字。而挽近以來，或不免文勝之弊，自衣服飮食之節，居處帷帳之具，至於婦寺僕隷之額數，皆踰於古昔制度。而殿下若以今日凡百，認以元來如是，則甚非所以先立聖志之道矣。今日可言，豈止於是，而大經所在，不出此數者矣。愼起居爲勤學之本，嚴宮闈爲杜倖門之本，察民隱爲節財用之本，而又其大本，則亶在殿下實心。惟願深留聖意毋忽焉。」批曰：「所陳諸條，懇惻切實，敢不服膺也？」
○大王大妃敎曰：
未亡人不過深宮一婦人，奉大行王巾櫛三十餘年，今當天地崩坼之禍變。主上雖天姿英明，猶是十歲以前，軍國機務，有難一一責望。卿等以國朝故事，懇請，故萬不獲已，至有此擧，而本是女流，無學問識見。卿等，國之大臣，世篤忠貞，被知遇之恩於大行朝之人也，今日悠悠萬事，保護主上，勸勉聖學。其次則愛恤百姓。欲安百姓，則先自朝廷擧措得宜，廟堂則勉飭方伯，方伯則操束守令，俾無剝割貪墨之弊，則百姓自安。百姓安則國勢復奠於磐泰之安。卽今道理，莫如上下盡祛浮文，以實心行實政。自今爲始，凡百軍國大事，大臣卿宰，爛熳商確，停當以奏，則予惟從之而已。至若不可行不緊之事，初勿擧論，致煩酬應。如是洞諭之後，卿等若不盡忠竭力，以輔幼主，則是卿等負祖宗在天之靈也，罪在於予則是予負祖宗也。一日二日，一年二年，如是以過，漸至主上長成之後，朝廷寧謐，民國泰平，則未亡人有歸拜之顔。卿等亦盡追先報今之責。予言止此，其各勉諸。
○以李魯秉爲司諫院大司諫。
○玉堂聯箚，陳勉講學，賜批。
12月20日
○庚戌，以趙萬永爲扈衛大將。
12月21日
○辛亥，命山陵，定於坡州舊長陵左岡。
○以徐萬淳爲黃海道觀察使，張敎根爲吏曹參議。
12月22日
○壬子，行告訃兼請諡請承襲使，拜表于崇政殿。
12月25日
○乙卯，上御興政堂，行藥院入診，引見大臣備局堂上。
○命京畿嶺南道臣越俸。以殿最不嚴也。
○命申明舊式，嚴禁各宮家非理占稅，及囚鎖平民之弊。
○命陵役時濟州民人，勿爲越海赴役。
○領敦寧趙萬永疏略曰：
宗廟之彝典，最重乎觀德，人君之盛節，莫大乎不祧，蓋世室之謂也。世室之定，必在當祧之時，而若其隆功厚德，當享百世，則亦不以此爲拘。雖以我家已行之故例言之，每不待當祧而後，始議斯禮也。然則以我大行大王三十四年巍蕩之化，豈於此世室之議，可容一日緩哉？洪惟我大行大王，姿挺上聖，躬致太平，由百世而接勳華之道心，以千乘而著曾、閔之至行。以至禹之克儉于家，文之視民如傷，湯之不邇聲色不殖貨利。自古稱三王之盛者，我大行大王，兼有其美，此非臣一人之私言也。是以，發於政令施措之間，及於聖神功化之極，則廓闢歐巴之邪敎，肅淸潢池之醜類。闡明我國是，以承先王之精義，全保我世臣，以遵列朝之遺訓，導率我士趨，以揭千聖之大統。用能永享天心，垂裕後昆。親賢樂利，雖沒世而不忘，尊富饗保，在大德而必得。伏願仰稟東朝，俯詢大廷，克定我大行大王世室之禮。
批曰：「卿之此言，予實感歎，而事係莫重，當仰稟東朝矣。」
12月28日
○戊午，都政。下批，以李勉昇爲工曹判書，宋冕載爲司憲府大司憲，閔英世爲司諫院大司諫。
12月30日
○庚申，京兆獻民數。五部及八道都元戶一百五十七萬八千八百二十三戶，人口男女竝六百七十五萬五千二百八十口。
〈憲宗經文緯武明仁哲孝大王實錄卷之一

[book_title]元年
（乙未）元年清道光十五年
春正月
1月3日
○癸亥，命蠲坡州舊還及癸巳甲午田稅大同。以陵役勞民也。
1月5日
○乙丑，中批，以趙寅永爲吏曹判書。
1月6日
○丙寅，命大行大王世室應行儀節，依諸大臣議，卽爲擧行。
○勸講于景賢堂，講《小學》。
○召對于景賢堂。
1月7日
○丁卯，勸講于景賢堂。閣臣朴綺壽曰：「講筵規例，前受音則必掩卷而誦矣。」上曰：「昨日大臣請讀前受音，故開卷讀之耳。」綺壽曰：「臣自丙寅以後屢參大行朝經筵，而前受音則必掩卷而誦之。講體，本自如是矣。」
○召對于景賢堂。
○備局，以貢市人詢瘼，覆啓，大王大妃敎曰：「因漁夫契貢人事而思之，此外各貢各廛，又必有掖屬及法司下隷輩，科外侵漁難堪之弊，而貢市人輩，不敢訴冤矣。自廟堂，到底禁察，而若有犯者，這這草記重勘。立廛市民之西關銀，本自正宗朝，特爲許貸之事也，到今爲五十餘年矣。餘在三千兩，特爲蕩減，以體昔日各別軫念貢市人之聖意。」
1月8日
○戊辰，勸講于景賢堂。
○召對于景賢堂。
○召見黃海監司徐萬淳于興政堂，辭陛也。大王大妃敎曰：「卿以世祿之臣，此時此任，職責尤別，凡所治民撫輯之方，應不待予言，而殫誠矣。蓋方伯之職，按察一道，黜陟守令，生民休戚，關係至重。而近來守令之不法者，雖至於浚民膏澤，爲方伯者，擧皆掩置，無所懲畏，其爲德於守令則固有矣。其貽害於國家者，當如何？切勿以勢家巨族，拘於顔私，有所容庇，治否善惡，一一詳探，精白對揚，以副委寄之意也。」
1月9日
○己巳，勸講于景賢堂。
○召對于景賢堂。
1月10日
○庚午，上御興政堂，引見大臣備局堂上。領議政沈象奎啓言：「頃伏奉盡祛浮文，以行實政不緊之事，勿煩酬應之慈敎。又稽辛酉初元，亦有中外奏牒商確裁減之擧矣。今當講筵日開，寸陰是惜之時，不宜以此閑漫例奏，或妨時敏之工，凡諸道狀啓中，傳謄舊例，逐月登聞之，可合省除者，令諸有司及知申，相議錄出，以爲經稟裁減之地。」從之。左議政洪奭周啓言：「繡衣，所以上裨聰明，下達幽隱，朝廷不可廢之大政也。初元急務，莫先於詳察民情。不必一時竝遣於諸道，隨其緩急，抽栍輪遣，而其有罪狀現發者，嚴施一切之法，則旣足以懲一勵百，雖不必入於栍邑者，亦當有悚息知警之效矣。」
○勸講于景賢堂。
○召對于景賢堂。
○以金在昌爲兵曹判書。
1月11日
○辛未，勸講于景賢堂。
○召對于景賢堂。
1月12日
○壬申，勸講于景賢堂。
○召對于景賢堂。
○以徐憙淳爲司憲府大司憲，金興根爲全羅道觀察使。
1月13日
○癸酉，勸講于景賢堂。
○召對于景賢堂。
○上親行殯殿朝奠及告由祭。
○大行大王，尊爲世室，告由于宗廟、永寧殿、景慕宮、文祜廟。上御崇政殿頒敎赦。
1月14日
○甲戌，勸講于景賢堂。
○召對于景賢堂。
○敎曰：
頒赦時禮房承旨權敦仁加資，殯殿親行告由時代奠官興完君是應，大祝修撰洪鍾應，竝加資。
1月15日
○乙亥，勸講于景賢堂。
○召對于景賢堂。
○大王大妃敎曰：「故判書金基厚停啓，尹行恁復官爵。」
○京各司各營，進甲午會計簿。〈戶曹、餉廳、惠廳、兵曹、訓局、禁營、御營、摠廳時在黃金一百六十五兩六錢七分，銀子三十四萬二千八百十六兩一錢零，錢文五十四萬八百六十三兩一錢二分，綿紬一百八十五同六疋三十尺，木一千八百八十四同十疋十一尺零，苧布一百同二十五疋六尺，布子六百六十五同二十九疋二十四尺零，米十萬三百十九石十斗二升零，田米一萬二百二十七石六斗八升零，太一萬五千三百八十五石四斗零，皮雜穀三萬五百九十二石八斗零。〉
1月16日
○丙子，勸講于景賢堂。
○召對于景賢堂。
○行都堂會圈，四點，沈啓錫、許晟、朴宗休、金龍洛、宋尙玉、李源益、洪在喆、金東健、李寅皐、權溭、金錫淳、尹致秀、李謙在、李㙽、李明迪、韓鎭庭、嚴錫履、趙鶴年、韓宓履、洪羲錫、尹致定、徐元淳、李公翼、趙秉恒、金在田、尹滋畊、金公鉉、趙得林、成原默、沈宜升取三十人。
1月17日
○丁丑，勸講于景賢堂。
○召對于景賢堂。
○命李肇源罪名爻周，金基敍放送。
1月18日
○戊寅，以金學淳爲司憲府大司憲，李禮延爲司諫院大司諫。
○勸講于景賢堂。
○召對景賢堂。
1月19日
○己卯，勸講于景賢堂。
○召對于景賢堂。
1月20日
○庚辰，勸講于景賢堂。
○召對于景賢堂。
○以李奎鉉爲吏曹參判。
○召見山陵都監堂上于興政堂，〈提調徐耕輔、李勉昇、金敎根。〉辭陛也。
1月21日
○辛巳，勸講于景賢堂。
○召對于景賢堂。
○以任聖皐爲三道統制使兼慶尙右道水軍節度使。
1月22日
○壬午，勸講于景賢堂。
○召對于景賢堂。
1月23日
○癸未，勸講于景賢堂。
○召對于景賢堂。
1月27日
○丁亥，勸講于景賢堂。
○召對于景賢堂。
1月28日
○戊子，勸講于景賢堂。
○召對于景賢堂。
1月29日
○己丑，勸講于景賢堂。
○召對于景賢堂。
二月
2月1日
○庚寅，上親行殯殿朔奠。
○勸講于景賢堂。
○召對于景賢堂。
2月2日
○辛卯，勸講于景賢堂。
2月3日
○壬辰，勸講于景賢堂。
○召對于景賢堂。
2月4日
○癸巳，勸講于景賢堂。
○召對于景賢堂。
2月5日
○甲午，上御興政堂，引見大臣備局堂上。
○以權敦仁爲刑曹判書，李濟和爲忠淸道兵馬節度使，朴蓍會爲全羅左道水軍節度使。
2月6日
○乙未，勸講于景賢堂。
○召對于景賢堂。
2月7日
○丙申，勸講于景賢堂。
○召對于景賢堂。
2月8日
○丁酉，勸講于景賢堂。
○召對于景賢堂。
2月9日
○戊戌，勸講于景賢堂。
○召對于景賢堂。
2月10日
○己亥，勸講于景賢堂。
○命義州等被災戶捐助人等，竝施褒賞之典。
2月11日
○庚子，勸講于景賢堂。
○召對于景賢堂。
2月12日
○辛丑，勸講于景賢堂。
○召對于景賢堂。
2月13日
○壬寅，勸講于景賢堂。
2月14日
○癸卯，勸講于景賢堂。
○召對于景賢堂。
2月15日
○甲辰，上親行望奠于魂殿。
○勸講于景賢堂。
○召對于景賢堂。
○以宋穉圭爲司憲府大司憲。
2月16日
○乙巳，勸講于景賢堂。
○召對于景賢堂。
2月17日
○丙午，勸講于景賢堂。
○召對于景賢堂。
2月18日
○丁未，勸講于景賢堂，講《小學》。上曰：「宰相，何官也？」閣臣鄭基善曰：「我朝二品以上，稱宰相矣。」上曰：「二品以上，何等官也？」基善曰：「自參判爲從二品矣。」上曰：「判書亦宰相，而正一品從二品之秩耶？」基善曰：「參判爲從二品，判書爲正二品。崇政崇祿則從一品，大臣與輔國，爲正一品矣。」基善曰：「此章中立身二字，爲綱領。孝悌之道，雖急遽之時，必恐懼戒謹，戰兢自持，則驕易之心，不得生矣。」上曰：「戰字，何義也？」基善曰：「此云戰戰者，恐懼之貌，而本旨則兵刃相接之事也。」上曰：「兵刃相接，何事也？」基善曰：「諸侯相伐曰戰，以今俗言之，則閭巷愚蠢之民，或以血氣之憤，互相爭鬪，此亦曰戰也。」
2月19日
○戊申，上親行晝茶禮于殯殿。
○勸講于景賢堂。
○召對于景賢堂。
2月20日
○己酉，勸講于景賢堂。
○召對于景賢堂。
2月21日
○庚戌，勸講于景賢堂。
○以洪命周爲陳賀兼謝恩正使，尹聲大爲副使，趙鶴年爲書狀官。以皇后冊封皇太后加上徽號也。
2月29日
○戊午，大王大妃敎曰：「山陵土色未洽，腦石有破傷之慮云，役事卽爲停止。摠護使以下，更爲看審吉地。」又敎曰：「相地官李時復具格拏來囚。」
2月30日
○己未，三司聯箚請亟斬李時復，賜批。
三月
3月1日
○庚申，以李應植爲咸鏡北道兵馬水軍節度使。
3月2日
○辛酉，以尹義儉爲咸鏡南道兵馬節度使，李熙輔爲全羅左道水軍節度使。
3月6日
○乙丑，召見全羅監司金興根于興政堂，辭陛也。大王大妃敎曰：
下去善爲之。善與不善，九重雖深邃，自有入聞之道。操束守令，撫恤民生，無使民怨，及於朝家，則是乃酬國厚恩之道，惕念爲之。
3月7日
○丙寅，大王大妃命山陵移卜於交河長陵局內。
3月9日
○戊辰，上親行寒食別茶禮于殯殿。
3月13日
○壬申，上親行上諡告由別奠及改銘旌別奠，上諡冊寶于殯殿。
3月15日
○甲戌，上親行望奠于殯殿。
○上御興政堂，行藥院入診，引見大臣備局堂上。
○召見回還冬至三使臣于興政堂。大王大妃掩泣曰：「卿等之去也，大行朝臨筵送之，今者不監其還。而予爲此擧措，與沖君，召見卿等，天理人事，豈如是乎？今番一行，果無事往還乎？」李翊會等曰：「無事往返矣。」
○誅李時復。時復，關西人也，官陽德縣監，以堪輿業發跡。力擅山陵事，坡州始役也，土色旣不吉，則移揷標木於上下，到處穿毁，專事欺蔽。大臣三司迭奏之，承服正法。
3月16日
○乙亥，勸講于景賢堂。
○召對于景賢堂。
○誅諺書綸音僞造人崔公弼。
3月17日
○丙子，勸講于景賢堂。
3月18日
○丁丑，勸講于景賢堂。
3月19日
○戊寅，勸講于景賢堂。
3月20日
○己卯，勸講于景賢堂。
○召對于景賢堂。
3月21日
○庚辰，勸講于景賢堂。
○召對于景賢堂。
3月22日
○辛巳，勸講于景賢堂。
○召對于景賢堂。
○告訃正使朴宗薰，副使李羲準，以自燕離發，啓：「大行大王諡號宣恪〈善聞周達曰宣，威容端嚴曰恪。〉翼宗大王諡號康穆〈溫柔好善曰康，布德執義曰穆。〉
3月23日
○壬午，勸講于景賢堂。
○命判府事李羲甲，遠接使金逌根，館伴差下。
○以許棨爲慶尙左道兵馬節慶使。
3月24日
○癸未，勸講于景賢堂。
○召對于景賢堂。
3月25日
○甲申，勸講于景賢堂。
○大王大妃敎曰：「山陵，更定於長陵局內，期限急迫，工役浩繁，民力當倍加矣。坡州已施之事，今豈異同乎？交河郡當年納結錢及壬癸兩年停退軍錢，一竝蕩減。」
3月26日
○乙酉，勸講于景賢堂。
○召對于景賢堂。
3月27日
○丙戌，勸講于景賢堂。
○山陵都監提調李勉昇，卒于役所，命錄其子。
3月28日
○丁亥，勸講于景賢堂。
○召對于景賢堂。
3月29日
○戊子，勸講于景賢堂。
○召對于景賢堂。
3月30日
○己丑，勸講于景賢堂。
○召對于景賢堂。
○以李翊會爲工曹判書，徐有榘爲議政府左參贊，李紀淵爲右參贊。
夏四月
4月1日
○庚寅，上親行朔奠于殯殿。
4月3日
○壬辰，召見陳賀三使臣于興政堂。〈正使洪命周、副使尹聲大、書狀官趙鶴年。〉辭陛也。
4月5日
○甲午，以洪敬謨爲刑曹判書。
4月8日
○丁酉，上親行朝奠于殯殿。
4月9日
○戊戌，以李穆淵爲吏曹參議，李悌彬爲慶尙左道水軍節度使。
4月12日
○辛丑，召見回還奏請三使臣于興政堂。右議政朴宗薰啓言：「臣到平山，聞吏隷逃散，庫藏空枵，邑不成樣，支勑罔涯。蓋緣前倅，貪鄙苛刻，政無頭緖，稱以收逋，虐下撓民，以至於此云。平山前府使李鍾英，令該府，拿問嚴勘，以爲懲貪暴謝平民之地。至於邑吏之一齊逃匿，朋怨胥動，必有其倡，亦令道臣，嚴査重處。」大王大妃從之。
4月14日
○癸卯，上親行晝茶禮于殯殿。
4月15日
○甲辰，啓攅宮，上親行望奠別奠晝茶禮于殯殿。
4月16日
○乙巳，上親行朝奠朝上食晝茶禮祖奠于殯殿。
4月17日
○丙午，發靷時，行奉辭禮。
4月18日
○丁未，還御昌德宮。
4月19日
○戊申，葬我純宗大王于仁陵。
○上行下玄宮時，初虞祭時望哭。
4月20日
○己酉，純宗大王虞輿至，自仁陵，上行祗迎禮。
4月23日
○壬子，以金鏴爲謝恩正使，李彦淳爲副使，朴宗休爲書狀官。
4月24日
○癸丑，判下陳奏兼奏請正使以下別單，副使李羲準，書狀官成遂默，竝加資。
4月26日
○乙卯，上親行五虞祭于魂殿。
五月
5月2日
○庚申，殯殿國葬山陵三都監摠護使以下，施賞有差，提調兵曹判書金在昌，知事朴周壽，戶曹判書李止淵，判尹鄭基善，禮曹判書金蘭淳，大護軍徐畊輔，知敦寧金敎根，大護軍權敦仁，都廳副司直金箕晩，副司果朴宗吉，副司直李在鶴，副司果洪祐順、李遠翊，宗戚執事忠淸監司金在三，代奠官興完君是應，諡狀製述官吏曹判書趙寅永，哀冊文書寫官知事洪羲俊，誌文製述官判府事金逌根，虞主書寫官護軍朴晦壽，封閉官申冕周，初喪承旨李穆淵，陪從承旨閔致成、鄭禮容，上諡時禮房承旨洪稚圭，竝加資。
○忠淸兵使李濟和，以「前月二十七日，驟雨，雷電大作，霎時間本城火藥庫八間，爲霹靂壓碎，火藥一萬二千八百斤，燒散無餘」啓。
5月3日
○辛酉，以徐英淳爲吏曹參議。
5月4日
○壬戌，上詣仁政殿，迎勑受弔。
○勑諭：
皇帝勑諭朝鮮國王世孫李。覽奏爾祖王薨逝，朕心惻然。據王妃金氏奏稱，爾賦性聰明，幼敦仁孝，夙有長人之德，爲國人所戴，請冊承襲，朕俯循輿情，特允所請。玆遣官齎詔，誕告爾國，封爾爲朝鮮國王，繼理國政，竝賜爾誥命彩幣等物，爾宜永矢靖共，懋纉承於候服，迪宣忠順，作屛翰於天家。爾其欽哉，毋替朕命，故諭。
○皇帝制曰：
建候樹國，綏猷恢柔遠之恩，崇德象賢，謹度承重祧之選。輯共球而濟美亮，采有邦綿，帶礪以凝禧，式序在位。修其禮物，舊有令聞。質爾人民，昭哉嗣服。爾朝鮮國王世孫李，揚芬玉穎，毓粹齠年，岐嶷協於輿情，似續延其福緖。當熊占之卜吉，早諭馳諏，維燕翼以貽謨，彌昭譽望。勝衣閱歲，欣徵著代於東封，賜履基禔，書愜升儲於左海。載兪葵表，申錫茅封，專賁綸凾，兼領綺幣，特封爾爲朝鮮國王。於戲！連城演澤，紹封章禮義之風，肯構膺休，繼序秉溫文之德，資忠移孝，肅修世範於藩畿，開國承家，渥被恩暉於使節，允綏吉祚，益懋榮勳。欽哉。
○皇帝制曰：
藩服延休，纉緖式循於繼序，孫枝奉業，褒親宜逮以追崇。念請命之維虔，禮隆溯本，稽易名之有典，義許推恩。爾朝鮮國故世子李，夙稟朝封，早孚民望，屬年華之不永，致爵位之未膺。玆以爾嗣子李襲封國王，加恩追贈，爾爲朝鮮國王，諡曰康穆。於戲！制自緣情錫命，慰永祧之志，名維從實傳家，昭奕葉之榮。祗服寵光，永垂後祉。
○皇帝制曰：
賁龍綸而錫祉，恩光酬屛翰之勳，昭燕翼以貽型，懿德式珩璜之範。繁徽音之繼序，宜嘉命之優崇。爾朝鮮國故世子李，之妻趙氏，華冑鍾祥，璇閨謹度，旣無慙於婦德，更允協乎母儀。玆以爾嗣子李，襲封國王，加恩追贈，故世子李王爵，封爾爲朝鮮國王妃。於戲！翬翟彰榮，爵本從夫而受祜，賮琛恪職，貴還因子以承庥，特沛恩施，聿頒誥命。
○祭文：
維道光十五年歲次乙未二月朔庚寅越二十九日戊午，皇帝遣正使散秩大臣乾淸門行走一等忠勇公慶興，副使散秩大臣正藍旗漢軍副都統奉宸院卿內閣學士兼禮部侍郞一等繼勇侯倭什訥，諭祭於朝鮮國王李之靈曰。璆冊分符，瀛渤效景風之瑞，琱筵賜䘏，芬苾推湛露之恩。爰徵柔遠於彝章，益懋开終於屛翰。爾朝鮮國王李，備藩靑社，奉職丹垠，八道宣仁，紹家邦而肯構，一心吐款，占律序而來庭。晉綏久法乎朝宗，豐賚均霑於陪貳。方冀承華奕葉，永荷龍光，何圖戢景滄波，倐嗟駒隙？眷言嗣服，載賁絲綸，乃示榮褒，俾崇妥侑。於戲！休聲勿替，長延東海之雲仍，靈爽未湮，猶望北宸而星拱，歆玆嘉薦，庶克祗承。
5月9日
○丁卯，大司憲宋穉圭以草莽臣，從縣道上疏陳慰，批曰：「卿卽我純宗冊儲初冑筵之臣也，宜其追報之誠，非比他人，而今此陳勉，亶出忠愛，敢不眷眷而服膺乎？然輔導必待山林人之宿德，啓沃尤貴朝夕之納誨，望卿，勿以官職爲辭，亟回東岡之固守，輔予沖人之不逮。」
5月10日
○戊辰，以李相璜爲實錄摠裁官。
5月16日
○甲戌，月有食之。
5月19日
○丁丑，上追崇諡冊寶于文祜廟。
○翼宗大王追崇題主後，自文祜廟，奉安于孝和殿。
○舊主匱，安于轝進發，至陵所埋安，上詣弘化門祗迎，親行奉安祭。
○翼宗大王追崇後，上御仁政殿，頒敎中外，大赦。
○命追崇慶科，以世室慶科，合慶爲之。
5月21日
○己卯，翼宗大王追崇上諡冊寶孝和殿奉安時，都監都提調以下施賞有差，提調行大護軍金箕殷，刑曹判書洪敬謨，右參贊李紀淵，都廳應敎徐念淳，副應敎權用經，題主書寫官禮曹判書朴岐壽，竝加資。
○孝和殿奉安祭獻官以下，施賞有差，典祀官奉常正崔漢翼，執禮禮曹參議李嘉愚，竝加資。
○行大提學會圈。六點，金逌根、趙寅永、徐有榘、鄭元容、申在植。
○以申在植爲大提學。
○以金道喜爲京畿觀察使，趙寅永、徐有榘爲奎章閣提學，朴永元爲直提學。
5月22日
○庚辰，朝講于熙政堂。
○召對于熙政堂。
5月25日
○癸未，朝講于熙政堂。左議政洪奭周啓言：「伏覩昨日慈敎，有別厲祭不卜日設行之命。見今疾沴之流行，不獨都下爲然，八路諸邑，在在滋熾，自禮曹，關飭各道，卽爲啓聞設行。」從之。
5月26日
○甲申，召對于熙政堂。
5月27日
○乙酉，朝講于熙政堂。
5月28日
○丙戌，晝講于熙政堂。
5月29日
○丁亥，朝講于熙政堂。左議政洪奭周曰：「臣之猥登講筵，今亦屢遭矣，罕有承聞於下答者。臣等所奏，必有見槪於聖心，而可以留意採納者，亦必有不槪聖心，而可以反覆辨難者，章句文義之中，亦當有疑晦難曉，而不可不質問者。君臣之間，猶家人父子也，何言之不可道，何事之不可言乎？自今以後，頻賜下答，亦須隨處問難，俾有流通孚格之效，區區之望也。」
5月30日
○戊子，晝講于熙政堂。
六月
6月1日
○己丑，上親行晝茶禮于魂殿。
6月2日
○庚寅，朝講于熙政堂。
6月3日
○辛卯，勸講于熙政堂。
6月4日
○壬辰，勸講于熙政堂。
6月5日
○癸巳，勸講于熙政堂。
○以李翊會爲司憲府大司憲，鄭基一爲司諫院大司諫，金逌根爲禮曹判書，朴岐壽爲工曹判書。
6月6日
○甲午，勸講于熙政堂。
6月7日
○乙未，勸講于熙政堂。
○召對于熙政堂。
6月8日
○丙申，勸講于熙政堂。
6月9日
○丁酉，勸講于熙政堂。
6月10日
○戊戌，勸講于熙政堂。
○領議政沈象奎，疏辭議政之任，許之。
○以朴晦壽爲刑曹判書，洪學淵爲成均館大司成。
6月11日
○己亥，勸講于熙政堂。
○以李鐵求爲左邊捕盜大將。
6月12日
○庚子，勸講于熙政堂。
6月13日
○辛丑，勸講于熙政堂。
6月14日
○壬寅，勸講于熙政堂。
6月15日
○癸卯，上親行晝茶禮于魂殿。
○勸講于熙政堂。
6月16日
○甲辰，大王大妃命勸講，盛暑間姑停。
6月18日
○丙午，上親行誕辰酌獻禮于魂殿，贊禮以下施賞有差，執禮吳取善，大祝金東健，左通禮李發源，右通禮金永默，禮房承旨嚴燾，竝加資。
6月20日
○戊申，上御熙政堂。行藥院入診，引見大臣備局堂上，左議政洪奭周曰：「向夜風勢獰猛，蓽蔀窮戶，不免傾頹，間或有人命見傷者。飢病之餘，罹此暴露，別施特典，以示軫恤之意，恐好矣。」大王大妃曰：「因病出幕之類，亦必夥然，而日前風雨，病幕想多頹傷。此輩之無所庇身，尤可矜惻。似此者，先爲摘奸顧恤，似不可已矣。以筵敎，分付五部，使之斯速擧行也。」大王大妃曰：「補賑雖非光鮮之事，而今番都政則必爲區處，毋至失信可也。」大王大妃，命因山時沿路所損民田，令道臣，査出登聞後蠲減。奭周又啓言：「伏見日前慈敎，有勸講盛暑間姑停之敎，學問之工，最以間斷爲患，自今至涼生之後，其爲害，又豈十寒而已哉？若以聖躬之過勞爲慮，則減其行數，少其遍數，亦無不可矣。」大王大妃從之。
○慮京外諸囚。
6月24日
○壬子，大王大妃敎曰：「日前風雨之後，政爾憧憧，卽見畿伯狀啓，喬桐所管松家島三百戶沈墊人命渰死者，七十餘人云。癘疫之餘，又當如此意外之災，彼島民輩，何以聊生乎？被水民戶畿伯抄出有役者，當年公私役及稅蠲給無役者，別給恤典，使之安堵。鹽盆均廳之稅，亦爲區別減給之意，分付。」
6月25日
○癸丑，行都政。以朴晦壽爲司憲府大司憲，金胤根爲司諫院大司諫，李祖榮爲成均館大司成，朴晦壽爲冬至正使，趙斗淳爲副使，韓鎭庭爲書狀官，金熙華爲刑曹判書。
6月26日
○甲寅，備局啓言：「昨日都政，前郡守林尙沃，除拜龜城府使矣。尙沃，以昨年灣府水災後，出義捐財之勞，因本司回啓，得蒙外職調用之承傳。而第念府使之於郡守，旣係陞擬，尙沃以前任郭山郡守，居中於昨臘殿最，堂上中考與下等無異，則半歲之間，遽然擧擬於拔例陞擬之窠，終有乖於重考績愼掄揀之意，當該政官推考，林尙沃新除之任，請改差。」允之。
閏六月
閏6月2日
○庚申，斬弑父罪人韓明辰。咸興人也。
閏6月7日
○乙丑，以李紀淵爲平安道觀察使。
閏6月11日
○己巳，以徐有榘爲吏曹判書。
閏6月14日
○壬申，命禜祭不卜日設行，祭官以承旨閣臣塡差。
閏6月15日
○癸酉，上御熙政堂。行藥院入診，引見大臣備局堂上。
閏6月17日
○乙亥，召對于熙政堂。
閏6月18日
○丙子，召對于熙政堂。
○《璿源譜略》跋文製述官以下，施賞有差，纂修監印宗簿寺正鄭進明加資。
閏6月19日
○丁丑，召對于熙政堂。
○吏曹判書徐有榘，三疏辭職，許之，以金學淳代之。
閏6月21日
○己卯，召對于熙政堂。
閏6月22日
○庚辰，召對于熙政堂。
閏6月23日
○辛巳，以洪敬謨爲司憲府大司憲，李敏會爲司諫院大司諫。
閏6月25日
○癸未，上御熙政堂。行藥院入診，引見大臣備局堂上。左議政洪奭周啓言：「諸道燒燼戶恤典，皆以十戶以上爲限，而慶尙一道，獨以二十戶爲限。臣未知其規例之創自何時，而其在一視之義，實不免斑駁之甚。此後嶺南，亦依他道例施行之意，請分付賑廳及該道。」大王大妃從之。又啓言：「秋曹獄案稽淹之弊，纔已筵奏申飭矣。時判堂莅任之後，諸道稟啓之經年積滯者，幾盡稟處，情法可疑之得蒙平反者，亦非一二。而議讞事體，除律有正條，明白援照者外，設有可以容議之端，但當具陳意見，以俟上裁。而今番回啓之傅生者，皆直以次律爲請，有欠愼重之意。當該秋判，推考警責。」大王大妃敎曰：
推考輕矣，遞差。
右議政朴宗薰啓言：「因此言端，有可仰達者。秋曹審理案中，海西有姑殺婦之獄，以姑爲正犯矣。非理驅子孫之婦至死者，徒三年，故殺者流二千里，卽律文也。所以示別於凡人，蓋出於正倫訓俗之義，若情理絶悖者，自當臨時稟旨。而今此啓本，直以正犯爲斷者，抑未深究於制律本意乎？請該道臣推考，原文案使之釐正。」大王大妃從之。大王大妃敎曰：「日前賓對，備堂之不成貌樣，專由於占便，今日進參又復無多，殊極駭然。實病實故外，竝施罷職之典。」
○以金箕殷爲刑曹判書，柳相弼爲摠戎使。
閏6月26日
○甲申，召對于熙政堂。
閏6月29日
○丁亥，召對于熙政堂。
○以朴齊聞爲吏曹參判，金弘根爲司憲府大司憲。
秋七月
7月1日
○戊子，召對于熙政堂。
7月2日
○己丑，召對于熙政堂。
7月4日
○辛卯，以宋穉圭爲司憲府大司憲。
7月5日
○壬辰，上御熙政堂。行藥院入診，引見大臣備局堂上。左議政洪奭周，請嚴科場，以收召人心，從之。
○以韓益相爲江原道觀察使。
○召對于熙政堂。
7月6日
○癸巳，上詣孝和殿，行秋展謁。
○召對于熙政堂。
○召對于熙政堂。
7月7日
○甲午，上親行晝茶禮于魂殿。
7月8日
○乙未，設七夕製于泮宮。
7月9日
○丙申，召對于熙政堂。
7月11日
○戊戌，召對于熙政堂。
7月12日
○己亥，召對于熙政堂。
7月13日
○庚子，召對于熙政堂。
○江原監司趙容和，以原州等邑民戶漂頹，啓，大王大妃敎曰：「嶺東一路，幾乎十室九空，常切憧憧，觀此狀啓，民家頹壓，爲二百戶，人命渰壓死，爲三十餘名。許多百姓失所遑遑之狀，如在目見，萬萬驚慘。頹壓戶則元恤典外，各別顧助，卽爲奠接，俾無散而之他之弊，渰壓死人生前身還布，一竝蕩減。奠接安堵，一時爲急，新伯不日辭朝，使之十日內交龜之意，分付廟堂。」
7月14日
○辛丑，召對于熙政堂。
7月15日
○壬寅，行藥院入診于熙政堂，召見江原監司韓益相。大王大妃敎曰：「近來何道無弊？而本道則尤爲凋瘵，此則匪他故也。守令方伯，若有一分向國之誠，則豈至於是乎？所聞所見，實爲寒心。卿之操守，予已知之矣。今以卿特爲擇差，畀以一路之重任，按察之際，以此意體行，以紓朝家東顧之憂。」又敎曰：「今番水災之孔酷，民情慘然，如在目見。下去後，務盡懷保之方，俾無渙散之弊可也。」
○召對于熙政堂。
7月16日
○癸卯，召對于熙政堂。
7月19日
○丙午，以金逌根爲訓鍊大將，趙萬永爲御營大將。
7月20日
○丁未，上御熙政堂，引見大臣備局堂上及平安監司李紀淵。大王大妃敎于紀淵曰：
「予之使卿，出按關西，意豈徒然？卿必思昔年眷遇之恩，且念今日之國勢，措施之方，似爲靡不用極，而近來民生之困瘁，專在於守令之貪虐。卿則勿爲因循方便，而益務澄淸之政，俾有實效也。先大王，每爲軫念西北之人，今若不能收用，則恐違先王盛意。淸南北數千里之地，豈無人材之可用者乎？卿於下去之後，盡心搜訪，道薦以聞也。
○召對于熙政堂。
7月21日
○戊申，召對于熙政堂。
7月22日
○己酉，召見各道京試官都事于熙政堂。大王大妃敎曰：「惟我大行大王，深軫科弊，屢下辭敎，期於正士趨而慰人心，在廷諸臣，庶可以仰揣昔日苦心至意。今當萬事於戲之餘，京外主試者，不念追先報今之義，或忽於敬畏之道，敢欲濁亂於科場，是無人心無臣分之人。如此則何以爲國乎？予不多誥，其各自量爲之。」
○上御仁政殿，設秋到記，表居首李晋翼，講居首洪錫圭，竝直赴殿試。
7月23日
○庚戌，召對于熙政堂。
7月24日
○辛亥，召見前江原監司趙容和于熙政堂。
○召對于熙政堂。
7月25日
○壬子，召對于熙政堂。
○左議政洪奭周啓言：
「文科增、式年、別試及庭試之有易書，蓋欲以防奸也。設法本意，專欲使爲主司者，不得見擧子之筆跡，而今之所謂易書，只謄篇首數行，及其考校之際，無難取看其本草，事之不誠，莫此爲甚。如欲一依舊規，盡謄全篇，則見今一場對策之文，輒至累千張，謄寫考準之際，將不免拖到屢旬，且寫役旣甚不些，書手亦當益多，鎖院之內，添却許多閑雜之人，求其淸肅，又安可得？至於外邑，易書其弊尤甚。能書之吏，遍排列邑，紙墨之費，皆出科斂，貽害小民，尤所當恤。蔽一言曰可罷無疑。如或以流來成典，有難一朝盡罷，則先從初試殿試，而除其易書，亦足使存舊章革流弊之意，兩行不悖。而科規變通，事體不輕，請博詢處之。」因大臣禮曹館閣堂上收議僉同，命毋論初會試，一倂革罷。
7月26日
○癸丑，召對于熙政堂。
7月28日
○乙卯，召對于熙政堂。
7月29日
○丙辰，召對于熙政堂。
八月
8月1日
○丁巳，上親行晝茶禮于魂殿。
○召對于熙政堂。
8月2日
○戊午，召對于熙政堂。
○大王大妃敎曰：「今番增廣，主上嗣服一初之慶科，有司之臣，若一毫循私，是上負國家，下忘祖先之人。君臣上下，當共爲擯斥，不齒人類，而以士子言之，他日爲公爲卿者，若得之不以其道，則此先欺其君也。以科場言之，入門時雜亂爭鬨之弊，皆由隨從誤入之故，爲其父兄者，各訓其子弟，勿使犯法可也。」
8月3日
○己未，召對于熙政堂。
○召見前平安監司鄭元容于熙政堂。
8月4日
○庚申，召對于熙政堂。
○翰圈，三點，徐耆淳、李源庚、申錫愚、李墩、鄭㝡朝、金洙根取六人。
8月5日
○辛酉，上御熙政堂，引見大臣備局堂上，大王大妃命，此後有初試文科，更勿停講。
○召對于熙政堂。
8月6日
○壬戌，召見三使臣于熙政堂。〈謝恩正使金鏴，副使李彦淳，書狀官鄭在絅。〉辭陛也。
○召對于熙政堂。
8月7日
○癸亥，召對于熙政堂。
8月8日
○甲子，召對于熙政堂。
8月9日
○乙丑，上親行誕辰酌獻禮于孝和殿，贊禮以下施賞有差。執禮行副護軍李羲肇，執尊副司果趙錫龜，大祝副司果趙鶴年，左通禮成龍申，右通禮吳甲良，禮房承旨徐憙淳，竝加資。
8月10日
○丙寅，召對于熙政堂。
8月11日
○丁卯，禮曹以昭寧園園上莎草失火延燒，啓，避殿減膳。
8月13日
○己巳，召見奉審大臣以下于熙政堂。昭寧園奉審後入來也。
8月15日
○辛未，上親行晝茶禮于魂殿。
8月16日
○壬申，以李公翼爲奎章閣直閣，金洙根爲待敎。
8月18日
○甲戌，召對于熙政堂。
8月19日
○乙亥，勸講于熙政堂。
○召對于熙政堂。
8月20日
○丙子，召對于熙政堂。
8月21日
○丁丑，夜一更，有星見于西北方，有孛。
○勸講于熙政堂。
8月22日
○戊寅，彗昏見於紫微垣天槍星傍，色白，尾長二尺。距極三十二度，四更西沈。差下測候官，使之輪直。
○勸講于熙政堂。
○召對于熙政堂。
8月23日
○己卯，勸講于熙政堂。
○以李顯英爲京畿水軍節度使兼三道統禦使喬桐府使。
8月24日
○庚辰，勸講于熙政堂。
8月25日
○辛巳，勸講于熙政堂。
○上御熙政堂，引見大臣備局堂上。左議政洪奭周，以星異，乞策免，大王大妃敎曰：「災異之應，咎實在予。以聽政言之，萬不獲已，雖有此擧，終非爲祥，且婦人攸爲之事，豈有一事之合於天心乎？今以應天誠實之道勸予，而大臣則引咎乎？勿爲如此，殫竭心慮，以思消弭之道焉。」奭周啓言：「科場隨從之闌入，日前慈敎，尤極申複，至有論罪家長之命。而今番東堂一所場內，爭鬨喧鬧，互相驅打，幾傷人命，京華望族，亦多冒犯，遠方人心，何以鎭服？問其家長，則一爲行知中樞府事朴周壽，一爲江界府使趙基復。趙基復則在任所，勢難歸責，周壽則初未及聞，後又禁戢云。且崇品重臣，事體自別，而特飭之下，不容全無警責，從重推考，兩家入場之儒生，竝請令成均館，施以停擧罰。」大王大妃從之。大王大妃，命關東方物朔膳，限五年停封，貢蔘餘數，竝移作京貢。
8月26日
○壬午，勸講于熙政堂。
8月27日
○癸未，勸講于熙政堂。
○推鞫。昭寧園放火人金龍希誅之。龍希，以園隷，謀陷園官，被覈輸款。
8月28日
○甲申，勸講于熙政堂。
○召對于熙政堂。
○以權敦仁爲刑曹判書。
8月29日
○乙酉，勸講于熙政堂。
8月30日
○丙戌，晝講于熙政堂。
○召對于熙政堂。
九月
9月1日
○丁亥，上親行晝茶禮于魂殿。
○勸講于熙政堂。
○刑曹判書權敦仁，參判李穆淵，參議尹滋畊，聯疏略曰：
臣等伏見因捕廳啓目，大王大妃傳敎下者，罪人鄭日孫，移送秋曹，嚴刑三次後，限己身絶島爲奴矣。臣等謹按《大明律》，凡盜神祗御用祭器帷帳等物者，皆斬，《大典通編》，御廚物偸竊者，以盜大祀神御物律論。今玆現失器用，其所重何如？渠旣以偸竊自服，則情犯巳具斷案。而特敎傅生。臣等固知聖意之出於天地大德，而王府金石，斷不當撓枉。伏乞更加三思，施以當施之律焉。
批曰：「傅生出於慈殿特敎，卽爲擧行。」
9月2日
○戊子，勸講于熙政堂。
○上御春塘臺。行九日製，取京外，凡一百人，施賞有差。
9月3日
○己丑，勸講于熙政堂。
○召見入格儒生于熙政堂。
9月4日
○庚寅，勸講于熙政堂。
9月5日
○辛卯，上御熙政堂，引見大臣備局堂上。左議政洪奭周啓言：「星文示警，今已踰旬，而朝廷之上，閴無一言。言路之閉塞至此，豈非國家莫大之憂哉？三司諸臣之噤默者，終不可無警，竝姑從重推考。亦願自上，益懋恢張之道，以盡來諫之方。」大王大妃批曰：「所陳好矣，依爲之。星象雖云消減，此心豈敢少忽乎？亦自廟堂，殫誠盡職可也。」奭周又啓言：「官師相規，自是朝廷美事，而廟堂之於百僚，隨事紏警，卽其職然也。在昔盛際，卿宰之立庭於政府，至今以爲美談，此固尙矣無論。而近來崇品重臣之因大臣論奏，譴罷者收敍之後，不復深引，重踏宿趼者，臣亦曾及見之矣。乃者數三卿宰之緣微事被推者，輒以是把作情勢，期於遞解而後已，若此不已，則居廟堂者，其將緘口袖手而不得出一言，責勵群工乎？如臣無似，叨冒匪據，體統之輕，咎實自招。而流來舊規，亦不容緣臣而一任壞了，自後因此等事辭免者，竝勿從施，申以飭勵，俾無撕捱，恐亦爲尊朝廷之一道，故敢達矣。」大王大妃從之。
○勸講于熙政堂。
9月6日
○壬辰，勸講于熙政堂。
○水原留守趙寅永疏略曰：
卽伏聞大僚所奏，以卿宰被推，期於遞職，多所論列。至以尊朝體係後弊爲辭。臣歷數近日卿宰，被推而遞職者，則臣實其人。竊伏念廉防者，有國之四維也。臣以此情踪，諉之以事屬旣往。職在外任，抗顔爲冒赴之計，則其爲壞廉防，反有甚於朝體，後弊之有關係者。伏乞特勘當律。
批曰：「大臣之言，出於泛論，卿何必爲引乎？勿辭，卽爲往赴。」再疏許之。
9月7日
○癸巳，勸講于熙政堂。
○召對于熙政堂。
9月8日
○甲午，勸講于熙政堂。
9月9日
○乙未，勸講于熙政堂。
○命嚴覈湖南儒生洪秉斗之罪。秉斗，以雲峯人，竊籍礪山，分券被選於左右道文科初試。因禮曹草記，允之。
9月10日
○丙申，晝講于熙政堂。
○以李光文爲司憲府大司憲，李晋淵爲司諫院大司諫。
9月11日
○丁酉，勸講于熙政堂。
9月12日
○戊戌，勸講于熙政堂。
9月13日
○己亥，慶科增廣監試覆試一所，芮大烈、任五常，二所閔成鏞、申錫球，居首。
○勸講于熙政堂。
○左議政洪奭周箚略曰：
臣近聞庭試武科初試開場之後，遠方武士，絶無應擧之人，問于兵曹，則設科日字，初不知委云。因有司之錯誤，俾八方操弓之類，皆不得與觀光之列，臣謂該曹判堂，亟施譴削之典。已設之試，亟令撤罷，更擇日字，頒示中外，俾八路擧子，咸得趁期同赴，以爲重科體慰群情之道。
批曰：「所請竝依施。」
9月14日
○庚子，勸講于熙政堂。
○以徐有榘爲兵曹判書。
9月15日
○辛丑，勸講于熙政堂。
9月16日
○壬寅，勸講于熙政堂。
9月17日
○癸卯，勸講于熙政堂。
9月18日
○甲辰，勸講于熙政堂。
9月19日
○乙巳，勸講于熙政堂。
9月20日
○丙午，上御仁政殿，行生進放榜。
○勸講于熙政堂。
9月21日
○丁未，勸講于熙政堂。
○上御熙政堂，受生進謝恩。
9月22日
○戊申，勸講于熙政堂。
9月23日
○己酉，勸講于熙政堂。
9月24日
○庚戌，勸講于熙政堂。
9月25日
○辛亥，上御熙政堂，引見大臣備局堂上。大王大妃，命革八路契防保率及各色閑丁漏縱之弊。
○勸講于熙政堂。
9月26日
○壬子，勸講于熙政堂。
9月27日
○癸丑，勸講于熙政堂。
9月28日
○甲寅，上御春塘臺，設別科，取韓啓源等五人。
9月29日
○乙卯，彗星滅。
○勸講于熙政堂。
○以洪穉圭爲司諫院大司諫。
冬十月
10月1日
○丙辰，上親行晝茶禮于魂殿
○勸講于熙政堂。
10月2日
○丁巳，勸講于熙政堂。
10月3日
○戊午，勸講于熙政堂。
○以金蘭淳爲刑曹判書。
10月4日
○己未，勸講于熙政堂。
10月5日
○庚申，勸講于熙政堂。
10月6日
○辛酉，勸講于熙政堂。
○增廣文武科覆試，文取申佐模等三十三人，武取宣時永等二百十八人。
10月7日
○壬戌，勸講于熙政堂。
10月8日
○癸亥，勸講于熙政堂。
10月9日
○甲子，勸講于熙政堂，講《小學》。閣臣徐有榘曰：「此叚所論，卽斥佛之辭也，佛道本出於西夷，後漢明帝時，始入中國，降及六朝，漸益熾盛，浸淫至於唐、宋之際，聰明俊秀之才，無不爲其誘引。」奏未畢，上曰：「佛道有何可樂，而如是薰染乎？」有榘曰：「此所云窮神知化，無不周徧，皆其聰明俊秀之才，所樂聞，而實不知其終歸於虛無寂滅，毁絶彝倫之歸。此所以程、朱斥佛之功，可與夏禹抑洪水等也。東國，入我朝以後，治敎休明，異端之說，不啻若爝火之熄。而但凡正道與異端之辨，必須窮格事物之理，然後始可瞭然於心目，而窮格又不可徒言爲也。窮格之工，須資於讀書，讀書之要，又惟在於設疑發難。此一款，深留聖意焉。」
10月11日
○丙寅，召見，別科文武新恩于熙政堂。
○勸講于熙政堂。
○召見補土堂上金逌根、權敦仁于熙政堂。山陵補土後入來也。逌根啓言：「臣於今行，聞本郡流亡戶，當捧新舊還，各穀恰爲四百石，勢將侵及隣族。本郡自春以來，偏當鉅役，旣失農業，又値歉歲，若以流亡之還，加之隣族，則民勢之顚連，益無可言，蠲蕩之擧，有非自下仰請者，而所見極爲矜悶，故敢達矣。」大王大妃敎曰：
此係百姓切骨之冤。且陵寢所奉之地，不可無特恩。特爲蕩減。
10月12日
○丁卯，勸講于熙政堂。
○山陵補土堂上以下，施賞有差。
10月13日
○戊辰，設增廣文武科殿試于春塘臺，文取李晋翼等三十七人，武取許雲老等四百十人。
○勸講于熙政堂。
10月14日
○己巳，勸講于熙政堂。
10月15日
○庚午，勸講于熙政堂。
10月16日
○辛未，勸講于熙政堂。
10月17日
○壬申，勸講于熙政堂。
○以金箕殷爲吏曹判書，鄭元容爲司憲府大司憲，李景在爲司諫院大司諫。
10月18日
○癸酉，召見，三使臣于熙政堂。〈冬至正使朴晦壽，副使趙斗淳，書狀官韓鎭庭。〉辭陛也。
○勸講于熙政堂。
10月19日
○甲戌，勸講于熙政堂。
10月20日
○乙亥，上御熙政堂，引見大臣備局堂上，親受文武科謝恩。
○晝講于熙政堂。
10月21日
○丙子，勸講于熙政堂。
○以沈象奎爲宗廟增修都監都提調，金逌根、李止淵、朴岐壽爲提調。
10月22日
○丁丑，勸講于熙政堂。
10月23日
○戊寅，勸講于熙政堂。
10月24日
○己卯，勸講于熙政堂。
○差下增修都監都廳金大根、尹興圭。
10月25日
○庚辰，勸講于熙政堂。
10月26日
○辛巳，勸講于熙政堂。
10月27日
○壬午，勸講于熙政堂。
10月28日
○癸未，勸講于熙政堂。
10月29日
○甲申，勸講于熙政堂。
10月30日
○乙酉，勸講于熙政堂。
十一月
11月1日
○丙戌，上親行朔祭于魂殿。
11月4日
○己丑，召對于熙政堂。
○以宋冕載爲司憲府大司憲，金胤根爲司諫院大司諫。
11月8日
○癸巳，以姜世綸爲司諫院大司諫。
11月13日
○戊戌，上詣孝成殿，親行練祭及晝茶禮。
11月14日
○己亥，行藥院入診于熙政堂，召見時原任大臣閣臣及領敦寧增修都監堂上。
○大王大妃命太廟永寧殿修改時，坊民赴役安徐。
○練主都監堂郞及魂殿堂上守侍陵官以下，施賞有差，練主書寫官行護軍李志淵，練主出納及浴主大祝應敎趙秉憲，守陵官興寅君最應，幷加資。
11月15日
○庚子，上親行晝茶禮于魂殿。
11月20日
○乙巳，上御熙政堂，引見大臣備局堂上，大王大妃命另恤無依幼稚，仍飭遺棄兒收育。左議政洪奭周啓言：「我朝，專以崇儒右文，爲家法，而挽近俗習漸變，反以讀書爲羞恥者，久矣。今日林下旌招之士，只有兩儒賢，而年皆篤老。繼此抄選之擧，有不容緩，見今政月不遠，宜先另飭銓曹，毋論筮仕與甄用，必以劬經砥行之士，擇爲擧擬之首，以示朝家風厲作興之意。」大王大妃從之。
○擢祭酒宋穉圭爲資憲大夫，副護軍宋啓榦爲嘉善大夫，以正廟抄選儒賢也。
11月21日
○丙午，以徐左輔爲吏曹參判，李若愚爲成均館大司成。
11月25日
○庚戌，召對于熙政堂。
11月26日
○辛亥，召對于熙政堂。
11月27日
○壬子，召對于熙政堂。
11月28日
○癸丑，召對于熙政堂。
○以李景在爲吏曹參議。
11月29日
○甲寅，召對于熙政堂。
十二月
12月1日
○乙卯，召對于熙政堂。
12月2日
○丙辰，召對于熙政堂。
12月3日
○丁巳，召對于熙政堂。
12月4日
○戊午，召對于熙政堂。
12月5日
○己未，召對于熙政堂。
○上親行晝茶禮于魂殿。
12月7日
○辛酉，召對于熙政堂。
○以權敦仁爲進賀兼謝恩正使，安光直爲副使，宋應龍爲書狀官，趙運永爲黃海道兵馬節度使。
12月8日
○壬戌，召對于熙政堂。
12月10日
○甲子，上御熙政堂，引見大臣備局堂上。大護軍鄭元容啓言：「贈右議政襄毅公金景瑞，當壬癸島夷之變，紏合義旅，爲國抗難。先自平壤之捷，屢立奇功，及至遼瀋之役，竟辦卓節，天朝箚牌，特賜都元帥號，宣廟誥旨，十授節度使，當日委倚之盛，可以想像。而捍衛南北，克復兩京，竝美於中興功臣，拘繫六年，幷奴就死，無愧於斥和烈士。列聖褒典，曠世無憾，而祠宇尙闕額號。請下詢大臣處之。」大王大妃敎曰：「不必詢問大臣。」從之。
12月11日
○乙丑，召對于熙政堂。
12月12日
○丙寅，召對于熙政堂。
12月13日
○丁卯，以李啓朝爲吏曹參議。
12月14日
○戊辰，召對于熙政堂。
12月16日
○庚午，以宋穉圭爲刑曹判書，金學淳爲工曹判書。
12月20日
○甲戌，召見回還三使臣于熙政堂。
12月22日
○丙子，都政。下批，以洪敬謨爲司憲府大司憲，尹正鎭爲司諫院大司諫。
12月23日
○丁丑，召見，守令邊將初仕人于熙政堂。
12月27日
○辛巳，設柑製于泮宮，賦居首李憲周，直赴殿試。
12月28日
○壬午，以柳相祚爲司憲府大司憲。
12月30日
○甲申，京兆獻民數，五部都元戶四萬五千六百四十六戶，人口男女竝二十萬三千九百一口。八道都元戶一百五十二萬六千八百八戶，人口男女竝六百四十一萬一千五百六口。
〈憲宗經文緯武明仁哲孝大王實錄卷之二

[book_title]二年
（丙申）二年清道光十六年
春正月
1月1日
○乙酉，上親行別茶禮晝茶禮于魂殿。
1月2日
○丙戌，以尹秉烈爲吏曹參議。
1月4日
○戊子，召見，時原任大臣閣臣于熙政堂。左議政洪奭周啓言：「聞故承旨任長源妻貞夫人丁氏，今年恰滿百歲，堂上命婦也。合有拔例示意之擧矣。」大王大妃敎曰：「旣有舊例云，以貞敬夫人封爵施行，衣資食物，令本道，從厚題給，仍爲存問。」
1月6日
○庚寅，勸講于熙政堂。
○以沈宜臣爲忠淸道觀察使。
1月7日
○辛卯，勸講于熙政堂。
1月8日
○壬辰，召見下直守令于熙政堂。大王大妃曰：「守令無論文蔭武，當此之時，如有秉彝之心，則懷保可哀之民，應有治績之可聞。勿以七事之口陳爲文具，實心對揚可也。」
○大王大妃敎曰：「貢市堂上及有司堂上，齊會于備邊司，貢市人詢瘼以入。」
○勸講于熙政堂。
1月9日
○癸巳，勸講于熙政堂。
1月10日
○甲午，太廟各室，分奉于慶熙宮、光明殿、長樂殿，以太廟增修也。
○召見承旨朴永元于熙政堂，宗廟移奉後，奉審入來也。
1月11日
○乙未，勸講于熙政堂。
○命全羅監司金興根仍任。興根疏遞，因大臣箚留，許之。
1月12日
○丙申，勸講于熙政堂。
○以鄭元容爲兵曹判書，徐憙淳爲刑曹判書。
1月13日
○丁酉，召見承旨朴永元于熙政堂。永寧殿移奉後，奉審入來也。
1月14日
○戊戌，勸講于熙政堂。
1月15日
○己亥，上親行晝茶禮于魂殿。
○以洪敬謨爲咸鏡道觀察使，李惟秀爲平安道兵馬節度使。
○京各司各營，進乙未會計簿。〈戶曹餉廳惠廳、兵曹、訓局、禁營、御營、摠廳、時在黃金一百五十八兩一錢八分，銀子三十萬五百三十四兩二錢四分零，錢文四十八萬七千三百八十一兩七錢八分，綿紬一百七十二同四十四疋八尺，木一千九百八十二同十八疋七尺，苧布九十八同三十一疋二十一尺，布子五百六十一同四十疋二尺，米九萬八千九百三十一石十三斗二升，田米一千一百九十石七斗四升，太一萬八千九百六十五石二斗六升，皮雜穀三萬三千三百三十九石一斗四升。〉
1月16日
○庚子，勸講于熙政堂。
○竄宗廟大祝徐元淳于中和府，李晋翼于順女縣，以移安時，不卽待令也。
○以李志淵爲漢城府判尹。
1月17日
○辛丑，勸講于熙政堂。
1月18日
○壬寅，勸講于熙政堂。
1月19日
○癸卯，勸講于熙政堂。
1月20日
○甲辰，勸講于熙政堂。
○上御熙政堂，引見大臣備局堂上及增修都監都提調以下。左議政洪奭周，請節財用以恤窮民，大王大妃曰：「此等之言，非一非再，而終無實效。於民雖萬包千金，徒以空言而無補，則反不若一石一緡之眞個及民而爲切己之資也。節用省費，予當先勉，而鄕亦與有司之臣，惕念對揚，毋徒爲紙上之空文也。」
○以李完植爲禁衛大將左邊捕盜大將，宋啓榦爲司憲府大司憲，趙容和爲司諫院大司諫。
1月21日
○乙巳，勸講于熙政堂。
1月22日
○丙午，勸講于熙政堂。
1月23日
○丁未，勸講于熙政堂。
1月24日
○戊申，勸講于熙政堂。
1月25日
○己酉，勸講于熙政堂。
○以鄭基一爲吏曹參判。
1月26日
○庚戌，勸講于熙政堂，召見水原留守徐有榘，辭陛也。
○設人日製于泮宮，賦居首林肯洙，直赴殿試。
1月27日
○辛亥，召見入格儒生及下直守令于熙政堂。
○勸講于熙政堂。
1月28日
○壬子，勸講于熙政堂。
○命院隷之作拏於增修都監諸漢，竝査出刑配。
1月29日
○癸丑，勸講于熙政堂。
二月
2月1日
○甲寅，上親行晝茶禮于魂殿。
○勸講于熙政堂。
2月2日
○乙卯，勸講于熙政堂。
2月3日
○丙辰，勸講于熙政堂。
○掌令盧光斗上疏略曰：
孟子於齊宣王，非堯、舜不陳於滕世子，言必稱堯、舜，學堯、舜之道。只在一部《小學》，而綱領有三，曰立敎也，曰明倫也，曰敬身也。就以典謨觀之，命夔命契，立敎之事，徽典敦禮，明倫之事，欽明溫恭，敬身之工也。此唐、虞、三代之所以莫及。而我朝列聖相承，以《小學》爲敎化先務，立訓義以斅蒙士，設諺解以諭家邦，以至試士取人，必先《小學》，大比而設講，庠製而置額，雖愚夫愚婦，皆知《小學》之方。嗚呼！今日何等時也？黃𧟌干尺，知思漸長，一念之間，聖狂分焉，一言之際，治忽係焉，則此誠爲堯爲舜之一大機會也。臣不勝狗馬之誠，謹採諸經中彝倫上切實語，各一編，足以《小學》一二章，逐條付末，寫成一冊子，玆敢奉獻，講筵之暇，時賜觀覽，則未必不爲萬一之助也。
批曰：「言出忠悃，而所陳冊子，亦爲切實，極爲嘉尙矣。」
○大王大妃敎曰：「今見掌令盧光斗陳勉疏及所進冊子，藹然忠悃，發於眞情，不啻嘉尙，遠人事尤貴。右副承旨許遞，其代除授，以示朝家奬用之意。」
2月4日
○丁巳，勸講于熙政堂。
2月5日
○戊午，勸講于熙政堂。
○上御熙政堂，引見大臣備局堂上。左議政洪奭周曰：「盧光斗上疏，特賜嘉納，至有承宣特授，關西道薦二人，亦令六品職調用，一則開言路也，一則慰遠人也。第古語云：『立賢無方』，朝家之西北兩路，宜無異同，而北關之寥寥無聞，甚於西路，豈眞無人才而然乎？臣聞北關前道臣權敦仁之言，則道內學行表著者，有若而人云矣。」大王大妃敎曰：
旣知其有實行之人，則豈可不用乎？待後登筵，當問之矣。
○副司直姜時煥疏曰：
惟我殿下，沖年寶位，煢煢銜恤我慈聖殿下，夙夜簾闈，孜孜憂勤，積慶攸餘，天必祚宋，而抑無疆之惟休惟恤也。自古輔幼主攝國政，此果何等時何等事也？歷攷往牒，治日常少，亂日常多，政宜承弼倚毗之地，同寅協恭，鞠躬盡瘁，一以周、召、孔明之心爲心，而不容一日之悠泛伈泄也明矣。
因以勤聖學、恤民隱。立紀綱。節財用、詰戎政、革科弊六條，陳勉。大臣三司，以輔幼攝政句語之爲無嚴，迭討之，初命屛裔，諸臣爭益力，遂鞫于王府。大王大妃敎曰：「此事予意則初不至此，而以有關主上聖孝之故，勉從矣。其間數次究問，非但無端緖，昨見爰辭，天奪其魄云者，足爲渠斷案，主上方在沖年，今若殺渠，則八方人情，不知其罪關係之莫重，其不曰殺言者累初政乎？罪人姜時煥絶島安置，當日押送。諸臣，如或爭執，則非但不知予本意，非誠心事沖王之道也。」
2月6日
○己未，勸講于熙政堂。
2月7日
○庚申，勸講于熙政堂。
2月8日
○辛酉，勸講于熙政堂。
2月9日
○壬戌，召見三使臣于熙政堂，〈進賀兼謝恩正使權敦仁，副使安光直，書狀官宋應龍。〉辭陛也。
○勸講于熙政堂。
2月10日
○癸亥，勸講于熙政堂。
○以李翊會爲司憲府大司憲。
2月11日
○甲子，勸講于熙政堂。
2月12日
○乙丑，召見，忠淸監司沈宜臣于熙政堂，辭陛也。
○勸講于熙政堂。
2月13日
○丙寅，晝講于熙政堂。
2月14日
○丁卯，勸講于熙政堂。
2月15日
○戊辰，勸講于熙政堂。左議政洪奭周曰：「臣屢以講究字義之意，有所仰陳矣。此章中楚撻二字，果已領解否？」上曰：「果有何義耶？」奭周曰：「撻者，打也，楚者，荊木之名，以荊木爲笞而撻人也。在昔皇明太祖皇帝，嘗見道傍荊木，指示太子曰：『古者用此爲笞扑，以其能去風散血，受刑者雖觸寒，不至生病也。』太祖見一微物，能觸類體認於先聖王愛民之意，文義解釋之際，亦必於此等處，留心理會，則其爲裨益，當不淺矣。」閣臣趙寅永曰：「撻之用楚，非有荊之木也。去其荊而用其榦，此聖王欽哉惟恤之意也。」
2月16日
○己巳，勸講于熙政堂。
2月17日
○庚午，勸講于熙政堂。
2月18日
○辛未，勸講于熙政堂。
2月19日
○壬申，勸講于熙政堂。
○以金蘭淳爲刑曹判書。
2月20日
○癸酉，晝講于熙政堂。
2月21日
○甲戌，勸講于熙政堂。
2月22日
○乙亥，召見咸鏡監司洪敬謨于熙政堂，辭陛也。大王大妃敎曰：「近來各道無不凋弊。而至於本道，則南關雖稍勝，而北關甚焉，民不知有朝廷，至於不知有方伯，本以豐沛之鄕，尤爲自別，而蓋守令臧否，專係於方伯，民生休戚，亦係於守令，卿其下去，審其黜陟，以爲實心對揚，無孤此委寄之重焉。」
○勸講于熙政堂。
2月24日
○丁丑，以徐憙淳爲司憲府大司憲。
2月25日
○戊寅，設慶科庭試于景福宮，文取朴來萬等十人，武取張繼燮等二百九十三人。
2月27日
○庚辰，設三日製于泮宮。
○大王大妃敎曰：「守令之不過十餘朔數十朔遞易者，雖欲治，何暇爲治乎？無論文蔭武，朔數前無端圖遞者，吏曹如或拘於顔面，草記罷黜，則當該守令，卽其地定配，吏曹堂上，自政院罷職傳旨，卽爲捧入。」
2月29日
○壬午，上御春塘臺，設武重試，取李明錫等一百九十五人，設文重試于仁政殿，取金錫淳等五人。
三月
3月1日
○甲申，大王大妃敎曰：「今初五日，卽我英宗大王大王昇遐之舊甲也。新舊愴慕之痛，益新矣。當日元陵酌獻禮，遣大臣攝行。」
○大王大妃敎曰：「是年是月，卽我正宗大王御極之周甲也。罔極之痛，於戲之思。靡所逮及。初十日華寧殿酌獻禮，遣大臣攝行。」
○以金敎喜爲吏曹參議。
3月5日
○戊子，以金煐爲禁衛大將，具信喜爲左邊捕盜大將。
○召見奉審大臣李相璜于熙政堂，元陵奉審後入來也。
3月7日
○庚寅，以李敦榮爲成均館大司成。
3月14日
○丁酉，元陵華寧殿酌獻禮時獻官以下，施賞有差，元陵大祝徐戴淳，華寧殿執禮趙在慶，大祝權溭，竝加資。
3月22日
○乙巳，召見，回還冬至三使臣于熙政堂。
3月23日
○丙午，翼宗大王胎室加封時，觀象監提調以下施賞有差，提調兼書標官申在植，京畿監司金道喜，監役兼都差使員柳基常，竝加資。
3月27日
○庚戌，召見，承旨尹聲大于熙政堂，宗廟永寧殿還安時奉審後入來也。
3月29日
○壬子，太廟增修都監都提調以下，施賞有差，提調李止淵、徐耕輔，都廳金大根、尹興圭，竝加資。
○以趙斗淳爲吏曹參議，金敎喜爲成均館大司成。
夏四月
4月1日
○癸丑，日有食之。
○上親行晝茶禮于魂殿。
4月3日
○乙卯，上詣仁政殿月臺，親傳孝和殿夏享香祝。
4月4日
○丙辰，上親行魂殿夏享。
4月5日
○丁巳，上御熙政堂，引見大臣備局堂上，左議政洪奭周啓言：
「永平縣胎室加封之役，今旣告完，依例陞爲郡守之意，請分付銓曹。」大王大妃從之。命故縣監崔愼，加施貤贈之典，因咸鏡前道臣權敦仁所奏，廟堂覆啓而許之。愼，鍾城人也，遊宋時烈之門，承受秉執不渝，至於斃其身而不悔，如李載亨、韓夢麟，爲其私淑後進，關北性理之學，自愼始，學者咸宗之。命鍾城前參奉南大任，六品職調用，吉州士人林宗七，京職調用，兩人有經行，皆辭不赴。大王大妃敎曰：「以洪州還弊事，前後牧使，無論治與不治，或配或錮者，不得不然，而若不釐革還弊，則無所益矣。
奭周曰：
」守令之恣意犯科，虐民病公者，率多倖免，其無身犯者，往往因事勢之不得已，反被徒配矣。「
大王大妃曰：
」若此不已，則列邑守令，將無一人可以免罪者，大臣退而相議，須思善處之策可也。「
奭周曰：
」是年是月，卽我正宗大王御極之周甲也。昔我正廟，當甲辰英宗大王踐阼之舊甲，展拜眞殿，誕宣綸音，若曰：『予今日所當勉者，惟在於紹述我先大王心法，遵我先大王制度，保我先大王朝紳，安我先大王黎庶。』今殿下所當免者，又豈不在於仰述我正廟心法乎？試以昔年《春坊日記》及《政院記注》，奉考，數十年之間，未曾有一兩日不接臣隣之時，則亦可以仰想遺範矣。見今講筵之停撤，已跨一朔之久，而尋常晉對，亦從而稀闊。目下攝養之道，固不得不然，而淸燕之中，玩繹討論，初無妨於保護節宣。自今日以後，益加警惕，臺以正廟聖工爲準則，於學也則講對顧問，惟恐一日之或曠，於民也則詢訪軫察，惟恐一夫之不獲。先從此二事，念玆在玆，則其爲光於繼述之孝，豈有大於是者乎？「
上曰：」所陳出於至誠，而勉以繼述之義，敢不奉以周旋乎？「
○命華城流亡、絶戶未捧還穀七百石蕩減，因大臣復命後所奏也。
4月6日
○戊午，以宋穉圭爲司憲府大司憲，金敎喜爲司諫院大司諫，李濟完爲忠淸道水軍節度使，金正喜爲成均館大司成。
4月8日
○庚申，上親行晝茶禮于魂殿。
○以尹正鎭爲司諫院大司諫。
4月13日
○乙丑，鄭奎欽伏誅。奎欽，公州人也，出沒京鄕，憑托校院，以作僞瞞人，爲伎倆。與東學祠祠儒輩有釁，自作通文，投傳崇賢書院，其中一二句，上犯莫重，涉不道語。冒錄其所媢嫉人等姓名，爲嫁禍計，又自辱其祖，先要掩其跡。事覺，先自秋曹究覈，仍移鞫王府，以犯上不道，結案正法。
4月18日
○庚午，以趙寅永爲禮曹判書。
4月20日
○壬申，上御熙政堂，引見大臣備局堂上。左議政洪奭周啓言：「日前賓對，伏承慈敎，以還穀虛勘守令律名事，有爛商稟奏之命矣。《大典》《倉庫條》有曰：『虛錄守令，徒三年定配，又五年禁錮，掩置之守令，徒配勿揀赦典。』蓋虛錄云者，卽指始逋作俑之守令也，近來掩逋守令之與始逋同勘，未免有混淆之歎，自今以後，始逋則一依本律，竝施配錮，其襲謬掩置者，若無任內身犯，則只勘以徒配，著爲定制。」大王大妃敎曰：「前後守令，每每無區別，而同爲被罪，一倂禁錮，事甚悶然。今聞卿言，古法卽然，依爲之。」奭周又啓言：「妖言之禁，自來至嚴。謹稽律文，有曰：『凡造讖緯妖書、妖言及傳用惑衆者，皆斬。』而習俗好異，民志靡定，往往以妖誕不經之說，相與傳播，不知自干於大禁，好亂樂禍之徒，又從以做出凶言，以爲煽動誑惑之資。此不痛加懲禁，則難言之慮，必將無所不至，爲先以臣所奏，出擧條，頒示中外。此後如有現發者，請一依律文施行。」大王大妃敎曰：「奚啻嚴禁而已？予之平日所當絶痛者此也。依爲之。」命東萊金厚伯，不待時處死。厚伯，以船主駕海遇風，將漂到日本境，舟中有婦女三人，疑爲異國所禁，縳投水中。事發，因大臣奏讞，援《大明律》一家殺三人之文施之。
○公州東學書院，本東鶴寺也。有端宗朝六臣招魂記，使僧徒主持，後爲鄕儒輩移設爲書院。至是有鄭奎欽事，命毁院爲寺，照舊令緇衲守護。
○召對于熙政堂。
4月22日
○甲戌，晝講于熙政堂。
4月23日
○乙亥，晝講于熙政堂。
4月25日
○丁丑，勸講于熙政堂。
4月26日
○戊寅，勸講于熙政堂。
五月
5月1日
○癸未，以李止淵爲刑曹判書，金宅基爲黃海道水軍節度使。
5月5日
○丁亥，以金履載爲司憲府大司憲，朴永元爲司諫院大司諫。
5月6日
○戊子，上詣孝和殿，行酌獻禮，是日忌辰也。執禮工曹參議洪學淵，大祝應敎李㙽，禮房承旨李魯集，竝加資。
5月7日
○己丑，召對于熙政堂。
○以申緯爲司諫院大司諫。
○別講于熙政堂。
○以洪命周爲漢城府判尹。
5月8日
○庚寅，召對于熙政堂。
○別講于熙政堂。
5月9日
○辛卯，召對于熙政堂。
5月10日
○壬辰，召對于熙政堂。
○別講于熙政堂。
5月11日
○癸巳，召對于熙政堂。
5月13日
○乙未，召對于熙政堂。
5月14日
○丙申，召對于熙政堂。
○別講于熙政堂。
5月16日
○戊戌，召對于熙政堂。
5月17日
○己亥，以李憲球爲吏曹參判。
5月19日
○辛丑，奎章閣啓言：「純宗大王御製正書本十冊三件，翼宗大王御製正書本六冊五件，純宗大王、翼宗大王御製合附列聖御製本十二冊七十件，及別印純宗御製八冊內下紙八件，唐紙九件，翼宗御製五冊，內下紙五件，唐紙六件，奉印以入。」敎曰：「純宗大王御製。翼宗大王御製，列聖御製合附本，奉謨堂、文獻閣五處史庫外，奎章閣、內閣玉堂藏書閣西庫，各一件奉藏，監印閣臣，各一件頒賜，繕寫校準及校正監印閣臣提學趙寅永，原任提學鄭元容，提學徐有榘，檢校直提學徐憙淳，直提學朴永元，原任直閣徐俊輔、李光文、李嘉愚、李景在、直閣李公翼、原任待敎李憲瑋、金正喜、檢校待敎趙斗淳，竝加資。
5月20日
○壬寅，召對于熙政堂。
○別講于熙政堂。
○以李敦榮爲吏曹參議。
5月21日
○癸卯，召對于熙政堂。
○別講于熙政堂。
5月22日
○甲辰，召對于熙政堂。
○別講于熙政堂。
5月23日
○乙巳，召對于熙政堂。
○別講于熙政堂。
5月24日
○丙午，召對于熙政堂。
○別講于熙政堂。
5月25日
○丁未，上御熙政堂，引見大臣備局堂上。左議政洪奭周曰：「金銀開礦之禁，不但爲農務之妨奪而已，驅無賴之民於爭利之地，其勢必至於相聚爲盜。故國朝成憲，自來至嚴，而私設礦冶，恣意採取者，往往入聞。爲先關飭於各道道臣，使之痛禁。」大王大妃從之。大王大妃曰：「向見使臣先來狀啓，則因我國下屬之生梗，至于館所之防禁云，非但事體之傷損，貽羞甚多，若有大於是者，則責將何歸？此實非細慮，此後則須思別樣禁戢之道，更無令有似此之弊也。」
○召對于熙政堂。
○行文衡會圈。三點金逌根、趙寅永、徐有榘、鄭元容、申在植，以趙寅永爲大提學。
○以朴晦壽爲刑曹判書，李熙輔爲慶尙右道兵馬節度使，鄭日永爲全羅左道水軍節度使。
5月26日
○戊申，召對于熙政堂。
六月
6月4日
○丙辰，先是，御用湯劑，以生材炒硏內入，及煎之，銀罐色變，令秋曹盤覈。有內閣隷，從藥院隷，借硏器搗硫黃川椒而去，醫屬實不知，而以其器硏內入之劑。命醫官醫吏內閣隷，減死定配，三提調罷職，仍嚴禁入直官員及掖隷輩，從內局誅求藥料之習。
6月7日
○己未，召對于熙政堂。
○大王大妃敎曰：「淑善翁主，正宗大王貴主，先大王同氣，惟一人。再昨年以後，依賴貴主之情理，尤爲懇切矣，豈意今日當此之境？慟矣奈何！遣中使護喪，致賻禮葬等節，令該曹，依例擧行。成服日，遣內侍致弔致祭，東園副器一部輸送事分付。」
6月9日
○辛酉，召見，回還進賀兼謝恩三使臣于熙政堂。
6月16日
○戊辰，召對于熙政堂。
6月18日
○庚午，上親行誕辰酌獻禮及晝茶禮于魂殿。
○以李顯英爲咸鏡北道兵馬水軍節度使。
6月19日
○辛未，以李相璜爲實錄摠裁官，李寬奎爲京畿水軍節度使兼三道統禦使喬桐府使。
6月20日
○壬申，上御熙政堂，引見大臣備局堂上。大王大妃曰：「向來陵幸祭駄陪去時，婢子爲祭官所止呵，始認偶然，日前陪去之飯監許，又有此事云。祭駄自有所重，則止呵實爲未安。承宣退出，以此意警飭可也。」左議政洪奭周，請捧現告拏處，大王大妃曰：「不必張大，姑爲申飭，使之後勿如是可也。」奭周曰：「大政非久當行矣。今日國勢民命之所寄，專在於字牧之任。知人之難，自古已然。而曾前屢試之人，旣有實蹟之可按，至於罷軟昏憒，全不勝任，與貪汚殘刻，無意恤民者，雖在未試之前，亦當莫掩於公議。秉銓之臣，今方登筵，更以此意，預加勉飭。」大王大妃曰：「所陳誠如予意。而前後申飭，銓官終無對揚之實效，有飭而無效，則飭將何益？予則不欲更言。第當觀之而已。」奭周曰：「自上以不欲提飭爲敎，而辭旨之截嚴，實倍於提飭。今日掌銓之臣，皆是朝家倚毗之人，而又登筵席，聞比下敎，豈敢不惕然震懼，思所以精白對揚乎？」大王大妃曰：「大殿方在沖年，國勢孤危，予於哀疚之中，不省外事，凡百施措，惟倚望廷臣而已。銓官之擇守令，非但爲民，卽爲國也。守令已試之人，臧否不難聞知，而揀選之際，未見其取捨之必當，誠極慨歎矣。」大王大妃曰：「江東前倅嚴錫履，聞有治績。亦是可用之人，而不幸身故，實爲惻然矣。」奭周曰：「倖門多岐，恩賞太頻，殆不識朝廷官爵之爲貴，此實目下弊端之最可憂歎者。而雖以武臣之雜岐陞資言之，宣薦初仕之綽有前程者，又何可不踐階級徑，躐於匪次之職乎？至於參下宣傳官之直超緋玉，尤是前所未聞。日前騎曹試射時，以參外實職陞資者，竝令勿施，此後宣薦參下官之以射技，當在論賞之科者，勿爲超資，只以陞六施行之意，請著爲定式。」大王大妃從之。
6月25日
○丁丑，都政，下批，以洪奭周爲實錄摠裁官，宋穉圭爲司憲府大司憲，尹尙圭爲司諫院大司諫，沈漢永爲全羅道兵馬節度使。
6月26日
○戊寅，召對于熙政堂。
6月27日
○己卯，召對于熙政堂。
6月28日
○庚辰，以金鏴爲司憲府大司憲，朴永元爲司諫院大司諫。
6月29日
○辛巳，行藥院入診于熙政堂，召見，下直守令。
秋七月
7月1日
○壬午，上詣仁政殿月臺，親傳孝和殿秋享香祝。
○上親行晝茶禮于魂殿。
7月2日
○癸未，命前右議政朴宗薰，本兼職仍任。宗薰，前以藥院都提調，在罷散也。
7月3日
○甲申，召對于熙政堂。
7月4日
○乙酉，召對于熙政堂。
7月5日
○丙戌，以徐耕輔爲吏曹判書。
○左參贊朴周壽卒。
○全羅監司金興根，以綾州等邑民家漂頹二百九十一戶，人命渰壓死九十七名，啓。
7月8日
○己丑，以金蘭淳爲兵曹判書，金箕殷爲議政府右參贊。
7月11日
○壬辰，上詣孝和殿展謁。
7月12日
○癸巳，召對于熙政堂。
7月14日
○乙未，召對于熙政堂。
7月15日
○丙申，上親行晝茶禮于魂殿。
7月16日
○丁酉，召對于熙政堂。
7月18日
○己亥，以張敎根爲成均館大司成。
7月20日
○辛丑，上御熙政堂，引見大臣備局堂上。
○以金弘根爲弘文館副提學。
7月21日
○壬寅，召見各道京試官都事于熙政堂。大王大妃曰：「試官都事，皆詳聽予言。昨年試官之去，曾有別飭，而終不無不美之說，以致怨歸於國家。卽今人心，雖曰危險，若無自失之端，則豈有物情咈鬱之理乎？非無嚴處之意，而傳聞不可取信，故不爲追究。今番若復如前，則無論虛實，當勘重典，將如何試取？」諸試官、都事奏曰：「當竭誠奉公。」大王大妃曰：「予今勉飭之不已，爾等各自惕念，無或踈忽，皆以至公善試可也。」
○召對于熙政堂。
7月22日
○癸卯，勸講于熙政堂。
○以李憲瑋爲弘文館副提學。
7月23日
○甲辰，勸講于熙政堂。
7月24日
○乙巳，勸講于熙政堂。
7月25日
○丙午，勸講于熙政堂。上曰：「恂恂之義何也？」閣臣徐俊輔曰：「恂恂，信實之意，而信者，存誠之謂也，實者，無僞之謂也。」上曰：「大臣陳之。」右議政朴宗薰曰：「恂恂，誠實無僞之謂也。孔子恂恂之行，不但於鄕黨爲然。而鄕黨父母所在，故必如是，則其在朝廷之上，尤當如何？一章之中，發問此恂恂二字之義，聖意至矣。」
7月26日
○丁未，勸講于熙政堂。
7月27日
○戊申，勸講于熙政堂。
7月28日
○己酉，勸講于熙政堂。
7月29日
○庚戌，勸講于熙政堂。
7月30日
○辛亥，勸講于熙政堂。
八月
8月1日
○壬子，上親行晝茶禮于魂殿。
○勸講于熙政堂。
8月2日
○癸丑，勸講于熙政堂。
8月3日
○甲寅，勸講于熙政堂。
○行館錄。五點，李東迪、權大肯、趙啓昇、鄭𪷾、李殷相、李在直、南獻中、洪說謨、徐憲淳、朴齊憲、曺雲承、兪鎭五、洪翼燮、趙雲澈、金在根、韓啓源、李晋翼、李時在、李正履、金德喜取二十人。
8月4日
○乙卯，勸講于熙政堂。
○給昌原等邑漂頹戶，恤典。
8月5日
○丙辰，勸講于熙政堂。
8月6日
○丁巳，勸講于熙政堂。
8月7日
○戊午，勸講于熙政堂。
8月8日
○己未，勸講于熙政堂。
8月9日
○庚申，上親行孝和殿誕辰酌獻禮。
○以閔泰鏞爲吏曹參議，曺鳳振爲刑曹判書。
8月10日
○辛酉，勸講于熙政堂。左議政洪奭周曰：「年前藝文館回祿之後，列聖朝實錄，所當改印。體重役鉅，尙今未遑矣。《正廟實錄》，年代尤近，見存半秩，尤不可不先卽補完。今方有開庫奉審之擧，其中當爲補印之卷，陪來于本館，待新修實錄印出時，仍爲偕印，恐不可已。」從之。
8月11日
○壬戌，勸講于熙政堂。
○行都堂錄會圈，四點，李東迪、朴心壽、鄭藎、姜時永、權大肯、趙啓昇、鄭𪷾、金穰根、李殷相、李在直、南獻中、洪說謨、徐憲淳、朴齊憲、曺雲承、兪鎭五、林基洙、李繪九、李魯確、洪翼燮、曺錫亨、趙雲澈、金在根、韓啓源、李晋翼、李時在、李源達、李正履、金德喜、朴來萬，取三十人。
8月12日
○癸亥，勸講于熙政堂。
8月13日
○甲子，勸講于熙政堂。
8月14日
○乙丑，勸講于熙政堂。
8月15日
○丙寅，勸講于熙政堂。
○上親行晝茶禮于魂殿。
8月16日
○丁卯，勸講于熙政堂。
○召對于熙政堂。
8月17日
○戊辰，勸講于熙政堂。
○召對于熙政堂。
8月18日
○己巳，勸講于熙政堂。
○召對于熙政堂。
8月19日
○庚午，勸講于熙政堂。
8月20日
○辛未，上御熙政堂，引見大臣備局堂上。左議政洪奭周曰：「今年農事，播種及時，幸有大登之望矣，五旬亢旱，百穀俱損，窮蔀之間，已有顑頷之形，接濟之策，不可不及今講究矣。」右議政朴宗薰曰：「恤民之政，固不出於蠲減賙恤之外，而多爲事勢所掣，每難如意。最所切要，亶在於守令之得人。假使艱食之民，苟無割剝之政，則視同樂歲矣。」奭周曰：「韎韋之臣，以弓馬爲事，故雖位至元戎，亦不得乘軒，蓋其職然耳。近聞堂下武倅，亦皆無難乘轎云，不勝寒心。令道臣，隨卽紏察，如法論勘。」大王大妃從之。
○晝講于熙政堂。
○以李完植爲禁衛大將。
○給慶州等邑漂頹戶，恤典。
8月21日
○壬申，勸講于熙政堂。
8月22日
○癸酉，勸講于熙政堂。
8月23日
○甲戌，勸講于熙政堂。
8月24日
○乙亥，勸講于熙政堂。
○設七夕製于泮宮。
8月25日
○丙子，勸講于熙政堂。
○召見入格儒生于熙政堂。
8月26日
○丁丑，勸講于熙政堂。
○以金胤根爲司諫院大司諫。
8月27日
○戊寅，召對于熙政堂。
8月28日
○己卯，召對于熙政堂。
○以洪穉圭爲司諫院大司諫。
8月29日
○庚辰，召對于熙政堂。
九月
9月1日
○辛巳，上親行朔祭及晝茶禮于魂殿。
○召對于熙政堂。
9月2日
○壬午，召對于熙政堂。
9月3日
○癸未，召對于熙政堂。
9月4日
○甲申，召對于熙政堂。
9月5日
○乙酉，勸講于熙政堂，講《大學》。
○上御熙政堂，引見大臣備局堂上。大王大妃曰：「年事慘凶，民之衣食，將至俱艱，誠甚悶然。農者，卽民之本，而農旣失稔，民不聊生，則轉而國受其害矣。靜究厥由，寔以予躬之忝居此座，無所猷爲，故天降災咎，以示警告。惶仄之外，愧懼交深矣。」左議政洪奭周曰：「見今君臣上下之所當孜孜講行者，惟民事爲急。凡費用之出於民力者，如非萬不得已，則一切以裁損爲主，蠲減之周恤之，惟力所及，靡不用極，而後庶可以鞏固邦本矣。」大王大妃諭兩銓曰：「年事如此，民皆將至死境，而就中守令，不各別擇差，則此便是自予手盡劉之也。每當都政，雖有申飭，而猶不免爲例談。謂此時，主上幼沖，婦女不識政事，恣爲其所欲爲，然從容之時，反而思之，則雖自己所爲之事，應亦自愧，而不知之中，得罪於天地祖宗。卽今兩銓，尤與他自別之人，雖一政事，勿謂無關係而放心循私。萬一作罪，則不但他日無歸拜先王之顔，卿輩先祖，亦何可以見之乎？」
○以鄭元容爲司憲府大司憲。
○召對于熙政堂。
9月6日
○丙戌，勸講于熙政堂。
○召對于熙政堂。
9月7日
○丁亥，上御仁政殿，行秋到記，講居首洪在重，製述表居首李謙洙，竝直赴殿試。
○勸講于熙政堂。
○召對于熙政堂。
9月8日
○戊子，召見入格儒生于熙政堂。
○勸講于熙政堂。
9月9日
○己丑，勸講于熙政堂。
○上親行晝茶禮于魂殿。
○召對于熙政堂。
9月10日
○庚寅，晝講于熙政堂。
9月11日
○辛卯，勸講于熙政堂。
○召對于熙政堂。
9月12日
○壬辰，設九日製于泮宮。
○勸講于熙政堂。
○召對于熙政堂。
9月13日
○癸巳，勸講于熙政堂。
○召見入格儒生于熙政堂。
○召對于熙政堂。
○以朴永元爲吏曹參判，趙秉龜爲成均館大司成，尹聲大爲慶尙道觀察使。
9月14日
○甲午，勸講于熙政堂。
○召對于熙政堂。
○以宋穉圭爲司憲府大司憲。
9月15日
○乙未，月有食之。
○勸講于熙政堂。
○上親行晝茶禮于魂殿。
9月16日
○丙申，勸講于熙政堂。
9月17日
○丁酉，勸講于熙政堂。
9月18日
○戊戌，勸講于熙政堂。
9月19日
○己亥，勸講于熙政堂。
9月20日
○庚子，朝講于熙政堂。
9月21日
○辛丑，勸講于熙政堂。
○召對于熙政堂。
9月22日
○壬寅，勸講于熙政堂。
○以宋冕載爲司憲府大司憲。
○召對于熙政堂。
9月23日
○癸卯，勸講于熙政堂。
9月24日
○甲辰，勸講于熙政堂。
9月25日
○乙巳，以李光文爲刑曹判書。
9月28日
○戊申，以趙秉龜爲吏曹參議，金履載爲司憲府大司憲，洪羲瑾爲司諫院大司諫，李根中爲成均館大司成。
冬十月
10月3日
○癸丑，上親行冬享于孝和殿。
10月5日
○乙卯，上御熙政堂，引見大臣備局堂上。戶曹判書李止淵啓言：「江原監司年分狀啓中，以田稅大同停退事，至登後錄矣。道臣所陳，雖出於民情之切急，而正稅法意至重，該監司韓益相，請罷職。」從之。左議政洪奭周，箚請仍任，又從之。
○以李鼎臣爲司諫院大司諫，李嘉愚爲弘文館副提學。
10月6日
○丙辰，勸講于熙政堂。
10月7日
○丁巳，勸講于熙政堂。
○召對于熙政堂。
10月8日
○戊午，勸講于熙政堂。
10月9日
○己未，勸講于熙政堂。
○以鄭元容爲司憲府大司憲。
10月10日
○庚申，以權敦仁爲漢城府判尹。
○晝講于熙政堂。
10月11日
○辛酉，勸講于熙政堂。
○大王大妃殿加上尊號文仁，王大妃殿上尊號孝裕，尊崇也。
○純宗大王廟庭配享臣，賓廳會圈，九點，領議政李時秀、金載瓚，右議政金履喬，吏曹判書趙得永。
10月12日
○壬戌，勸講于熙政堂。
○以洪鍾遠爲吏曹參議，沈能岳爲議政府左參贊，宋冕載爲右參贊。
10月13日
○癸亥，勸講于熙政堂。
10月14日
○甲子，勸講于熙政堂。
10月15日
○乙丑，上親行望祭及晝茶禮于魂殿。
○勸講于熙政堂。
10月16日
○丙寅，召見三使臣于熙政堂。〈冬至正使申在植，副使李魯集，書狀官趙啓昇。〉辭陛也。
○勸講于熙政堂。
10月17日
○丁卯，上御熙政堂，召見慶尙監司尹聲大。大王大妃曰：「卿之謹愼廉約，朝家之洞燭。而本道物衆地大，俗厚儲豐，足可恃於緩急矣，今不如古，轉益凋殘，連値荐歉，生靈饑寒，將塡溝壑，晝宵洞屬，食息不甘。以卿東道已試之績，固不待加勉也。本道綿凶，比他道尤甚，大同木，特許折半代錢，以紓民力之一分，須體此意，撫摩存恤，俾無南顧之憂焉。九重雖深，亦有入聞之道，惕念對揚可也。」
○勸講于熙政堂。
10月18日
○戊辰，勸講于熙政堂。
○以宋穉圭爲司憲府大司憲。
10月19日
○己巳，勸講于熙政堂。
10月20日
○庚午，上御熙政堂，引見大臣備局堂上。左議政洪奭周曰：「錦伯以道內虛結癸巳以後査隱之六千餘結，疏請還給矣。此結，卽搜剔於奸吏囊橐中者，旣査之後，復議闊狹，事體寧容如是？而第其列邑擧行，多失本意，白地之徵，專歸小民。況今湖西歉荒，猶患常賦，道臣所謂一路人心離合之機，非過實也。臣謂白徵之結，不復徵稅，允爲懷保之先務。」大王大妃曰：「民情之遑急者，雖爲難愼，依此爲之可也。」
○晝講于熙政堂。
10月21日
○辛未，勸講于熙政堂。
○以李相璜爲祔廟都監都提調，金逌根、李止淵、趙寅永、金學淳爲提調。
10月22日
○壬申，雨而雷。
○大王大妃減膳，上亦如之，下敎求言。
○勸講于熙政堂。
10月23日
○癸酉，勸講于熙政堂。
10月24日
○甲戌，勸講于熙政堂。
○大王大妃敎曰：「日前旣有大臣筵奏，而日寒甚緊，輕囚勿爲滯囚，卽速決放事，分付。」
10月25日
○乙亥，上御熙政堂，引見大臣備局堂上。
10月26日
○丙子，勸講于熙政堂。
10月29日
○己卯，竄崇陵別檢李晩奎、參奉宋欽俊，以一時空齋也。
十一月
11月1日
○庚辰，上親行晝茶禮于魂殿。
11月7日
○丙戌，大王大妃敎曰：「北路歉形，近年中似爲最甚，冬節及春窮，民情遑急，景狀如目見矣。本道所納蔘布，許令代錢，而其中折半用於賑資。端川當年條貢銀，一體劃給，進上鹿茸，折半停捧，一竝補於賑資。」
11月8日
○丁亥，以金正喜爲成均館大司成，韓應浩爲忠淸道兵馬節度使。
11月10日
○己丑，上親行朝上食于魂殿。
11月11日
○庚寅，上親行朝上食晝茶禮于魂殿。
11月12日
○辛卯，上親行朝上食晝茶禮，及夕上食于魂殿。
11月13日
○壬辰，上親行祥祭及別茶禮于魂殿。
11月14日
○癸巳，上御熙政堂，召見時原任大臣領敦寧時原任閣臣，大王大妃敎曰：「兩朝御眞，當爲奉安而見今璿源殿，未有空室，事當增建矣。第念此非國初所有之事，國祚期以萬年，以無窮之情理，世世增建，則與宗廟，未有異矣。以此時痛冤之情，理雖不忍爲之語，而欲自今番爲始，璿源殿不復增建，此言何如？欲聞卿等之所見矣。奉朝賀南公轍曰：」今日簾帷之前，仰承此敎，斯實出於爲萬世深遠之思矣。慈念之及此卓越，前古逈出尋常。臣等欽歎贊頌之不暇，豈有他議耶？今玆下詢，若書諸史牒，亦必有光矣。「諸大臣齊聲力贊。又敎曰：」卿等所奏歸一。予之初見則兩廟御眞，欲爲奉安於華寧殿矣，更思之，華寧殿則有祭享矣，一殿之內，無以異同。景慕宮、望廟樓，奉安正廟御容矣，兩朝御眞四本一體奉安，又四本，奉安於景祐宮齋室，則先朝平日聖孝，可爲一分仰慰之道，以此爲定則何如？「公轍等，又力贊之。
○山陵守侍陵官魂殿享官以下，宗戚執事施賞有差，享官興完君、是應，廣州留守朴岐壽加資。
11月15日
○甲午，上親行別茶禮于魂殿。
11月16日
○乙未，召對于熙政堂。
11月17日
○丙申，召對于熙政堂。
○給巨濟府渰戶，恤典。
11月18日
○丁酉，召對于熙政堂。
11月19日
○戊戌，以金炳朝爲吏曹參判。
11月20日
○己亥，朝講于熙政堂，講《論語》。
11月21日
○庚子，大王大妃敎曰：「大殿《大學》畢講矣，慶幸莫過於此。予心嘉悅，何以形喩乎？前後侍講之大小官僚處施賞，以示喜意。」
○召對于熙政堂。
○以宋啓榦爲司憲府大司憲。
11月22日
○辛丑，勸講于熙政堂。
11月23日
○壬寅，勸講于熙政堂。
11月24日
○癸卯，勸講于熙政堂。
11月25日
○甲辰，上御熙政堂，引見大臣備局堂上。左議政洪奭周曰：「臣竊有區區私懇，亦有關於朝家事體者。恩賞之典，在所愼惜，爵秩名器，尤不宜濫。今番宗戚賞典，臣之從子祐喆，猥被陞敍之恩，渠已濫叨，準職例當陞通政之階矣，渠之年紀，今纔爲二十四歲。特賜體諒，快許還收。」大王大妃曰：「所奏固當而且好矣。左相家謹愼謙約之風，嘗所欽歎，而又有此言，實是公私之美事，其爲成美之地。陞敍則特爲還收，賞典則不可已者，自內當下豹皮一令矣。須以此意，傳布於祐喆也。」
11月26日
○乙巳，勸講于熙政堂。
11月27日
○丙午，勸講于熙政堂。
11月28日
○丁未，勸講于熙政堂。
11月29日
○戊申，勸講于熙政堂。
11月30日
○己酉，勸講于熙政堂。
十二月
12月1日
○庚戌，上親行別茶禮于魂殿。
○勸講于熙政堂。
○給平海郡燒戶，恤典。
○給薄衣軍及流丐，恤典。
12月2日
○辛亥，勸講于熙政堂。
12月3日
○壬子，勸講于熙政堂。
12月4日
○癸丑，勸講于熙政堂。
12月5日
○甲寅，勸講于熙政堂。
12月6日
○乙卯，給寧海等邑燒戶，恤典。
12月12日
○辛酉，行祈雪祭。
○設推鞫于義禁府，罪人南膺中原情。
12月14日
○癸亥，備局啓言：「今年嶠農，未免全歉，當設公賑者，至爲三十四邑鎭之多，民勢切急，可以想見。本道請劃各穀八萬石，與空名帖五百張，竝許準施。」允之。
12月17日
○丙寅，差下祔廟都監提調鄭元容。
12月18日
○丁卯，上御熙政堂，召見鞫廳諸大臣及禁堂三司諸臣。
12月19日
○戊辰，金吾以大逆不道罪人南公彦，軍器寺前路，不待時凌遲處死，啓。
12月21日
○庚午，大王大妃敎曰：「設鞫幾日，端緖可謂得乎不得乎？逐日會坐而旋罷，雖謂之好箇消遣法可也，推案旣入，姑罷，傳敎未下而各歸私次者，古法本自如此乎？鞫情嚴秘何如，而各司下隷，充滿於堂上堂下云，委官以下，苟有一分嚴畏忌憚之心，寧至此境？如許國體，如許紀綱，豈意生坐而見之乎？此意政院知悉。」
12月23日
○壬申，鞫南膺中、慶中處死，賞告變人千璣英爲五衛將。膺中族䣊，皆閥閱也，性巧慝，嗜騙人財産，醞逆謀，出沒京外，爲詿誤計，事覺知不免，逃入東萊倭館，投書做窮凶不道說，圖挑兩國釁，館倭不信之，捉給我人。至是鞫之，與慶中承服，公彦其徒伍也，鞫庭亂言，尤窮凶，幷孥戮之。膺中首級，命懸示倭館，仍撰出別書契，傳給館守倭，以示其重約信敦交好之意。
12月24日
○癸酉，夜，召見鞫廳諸大臣禁堂于熙政堂，請對也。
12月25日
○甲戌，都政。下批以金鏴爲司憲府大司憲，南履懋爲司諫院大司諫。
○大司憲金鏴疏略曰：「臣伏聞日昨鞫坐，一大臣，以賊囚亂招，力主請覈之論，至有求對之擧。雖未知其意之何居，而蓋其囚招凶言，前後叚落，卽是一串，則今之所謂言根，卽前供之凶言也。若曰此招，足以疑似，則何至於多日拖過？若曰此招，都是謊譫，則又何至於深夜求對乎？遽欲盤覈則彦凶鞫庭之肆發，膺賊倭館之誣言，皆可以悉究，如急書告變之例耶？且伏聞前席慈敎，屢加質問，蓋欲得其實而處之也。其在直道無隱之義，固當剖析仰奏，而反作褎如樣子，至以未聞於僚相，禁堂質言仰奏云，苟如是，則參鞫本意，果是何事，求對初心，終何不言？臣於是，未敢謂大臣此論，無所爲而發也。伏願仰稟東朝，亟降處分。」批曰：「大臣昨日事，豈有他意於此獄？卿言太甚矣。」
12月26日
○乙亥，上御熙政堂，召見守令邊將初仕人。
○召對于熙政堂。
12月28日
○丁丑，三司合啓，請左議政洪奭周，削奪官爵，門外黜送，賜批從之。
12月29日
○戊寅，上親行別茶禮于魂殿。
○京兆獻民數，五部及八道都元戶，一百五十五萬九千六百五十一戶，男三百二十七萬二千六百二十六口，女三百二十六萬五千五百八十一口，濟州三邑都元戶，一萬五千七百六十戶，男三萬五千九百五十三口，女三萬九千一百六十七口。
○是歲，嶺南關東北，饑。
〈憲宗經文緯武明仁哲孝大王實錄卷之三

[book_title]三年
（丁酉）三年清道光十七年
春正月
1月1日
○己卯，上親行禫祭及酌獻禮于魂殿。
○上詣孝和殿，行酌獻禮。
1月2日
○庚辰，以朴宗薰爲實錄摠裁官，許棨爲咸鏡南道兵馬節度使，李栻爲慶尙左道兵馬節度使。
1月3日
○辛巳，給扶安等邑渰戶，恤典。
1月5日
○癸未，以李元八爲司諫院大司諫。
1月6日
○甲申，上詣魂殿，行告動駕祭，仍出敦化門神輦祗送。
○上又詣孝和殿，行告動駕祭，仍出弘化門，神輦祗送。
1月7日
○乙酉，躋祔純宗大王、翼宗大王于太廟第十六室十七室。
○景宗大王祧遷于永寧殿，英宗大王以下各室，移安陞奉。
○上詣太廟展謁。
○上御仁政殿，受賀頒敎，赦。
○宗廟都提調以下施賞有差，左通禮鄭顯璞加資。
1月10日
○戊子，大王大妃王大妃尊崇後，上御仁政殿，受賀頒敎，赦。
○上御，熙政堂，召見時原任大臣禮堂及領敦寧趙萬永，判敦寧金逌根。大王大妃曰：「今日入侍，已諭於日前賓廳請對。而國家大事，莫重於舟梁大禮，而當今之日，一時爲急，從速擧行可也。」
○祔廟尊崇合慶慶科，命依壬戌年例設行。
1月11日
○己丑，敎曰：「陳賀時禮房承旨趙庭和、尹秉烈，對擧承旨李憲瑋、李同淳，宣敎官宋應龍、李明迪，竝加資。」
1月12日
○庚寅，祔太廟時初獻官以下，祔廟尊崇兩都監別單施賞有差，亞獻官金箕殷，終獻官李羲準，十六室大祝金洙根，十七室大祝徐憲淳，祔廟都監提調李止淵、趙寅永、金學淳，都廳洪在喆、洪羲錫竝加資，大王大妃殿玉冊文書寫官徐耕輔，王大妃殿玉冊文書寫官權敦仁加資。
○以李鼎會爲三道統制使兼慶尙右道水軍節度使。
○執義權大肯疏曰：
獻納李正履之疏，萬萬駭惋。夫三司之有合啓，卽一國之同聲也，何嘗以病不聯參，肆然自陳乎？今番洪奭周之事，國人齊憤。如鸇於萑，孰不同情，而渠以無故時臺，偃然托病，不參加律之請，又復違召，竟致姑停之境，規避之跡，昭不可掩。爲先施以屛裔之典，斷不可已也。
批曰：「所請依施。」
1月13日
○辛卯，上御熙政堂，召見黃海監司鄭基一。大王大妃曰：「卿今辭朝，見今八路弊到極處，有非一朝可言。而此時務，莫先於議察貪政。此一款，專在於道伯，似不待予之付托，而當善爲之，益思民爲國本之意，無至弊上潻弊可也。治續之善不善，何待予言也？」
○以朴晦壽爲平安道觀察使。
1月14日
○壬辰，以宋穉圭爲司憲府大司憲，金在昌爲吏曹判書。
1月15日
○癸巳，上御熙政堂，引見大臣備局堂上。右議政朴宗薰啓言：「臣於前後，仰陳愚衷者，屢矣，今當新正，更以三條爲獻。一曰課程不可不嚴，二曰經史不可偏廢，三曰問難不可不勤。」
○大王大妃命景廟配享功臣故相臣李濡、閔鎭厚，雖在景宗室祧遷之後，依錄勳人例，施以不祧之典。「
○京各司各營，進丙申會計簿。〈戶曹、餉廳、惠廳、兵曹、訓局、禁營、御營摠廳時在黃金一百五十七兩三錢九分，銀子二十九萬五千七百五十七兩五錢五分零，錢文五十三萬二千八十九兩六錢二分，綿紬一百七十七同二十八疋，木一千七百五十五同十七疋十九尺零，苧布一百九同四十二疋二十八尺，布子六百四十一同三疋七尺零，米十三萬六千二百九十二石五斗五升零，田米一千三百四十三石四斗二升零，太一萬六千八百七十一石十斗零，皮雜穀三萬五千七百八十一石十三斗八升。〉
1月16日
○甲午，以宋啓榦爲司憲府大司憲。
1月17日
○乙未，命捕廳囚崔謙孝等十八人押送，各其道梟首警衆，其餘從輕重酌處，皆膺中徒黨也。
1月18日
○丙申，大王大妃敎曰：「今番膺賊之窮凶絶悖，非但載籍之所無，其暗投釜館，白地做謊，敢欲搆釁兩國者，尤爲憤惋。若非館守之卽時覺察，通告而押付，則其稱兵逆節，反國凶圖，何以痛覈鋤治乎？此雖兩國間孚信之所及，亦係館守效誠之端，其在朝家嘉尙之道，豈無格外示意之擧？銀子一千兩，令地部，下送萊府，卽爲傳給館守處，仍以此下敎曉諭爲可之意，分付廟堂。」
1月19日
○丁酉，大王大妃敎曰：「日前北關狀啓之廟堂覈奏者，雖未許施，本道之事，一念憧憧，寢食靡甘。豈以事勢之難，不爲動念於飢民賑貸之請乎？此事不可以常例論，嶺南今年應上納大同米二千石，定差員罔夜裝載，及時入送於北關之意，廟堂三懸鈴行會於兩道道臣。」
○以金逌根爲工曹判書。
1月20日
○戊戌，以李紀淵爲司憲府大司憲，李正耆爲司諫院大司諫，李憲球爲全羅道觀察使。
1月21日
○己亥，設人日製于泮宮。
1月22日
○庚子，以宋啓榦爲司憲府大司憲。
○命慶科有初試試講設行。
1月23日
○辛丑，召對于熙政堂。
1月24日
○壬寅，召對于熙政堂。
○以李憲瑋爲刑曹判書，金相順爲黃海道兵馬節度使，李光正爲京畿觀察使。
1月25日
○癸卯，召對于熙政堂。
1月27日
○乙巳，勸講于熙政堂。
1月28日
○丙午，勸講于熙政堂。
1月29日
○丁未，勸講于熙政堂。
1月30日
○戊申，勸講于熙政堂。
○以閔致成爲吏曹參判，李祖榮爲參議。
二月
2月1日
○己酉，上詣仁政殿月臺，親傳景慕宮春享香祝。
○勸講于熙政堂。
2月2日
○庚戌，召見京畿監司李光正及下直守令于熙政堂，光正辭陛也。
○勸講于熙政堂。
2月3日
○辛亥，上詣仁政殿月臺，親傳南壇祭香祝。
○勸講于熙政堂。
2月4日
○壬子，勸講于熙政堂。
2月5日
○癸丑，勸講于熙政堂。
2月6日
○甲寅，勸講于熙政堂。
2月7日
○乙卯，勸講于熙政堂。
2月8日
○丙辰，上詣仁政殿月臺，親傳文廟釋奠祭香祝。
○勸講于熙政堂。
○以任百觀爲全羅道兵馬節度使，趙德永爲全羅右道水軍節度使。
2月9日
○丁巳，勸講于熙政堂。
2月10日
○戊午，勸講于熙政堂，講《論語》第二卷，閣臣鄭元容曰：「此三章，皆言學，而修學求道之心專一然後，不爲外物所奪，一役乎外，則學無以專矣。衣服飮食，是日用常行之事，而若存心於美惡之間，則心己外馳，學何暇篤？故顔子之簞瓢自樂，子路之縕袍不恥，蓋其求道之心專一，故爲孔門之高弟矣。人主處崇高之位，耳目之所接，若不克祛棼華之觀玩好之具，則其於緝熙光明之學，豈可一心專篤乎？」右議政朴宗薰曰：「閣臣所奏好矣。此章惡衣惡食，以顔子之簞瓢陋巷，子路之衣敝縕袍看之果好，此則以在下之君子爲言也。若以此意，推看於人君，則又有《論語》中切近之文義，卽子曰：『禹吾無間然章是也。』」上曰：「菲飮食而致孝乎鬼神，惡衣服而致美乎黻冕，卑宮室而盡力乎溝洫之謂乎？」宗薰對曰：「然矣。此在《泰伯篇》，而聖聰誦如已言，臣實欽仰萬萬矣。」
○上御熙政堂，引見大臣備局堂上，大王大妃飭科弊及法司闕坐。
○以白殷鎭爲慶尙右道兵馬節度使。
2月11日
○己未，進講于熙政堂。
2月12日
○庚申，進講于熙政堂。
2月13日
○辛酉，上御熙政堂，召見平安監司朴晦壽，統制使李鼎會，大王大妃敎晦壽曰：「本道素多弊瘼，雖非一朝一夕之所可矯捄。然道伯之下去者，苟能各自誠心對揚，則庶幾漸有實效也。卿若下去，勿以本道爲繁華，毋忘民事，誠心爲之。而且將有勑使之行，守令申飭，亦當嚴明，毋至生頉。且此時一時爲悶，非但如是着念，隨事毋忽可也。」又敎鼎會曰：「統營，海防重地，三南要衝，而近頗弊敗云。下去後，愛恤軍民，誠心殫力也。」
○進講于熙政堂。
○以趙元錫爲慶尙左道水軍節度使。
2月14日
○壬戌，進講于熙政堂。
2月15日
○癸亥，進講于熙政堂。
2月16日
○甲子，進講于熙政堂。
2月17日
○乙丑，進講于熙政堂。
2月18日
○丙寅，進講于熙政堂。
○中批，以廣州判官金祖根爲承旨。
○差下嘉禮正使前領議政南公轍，副使朴岐壽，以李儒常爲慶尙右道兵馬節度使。
○設監試覆試于一二所，居首金宗泰、李獻九。
2月19日
○丁卯，進講于熙政堂。
2月20日
○戊辰，進講于熙政堂。
○中批，以趙秉龜爲戶曹參判。
2月21日
○己巳，進講于熙政堂。
2月22日
○庚午，召見全羅監司李憲球于熙政堂。大王大妃敎曰：「昨年本道年事，雖不慘凶，便是歉邊，無一邑不受病云。其責亶在於方伯守令，而雖不必指的追究，及今下去者，若不寤寐着念，克勤職任，則更待何時而蘇弊乎？因循挨過，不思矯捄之方，則安有朝家設置方伯之意哉？嚴明黜陟，詳察疾苦，俾紓南顧之憂焉。」
○夕講于熙政堂。
2月23日
○辛未，進講于熙政堂。
2月24日
○壬申，進講于熙政堂。
2月25日
○癸酉，進講于熙政堂。
2月26日
○甲戌，行三揀擇于通明殿。
○大王大妃，以承傳色，下敎于賓廳曰：「大婚欲定於前承旨金祖根家，卿等之意何如？」賓廳〈奉朝賀南公轍，領府事李相璜，判府事沈象奎，右議政朴宗薰。〉啓言：「伏承慈敎，允協神人之望。斯乃宗社臣民無疆之福，臣等不勝忭賀之至。」
○金祖根爲領敦寧府事，永興府院君妻李氏，爲韓城府夫人。
○上御熙政堂，召見時原任大臣豐恩府院君、永興府院君及時原任閣臣。大王大妃命永興府院君進前敎曰：「三揀已過，六禮又涓，宗社之慶，莫大於此。見其擧止端重，容貌完備，尤不勝欣幸之心。而卿其一心謙約，無替終始，以今日之心，與國同休，則豈非家國之幸乎？金祖根曰：」國家億萬年無疆之休，始基於此日，臣民慶忭，何可勝達，而在賤臣私分，惟有懍惕而已，不知所以仰達矣。「
○進講于熙政堂。
2月27日
○乙亥，上御熙政堂，召見前平安監司李紀淵。
2月28日
○丙子，設三日製于泮宮。
三月
3月1日
○戊寅，命嘉禮慶科，以庭試爲之。
3月3日
○庚辰，召見，前全羅監司金興根于熙政堂，遞來也。
3月6日
○癸未，上御仁政殿，行納采禮。
○大王大妃命完城君子李時仁，封爵。
3月7日
○甲申，以金祖根爲扈衛大將。
3月8日
○乙酉，上御熙政堂，受生進謝恩。
3月10日
○丁亥，上御熙政堂，引見大臣備局堂上。右議政朴宗薰啓言：「嶺左民勢遑汲，寔爲諸道之㝡。蓋歲饑乏食，綿荒無衣，而賑救方擧，庫旣枵罄，加以癘疫漸盛，死亡甚多。昔在正廟朝，兩南嘗値饑癘，以道臣之不卽登聞，屢降嚴敎，仍令無依者，各別賙恤於顑頷之前，死亡人之無依者，收瘞。其熾息與否，從實狀聞，憂民恤患，聖念憧憧，此豈非今日所當仰法乎？請爲先嚴飭道臣，以某邑方張，某邑向蘇形止，隨卽啓聞，而周恤收瘞之政，悉心擧行，期有實效。」大王大妃從之。敎曰：「苟有益於民者，自廟堂，極力爲之，別厲祭當否，星火關問於道臣。」又敎曰：「每以民勢之遑汲，上下徒有矜悶之空言，終無救濟之實效，良可憫然。雖於京司上納中，變通劃給，惟當急救其危亡之民，何可慮後而不爲此目下之急乎？上無區劃之事，而但飭道臣，道臣亦何以爲之乎？毋論某事，如有濟民之道，予當不惜其捐費矣。」宗薰啓言：「歉歲遏糴，㝡是不通之政。商貨流行然後，可以有無相資，而近聞兩西諸邑，頗多防穀處，或有商舶空還之弊云。此不可不禁斷，請以此意行會嚴飭。」大王大妃敎曰：「各別嚴飭於兩道道臣。」大王大妃又敎曰：「聞前箕伯之言，贈參判韓浩運之孫，已爲年滿云，初仕作窠調用事，分付銓曹。」
3月12日
○己丑，上御仁政殿，行納徵禮。
3月13日
○庚寅，上御仁政殿，行告期禮。
3月14日
○辛卯，以南履懋爲吏曹參議。
3月16日
○癸巳，召見回還冬至使于熙政堂。
3月17日
○甲午，月有食之。
3月18日
○乙未，上御仁政殿，冊金氏爲王妃。
3月20日
○丁酉，上行親迎禮于別宮。
○上行同牢宴于大造殿。
3月21日
○戊戌，上御仁政殿，受賀頒敎赦。「
3月22日
○己亥，以尹命圭爲司諫院大司諫。
3月23日
○庚子，大王大妃敎曰：「皇天祖宗眷佑，大禮順成，坤極正位，此實國家磐泰之基。予心之慶幸嘉悅，曷有其極？其在廣慶覃恩之道，不可無格外示意之擧。各道舊還十萬石，各貢舊遺在一萬石，市民泮民徭役，三十日竝蕩減，各道甲午以前拯劣米，亦爲一體蕩減，以示與民同慶之意事，分付。」
○命嘉禮時進圭承旨趙秉鉉，傳敎官金興根加資，以金履載爲司憲府大司憲。
3月24日
○辛丑，以李鼎臣爲司諫院大司諫。
○嘉禮都監別單，都廳兵曹正郞尹致定，副校理趙得林，副使行大護軍朴岐壽，加資。
○命宣敎官李謙在，司饔正金在田，加資。
3月25日
○壬寅，命嶺南別厲祭，設行。
3月30日
○丁未，大王大妃敎曰：「大禮順成，冞增感懷。金忠獻公內外祠版，翼憲公、金履素內外祠版，竝遣承旨致祭。」
夏四月
4月1日
○戊申，上詣仁政殿月臺，親傳太廟夏享香祝。
4月3日
○庚戌，式年文科覆試講經，一所洪大奎，二所盧鎭泰居首。
4月4日
○辛亥，召對于熙政堂。
4月5日
○壬子，以徐憙淳爲司憲府大司憲。
○上御仁政殿，行春到記，講居首權命周，製述賦居首金輔根，竝直赴殿試。
○召對于熙政堂。
○命武科回榜人孫胤祖，加資。
4月7日
○甲寅，大王大妃敎曰：「純宗大王御眞戊辰小本，庚寅大本，翼宗大王御眞大本冕服本，移奉于景慕宮、望廟樓，純宗大王御眞戊辰大本，庚寅小本，翼宗大王御眞三本，移奉于景祐宮、誠一軒。
4月8日
○乙卯，東堂生劃試，金在瓘居首。
4月10日
○丁巳，上御熙政堂，引見大臣備局堂上。大王大妃敎曰：「見今八路還逋。無邑無之，而逋欠所出，專由於下吏，爲監司守令者，如或貪墨而先犯，則何以禁止，亦安有設置監司守令之意哉？有勢之人，每多犯科而勿論，只以無勢蔭武，隨而責之，非徒監司守令而已，卿亦事事皆直乎？垂簾已爲三年，而尙未聞監司守令之論罪矣。」右議政朴宗薰曰：「如臣無狀，承此下敎，無容仰達矣。」大王大妃敎曰：「非獨卿之謂也，擧世皆然矣。」宗薰啓言：臣於向來三司諸臣事，竊有所耿耿者。職居言地，事有可言而不言，及其規警之來，始乃引咎紛紜，未免顚倒欠妥。而其實事屬廉隅邊，若自上揭令，禁不得自達，則亦非所以通下情體群臣也。「大王大妃敎曰：」予意豈欲設禁？不過一時事，卿之所奏，異於予之本意也。「宗薰又啓言：」齋官分差，各有定規，聞邇來宗廟大祝，間以未通淸文臣塡差云。未知始自何時，而格例則自別，必是因循失檢而然。此後則更無或如是之意，另飭該曹，請令政院，隨時照察。「大王大妃從之。
○以徐耕輔爲工曹判書，李羲準爲漢城府判尹，具錫朋爲京畿水軍節度使兼三道統禦使喬桐府使。
4月11日
○戊午，召對于熙政堂。
○給義州府燒戶，恤典。
4月12日
○己未，上御春塘臺，行式年文武科殿試，文取林肯洙等四十一人，武取朴載仁等一百六十三人。
4月13日
○庚申，上詣奉謨堂展拜。
4月14日
○辛酉，召對于熙政堂。
4月17日
○甲子，上詣月覲門、曜金門，純宗大王、翼宗大王御眞，自宙合樓、演慶堂，移奉于景慕宮、望廟樓、景祐宮、誠一軒時，親行祗送。
4月18日
○乙丑，上御仁政殿，行文武科放榜。
4月19日
○丙寅，上御熙政堂受文武新恩謝恩。
○上展拜于景慕宮，春謁也。
4月20日
○丁卯，上御熙政堂，召見三使臣。〈奏請正使金賢根，副使趙秉鉉，書狀官李源益。〉及下直閫帥，辭陛也。大王大妃敎京畿水使具錫朋曰：「喬桐不但畿輔之重地，又有牧民之責，而近年以來，饑饉荐臻，重之以年前海溢，凋弊太甚，誠極悶然。卿其往哉撫摩，俾有實效可也」又敎曰：「水使謂非牧民之官，多行掊克之政，年來凋殘，到處皆然。軍卒獨非民乎？且平時不能殫心愛護，則設有不虞之警，其何以望其盡力乎？此予平昔所欲一言者，而今始發之，毋以入侍之例談飭敎聽之，銘念奉公，期有實效可也。」
○以李紀淵爲禮曹判書。
4月22日
○己巳，進講于熙政堂。
4月23日
○庚午，進講于熙政堂。
4月24日
○辛未，進講于熙政堂。
4月25日
○壬申，進講于熙政堂。
4月26日
○癸酉，進講于熙政堂。
○召對于熙政堂。
4月27日
○甲戌，進講于熙政堂。
4月28日
○乙亥，進講于熙政堂。
4月29日
○丙子，進講于熙政堂。
五月
5月1日
○丁丑，進講于熙政堂。
5月2日
○戊寅，上詣仁政殿月臺，親傳景慕宮夏享香祝。
○進講于熙政堂。
5月3日
○己卯，進講于熙政堂。
5月4日
○庚辰，進講于熙政堂。
5月7日
○癸未，進講于熙政堂。
5月8日
○甲申，進講于熙政堂。
5月9日
○乙酉，進講于熙政堂。
5月10日
○丙戌，進講于熙政堂。
5月11日
○丁亥，進講于熙政堂。
5月12日
○戊子，進講于熙政堂。
○上御熙政堂，引見大臣備局堂上。大王大妃敎曰：「今日次對之進定，以亢旱之故也。間或有二三次驟雨，而此不可以鋤犂論。春牟則初云稍登矣，旱氣一直如此，雖屢豐之餘，猶難救濟，而日日望霓，尙靳一霈。夏至且不遠，祈雨祭不卜日設行可乎？」右議政朴宗薰曰：「夏至前特擧圭璧，已多其例矣。」大王大妃敎曰：「還逋積弊，果以未捧於民而然耶？抑亦已捧而或爲乾沒於吏輩而然耶？」宗薰曰：「春間受糶之民，秋無不納之理。間或大歉之歲，往往有流離死亡之戶，則又有洞里之徵，民間之眞箇逋欠者，本自絶少。所謂民逋，擧皆吏逋之舞弄文簿，畢竟歸之民名。假使民未捧三分，則其二分，必是吏輩之奸也。」大王大妃敎曰：「吏逋專在於守令，而董飭守令，惟在監司，必須嚴明黜陟，褒其善而黜其不善可也。而不此之爲，則畢竟民受其害，而罪不歸於守令，民生誠可矜矣。」又敎曰：「守令之論勘定配者，被罪未幾而旋卽宥還，故尤無所畏憚矣。」又敎曰：「雖霈澤之後，獄囚之中，若有罪輕未放者，則此亦爲干和召災之一端矣。刑判旣登筵，詳聽此傳敎後，大臣同爲商確，必須精審可也。」宗薰曰：「水旱固所時行，唯民不困窮，國有儲蓄然後，方可以有備無虞，而民窮財竭，未有甚於此時，聖人之言：『必以節用愛人，爲治國之本。』昔我宣廟，嘗於郊幸，進午膳，及撤，賜諸儀賓，只水澆飯一器，乾魚五六尾及醋醬淹菜而已。若是而風俗安得不厚，財用安得不裕乎？夫財者，本無二源，帑藏府庫，均出於民力，今以崇儉節用，爲弭災之方，雖似迃遠，然其所以上悅天心，下奠民生，亶不外此矣。又伏念駙馬揀擇有命，吉禮當在不遠，祛奢從儉，躬行導俗，正在於是矣。」大王大妃敎曰：「所奏儘至當矣。當銘念服膺矣。大臣在董率之地，交相勉勵，以變侈風，是所望也。」
○大王大妃，命京外審理，卽爲擧行。
○以朴岐壽爲禮曹判書。
5月13日
○己丑，進講于熙政堂。
5月14日
○庚寅，行祈雨祭。
○進講于熙政堂。
5月15日
○辛卯，忠淸監司沈宜臣，畢賑狀啓，公私賑各穀，折租二萬七千二百八十八石零。
5月16日
○壬辰，進講于熙政堂。
5月17日
○癸巳，進講于熙政堂。
○召對于熙政堂。
○以金鏴爲司憲府大司憲，林翰鎭爲司諫院大司諫。
5月18日
○甲午，進講于熙政堂。
5月21日
○丁酉，召對于熙政堂。
○上御熙政堂，召見時原任大臣。
○忠淸監司沈宜臣，以大興郡掛書罪人成國老、李鍾呂，推覈後密啓：「國老以微嫌，謀陷邑人，使鐘呂作亂，言不道說，掛之衙門，事覺幷輸款。」時原任大臣，力請令王府設鞫，大王大妃敎曰：「不必如是張大。令道臣，以大逆不道，捧結案，發遣府都事，眼同莅斬。」
5月22日
○戊戌，召對于熙政堂。
5月23日
○己亥，召對于熙政堂。
5月26日
○壬寅，以尹命圭爲吏曹參判。
5月27日
○癸卯，進講于熙政堂。
5月28日
○甲辰，進講于熙政堂。
5月29日
○乙巳，進講于熙政堂。
5月30日
○丙午，進講于熙政堂。
○以兪星煥爲吏曹參議，徐左輔爲成均館大司成，鄭㝡朝爲奎章閣直閣，金英根爲待敎。
六月
6月1日
○丁未，進講于熙政堂。
○大王大妃敎曰：「圭璧纔擧，冥應如響，久旱之餘，民事萬幸。宗廟祈雨祭獻官以下，施賞有差。」
6月2日
○戊申，進講于熙政堂。
6月3日
○己酉，進講于熙政堂。
6月4日
○庚戌，進講于熙政堂。
6月5日
○辛亥，進講于熙政堂。
○上御熙政堂，引見大臣備局堂上。右議政朴宗薰啓言：「朝臣就理，或有外任及在鄕之人，每承待待命拏囚之命，近來毋論道里遠近，唯意稽淹，經旬閱月，法府不加何問，罪罰無所加損。律有奉制書稽緩者，自笞五十，每日加一等，至杖一百之文，此視制書稽緩，不啻較重矣。自今如有似此之弊，本罪之外，加等照勘之意，請分付該府。」大王大妃敎以「大關紀綱之一端，依所奏施行可也。」
6月6日
○壬子，進講于熙政堂。
○以趙斗淳爲弘文館副提學，洪穉圭爲江原道觀察使。
6月7日
○癸丑，進講于熙政堂。
6月8日
○甲寅，進講于熙政堂。
6月9日
○乙卯，進講于熙政堂。
6月10日
○丙辰，進講于熙政堂。
6月11日
○丁巳，進講于熙政堂。
6月12日
○戊午，進講于熙政堂。
6月20日
○丙寅，行本館錄，三點李是鍊、金相稷、李孝淳、兪象煥、李魯奎、金炳韶、李源庚、朴承輝、沈承澤、徐耆淳、洪永圭、尹穳、申錫愚、尹晩求、金基纉、宋柱獻、林肯洙、金輔根，取十八人。
6月26日
○壬申，大王大妃敎曰：「每當都政，所謂飭敎，不過爲一場空言而已，京外物情，倍加沸鬱。六臘政期，使人甚不好矣。雖然，守令與初仕，生民休戚，關係甚緊，每緣銓官，不能對揚，而雖空言，不得廢矣。忠臣、淸白吏、子孫及西北松都人，祖宗朝之所各別軫念者，軍功人，不但予之躬親經歷之事，先朝聖意之常所惓惓者。今日繼述之政，莫加於此，兩銓仰體此意，極爲收用，克思一分對揚之道。」
○都政，下批，以申在植爲司憲府大司憲，尹興圭爲司諫院大司諫，金英淳爲成均館大司成。
6月27日
○癸酉，上御熙政堂，召見守令邊將初仕人。
6月28日
○甲戌，以曺鳳振爲司憲府大司憲。
秋七月
7月1日
○丙子，慶尙監司尹聲大，畢賑狀啓：「公私賑救急飢民一百十一萬四千九百七十一口，各穀十三萬九千六百十八石。」
7月4日
○己卯，以權敦仁爲兵曹判書。
7月5日
○庚辰，上御熙政堂，引見大臣備局堂上。
○以申在植爲吏曹判書。
7月6日
○辛巳，召見下直守令于熙政堂。
○以李完植爲右邊捕盜大將。
7月12日
○丁亥，召見江原監司洪穉圭于熙政堂，辭陛也。大王大妃敎曰：「卿今辭陛矣，東民困瘁，列邑凋殘，向有數條措處者，實出予斷斷爲民之苦心，而追後聞之，則似有同異之論云。卿須體予至意，下去後如有益於民，而可以施行者，隨事啓請。則廟堂亦當量宜爲之，期有實效，而勿爲目前彌縫，殫竭誠力，俾無朝家東顧之憂也。」
○設七夕製于泮宮。
7月13日
○戊子，召見入格儒生于熙政堂。
7月18日
○癸巳，召見前江原監司韓益相于熙政堂，遞來也。
7月26日
○辛丑，上御熙政堂，召見大臣、戶、惠、備堂，爲勑奇也。
○差下沈能岳遠接使，金逌根館伴，能岳尋遞，以金鏴代之。
○以趙冀永爲吏曹參判，洪命周爲漢城府判尹。
7月29日
○甲辰，大王大妃敎曰：「見北伯狀啓，南北關賑事，似已畢矣。向來以鏡城賑恤絶巡事，判官雖狀罷，道臣豈可免不能察飭之罪？今已畢賑，不可一向參恕，咸鏡監司洪敬謨，施以譴罷之典。」
7月30日
○乙巳，以徐耕輔爲咸鏡道觀察使。
八月
8月2日
○丁未，大王大妃敎曰：「今年，卽宣廟丁酉舊甲，而天將撻伐之績，百世不可忘。宣武祠、征東官軍祠，遣承旨致侑。因此思之，本朝殉義諸臣，實難俱擧，而此時南原之役，尤切興愴。本府誕報廟及忠烈祠，遣道內秩高守令，一體致祭。」
○以李羲準爲工曹判書。
8月4日
○己酉，召見遠接使金鏴，問禮官洪說謨于熙政堂，辭陛也。
8月13日
○戊午，德溫公主下嫁于南寧尉、尹宜善，純宗大王第三女也。
8月14日
○己未，給高靈縣漂頹戶，恤典。
8月15日
○庚申，召見回還三使臣于熙政堂。
8月17日
○壬戌，上御熙政堂，引見大臣備局堂上。大王大妃敎曰：「封典順成，奏請正使金賢根田二十結，奴婢七口賜給，副使趙秉鉉加資，田十結，奴婢五口賜給，書狀官李源益加資，田五結，奴婢四口賜給。」
○德溫公主嘉禮廳都廳韓鎭庭加資。
8月19日
○甲子，禁衛營，以火藥偸竊罪人林昌赫，梟首警衆，啓。
8月25日
○庚午，設翰林召試于仁政殿，曺錫雨、趙道淳、趙徽林、李時愚被選。
8月29日
○甲戌，上展拜于太廟景慕宮，秋謁也。中宮殿行廟見禮，仍詣景祐宮展拜。
九月
9月1日
○丙子，設九日製于泮宮，賦居首曺錫斗等十人，竝直赴會試。
○以金履載爲刑曹判書。
9月3日
○戊寅，召對于熙政堂。
○大王大妃敎曰：「九日製給分儒生，竝付原榜末，使之應講後許赴會試。」
9月8日
○癸未，以金洙根爲成均館大司成，李享權爲慶尙左道兵馬節度使。
9月12日
○丁亥，上詣仁政殿，行迎勑宣詔儀，詔曰：
皇帝勑諭朝鮮國王。覽王奏：『稱叨襲藩服，壼職不備，念宗祀之重，循臣僚之請，納永興府院君金祖根女爲正室，陳奏請封』，朕以典禮攸關，特允所請，玆遣正使散秩大臣繼勇侯倭什訥，副使內閣學士兼禮部侍郞銜明訓，齎捧誥命，封金氏爲國王妃，佐理內治，竝賜綵幣等物。惟王曁妃，共懋肅雝，和琴瑟而衍慶，彌深忠敬，鞏帶礪而承庥，欽哉毋替朕命。故諭。
誥命：「奉天承運皇帝制曰：『承庥纂服，固惟辟之仔肩，翼運匡猷，實賢媛之助媺。』故芳徽懋著，職無忝於宜家，斯編綍遙頒，典特隆乎正內。爾朝鮮國王李妻金氏，秀毓華宗，德嫺嬪則，勵蘋蘩溫凊之節，肅穆爲儀，秉鷄鳴儆戒之心，恪恭成性。念爾藩瀋，累世罔懈忠貞，矧玆壼德，勤修宜膺寵命。玆特封爾爲朝鮮國王妃，襄敬共於無怠，著柔順於不違，庶增伉儷之光，永篤邦家之慶，欽哉勿替朕命。計開蟒緞二疋，粧緞四疋，錦二疋，倭緞二疋，帽緞二疋，素緞二疋，大緞三疋，石靑緞二疋，彭緞三疋，紗四疋，紡紗四疋。道光年月日。」
○接見上副勑，仍行宴禮。
9月13日
○戊子，召見咸鏡監司徐畊輔于熙政堂，辭陛也。大王大妃敎曰：「北道，本是豐沛重地，朝家軫念，與他道自別，連値歉荒，賑政才畢，未知道臣及守令，能盡心爲之，仰體朝家軫念之意。而且深北王化未及之地，爲守令者，惟事椎剝之政，不顧顑頷濱死之民命。卿於下去後，多岐廉探，若有泛忽賑政，無良不法之類，一一摘發論勘。而如或有拘於顔私之弊，予亦當聞之，雖以卿言之，非但辜負朝家而已，以何面歸對乎？」畊輔曰：「傳聞本道事勢，才經賑政，瘡痍未蘇，臣且才識不逮，恐負慈敎，誠爲悚惶矣。」大王大妃敎曰：「卿必善爲之，而每事期欲善爲，則必無未善爲之之理，欲善爲而設或未盡，其害還小。卿其惕念對揚，以紓九重北顧之憂。」
9月20日
○乙未，上展拜于毓祥宮、延祜宮、宣禧宮、藏譜閣、懿昭廟。
9月22日
○丁酉，上詣眞殿，行茶禮。
9月23日
○戊戌，召對于熙政堂。
9月24日
○己亥，進講于熙政堂。
○召對于熙政堂。
9月25日
○庚子，進講于熙政堂。
○上御熙政堂，引見大臣備局堂上。右議政朴宗薰啓言：「頃者受由上京守令，爲三四十人之多，粘移到付者，止於數三度，及夫廟堂草記之後，紛然來呈，擧措顚倒。畢竟無粘移者，亦爲近十邑。守令之受由上京也，本道成送粘移，邸吏修納成冊，以爲考準檢察，卽是定式。從前筵飭，不翅申嚴，而道臣多不致察，守令狃於自便，朝令終歸弁髦，民事無難擔閣。分付該曹，自今申明邸吏成冊之規，憑考粘移日字之限，其有違越隱漏者，守令劃卽論罪。如或從他，入聞無紏擧，該曹亦難免不察之責，請以此，嚴飭中外。」大王大妃從之。宗薰曰：「今番庭試講經，一切蕩然，適足爲群儒解體之資。二所至有挾冊應講者，雖云追覺而拔去，其不能照察，諸試官重推。臺試則坐在帳外，職專紏察，不可但以溺職論，幷施以譴削之典何如？」大王大妃從之。仍敎曰：「有講無講，科弊同然，何以則爲好耶？每經一番科試，輒有如此之所聞，誠極羞恥也。」吏曹判書申在植啓言：「見今蔭仕虛司果之積滯，挽近㝡多矣。社稷署令，曾因槐院參上，未通淸者之積滯一窠，以文臣差除矣，近則槐院別無積滯之患，蔭仕則每患苟艱，權作蔭窠，恐合事宜。請詢大臣處之。」大王大妃從之。
9月26日
○辛丑，進講于熙政堂。
○召對于熙政堂。
9月27日
○壬寅，進講于熙政堂。
9月28日
○癸卯，進講于熙政堂。
9月29日
○甲辰，進講于熙政堂。
冬十月
10月1日
○乙巳，進講于熙政堂。
10月2日
○丙午，上詣仁政殿，親傳太廟冬享香祝。
○進講于熙政堂。
10月3日
○丁未，進講于熙政堂。
10月4日
○戊申，咸鏡監司徐畊輔馳啓：
前月二十八日，有賊犯濬源殿，御容綃面，片碎狼藉。
大王大妃，召見時原任大臣禮堂國舅，因禮臣所奏，遵仁祖朝集慶殿，宣祖朝智陵陵上失火時例，命擧哀，變服三日，哭而止，減膳撤樂。遣大臣禮臣，馳往奉審。竄地方官永興府使徐念淳，罷觀察使徐畊輔，尋以畊輔到營屬耳，仍之。又命宗廟當室及濬源殿，行慰安祭。集慶殿，卽國初太祖幀殿也。
○上詣明政殿庭擧哀。
○命明再明日擧哀，自內爲之，百官入參置之。
○中批，以李紀淵爲禮曹判書，仍差按覈使。
10月5日
○己酉，中批，以趙寅永爲戶曹判書。
10月7日
○辛亥，進講于熙政堂。
10月8日
○壬子，進講于熙政堂。
10月10日
○甲寅，召對于熙政堂。
10月11日
○乙卯，上御春塘臺，行慶科庭試文武科殿試，文取徐有薰等十人，武取金啓嶂等二百十七人。
10月13日
○丁巳，召對于熙政堂。
○伴送使李憲瑋狀啓：
「回勑時安州問安中使鄭喜常，濫率伴倘，作弊多端，隨來之別監，亦誅求浩汗，不勝騷擾。雖以上勑時中使申寬吉言之，自平壤至安州，載妓而行，則外他犯科，可以反隅。請令該府，拿問嚴勘。伴倘與隨來別監，移送刑曹，照律嚴繩。
從之。
10月15日
○己未，進講于熙政堂。
○召對于熙政堂。
10月16日
○庚申，進講于熙政堂。
○召對于熙政堂。
10月17日
○辛酉，召見冬至三使臣于熙政堂〈正使朴綺壽，副使金興根，書狀官李光載。〉辭陛也。
○進講于熙政堂。
○召對于熙政堂。
10月18日
○壬戌，上御仁政殿，行庭試文武科放榜。
○進講于熙政堂。
○召對于熙政堂。
10月19日
○癸亥，進講于熙政堂。
○上御熙政堂，受文武新恩謝恩。
○按覈使李紀淵，以濬源殿作變罪人元大益取服，馳啓，命發遣府都事，倍道具格拏來囚。大益，定平人，初以偸竊器用之心，潛入殿門，誤犯御幀紅索，隨手墜下，翻轉之際，至有片碎之變，收撤殿內器用，包裹將出，忽心動徊徨，爲殿僕所捉。
10月20日
○甲子，大王大妃敎曰：「領府事李相璜，知事李止淵拜相。
○以趙秉鉉爲刑曹判書。
○進講于熙政堂。
10月21日
○乙丑，設秋到記于仁政殿，講居首卓景秀，製述表居首金益文，竝直赴殿試。
○進講于熙政堂。
10月22日
○丙寅，召見入格儒生于熙政堂。
○進講于熙政堂。
10月23日
○丁卯，進講于熙政堂。
10月24日
○戊辰，進講于熙政堂。
10月25日
○己巳，進講于熙政堂。
○以洪學淵爲吏曹參判，趙秉憲爲成均館大司成。
10月26日
○庚午，進講于熙政堂。
10月27日
○辛未，進講于熙政堂。
10月28日
○壬申，進講于熙政堂。
10月29日
○癸酉，進講于熙政堂。
10月30日
○甲戌，進講于熙政堂。
○召見濬源殿奉審大臣禮堂〈左議政朴宗薰，禮曹判書李紀淵。〉于熙政堂。命奉來舊本，移摹于光明殿，設都監擧行。宗薰啓言：「武臣乘車，在所必禁，而梱禦邊鎭之有馬牌許騎驛者，偏尙此習，非車不乘，以不服習之馬駕，極粗重之車，纔經一行，必斃乃已。夫險程驅車，何異陸地行舟？西北驛路之日就凋弊，職由於此，今行所見，驛站馬卒之不成樣，視年前
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>