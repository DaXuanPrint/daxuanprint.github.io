<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="锦衣志,附录,锦衣志全文在线阅读,锦衣志全文在线下载,大玄古籍书库">
<meta name="description" content="客有徵锦衣事者不能详余以所闻荅之退而詮其语曰锦衣志_锦衣志_全文在线阅读_锦衣志_全文在线下载_大玄古籍书库">
<title>锦衣志_王世贞_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">锦衣志</span> <br/>
          作者： <span class="inputVal" id="bkauthor">王世贞</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]18871</span> <br/>
          说明： <span class="inputVal" id="bkdec">客有徵錦衣事者不能詳余以所聞荅之退而詮其語曰錦衣志</span> <br/>
          封面： <span class="inputVal" id="bkimg">Z_7116.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]锦衣志
[book_author]王世贞
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]18871
[book_dec]客有徵錦衣事者不能詳余以所聞荅之退而詮其語曰錦衣志
[book_img]Z_7116.jpg


[book_title]錦衣志
客有徵錦衣事者不能詳余以所聞荅之退而詮其語曰錦衣志
高皇帝初即位置司曰儀鸞掌侍衛法駕鹵簿使冠文冠十五年罷置司改設錦衣衛指揮使一人秩三品同知二人從三品僉事三人四品鎮撫二人五品所千戶五品副千戶從五品百戶六品鎮撫七品冠武冠所統曰將軍力士校尉凡上大朝賀宴群臣指揮自使而下得刃介侍左右廷列其從校五百人夜則殺十之九入圍宿候指使京師衛四十八獨錦衣金吾龍驤虎賁等凡八衛毋隸大都府稱親軍云而　上時時有所誅殺或下鎮撫司雜治取詔行得毋徑法曹其祿秩名號無以越異諸軍也乃勢則奕奕不啻過之
二十年治錦衣事者失其名頗恣而舞文有所操舍上知其狀執退之悉火其榜掠具又六年詔內外獄毋得上錦衣衛諸大小咸徑法曹終高皇帝世錦衣衛不復與典獄稍稍夷它軍矣而燕王初起帥師蕩山東度臨邑臨邑書生紀綱叩馬首請效王與語悅之綱善騎射頗諳法家言便辟應對刻精詭秘耐逆鉤人意所嚮先發以為績王日益幸愛之既即位擢綱自忠義衛千戶為都指揮僉事治錦衣親兵復典治詔獄　天子既繇藩國起以師脅憯大位內不能毋自疑人人異心有所寄耳目矣綱覘之益布其私距日夜操切陰計聞　上上大以為忠暱之罄咳亡間即淇成諸公號元勛見則自匿引不敢以身比數而綱小人也遂驕窮意為非行僚属指揮莊敬袁江千戶王謙李春等故無賴曲侍奉綱相緣借奸利數百千端上久亦頗悟疏之中貴素仇綱者白發其端上令給事御史廷劾下御史院按驗俱有狀
上大怒即日捕誅綱磔於市仍夷三族而令御史院罪狀綱其略曰謹按故都指揮綱儇薄駔儈陰歛陽郤攩■〈扌必〉蠆尾包藏虺心積稔惡揭未昜指數按綱前後使腹心斡偽為詔下諸司塩塲勒塩四百餘萬還復稱詔奪官舶二十艘牛車四百輛載入私第弗予僦人牛立稿又即獄喝持大賈數十百家家索賂不等為黃金三百五十兩白金二千兩鈔四十五萬貫帛千五百疋又挾詐取交阯使黃金八十兩金盆一異寶二十枚奪民人倪貴等第舍莊宅十七所計直金三十餘萬匿縣官予民地八所直二十餘萬從籍故晉王乾沒黃金五百兩金盆一寶釧二白金鞍轡二又從籍故吳王沒瑟瑟御龍服王冠還輒衣故王冠服坐高坐置酒命優童真保道真吉祥等效伎樂奉觴上壽呼萬歲徐勞卿等無恙敬舉卿之觴綱諸所用金裝八寶環八寶帽餙玊盞玊水池硯珊瑚犀毗玊束帶紅輔牀玊石馬几咸餙交龍日月星斗度如乘輿副
又上所怒內侍右班當下綱論棄市者輒將至家具洗沐好食食之陽為言見上赦若誘取金帛且盡更數日將至市煞之而先日以行刑報常喜道姑陳氏姿首欲買置媵為都督薛祿所先怨之遇於大內持钁钁祿首腦裂幾死祿懾噤不敢言又道恚都指揮啞失帖木不避誣持其冒賞事捶之死綱家蓄飬亡命耗山劉等多造鐵甲弓弩萬計腐取良家子十八以下數百人充左右役詔選婕好才人既試可令暫出待歲綱輒簿錄其尤者內之別以次塞莫敢問吳人故大豪沈萬三子文度萬三生嘗伏法
高皇帝籍沒其家所漏貲尚富而文度頗為人把持其短患之因綱舍人蒲伏見白進黃金百兩白金千兩龍文被一牀龍角一株奇寶十具異繒綺四十疋願得從贄御列為外府外廄歲致粲六百石鈔二十萬貫醞百石布帛以時進食餌羞果以月進綱許之仍語文度吾後庭未充若為我吳中徵好者不為數文度因是挾綱什五而分民間室亡誰何者綱自唯威日重重且迫上冀得所欲當端午上射柳綱私其司射鎮撫龐瑛曰我故射不中而子析柳鼓噪以觀兵部尚書御史既射綱謬為不中瑛折柳鼓噪竟射無糺者綱乃喜咤曰是無能難我矣按綱為天子腹心臣負委任妄意不軌擢綱髮不足數罪罪誠當萬死其僚指揮敬江千戶謙春鎮撫瑛比周為誣罔當死并諸應從坐人以輕重受條詔曰可頒示天下自紀綱誅終文皇帝世錦衣衛雖典詔獄畫可領諾而巳氣燄中消不復能望綱矣
宣宗朝初理衛事者指揮使王節上嘗燕見太師　英國公張輔從容言公有昆季在可加恩乎太師頓首言主臣輗若軏者蒙上大恩以臣故備近侍祿二千石然奢內好酒獨從弟兵部左侍郎信賢可使也上召見信曰是英公弟耶趣武冠冠之遷錦衣指揮使予世襲信為人潔廉於詔獄頗任云未幾出為四川都指揮使信以部臣遷於軄為左頗不懌然自是諸后妃尚主公候中貴人子弟當授官者皆寄祿錦衣以才諝選逓進治事鮮世業矣英宗初理衛事者指揮僉事劉勉指揮使徐恭咸文無害上年少中貴人用事者王振張甚弟山海俱緣振官指揮治錦衣事貴顯矣然俱盛年擁珍重淫色而湛飲多鬪鷄擊鞠狗馬之好不事事頗推繇馬順馬順者亦指揮也
以義子事王振見必膝行蘧蒢戚施振甚暱嬖之國子祭酒李時勉有所忤振陰令順行其伐廟木事囊三木廟門久之始釋有雷震奉天殿鴟吻翰林侍讀劉球應詔上封事語多侵振振大怒而會編脩董璘言太常用道流不稱請自為卿共祀忤上下獄順榜笞璘使引球為具藁草即朝班中捽之出球不知所坐欵第曰若使振死我死即訴上帝耳竟與董璘盆死獄家人行求屍順故糜之弗得也而順有子年二十餘病孱久困矣歘起持順髮拳且蹴之曰死老奴令而異日禍隃我我劉球也順再拜謝罪不可俄而子死中貴人振以上北伐虜也先陷土木敗聞時郕王監國朝群臣伏闕泣請籍振家併誅振弟指揮山海未報眾忿鬨無所泄而馬順前謂眾姑巳胥後命給事中王竑直前提捽順曰是非奸人黨耶眾趣前擊殺順湏臾血肉壒起不可辨矣王恐乃下令誅山海藉中貴人振家因併藉順蓄藏金珤無筭於是理錦衣事者指揮畢旺碌碌循軄而巳而英宗之在虜營也校尉袁彬始得見袁彬者少以材力射生選從剌姦緹騎既從征沒虜麾下牧馬矣
久之乃使侍上上方坐橐駞帳中咄咄無所出得彬甚喜彬溫多計數善言咲時時為隱語悅上獲一羊髀烹而共啖之晝斧薪伐冰夜則以背承上足而寢虜挾上攻雲中轉戰上谷遂躪関而下趨京師小不遂輒欲殺彬上至為泣請之不得而哈銘者故夷種官為賜姓楊以譯鞮從陷虜頗幸也先間以詼諧解之僅免也先欲使妹尚上上謀之彬曰不可請辭以返國而聘彬嘗病中寒上親為治糜啖之身壓彬背汗洽良巳及朞上還稱太上皇絀彬勞僅拜錦衣百戶太上皇還為皇帝即日召見彬語絮且泣超為都指揮僉事理錦衣事賜城東甲第一區引太液池穿中御溝達之黃金十鎰白金二十鎰綵綺塩醪醯醬乾■〈糒，飠代米〉充實又加賚妻異繒精鏐各有差擢楊銘千戶賜半之間夕宴對畧用家人禮然彬畏滿好避而同列門達逯杲顯達
初以錦衣校用文無害理鎮撫司積功次稍遷至指揮而其所任校逮杲繼起與同列上故緣中貴人吉祥及忠國公石亨復大位德之而二人驕干請不巳上心厭之欲稍稍削其重以屬彬固謝不敢乃屬杲杲數伺忠國公罪狀聞上併其從子定遠侯彪誅之上益貴重杲理篆者都指揮王某取充位而巳杲遂持吉祥陰擬之急乃與其從子昭武伯鈫謀以五鼓從騎就謁杲出見之鈫拔刀手斷杲頭攻長安門不下尋就擒詔族吉祥贈杲右都督彬請急不任而門達獨重佐理衛得兼治鎮撫司鎮撫於錦衣屬也而得專治獄或上有所怒特下與緹騎賊曹釣發者俱以委鎮撫獄竟自上請可否毋由錦衣大僚達為人沈敏善計筭所讞恒規上旨而决
時上業巳誅曹石內惴不自安恒借達為疆而達多所陰獻累遷都指揮僉事治鎮撫如故時上最所禮信者李賢達次之每朝而左顧則命賢右顧則命達賞賚無筭而達內害賢寵譖於上曰是嘗受陸瑜金酧尚書者上疑之不召可半歲而袁彬猶以義故位達上達知上薄之搆以死罪劾奏上不樂曰是負我者然故人不死足矣此外以任若達退則執彬下獄脇以火五毒更下彬不勝苦且誣伏矣而燕中少年楊賢者嘗為漆工尚方奮曰袁公上魚服侶也門達何人而輒害之因上疏詆達姦惡數十百事事有指而極稱彬枉且有社稷功不宜罪詔併下達治達恚捶賢至百餘賢恐遂死不得白謬曰吾有陰事欲告公達令箯輿前前廼薆耳達曰吾小人何辦為此李學士草耳達大喜趣罷笞出湯沐沐賢醪肉食之持牘面訴曰李賢令楊賢中臣為袁彬地獨不畏陛下法乎上曰明於東朝堂辦之之東朝堂楊賢度上巳集群臣出餘肉大呼曰天乎冤哉門指揮醪肉食我而令引李也李學士貴人吾何從見之且吾死固分柰何冤他人為也上悟趣出袁彬令分司南都餘俱置不問然自是達寵漸衰不復寄腹矣居一載驛召袁彬還軄寄如故
上崩李賢益重達內不自安出怨望詔御史言之詔執赴法司論戌嶺表濱行袁彬帥僚出餞郊墅握手語繾綣巳揮囊金為觧裝良厚眾咸多彬不念惡有古長者風彬再遷掌衛事至都督僉事乃卒楊銘亦仕至都指揮代彬者都指揮同知牛循中貴人玊猶子也亡何免代循者都指揮使朱驥驥始以父任百戶家貧未娶落魄不為人所知嘗給事少保于謙門下晨傴而候掃少保出見奇其貌謂之曰家有弱息以奉箕箒可乎驥巽謝不敢夫人恚曰老誖生女不嫁官人乃得窮軍耶少保咲謂非兒女子所知卒以歸驥後用少保勞至指揮僉事少保死坐累戌邊還累遷都指揮使治錦衣者二十餘年貴矣
前是錦衣帥理篆者一人所統緹騎百人顓司察京邑不軌亡命盜奸機密大事廵捕一人統緹騎倍之軄專賊曹號東西司房其騎多大俠或賈人子取顯位者比比也而天下猶以外臣故意之別置東廠中貴人重者始出領廠事八十人人取捷悍利牙爪者其鉤察出人帷簿間錦衣二千戶理其牘而中貴人得持牘徑至上御所稍稍出衛上矣
憲朝上幸太監汪直欲尊寵之別為置西廠所領緹騎倍東廠而選得糺察中外文武大小及民間事嘗入郎署紲掠郎至死擅乘傳凌漕河入陪京而縛留守大臣海內脇惕搖手亡論東廠詎錦衣久之始罷西廠不設孝宗皇帝仁聖委法秋官御史臺廷尉嘗曰與我共天下者三公九卿也以故緹騎逆自歛不敢有所為而其師如季成李珍趙鑑亦後先逡廵守祿俸而巳獨牟斌以指揮領鎮撫有聲斌字益之慱學曉文義為儒衣冠其所理恒傳經而法戶部郎李夢陽嘗奏封事言壽寧侯忤旨下獄斌曰郎封事大善即言壽寧胡不指其實及諸羽翼耶夢陽曰慮置對耳斌曰置對則奚難吾能剪厥羽翼也因傳輕牘具上夢陽得不貶正德
初劉瑾持中權逐大學士徤遷而削尚書韓文等籍而諫臣劉□戴銑等數十人後下詔獄斌輕刑奠居曲為申救御史任諾愬諸僚草奏署其名巳寔它出不與也斌曰古有恥不與黨人名者公為忠悔耶劉瑾復要斌去奏首權奸事斌不可而顧語同列曰存此諸公臣節庶幾白他日乎宋鄒道原以失元奏被害吾儕何自計為奏入瑾大怨望斌又偵知其庇言官也矯詔廷杖之垂死謫戌邊劉瑾誅驛召斌還領鎮撫如故知府劉祥摶其守閹因相論奏中貴人張雄者納守閹賂陰喝彬令歸曲祥仍為閹導賂斌不可雄恚挾詐陷之安置武昌感疾卒斌之再起也長子喪工部循故事官為賻三百金斌指其存者二子曰吾司刑不道天禍一子懲而受金行及此矣盖庳屋敝衣再遭譴怡怡若素云相臺崔銑記其事盛稱服斌謂直節懿行即名經術士大夫蔑如也如劉瑾用事時諸中貴人相與蛊說上復建西廠使谷大用領之而馬永成丘聚分領東廠皂衣團牌縱橫燕中人人不聊生矣而瑾復用其私人張文義為錦衣都指揮使與吏部尚書綵表裏作威福時稱瑾左右翼云然文義時時以掌傳瑾命侍應對不治錦衣治錦衣者都指揮高得林也文義尋從瑾伏誅高得林罷都指揮劉璋代璋罷亡何錢寍貴治衛事
錢寍者不知何氏少孤鬻中貢人錢能家為飬子遂冒錢寍生而警敏巧媚異常兒能頗嬖之時填滇携以往俾主侍應賓客而滇守備盧洪者出入能門下願見異其相因大贈遺金帛曰苟富貴無相忘寧跽謝曰君侯幸厚奴既爾何愧之也洪曰不也若不見衛將軍者侯平寧日以重錢氏而會中貴人能死推恩家人寧得受錦衣百戶上時從諸中貴人微服縱射游獵自稱朱壽若張公子事者寧始緣馬永成見上於豹房握槊走馬手搏諸戲上大悅絕愛幸之賜國姓命為義子俄進指揮使領衛事諸詔獄緹騎剌姦悉隸属焉凡所從幸南海西苑網魚兔射狐豕手猛獸出上谷西之雲中穿塞直抵延綏徑虜庭而後歸寧又進錢永安亦賜姓官至右都督寧遷為左都督使事如故
遂大煽■〈欺〉威澤所頤指諸司毋不惴惴承奉恐後而或意間向背者輒取中旨行之而盧洪亦用寧力進參將填金齒嘗故勘殺平人二煆其屍及奪民居財產萬計事發寧以屬御史唐龍龍不承抵和罪寧憾之甚未有以中也寧故繇中貴人進乎中貴人則易之寧見陽為恭謹叩頭稱死罪上嘗怒中貴人張永欲殺之皇太后為請不能得賓客居間屬寧寧曰吾力能得之顧諸公居一何魚肉我耳乃宛轉為上觧永果免中貴人則改事事寧矣而諸省總鎮監鎗督撫貂璫大臣請事者以萬金為薄擲弗顧然寧所進江彬許泰神周者俱有寵寧獨能以謹身和柔媚上而巳耳不能如彬等武幹彬又日夜譖傾寧居無何寧王宸濠反誅事連寧下朝堂按問具伏獄上其略曰故左都督寧夤緣中人托號義子濁亂國姓玷污天秩諸所頤使同於山嶽及非受上云何詐稱得請或口授王綸或手寫御筆前後傳奉大小軄官脇取方鎮郡邑文武金寶瑰異直巨百萬其姻族永安子傑等貫魚驟進翼虎自肥咸辱國姓至都督都指揮等官
故寧庶人宸濠以復護衛請行萬金寧為下兵部允之倒授阿銛故滋叛柄又以按察副使胡世寧條列庶人不法狀庶人恐復行五千金寧捕世寧下獄煉質萬方逓戍遼左上未有太子庶人有子自以疏且非次不當立欲伺上問內入東宮復行五萬金寧陰為契約假以進香取留報庶人金玉帶各二鬧裝七寶帶一奇繒綵十為御書加璽詭言上賜庶人大喜列牙受賀令其國僚衣紅四十餘日庶人前後問謝行金約十餘萬會御史蕭儀發其反謀將置獄使者就按石室霄畫寧信旦馳報令先發制人巳從中起大事易就庶人反今連寧寧有危社稷之心罪惡萬狀宜據法磔裂夷三族亡少長皆誅死詔曰可藉其家黃金可萬斤白金三十萬斤白玊帶二千五百束獅蠻帶二束祖■〈王母〉琭佛像二尊胡椒千五百石他奇珤弓弩器甲名畫稱是斥賣園宅直三十萬萬計增益縣官二歲賦錢永安等皆從坐誅
寧為人狡陽敬禮士大夫樂施予雖誅人頗有稱惜之者上既誅寧因悉誅彬等而大學士楊廷和等合筴輔政詔下革傳奉遷者錦衣自指揮下汰十之八復汰旗校十之五歲省度支錢數千萬一時翕然稱神明云其所留舊臣治錦衣事者都指揮駱安等與興國從起相半而大禮議起聶能遷為指揮僉事能遷者清平人素險滑亡賴多計數武宗末冒功累官錦衣千戶後亦在汰中上時下郡臣議崇獻皇帝未决主事張璁桂蕚言上實獻皇子何以考孝宗宜考獻皇帝上心動而大臣楊廷和等持不可能遷故善中貴人崔文有所窺見疏稱璁蕚議是當聽上前以逐二三大臣而召璁蕚等議矣
禮成能遷亦得擢指揮領鎮撫事而會上脩明倫大典欲盡列其疏不得怨望疏言臣為上推孝思明典制功甚大為奸臣張璁桂蕚所忌絀弗錄即二臣非臣弗勝也而獨進師傅備阿衡之寄臣區區一戎銜賈人子拾級可便得耳且詹事黃綰私新建伯王守仁為行賂璁以萬計許大用守仁請悉賜罷上怒下御史院雜治能遷語誣妄獄上杖之百戌嶺南尋至庾死天下快之未幾王佐為都指揮使領衛事佐試武舉第一授錦衣千戶累遷督漕參將佐為人謹愿有志介閑射便騎以刀筆吏能稱也然時時援古義昭聖皇太后弟昌國公鶴齡建昌侯延齡貴盛久驕恣無狀吏不能長持明法警之上以春朝慈慶不為禮衘鶴齡等未發而建昌侯坐故殺為御史論抵罪繫待决市人劉東山者素陰毒利口逆上意與其儕偽為疏草恫喝鶴齡得且萬金矣鶴齡不勝賂拒之乃誣鶴齡兄弟毒魘呪咀上盜內藏金寶通慈慶侍人至相與為巫蠱以急變聞上大怒下鶴齡等詔獄置對東山等因得以株引素所不快人定國京山諸公侯俱坐累繫三法大臣色奪不敢訊佐謬為厚東山者次第探得其情論誣罔法反坐報可佐以三木囊東山等闕門外昂之不及旬悉死
是舉也中外以佐安慈慶曲成上孝稱社稷臣云而佐竟以憂思過度得疾死詔特贈二階為左都督代佐者陸松故從上興國衛士也頗謹信識大體於上怒時有所觧釋以都督僉事卒有子炳代松者陳寅寅亦興國衛士也其人大抵類松然謹身自殖耳不能有所上下於世寡稱焉嘗受命監南北郊壇工累遷後軍左都督以老疾乞休賜璽書褒諭安車駟馬就第禁衛之得請自寅始也贈太子太保代寅者陸炳炳少以力幹稱強敏通書數嘗一登武舉遂自指揮數遷為左都督或云炳嘗從上幸承天行宮火炳以宿衛排宮門負上出於焰上心德之不欲顯其狀故炳事無傳者其官獨驟貴異他人莫測也炳既歘起代父執衛政其同列皆父黨炳陽為敬事之而徐以計去其昜巳者又能得閣臣心以故日益重嘗棰殺兵馬指揮為御史所繩詔弗問
大學士言故愛暱炳炳亦事之謹甚而亡何御史糺炳亂鹺政擅榜禁小錢諸不法狀言欲從中下捕治炳行三千金觧救不得長跪泣謝罪乃巳炳楚士大學士言剌骨而會言與其同列嵩爭寵不勝免炳合謀嵩發言所與邊帥関節書上怒為誅言大學士嵩更得炳且奇之引與共籌筴矣炳所選用衛士緹騎皆長安中大豪善把持長短者多布耳目所睚眦無不立碎然其屬小犯法即置之死而炳方得幸上言無不從夕趨走麾下唯諾者晨拔寘同列故其下甚畏炳而慕趨之恐後咸寧侯仇鸞以大同帥入援總天下兵權勢張甚無所不狎侮視大學士嵩蔑如也而獨意憚炳炳亦曲奉之不敢與鈞禮而出重金帛結其所親愛探得鸞陰私鸞病死炳即行其謀反狀族之累加太保兼太子太傅中貴人馬廣領東廠者也李彬司樞密者也其人咸耆宿握重自恣炳前後剌其罪下獄死京中外惴惴重足不寒而憟凡豪貲滿萬以下少酒食過輒收而藉之亡遺者然浮慕義名居之又好為敬禮士大夫士大夫即上所甚恨下詔獄廷杖緩之不令死以俟上怒觧即貶戍出金錢治道里飲食費不惜也
炳既貴驟得薦紳間聲而又善上所親近者中貴人司禮錦元相嵩咸與炳結婚姻盤據相重矣上彌益幸之召入侍西苑直供奉青詞加兼少傅食伯爵奉炳又益遴緹騎驍勇者七千人別置裨將領之而其所召募畿輔秦晉齊魯間駢脇超乘騎射之士以千計衛之人鮮衣怒馬而仰度支者凡十五六萬人大司馬持其藉仰屋歎而巳元相嵩既巳縱其子攬文武選權而炳從中調停各曹事亡所不關白方鎮督撫大臣非交故而錢通者以八九給事御史自跪門下者亦十之三四炳所蓄金珤奇異以巨萬計甲第膏腴擅燕中而其歲出饋遺宰相中貴人亦以萬計時又有朱希孝者領廵捕希孝成國公希忠介弟也用兄任數遷至左都督加太保希孝寬然長者不恥為屈得元相驩然炳既以勢望迫其於元相外相倚而巳不能如希孝還往無間也
然希孝事炳卑下多避炳以故無意害之嗚呼錦衣一禁校耳其領宿衛則光祿勳也剌姦則司隸也至炳而分將相任極矣一重於紀綱再重於錢寧三重於陸炳其究乃位師保參綸綍不亦殆哉炳所與共事者都督高恕麥祥黃浦此皆中貴人子弟餙輿服肥酒食宮室苑囿聲色以娛其身如是耳此乃炳所羞接席者何足道哉
湖州府後學吳仕旦覆訂
建昌府督刊知事毛禎
督寫檢校季士俊
對讀教授徐文淵
訓導陸勝宗

[book_title]附錄
錦衣志　　（明）王世貞 撰
（四庫全書文章·集部·總集類·辨體彚選卷六百二十四）
燕王初起帥師蕩山東度臨邑臨邑書生紀綱叩馬首請効王與語恱之綱善騎射頗目法家言便辟應對精刻詭秘耐逆鉤人意所嚮先發以為績王日益幸愛之既即位擢綱自忠義衛千户為都指揮僉事治錦衣親兵復典治詔獄天子既繇蕃國起以師脅僣大位内不能毋自疑人人異心有所寄耳目矣綱覘之益布其私距日夜操切陰計聞上上大以為忠暱之謦咳亡間即淇成諸公號元勛見則自匿引不敢以身比數而綱小人也遂驕窮意為非行僚屬指揮莊敬袁江千户王謙李春等故無賴曲侍奉綱相縁借奸利數百千端上久亦頗悟疎之中貴素仇綱者白發其端上令給事御史廷劾下御史院按騐俱有狀上大怒即日捕誅綱磔於市仍夷三族而令御史院罪狀綱其畧曰謹按故都指揮綱儇薄駔儈陰斂陽卻攩■〈扌必〉蠆尾包藏虺心積稔惡極未易指數按綱前後使腹心幹偽為詔下諸司鹽塲勒鹽四百餘萬還復稱詔奪官舶二十艘牛車四百輛載入私第勿予僦人牛立稿又即獄喝持大賈數十百家家索賂不等為黃金三百五十兩白金二千兩鈔四十五萬貫帛千五百疋又挾詐取交阯使黃金八十兩金盆一異寳二十枚奪民人倪貴等第舍莊宅十七所計直金三十餘萬匿縣官予民地八所直二十餘萬從籍故晉王乾没黃金五百兩金盆一寶釧二白金鞍轡二又從籍故吳王没琴瑟御龍服王冠還輒衣故王冠服坐髙坐置酒命優童真保道真吉祥等效伎樂奉觴上壽呼萬歲徐勞卿等無恙敬舉卿之觴綱諸所用金裝八寳環八寳帽飾玉盞玉水池硯珊瑚犀毗玉束帯紅鋪床玉石馮几咸飾交龍日月星斗度如乘輿副又上所怒内侍右班當下綱論棄市者輒將至家具洗沐好食食之陽為言見上赦若誘取金帛且盡更數日將至市殺之而先日以行刑報嘗喜道姑陳氏姿首欲買置媵為都督薛祿所先怨之遇於大内持钁钁祿首腦裂幾死祿懾噤不敢言又道恚都指揮伊實特穆爾不避誣持其冒賞事捶之死綱家蓄養亾命耗山劉等多造鐵甲弓弩萬計腐取良家子十八以下數百人充左右役詔選媫妤才人既試可令暫出待嵗綱輒簿錄其尤者内之别以次塞莫敢問吳人故大豪沈萬三子文度萬三生嘗伏法髙皇帝籍没其家所漏貲尚富而文度頗為人把持其短患之因綱舍人匍伏見白進黄金百兩白金千兩龍紋被一床龍角一株竒寶十具異繒綺四十疋願得從贄御列為外府外廄嵗致粲六百石鈔二十萬貫醞百石布帛以時進食餌羞果以月進綱許之仍語文度吾后庭未充若為我吳中徵好者不為數文度因是挾綱十五而分民間室亡誰何者綱自維威日重重且迫上冀得所欲當端午上射柳綱私其司射鎮撫龎瑛曰我故射不中而子折栁鼓噪以觀兵部尚書御史既射綱謬為不中瑛折柳鼓噪竟射無糺者綱乃喜詫曰是無能難我矣按綱為天子腹心臣負委任妄意不軌擢髪不足數罪罪誠當萬死其僚指揮敬江千户謙春鎮撫瑛比周為誣罔當死并諸應從坐人以輕重受條詔曰可頒示天下自紀綱誅終文皇帝世錦衣衛雖典詔獄畫可領諾而已欿然中消不復能望綱矣
其二
英宗初理衛事者指揮僉事劉勉指揮使徐恭咸文無害上年少中貴人用事者王振張甚弟山海俱緣振官指揮治錦衣事貴顯矣然俱盛年擁珍重漁色而湛飲多鬬雞擊鞠狗馬之好不事事事頗推繇馬順馬順者亦指揮也以義子事王振見必膝行蘧除戚施振甚暱嬖之國子祭酒李時勉有所忤振陰令順行其伐廟木事囊三木廟門久之始釋有雷震奉天殿鴟吻翰林侍讀劉球應詔上封事語多侵振振大怒而會編修董璘言太常用道流不稱請自為卿共祀忤上下獄順搒笞璘使引球為具藁草即朝班中捽之出球不知所坐款第曰若臾振死我死即訴上帝耳竟與董璘盆死獄家人行求屍順故糜之弗得也而順有子年二十餘病孱久困矣歘起持順髮拳且蹴之曰死老奴令而異日禍隃我我劉球也順再拜謝罪不可俄而子死中貴人振以上北伐虜也先陷土木敗聞時郕王監國朝羣臣伏闕泣請籍振家并誅振弟指揮山海未報衆忿鬨無所泄而馬順前謂衆姑巳胥後命給事中王竑直前提捽順曰是非奸人黨耶衆趣前擊殺順須臾血肉壒起不可辨矣王恐乃下令誅山海籍中貴人振家因併籍順畜藏金珤無筭於是理錦衣事者指揮畢旺碌碌循職而已而英宗之在北營也校尉袁彬始得見袁彬者少以材力射生選從刺姦緹騎既從征没虜麾下牧馬矣久之乃使侍上上方坐槖駝帳中咄咄無所出得彬甚喜彬温美多計數善言笑時時為隱語悦上獲一羊髀烹而共啖之晝斧薪伐木夜則以背承上足而寢虜挾上攻雲中轉戰上谷遂躪闗而下趨京師小不遂輒欲僇殺彬上至為泣請之不得而哈銘者故夷種官為賜姓楊以譯鞮從陷虜頗幸也先間以詼諧解之僅免也先欲使妹尚上上謀之彬曰不可請辭以返國而聘彬嘗病中寒上親為治糜啖之身壓彬背汗洽良已及朞上還稱太上皇絀彬勞僅拜錦衣百户太上皇還為皇帝即日召見彬語絮且泣超為都指揮僉事理錦衣事賜城東甲第一區引太液池穿中御溝達之黃金十鎰白金二十鎰綵綺鹽醪醯醬乾■〈糒，飠代米〉充實又加賚妻異繒精鏐各有差擢楊銘千户賜半之間夕宴對畧用家人禮然彬畏滿好避而同列門達逯杲顯達初以錦衣校用文無害理鎮撫司積功次稍遷至指揮而其所任校逯杲繼起與同列上故緣中貴人吉祥及忠國公石亨復大位德之而二人驕干請不已上心厭之欲稍稍削其重以屬彬固謝不敢乃屬杲杲數伺忠國公罪狀聞上併其從子定逺侯彪誅之上益貴重杲理篆者都指揮王某取充位而已杲遂持吉祥陰擬之急乃與其從子昭武伯欽謀以五鼓從騎就謁杲出見之欽拔刀手斷杲頭攻長安門不下尋就擒詔族吉祥贈杲右都督彬請急不任而門達獨重達佐理衛得兼治鎮撫司鎮撫於錦衣屬也而得專治獄或上有所怒特下與緹騎賊曹鉤發者俱以委鎮撫獄竟自上請可否毋由錦衣大僚達為人沈敏善計筭所讞恒規上旨而決時上業已誅曹石内惴不自安恒借達為强而達多所陰獻累遷都指揮僉事治鎮撫如故時上最所禮信者李賢達次之每朝而左顧則命賢右顧則命達賞賚無筭而達内害賢寵譖於上曰是嘗受陸瑜金酧尚書者上疑之不召可半嵗而袁彬猶以義故位達上達知上薄之搆以死罪劾奏上不樂曰是負我者然故人不死足矣此外以任若達退則執彬下獄脅以火五毒更下彬不勝苦且誣伏矣而燕中少年楊賢者嘗為漆工尚方奮曰袁公上魚服侣也門達何人而輒害之因上疏詆達姦惡數十百事事有指而極稱彬枉且有社稷功不宜罪詔併下達治達恚捶賢至百餘賢恐遂死不得白謬曰吾有陰事欲告公達令箯輿前前迺薆逹耳曰吾小人何辦為此李學士草耳達大喜趣罷笞出湯沐沐賢醪肉食之持牘面訴曰李賢令楊賢中臣為袁彬地獨不畏陛下法乎上曰明於東朝堂辨之之東朝堂楊賢度上已集羣臣出餘肉大呼曰天乎寃哉門指揮醪肉食我而令引李也李學士貴人吾何從見之且吾死固分奈何寃他人為也上悟趣出袁彬令分司南都餘俱置不問然自是達寵漸衰不復寄腹矣居一載驛召袁彬還職寄如故上崩李賢益重達内不自安出怨望語御史言之詔執赴法司論戍嶺表濵行袁彬帥僚出餞郊墅握手語繾綣已揮囊金為解裝良厚衆咸多彬不念惡有古長者風彬再遷掌衛事至都督僉事乃卒
其三
孝宗皇帝仁聖委法秋官御史臺廷尉嘗曰與我共天下者三公九卿也以故緹騎逆自歛不敢有所為而其帥如季成李珍趙鑑亦後先逡逡守祿俸而已獨牟斌以指揮領鎮撫有聲斌字益之博學曉文義為儒衣冠其所理恒傳經而法户部郎李夢陽嘗奏封事言壽寧侯忤旨下獄斌曰郎封事大善即言壽寧胡不指其實及諸羽翼耶夢陽曰慮置對耳斌曰置對則奚難吾能剪厥羽翼也因傳經牘具上夢陽得不貶正德初劉瑾持中權逐大學士健遷而削尚書韓文等籍而諫臣劉■〈艹洍〉戴銑等數十人後先下詔獄斌輕刑奠居曲為申救御史任諾愬諸僚草奏署其名已實他出不與也斌曰古有恥不與黨人名者公為忠悔耶劉瑾復要斌去奏首權姦事斌不可而顧語同列曰存此諸公臣節庶幾白他日乎宋鄒道原以失先奏被害吾儕何自計為奏入瑾大怒望斌又偵知其庇言官也矯詔廷杖之垂死謫戍邊劉瑾誅驛召斌還領鎮撫如故知府劉祥搏其守閹因相論奏中貴人張雄者納守閹賂陰喝斌令歸曲祥仍為閹導賂斌不可雄恚挾詐陷之安置武昌感疾卒斌之再起也長子喪工部循故事官為賻三百金斌指其存者二子曰吾司刑不道天禍一子懲而受金行及此矣蓋庳屋敝衣再遭譴怡怡若素云相臺崔銑記其事盛稱服斌謂直節懿行即名經術士大夫蔑如也
其四
錢寧者不知何氏少孤鬻中貴人錢能家為養子遂冒錢寧生而警敏巧媚異常兒能頗嬖之時鎮滇攜以往俾主侍應賔客而滇守備盧洪者出入能門下顧見異其相因大贈遺金帛曰苟富貴無相忘寧跪謝曰君侯幸厚奴既爾何愧之也洪曰不也若不見衛將軍者侯乎寧日以重錢氏而會中貴人能死推恩家人寧得受錦衣百户上時從諸中貴人微服縱射游獵自稱朱壽若張公子事者寧始緣馬永成見上於豹房為握槊走馬手搏諸戲上大恱絶愛幸之賜國姓命為義子俄進指揮使領衛事諸詔獄緹騎刺姦悉隷屬焉凡所從幸南海北苑網魚兎射狐豕手猛獸出上谷西之雲中穿塞直抵延綏徑虜廷而後歸寧又進錢永安亦賜姓官至右都督寧遷為左都督使事如故遂大煽■〈欺〉威澤所頥指諸司毋不惴惴承奉恐後而或意間向背者輒取中旨行之而盧洪亦用寧力進叅將鎮金齒嘗故勘殺平人二煅其屍及奪民居財産萬計事發寧以屬御史唐龍龍不承抵洪罪寧憾之甚未有以中也寧故繇中貴人進乎中貴人則易之寧見陽為恭謹叩頭稱死罪上嘗怒中貴人張永欲殺之皇太后為請不能得賔客居間屬寧寧曰吾力能得之顧諸公居一何魚肉我耳乃宛轉為上解永果免中貴人則改事事寧矣而諸省總鎮監鎗督撫貂璫大臣請事者以萬金為薄擲弗顧然寧所進江彬許泰神周者俱有寵寧獨能以謹身和柔媚上而已耳不能如彬等武幹又日夜譖傾寧居無何寧王宸濠反誅事連寧下朝堂按問具狀會肅皇帝立獄上其畧曰故左都督寧夤緣中人托號義子濁亂國姓玷汚天秩諸所頤使同於山嶽及非受上云何詐稱得請或口授王綸或手寫御筆前後傳奉大小職官脅取方鎮郡邑文武金寶瑰異直巨百萬其姻族錢永安子傑等貫魚驟進翼虎自肥咸辱國姓至都督都指揮等官故寧庶人宸濠以復護衛請行萬金寧為下兵部允之倒授阿銛故滋叛柄又以按察副使胡世寧條列庶人不法狀庶人恐復行五千金寧捕世寧下獄煉質萬方逓戍遼左上未有太子庶人有子自以疎且非次不當立欲伺上間内入東宫復行五萬金寧陰為契約假以進香取留報庶人金玉帯各二鬧裝七寳帯一竒繒綵十為御書加璽詭言上賜庶人大喜列牙受賀令其國僚衣紅四十餘日庶人前後問謝行金約十餘萬會御史蕭儀發其反謀將置獄者就按石室霄畫寧信旦馳報令先發制人已從中起大事易就庶人反今連寧寧有危社稷之心罪惡萬狀宜據法磔裂夷三族亡少長皆殊死詔曰可籍其家黃金可萬斤白金三十萬斤白玉帯二百五十束獅蠻帯二束祖母琭佛像二胡椒千五百石他竒珤弓弩器甲名畫稱是斥賣園宅直三十萬萬計增益縣官二嵗賦錢永安等皆從坐誅寧為人狡陽敬禮士大夫樂施予雖誅人頗有稱惜之者
其五
代寅者陸炳炳少以力幹稱强敏通書數嘗一登武舉遂自指揮數遷為左都督或云炳嘗從上幸承天行宫火炳以宿衛排宫門負上出於熖上心德之不欲顯其狀故炳事無傳者其官獨驟貴異他人莫測也炳既歘起代父執衛政其同列皆父黨炳陽為敬事之而徐以計去其易巳者又能得閣臣心以故日益重嘗捶殺兵馬指揮為御史所繩詔弗問大學士言故愛暱炳炳亦事之謹甚而亡何御史糺炳亂鹺政擅榜禁小錢諸不法狀言欲從中下捕治炳行三千金解救不得長跪泣謝罪乃已炳楚士銜大學士言刺骨而會言與其同列嵩爭寵不勝免炳合謀嵩發言所與邊帥闗節書上怒為誅言大學士嵩更德炳且竒之引與共籌筴矣炳所選用衛士緹騎皆長安中大豪善把持長短者多布耳目所睚眦無不立碎然其屬小犯法即置之死而炳方得幸上言無不從夕趨走麾下唯諾者晨拔置同列故其下甚畏炳而慕趨之恐後咸寧侯仇鸞以大同帥入援總天下兵權勢張甚無所不狎侮視大學士嵩蔑如也而獨意憚炳炳亦曲奉之不敢與鈞禮而出重金帛結其所親愛探得鸞陰私鸞病死炳即行其謀反狀族之累加太保兼太子太傅中貴人馬廣領東厰者也李彬司樞密者也其人咸耆宿握重自恣炳前後刺其罪下獄死京中外惴惴重足不寒而慄凡豪貲滿萬以下少酒食過輒收而籍之亡遺者然浮慕義名居之又好為敬禮士大夫士大夫即上所甚恨下詔獄廷杖緩之不令死以俟上怒解即貶戍出金錢治道里飲食費不惜也炳既貴驟得薦紳間聲而又善上所親近者中貴人司禮錦元相嵩咸與炳結婚姻盤據相重矣上彌益幸之召入侍西苑直供奉青祠加兼少傅食伯爵奉炳又益遴緹騎驍勇者七千人别置裨將領之而其所召募畿輔秦晉齊魯間駢脅超乗跡射之士以千計衛之人鮮衣怒馬而仰度支者凡十五六萬人大司馬持其籍仰屋歎而已元相嵩既已縱其子攬文武選權而炳從中調停各曹事亡所不闗白方鎮督撫大臣非乂故而錢通者以八九給事御史自跪門下者亦十之三四炳所畜金珤竒異以巨萬計甲第膏腴擅燕中而其歲出饋遺宰相中貴人亦以萬計時又有朱希孝者領巡捕希孝成國公希忠介弟也用兄任數遷至左都督加太子太保希孝寛然長者不恥為屈得元相驩然炳旣以勢望迫其於元相外相倚而已不能如希孝還往無間也然希孝事炳卑下多避炳以故無意害之嗚呼錦衣一禁校耳其領宿衞則光祿勲也刺姦則司隷也至炳而分將相任極矣一重於紀綱再重於錢寧三重於陸炳其究乃位師保叅綸綍不亦殆哉炳所與共事者都督髙恕麥祥黃浦此皆中貴人子弟飾輿服肥酒食宫室苑囿聲色以娛其身如是耳此乃炳所羞接席者何足道哉
錦衣志　　（明）王世貞 撰
（四庫全書文章·集部·別集類·弇州四部稿巻七十九）
客有徵錦衣事者不能詳余以所聞答之退而詮其語曰錦衣志
髙皇帝初即位置司曰儀鸞掌侍衛法駕鹵簿使冠文冠十五年罷置司改設錦衣衛指揮使一人秩三品同知二人從三品僉事三人四品鎮撫二人五品所千戸五品副千戸從五品百戸六品鎮撫七品冠武冠所統曰將軍力士校尉人凡上大朝賀宴羣臣指揮自使而下得刃介侍左右廷列其從校五百人夜則殺十之九入闈宿候指使京師衛四十八獨錦衣金吾龍驤虎賁等凡八衛毋隷大都府稱親軍云而上時時有所誅殺或下鎮撫司雜治取詔行得毋徑法曺其禄秩名號無以越異諸軍也乃勢則奕奕不啻過之二十年治錦衣事者失其名頗恣而舞文有所操舍上微知状執退之悉火其搒掠具又六年詔内外獄毋得上錦衣衛諸大小咸徑法曹終髙皇帝世錦衣衛不復典與獄稍稍夷它軍矣而燕王初起帥師蕩山東度臨邑臨邑書生紀綱叩馬首請効王與語悅之綱善騎射頗目法家言便辟應對刻精詭秘耐逆鉤人意所嚮先發以為績王日益辛愛之既即位擢綱自忠義衛千戸為都指揮僉事治錦衣親兵復典治詔獄天子既繇藩國起以師脅僣大位内不能毋自疑人人異心有所寄耳目矣綱覘之益布其私距日夜操切隂計聞上上大以為忠■〈目匿〉之謦欬亡間即淇成諸公號元勛見則自匿引不敢以身比數而綱小人也遂驕窮意為非行僚属指揮荘敬袁江千戸王謙李春等故無頼曲侍奉綱相縁借奸利數百千端上久亦頗悟疎之中貴素仇綱者白發其端上令給事御史廷劾下御史院按驗俱有状上大怒即日捕誅綱磔於市仍夷三族而令御史院罪状綱其略曰謹按故都指揮綱獧薄駔儈隂斂陽卻攩■〈扌必〉蠆尾包藏虺心積稔惡極未易指數按綱前後使腹心幹偽為詔下諸司鹽塲勒鹽四百餘萬還復稱詔奪官舶二十艘牛車四百輛載入私第弗予僦人牛立槁又即獄喝持大賈數十百家家索賂不等為黄金三百五十兩白金二千兩鈔四十五萬貫帛千五百疋又挾詐取交阯使黄金八十兩金盆一異寶二十枚奪民人倪貴等第舍荘宅十七所計直金三十餘萬匿縣官予民地八所直二十餘萬從籍故晉王乾沒黄金五百兩金盆一寶釧二白金鞍轡二又從籍故呉王沒瑟瑟御龍服王冠還輙衣故王冠服坐髙坐置酒命優童真保道眞吉祥等效伎樂奉觴上夀呼萬歳徐勞卿等無恙敬舉卿之觴綱諸所用金裝八寶環八寶帽餙玉盞玉水池硯珊瑚犀毗玉束帶紅輔牀玉石馬几咸餙交龍日月星斗度如乗輿副又上所怒内侍右班當下綱論棄市者輙將至家具洗沐好食食之陽為言見上赦若誘取金帛且盡更數日将至市殺之而先日以行刑報嘗喜道姑陳氏姿首欲買置媵為都督薛禄所先怨之遇於大内持钁钁禄首腦裂幾死禄懾噤不敢言又道恚都指揮伊實特穆爾不避誣持其冒賞事捶之死綱家蓄養亡命耗山劉等多造鐵甲弓弩萬計腐取良家子十八以下數百人充左右役詔選婕好才人既試可令暫出待歳綱輙簿録其尤者内之别以次塞莫敢問呉人故大豪沈萬三子文度萬三生嘗伏法髙皇帝籍沒其家所漏貲尚富而文度頗為人把持其短患之因綱舍人蒲伏見白進黄金百兩白金千兩龍文被一牀龍角一株竒寶十具異繒綺四十疋願得從■〈執上目下〉御列為外府外廐歳致粲六百石鈔二十萬貫醖百石布帛以時進食餌羞果以月進綱許之仍語文度吾後庭未充若為我呉中徵好者不為數文度因是挾綱什五而分民間室亡誰何者綱自唯威日重重且迫上冀得所欲當端午上射栁綱私其司射鎮撫龎瑛曰我故射不中而子折栁鼓噪以觀兵部尚書御史既射綱謬為不中瑛折栁鼓噪竟射無糺者綱乃喜咤曰是無能難我矣按綱為天子腹心臣負委任妄意不軌擢綱髮不足數罪罪誠當萬死其僚指揮敬江千戸謙春鎮撫瑛比周為誣罔當死并諸應從坐人以輕重受條詔曰可頒示天下自紀綱誅終文皇帝世錦衣衛雖典詔獄畫可領諾而已燄中消不復能望綱矣宣宗朝初理衛事者指揮使王節上嘗燕見太師英國公張輔從容言公有昆季在可加恩乎太師頓首言主臣輗若軏者蒙上大恩以臣故備近侍禄二千石然奢内好酒獨從弟兵部左侍郎信賢可使也上召見信曰是英公弟耶趣武冠冠之遷錦衣指揮使予世襲信為人潔亷於詔獄頗任云未幾出為四川都指揮使信以部臣遷於職為左頗不懌然自是諸后妃尚主公侯中貴人子弟當授官者皆寄禄錦衣以才諝選逓進治事鮮世業矣英宗初理衛事者指揮僉事劉勉指揮使徐恭咸文無害上年少中貴人用事者王振張甚弟山海俱縁振官指揮治錦衣事貴顯矣然俱盛年擁珍重漁色而湛飲多鬭雞擊鞠狗馬之好不事事事頗推繇馬順馬順者亦指揮也以義子事王振見必膝行蘧蒢戚施振甚■〈目匿〉嬖之國子祭酒李時勉有所忤振隂令順訐其伐廟木事嚢三木廟門乆之始釋有雷震奉天殿鴟吻翰林侍讀劉球應詔上封事語多侵振振大怒而會編修董璘言太常用道流不稱請自為卿共祀忤上下獄順搒笞璘使引球為具藁草即朝班中捽之出球不知所坐欵苐曰若諛振死我死即訴上帝耳竟與董璘並死獄家人行求屍順故糜之弗得也而順有子年二十餘病孱乆困矣歘起持順髮拳且蹴之曰死老奴令而異日禍踰我我劉球也順再拜謝罪不可俄而子死中貴人振以上北巡邊也先陷土木敗聞時郕王監國朝羣臣伏闕泣請籍振家併誅振弟指揮山海未報衆忿閧無所泄而馬順前謂衆姑已胥後命給事中王竑直前提捽順曰是非奸人黨耶衆趣前擊殺順須臾血肉起不可辨矣王恐乃下令誅山海籍中貴人振家因併籍順蓄藏金珤無算於是理錦衣事者指揮畢旺碌碌循職而已而英宗之在敵營也校尉袁彬始得見袁彬者少以材力射生選從刺姦緹騎既從征沒敵麾下牧馬矣乆之乃使侍上上方坐槖駞帳中咄咄無所出得彬甚喜彬温美多計數善言笑時時為隠語悅上獲一羊髀烹而共啖之晝斧薪伐氷夜則以背承上足而寢敵挾上攻雲中轉戰上谷遂躪闗而下趋京師小不遂輙欲僇殺彬上至為泣請之不得而和敏者故畨人官為賜姓楊以譯鞮從陷敵頗幸額森間以詼諧解之僅免額森欲使妹尚上上謀之彬曰不可請辭以返國而聘彬嘗病中寒上親為治糜啖之身壓彬背汗洽良已及朞上還稱太上皇絀彬勞僅拜錦衣百戸太上皇還為皇帝即日召見彬語絮且泣超為都指揮僉事理錦衣事賜城東甲第一區引太液池穿中御溝達之黄金十鎰白金二十鎰綵綺鹽醪醯醬乾糒充實又加賚妻異繒精鏐各有差擢楊銘千戸賜半之間夕宴對畧用家人禮然彬畏滿好避而同列門達逮杲顯達初以錦衣校用文無害理鎮撫司積功次稍遷至指揮而其所任校逮杲繼起與同列上故縁中貴人吉祥及忠國公石亨復大位徳之而二人驕干請不已上心厭之欲稍稍削其重以屬彬固謝不敢乃屬杲杲數伺忠國公罪状聞上併其從子定逺侯彪誅之上益貴重杲理篆者都指揮王某取充位而已杲遂持吉祥隂擬之急乃與其從子昭武伯欽謀以五鼓從騎就謁杲出見之欽抜刀手斷杲頭攻長安門不下尋就擒詔族吉祥贈杲右都督彬請急不任而門達獨重達佐理衛得兼治鎮撫司鎮撫於錦衣属也而得專治獄或上有所怒特下與緹綺賊曹鈎發者俱以委鎮撫獄竟自上請可否毋由錦衣大僚達為人沈敏善計算所讞恒規上旨而決時上業已誅曹石内惴不自安恒借達為彊而達多所隂獻累遷都指揮僉事治鎮撫如故時上最所禮信者李賢達次之每朝而左顧則命賢右顧則命達賞賚無筭而達内害賢寵譛於上曰是嘗受陸瑜金酧尚書者上疑之不召可半歳而袁彬猶以義故位達上達知上薄之搆以死罪劾奏上不樂曰是負我者然故人不死足矣此外以任若達退則執彬下獄脅以火五毒更下彬不勝苦且誣伏矣而燕中少年楊賢者嘗為漆工尚方奮曰袁公上魚服侣也門達何人而輙害之因上疏詆達姦惡數十百事事有指而極稱彬枉且有社稷功不宜罪詔併下達治達恚捶賢至百餘賢恐遂死不得白謬曰吾有隂事欲告公達令箯輿前前廼薆耳達曰吾小人何辦為此李學士草耳達大喜趣罷笞出湯沐沐賢醪肉食之持牘面訴曰李賢令楊賢中臣為袁彬地獨不畏陛下法乎上曰明於東朝堂辨之之東朝堂楊賢度上已集羣臣出餘肉大呼曰天乎寃哉門指揮醪肉食我而令引李也李學士貴人吾何從見之且吾死固分奈何寃他人為也上悟趣出袁彬令分司南都餘俱置不問然自是達寵漸衰不寄心腹矣居一載驛召袁彬還職寄如故上崩李賢益重達内不自安出怨望語御史言之詔執赴法司論戍嶺表濱行袁彬帥僚出餞郊墅握手語繾綣已揮囊金為解装良厚衆咸多彬不念惡有古長者風彬再遷掌衛事至都督僉事乃卒楊銘亦仕至都指揮代彬者都指揮同知牛循中貴人玉猶子也亡何免代循者都指揮使朱驥驥始以父任百户家貧未娶落魄不為人所知嘗給事少保于謙門下晨傴而候掃少保出見竒其貌謂之曰家有弱息以奉箕箒可乎驥巽謝不敢夫人恚曰老誖生女不嫁官人乃得窮革耶少保笑謂非兒女子所知卒以歸驥後用少保勞至指揮僉事少保死坐累戍邊還累遷都指揮使治錦衣者二十餘年貴矣前是錦衣帥理篆者一人所統緹騎百人顓司察京邑不軌亡命盜奸機宻大事巡捕一人統緹騎倍之職專賊曹號東西司房其騎多大俠或賈人子取顯位者比比也而天子猶以外臣故意之别置東厰中貴人重者始出領厰事八十人人取捷悍利牙爪者其鉤察出人帷簿間錦衣二千户理其牘而中貴人得持牘徑至上御所稍稍出衛上矣憲宗朝上幸太監汪直欲尊寵之别為置西厰所領緹騎倍東厰而選得糺察中外文武大小及民間事嘗入郎署紲掠郎至死擅乗傳凌漕河入陪京而縛留守大臣海内脅惕揺手亡論東厰詎錦衣乆之始罷西厰不設孝宗皇帝仁聖委法秋官御史臺廷尉嘗曰與我共天下者三公九卿也以故緹騎逆自斂不敢有所為而其帥如季成李珍趙鑑亦後先逡逡守禄俸而已獨牟斌以指揮領鎮撫有聲斌字益之愽學曉文義為儒衣冠其所理恒傅經而法户部郎李夢陽嘗奏封事言夀寧侯忤旨下獄斌曰郎封事大善即言夀寧胡不指其實及諸羽翼耶夢陽曰慮置對耳斌曰置對則奚難吾能剪厥羽翼也因傅輕牘具上夢陽得不貶正徳初劉瑾持中權逐大學士徤遷而削尚書韓文等籍而諫臣劉■〈艹洍〉戴銑等數十人後先下詔獄斌輕刑奠居曲為申救御史任諾愬諸僚草奏署其名已實它出不與也斌曰古有耻不與黨人名者公為忠悔耶劉瑾復要斌去奏首權奸事斌不可而顧語同列曰存此諸公臣節庶幾白他日乎宋鄒道原以失元奏被害吾儕何自計為奏入瑾大怒望斌又偵知其庇言官也矯詔廷杖之垂死謫戍邊劉瑾誅驛召斌還領鎮撫如故知府劉祥搏其守閹因相論奏中貴人張雄者納守閹賂隂喝彬令歸曲祥仍為閹導賂斌不可雄恚挾詐陷之安置武昌感疾卒斌之再起也長子喪工部循故事官為賻三百金斌指其存者二子曰吾司刑不道天禍一子懲而受金行及此矣盖庳屋敝衣再遭譴怡怡若素云相臺崔銑記其事盛稱服斌謂直節懿行即名經術士大夫蔑如也始劉瑾用事時諸中貴人相與蠱說上復建西厰使谷大用領之而馬永成丘聚分領東厰皂衣團牌縱横燕中人人不聊生矣而瑾復用其私人張文義為錦衣都指揮使與吏部尚書綵表裏作威福時稱瑾左右翼云然文義時時以掌傅瑾命侍應對不得治錦衣治錦衣者都指揮髙得林也文義尋從瑾伏誅髙得林罷都指揮劉璋代璋罷亡何錢寧貴治衛事錢寧者不知何氏少孤鬻中貴人錢能家為養子遂冒錢寧生而警敏巧媚異常兒能頗嬖之時鎮滇携以往俾主侍應賓客而滇守備盧洪者出入能門下顧見異其相因大贈遺金帛曰苟富貴無相忘寧跽謝曰君侯幸厚奴既爾何愧之也洪曰不也若不見衛将軍者侯乎寧日以重錢氏而會中貴人能死推恩家人寧得受錦衣百户上時從諸中貴人微服縱射游獵自稱朱夀若張公子事者寧始縁馬永成見上於豹房為握槊走馬手搏諸戯上大悅絶愛幸之賜國姓命為義子俄進指揮使領衛事諸詔獄緹騎刺姦悉隷属焉凡所從幸南海西苑網魚兎射狐豕手猛獸出上谷西之雲中穿塞直抵延綏徑漠庭而後歸寧又進錢永安亦賜姓官至右都督寧遷為左都督使事如故遂大煽簸威澤所頤指諸司毋不惴惴承奉恐後而或意間向背者輙取中旨行之而盧洪亦用寧力進叅将鎮金齒嘗故勘殺平人二煅其屍及奪民居財産萬計事發寧以屬御史唐龍龍不承抵和罪寧憾之甚未有以中也寧故繇中貴人進乎中貴人則易之寧見陽為恭謹叩頭稱死罪上嘗怒中貴人張永欲殺之皇太后為請不能得賔客居間屬寧寧曰吾力能得之顧諸公居一何魚肉我耳乃宛轉為上解永果免中貴人則改事事寧矣而諸省總鎮監倉督撫貂璫大臣請事者以萬金為薄擲弗顧然寧所進江彬許泰神周者俱有寵寧獨能以謹身和柔媚上而已耳不能如彬等武幹彬又日夜譖傾寧居無何寧王宸濠反誅事連寧下朝堂按問具伏獄上其畧曰故左都督寧夤縁中人托號義子濁亂國姓玷汚天秩諸所頤使同於山嶽及非受上云何詐稱得請或口授王綸或手寫御筆前後傳奉大小職官脅取方鎮郡邑文武金寶瑰異直巨百萬其姻族錢永安子傑等貫魚驟進翼虎自肥咸辱國姓至都督都指揮等官故寧庶人宸濠以復護衛請行萬金寧為下兵部允之倒授阿銛故滋叛柄又以按察副使胡世寧條列庶人不法状庶人恐復行五千金寧捕世寧下獄煉質萬方逓戍遼左上未有太子庶人有子自以疎且非次不當立欲伺上間内入東宫復行五萬金寧隂為契約假以進香取留報庶人金玉帶各二閙装七寶帶一竒繒綵十為御書加璽詭言上賜庶人大喜列牙受賀令其國僚衣紅四十餘日庶人前後問謝行金約十餘萬會御史蕭儀發其反謀将置獄使者就按石室宵畫寜信旦馳報令先發制人已從中起大事易就庶人反今連寧寜有危社稷之心罪惡萬状宜據法磔裂夷三族亡少長皆殊死詔曰可籍其家黄金可萬斤白金三十萬斤白玉帶二千五百束獅蠻帶二束瑇瑁瑑佛像二胡椒千五百石他竒珤弓弩器甲名畫稱是斥賣園宅直三十萬萬計增益縣官二歳賦錢永安等皆從坐誅寧為人狡陽敬禮士大夫樂施予雖誅人頗有稱惜之者上既誅寧因悉誅彬等而大學士楊廷和等合筴輔政詔下革傳奉遷者錦衣自指揮下汰十之八復汰旗校十之五歳省度支錢數千萬一時翕然稱神明云其所留舊臣治錦衣事者都指揮駱安等與興國從起相半而大禮議起聶能遷為指揮僉事能遷者清平人素險猾亡頼多計數武宗末冒功累官錦衣千戸後亦在汰中上時下羣臣議崇獻皇帝未決主事張璁桂蕚言上實獻皇子何以考孝宗宜考獻皇帝上心動而大臣楊廷和等持不可能遷故善中貴人崔文有所窺見疏稱璁蕚議是當聽上前以逐二三大臣而召璁蕚等議矣禮成能遷亦得擢指揮領鎮撫事而會上修明倫大典欲盡列其疏不得怨望疏言臣為上推孝思明典制功甚大為奸臣張璁桂蕚所忌絀弗録即二臣非臣弗勝也而獨進師傅備阿衡之寄臣區區一戎銜賈人子拾級可便得耳且詹事黄綰私新建伯王守仁為行賂璁以萬計許大用守仁請悉賜罷上怒下御史院雜治能遷語誣妄獄上杖之百戍嶺南尋瘐死天下快之未幾王佐為都指揮使領衛事佐試武舉第一授錦衣千戸累遷督漕叅将佐為人謹愿有志介閑射便騎以刀筆吏能稱也然時時援古義昭聖皇太后弟昌國公鶴齡建昌侯延齡貴盛乆驕恣無状吏不能長持明法警之上以春朝慈慶不為禮銜鶴齡等未發而建昌侯坐故殺為御史論抵罪繫待決市人劉東山者素隂毒利口逆上意與其儕偽為疏草恫喝鶴齡得且萬金矣鶴齡不勝賂拒之乃誣鶴齡兄弟毒魘呪咀上盜内藏金寶通慈慶侍人至相與為巫蠱以急變聞上大怒下鶴齡等詔獄置對東山等因得以株引素所不快人定國京山諸公侯俱坐累繫三法司大臣色奪不敢訊佐謬為厚東山者次第探得其情論誣罔法反坐報可佐以三木囊東山等闕門外昻之不及旬悉死是舉也中外以佐安慈慶曲成上孝稱社稷臣云而佐竟以憂思過度得疾死詔特贈二階為左都督代佐者陸松故從上興國衛士也頗謹信識大體於上怒時時有所解釋以都督僉事卒有子炳代松者陳寅寅亦興國衛士也其人大抵類松然謹身自殖耳不能有所上下於世寡稱焉嘗受命監南北郊壇工累遷後軍左都督以老疾乞休賜璽書褒諭安車駟馬就第禁衛之得請自寅始也贈太子太保代寅者陸炳炳少以力幹稱强敏通書數嘗一登武舉遂自指揮數遷為左都督或云炳嘗從上幸承天行宫火炳以宿衛排宫門負上出於熖上心徳之不欲顯其状故炳事無傳者其官獨驟貴異他人莫測也炳既歘起代父執衛政其同列皆父黨炳陽為敬事之而徐以計去其易已者又能得閣臣心以故日益重嘗捶殺兵馬指揮為御史所繩詔弗問大學士言故愛暱炳炳亦事之謹甚而亡何御史糺炳亂鹺政擅榜禁小錢諸不法状言欲從中下捕治炳行三千金解救不得長跪泣謝罪乃已炳楚士銜大學士言刺骨而會言與其同列嵩争寵不勝免炳合謀嵩發言所與邊帥闗節書上怒為誅言大學士嵩更徳炳且竒之引與共籌筴矣炳所選用衛士緹騎皆長安中大豪善把持長短者多布耳目所睚眦無不立碎然其屬小犯法即置之死而炳方得幸上言無不從夕趨走麾下唯諾者晨拔寘同列故其下甚畏炳而慕趣之恐後咸寧侯仇鸞以大同帥入援總天下兵權勢張甚無所不狎侮視大學士嵩蔑如也而獨意憚炳炳亦曲奉之不敢與鈞禮而出重金帛結其所親愛探得鸞隂私鸞病死炳即訐其謀反状族之累加太保兼太子太傅中貴人馬廣領東厰者也李彬司樞宻者也其人咸耆宿握重自恣炳前後刺其罪下獄死京中外惴惴重足不寒而慄凡豪貲滿萬以下少酒食過輙收而籍之亡遺者然浮慕義名居之又好為敬禮士大夫士大夫即上所甚恨下詔獄廷杖援之不令死以俟上怒解即貶戍出金錢治道里飲食費不惜也炳既貴驟得薦紳間聲而又善上所親近者中貴人司禮錦元相嵩咸與炳結婚姻盤據相重矣上彌益幸之召入侍西苑直供奉青詞加兼少傅食伯爵奉炳又益遴緹騎驍勇者七千人别置禆將領之而其所召募畿輔秦晉齊魯間駢脅超乗跡射之士以千計衛之人鮮衣怒馬而仰度支者凡十五六萬人大司馬持其籍仰屋歎而已元相嵩既已縱其子攬文武選權而炳從中調停各曹事亡所不闗白方鎮督撫大臣非有故而錢通者以八九給事御史自詭門下者亦十之三四炳所蓄金珤竒異以巨萬計甲第膏腴擅燕中而其歳出饋宰相中貴人亦以萬計時又有朱希孝者領巡捕希孝成國公希忠介弟也用兄任數遷至左都督加太子太保希孝寛然長者不耻為屈得元相驩然炳既以勢望迫其於元相外相倚而已不能如希孝還往無間也然希孝事炳卑下多避炳以故無意害之嗚呼錦衣一禁校耳其領宿衛則光禄勲也刺姦則司隷也至炳而分將相任極矣一重於紀綱再重於錢寧三重於陸炳其究乃位師保叅綸綍不亦殆哉炳所與共事者都督髙恕麥祥黄浦此皆中貴人子弟飾輿服肥酒食宫室苑囿聲色以娱其身如是耳此乃炳所羞接席者何足道哉

        </div>
      </div>
    </div>
  </div>
</div>
<!--update:2025-08-30 09:48:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>