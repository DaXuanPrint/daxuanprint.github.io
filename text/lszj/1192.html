<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷上,卷下,跋,烬宫遗录全文在线阅读,烬宫遗录全文在线下载,大玄古籍书库">
<meta name="description" content="二卷，不知作者姓氏。专记崇祯一朝宫禁事。上卷尾注云：「长乐宫宦官钱守俊，国变后流落金阊，为黄冠后，住虞山致道观，与王君露湑往来，宫禁事皆所口述。」则作者似亦虞山人。_烬宫遗录_全文在线阅读_烬宫遗录_全文在线下载_大玄古籍书库">
<title>烬宫遗录_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">烬宫遗录</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]12401</span> <br/>
          说明： <span class="inputVal" id="bkdec">二卷，不知作者姓氏。专记崇祯一朝宫禁事。上卷尾注云：「长乐宫宦官钱守俊，国变后流落金阊，为黄冠后，住虞山致道观，与王君露湑往来，宫禁事皆所口述。」则作者似亦虞山人。</span> <br/>
          封面： <span class="inputVal" id="bkimg">Z_6660.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]烬宫遗录
[book_author]佚名
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]12401
[book_dec]二卷，不知作者姓氏。专记崇祯一朝宫禁事。上卷尾注云：「长乐宫宦官钱守俊，国变后流落金阊，为黄冠后，住虞山致道观，与王君露湑往来，宫禁事皆所口述。」则作者似亦虞山人。
[book_img]Z_6660.jpg


[book_title]卷上
【小琅嬛福地校稽瑞楼本】
勖勤宫，上龙潜处也。夏日昼寝，梦乌龙蟠柱，适大雷雨惊寤。雨止，汲水于井中，得金鲤，长尺馀，目睛转动，再汲亦如之，上命畜之西苑池中。勖勤宫在徽音门内。
熹庙大渐前数日，上跪床前问安，因言「弟弟何瘦，须自保重」。熹庙崩，大奄魏忠贤谋迎福王，懿安召上入继大统，密戒勿宫中食，上从。周皇亲家作麦饼，怀以自饷。
嘉定伯周奎以继室丁夫人生后。家贫，后尚幼，躬操作不苟言笑。尝岁时出拜亲故，当之者瞑眩不自持，贵后始知其异。
光庙两李妃，宫中称「西李娘娘」者，即康妃也；其一为庄妃，奉神庙诏旨，抚上于勖勤宫，称「东李娘娘」，素简重，为客魏所忌。每为上道二凶之罪恶，相对唏嘘。继统后，奸邪为之一清。
周后选入宫，名在第三。懿安见其丰容端丽，特拔之为信王妃，故正位后深德之。
上自以少失恃，大具仪仗，集百官迎孝纯皇后，御容入奉于内殿。
上既处分魏奄，阁臣仅以四五十人为馀党，列案以请。上谕以「称颂赞导」速化为题，皆列入，阁臣以「外廷不知内事」对。阅日，上召阁臣入，先有黄袱累累，指示曰：「此皆红本媚璫实迹也。」于是案所罗列者甚广。
旧例上元之前，宫眷内臣穿镫景补子、蟒衣，于乾清宫丹陛上安放牌坊镫，于寿皇殿安放方员鳌山镫。元年，特盛牌坊至七层，鳌山至十三层。十九日乃撤上鳌山山顶之镫，点放神器三位。
袁、田二妃同选于朱阳馆，后亲下聘礼迎入宫，袁居翊坤宫，在西，田居承乾宫，在东。
后有恭俭之德。既定位，首减椒房资用，亲妇事，衣浣衣，内治克修。
旧制宫眷自三月初四日至四月初三日穿罗，是时观花殿牡丹方开，每结彩缯为棚以护之，元年花较盛，各宫相邀宴赏无虚日。先是，丁卯春，忠贤以二百株献于潜邸，署其名于长笺，首列御袍黄。是秋，登宝位，亦先兆也。
上之继统，颇德懿安。故逮刘志选、梁梦环于狱，钦定逆案，倾危国母，驱逐戚臣，论斩。复右都督张国纪爵，即懿安父也。慈庆宫即端本宫，在东华门内，张后移居焉，改今名。上尊号曰「懿安」，以诏天下。
周后籍苏州，田贵妃居扬州，皆习江南服饰，谓之苏样。
御用酒皆内臣监酿，光禄不得与。上喜饮金茎露、太禧白二种，尝名之曰「长春露」、「长春白」，盖内法酒总名「长春」，自以二字冠之，自此宫中不复称金茎、太禧矣。
【此处被删一条：神庙中叶，御意创「掉城」之戏，用色罗一方绣「井」字为九营，中为上营，四方为中营，四角为下营。命宫人以银球抛之，落上营者上赏，中、下次焉，落营外或压井字有罚。熹庙时相沿未息。说者谓：「掉城者，辽城也，殆先征也。」上在潜邸已闻此说，后遂禁止不行。】
田贵妃所居，空中常有异香，若蘅芜，袭而不散。又盛暑御礼服不汗，上令啜热羹以试之，卒如常。
四月三日为万寿节。旧例，于四月宫眷、内臣换穿纱衣。牡丹盛后，即开筵赏芍药花也。
四月尝樱桃，以为一岁诸果新味之始。取麦穗煮熟，去芒壳，磨成条食之，名曰「捻转」，以为一岁五谷新味之始。每岁圣节，必首进于筵间，视前此较早尔。
田贵妃好变宫中仪制，如后妃之舆，旧用小黄门舁之，妃易以宫婢，上以为知礼。
禁中有东一长街、西一长街等，街街有楼，楼以石为座，铜为壁，铜丝为窗户。中设路镫，每日晚，内府供用库监工灌油然火，忠贤概令废之，以便侦察诸宫、诸直房之言动也，至是乃复旧焉。
上赐袁贵妃父进贤冠百，以荣其戚属。
上欲择隙地为习射之所，命撤玉皇殿像，置城外天坛射场。既辟，上率妃嫔置酒殿中，是夕风雨大作，竟不可居。时有天弧引满，狼星易位之异。
上听田贵妃琴，忽问家居何师，对以母氏所教。次日，召母入宫，与妃一再弹，厚赐而遣之。自此隶籍宫门，出入听之。
一日，上御便殿，觉香气异常，心怦怦动。问之，近恃对曰：「圣驾临幸之所，列焚此香。」上叹曰：「此皇考、皇兄所以促其天年也。」禁勿用。
上嗜燕窝羹，膳夫煮就羹汤，先呈所司尝，递尝五六人参酌盐淡，方进御。
周后颜如玉，不事涂泽，田贵妃亦然，馀不及也。
上雅好鼓琴，尝制《访道五曲》：曰「崆峒引」，曰「敲爻歌」，曰「据梧吟」，曰「参同契」，曰「烂柯游」，命田贵妃操之。
凡奉旨点收宫人，选年十岁上下者二三百人，拨内书堂读书。择日拜先圣，请词林众老师，从北安门出入，每名各具白蜡、手帕、龙挂香以为贽，给《内令》一册，并《千家诗》诸书。有犯者，师批本监提督责处，轻则学长以界方打掌，重则罚跪于圣人前。每日暮临散则排班题诗，不过云淡风轻之类，按春、夏、秋、冬随景腔韵而已。上以其亵词臣，更用内臣之有年学者掌焉。
陈文、庄仁锡尝舍于周皇亲家，后少时出见焉。仁锡奇其容貌，谓后父曰：「君女，天下贵人」，使以《通鉴》教之。后于此书最详贯。
袁贵妃善翦䌽花，每入冬即制花朵以为妆助，宫中谓之「消寒花」。
上喜读书，各宫玉座左右俱置卷帙，坐则随手披览，尝作四书八股文以示羣臣。
田贵妃双缠三寸，袁贵妃几倍之。上尝于后前嗤袁而美田，后不悦。
上元节，内官监火药房制造奇花火爆，凡兰蕙梅菊、木犀、水仙之类俱备。上每谕取水仙花爆来，一时点放，闲烁如生。
田贵妃每当风月清美，笛奏一曲，上极赏之，尝曰：「裂石穿云，当非虚语。」
宫中称清明为「秋千节」，各宫俱设秋千一架，相邀嬉戏。独慈庆不设，坤宁虽设，而不御也。
乾清宫梁栱之间遍雕佛像，以累百计。一夜殿中忽闻乐声锵鸣，自内出，望西而去。三日后，奉旨撤像，置于外之寺院。
上每幸承乾宫，夕入供设多江南器玩。
凡西苑花开，司苑具报，后每遣宫婢采折以供赏玩，间亦行幸，或宣某宫、或宣合宫同游。至则聚于花所，不过一二时而已。
宫眷暑衣未有用纯素者，葛亦惟上用之，馀皆不敢用。后始以白纱为衫，不加盖饰，上笑曰：「此真白衣大士也。」自后穿纯素暑衣，一时宫眷裙衫俱用白纱裁制，内衬以绯交裆、红袙腹掩映而已。
宫中有夹道，驾行幸御，葢行日中。田贵妃命作籧篨覆其上，从行者皆得休息。又驾行宫中，例张青罗小伞，以蔽日光。
一日，后忤上意，上怒詈之，后愤甚，连呼「信王」。又上尝在交泰殿与后语不合，手推后仆于地，后愤懑不食，欲自裁。上寻悔，命中使持貂茵以赐，且问起居，后勉为一餐。【此处缺：答应、长随，内官之卑者，职掌钦赐奔走之役。】
例选年高有学内官，敎习宫女，率敎者升女秀才、女史官等职。有罪罚，每夜提铃，自乾清宫门至日精门、月华门，高唱「天下太平」，与铃声相应，仍还乾清宫门而止。一夕风雨中，上觉唱声凄婉，命宣至，问姓字，曰「韩翠娥」，特赦之。后为女史官，亦异数也。
坤宁后苑有钦安殿，供安玄天上帝。殿东有足迹二，云世庙时两宫回禄，玄帝曾立此救火。五年秋，上谕：隆德、英华殿诸像，俱送朝天宫、隆善寺等处。惟此殿圣像独存，以有灵迹也。
懿安尝用素绫作地，翦五色绢，叠成大士宝相，宫中谓之「堆纱佛」。又用素绫与黄桑色绫相间制衣，如鹤氅式，服之以礼大士，宫中称为「霓裳羽衣」。后并不用黄桑色。
田贵妃性喜甘果，亦以非时进上。
熹庙手制器物极精巧，时有存沈香假山一座，池台、林馆悉具，曁镫屏、香几数种。上见之，谕收贮，曰：「亦一时精神所寄也。」
司礼监职员例从内书堂拨派，名曰「正途」；其或乞恩奏保改升者，亚焉。二年冬，御前面考随堂秉笔，出「事君能致其身」题考，郑之惠、曹化淳中式，前此所未有也。
光明殿供安玉帝像。正月九日、十二月二十五日，上并到殿行香，其朝礼之词，每自称「儿子」。
宫中十二月春联例用泥金葫芦，内书吉利福寿字，旁写「送瘟使者将归去，俺家也有一葫芦」，以祓除不祥。
田贵妃工写生，尝作《羣芳图》进上，上留之御几，时展玩焉。
【此处被删一条：宫中有娠铺月子房。】
翊坤宫有放鸽台，每饲善鸽，当风日清朗，领以一二带铃者纵之，羣飞盘空而上，铃声直逼重霄。
周皇亲每岁进阳羡茶。
田贵妃于宫中之西建一台，月夜邀上登之，奏酒曰：「臣妾自发家府钱为玩月台也。」台下累石为洞，以莳花药。妃每张帐幄坐其旁。
田贵妃燕见，首不副次，上喜其清真。
一日上谕：「买元宵来」，即粉圆也。所司随进一椀。上问其价，曰：「一贯钱」，上笑曰：「朕在藩时，每以三十文买一椀。今乃一贯耶？」仍谕准给一贯。所司澟澟者累日。
上喜琵琶。庚午、辛未间，才人于乾清西暖阁赍曲柄琵琶，弹商杂调《歌舞太平》，上倾听不倦。
田贵妃每与上弈，辄负一二子，未尽其技也。
宫中收紫茉莉实，研细蒸熟，名珍珠粉。取白鹤花蕊，翦去蒂实，以民间所用粉蒸熟，名玉簪粉。此懿安从外传入，宫眷皆用之。顾上不喜涂泽，每见施粉稍重者，笑曰：「浑似庙中鬼脸。」故一时俱尚轻淡。
周皇亲丁夫人之姊，适范氏，生一子，家于常熟。后携一镫至周皇亲家，镫以麦秆劈丝编成者，浼周进于坤宁。上见之，赏其新异。后曰：「此姨之子范某所进。」上命赐之冠带。
后妃宝冠，旧缀鸦青石，间以珠。田贵妃易异珠为琲，而后尚之以石，望之则有光矣。
袁贵妃谨退，深得后意，凡游赏嬉戏，每召与同。不召田也。
后本大度，然以田贵妃固宠，欲裁之以礼。岁时朝贺，翟车止庑下，良久方进；后御正座，受其拜，拜已遽下，矜重无他言。于袁贵妃之朝也，预传免，握手于便座，甚欢。
回龙观海棠极盛，后特喜之。每花时，排宴于六角亭，玩赏累日。各宫俱至，惟懿安数辞焉。此处缺：慈庆宫有花圃，慈宁亦有之，各宫所无也。
六月某日，后着真珠暑衫，每珠五粒簇一宝石，为梅花缀于衫上，对镜梳掠。上从后调之，后展手以捍，几犯上颊。适为进瓜内侍所见，后深恚焉。
内玉皇殿，永乐时建。有旨撤像，内侍启钥而入，大声陡发，震倒像前供桌，飞尘满室，内侍相顾骇愕，莫敢执奏。像重甚，不可摇动，遂用巨絙拽之下座。时内殿诸像并毁斥，葢于礼部尚书徐光启之疏。光启奉泰西氏敎，以辟佛老，而上听之也。既而后知撤像时灵异，言于上，上深悔，而宫眷之持斋礼诵遂较甚于前矣。
翊坤宫内侍刘某，善治匾食，进御者必其手造也。
宫中镫，缕金匼匝以护之。田贵妃去其缕，三分之一为方空而幕以轻绡，觉倍明矣。
元年八月，于乾清宫大殿居中向南悬扁，曰「敬天法祖」；五年十月，悬扁于坤宁东披檐，曰「清暇居」，北园廊曰「游艺斋」。
五、六年间，宫眷每绣兽头于鞋上，以辟不祥，呼为「猫头鞋」。识者谓：「猫，旄也，兵象也。」
田贵妃父宏遇，恃宠横甚。上知之，责妃曰：「祖宗家法，汝岂不知？行将及汝矣！」妃惧，戒其所亲曰：「汝辈于外犯事，已风闻大内矣。若上再问，吾当自杀耳。」宏遇震慑，稍自戢。
一日，后与上同看除目。后见陈文庄名，指之曰：「此吾家探花也。」上不悦，曰：「既是汝家翰林，莫想得阁老。」后因言他事以解之。
司礼监掌印高时明，善擘窠书。元年、五年大内新悬扁额，皆其笔也。
选侍范、选侍薛从田贵妃学琴，称为入室弟子。
【此处被删一条：七年某月，贼破凤阳，焚皇陵，烧飨殿。上震怒，勒限六月平贼。斋居武英便殿，减膳撤乐，青袍视事，以示行间文武甘苦与同之意。】
后喜簪茉莉。坤宁有六十馀株，花极繁。每晨摘花簇成球，缀于鬟髻；凡服御之物，俱挹取其香。
八年三月，后谕苏州织造太监进草棉纺车二十四具，以敎宫婢。督责甚力，无一能者。后怒焚之。
田贵妃以后故抑之，大恨，为上泣。父宏遇敎之上书，阳引愆，用微词为构。
上与后每月持十斋，嫌膳无味。尚膳因将生鹅退毛，从后穴去肠秽、纳蔬菜于中，煮一沸取出，酒洗净，另用麻油烹煮成馔以进，遂甘之也。
上喜挟弹，故近侍皆习之。弹子房专备弹弓，所用泥弹大小、轻重各有等第，黄布作袋，盛以供用。一日上幸西苑，弹落二鸟，喜甚，左右俱呼「万岁！」
【此处被删一条：乾清宫上兽吻，去地十馀丈。一日烟出吻中，霏霏如雾。内侍梯而视之，各有蚊虻数斛，自吻而出，腾上丈许。】
掌东厂太监卢际九侍上。上问：「尔有几小厮？」曰：「五人。」曰：「召至叩头。」上指最小者曰：「是厮小有灵巧。」姓钱氏，守俊名也，其人每述宫中事为详。
一日钱守俊侍上，天甚寒，上顾之曰：「汝寒否？」曰：「寒。」命取一暖手赐之，且谕之曰：「合此于掌中，以笼袖，则通体俱暖矣。」守俊谢恩。暖手，雄黄之最明透者，大如饼，重七两，试之果然。
【按：甲申三月九日，钱守俊升官长乐宫金钟；十九日罹国变，流落金阊为黄冠。后住虞山致道观，与王君露湑往来，录中事其口述居多云。】
《烬宫遗录》卷之上·终

[book_title]卷下
旧制：圣驾修省宫中，官衣青素，盖夏用屯绢，冬则元色紵也。
省愆居在文华殿后，其制用木为通透之。基高三尺馀，下不令墙壁至地，四围亦无比屋。熹庙辛酉而降阑陛尘封，上遇灾异凶荒，每临幸焉。
后性慎，每裁抑外家、恩泽宫中，礼敎加严。于旧定位数年矣，赐黄乃敢服。
西苑黄梅最多，上所好也。花时临赏，每折小枝，簪于小瓶，遍置青霞轩、清暇居等处几案间。
上以寇氛日炽，与阁臣某议南迁，命无泄。俄传闻于懿安，因语后曰：「南迁避寇，此某误皇叔也！宗庙、社稷、陵寝居此，迁将安之？」且历言某短。上闻之「南迁误国」之说，怒索传语者，懿安坚讳，上坚请，懿安迫欲自杀，上不得已遣某督师，欲观其后也。【上乃已。遣某督师欲观其后也。】
田贵妃幼习钟王楷法，继得禁本临摹，遂臻能品。凡书画卷轴上，每谕妃签题之。
【此处被删一条：上尝过一秘殿，老阉以此先朝所封，戒勿动。上命启之，得古画数幅。有一人戴进贤冠七，曰「冠（作『官』）多髪（作『法』）乱」，有数人隔河对泣，曰「军民号泣」。】
一夕，袁妃侍于月下，衣浅碧绫，即所谓天水碧也。上曰：「此特雅倩。」于是宫眷皆尚之，绫价一时翔贵。
每日暮，各宫门挂红纱笼镫二。圣驾临幸某宫，则宫门之镫先卸；东西巡街者，即传各宫俱卸镫寝息。承华宫在徽音门内，陈妃居之数年，止一幸焉。钱守俊初给事承华宫，见陈妃之愁坐也，曰：「陈娘娘何不快？」陈曰：「人生，天也不见，有何快？」守俊曰：「举头便见。」陈笑曰：「呆子。」
刘文烈理顺为御史时，上赐以宫花补子，精致异常，云出自田贵妃手。今犹在雍丘文烈祠中。
后母丁夫人入宫拜毕，始行家人礼。后见母之为己屈也而泣，欲太子为谢，左右诤曰：「此天下主，不可！」乃止。
中秋之夕，驾幸玉熙宫，设宴既撤乐，命田贵妃鼓琴。时朗月如霜，器和响逸，上悦，顾谓贵妃：「卿指法洪纤，深得宜也！」
词臣某，吴人也，与周皇亲联姻，用吴中风俗行礼，有结花制作精巧果实，皆以红锦为餙。皇亲送入后宫，上见之，询所从来，后以结亲事对，上怒曰：「皇亲不宜与翰林婚姻！」明年，遂以京察处某。
钟鼓司时节奏水嬉、过锦诸戏，上每为之欢笑。后寇氛不靖，恒谕免之。【此处缺：寒潭香、秋露白，皆御酒房酒名。豆叶，银作局用金银铸成，以备钦赏。豆者圆珠，叶者方片，重仅钱许。】
上尝试马于射场，知田贵妃之善也，命之骑。妃姿形既妙，回策如萦名骑，无以过之。
田贵妃生辰在四月丁丑，旱，上斋宿武英已半月矣，至是欲暂还宫。妃遣人力辞曰：「正为诞日，不宜还也。」
宫中所奉宣懿康昭刘太妃者，神宗妃，上以主慈宁宫，礼之如太母。尝朝岁节毕，上就便坐，俄欠伸偃别榻。太妃戒勿惊，命尚衣谨覆之，左右植立以竢。顷之，上觉起，摄衣冠，谢曰：「神祖时，海内少事；至儿子，苦多著枝梧，两夜省文书，未尝交睫，在太妃前惛然不能自持，一至此。」太妃为之泣下，上亦汍澜久之，诸宫人莫能仰视。
十一月，上宣索桂花于外，仅得一枝。上赏玩移时，命才人为簪于冠。葢京师居奇者，每于花时翦含蕊之枝，以泥封翦处，插于地窖盐卤中，历久花开而颜色不变，但乏香尔。
田宏遇致杨宛叔于阁中，令幼女受学，得秘闻宫中事。
宫眷岁节朝贺，俱穿紵靴，或穿缎靴。后独穿棉鞋，从不穿靴，想以自别也。
苏州织造局进女乐，上颇惑之。田贵妃疏谏云：「当今中外多事，非皇上燕乐之秋。」批答云：「久不见卿，学问大进，但先朝有之，既非朕始，卿何虑焉？」
旧例，秋收时钟鼓司有打稻之戏。驾幸旋磨台无逸殿，本司扮农夫、村妇及田畯官吏征租、词讼等事。十年后，凡时节游幸多废，此独举行，重农事也。
兴龙宫本名钟粹，为皇太子所居。一日，后赐皇太子茶果，宫人道经承乾宫，戏推石狮子以为笑乐，惊贵妃昼寝，几构两宫之衅。
后尝以京师急于寇警，微言曰：「吾在南尚有一家居。」上曰：「谁与言之？」固不语。
十一年二月某日，上幸西苑，坐万春亭，宣后暨东西两宫至投壶，袁贵妃胜，赐银牌四事。
东宫束发冠缨前一珠，碧焰如盘，投火中绿烟勃起，不知何名。其时有大璫，翼善冠嵌一珠较巨，紫光如莲花，至晚则五彩如琉璃，葢夜光也。
【此处被删一条：上梦一冠裳者呈片纸，只书一「有」字。次日，语于后妃，大约言「大有、富有」，为休征也。既而宣于外。庭对亦然。后有解之者曰：「就字拆之，则大不成大，明不成明，何休征之有？」上闻之，亦不罪之。】
宫眷喜蹴踘之戏，田贵妃安雅，众莫能及。
万寿节排宴昭仁殿，例有梨园乐人祗应。上谕陈伶作西施舞，逮罢，赐银五两。
四月八日，上持斋，近侍吴某捧大龙磁椀以进午馔，失足破于阶，声震响宫。正将治罪，上徐曰：「来得，毋惊恐乎。戒毋问。勿问。」
上三日一视朝；漏鼓四下，辄出御殿，廷臣多至后期。
十二年正月二日，洛阳陷，福王死之。世子与王妃走至怀庆，上发御前银一万，坤宁宫四千，承乾宫三千，翊坤宫三千，慈庆宫懿安后一千，慈宁宫皇祖宣懿康昭妃五百，皇考孝温懿妃五百，俱命王裕民、冉兴让、叶高标赍往以慰恤之。
福藩陷后，有老宫人及见定陵，上问以往事，称：「神宗晚年，王皇后稀进见。福王辞之国，出宫门召还数四，期以三岁来入朝。大渐时，顾贵妃用洛阳为念，果母子专宠天下耶？就今以观，亦何益？」上为之嗟叹。
畿甸大旱，后谕道经厂宫女于大高元殿建醮禳灾。宫女数十人，氅服云璈与羽流无异，葢熹庙时命内官敎成者。
夏试随堂秉笔时，李承芳署司礼监印。其名下顾三聘者，亟欲升迁，托己之名下王鼎建代作「选于众，举皋陶」文。巡绰发其状，李奏知，立将三聘责毙；降鼎建净军，发南海子看守墙铺，其年秋季，褫职逮于狱。
上以后之不怿于田贵妃也，传旨妃修省，退居启祥宫。上之重大体也如此。
宫禁礼重，太子、定王既出阁，非上命不得朝。一日，上坐便殿，太子前致，请适案，有急奏河南寇以某月日破某城，上叹曰：「若不几见而母，而动关我乎？今后勿复泥常也。」
田贵妃敕居启祥宫，三月不召。上于永和宫看花，后请召妃，上不应，后遽令以车迎至，相见如初。启祥宫在西二长街，螽斯门之西。
十三年闰正月，后命各宫循例放镫，重赏元宵。
上敕田贵妃写兰于便面，携之怀袖。
天启以前，凡圣驾每日三时所进之膳，俱司礼监掌印秉笔、东厂者二三人轮办，崇祯初改由尚膳监。十三年复照旧例，挨月供办。祖制：遇大典礼，备庖凤烹龙之宴。
上以乏饷，故谕戚臣输助，首及慈宁之侄，命所司下狱严追。时皇五子病痢，一日忽语云：「九莲菩萨来。」即慈宁也。葢慈宁供奉观音大士，以此自号。上亲祝之，语不可止，且曰：「官家薄于戚党，天将降殃于儿女也。」上遽命停追，而皇五子竟夭。
皇五子慈焕，年甫五龄，薨于启祥宫，上痛念之。十一月，追封孺孝悼灵王，通元显应真君。此处缺：象一宫在大高玄殿之北，内供象一帝君，范金为之，高三尺馀，世庙玄修之玉容。
十一月，袁贵妃偶忤后意，后怒。是夜，上幸翊坤宫，后已闻之。次日，见上，后故问曰：「昨宿于何处？」上嗫嚅久之曰，袁后佯笑，上默然。皇五子薨，田贵妃遂茹素焚修，上亦为之减膳，于宫中大作斋醮，葢自是皇情少怿豫矣。
十四年春，进东宫田皇贵妃、西宫袁贵妃，仿万历中例也。部具仪注，举行有日矣。大璫复以永乐中坐受长公主四拜为请，下部察议。部臣林欲楫等以：「《会典》洪武所定，皇妃受封谢恩，止称内命妇，诸亲以次贺如常仪。夫于妃曰诸亲，则与皇后前称妾者不同，故累朝皆遵守之。惟永乐五年，仁孝皇后崩，上追思甚笃，不再立中宫，故妃礼稍隆。而累朝有中宫在上，则此礼自不复行。今两宫受封，恐非慎夫人却席之意。又永乐时，长公主于成祖女弟行也，今荣昌大长公主则上亲姑也，而忽充班首行四拜礼于贵妃之前，恐亦未安。万历十四年，进封郑为贵妃，当时部议仪注亦止照洪武所定，且惟天子议礼。礼臣守礼，未闻内臣议礼者。」制曰：「应照《会典》洪武时例行。」
【此处被删一条：二月四日，襄阳陷，王及兰阳王母徐氏、太和王妃郎氏、宫人李氏，四十三口皆死之。上御武英方食炙，忽宗人丞传襄府福清王有表。上览之感恸，命撤炙。洛阳国帑，襄阳军实，两藩陷而闯、献不可复制矣！】
五月十一日，后宣各宫进见。屏左右，有密谕也。赐宴，赐东西两宫金珠各十二颗、银牌各二事，馀俱赐银牌二事。
五年，皇后千秋节，谕沈香班优人演《西厢记》五六出。十四年，演《玉簪记》一二出。十年之中止此两次。
【以下被删五条：
中元，上同后妃幸后苑湖中，置酒水殿。内侍僧道两班作法事，施食放灯。忽于空中飞大砧至殿前，司礼大璫亲至其处验之，联飞至十七块而止。
袁贵妃父佑，初授锦衣卫千户，后封崇信伯。素称谨退，上特赐田百顷。其祖茔在永安门外铁匠营，又赐五千金营造，制文立碑。
内监秦某，年十一，侍上于坤宁。后问曰：「尔识字否？」曰：「不识。」后即写数字教之，少顷以问，俱忘之，罚跪于阶。上笑曰：「我请于先生以赦汝，何如？」后曰：「坏了学规。」秦遂谢恩起。
十月，懿安皇后圣节，许命妇朝贺。凡各宫行礼，其引礼官为女秀才。
上感天下乱，诸藩陷没，凄怆骨肉，辄废餐。军书旁午，省之每彻夜，尝自叹曰：「年才逾壮，为国事磨耗，早困劣耳！」】
十五年正月初九日，后礼玉帝回宫，受各宫朝贺，赐坐待茶，谕：「尔辈小心供奉皇上，有新进者未谙规矩，须敎导之。」葢卢妃于十四年十一月选入也。
三月廿一日，册封皇四子为永王。王田贵妃生，年甫十龄。妃久病请封，且云恐不及见，故亟慰之。凡皇子十馀岁始留发，约岁馀择吉入囊。囊冬用紵，夏用纱，阔二寸，长尺馀，束发以垂于后。时皇四子发短，尚未入囊也。
武英殿画士所画锦盆，堆名花杂果，或货郎担百物毕陈，画围屏成架。御用监按节安设。是年上谕画《邠风图》，设于乾清西暖阁。
宫花旧无牵牛花。熹庙时，客氏自民间传入，其色青紫，如初出炉之银，亦称为炉银花，宫中音譌为露行花。后识为牵牛也亦喜，宫嫔戴之，后闻露行之名，谕尽除去。
田贵妃还至承乾宫，病笃。上数自临视。至七月十六日，妃嘱托外家兄弟而没。
初田宏遇生儿，嘱妃求上取名，上弗许。妃言：「父艰于得子，欲得天宠以压之尔。」上因将《易经》令妃随手展开，得「艮之上九」，遂取「敦艮」，宏遇大喜，以告科臣孙承泽。泽曰：「此非佳兆也。」宏遇叩其故，孙未敢言。未几，妃薨，葢十五年七月也。宏遇又问，泽曰：「艮，止也。又上九象曰：『敦艮之吉，以厚终也。』是实为妃之兆乎？」
八月，懿安移入仁寿殿，风雨连宵不辍。
小人屋在御厕之左廊。人，二夫妇也，长尺许，屋倍之，凡几榻、枕席、动用之物毕具，其中外则绕以阑干。其声啁哳，亦时作嬉笑怒骂之状。一日上御厕出，临视焉，二人若甚惊恐。上大笑。
上追悼田贵妃不置。时妃有女弟，亦美艳，上知之，竟不求也。
懿安于别殿供安佛像，欲立幡竿于殿前，谕所司进估工值，奏：「该银一千五百两。」时工尚某谓司官曰：「最少也须三千。恐视兴作为太易尔。」
田贵妃所遗二子，托懿安抚养。十六年元旦，上朝懿安于仁寿殿，行四拜礼毕，复四拜，谢抚皇子也。
【此处被删一条：正月五日，大内诸殿脊及门楼，烟起冉冉，若炊烟而淡，久乃息。】
壬午、癸未间，国事日棘，上日夜忧勤，嫔妃稀得进御矣。
时有宫女阿奇者，能以青梅雕剜脱核镂成花鸟，纤细可爱，擘之玲珑如小盒，阖之居然梅也，名梅篮。
长平公主年十四诏选驸马。凡皇女，十馀龄留发，约年馀，择吉打扒角；至选驸马，始择吉上头。
建红阁于万寿山，复内操。
番经厂内官习西方梵呗，中元节例作法事，放河镫于玉河桥。桥在乾明门之西，石梁如虹，直跨金海。是年，法筵倍盛于旧，盖田贵妃以是月十六薨，特追荐之也。
【此处被删一条：皇太子千秋节，每岁上座。是秋，贼破西安，为之罢宴。】
乾清宫后庑，陈金玉重器于几，忽颠倒杂乱，失而复得。守者惧得罪，伺之，见御榻重裀中有溺而旋者，狐毛零落，其气尚温，乃知狐妖也。
【此处被删一条：十一月某日，上语辅臣曰：「朕夕梦故辅杨嗣昌，稽颡庭下曰：『臣鞠躬尽瘁，死而后已。为诸臣不公不平，连章见诋，故归诉于皇上。』」语毕，天颜惨恻久之。前嗣昌在蜀，于重庆公署题匾自旌曰「盐梅上将」。】
甲申正月三日，召对左中允李明睿于德政殿。明睿请屏左右，趋近御案与御衣接言。良久，上退还宫，赐宴文昭阁，又赐茶再召。进上言所奏事，即欲行之，漏下二鼓，命明睿出宫，大约为南迁计也。【此处缺：刻漏房铜壶滴漏凡八刻，水交一时，文华殿值殿监官抱时辰牌赴乾清门，挨次换之。牌长尺余，阔数寸，石青地，金字某时。】
净身男子，大约闽人居多。崇祯十七年，中选三次，增万人，每岁月米增七万二千石；靴料银增五万。其未选中者，散于皇城外有堂子之佛寺，俗称「无名白」。俗称「无名白内官」，有十二监、四司、八局，共二十四衙门。
【此处被删三条：
正月，司天奏帝座下移，上谕后宫同日修省。后五月，轩辕绝续不常，大小失次。至九、十月间，乃复。轩辕者，后妃之舍。主内政以弼太微，为周后同殉难之相。
大学士李建泰请督兵真、保，上择吉幸正阳楼亲饯。官军旗旛十余万人，赐宴，出御撰手敕奖谕，亲临正阳门，用宝以赐。
三月九日，钱守俊升管长乐宫金钟。十九日，罹国变，流落金阊为黄冠。后住虞山致道观。】
三月十八日更馀，上召太监王承恩入，整内员为出亡计。已而微服，欲夺门出，不得。望见正阳门城上悬白笼镫三，遂回。白笼镫者，自一至三，以表寇信之缓急也。【此处缺：玄武门据紫禁城之艮方，更鼓楼在焉。】
上回宫见后，曰：「大事去矣！尔为天下母，当死。」后恸哭，曰：「妾事陛下十八年，卒不听一语。今日同死社稷，亦复何所恨？」遂自缢。
上命传皇太子、二皇子至，犹盛服入。上曰：「此何时，而不易服乎？」亟命持敝衣来，上为解其衣换之，且手系其带，告之曰：「汝今日为太子，明日为平人。在乱离之中，匿形迹、藏姓名，见年老者呼之以『翁』、年少者呼之以『伯』、『叔』，万一得全报父母仇，无忘吾今日戒也！」左右皆哭失声。
上欲自殉，先赐西宫及懿安后白带各一，并宫嫔之承宠者，皆令自裁。
上入宁寿宫，长平公主年十五，方哭。上曰：「汝何故生吾家？」挥之以刃，殊左臂。又劔斫昭仁公主于昭仁殿，年六岁矣。
时中璫七万人，皆喧哗走。宫人亦奔迸都市。
上缢于万寿山之红阁，所御元色镶边白绸半臂，有御笔血诏，云：「朕在位十七年，薄德菲躬，上邀天罪。逆贼直逼京师，诸臣误朕也。朕无颜见祖宗于地下，将发覆面而死，任贼分裂朕尸，勿伤吾百姓一人。」【此处缺：或曰，衣袖墨书一行云：「因失江山，无面目见祖宗，不敢终于正寝。」】
上与王承恩语良久，命酒对酌，至三更，俱醉。上起携承恩手，至万寿山，上崩。承恩跪帝膝前，引带扼脰，同死。此处缺：今思陵墓门之右为承恩墓，以从死祔焉。时司兵柄者，外则李国桢，内则承恩也。
宫人魏氏闻贼入，大呼曰：「贼入大内，吾辈必遭污辱。有志者宜蚤自计！」遂跃入御河死。顷之，同死者百馀人。宫人费氏，年十六，自投眢井。贼钩出，见其姿容，争相夺。费绐之曰：「吾长公主也。」羣贼拥见自成，令内官审之，非是。赐从贼罗某与归。将婚，费曰：「吾虽宫人，实巨家女也。今幸事将军，请召诸贵为嘉会，可乎？」罗喜，召诸贼豪饮，及醉，费窃利刃请罗入，舂其喉。出请行酒，连刺二贼，始自刭。濒死呼曰：「吾之不杀李贼，天也！」
四月初三日，贼以帝后梓宫葬于田贵妃墓内。移妃于右，帝居中，后居左。
【此处被删一条：三百年来帑藏颇盈，即李贼驮载数十车以去者也。但魏奄被谴出都之日，自言曰：「上若此，我之祸酷矣，彼亦未为福也。」盖籍注与厚藏之所甚秘，奄不以告。而上忧勤十七载，亦竟未之知尔。】
长平公主被劔死，复苏，舁归周皇亲家。顺治二年，主上书求为尼。章皇帝悯之，特访元配周世显，备物遣嫁。卒以忧伤成疾，甫周岁而薨，葬于彰义赐庄。
【此处被删一条：上与后身殉社稷，以结三百年之局，诚仅事也。南都之拥立，可胜叹哉！】
《烬宫遗录》卷之下·终

[book_title]跋
右《烬宫遗录》二卷，不知作者姓氏。专记崇祯一朝宫禁事。上卷尾注云：「长乐宫宦官钱守俊，国变后流落金阊，为黄冠后，住虞山致道观，与王君露湑往来，宫禁事皆所口述。」则作者似亦虞山人。
如「光庙两李妃」一条；「迎孝纯后御容」一条；「后忤上意」一条；「后尝以京师急于寇警」一条；「田妃敕居启祥宫」一条；上回宫见后，曰「大事去矣」一条；「宫人魏氏」一条，「宫人费氏」一条，均与《明史·后妃传》合。「勖勤宫得鱼」一条；「懿安召上」一条；「逮刘志选、梁梦环」一条；「上听琴」一条；「宫中镫镂金」一条；「田贵妃微词构后」一条；「后裁抑外家」一条；「议南迁，诋周延儒」一条；「刘太妃」一条；「福藩陷后」一条；「宫禁礼重」一条；「谕戚臣输助」一条；「上追悼田贵妃」一条，均与《彤史·拾遗记》合。「田、袁分住两宫」一条，与《玉堂荟记》合。「提铃」一条，与《酌中志》合。至见于陈悰《宫词》者尤多，殊非小说捏造蜚语流传可比。
庄烈帝勤于庶政，不迩声色，用度节俭，宫廷严肃，尝鉴天启朝内外交通之弊，有朕兆，必痛绝之。周后略言郑鄤，而诛之更速；田妃荐霍维华而斥之别宫。周后言「南边还有一个家」，帝立穷其何处得来？后以陈仁锡为其家门客，有「吾家探花」之语，上即曰：「既是汝家探花，莫想作阁老否？」后乱以他语而罢，即至推重之。懿安后言周延儒之短，上怒索传语者，懿安坚讳，帝坚请，懿安至欲自杀，乃已。防微杜渐，可谓严已。此书语语翔实，而事迹较详，则杂纪体制所以异于正史也。
癸丑四月，乌程张钧衡识

        </div>
      </div>
    </div>
  </div>
</div>
<!--update:2025-08-30 09:45:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>