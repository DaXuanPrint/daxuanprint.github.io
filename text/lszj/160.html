<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="今言序,今言卷之一,今言卷之二,今言卷之三,今言卷之四,附录,今言全文在线阅读,今言全文在线下载,大玄古籍书库">
<meta name="description" content="《今言》4卷，计344条，明郑晓撰。书中所言，涉及明代洪武至嘉靖180余年事，凡国政朝章、兵戒邦计、治河漕运，边事倭情，于耳闻目睹之余，并笔之于书，为后人留下了珍贵的记录，虽系“杂史之支流”，然却可补正史之缺佚，纠其谬误，为研究明代前期政治、经济军事等提供了颇为宝贵的资料。如第44条，以内阁辅臣解缙系诏狱为发端，言及20余例成为明代后期法律的故事，颇具史料价值。本书作者曾总督漕运，书中3处记述了他治河漕运的见的与方略，其中不乏远见卓识。郑晓在任兵部尚书期间，边事频仍，书中既谈到了瓦刺的崛起、南侵及其内部争">
<title>今言_郑晓_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">今言</span> <br/>
          作者： <span class="inputVal" id="bkauthor">郑晓</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]90837</span> <br/>
          说明： <span class="inputVal" id="bkdec">《今言》4卷，计344条，明郑晓撰。书中所言，涉及明代洪武至嘉靖180余年事，凡国政朝章、兵戒邦计、治河漕运，边事倭情，于耳闻目睹之余，并笔之于书，为后人留下了珍贵的记录，虽系“杂史之支流”，然却可补正史之缺佚，纠其谬误，为研究明代前期政治、经济军事等提供了颇为宝贵的资料。如第44条，以内阁辅臣解缙系诏狱为发端，言及20余例成为明代后期法律的故事，颇具史料价值。本书作者曾总督漕运，书中3处记述了他治河漕运的见的与方略，其中不乏远见卓识。郑晓在任兵部尚书期间，边事频仍，书中既谈到了瓦刺的崛起、南侵及其内部争斗，又叙述了“东虏”的侵扰，东南沿海的倭情，如将本书涉及边事所记联系起来，一幅明代前期较为完整的边患图即展现在人们面前，这无疑为研究这个时期民族矛盾的产生、演变，对后世的影响提供了绝好的材料。《今言》单行本世所罕见。嘉靖四十五年(1522)，郑晓的外甥项笃寿为《今言》梓行，是为最早的刻本，这是今天所能见到的唯一单行本，现珍藏在北京图书馆。1984年中华书局印行的《今言》，以民国二十七年(1938)上海涵芬楼影印《纪录汇编丛书》中所载《今言》为底本，通校了项笃寿刻本，整理后而成书。</span> <br/>
          封面： <span class="inputVal" id="bkimg">Z_5628.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]今言
[book_author]郑晓
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]90837
[book_dec]《今言》4卷，计344条，明郑晓撰。书中所言，涉及明代洪武至嘉靖180余年事，凡国政朝章、兵戒邦计、治河漕运，边事倭情，于耳闻目睹之余，并笔之于书，为后人留下了珍贵的记录，虽系“杂史之支流”，然却可补正史之缺佚，纠其谬误，为研究明代前期政治、经济军事等提供了颇为宝贵的资料。如第44条，以内阁辅臣解缙系诏狱为发端，言及20余例成为明代后期法律的故事，颇具史料价值。本书作者曾总督漕运，书中3处记述了他治河漕运的见的与方略，其中不乏远见卓识。郑晓在任兵部尚书期间，边事频仍，书中既谈到了瓦刺的崛起、南侵及其内部争斗，又叙述了“东虏”的侵扰，东南沿海的倭情，如将本书涉及边事所记联系起来，一幅明代前期较为完整的边患图即展现在人们面前，这无疑为研究这个时期民族矛盾的产生、演变，对后世的影响提供了绝好的材料。《今言》单行本世所罕见。嘉靖四十五年(1522)，郑晓的外甥项笃寿为《今言》梓行，是为最早的刻本，这是今天所能见到的唯一单行本，现珍藏在北京图书馆。1984年中华书局印行的《今言》，以民国二十七年(1938)上海涵芬楼影印《纪录汇编丛书》中所载《今言》为底本，通校了项笃寿刻本，整理后而成书。
[book_img]Z_5628.jpg


[book_title]今言序
文獻不足，杞、宋無徵；方策尚存，文、武未墜，蓋通今學古非兩事也。洛陽少年通達國體，嘗曰：「不習為吏，視已成事。」予有取焉。述今言三百四十四條，藏之故篋中。項甥子長進士錄而觀之曰：「周官師典常，漢史述故事。盍與古言並梓之？」予不能止也。
嘉靖丙寅二月既望鄭曉識。

[book_title]今言卷之一
一
高皇戊辰生。生二十五年入淮西從郭元帥。三年起兵渡江，明年定建康，為吴國公。八年為吴王，四年為皇帝。是年滅胡，享國三十有一年[一]。
建文君，洪武丁巳生。生六年而其兄虞懷王卒。又十年而其父懿文太子卒。當是時，高皇年六十有五矣，遂立為太孫。七年而嗣帝位。四年而亡。
成祖生九年而太祖建國大明。又二年封燕王，十年之國北平。十九年而靖難，三年即帝位，享國二十有三年。
仁宗，洪武戊午生，年十八封燕世子。又四年有靖難之師，又三年文皇即位。即位三年，立為太子。二十年而即位，逾年崩。
宣宗生四年而成祖入南京。又九年而為太孫。又十三年為太子，逾年即位，享國十有一年。
英宗，宣德丁未生，明年立為太子。又七年即位，十四年而北狩。明年還京師，居南宮。蓋七年而復辟，先後享國二十有三年。
景皇少英宗一歲。八歲而封郕王，二十二歲而居守監國，遂即帝位。八年二月崩，寔天順元年也。
憲宗生年而有土木之變，立為太子。又三年廢為沂王。又五年復立為太子，八年而即位，享國二十有四年。
孝宗，成化庚寅生於西宮。越六年而憲宗始知之，遂立為太子。十二年而即位，享國十有九年。
武宗，弘治辛亥生，明年立為太子。十三年而即位，享國十有七年。
今皇帝生興邸，正德丁卯仲秋也。入承大統時，視帝堯自唐侯起為天子少一歲。
二
太祖戊申正月乙亥即皇帝位，詔改是年為洪武元年。三十一年閏五月乙酉崩於西宮。
成祖，建文四年六月己巳即位，詔改明年為永樂元年。革除建文年號，仍稱洪武，以故洪武有三十五年。永樂二十二年七月庚寅崩於榆木川。
仁宗是年八月丁巳即位，詔改明年為洪熙元年。元年五月崩於欽安殿。
宣宗是年六月庚戌即位，詔改明年為宣德元年。十年正月崩於乾清宮。
英宗是年正月癸未即位，詔改明年為正統元年。十四年八月征胡至土木，北狩。
景皇時以皇弟封郕王，留京師。奉孝恭章皇后命，監國。九月丙子即位，詔改明年為景泰元年。元年八月英宗還，居南宮。景泰八年正月壬午，英宗復辟，詔改是年為天順元年。二月，景皇崩於西宮。天順八年正月，英宗崩於乾清宮。
憲宗是年正月甲戌即位，詔改明年為成化元年。二十三年九月崩於乾清宮。
孝宗是年九月壬寅即位，詔改明年為弘治元年。十八年五月崩於乾清宮。
武宗是年五月壬寅即位，詔改明年為正德元年。十六年三月崩於豹房。無後。四月癸卯，今皇帝入繼大統，詔改明年為嘉靖元年。
三
太祖高皇帝、孝慈高皇后馬氏葬孝陵；成祖文皇帝、仁孝文皇后徐氏葬長陵；仁宗昭皇帝、孝誠昭皇后張氏葬獻陵；宣宗章皇帝、孝恭章皇后孫氏葬景陵；英宗睿皇帝、孝莊睿皇后錢氏葬裕陵；恭仁康定景皇帝、景皇后汪氏葬西山；憲宗純皇帝、孝貞純皇后王氏葬茂陵；孝宗敬皇帝、孝康敬皇后張氏葬泰陵；武宗毅皇帝、孝靜毅皇后夏氏葬康陵。
英宗側室，孝肅皇后周氏，憲宗生母也。漢文帝詔自稱「朕本高皇帝側室之子」云。憲宗側室，孝穆皇后紀氏，孝宗生母也。孝惠皇后邵氏，獻皇帝生母也。祔葬二帝陵。先是，孝肅稱太皇太后，孝穆、孝惠皆稱皇太后，不祔廟，亦不入奉先殿，別立奉慈殿祀之。今皇帝以太皇太后皆生時尊稱，改稱皇后，而不書各帝謚以別之，神位移陵殿中。
睿宗獻皇帝、慈孝獻皇后蔣氏葬顯陵。太祖長子懿文皇太子、懿敬皇太子妃常氏葬孝陵左。建文君即位，追尊為興宗孝康皇帝、孝康皇后。靖難後仍稱故謚號。懷獻太子，景皇長子；悼恭太子，茂陵長子。哀冲太子、莊敬太子，皆今皇帝子。
四
孝陵初謚高皇帝，廟號太祖。永樂元年六月加謚聖神文武欽明啟運俊德成功統天大孝高皇帝，廟號如故。後一百三十六年，嘉靖十七年也，加上尊謚曰開天行道肇紀立極大聖至神仁文義武俊德成功高皇帝，廟號如故。
長陵初謚體天知道高明廣運聖武神功純仁至孝文皇帝，廟號太宗。嘉靖十七年，加上謚號曰成祖啟天弘道高明肇運聖武神功純仁至孝文皇帝。
五
洪武元年立東宮，二十五年四月卒。是年九月立皇太孫。永樂二年四月立東宮，是為仁宗。仁宗永樂甲辰八月即位，十月立東宮，是為宣宗。宣德三年二月立東宮，是為英宗。英宗正統十四年北狩，以皇太后詔立東宮。景泰三年五月廢為沂王。立其子見濟為太子。四年見濟卒。英宗復辟之年三月，復立沂王為太子，是為憲宗。憲宗成化七年十一月，立悼恭太子，是年卒。十一年十一月立東宮，是為孝宗。弘治五年三月立東宮，是為武宗。今上十三年八月立哀冲太子，是年十一月卒。十八年二月立莊敬太子，二十八年四月卒。
六
孝陵仁孝通於天地，不肯冒附名族，直以所知德祖為始祖。德祖生懿祖；懿祖生熙祖；熙祖生仁祖；仁祖生四子：南昌王、盱眙王、臨淮王，太祖其第四子也。南昌二子，長文正。文正生靖江王守謙，次山陽王。盱眙生招信王。仁祖有一弟，壽春王。壽春四子：霍丘王、下蔡王、安豐王、蒙城王。霍丘一子，寶應王。安豐四子：六安王、來安王、都梁王、英山王。諸王俱無後。惟靖江王分國桂林府，禮數如親王。
七
高皇二十六子：懿文太子、秦愍王、晉恭王、成祖、周定王、楚昭王、齊庶人、潭王、趙王、魯荒王、蜀獻王、湘獻王、代簡王、肅莊王、遼簡王、慶靖王、寧獻王、岷莊王、谷庶人、韓憲王、潘簡王、安惠王、唐定王、郢靖王、伊厲王、皇子楠。
成祖四子：仁宗、漢庶人、趙簡王、四皇子。
仁宗十子：宣宗、鄭靖王、蘄獻王、越靖王、襄憲王、荊憲王、淮靖王、滕懷王、梁莊王、衛恭王。
宣宗二子：英宗、景皇。
英宗十子：憲宗、榮王、三皇子、許悼王、德莊王、秀懷王、崇簡王、忻穆王、吉簡王、徽莊王。
景王一子：懷獻太子。
憲宗十三子：悼恭太子、孝宗、獻皇、岐惠王、益王、衡恭王、雍靖王、壽王、八皇子、汝王、涇簡王、榮莊王、申懿王。
孝宗二子：武宗、蔚悼王。獻皇二子：岳懷王、今皇帝。
今皇帝子：哀冲太子、莊敬太子、裕王、景王、潁殤王、薊哀王、戚懷王、均思王。
八
熙祖祖陵在泗州基運山，奉祀，朱氏宗人婿也。德祖、懿祖就祖陵而望祭焉。仁祖英陵改皇陵，在中都翊聖山。奉祀二人，劉氏、汪氏。祀丞二人，汪氏、趙氏。劉即義惠侯孫。二汪皆汪氏老母孫。太祖孝陵在南京神烈山。成祖至武宗諸陵，在昌平天壽山。睿宗顯陵在承天純德山，都督蔣華奉祀。華，慈孝睿后家也。天壽山即黃土山，成祖所賜名。四山嘉靖中賜名。
九
太祖實錄三修：建文君即位初修，王景充總裁。靖難後再修，總裁解縉。縉得罪後三修，總裁楊士奇。初修、再修時，士奇亦秉筆。
十
洪武六年定府為三等：賦二十萬石上，為上府，知府從三品；二十萬下，中府，正四品；十萬下，下府，從四品。已乃並為正四品。吴元年定縣三等：賦十萬石以下，為上縣，知縣從六品；六萬以下，中，正七品；三萬以下，下，從七品。已乃並正七品。京縣正六品。
十一
懿文太子五子：虞懷王、建文君、吴王、衡王、徐王。靖難改封吴、衡、徐王為廣澤、懷恩、敷惠王。敷惠又改封甌寧王。建文君二子：太子文奎、少子文圭。
十二
太祖取南都，自太平順流而下。成祖入南都自儀真逆流而上。隋氏平陳，兵分兩道，上游廬州總管，下流楊州總管。成祖南來，以淮安、鳳陽各有重兵，間道自泗州渡淮，經天長至江上。
十三
洪武三年封建，詔第五子封吴王。後人見五子之為周王也，改吴為周，而不知周王初封杭州，為吴王也。孝陵以浙江財賦地，改吴王封開封，為周王。已而建文君封其第二弟允熥為吴王，非祖法矣。周是修為衡府紀善，人以為孝陵諸子無衡王，改為衛王。而不知建文君第三弟允熙之封衡王也。衛王乃獻陵第十子。周死靖難，時衛王尚未封。茂陵第五子亦封衡王。
十四
洪武十一年，禁六部奏事不得關白中書省。又明年，殺右丞相胡惟庸，遂罷中書省。
十五
小說言：懿文太子薨，孝陵意不欲立孫，遲回久之。高皇后不說，因遘疾崩，於是孫始得立。此妄說也。洪武壬申四月丙子，懿文太子薨，是年九月庚寅，詔立孫允炆為皇太孫，太子卒後未半年。當是時，高皇后崩已十一年矣。
十六
紀元有號起於漢武帝，至今千數百年，正統分裂，僭逆不知凡幾紀元。一帝一紀元，實自洪武始。然亦有同于前者，張重華、王則皆永樂[二]，元出帝天順，夏崇宗正德，唐高祖、太宗止武德、貞觀一紀元。
十七
恭仁康定景皇帝初封為郕王。正統十四年七月，茂陵北征，王居守，坐闕左門，西面見群臣。八月，茂陵北狩，皇太后詔立其長子為皇太子。郕王監國，坐午門攝朝。廷臣班劾王振，監國倉卒未有處分，廷臣大哭。錦衣指揮馬順，振黨也，叱且退。臺諫王竑等憤悴順，捶死，且索毛、王二長隨。二長隨亦黨振。廷中大譁，監國起且退。兵部侍郎于謙趨上掖監國止，頓首曰：「請殿下坐。」監國復坐，問曰：「爾意云何？」謙進前密對數語，頓首下。監國遂曰：「百官前，振罪當赤族，予請太后行誅未晚。順罪亦應誅，今擊死勿論。」又令左右縳二長隨至，立命將軍瓜擊二長隨死。命都御史陳鎰籍振家，玉盤徑尺者十四，珊瑚樹高六七尺者十數，金銀十餘庫，馬數萬匹。誅振姪錦衣指揮山，夷其族。移監國入坐奉天門左，以謙為兵部尚書。翰林侍讀彭時、商輅入內閣。九月丙子，監國以太后命即皇帝位，詔改明年為景泰元年，大赦天下。遙尊茂陵為太上皇帝，尊皇后錢氏為太上皇后。
虜遣使致書，書詞悖慢。答書言：「中國已立皇帝，天下兵力強盛，行當決戰。」以羅通、孫祥為副都御史，守居庸、紫荊關。敕翰林侍講徐珵等十五人分鎮要害，糾合義旅，防護京師。是秋，虜脫脫不花寇遼東，不樂出寇陝西。都指揮岳謙至虜營，虜知中國立皇帝。十月，也先殺馬大宴，復尊上皇為天子，行賀禮曰：「將奉天子還京也。」喜寧導也先詒上皇還京，遂入紫荊關。孫祥走死，京師戒嚴。于謙上禦虜方略，出石亨、楊洪於獄中，以為總兵官。以王通為都督，及鴻臚卿楊善守京城。孫鏜、衛潁、范廣、張義、張軏、雷通分兵守戰。監以侍郎江淵，給事中王竑、葉盛、程信、亨、洪。安遠侯柳溥統兵出戰。盡移郭外人入城，令虜所過堅壁清野，固守勿與戰。急散官軍通州糧百萬入都城，盡焚都城外積芻。十一日，也先擁眾至城下。謙及亨統兵出禦虜。虜見我師堅不可撼，喜寧嗾也先邀謙及王直、胡滢五六大臣出議和，索金帛萬萬計。眾皆知虜詐不出，以通政司參議王復為禮部侍郎、中書舍人趙榮為鴻臚卿，出見上皇，即辭歸。虜逼京城，謙、亨出德勝門，閉門對壘約戰。以上皇在虜中，未敢輒動。已諜知虜移上皇西，我發大炮擊虜，虜死炮下者數千人，斬其首铁頸元帥。亨及其姪彪又戰彰義門、清風店，皆捷。也先稍却。謙請大出聖旨榜文，潛遺虜營中，諭回、達、奚、漢有能擒斬也先來獻者，賞萬金，封國公，疑虜。十六日，也先出居庸，伯顏帖木兒奉上皇出紫荊。洪、鏜、廣等又擊虜於涿州、紫荊、固安，虜敗去。自是不敢深入。
論功，加謙少保，總督軍務、尚書如故。亨封武清伯，兼太子太師，提督京營。洪復封昌平伯。彪遊擊將軍。以都督郭登、都御史任寧守大同。尚書石璞、侍郎劉璉、都督朱謙守宣府。都御史羅通、都督范廣守山西。朱鑑守鴈門。都御史王翱守遼東。王文、陳鑑、劉廣衡更出守陝西。王通守天壽山。鄒來學為僉都御史，提督京東軍務。左都御史沈固出大同，參謀軍事。平江侯陳豫鎮守臨清。
十八
永樂初，內閣儒臣考滿陞任，不必在內閣，如胡若思出為祭酒。以故永樂五年十一月，長陵諭蹇太宰曰：「胡廣等侍朕日久，繼今考滿，勿改外任。」
十九
長陵三子：長獻陵，次漢庶人，次趙王。庶人名高煦，有膂力，善騎射。靖難時屢有戰功，江上之急，庶人戰尤力。淇國公輩皆附庶人，庶人欲奪適者數矣。以故東宮諸臣多得罪死。解學士亦以是死詔獄。
先是，永樂二年，封庶人雲南，不肯去。改青州，又不肯去。留京師，遂有逆謀。十四年事露，削護衛，改封樂安，即日遣之國。宣德元年八月壬戌朔，反，丁卯，令其百戶陳剛進疏指斥朝廷。上遂親征。急遣平江伯陳恭襄公守淮安，勿令賊走南京。辛未，駕發京師。樂安知州朱恒勸庶人直趨南京。賊黨皆言：「恒，應天人，不可聽。」庚辰，先鋒武陽侯至樂安。辛巳，駕至樂安。壬午，庶人潛出見上。八月乙酉，班師。庶人至京，鎖縶逍遙城。一日，上過視庶人，庶人犯上。覆之銅缸，焚死。
二十
乙未正月，孝陵至和陽，郭元帥暴卒。四月，開平王始來謁，孝陵遂不受小明王韓林兒偽命。渡江克太平，稱大元帥。七月攻集慶，八月又攻集慶，九月又攻集慶，皆不克。明年二月，破元兵於采石。三月始克集慶。集慶，今南京也。
二十一
成祖起自北藩，征誅而得天下，壬午年即位。後一百二十年，今皇帝起自南藩，揖讓而有天下，壬午年改元。
二十二
靖難兵未起時，中朝已有備。江陰侯吴高兵十萬屯遼東，都督宋忠兵十萬屯懷來，都督徐凱兵十萬屯河間，而張昺、謝貴在北平城中。長興侯耿炳文又統兵三十萬至真定。何以兵起竟敗，塗地瓦解？謂非天命歟！
二十三
康陵前皆一帝一后。洪武十五年、永樂五年中宮崩，皆不復立繼后。今皇帝元后孝潔皇后陳氏、繼廢后張氏皆葬西山。又繼孝烈皇后方氏葬永陵。
二十四
成祖靖難用兵，出入四年，所破郡縣皆不設官守。諸郡縣亦不肯歸附。旋破旋守，惟得北平、保定二府。
二十五
南京承天門，建文三年秋災，復建，改名皋門。因改午門為端門，端門為應門，大明門為路門。又改謹身殿為正心殿。先是，又於乾清、坤寧二宮間建省躬殿。
二十六
國朝小說書數十種中，亦有浪傳不足信者。惟野錄中一事極可惡。獻陵，洪武十一年生於鳳陽。長陵入金川門時，獻陵守北平，年已二十五。景陵，建文元年二月生於北平。獻陵得子最早，年二十九歲已有六人，凡十子。成祖愛景陵，時時稱：「太孫英武類我。」景陵擒漢庶人詔有「誣妄先帝，爰及朕躬」語，好事者為野錄，遂妄言耳。
二十七
洪武十五年，都督僉事李新以營孝陵功，封崇山侯。王通以父真靖難元功，又自立功，封武義伯。永樂七年作天壽山，十三年進封成山侯。獻陵以通父侑享太廟。通後以交趾失律，為民。天順元年詔恩通子琮，得嗣成山伯。
二十八
洪武八年，初定親王歲祿五萬石，錦綺鹽茶又萬計。靖江亦歲二萬石。二十年停錦綺茶鹽諸物。二十八年始定歲萬石。
先是，孝陵諭戶書郁新曰：「朕今子孫眾盛，歲祿五萬石，天下官吏軍士多，俸給彌廣，其斟酌古今，稍節減諸王歲給，以資乏用。」故也是年遣使召諸王至京，諭減祿之故。各賜皇明祖訓。祖訓，即祖訓錄也。
二十九
嘉靖庚戌冬，孝烈皇后祔廟祧。仁皇帝后時，廟一堂九室，中太祖。左四室：成祖、英宗、孝宗、武宗；右四室：宣宗、憲宗、睿宗、孝烈王后。
三十
洪武開科，詔五經皆主古註疏。及易兼程、朱；書蔡；詩朱；春秋左、公羊、穀梁、程、胡、張；禮記陳。乃後盡棄註疏，不知始何時。或曰始于頒五經大全時，以為諸家說優者采入故耳。然古註疏終不可廢也。
三十一
寧庶人者，康王庶子，其母馮針兒，故娼也。弘治八年封上高王，十二年嗣王。正德十四年六月丙子反，攻陷九江、南康。七月壬辰攻安慶。知府張文錦、守將崔文、楊銳拒守甚力。庶人窘，議僭大號，改年順德。其偽太師國師李士實、劉養正言：「須至南京即位改元。」庶人不悅。又攻安慶，不克，將還南昌。丙午，聞王陽明入南昌，解安慶圍去。乙卯，遇陽明兵於黃家渡，戰敗。丙辰又敗。丁巳，陽明督戰益急，庶人妃婁氏投水死，擒庶人。婁妃知庶人逆謀，時時泣諫，不聽。庶人敗，嘆曰：「紂用婦言亡，而我不用婦言亡。」
三十二
七王府，齊王榑也，孝陵第七子。洪武三年封青州。建文中謀反，執之京師，降庶人，與周定王皆繫禁。靖難兵至，得釋，復國。人告王有反謀，上與書戒諭。永樂四年來朝謝。廷臣劾王，留京師，出怨言。召其三子郡王至京，父子皆降庶人。已而安置廬州。宣德三年，福建人樓璉妄稱七府小齊王，謀不軌，逮至京，誅數百人。景泰五年，移庶人少子賢居南京。敕守備參贊防閑，勿令與諸人親王往來交通。今南京有齊庶人者，皆後。
三十三
孝陵第十八子谷庶人，母郭惠妃，滁陽王女也。封宣德府，即今宣府，古上谷。靖難兵起，庶人走還京，後開金川門，迎靖難兵，改封長沙。忠誠伯以不謁王，下詔獄死。庶人益驕，有反謀。永樂十四年十月召至京，明年降為庶人。少子賦焮與賢同自廬州徙南京，卒，無後。
三十四
詔恩各從其類。上慈闈徽號，則有封贈父母恩；立東宮則有廕子入監恩；灾異修省，則有蠲逋減刑恩；登極則大赦矣。立中宮及東宮出閣，皆無恩例。若建大工，平大賊，誅大奸，亦有詔，皆以類行。惟蠲逋減刑，每詔有之。九廟灾，時議下詔寬恤，至有欲褒親廕子者，謬矣。
三十五
山西安邑仝寅少瞽，學易卜筮，以京房斷占，輒奇中。正統中，隨父清大同。裕陵北狩，令大同守閹裴當問仝筮，得乾之復。寅密附奏曰：「大吉。夫四初應也，初潛四躍。明年歲在午，其于庚午，躍候也。庚，更新也。龍歲一躍，秋潛秋躍，浹歲也。明年秋，駕當復矣。繇勿用應，或之。或之者，疑之也。還而復也。幽然象龍也，數九也。四近五，躍近飛。龍在丑，丑曰赤奮，若復在午，午色赤也。午奮于丑，若順也，天順之也。其于丁象，大明也。位于南火，方也。寅其生也，午其王也，壬其合也，其復辟也。其當九年之後，歲丁丑，月寅，日午，合於壬乎！」裕陵心識之。
寅至京，也先犯京城，將官召寅，筮曰：「虜無能為，彼驕我驍，，戰必勝。」虜果敗。庚午，也先行成。朝議未堅決，寅勸石亨協謀于少保迎駕。駕至，以太上皇居南城。已而錦衣使盧忠上變告密，筮寅所。寅佯不知者，驚曰：「是何占也，而凶若是！不滅族且殺身，禍已種矣。柰何？」忠大懼，羊狂，事得不竟，忠卒坐誅。丁丑正月壬午，駕出南城登極，召欲官。寅辭，乃範金「陰陽神靈」四字為筮錢十有八，貯之牙盒，賜之。會清以指揮出蒞徐州，上留寅京師，授錦衣百戶，寅又辭，不允。時石大貴幸，寅每筮，戒以持滿，石不悟，及禍。公卿大夫喜接寅。寅語不及私，大抵抑邪與正，拯人顛阨。年九十卒。
三十六
永樂元年二月，以北平為北京，設行部行府。改北平府為順天府，從禮部尚書李至剛之請也。
三十七
丁未，以信國公達為征虜大將軍，鄂國公遇春為副將軍，帥師北定中原。二年秋，遇春卒。三年春，以達為征虜大將軍，文忠、勝左右副將軍，愈、和左右副副將軍，北伐。六年，五將軍統兵備山西、北平諸塞。當時蓋有副將軍，又有副副將軍。後遣征南諸將，以參將代副副將軍。
三十八
永樂五年平交趾露布：臣總兵官新城侯張輔等謹以所獲交賊偽大虞國上皇黎季(牙攵)(厂牛)；偽大虞國主黎蒼；賊男偽推誠守正翊贊弘化功臣雲屯鎮兼歸化等鎮、嘉興等鎮諸軍事節度大使、洮江管內觀察處置等使、持節雲屯歸化嘉興等鎮諸軍事、領東路天長府路、大都督府特進開府儀同三司、入內檢校左相國平章軍國事、賜金魚袋上柱國、卫國大王黎澄；偽大原鎮兼天開鎮驃騎上將軍梁國王黎潡；偽新安鎮驃騎大將軍新興郡王黎汪；賊孫偽太子黎芮；偽郡嗣王黎滷；偽郡亞王黎范；幼孫五郎；賊弟偽臨安鎮兼太安海鎮驃騎將軍特進、開府儀同三司、入內相國平章事、賜金魚袋上柱國、唐林郡王黎季貔；賊姪偽望江鎮輔國大將軍、入內判中都督、河陽郡亞公黎原昝；偽領龍興路統府平陸縣上侯黎子章；賊姪孫偽御輦一局正掌鄉侯黎叔華；偽清亭侯黎伯駿；偽石塘鄉侯黎廷燀；偽永祿亭侯黎廷爌；賊將偽入內僉聞朝政兼內侍省都知知左班事諒山鎮權僉行軍行諒江路同知總管府事、賜金魚袋柱國、東山鄉侯胡杜；偽入內行遣同知尚書左司事樞密院副使阮彥光[三]；偽正奉大夫內行遣門下左諫議大夫同中書公事兼三江路太安新安鎮封置使國子學祭酒、賜金魚袋護軍黎景琦；偽寧衛將軍知威衛管左登翊軍賜金團符縣伯段鼙；偽神勁營亭伯陳湯夢；偽钩鈐衛中郎將領龍捷軍兼領壯勇營范六材：謹差都督僉事柳升、橫海將軍魯麟、神機將軍張勝、都指揮僉事俞讓、指揮同知梁鼎、指揮僉事申志，檻送京師，並其偽造金印圖書一十六顆，獻之闕下。
三十九
宣德二年，行在吏部言：「自永樂十九年迄今，遣回庶官四千三百十九人居鄉。往往不循分守，搆詞健訟，持官府短長。請悉召至京，考驗才能，可用者以次敘銓，否罷為民。」
四十
永樂中，獻陵監國南京。長陵時時北征，有所宣制，天子用「廣運之寶」，曰敕。皇太子用「皇太子寶」，曰諭。選武官選簿，御前亦用「廣運寶」。東宮用「功懋之記」。
四十一
洪武辛亥有進士，永樂癸未無進士，天順癸未亦然。永樂初即位，天順南省火，皆以明年甲申會試。永樂己丑，長陵北征，又明年殿試，故有辛卯進士。正德庚辰，康陵南巡。明年新天子自興邸入即位，故有辛巳進士。又明年癸未遂有進士。我朝百六十年，癸未惟一舉。
四十二
李文達公天順日錄云：「八月十五日之變，天下聞之，驚懼不寧。賴今上皇帝以太弟即位，尊兄為太上皇，人心始安。」又云：「景泰不孝於親，不敬其兄，不睦其室。朝廷之上，怨恨憂鬱，灾遍天下。」前後何不類如此！
四十三
朱字傳帖者，奉天門朝罷駕興，司禮巨璫持下丹陛，呼該衙門官與之。次日早朝，該衙門官具奏本御前，奏云「傳奉事理補奏本」。鴻臚寺官接遞，司禮小璫進覽。
墨字傳帖則出自順門，付該衙門奏行，不復面繳。若事未穩，便須執奏者，固不問朱、墨也。
四十四
我朝之有內閣輔臣，自解大紳始也。輔臣之繫詔獄也，亦自解始也。其有謹身殿大學士也，自東陽始也。輔臣之歷官至一品也，自西楊始也。官至一品入內閣也，自王毅愍始也；一人領四官也，亦自王始也；其論死西市也，亦自王始也。輔臣如東、西楊皆領三官，陳芳州、高文義領五官矣。然皆領戶、工尚書。其領吏部尚書，亦自王始也。西楊兵部，東楊工部，終其身也。自王以後，多吏部也。輔臣之有少師自西陽始也。西楊卒，而少師虛位者四十餘年。萬安亦登少師，博野繼之。自後洛陽、長沙、新都、順德、丹徒、鉛山、永嘉、貴溪、分宜，皆少師矣。吏部尚書之領太子太保也，自詹徽始也。詹坐藍黨死。其登少師也，自蹇忠定始也。文端、端肅、恭襄皆少師也。漕運之有都御史也，自王莊毅始也。兩廣之有總督文臣也，自忠肅始也。鄖陽之有撫治也，自原傑始也。江南之有巡撫也，自周文襄始也。汀、漳撫臣之得提督軍務也，自王陽明始也。參政之贊理軍務也，自葉文莊始也。治河之有大臣，自宋司空始也。陝西之有鎮守憲臣也，自王毅愍、陳僖敏始也。二公在內臺，歲更出鎮也。巡撫之必兼憲職也，自耿清惠始也。
四十五
洪武中，中山王初封，東甌王進封，皆信國公。忠勤伯二人：洪武汪廣洋，洪熙李賢。新建伯二人：宣德李玉，嘉靖王陽明。外戚安平伯三人：景泰母家吴安，孝烈皇后父方銳；永樂功臣李遠，封安平侯，子安嗣安平伯。
四十六
南京中府守備廳題名記，一李充嗣，一喬宇，二公名通今之士。李記云：「太宗遷都，皇孫監國。」而不知成祖時監國乃太子，非太孫也。是時仁宗為太子，監國南京。宣宗為太孫，從行撫軍，監國北京。仁宗初即位，宣宗為太子，洪熙元年四月以南京地屢震，令太子祭告皇陵孝陵為名，寔有監國南京之命。喬記云：「永樂乙巳，詔以勳舊重臣鎮守。」而不知永樂二十二年甲辰八月帝崩，明年乙巳乃洪熙元年也。近日尚寶司題名碑，「張文隱公文甚佳」下書少卿，首姚繼，次袁忠徹，是矣。繼下書文敏公夔之子，浙江建德縣人。不知繼乃恭靖公廣孝之嗣子，長洲市中人也。文敏公，正統七年進士。父以正統舉進士，而其子乃永樂中恩廕為少卿，此不足辨，直可發一笑耳。文敏三子，璧、瑩、璽。
四十七
南雍志，祭酒黃佐所修。載弘治元年諫官張九功奏言：「孔庭從祀，荀況、馬融、王弼、揚雄皆在所當出，今之儒臣禮部侍郎兼翰林學士薛瑄在所當入。」上命禮部會議。於是尚書周文安公等僉言：揚雄已黜於洪武時，而薛瑄嘗與元儒劉因并欲從祀。以大學士楊士奇謂其無所著述而止。文貞卒於正統九年。文清天順元年正月入內閣，六月致仕，天順八年卒。何謬至此！
四十八
國初謚，美惡兼用。洪武二十二年魯王卒，上諭禮部尚書李原名曰：「父子天性，謚法公義，朕不得以私恩廢公義，可謚曰『荒』。」永樂六年，伊王謚厲。洪熙元年，上命禮部尚書呂震諭翰林，定故兵書兼詹事金忠等十八人謚。內有通政使賀銀謚不美，上曰：「此數人皆在先朝盡心國事，有德行重厚表裏一致者，有涉歷艱難始終一心者，必加旌褒，庶幾禮賢厚終之道。但朕意未嘗及銀。銀勞可贈官銜，不應美謚。若加銀惡謚，又不若無謚，人不得議焉。古人制謚，正為定論，美惡示至公也。」銀竟不謚。
四十九
于肅愍公神道碑，倪文毅公作。倪公弟阜，于公孫婿也。碑文以虜入寇京城為景泰元年，以上皇還京為辛未年，辛未景泰二年也。虜至德勝門實正統十四年十月事。上皇入南宮實景泰元年八月事。此名臣大功業，儒臣大制作，尚爾舛誤，金石之刻，豈足盡信！
五十
國初立大都督府，皇姪文正為大都督，節制中外諸軍事。以其權太重，尋設左右都督、都督同知、都督僉事。洪武十三年又以其權統於一衙門，設中、左、右、前、後五軍都督府，分領在京各衛所，在外都司、衛所。其在京錦衣等親軍上直衛，又不隸五府。若有征討之役，以公、侯、伯及三等真署都督充總兵官，名曰「掛印將軍」。其在外鎮守地方武臣，原無掛印，至洪熙元年二月，始領各鎮總兵參將佩印。總兵六人，雲南黔國公沐晟、征南將軍大同武安侯鄭亨、征西前將軍廣西鎮遠侯顧興祖、征蠻將軍遼東武進伯朱榮、征虜前將軍宣府都督譚廣、鎮朔將軍甘肅都督費瓛。平羌將軍參將四人，交趾榮昌伯陳智、都督方政、征夷副將軍寧夏保定伯梁銘、都督陳懷征西將軍。後設薊州、淮安總兵，皆在畿內，不得掛印，稱將軍。
京營操練之法，洪武時止為五軍營，分大小教場與城外城內操練。永樂初分為三大營：曰「五軍營」，有步隊、馬隊，專教陣法。曰「神機營」，皆步隊，隸習火器。曰「三千營」，皆馬隊，專扈從出入，管車輦寶纛等事。每營以公、侯、伯二人充提督某營總兵官。景泰三年，于肅愍公建議立團營，揀三大營中壯健士卒團練。就于三營六提督中揀二人，充提督團營總兵官，即於五府中蒞事。文臣提督以兵部尚書。是年團營總兵武清侯石亨，遂請故都察院改為帥府。天順元年罷團營。成化元年復立團營，尋罷。成化三年又復團營，團營之兵名為「頭撥」。
初，團營分為十營，後增為十二營。一營以侯、伯、都督等官一人為坐營官。有事出征，不必揀選，但撥某營出征，則某營將領其營士卒啟行。承平日久，團營非復操練之舊，又立東、西官廳，名為「聽征」。蓋三營變為團營，團營變為東、西廳也。
祖宗微意，不欲武臣權重。在內營操官，止管操練者，無開設衙門，亦無印信。在內五府，有衙門印信，理常行政務。至於營操，非特命不得干預。蓋五府、三營、十二營，職掌不相侵也。至於出征，亦不止大將一人，必選二三人名位謀勇相等者，相參用之。出師之日，賜平賊、討賊、平虜、平胡、征夷、征虜等印，或將軍，或副將軍，或大將軍，隨時酌與。必由兵部題請，五府亦不得干預。事平之日，將歸於府，軍歸於營，印歸於朝，其意深矣。
今考洪武三年征胡，以信國公徐達為征虜大將軍，平章李文忠、右詹事馮勝為左右副將軍，御史大夫鄧愈、湯和為左右副副將軍[四]。是時，達未封魏國公。文忠曹國公，勝宋國公，愈衛國公，和中山侯，皆未封也。四年伐蜀，以中山侯湯和為征西將軍，江夏侯周德興、德慶侯廖永忠為左右副將軍，入瞿塘。潁川侯傅友德為征虜前將軍，濟寧侯顧時為左副將軍，出秦隴。永樂四年征安南，以成國公朱能為征夷將軍，西平侯沐晟、新城侯張輔為左右副將軍。是時晟未封黔國公，輔未封英國公。永樂十二年征胡，安遠侯柳升領大營，都督馬旺、陳翼、程寬、金玉副之；寧陽侯陳懋左哨，襄成伯李隆、都督朱崇副之；豐城侯李彬右哨，遂安伯陳瑛、都督費瓛、胡原副之；城山侯王通左掖，保定侯梁瑛、都督曹得副之；都督譚清右掖，新寧伯譚忠、都督馬震副之。是時上親征，故不立將軍、副將之號。宣德五年禦胡，以陽武侯薛祿為鎮朔大將軍、總兵官，恭順侯吴克忠為副總兵，武進伯朱冕、奉化伯藤定為左右參將。此意又非但欲分其權，蓋亦難其人。以一將將十萬，其材豈易得哉！
嘉靖庚戌，虜窺京師，朝廷釐革營務，罷團營，仍為五軍營，內分十二小營。改三千營為神樞營。神機營仍舊。三營共設總督。京營戎政公、侯、伯一人，協理文臣一人，五軍營副將二人，練勇參將二人，參將四人，遊擊將軍四人。神樞、神機營各副將一人，練勇參將二人，佐擊將軍六人。以昌國公故宅為戎政廳，給戎政之印，柳葉篆文，虎鈕，如將軍所掛印。通計京操凡大營三，內分為小營三十。副將以後三十人，人坐一營。副將用真署都督，參、遊、佐、擊用真署都指揮，或都督。大抵統軍不專於一人，練軍不專於一人，行軍不專於一人，皆為有意焉。
五十一
洪武三年冬，儒士魏俊民、黃箎、劉儼、丁鳳、鄭思先、鄭權上大明志，命秘書監梓行，授俊民等官。先是，上令俊民等類編天下州郡地理形勢降附始末為書，凡行省十二，府一百二十，州一百八，縣八百八十七，安撫司三，長官司一。東至海，南至瓊崖，西至臨洮，北至北平。六年，令州府繪上山川險易圖。十六年，詔天下都司上衛所、城池、地理、山川、關津、亭堠、水陸道路、倉庫。十七年，令朝覲官上土地人民圖。十八年夏，上覽輿地圖，侍臣有言「輿地之廣，古所未有」者，上曰：「地廣則教化難周，人眾則撫摩難遍，此正當戒慎。天命人心，惟德是視。紂以天下而亡，湯以七十里而興，所係在德，豈在地之大小！」
五十二
永樂至正統間，諸老臣在政地既久且專，忠定秉銓、忠靖握利權皆二十七年。忠宣尚書兩京三十九年，而在交南者十有九年。忠安為禮部尚書三十二年，文襄巡撫江南二十二年。以故用人、理財、禮樂、征伐諸大政，文經武緯，各盡其長，章程故在，後鮮能及。
五十三
洪武三十五年，文皇即位。開內閣，召七臣入預機務，名直文淵閣。蓋自壬午至嘉靖，百六十年間，凡六十八人。直隸十人，南直隸八人，浙江八人，江西十六人，河南七人，山東四人，福建二人，湖廣四人，四川四人，山西一人，廣東三人，廣西一人。
五十四
異姓追封王者，楊王、徐王、滁陽王皆外戚。天造之初，滁陽又有先路之功。諸功臣家，徐氏中山王，常氏開平王，李氏岐陽王，鄧氏寧河王，湯氏東甌王，沐氏黔寧王、定遠王，張氏河間王、定興王、寧陽王，公朱氏東平王、平陰王，朱氏宣平王，岐陽父隴西王，凡十四人。以子孫王推恩追封者，不與焉。又有降虜也先土干，賜姓名金忠，封忠勇王。
五十五
正統己巳孟冬，虜犯京城。石亨欲盡閉九門，以待勤王之兵[五]。于肅愍公力爭，請同亨率兵出營德勝門外，與虜對壘。已而虜被我炮擊死者近萬人，大沮退。石亨奮欲攝擊，肅愍公又力爭，縱虜令北去。出戰所以護京師，縱虜所以安上皇也。
五十六
吴元年，太史院使劉文成公率其屬高翼等上戊申大統曆。洪武元年改院為司天監，又置回回司天監。是年十一月，徵元太史院使張佑、張沂，司農卿兼太史院使成隸，太史同知郭讓、朱茂，司天少監王可大、石潭、李義，太監趙恂，太史院監候劉孝忠，靈臺郎張容，回回司天監黑的兒、阿都剌，司天監丞迭里月實十四人，二年又徵元回回曆官鄭阿里等十一人至京，議曆法，占天象。三年定為欽天監，掌察天文、定曆數。
五十七
洪武二十七年，寰宇通衢書成。書分為八目，東距遼東都司，又自遼東東北至三萬衛；西極四川松藩衛，又西南距雲南金齒；南踰廣東崖州，又東南至福建漳州府；北暨北平大寧卫，又西北至陝西、甘肅。為驛九百四十。浙江、福建、江西、廣東之道各一；河南、陝西、山東、山西、北平、湖廣、廣西、雲南之道各二；四川之道三，為驛七百六十六。凡天下道里，縱一萬九百里，橫一萬一千七百五十里。四夷之驛不與焉。
五十八
外夷封王，如朝鮮、安南、占城海島諸國來朝貢者，各以其國名封。惟琉球封中山、山南、山北三王，今存中山王。北虜封王者四人：韃靼阿魯台和寧王，瓦剌馬哈木順寧王，太平賢義王，把禿孛羅安樂王。西域二人：哈密忠順王；阿端安定王。西番七人：正覺大乘法王，如來大寶法王，闡化王，闡教王，輔教王，贊善王，贊化王。
五十九
內官之制定於洪武二十八年，凡監十一，曰神宮、曰尚寶、曰陵神宮、曰尚膳、曰尚衣、曰司設、曰內官、曰司禮、曰御馬、曰印綬、曰直殿。凡門四，曰奉天門、曰午門、曰端門、曰承天門。凡司二，曰鐘鼓、曰惜薪。凡局六，曰兵仗、曰內織染、曰針工、曰巾帽、曰司苑、曰酒醋麵。凡庫三，曰內承運、曰司鑰、曰內府供應。其正官，監有太監，門有門正，皆正四品。司有司正，局庫有大使，皆正五品。洪武三十年增都知監、銀作局。東宮六局，曰典璽、曰典藥、曰典膳、曰典服、曰典兵、曰典乘。各正官局郎正五品。王府承奉司典寶、典膳、典服三所，各有正官，正六品。又有內使門正，公主府中使司，司正司副皆雜職。
六十
洪武五年，上令定女職。禮部具陳，周制後宮設內官，以贊內治。漢設內官一十四等，凡數百人。唐設六局二十四司官，凡一百九十人，女使五十餘人，皆選良家女充。上曰：「古者所設過多，宜防女寵，垂法將來。」命重加裁定，遂立六局、一司。局曰尚宮、尚儀、尚服、尚食、尚寢、尚功。司曰宮正，俱正六品。尚宮總司紀、司言、司簿、司闈。尚儀總司籍、司樂、司賓、司贊。尚服總司寶、司衣、司仗、司飾。尚食總司饌、司醞、司藥、司供。尚寢總司設、司輿、司苑、司燈。尚功總司製、司、司綵、司計。凡二十四司。宮正掌戒令責罰之事。二十二年，令六尚局官服勞既多，或五載、六載歸其父母，從宜婚嫁。年高者許歸，以終天命。願留者聽。其在宮闈及見受職者，家給與祿，視外品。
六十一
建文時改官制，陞六部尚書正一品，設左右侍中各一人，位侍郎上。諸司去清吏字。改戶部為民部，度支、金、帛、倉庾四司。刑部為詳憲、比議、職門、都官四司，罷左右都御史。設都御史一人，副僉都御史各一人。又改都察院為御史府，設御史大夫，正二品。革十二道，置察院一，定御史二十八人。改諸御史為拾遺補缺，改通政司為寺，通政使為通政卿、通政少卿、參議。寺丞增置左、右補缺，左、右拾遺各一人。復大理寺改為司，又改卿為大理卿，左右寺正都評事，寺副副都評事，司務都典籍。太常寺改卿為太常卿、少卿。寺丞分左右。天壇祠祭署為南郊祠祭署，泗州祠祭署為泗濱祠祭署，宿州祠祭署為新豐祠祭署。孝陵，置鍾山祠祭署及司圃所，增神樂觀知觀一人。光祿寺改卿為光祿卿、少卿，寺丞如太常，而陞少卿從四品。省署丞二人，增監事二人。太僕寺改卿為太僕卿，增典厩、典牧二署。設驈騻十五群，遂生三群，分隸二署，詹事府增少卿、寺丞各一人，賓客二人。又置資德院，設資德一人，資善二人。其屬贊禮、贊書、著作郎各二人，掌籍、典簿各一人。國子監，陞監丞為堂上官。增司業二人，省博士、學正、學錄，增助教十七人。鴻臚寺改卿為鴻臚卿、少卿，寺丞如光祿。而并行人司於鴻臚寺。翰林院增學士承旨一人、學士一人。設文學博士二人，省侍講、侍讀學士。置文翰、文史二館。文翰館設侍書，改中書舍人為侍書。文史館設修撰、編修、檢討，而以方孝孺為文學博士。又改謹身殿為正心殿，設學士一人。罷華蓋、文華、武英三殿、文淵、東閣大學士，各設學士一人，侍設無定員。文淵閣設典籍一人。六科罷左右給事中。改中、東、西、南、北城兵馬指揮司為五城兵馬司，指揮、副指揮為兵馬、副兵馬。始置京衛武學教授一人。啟忠等齋各訓導二人。布政司革左右布政使，設布政使一人。堂上官各陞品一級。改提刑按察司為十三道肅政按察司，廣東鹽課司為廣東都轉運鹽使司。罷北平、山東、河南、山西、陝西五省及江北學校貢士。革五府左右斷事官、五軍斷事司，增親王官賓輔二人，正三品。伴讀、伴講、伴書各一人，長史一人，左右長史各一人。審理正、典膳正、奉祀正、良醫正、典寶正，並去正字。審理副等改為副審理等。群王賓友二人，正四品，教授一人，記室二人，直史一人，左右直史各一人，吏目一人。典印、典祀、典禮、典饌、典藥五署，典印、典祀、典禮、典饌、典藥各一人，典儀二人，引禮舍人二人，儀仗司吏目一人。賓輔、三伴、賓友、教授，進對侍坐，稱名不稱臣，見禮如賓師。
靖難後，復洪武舊制，惟存大理寺，不設斷事官及斷事司。正統中復設京衛武學。
六十二
公、侯、伯爵凡三等，以封功臣。皆有流有世，並給鐵券。高廣凡五等，號凡三等。佐高皇定天下，曰「開國輔運」云云。佐成祖曰「奉天靖難」云云。餘曰「奉天翊運」云云。其武臣也，曰「宣力功臣」，文臣曰「守正文臣」。歲祿視公有差，多不過五千石。已封而又有功者，仍爵或進爵加祿。其才而賢也，充團營三營提督總兵坐營官、五府掌印僉書、留都守備，出充總兵官鎮守，否食其祿。其襲替，徵券誥，論功過，覈適孽。幼而嗣者，學於國子監。有過革冠服，平巾學於國子監。坐罪奪祿，重奪爵。
六十三
永樂十六年，詔纂天下郡縣志。命夏忠靖、楊文敏、金文靖三公領其事。景泰中修寰宇通志，准祝穆方輿勝覽。葉文莊公曰：「此趙宋偏安之物，況直為四六設。今欲成盛代一統之書，宜有資軍國，益勸戒。如地理戶口，類不可缺。必如永樂中志書凡例，充廣之可也。」陳芳洲笑曰：「此豈造黃冊耶！」天順五年，撰大明一統志。
六十四
永樂六年，定興、定遠二王上交趾地圖。東西一千七百六十里，南北二千八百里。乃郡縣其地，設都、布、按三司，分十七府，曰交州、北江、諒江、三江、建平、新安、建昌、奉化、清化、宣化、太原、鎮蠻、諒山、新平、乂安、順化、升華；四十七州，一百五十七縣，衛十一，所三，市舶司一。改雞陵關為鎮夷關。
六十五
彭惠安公哀江南詞，敘述建文死義之臣，至方遜志乃云：「後來奸佞儒，巧言自粉飾，叩頭乞餘生，無乃非直筆。」蓋指西楊輩修實錄，書方再三叩頭乞生者，非實事也。
六十六
靖難之歲十一月，副都御史陳瑛言：「皇上順天應人，以有天下，四方萬姓，莫不率服。然車駕初至京師，有不順天而效死建文者，如禮部侍中黃觀、太常少卿廖升、翰林修撰王叔英、衡府紀膳周是修、浙江按察使王良沛、知縣顧伯瑋等，計其存心與叛逆同，宜從追戮。」上曰：「朕初舉義，誅姦臣不過數輩。後來二十九人中，如張紞、王鈍、鄭賜、黃福、尹昌隆皆宥而用之。今汝所言數人，况有不與二十九人之數者。彼食其祿，自盡其心，悉勿問。」
六十七
歷代帝王廟，歲仲春秋，皇帝遣大臣祭太昊伏羲氏、炎帝神農氏、黃帝軒轅氏、帝金天氏、帝高陽氏、帝高辛氏、帝陶唐氏、帝有虞氏、夏禹王、商湯王、周武王、漢高祖皇帝、漢光武皇帝、唐太宗皇帝、宋太宗皇帝。分五室，室太牢一，禮三獻，樂七奏，舞八佾。從祀名臣：風后、力牧、皋陶、夔、龍、伯夷、伯益、伊尹、傅說、周公旦、召公奭，太公望、召穆公虎、方叔、張良、蕭何、曹參、陳平、周勃、鄧禹、馮異、諸葛亮、房玄齡、杜如晦、李靖、郭子儀、李晟、曹彬、潘美、韓世忠、岳飛、張浚，凡三十二人，列兩廡。廡二壇，壇少牢一。
先是，洪武元年祀三皇，用太牢。勾芒、祝融、風后、力牧配。四年，令天下立三皇廟，歲春秋祭，已而令祭於陵。是年命官參考歷代聖帝賢王，但在中原安養人民者三十四君合祀之，擇名臣從祀。六年，禮官言：古帝王有父子、祖孫一廟合祭，非禮。令別立歷代帝王廟，同堂異室，歲春秋祀三皇、五帝、禹湯、文王、武王、漢高祖、光武、唐高祖、太宗、宋太祖、元世祖。其守成賢君，令所在有司歲春秋祭於陵。七年，塑帝王冕坐像。上曰：「伏羲、神農未有衣裳之制，勿加冕服。」已而郊祀，祔祭諸帝王，省春祭。歲仲秋遣官祭於廟。二十年，以武成王從祀帝王廟，去王號，罷故廟祀。二十一年，禮官擇上歷代名臣始終全節者三十五人，從祀帝王廟。上曰：「趙普負太祖，不忠，不可祀。元木華黎，安童祖也，不可祀孫而去祖。可祀木華黎，罷安童祀。祀伯顏，阿术可勿祀。」又曰：「漢陳平、馮異，宋潘美皆宜祀。」未幾，上曰：「文王雖基周命，終守臣節。唐高祖有天下，本太宗力也，可勿祀，祀於陵。增祀隋文帝。」是年廟火，改建於欽天山之陽，去隋文帝。子午卯酉年，傳制祭陵，停廟祭。嘉靖九年，罷歷代帝王南郊從祀。禮官請加南京廟春祭，上不從。令建廟京師，歲仲春秋祭。南京祭罷。十年春，廟未成，今皇帝祀之文華殿。廟初成，今皇帝至廟祭。是年修撰姚淶請罷元世祖祀，禮官議不可。上從禮官議。二十四年，給事中陳棐又言之，乃罷祀元世祖，并罷從祀木華黎五人。
六十八
外戚封公自嘉靖始也。張鶴齡[六]嗣壽寧伯，進侯。又以迎立今皇帝，進封昌國公。慶雲、長寧，孝肅太后家二侯伯；瑞安、崇善、安仁，孝貞皇后家三侯伯。惟延齡兄弟公侯最貴盛，得禍亦最慘。
六十九
駙馬無封侯者，灤城、富陽、永春、西寧皆以軍功封。惟永康公主駙馬崔元，以迎立今皇帝封京山侯。孝陵少公主駙馬趙輝，天順中求封侯，不得。
七十
洪武十九年，大誥三編俱成。二十八年，始令法司擬罪引大誥減等。蓋因大誥初序末有云「一切官民諸色人等，戶戶有此一本。若犯笞、杖、徒、流罪名，每減一等，無者每加一等」故也。然至今但有減等，而無加等。
七十一
開國功臣常、李、鄧、湯、劉五姓，嘉靖中續封，甚愜人情。但李太師之後不沾一命，尚為缺典。
七十二
孝烈皇后將葬，上念西苑之變孝烈有大功，欲葬於孝潔皇后之左，已而中止。上新作壽陵，至是定名永陵，令先葬后。上曰：「孝陵、長陵先葬孝慈、仁孝也。」
七十三
成祖於建文己卯七月起兵靖難；宸濠亦以正德己卯六月反湖廣。二閣老皆石首人，文定永樂甲辰、文簡嘉靖甲辰入閣。所事二帝，皆藩王入繼大統。永樂辛丑四月，三殿灾；嘉靖辛丑四月，九廟灾。
七十四
聖祖開科，詔務求博古通今之士。乃所試僅有判語及一二時務策，生徒竟未識。大明律所云「時務盡掇述括帖」，以故士乏通今之學。其於政體得失、人材優劣且不論，只歷朝紀年及后姓陵名，知者亦鮮。近二十年來，士大夫始以通今學古為高矣。
七十五
入內閣為輔臣預機務，特避丞相名耳，實始於建文四年。長陵即位之初，閣中有文淵閣印，印文玉箸篆。惟封上、詔草、題奏、揭帖用之，不得下諸司。下諸司以翰林院印。凡入內閣，云直文淵閣。即官至三殿、二閣、二坊大學士，無入內閣旨，不得與機務也。雖編修、贊善等官，有入內閣旨，亦得預機務矣。文淵閣在禁中。徐武功署銜自稱掌文淵閣事，可乎？
七十六
我朝帝后尊謚，皆有「孝」字，惟景皇汪后無「孝」字。文臣無謚「孝」者，國初惟贈東海侯陳文，謚孝勇。
七十七
春秋謹華夷之辨，中國有主也。文中子帝元魏，未為非。聖祖功德高百王，詔文嘗稱曰「天命真人」。於沙漠帝王廟中，以元世祖與三皇[七]、五帝、三王、漢高、光、唐宗、宋祖並祀，真聖人卓越之見。
七十八
吴元年冬，孝陵念七子漸長，宜習勞。令內侍製麻屨、行藤，凡諸子出城稍遠，馬行十七，步行十三。七子：懿文太子、秦愍王、晉恭王、成祖、周定王、楚昭王、齊庶人也。
七十九
正德時，神英封涇陽伯，本無大功。江彬平虜伯，許太安邊伯，武德永壽伯，以義兒故得封。彬誅死，太謫戍邊。英、德及太監家七伯皆革。
八十
嘉靖己酉，應天試錄策言，初開內閣，所用七人者，皆修撰、編修、檢討等官。然不言當時七人者惟文穆修撰，文敏編修耳。大紳起謫胥，為待詔。文簡中書舍人。文貞齊王府審理副，陞編修。文靖給事中，若思桐城知縣，陞檢討。非由翰林者，亦入內閣也。
八十一
國初郊祀、社稷、先農為大祀[八]。已而改先農及山川、帝王、先師、旗纛為中祀，諸神小祀。今皇帝以朝日、夕月、天神、地祇為中祀。大祀致齋三日，中祀二日。祀有牲，牲四等，曰犢、曰牛、曰太牢、曰少牢。色尚騂或黝。天地、日、月加玉焉。玉三等[九]，曰蒼璧、曰黃琮、曰玉牲。大祀入滌九旬，中祀三旬，小祀一旬。殺禮不用牲，用果脯，從其族也。或用素羞。祀有帛。大祀、中祀京師用制帛。制帛五等，曰郊祀、曰奉先、曰禮神、曰展親、曰報功。小祀素帛、禮佛帛。王國、司、府、州、縣亦用帛。小祀則否。凡祀有樂，樂四等，曰九奏、曰八奏、曰七奏、曰六奏。奏樂有歌有舞。歌堂上，舞堂下。舞皆八佾，佾有文有武。先師六佾，佾去武。小祀則否。凡助祭，文臣五品，武臣四品以上。嘉靖中，都給事中乞得助祭，帝、社稷無助祭，大臣五六人陪拜焉。小祀則否。
八十二
洪武十七年，大明清類天文分野書成，凡二十四卷。詔賜秦、晉、燕、周、楚、齊六府。是書刻在南雍，余嘗託友人印刷。友人言：此非我朝書，殆前代人所纂，或出山野小說家。洪武中止有今南京為京師，何以此書乃有北京？又言：南京應天府，若前代書，何以又有十二布政司？布政司古未有也。余曰：「是洪武中書無疑，此時未有貴州布政司，而有北平。」又洪武元年詔以應天為南京，大梁為北京矣。
八十三
懿敬太子妃常氏，懿文太子元配也。建文帝追尊為孝康皇后。武宗母張后尊謚亦孝康皇后。
八十四
洪武癸亥，賜六部尚書馬。己巳，賜有司方面官馬。諭兵部試尚書茹曰：「布、按二司官，方面重臣，府、州、縣官，民之師帥，跨驢出入，非所以示民，或假馬部民，因被浸潤，不能舉職，甚乖治體。其官為市馬，司二十匹，府半之，州、縣又半之。馬一率十戶食之，歲一更。」
八十五
宣德七年，大學士張瑛乞增南北兩京七品以下官俸。正統元年，副都御史吴訥言：「洪武間京官俸全支。後因營造減省，遂為例。近小官多不能贍，如廣西道御史劉準，由進士授官，月支俸米一石五斗，不能養其母、妻、子、女，貸同道御史王裕等、刑部主事廖謨等俸米三十餘石，去年病死，竟負無還。乞下廷議增俸。」
八十六
洪武五年，罷孟子配享文廟。踰年，上曰：「我聞孟子辯異端，闢邪說，發明孔子之道，宜祀如故。」二十九年，罷揚雄從祀，祀董仲舒。正統二年，進胡安國、蔡沉、真德秀從祀。八年追封吴澄為臨川郡公，從祀。成化二年，追封仲舒為廣川伯，安國建寧伯，沉崇安伯，德秀浦城伯。弘治八年，追封楊時為將樂伯，從祀。嘉靖九年，改大成至聖文宣王為至聖先師。孔子四配：為復聖顏子，宗聖曾子，述聖子思子，亞聖孟子，從祀。及門弟子稱先賢，左丘明以下稱先儒。去塑像，設木主，盡罷公、侯、伯諸封爵。申黨、申棖二人，存棖去黨。公伯寮、秦冉、顏何、荀況、戴聖、劉向、賈逵、馬融、何休、王肅、王弼、杜預、吴澄十三人罷祀。林放、蘧瑗、鄭玄、鄭眾、盧植、服虔、范甯七人，祀於其鄉。進后蒼、王通、胡瑗、歐陽修、陸九淵從祀。改稱大成殿為先師廟，大成門為廟門。別立祠，祀齊公叔梁紇，稱啟聖公孔氏，以顏無繇、曾點、孔鯉、孟孫氏配，稱先賢，程、朱松、蔡元定從祀，稱先儒，撤無繇、點、鯉從祀。
八十七
永樂十八年，論營建北京功，陞營膳郎中蔡信為工部右侍郎。所副七人為所正，丞六人為所副，匠二十三人為所丞。賜督工群臣及兵民夫匠鈔、椒、蘇木有差。正統年間營建三殿、兩宮，包砌京城及修造各衙門，陞除匠官不過五六人。
八十八
國初都金陵。以西北胡戎之故，列鎮分封，似乎過制，當時已有葉居升輩漢人七國之慮。今考廣寧遼王、大寧寧王、宣府谷王、大同代王、寧夏慶王、甘州肅王，皆得專制率師禦虜。而長陵時在北平為燕王，尤英武。稍內則西安秦王、太原晉王，亦時時出兵，與諸藩鎮將表裏防守。孝陵崩，少裁抑，而齊、黃諸臣受禍矣。肅王今移蘭州。
八十九
洪武六年，武官一萬二千九百八十人。九年，擇功臣子耿瓛等一百四人為散騎舍人。十一年，選武臣子弟入國子監讀書。十四年，令公侯武臣皆遣子弟入國子學受業。二十一年，頒武臣大誥，又頒八條敕諭武臣，又頒武臣訓戒錄，又賜武臣保身敕。二十二年，禁武臣預民事。二十三年，賜公、侯、伯屯戍百戶。二十六年，頒稽制錄於諸功臣。二十九年，大賚致仕武臣，各陞一級。銓於甘肅、大同、北平、大寧、遼東諸卫所，凡千五百人。
九十
嘉靖九年，更定南北郊禮。南郊皇天、上帝南向；太祖西向；東一壇大明，西一壇夜明，東二壇二十八宿，西二壇雲師、雨師、風師、雷師。北郊皇地祇北向；太祖西向；東一壇，中嶽、東嶽、南嶽、西嶽、北嶽、基運山、翊聖山、神烈山，西向；西一壇，中鎮、東鎮、南鎮、西鎮、北鎮、天壽山、純德山，東向；東二壇，東海、西海、南海、北海西向；西二壇，大江、大淮、大河、大漢，東向。
九十一
天壽七陵，惟景陵規制獨小。嘉靖丙申稍廓大之。是年作壽陵，即永陵也。在天壽迄東十八道嶺。夫君即位，為裨禮也。昔漢文帝表瀍西，唐太宗營九嵕，我二祖先作二陵，故並獲吉壤。今皇帝因謁七陵，遂有壽宮之役，真達天高世之見。
九十二
洪武二年，立功臣廟於雞鳴山，論功列祀二十一人。命死者塑其像，生者虛其位。是時，胡大海、馮國用、趙德勝、耿再成、丁德興、俞通海、張德勝、茅成八人，先棲神於卞蔣等廟，乃塑像移祀於此。徐、常、李、鄧、湯、沐六王及華高、吴良、吴楨、曹良臣、康茂才、吴復、孫興祖尚存，但虛其位。洪武二年，太廟侑享初有廖永安，凡十三人。永安、俞通海、張德勝、桑世傑、耿再成、胡大海、趙德勝七人已卒，祀廟中。九年，始加封號，贈謚。罷永安祀。時徐、常、李、鄧、湯、沐六王俟其卒，進侑，皆太祖所定也。然功臣廟無廖永安、桑世傑，而太廟乃有之。馮國用、丁德興、茅成、華高、吴良、吴楨、曹良臣、康茂才、吴復、孫興祖，祭於功臣廟，而太廟侑享不與焉。此太祖之權衡度量，非後人所能測識也。
昔西漢定元功十八人位次；東漢雲臺三十二人；唐凌烟二十四人；宋昭勳崇德十人，皆託褒揚於位貌而已。太祖之廟庭侑享，則以血食寓褒揚，其報最重，其禮最隆矣。
嘉靖十六年，郭勛欲進祀其立功之祖武定侯英於太廟，乃倣三國志俗說及水滸傳為國朝英烈記，言生擒士誠，射死友諒，皆英之功。傳說宮禁，動人聽聞。已乃疏乞祀英於廟廡。又言英本開國功臣，卒於永樂年間，以故不廟祀。而不知太祖定廟祀時固兼生死而論定矣。且英之封在洪武十七年。論平雲南功，大將潁川侯傅友德進封潁國公；副將藍玉、仇成、王弼先封流侯者，與世嗣；偏俾都督僉事陳桓、胡海、郭英、張翼，兵興以來屢效勤勞，今勳尤著，於是桓封普定侯，海東川侯，英武定侯，翼鶴慶侯。蓋廟祀定後十六年，而英始侯也。
九十三
侑廟功臣位次，中山王十二人，洪武年定。河間王四人，洪熙年定，皆序封爵，首王，次公，次侯。開國功臣、靖難功臣各自為序。嘉靖丁酉進誠意伯位六王之下，群公之上，以為不倫。及營國公郭英進祝，并兩朝功臣叙爵，於是，營國公列永義侯之上，誠意伯列寧國公之下矣。
九十四
嘉靖十四年二月，群臣於東閣集議大行莊肅皇后謚，大學士孚敬首曰：「莊肅皇后與屢朝事體不同，其謚只該二字、四字。」尚書言曰：「今各廟元后俱十二字，恐二字、四字未稱。」大學士時曰：「二字、四字太少，須得八字。」都御史廷相曰：「莊肅作配武宗，謚宜一體。」吏部侍郎韜曰：「謚者天下之公，非天子自行之，宜備陳以請。」乃上議言：「古人尚質，謚法尚簡嚴，故稱美之言無幾。後世帝后之謚始有不一其書者，亦臣子尊崇之情。生今之世，則當行今之禮。我朝列聖元后謚皆十二字，蓋大行盛名，帝后媲美，妻以夫尊，禮宜與並。今武宗廟謚既與列聖相同，則莊肅謚號似亦不宜稍異。且今日加謚，祗以表行尊名。其於服制有無，名分尊卑，本不相涉。」上曰：「事嫂如事母，人道有此乎！非朕自尊，兩宮在上，昭聖皇太后有母道，宜再會議。」議上，宜且據謚法止用二字，候他日再加徽號，以備全典。上曰：「用六字謚，孝靜莊惠安肅毅皇后數既用半，且陰六又合。」嘉靖十五年四月，上坐天壽山行宮，面諭言曰：「皇嫂孝靜皇后謚用六字，於禮未備。還用全謚，庶合典禮。」九月，上御文華殿，面授言御筆，定謚孝靜皇后為孝靜莊惠安肅溫誠順天偕聖毅皇后。
九十五
弘治十一年三月，監生汪瑢奏言：劉健、李東陽杜絕言路，掩蔽聰明，妒賢嫉能，排抑勝己，急宜斥退。健、東陽疏言：「近日兩京科道，指陳時弊，并劾奔競交結乞恩傳奉等官，雖未盡當，類多可採。而乃漫無可否，概不施行，自祖宗朝至今未有此事。皆臣等因循將順，苟避嫌疑，不能力贊乾剛，俯從輿論，別白忠邪，明正賞罰。以致人心惶惑，物議沸騰，草野之下，其言乃至於此。乞罷。」上不許。下瑢詔獄。健等又上疏力救，瑢得釋。
九十六
南京設參贊機務，自戶部尚書王忠宣公始，實宣德乙卯也。已而黃忠兼掌兵部事。正統五年代黃公者，兵部侍郎徐琦。正統十四年琦陞尚書。景泰元年止掌部事，靖遠伯代琦總督機務。成化間，崔莊敏公以南吏書、王端毅公以南右都御史參贊機務，恐亦未然。又云始於正統辛酉，亦非。蓋正統辛酉，始定名南京也。
九十七
永樂五年七月辛卯，以成國公朱能為征夷將軍總兵官，西平侯沐晟、新城侯張輔左右副將軍，豐城侯李彬、雲陽伯陳旭左右參將。大將軍率右副將軍、右參將及清遠伯陳友，統神機將軍程寬、朱貴等，遊擊參將毛八丹、朱廣、王恕等，橫海將軍魯麟、王玉、商鵬等，鷹揚將軍呂毅、朱吴、江浩、方政等，驃騎將軍朱榮、金銘、吴旺、劉劄出等二十五將軍，以兩京畿、荊、湖、閩、浙、廣東、西兵出廣西憑祥；左副將軍、左參將統都指揮陳睿、盧旺等，以巴蜀、建昌、雲、貴兵出雲南蒙自；兵部尚書劉儁參贊戎務；行部尚書黃福，大理寺卿陳洽轉餉，征交趾。
九十八
洪武至宣德六十八年間，登極、立中宮、東宮及上慈闈尊號徽號詔，皆無文武官封贈、廕子、試署實授恩例。英宗登極詔，始令署都督僉事、試都指揮、署都指揮僉事、試指揮實授。
景皇登極詔，始令在京文官及在外方面官，一考無贓犯者，照洪熙、宣德年例，與誥敕。
景泰三年，立懷獻太子詔，始令署郎中、員外郎、主事、試中書實授。又與土木死事諸臣誥敕封贈，廕子入監，不願入監者聽。
天順復辟詔，始令內外文武署職、試職因功陞授者，與實授。
天順八年，兩宮徽號詔，始封兩京文武七品以上官父母，署職、試職實授。
成化二十三年，上慈闈尊號詔，兩京文武官七品至四品，先封父母；三品以上與誥命。
泰陵登極詔，內外文官署職、試職實授。內外武官，天順八年正月以前功陞試職、署職，遇例實授。該世襲者，子孫仍襲。其未實授及以後功陞試職、署職實授。
弘治五年立東宮詔，文武官試職、署職年半以上者，實授；不及年半者，扣至實授。
弘治十一年，清寧宮灾，詔兩京文武署職、試職理刑者，實授。歷任未及一考者，與誥敕。其誥敕准給未領，因事降調，非貪淫酷刑者，仍給與。
弘治十八年，上兩宮尊號詔，文武官署職、試職實授，兩京七品以上文官未及一考，與誥敕。父母已封者，服色許與子同。
今上登極詔，正德十四年文武官員人等，因諫止巡遊，跪門責打，降級改除為民充軍者，該部具奏起取復職，酌量陞用。打死者，追贈諭祭，仍廕子入監讀書。充軍故絕者，一體追贈諭祭，復養親屬。
嘉靖元年尊號詔，兩京文官未一考者，與誥敕。父母已封者，服色許與子同。誥敕准給未領，因事降調，非貪淫酷刑者，仍給與。
嘉靖九年，大報禮成，詔兩京文官未及一考，無過者，給與誥敕。
嘉靖十九年，皇子生詔，始令兩京三品上文官，例該廕子，未及一考者，廕子入監。兩京文官未及一考者，在外七品以上歷任三年無過者，與誥敕。文官五品以上，武官四品以上，署職、試職者并試職御史實授，仍與誥敕。十五年，立東宮，詔兩京三品上文官廕子。兩京文官未及一考者，在外七品以上官，歷任三年無過者，與誥敕。兩京文武官署職、試職實授，仍與誥敕。十七年，郊廟大禮成，詔兩京文職，并在外五品以上方面，有司四品官未及一考者，與誥敕。兩京文武官并新舊武舉官，署職、試職實授，仍與誥敕[一０]。十八年，立東宮，兩京文職三品上官，與誥敕，廕子。二十四年，宗廟成，詔兩京文官未及一考，與誥敕。署職、試職實授，仍與誥敕。願貤封者聽。（校勘記
[一]「享國三十有一年」　原本「三十」上衍一「有」字，據嘉靖本刪。
[二]「張重華王則皆永樂」　張重華做前梁王九年，嘗用永樂為年號。然王則却未嘗以永樂為年號，而只用過得聖為年號。宋史.明鎬傳稱：「王則者，本涿州人。歲饑，流至恩州，自賣為人牧羊，後隸宣毅軍為小校。恩、冀俗妖幻，相與五龍、滴淚等經及圖讖諸書，言釋迦佛衰謝，彌勒佛當持世。(慶曆)七年冬至叛……，僭號東平郡王……，建國曰安陽……，改年曰得聖。」此稱王則亦嘗用永樂為年號，誤。
[三]「樞密院副使阮彥光」　「阮」原本作「院」，沿上文「院」而誤，據嘉靖本改。
[四]「鄧愈湯和為左右副副將軍」　原本脫一「副」字，據嘉靖本補入。本書第三十七條稱：「丁未，以信國公達為征虜大將軍……。三年春以達為征虜大將軍，文忠、勝左右副將軍，愈、和左右副副將軍北伐……。當時蓋有副將軍，又有副副將軍。後遣征南諸將，以參將代副副將軍。」本條記載又係洪武三年征南事，彼時鄧愈、湯和實為副副將軍。
[五]「以待勤王之兵」　原本「待」作「侍」，誤，據嘉靖本改。
[六]「張鶴齡」　「鶴」原本作「隺」，明史本傳及嘉靖本此書均作「鶴」，據改。
[七]「元世祖與三皇」　原本「三皇」作「三王」，據嘉靖本改。
[八]「國初郊祀社稷先農為大祀」　「郊祀」嘉靖本作「郊廟」。
[九]「玉三等」　原本「玉」作「王」，誤，據嘉靖本改。
[一０]「仍與誥敕」　原本「誥」作「詔」，誤，據嘉靖本改。）

[book_title]今言卷之二
九十九
御用左少監阮浪侍英廟南宮。浪下內官王堯者住蘆溝橋抽分。浪以南宮所賞鍍金梁扣绣茄袋，鍍金結束刀一把與堯。堯歸，飲錦衣指揮盧忠家，蹴毬衣，忠因見其袋、刀非常制，遂令妻進酒醉，忠解之。俄而入皇城，白衷行太監高平，以為南宮欲謀復皇儲，令浪遺堯以袋、刀賞忠，求外應。堯竟以此與浪義子趙縉皆凌遲，沒產。浪入詔獄，炮烙煅煉，苦慘備至，卒不承，死獄中。天順復辟，平、忠亦凌遲。贈浪本監太監。命儒臣撰文立碑。官縉子銳錦衣試所鎮撫。
一百
景泰元年九月，初令九卿內閣相移文書，名內閣移司，屬書孔目名。
一百一
永樂癸未至天順丁丑，五十五年，吏部尚書蹇、郭、王三公。何文淵、王九皋佐泰和也。天順丁丑至弘治乙丑，四十九年，凡十一人，而耿文恪再入吏部。正德丙寅至嘉靖丁未，四十二年，凡二十二人，羅、楊、李三公未任，王、許二公再入。永樂至弘治以前，冢宰無坐罪者。正德以後綵伏誅，陸、王謫戍，喬、熊、唐削籍。
一百二
南都之有參贊機務也，自黃忠宣公始也。黃公初至南都，為戶部尚書，尋兼掌兵部。裕陵即位初，始有參贊機務。蓋長陵崩後，仍稱北京為行在，則南都為京師，故稱機務。正統六年，定都北京，去行在，則當改為參贊留務矣。往時，參贊不專兵部。近時王端毅公以留臺參贊機務，後陞南京兵部尚書，又參贊。先是，靖遠伯王忠毅公兼南京兵部尚書，稱總督機務。正德末，新建伯王陽明亦兼南兵書，乃止稱參贊。
一百三
我朝雖設修撰、編修、檢討為史官，特有其名耳。實錄進呈，焚草液池，一字不傳。況中間類多細事，重大政體，進退人材，多不錄。每科京師鄉試考官賜宴，皆書冢宰內閣大臣，其先後相繼，竟不可考，他可知矣。
一百四
人言金石之文及志書可信，余嘗錄九卿題名，殊可笑。兵部尚書刻齊泰、鐵鉉，時未有北京也。況鐵以軍功陞，仍在行中，未嘗任部事。嘉靖中，一時五尚書，皆經略四方，未嘗至部，亦題其名。胡端敏公實為兵部尚書，代王時中，而李康惠公繼之，乃不書其名，名在侍郎中，又不書陞本部尚書。初建北京，設行部，部設尚書三人，侍郎四人，其屬六曹清吏司。以戶部尚書掌北平布政司事郭資、刑部尚書掌保定府事雒僉為尚書。僉坐事死，黃忠宣公代之。劉辰實為行部侍郎。今改「行」為「刑」，盡題名刑部。
江西通志首書寧王封於寧夏，而不知寧王之封大寧。大寧，即北平行都司地。永樂初，以其地畀朵顏三衛，遷都司於保定。
山東通志書齊王賢烶反，而不知反者賢烶之父榑也。他如此類，不可悉舉。
一百五
永樂中，解公、胡公出內閣，為廣西參議、國子祭酒。宣德四年，禮書華蓋殿大學士張瑛、戶書謹身殿大學士陳山以干請諸司，出內閣。改瑛南京禮部，山專教內豎書。景泰七年，江淵亦自內閣出為戶部尚書，代石璞。
一百六
國朝取天下於胡元，順帝遁去，而名號尚存。不得已，常遣使欲與通和。順帝崩，其子愛猷識理達剌稱帝塞外。洪武五年，上書諭元幼主，欲其通好，遣使取其子買的里八剌北歸。初，買的里八剌為我兵所獲，封崇禮侯，留京師。七年，遣使送崇禮侯北去。愛猷識理達剌死，其子脫古思帖木兒立。脫古思帖木兒，即買的里八剌也。二十一年，脫古思帖木兒為其下也速迭兒所弒，諸酋立坤帖木兒為可汗，而猛哥帖木兒為瓦剌王。是時，虜數侵邊。魏國公達、宋國公勝、凉國公玉、潁國公友德、西平侯英、成祖、晉王、周世子相繼討虜，虜亦擾我塞下。建文二年，虜中衰亂，其大酋脫列干等乃款塞。三年，坤帖木兒亦遣人歸款北平。是年，坤帖木兒死，鬼力赤立為可汗。永樂元年，遣指揮朵兒只恍惚等書諭可汗通好，不聽。再言諭，亦不聽。已而鬼力赤與瓦剌相讎殺，始皆遣人入貢，然亦數寇邊。四年，書諭可汗通好，勿拘留我使，不報。六年，書諭本雅失理。是時鬼力赤衰，虜中立本雅失理為可汗。七年，遣給事中郭驥使虜通好，虜不從，殺驥。上怒，乃封瓦剌酋馬哈木為順寧王，太平賢義王，把禿孛羅安樂王，以撓本雅失理。而遣淇國公、武城侯、同安侯、靖安侯、安平侯五將軍出塞討虜。五將軍入虜伏敗，沒於臚胊河。八年，成祖出塞討本雅失理及其臣阿魯台。十一年，遣人招阿魯台。十二年，瓦剌叛，侵邊。成祖北征瓦剌。是時，瓦剌數攻敗阿魯台，阿魯台乞保息塞外，遣使奉表稱臣，貢駝馬。上曰：「虜性黠詐，勢窮來歸，非其本心。然天地覆育，豈有所擇！」納其貢使，封為和寧王。久之生聚，畜牧蕃富，遂叛我，拘留我使，數寇邊。二十年，圍我興和。成祖怒，出塞討阿魯台。阿魯台北走，班師還。是年，阿魯台弒其主本雅失理而自立。本雅失理妻率其屬來朝，乞居內地避之。二十一年，成祖又出塞討阿魯台。阿魯台時為馬剌木之子脫歡所敗。二十二年，阿魯台部落侵塞上，成祖又出塞討之。
自順帝至鬼力赤，凡七世，其二世不可考。洪熙元年，馬哈木破阿魯台[一]，欲自立，眾心不附，乃立元孽脫脫不花為主，居漠北。宣德元年，阿魯台、脫歡各遣人朝貢。是時，瓦剌強，而阿魯台弱。八年，阿魯台遣人自遼東入貢。上敕總兵巫凱曰：「往年虜使自大同、宣府入，今乃迂路從遼東來，謹防之。」瓦剌殘阿魯台，阿魯台遣人來告瓦剌之難，賜敕撫諭之。阿魯台為瓦剌所敗死，脫歡遣人朝貢，告殺阿魯台。阿魯台子阿卜只掩來歸，以為中府左都督。正統元年，脫歡與其酋朵兒只怕讎殺，脫歡遣人貢馬，且通兀良哈、女直，伺我塞下。二年，脫脫不花遣人貢馬。四年、五年數貢馬，亦數入塞。六年，脫脫不花及其太師也先遣人貢馬。八年，又貢馬。
也先者，脫歡之子也。當是時，脫脫不花弱，而也先強。也先又以其姊妻脫脫不花。數年間，挾脫脫不花遣人並入貢馬，凡得賜金帛無算，使人皆館京師，逾春始遣還。桀驁不恭，時時殺掠道路我往來通事，變詐出好語，告以中國虛實。也先因與通事言：「吾有子，請婚南朝公主。」通事皆許，紿之曰：「吾為若奏皇帝，皇帝許爾。」也先大喜，誇諸酋曰：「吾且進聘禮。」十四年春，遣二千人貢馬，曰：「此聘禮也。」朝廷初不知，答詔不及和親事。也先大愧怒。七月大舉，分寇大同、宣府。塞上諸城堡多陷沒，羽書紛至。遣駙馬都尉井源等四將軍統兵四萬，出禦虜。太監王振力勸上親征。八月庚申至土木，車駕北狩。十月，虜復至京師，索大臣出議和，迎車駕。以通政司參議王復為禮部侍郎、中書舍人趙榮為鴻臚卿，出見英宗，辭歸。時瓦剌可汗普化，即脫脫不花也。遣使貢馬尋和。十一月，也先又遣使索大臣議和，皆不許。
景泰元年，吏部辦事吏徐鎮上疏言：京官潜遣歸家，民心驚懼，乞禁止。時虜酋阿剌知院遣人貢馬請和，賜敕答之。虜遂至大同、宣府，京師戒嚴。阿剌又遣人貢馬。也先亦遣人至居庸關。我遣禮部侍郎李實、大理少卿羅綺、指揮馬顯，偕阿剌使人至瓦剌，貽書可汗，賜勅也先及阿剌。而脫脫不花遣皮兒馬黑麻貢馬至京。又遣右都御史楊善、工部侍郎趙榮、都指揮王息正、千戶湯胤勣，偕皮兒馬黑麻使虜。而李實等及也先使人把禿至京，把禿還，賜敕也先。八月丙戌，楊善等奉英宗還京，居南宮。景皇宴瓦剌使人於奉天門，英宗宴之南宮。已而脫脫不花、也先各遣人貢馬。賜敕也先，稱瓦剌都總兵答剌罕太師、淮王大頭目中書右丞相。二年，也先強盛，劫奪脫脫不花，而遣人貢馬。三年，遺書瓦剌可汗。是年，也先逐脫脫不花，收其妻妾太子人畜，獻良馬。二告捷。逾月，也先又遣人貢馬，請命使往來。上曰：「正統中緣使臣往來搆隙，幾危宗社。今聽虜使朝貢，優其賞宴便。」遂敕邊鎮練兵防虜。十一月，宴瓦剌使臣太尉察占、平章哈只呵力等二千九百四十五人於禮部。是冬，也先及其諸酋乞黃紫織金九龍紵絲，及金酒器、藥材、顏料、樂器、佩刀諸物。禮部言：「龍袍金器，非所宜用，乞勿與。」與藥材諸物。
數年間，也先人每至京，輒幾千人。出入驕恣，毆守衛，掠人財物，至欲騎入長安門。稍稍約束，即彎弓持刀，欲奪馬殺人。通事都督昌英每好語沮之，不聽，輒侮骂。貢使尚在京，時時入塞捕掠人畜。將官請勦，又以通好故，恐貪功啟隙，不欲與虜戰。虜益驕，東結朵顏，西交哈蜜，胁赤斤蒙古，往來窺塞下。四年正月，瓦剌使還，敕也先曰：「太師求答使，朕恐使交搆，彼此懷疑，以故不遣。太師遣人多，二次三千餘人。邊將堅請謝絕，朕念太師忠義，姑聽使人入京。自後可少遣，遣時與總數文書，否，守關者閉不納。太師並各頭目差正副使二十二人，陞都督、都指揮、指揮、千戶等官，賞金相犀帶九鈒，花金帶九，素金帶三，花銀帶一。其三十餘人貢馬、貂鼠皮，賞織金綵表紵絲二萬六千四百三十二，絹九萬一百二十七，衣靴帽萬。諭太師知之。」是月，也先攻敗脫脫不花，奔兀良哈，依沙不丹。沙不丹殺脫脫不花，也先遂自立為可汗。十月，也先遣哈只貢馬、貂鼠、銀鼠皮，書稱大元田盛大可汗。田盛，華言天聖也。末書添元元年。下禮官會議答書。吏科都給事中林聰言：「輒稱可汗，不可。宜諭以順逆。」安遠侯柳溥言：「宜仍稱瓦剌太師。」并下廷議。禮官胡滢等言：「大元田盛大可汗固不可從，若可汗乃隋、唐以來北狄酋長之常稱，非中國所禁，稱為瓦剌可汗便。」上令再議。儀制郎中章綸言[二]：「稱可汗則彼益強橫，稱太師則彼必惭憤。封為敬順王或稱為瓦剌王便。」再下廷議。滢等復言：「稱瓦剌可汗便。」言官盧祥、李鈞[三]、路壁等以為不便，宜仍稱太師。上曰：「也先雖桀傲，亦能敬順朝廷，宜如議稱瓦剌可汗。」敕文武督兵大臣曰：「也先擅易名號，其所遣使從大同來，或從宣府、甘肅來，奸計叵測，京師備禦不可不嚴。爾等其選兵訓練，條上長策，聽便宜行事。」并敕沿邊守將。十一月，瓦剌使臣貢玉石五千九百斤，却令自售。也先弟賽因諸酋並遣人貢馬。
時也先新立，恐諸部不附，欲與中朝通好，貢市往來，不復深入寇掠。然數年賞賜費，亦不下百萬。天順初，也先有平章哈剌者，逐也先走死，部落遂分散。而孛來(加肉)王子強。孛來殺哈剌，立小王子。小王子之名始此，不知其所自起。孛來尋弒小王子。天順二年春，孛來寇陝西。三年秋寇大同，抵雁門，烽火達於京師。俄又寇宣府。五年寇河西，入蘭州，關、隴震動。六年，孛來衰，而毛里孩、阿羅出、猛可三酋逐孛來，共立脫思，亦稱小王子。脫思者，故小王子從兄也。小王子弱，不能馭。而諸酋毛里孩、阿羅出、孛羅出始入套，爭水草，不相能，以故不敢深入為寇，時遣人貢馬。成化初，阿羅出結癿加思蘭，孛羅出結毛里孩，各為黨，出入河套。我漢人被虜去及罪人走塞外者，又為之鄉導。元年，遂入榆林塞。二年，毛里孩入寇陝西。三年，又入榆林塞，入大同塞。是年，癿加思蘭殺阿羅出，併其眾而結蒲魯都。蒲魯都僭稱可汗，以癿加思蘭為太師。脫思不知其所終。五年，孛羅出、癿加思蘭入榆林塞，又入寧夏塞，掠至固原。六年，阿羅出、毛里孩、也烈忽屢入陝西塞。八年，都御史王越總制關中軍務，言：「自虜據河套，邊人大擾，乞搜套，復東勝。」上遣武靖侯趙輔為總兵，出搜套。輔以疾還，遣吏部侍郎葉盛行邊，上方略。盛言：「增兵守險便，河套、東勝之役，未可輕議。」遂止。九年冬，虜遣人貢馬。十年，虜寇大同、宣府及莊浪、寧靜，深入鞏昌、平凉。然亦遣人貢馬。十二年，寇宣府。十三年，寇宣府。蒲魯都、癿加思蘭遣桶哈阿忽剌千七百五十人，貢馬、駝五千。
當是時，癿加思蘭女妻蒲魯都，欲代蒲魯都為可汗，恐眾不己服。又欲殺蒲魯都，而立幹赤來為可汗。蒲魯都知之，索幹赤來。癿加思蘭匿不與，遂相仇殺。十五年，蒲魯都殺癿加思蘭，併其眾。十六年，蒲魯都入榆林塞，尚書王越率兵出塞捕虜，至威寧海，斬虜首四百三十七，封威寧伯。十七年，亦思馬因入大同塞。十八年，又寇大同。十九年，入大同、宣府塞。二十年，戶部尚書余子俊提兵禦虜，虜退去。
是時，虜眾分散，反復相殘，並陰結朵顏，伺我塞下即貢馬，諸酋各以部落通中國，恐中國左右，以故難深入，彼自相猜，不能久留內地。未幾，蒲魯都衰，而把禿猛可稱小王子，及其太師亦思馬因、知院脫羅千，屢遣人貢馬。弘治初，把禿猛可死，阿歹立其弟伯顏猛可為王。虜中太師官最尊，諸酋以王幼，恐太師專權，不復設太師。三年，伯顏猛可及其諸酋與瓦剌酋并遣人貢馬。時馬文升為兵部尚書，僉都御史許進巡撫大同。進數條邊事，戎政修明。中朝大臣知進進疏，至輒允下。進嘗貽書小王子，言通貢之利。小王子、瓦剌二種聞進威名，遣哈桶察察少保等貢馬，凡三年三貢。多至三千人，少不下二千，皆從猫兒莊入，留大同，遣數百人至京師。當是時伯顏猛可幼，新立，瓦剌亦衰，以故數年間，我無虜患。
七年，遂大舉寇陝西。十年，寇甘、凉。其酋火篩，小王子部落也，最強悍，結諸部寇大同、宣府。歸正人言虜謀且深入，敕侍郎許進督軍，劉大夏轉餉，禦虜。又召王越總制陝西軍務，經略哈密。是時，虜亦貢馬。十二年，虜迭入榆林、大同、寧夏塞，亦遣人貢馬。十三年，火篩入大同、宣府塞，京師戒嚴。火篩屢寇邊，獲財畜，日強盛跋扈，與小王子爭雄，糾諸部入寇。上遣都督李澄守潮河川，張晟居庸關，襄城伯鄘紫荊關，侍郎李介經略宣、大，王宗彝黃花鎮、天壽山及居庸、白羊關，史琳紫荊、倒馬關，備虜。是秋，虜入榆林塞，冬入偏頭關。十四年秋，火篩入花馬池，至固原大掠。自後虜寇關、隴，輒由花馬池矣。十五年秋，虜入大同塞。時劉大夏在兵部，秦紘總督陝西軍務。十六年，虜入榆林塞。十七年，兀良哈結小王子寇邊。小王子遂稱求貢，否且深入。諜言虜諸酋期分道並犯黃裏。黃裏者，華言京城也。上詔見內閣劉健等，議兵事。是秋，虜入大同塞。上銳意討虜，太監苗逵數請出師[四]。大夏力言不可，乃已。是冬，虜入花馬池、清水營，攻陷清水營。起楊一清經略陝西。正德元年，改一清總制軍務。一清請復守東勝，據河套水草之利。會泰陵崩，逆瑾專政，一清去，不果。是年，大夏致仕。四年冬，虜入花馬池，殺總制尚書才寬。
先是，小王子太師亦不剌有女許嫁小王子，而小王子之弟阿爾禿厮娶為子婦，小王子恨之，欲殺阿爾禿厮、亦不剌。是年，二酋奔出河套，入西海，攻破西寧諸族，據其地而居之。二酋尋歸小王子，未幾，亦不剌殺小王子長子阿爾倫台吉，復走入西海。八年，虜入宣府塞。十年，朵顏北虜入馬蘭谷，殺參將陳乾。是秋，虜深入固原、平凉。十一年春，虜入榆林塞，秋入宣府塞。十三年，入寧夏塞，大掠秦、隴。十六年，虜入花馬池。瓦剌西徙，與土魯番相讎殺。
小王子三子：長阿爾倫台吉、次阿著、次蒲官嗔。阿爾倫台吉二子：長卜赤、次乜明，皆幼。著稱小王子。阿著死，眾立卜赤，稱亦克罕。卜赤死，而不及兒台吉稱小王子。或曰不及兒台吉即乜明，或曰卜赤子也。阿著二子：曰吉囊，曰俺答。阿不孩亦不剌部從吉囊，火篩部從俺答。而小王子種落又盛。
一百七
知人不易得，楊文貞不知王文端，葉文莊不知于肅愍，彭文憲不知李襄敏，李文達不知葉文莊，丘文莊不知王端毅，倪文毅不知莊定山，馬端肅不知劉忠宣，崔文敏不知王虎谷，張文忠不知王陽明。
一百八
諸司印玖疊篆，御史印捌疊，文淵閣印玉著，將軍掛印柳葉。
一百九
蔣用文初名武生，以字行，儀真人。洪武中為御醫，永樂八年陞院判，專侍文華殿。用文能視病制方，性謹願恭恪，有行義，達世務。東宮每效規益。卒之明年，仁宗贈太醫院使，謚恭靖。官其長子生善為院判。
一百一十
巡撫之名實始於洪武辛未，是年敕遣皇太子巡撫陝西也。建文中，遣侍郎夏忠靖等二十四人充採訪使，巡行天下。永樂辛丑，遣尚書蹇忠定等二十六人巡行天下。宣德庚戌，遣侍郎于肅愍、周文襄等六人出巡撫也。建文、永樂巡行大臣，並以給事中佐之。
一百一十一
天網恢恢，疏而不漏，慎哉，慎哉！江彬領兵殺一家二十口報功，論死，得脫。朱寧淫人之妻而殺其夫，逃入豹房。二人皆得幸康陵，竟罹極刑。以語言竿牘之間，陷人於死，豈無果報！况竊上權、矯王命而殺人！是一事而得二斬罪矣。况又不止於一事一人乎！慎哉，慎哉。
一百一十二
趙古則撝謙，餘姚人。洪武初徵修正韻，眾以謙年少，黜為中都國子監典簿。同官論事不直，罷歸。築考古臺，述六書之旨，注聲音文字通及易學提綱諸書，凡三百餘卷。大臣薦，召為瓊山教諭，進所注書，不報，還瓊山。
初，謙來京，宋濂遣子仲珩受業。謙歸，仲珩校正韻，多用謙說。謙六書之學最精，既沒，門人柴廣敬以聲音文字通進。學書者心好之，莫得而見也。謙於世利聲華澹然無罣礙，直義所在，目無王公，以此厄窮無悔。卒于番禺。
一百一十三
姚廣孝謚恭靖，邵元節文康榮靜。又有太醫院判蔣用文恭靖，院使袁寶襄敏，太子太保、尚書、掌太醫院事許紳恭襄。
一百一十四
國初，李太師、胡丞相、凉國公諸獄未可知。若于少保、石總兵諸獄詞，恐未為無枉。即劉瑾、錢寧、江彬亦未必有反謀，坐奸黨可也。武定積惡負恩，本有死罪，近言官所指，法官所擬，亦難服其心，侯爵終當復。惟曹賊反，是實。
一百一十五
近見敘名臣者，多不及武臣。如總兵馬永、梁震、王效、桂勇，山西戰將張世忠，安慶守將崔文、楊銳，漕運顧仕隆，錦衣王佐，豈可多得！即內臣，如王岳、徐智、范亨、懷恩、覃昌，鎮守陝西晏宏，河南呂憲，皆忠良廉靖，縉紳所不及也。
一百一十六
丘文莊公言我朝文臣有謚始於姚恭靖公、胡文穆公。恐恭靖未可謂為文臣，謂之武臣可也。文臣賜謚，實始於王文節公。文節於建文元年四月贈翰林學士，賜諡。[五]永樂中改謚忠文。
一百一十七
正統末，雲南木麓川賊酋叛，遣兵數十萬討之，東南騷動。于時浙江葉宗留、福建鄧茂七、廣東黃蕭養相扇而起，各擁眾數十萬，僭號攻城，殺掠吏民。湖、貴苗、獠，兩廣瑤、僮亦叛。分遣文武大臣為鎮守、總督、提督、參贊、協贊軍務、巡撫、巡視、總兵、副總兵、參將、分守、協守、守禦，每省多至數十人，少亦不下十數人。所在聚兵各數十萬。浙江，侍郎孫元貞，副都御史軒輗；福建，尚書金濂，侍郎薛希璉；兩廣，侍郎揭稽、李棠，都御史楊信民；貴州，侍郎侯進，寺丞□□；湖廣，都御史王來、李實；四川，都御史李匡，侍郎羅綺。
一百一十八
薛文清公山東巡按時，嘗言內外風憲緘默。都御史顧佐惡之。薛考滿，署平常，以故不得進階封贈父母。
一百一十九
正統己巳，大統曆二至日晷，晝夜六十一刻。岳文肅公大異之。識者以為用事大臣任私智，廢曆法，必有搖本之禍。八月，六師陷土木。
一百二十
孝慈、仁宗二皇后，開基育聖，功邁莘塗，德超任姒。列后濟美，宜家之教戢於坤裳，逮下之恩深於樛木。百八十年餘，未嘗有臨朝干政者。正統中，天下休息，孝誠之功。正德末，國統中絕，非孝康為之內主，禍未可知也。然當是時[六]，四楊在內閣，可為勤勞王家者矣。
一百二十一
翰林始得謚「文」，餘不得與，不知出何令典。鄭文安，儀文簡，吴、楊二文恪，魏文靖，葉、王、邵三文莊，何文肅、王文毅，皆非翰林。彭從吾易名惠安，林見素有改謚之請，未見施行。然亦有官至內閣不得謚「文」者，馬、許二襄敏，王毅愍、陳莊靖是也。
一百二十二
禹貢夾右、碣石入於河，今遮洋運道也。浮于汶，達于濟，浮于濟、漯，達于河。會通河也。浮于淮、泗，達於河，淮安至徐、沛也。沿于江、海，達於淮、泗。
國初，海運沿于江、海也。永樂初，中欒之運，達于淮、泗也。浮于江、沱、潛、漢，江西、湖廣之道也，未必盡同，大勢若此。剑閣雲棧，通於秦始皇時，故梁州貢道[七]，西傾因桓，是來浮潛，逾沔入渭，亂河也。其不浮潛沿江，從今儀真出淮安者，蓋吴城邗溝以通江、淮之道，禹時未通，又須入海溯淮，太遠故也。浮于積石，至于龍門西河，今蘭州北折而東，為河套，轉入中國山西之西，陝西之東之河道是也。然禹時可通貢，今皆不可行，何也？漢儒亦云此不能通舟。倪文毅公嘗疏乞復漕運，以足兵食，而紓民力。略曰：
「今關、陝所需，皆山西、河南所給。而三方之地，俱近黃河。其間雖有三門、析津、龍門之險，然昔漢、唐糧餉，由此而通。即今鹽船木筏，往來無滯。今令戶部所計，山西米豆必運貯榆林及保德州縣諸倉，河南米豆必運貯潼關衛及陝州諸倉。其諸州衛地，皆瀕河，可通舟楫。踵往古故迹而行，免當今陸運之害。公私之利，奚啻萬萬！況今河道當潼關之北數十里，接連渭河，可通陝西及鳳翔、鞏昌。渭河西流數千里，接連洛河，可通延安，及北上源可通邊堡。渭河西流三百餘里，接連涇河，可通慶陽。又龍門之上舊有小河，徑通延綏。倘加修濬，必可行舟。此宜簡命水部之臣，示以必行之意，相度地行，按求古跡。某處避險，可以陸運，某處可以立倉倒運，某處可以造船裝運。淤塞悉加導滌，漕河務在疏通，毋憚一時之勞，而失永久之利。如是則不但三方之困可紓，雖四方之物無不可致矣。」
一百二十三
洪武三年，置太宗正院，正一品。二十三年[八]，改為宗人府，以秦王為宗人令，晉王、燕王左右宗政，周王、楚王左右宗人。掌皇九族六親之屬籍，以時修其玉牒，書子女適庶名封生卒婚嫁謚葬。凡宗室陳請，為聞上，達材能，錄罪過。比建都北京，永春侯王寧，洪熙、宣德武定侯郭玹署事。正統三年始建府如南京。西寧侯宋瑛，嘉靖中京山侯崔元署事。寧、瑛、元皆駙馬都尉。玹，仁宗貴妃弟。
一百二十四
嘉靖己丑二月，禮部言：悼靈皇后正位中宮，上佐宗祀者七年，禮宜祔享太廟。但今九廟已備，唐、宋故事，后於太廟未有本室，創別廟祀之。禮喪服小記「婦祔於祖姑，祖姑三人，則祔於親者。」孝惠太皇太后實皇考獻皇帝生母。悼靈皇后主請祔奉慈殿孝惠太皇太后之側。制曰可。丙申八月，孝惠神主遷於陵殿。禮官言：初擬奉遷悼靈皇后於奉祀殿旁室，今殿無旁室，惟斜廊兩廡，似非奉安元后之地，且不足以容鼎俎。惟殿盡西一室，空虛清閟，所宜遷奉，歲時享祀。或有事祭告祖宗、列聖，宜一體設饌。但不啟匱，不定祝稱，斯為合禮。制曰可。又言：謚稱悼靈，考之謚法，類非全美，宜更定褒稱。是月，改謚孝潔皇后。
一百二十五
太祖陵不知祔葬幾妃。今陵祭旁列四十六案，或坐或否，大抵皆妃嬪也。成祖十六妃，謚葬皆不可考。然皆祀於陵。仁宗諸妃陪葬，惟三妃別葬金山。宣宗諸妃陪葬，別葬金山者一妃。英宗遺詔，皇妃他日宜合葬。惠妃亦須遷來，以後諸妃次第祔葬。今止睿皇后合葬裕陵，諸妃皆葬金山，惠妃尚葬桃山，竟無陪葬者。憲宗十二妃，皆葬金山。惟恭肅、端順、榮靖皇貴妃葬天壽山永陵。諸妃陪葬，不由隧道，列於外垣之內，寶山城之外，明樓之前，左右相向，以次而祔。然孝潔皇后亦不入永陵，諸妃亦如之。
一百二十六
蜀有邵道人，年七十餘，始至慶陽，慶陽前事不能知。道人館慶陽周家，築土被衲，晝夜露坐。郡中諸少年爭事道人為弟子，道人不開口言，率頤指色授。人人見道人頤指色授，亦輒心解。為奔走，輒當道人意。道人喜視人病，令病人張目，又令張口噓，即知病人可活。目諸弟子，諸弟子置飯病人前，道人出袖中鐵尺，橫飯上，誦大悲呪已，起尺摩病者曰：「瘥矣，不可活。」道人移出，病家問死期，出指示日數，輒驗。
道人不取謝錢。每歲正月始活一人。取尺布裏衲，衲完弗復取。病家有見飯飯道人，列碗案上，不問多少，盡飯。若加飯，更列碗不食。飯草惡，道人顧喜更謝；造美食，不食。飯雜暈物，第擇去暈物，終不欲更造。道人又喜飲水，鄉野人聞知，爭入城願觀道人飲。諸弟子令鄉野人碗水案上，無問多少，飲輒盡。冬月水冰，聞道人齒間瀺瀺聲，頃之肩踴面紅，汗下如雨。
慶陽李忠脛瘍，久不愈，問道人，曰：「此祟也。汝往聘某氏，謂其女醜，將更聘，女慚死，此其祟汝。」李大驚，伏地頓首，請奈何，道人曰：「今遇我，三日解矣。」瘍果瘥。
卒之日，設几三層，坐其上。諸弟子夜登几旁，守道人。夜半霹靂隱隱起屋脊，俄有戈甲士馬戰斗聲，諸弟子懾伏地。天明起視，道人死也。
一百二十七
吾鄉入國朝，名臣輩出。開創時，文成、文憲籌畫軍旅，興制禮樂。未四十年，而有靖難之事，則遜志效夷、齊之節。又未五十年，而有岳狩之事，則肅愍收宗、李之功。又未八十年，而有南昌之變，則端敏發其奸，忠烈死其難，陽明平其亂。此皆焯焯在國史者。內閣今纔七人，文簡、文懿、文毅、文正、文忠，皆能稱其職矣。若章文懿純心正學，師表海內，稱為「大老」，又不可以功名論也。
一百二十八
邵文莊公言運法五變：一曰海運，二曰海陸兼運，三曰支運，四曰兌運，五曰改兌。恐未然。予謂運法凡三變，初海運，再海陸兼運，三漕運。已而漕運之法又二變，初轉運，再兌運。已而兌運又有支兌、改兌、遮洋，一總猶海運。但不自太倉開洋遶出登萊大洋，只從天津入海運至薊州耳。轉運雖變為兌運，而淮、徐、臨、德四倉尚存。改兌，即改支兌者為兌運。其為兌運一也，非變也。今考洪武末及永樂初，蘇、松、浙江歲糧，俱輸納太倉，由海道達直沽。洪武中，航海侯張赫、軸轤侯朱壽；永樂初，平江伯陳瑄皆督海運。
及建北京，江南糧一仍海運。一渡江，由淮入河，抵陽武。陸運至衛輝，沿衛、沂、潞達通州。永樂五年，議者言，北京軍餉，河運不能給，須兼海運。今海船少，歲運不過五六十萬石。且未設官專領，事不歸一。請於太倉設海道都漕運使司，擇文武大臣中公勤廉幹者充使。行移如布政司，提調各衛所海船并出海官軍。文皇令再議。九年，始命工部尚書宋禮、都督周長等發山東十六萬五千人，濬元會通河，自濟寧至臨清三百八十五里，以通漕舟。十年，禮言海船造辦太迫，請造淺船五百，由會通河運淮、揚、徐、兖諸郡糧百萬石，補海運一年之數。十二年，瑄等始議轉運蘇州等府并兖州送濟寧倉，河南、山東送臨清倉交收，浙江并直隸官軍，於淮安運至徐州；京衛官軍於徐州運至德州；山東、河南官軍於德州運至通州，名為支運，一年四轉。十三年，增造淺船三千餘，乃罷海運遮洋船，兌三十萬石。內六萬入天津倉，二十四萬直沽渡海入薊州倉。
江南巡撫周文襄議裏河民運多失農月。始令民運於淮安、瓜州，補給脚價，兌與運軍衛所，出通關付繳。宣德八年，參將胡亮言：江西、浙江、湖廣、江南船，各回附近水次領兌，南京、江北船於瓜、淮領兌，其淮、徐、臨、德諸倉，仍支運十之四。浙江、蘇、松等船，各就本司府領兌。不盡者，仍於瓜、淮交兌。其北邊一帶，如河南、彰德於小灘，山東濟南州縣於濟寧，其餘水次倣此。成化七年，都御史滕昭議罷瓜、淮交兌。裏河官軍將江船於江南水次交兌。民加過江之費，視遠近為差。十年，議淮、徐、臨、德四倉支運糧七十萬石，改就水次兌軍，名為改兌。
一百二十九
宣德三年，敕南京刑部侍郎段民考察在京百司，以民廉介端謹也。民字時舉，武進人，永樂二年進士，庶吉士，與修永樂大典。除刑部主事，又與修五經、四書、性理大全，進員外郎、郎中。十九年，陞山東左參政。
當是時，索唐賽兒急，盡逮山東、北京尼。既又盡逮天下出家婦女[九]，先後幾萬人。民撫定綏輯，曲為解釋，人情始安。
上再征虜，敕民舟車轉餉，節約曲筭，省財力，民不擾，事集。上在道中，敕民與巡按御史考所過郡縣吏。宣德二年，召充會試考官。三年，召入南京戶部，為右侍郎。尋改南京刑部。九年卒官，貧不能喪。吴文恪公力為經紀，始克殮[一０]。成化間，葉文莊請褒民，不果。
一百三十
孝皇召見劉忠宣公，諭曰：「事有不可，每欲召卿商量。又以非卿部內事而止。今後有當罷者，卿可寫揭帖，密封進來。」對曰：「不敢。」上曰：「何？」曰：「先朝李孜省可為鑑戒。」上曰：「卿與我論國事，豈孜省營私害物者比！」曰：「臣下以揭帖顯行，是亦前代斜封墨敕之弊。陛下宜遠法帝王，近法祖宗。事有可否，外付之府部，內咨之內閣，可也。如有揭帖，日久上下俱有弊。且非後世法，臣不敢效順。」上稱善久之。
一百三十一
馬鈞陽嘗上疏言，國制：僧、道府各不過四十人，州三十人，縣二十人。今天下百四十七府，二百七十七州，千一百四十五縣，額該僧三萬七千九十餘人。成化十二年，度僧十萬。成化二十二年，度僧二十萬。以前所度僧、道又不下二十萬人，共該五十餘萬人。以一僧一道食米六石論之，該米二百六十餘萬石，足當京師一歲之用。況不耕不織，賦役不加。軍民匠灶，私自披剃而隱於寺觀者，又不知其幾。創修寺觀，遍於天下，自京師達之四方。公私之財用於僧、道過半，乞嚴加禁約。
一百三十二
嘉靖十年三月朔，敕諭：「朕仰惟太祖肇創洪圖，奠清宇宙，掃除腥穢，復我文明。克享天心，君臨億兆，必自上世之積，乃出中夏之元聖。顧追報之典未舉，而昧幼之懷罔遂。朕躬承祖鑒，恭行大禘禮。今孟夏之吉，祀始自出之祖于太廟，奉皇祖配。每逢辛丙之年一舉。著為成範，欽哉。」親撰祝文，定擬神牌、冠服、陳設、圖儀，凡祭書神牌于太廟，曰「皇初祖帝神」，南向；太祖配位，西向。
一百三十三
孝陵奉祀禮，專敕皇親，如西寧侯駙馬都尉宋琥是也。成化十五年，專敕魏國公徐俌。弘治九年，俌改守備南京，專敕駙馬都尉楊偉。正德八年，偉卒，協同守備西寧侯宋愷兼掌行祭禮。正德十六年，愷還京，禮部請命南京協同守備豐城侯李旻奉祀。上曰：「孝陵奉祀，先年有專官，奉敕行禮。恁部裏還議擬來說。改敕魏國公徐鵬舉，令掌南京中府事。」蓋琥、俌、偉、愷、鵬舉，皆皇親也。然自愷以協同守備兼掌祀事，而官無專設矣。亦或暫令守備代行，不為常典。嘉靖十三年，鵬舉解守備，仍奉祀行禮。
一百三十四
弘治二年，徽王乞升鈞州為府。王端毅公上言：「今肅府在蘭州，瀋府在潞州，荊府在蘄州，岷府在武崗州。立國多者八九十年，少不下四五十年，未嘗改府。徽府乞將鈞州升為府治，割汝州、郟縣、魯山、寶豐、商州、許州、襄城、長葛、臨潁、郾城、鈞州、密縣、新鄭，改隸所轄，不惟異乎前四府仍舊之典，且啟前四府改為之端。況今各處災荒，軍民凋敝，欲興此役，實非所宜。兼且州之與府，於王頗無所與。改與不改，於王似無輕重。」上是其言，移書諭王。
一百三十五
成化中，太監張敏卒，姪太常寺丞苗，傾貲上獻，乞侍郎。上曰：「苗本由承差，若侍郎，六部執政不可，可授南京三品。」左右急持官制請，竟得南京通政使。
是時四方白丁、錢虜、商販、技藝、革職之流，以及士夫子弟，率夤緣近侍內臣，進獻珍玩，輒得賜太常少卿、通政、寺丞、郎署、中書、司務、序班，不復由吏部，謂之傳奉官。閣老之子若孫，甫髻齔已授中書，冠帶牙牌，支俸給隸，但不署事。朝參大抵多出於梁芳之門。弘治間，馬端肅公言：「京官額一千二百餘人，傳奉官乃至八百餘人，內實支薪俸者九十一人，冗官莫甚於今日。請因災汰罷。」上從之。
一百三十六
參贊軍務者，始於洪熙元年。以武臣疏於文墨，選方面部屬官，於各總兵處整理文書，商確機密，於是有參贊參謀軍務，總督邊儲。景泰中，大同參政丹陽沈固、宣府參政崑山劉璉、山東參議會稽周頤、廣西副使劉紹如、劉清輩，又以郎中、給事中稱參贊軍務也。
一百三十七
王文恪公曰：「予在翰林，與陸廉伯語及楊文貞。廉伯曰：『文貞功之首，罪之魁也。』予問為何。廉伯曰：『內閣故有絲綸簿，文貞晚年以子稷故，欲媚王振，以絲綸簿付之。故內閣之權盡移中官。』」余亦不知其然否。及余入內閣，見歷朝詔誥底本皆在，非所謂絲綸簿乎？不聞送入。況中官之專與否，不在一簿之存亡也，顧人主信用何如耳。廉伯之言不知何所從授，天下皆傳之。
一百三十八
永樂元年冬，定軍功襲替例。自後洪武、永樂、宣德年軍職絕，不論堂兄弟姪，并襲。成化十七年，以都御史何喬新言，凡軍職絕，非立功人子孫，不得襲。弘治十八年，又稍許立功人親侄孫已襲者，得沿襲。正德十四年，兵部尚書王瓊又請堂兄弟姪並得襲。十六年，兵部尚書彭澤言瓊議非是，復不許襲。會兵部火，群失職者流言[一一]，得復襲。嘉靖十年，兵部尚書王憲曰不可。稍酌議立功人絕，同時親弟侄得襲。其侄孫以下及堂兄弟侄，除親祖例前相沿人自立有軍功者，扣襲。其無功侄孫以下，至堂兄弟侄等，及沿襲後別無立功者，不許襲。旁子孫革職者，俱收總旗。
一百三十九
徐王宿州馬公，高后父也。配鄭氏，無子。初立廟太廟東。洪武四年，即王居立廟。
滁陽王定遠郭子興首事濠、梁，徐王避兵，以高后托之，遂育為己女。卒於和陽，葬滁州。夫人張氏三子，長戰沒，次陷沒，幼以陰謀伏罪。次夫人張氏一女，為皇妃。生蜀王、豫王、如意王。豫王即代王。洪武元年建廟滁陽。楊王，高皇外王父也。墓在盱眙。王姓陳，揚州人，卒年九十九。無子，長女即淳皇后。廟初在太廟後，即墓立廟[一二]。三王皆有歲時祭。時鳳陽又有以功封鞏昌侯贈陝國公謚宣武者，與滁陽王同名。武定侯英同母兄弟也。
一百四十
洪武十一年，封周王於河南開封，一郡惟一王府。今則郡王三十九府，輔國將軍二百一十二位，奉國將軍二百四十四位，中尉而下不計矣。洪武年間，軍職二萬八千有奇。成化五年，軍職八萬二千有奇。成化迄今，不知增幾倍矣。洪武初年，錦衣卫官二百五員，今一千七百餘員。此祿俸所以不足也。嘉靖八年春，詹事霍韜奏云。
一百四十一
嘉靖己丑夏，勳臣六十五人，公六人，侯二十二人，伯三十七人。開國者三人而已，南京魏公、滇南黔公暨武定侯也。餘皆靖難、征虜、平蠻、捕倭、討賊、擒叛之功。而外戚恩澤封者，乃十有六人。文臣封爵，如李善長韓國公，汪廣洋忠勤伯，劉伯溫誠意伯，茹忠誠伯，徐有貞武功伯，楊善興濟伯，王越威寧伯，王守仁新建伯。或沒世而革，或再傳而罷，甚者戮及其身。惟王驥以麓川功，子孫尚襲靖遠伯。劉瑜近得嗣誠意伯。
一百四十二
和寧王阿魯台，文皇封之。卒宣德間，子阿卜只奄率其家屬部落來降，授左都督。其子後陞錦衣指揮使。英宗賜姓名和勇。以紫荊、香爐功，擢至都督同知。勇子忠，忠子誠，襲錦衣使。
一百四十三
宣德三年五月，蔡福、朱廣、薛聚、于瓚、魯貴、李忠伏誅。福都督，廣、聚、瓚皆都指揮，貴指揮，忠千戶。福等在交趾守乂安，被賊圍。福不戰，率廣等降賊，且教賊造攻具，攻東關。我兵九千餘人，憤欲焚賊營。福等又令百戶牟英告賊，賊殺盡九千餘人。遂攻昌江等城，福又歷說各城人降。嘗至清化，馳馬城下大呼曰：「守城者可見幾全首領！不然，肝腦塗地。」為和州羅通等大骂而去。至是，則送福等歸京師，悉棄市，籍其家。
一百四十四
寘鐇之亂，本仇鉞反正之功，封咸寧伯。巨鐺張永攘為己功，一時惡黨如谷大用、馬永成、陸誾、魏彬，冒以運籌獲封。永兄弟富泰安伯，容安定伯；谷大寬高平伯，大亮永清伯；馬山平凉伯；陸永鎮平伯；魏英鎮安伯。
一百四十五
成化辛卯十二月，悼恭太子薨。茂陵方以國本為憂。泰陵在西宮，已二歲，顧左右莫敢言者。既正位東宮，孝貞皇后恩勤如己出。而貴妃萬氏者，名保護之。是時輔臣疏云：外議皆謂皇子之母因病另居，久不得見，人情事體未順。請令就近居住，俾皇子便於接見，庶遂母子至情。逾月，而孝穆紀后崩矣。輔臣舉宋李宸妃故事，斂葬皆如禮。弘治初，始建奉慈殿供養。
一百四十六
孝陵、長陵皆中宮先崩，不立繼后。獻陵至康陵，后皆後帝崩。裕陵二后，茂陵三后，蓋孝肅、孝穆、孝惠，皆母以子貴，尊稱之號也。成化戊子季夏，孝莊崩，廷臣議葬事，云合葬裕陵，祔食英廟，宜如漢文之於呂氏，宋仁之於劉后。茂陵重違孝肅意，未允。彭文憲公、姚文敏公率郡臣伏闕號哭，竟得如請。
一百四十七
國初，偽漢陳友諒為勍敵，偽吴張士誠次之。吴能西擾建業，我則不敢越鄱陽而取武昌矣。是時，以長興侯耿炳文守長興，江陰侯吴良守江陰。長興守，則陸騎不能出徽、歙，所以斷平江之掌股；江陰守，則師舟不敢窺通、泰，所以扼平江之襟喉。吴不我擾，而陳氏滅張氏繼之矣。
一百四十八
小說云：永樂二十二年雷震奉天殿，下詔求言。主事蕭儀首言徙都北平非便，長陵震怒，加以極刑。時科道亦多云朝廷不宜輕去金陵，以致此變，因劾與議諸大臣。上命言官與大臣俱跪午門前對辯[一三]。都御史陳瑛言：「言官白面書生，不知大計，宜加重罪。」旨令侍臣詰問再三，得夏忠靖公解之，遂令各回衙門辦事[一四]，否則又有蕭儀之禍矣。陳瑛已于永樂九年有罪[一五]，下獄死。
一百四十九
康陵時，司禮鐺王岳、范亨忠義果直，為逆瑾所忌。亨以正德元年十一月二日充南京凈軍。瑾黨長隨王成等，追至臨清小沙灘縊殺之。十六年四月二十六日，詔旨贈官祭葬。亨兄璋，授世錦衣百戶。
一百五十
開國功臣封公侯世襲者，券云：謀逆不宥。其餘若犯死罪，爾免二死，子免一死。若封公侯而子孫世襲指揮使者，則云：其餘死罪免二次。
一百五十一
明氏據蜀，東阻瞿塘，北恃金牛，自謂我師不能克。洪武四年春，湯中山為水帥，率廖永忠輩，以舟師由瞿塘趨重慶；傅潁川為陸帥，率顧時輩，以步騎由秦隴趨成都。瞿塘果堅守，中山不能進，而潁川已直擣階、文，破綿、漢矣[一六]。所謂出其不意，攻其不備者也。潁川既圍成都，中山方有重慶之捷。
一百五十二
國初，駙馬多功臣子弟。如韓國公李善長子祺尚臨安；東川侯胡海子觀尚南康；西寧侯宋晟子琥尚安成，瑛咸寧；吉安侯陸仲享子賢尚汝寧；汝南侯梅思祖姪殷尚寧國；鳳翔侯張龍子麟尚福清；武定侯郭英子鎮尚永嘉；長興侯耿炳文子璿尚江都；西平侯沐英子昕，左都督袁洪子容，皆尚公主。
一百五十三
貞惠安和景皇后汪氏，金吾左卫指揮使泉之孫女。正統中，冊為郕王妃。父瑛銓兵馬指揮。己巳，景帝即位，立為皇后。祖泉兩進左都督，瑛右都督。尋以無子廢。冊皇太子見濟母杭氏為后[一七]。復辟之歲，改稱郕王妃。瑛亦仍為兵馬指揮。三月，進瑛錦衣僉事。成化中，復皇后位號。
一百五十四
弘治甲子六月，虜中走回人云：聞虜中欲擄黃裏。黃裏者，京城也。時北虜小王子求貢，朝廷既許而不至，且聞有異謀。又走回人云：朵顏頭目阿爾乞蠻領三百人與北虜通和，小王子與一小女寄養，引誘入寇，而大同亦告急。於是泰陵欲出軍，召劉東山面議。東山力言京軍不可輕出。上曰：「文皇朝頻年出兵，逐虜數百里，未嘗失利。」對曰：「文皇時，何時也！有糧有草，有兵有馬，又有好將官，所以得利。今糧草缺乏，軍馬罷弊，將官鮮得其人，軍士玩於法利，不能殺賊，且又因而害人，徒費財物，有損無益。」師遂不出。
一百五十五
曲靖，雲南之襟喉也。洪武十四年九月朔，傅友德、藍玉、沐英三將軍率甲士三十萬南征。偏師由永寧趨烏撒，大軍由辰沅趨貴州。大軍遂克普定，進攻曲靖。偽梁司徒達里麻果悉精兵十餘萬，屯曲靖，拒我師。我師急渡白石江，遂平曲靖，而潁川復城烏撒，以通永樂之兵，克七星關以通畢節之道，雲南亦破，而偽梁王走死滇也。
一百五十六
洪武三十一年六月，武官選簿齊泰由兵部左侍郎進尚書。至建文元年十一月二十三日附選，齊公已不僉名。十二月初七日選，則茹為尚書，并公姓亦不載矣。豈北平事急，公有軍旅之役耶！近見新官供詞，往往有云「鄭村埧殺敗齊尚書軍馬」者，豈公時輟部事，理戎務耶！或謂公倡晁錯之議，及北平兵起，復偃然。後守令庸懦，如景隆者為元帥，卒以誤國。豈公固未嘗居守耶！據選部如此，附之備考。
一百五十七
唐虞時，天下分九州，又析為十二州。夏九州，分為五服。商謂九有。周九州六服。秦三十六郡。兩漢十三部。西漢之衰也，縣、邑、道、侯國一千五百八十七。東漢則一千一百八十矣。晉十五道。唐十道。宋三十三路。元十一省，二十三道。
我朝洪武初，都建康，鳳陽為中都。分天下為十三布政使司。永樂中，以北平為北京，建康遂為南京。又平安南，為交趾布政司。割川、湖廣南地，為貴州布政司。宣德中，棄交趾。今兩直隸，十三布政司，統府一百五十二，州二百四十，縣一千一百三十四，百九十三卫，二千五百五十四所，宣尉司十二，宣撫司十一，招討安撫司十九，長官司一百七十七。朝鮮、安南來朝者五十六國。速溫河等地面五十八。奴兒干、烏思藏等都司所領卫所二百三十八。
一百五十八
撫州吴與弼，天順中石亨薦之，命行人赍敕書束帛造其廬，以伊、傅禮聘之。與弼拜使，即言朝廷厚意，當赴闕謝恩。但本意不受官職，就辭幣。比至，授左諭德，引見文華殿。上問曰：「久聞高義，特聘爾來，如何不受官職？」對曰：「微臣草茅賤士，少嬰疾病，不能出仕。今年六十有八，衰朽，實不堪供職。」上曰：「宮僚亦從容優閑，不必辭。」對曰：「朝廷之職，臺諫之次，宮僚為重。」上曰：「宮僚亦眾，不專勞先生。」不允所辭，終不敢應。於是賞文幣四表裏，羊酒柴米，遣太監牛玉送至館。
上顧謂李賢曰：「此老非迂闊者，務令就職。」與弼終不就。三辭後稱病。上謂賢曰：「與弼既來，如何不受職。若受職，亦不相拘，聽其自在。候秋凉欲歸，亦不固留。以俸祿養其終身，不亦可乎！」復命賢諭意，亦不受。留京兩月，具本再辭。上曰：「既以行人聘來，還以行人送歸。」再與敕書，令有司月供食米，以贍終身。與弼感激，無以報稱，條陳十事上之。復上表謝恩而去。
一百五十九
新會舉人陳獻章屢試禮部不第，成化五年遂還山養母。十五年，彭惠安公為廣東左轄，朱中丞英總兩廣軍事，交薦。旨下吏部，移文藩司，趣令赴京[一八]。以舊疾未平，母年加老，辭不赴。郡縣促駕，不得已，十九年三月造朝。五月，吏部奉旨：「恁部裏還考試了[一九]，量授職事來說。」時獻章方病，七月赴考，俄疾作，復歸寓。八月，上疏言母老病，求歸甚切。九月上旨：「陳獻章既巡撫等官薦[二０]他學行老成，可用。今懇切求回養母，吏部還查，聽選監生願告回家的例來說。」吏部覆請，上旨：「陳獻章既係巡撫等官薦他，今自陳有疾，乞回終養，與做翰林院檢討去，親終疾愈，仍來供職。」獻章上疏謝去[二一]。
一百六十
北邊有戎警，則設總制大臣，或都御史，或尚書侍郎兼憲職。自巡撫以下，皆稟受節度。東路宣府、大同一員；西路陝西、延綏、寧夏、甘肅一員。蓋黃河自金城出中國，經戎地東行，南入中國。在大同西界偏頭、河曲、延綏，東界府谷、神木之間。故西路有警，則宣、大遊兵駐河東濱；東路有警，則延、寧遊兵駐河西濱。戎入套，則西路之警，出套則東路之警。西路總制治固原，在延慶、凉、洮[二二]之中。東路則往來於宣、大。嘉靖中，改總制為總督。
一百六十一
正統十四年，虜至京城。榜購能擒斬也先者賞萬金，封國公。景泰元年，購殺也先者賞銀五萬兩，金萬兩，封公，官太師。殺伯顏帖木兒、喜寧等，賞銀二萬兩，金千兩，封侯。
一百六十二
祖訓，內府禁密，不許蓋造離宮別殿。正德間，左右近倖獻諂希恩，內起新宅、佛寺、神廟、總督府、神武營、香房、酒店，外起鎮國府、總督府、老兒院、玄明宮、教坊司新宅、石經山、祠廟、店房。嘉靖改元，詔令在內內官監、工部、錦衣卫、科道官，在外撫按查勘，拆毀改正。或存留別用，變賣還官。官匠因是陞官，查革。
一百六十三
永樂六年十一月，敕太子太師淇國公丘福，吏、兵部尚書兼詹事蹇義、金忠，學士兼左春坊大學士胡廣，右春坊大學士兼侍講黃淮，右庶子兼侍講楊榮，左諭德兼侍講楊士奇，右諭德兼侍講金幼孜，輔導皇長孫。
一百六十四
正德二年，逆瑾矯敕，戒諭百官，勒罷公卿臺諫數十人。又指內外忠賢為奸黨，矯旨榜朝堂。略曰：
奸臣王岳、范亨、徐智，交通內閣劉健、謝遷，尚書韓文、楊守隨、林瀚，都御史戴珊，郎中李夢陽，主事王守仁、王綸、孫槃、黃昭，檢討劉瑞，給事中楊禮敬、陳霆、徐昂、陶諧、劉蒞、艾洪、呂翀、任惠、李光翰、戴銑、徐蕃、牧相、徐暹、張良弼、葛嵩、趙士賢，御史陳琳、貢安甫、史良佐、曹蘭、王弘、任諾、李熙、王蕃、陸崑、張鳴鳳、蕭乾元、姚學禮、王昭道、蔣欽、簿彥徽、潘鏜、王良臣、趙佑、何天衢、徐鈺、楊璋、熊倬、朱廷聲、劉玉玄云。遂停日講。而尚寶司卿崔璿、御史姚祥、主事張瑋荷校兩長安門及張家灣，謫戍邊。
一百六十五
正德年間，親王三十位，郡王二百十五位，將軍、中尉二千七百位，文官二萬四百，武官十萬。衛所七百七十二，旗軍八十九萬六千。廩膳生員三萬五千八百，吏五萬五千。其祿俸糧約數千萬。天下夏秋稅糧，大約二千六百六十八萬四千石，出多入少，故王府久缺祿米，衛所缺月糧，各邊缺軍餉，各省缺俸廩。今宗室王二等，將軍三等，中尉三等，主君五等，及疏庶人、罪庶人凡五萬餘。文武官益冗，兵益竄名投占，徒煩抽補召募，名數日增，而實用日減。加以冗費無經，財安得不盡，民安得不窮哉！
一百六十六
正統初，建文君出滇南至廣西。一日呼寺僧，謂曰：「我建文皇帝也。」寺僧大懼，白官府，迎至藩堂，南面跌足坐地，自稱朱允炆。曰：「胡滢名訪張儠傝，為我也。」眾聞之悚然，聞於朝。乘傳之京師，有司皆以王禮見。比至，入居大內，以壽終，葬西山，不封不樹。
提學鄞黃潤玉嘗見之，言其狀貌魁梧，聲如洪鐘。云帝嘗賦詩曰：「牢落西南四十秋，蕭蕭華髮已盈頭；乾坤有恨家何在？江、漢無情水自流。長樂宮中雲氣散，朝元閣上雨聲收。新蒲細柳年年綠，野老聲吞哭未休。」或曰帝頂顱偏頗，高皇知其必不終，嘗匣髡緇之具，戒之曰：「必嬰大難，乃發此。」以故遂為僧去。又曰帝性穎敏，能為詩，高皇命賦新月，曰：「誰將玉指甲，抓破碧天痕？影落江湖裏，蛟龍不敢吞。」曰必免於難。又嘗賦金陵詩曰：「是日乘輿看晚晴，葱葱佳氣蒲金陵。禮樂再興龍虎地，衣冠重整鳳凰城。」後至貴州金竺長官司羅永菴，嘗題詩壁間，其一曰：「風塵一夕忽南侵，天命僭移四海心。鳳返丹山紅日遠，龍歸滄海碧雲深。紫微有象星還拱，玉漏無聲水自沉。遙想禁城今夜月，六宮猶望翠華臨。」其二曰：「閱罷楞嚴磬懶敲，笑看黃屋寄雲標。南來瘴嶺千層迥，北望天門萬里遙。款段久忘飛鳳輦，袈裟新換龍袍。百官此日知何處，惟有群烏早晚朝。」
一百六十七
正德五年八月，寧夏獻俘入東安門，上親賜宴勞頌。繫寘鐇於諸王館。錦廣等下錦衣獄廷鞠，奏上，皆伏誅。寘鐇弟寘錓、寘鎢坐黨，廢庶人。
太監張永初見上，乘間出懷中疏，奏逆瑾十七事，且言其將為不軌。上怒，夜縛瑾，坐謀反凌遲。三日，諸被害者爭拾其肉嚼之，須臾而盡。九月，吏部尚書張綵，錦衣指揮楊玉、石文義，坐瑾黨伏誅。內閣曹元削籍。盡革瑾所行亂政害人事。焚與瑾往返書劄文字。論平寧夏及誅瑾功，封仇鉞為咸寧伯，內閣進勳廕子。又封諸太監兄弟為伯者七人。以楊一清為戶部尚書。南京御史張芹劾李東陽當瑾擅權亂正時，禮貌過於卑屈，詞旨極其稱贊，及他人奏誅瑾，則攘功受賞，不顧名節。東陽引疾辭，不允。
一百六十八
楊文襄公與太監張永西征也，嘆息泣謂永曰：「藩室亂易除，國家內變不可測，奈何？」永曰：「何謂？」公曰：「公豈一日忘情，顧無能為公畫策者。」遂促席手畫「瑾」字。永曰：「渠日夜在上旁，上一日不見渠不樂。今其枝附已成，耳目廣矣。奈何！」公曰：「公亦天子信幸臣，今討賊不付他人，付公，上意可知。公試班師入京，詭言請上間語寧夏事[二三]，上必就公問。公於此時上寘鐇偽檄，并述渠亂政，凶狡謀不軌，海內愁怨，大亂將起。上英武，必悟，且大怒誅瑾。瑾誅，柄用公。公益矯瑾行事。呂強、張承業暨公，千載三人耳。」永曰：「即不濟，奈何？」公曰：「他人言，濟不濟未可知，言出公，必濟。顧公言時，須有端緒，且委曲。上萬一不信，公頓首請死，願死上前。即退，瑾必見殺[二四]。又涕哭頓首，得請即行事，無緩頃刻。漏機事，禍不旋踵。」永勃然作曰：「老奴何惜餘年報主乎！」已而永入京，請見如公策，竟誅瑾。
一百六十九
或曰：今內閣一人兼四官非禮。此不然，顧其人稱否耳。唐、虞三代盛時，大禹嗣崇伯，為司空，加百揆，三官也。其帥師征苗，又兼士師蠻夷、猾夏之職。伊尹為冢宰，領阿衡，又兼師保，太甲稱為師保，高宗稱為阿衡，意當時亦胥封爵，非四官乎？周公以魯侯代太公為太師，兼冢宰，領東伯。召公以北燕伯入為太保，代周公為冢宰，領西伯司馬。畢公以列侯代周公為太師，領東伯。皆四官也。景泰時，陳芳洲一人領五官矣。
一百七十
正德中，吏部三尚書，張綵坐瑾黨死，陸完坐宸濠黨，王晉溪坐奸黨亂政，皆論死，減謫戍。石文隱公代晉溪，有匿名書帖吏部門云：「莫做莫做，莫賀莫賀，十五年間，一連三箇。」
一百七十一
嘉靖十五年九月，上奉章聖皇太后，率皇后妃嬪謁天壽山七陵。又謁恭讓章皇后、景皇帝后陵於西山。上拜長陵六陵，陳后陵、西山二陵各遣官行禮，孝陵、顯陵亦如之。
一百七十二
大同初叛之歲，失總兵官所佩「征西前將軍印」，職方請給新印。余為主事，白郎中，總兵印文柳葉篆，請改印文。或稱別將軍，或增減其字。恐原印在叛軍處，有事時行文奏報，真偽不可辨，誤事非小。往年，胡忠安公在禮部，失「行在禮部之印」，改鑄「行禮部印」，此在內衙門尚然，況邊鎮兵權，又反側不靖時乎！郎中不以為然。
一百七十三
永樂甲午十一月，上諭行在學士廣，侍講榮、幼孜曰：「五經、四書，皆聖賢精義要道，其傳註之外，諸儒議論有發明餘蘊者，爾等采其切當之言，增附于下。其周、程、張、朱諸君子性理之言，如太極通書、西銘正蒙之類，皆六經羽翼。然各自為書，未有統會，爾等亦別類聚成編，務極精備，庶幾垂後。」廣等總其事，舉朝臣及教官有文學者同修，開館東華門外。明年九月書成，上御殿受之，群臣表賀。蓋未及一年而成，可謂太速矣。時文貞輔獻陵南京監國，故不預。
一百七十四
歷代名臣奏議，成祖敕纂之書也。永樂丙申十二月成，進覽刊布。
先是，上以璽書諭皇太子，令翰林儒臣採古名臣如張良對漢高；鄧禹對光武；諸葛孔明對昭烈；董、賈、劉向、谷永、陸贄奏疏之類彙錄，以便觀覽云。今此書無序，亦無監纂、編纂官職名。是時，西楊在南京佐太子監國，正危疑之際也。
一百七十五
中山王初夫人張氏，繼夫人謝氏。王出師歸，孝陵諭王曰：「卿夫人好鞭撻人至死，此不足佐卿，朕為卿擇一佳婦。」謝夫人是也。謝夫人生四子、四女。女長即仁孝皇后，次代王、安王妃，又次未聘。永樂丁亥，仁孝皇后崩，長陵諭謝夫人：「朕欲得夫人季女，繼中宮。」夫人曰：「妾女不堪上配聖躬。」長陵曰：「夫人女不歸朕，更擇何等婿耶？」季女竟不敢受人聘，從佛氏為尼於南京聚寶門外，所謂王姑庵者是也。嘉靖中，霍文敏公為禮書，毀之。
一百七十六
宣德五年二月，上奉皇太后，率皇后謁長陵、獻陵，駐天壽山。上請皇太后令輔、義、士奇、榮、幼孜、溥六臣見行殿。皇太后曰：「皇帝數言卿數人贊輔多用心。今國家清寧，生民無事，固祖宗垂佑，亦卿等之力。」輔等頓首對曰：「皇上聰明睿智，敬天法祖，仁愛兆民，以致康濟之功[二五]。此皆皇太后聖德大訓，臣等實無寸補。」皇太后曰：「我有何德！上由祖宗積善垂慶。卿等皆先朝舊人。自今更須協力一心，非但國家蒙福，祖宗神靈昭鑒在上，亦必敷祐卿等，俾卿等子孫安榮永世。」命上賜六臣酒饌、白金、文綺。
一百七十七
山西三傑：喬公宇，王公雲鳳，王公瓊。白岩以德量勝，虎谷以節概勝，晉溪以才略勝。然而晉溪有功於民社矣。
一百七十八
嘉靖庚子、辛丑，北虜吉囊、俺答連入太原，直至平陽、潞安。大同將士不用命，山西諸將望風潰散，不肯力戰。總兵王陞、白爵、李蓁、張達及巡撫龍大有、劉臬相繼下詔獄。四總兵論死，兩巡撫戍邊。已而四總兵千方營解，得脫死，立功自贖，輒以功報，得復舊物。兩巡撫尚未脫士伍。（校勘記
[一]「馬哈木破阿魯台」　原本「破」作「被」，誤，據嘉靖本改。
[二]「章綸言」　原本「言」作「吉」，誤，據嘉靖本改。
[三]「言官盧祥李鈞」　原本「鈞」作「钩」，誤，據嘉靖本改。
[四]「太監苗逵數請出師」　原本「逵」作「達」，誤，據嘉靖本改。
[五]「賜諡」　原本脫一「諡」字，據嘉靖本補入。
[六]「當是時」　原本脫一「是」字，據嘉靖本補入。
[七]「通於秦始皇時故梁州貢道」　原本「皇」作「王」，據嘉靖本改。
[八]「二十三年」　嘉靖本作「二十二年」。
[九]「既又盡逮天下出家婦女」　原本「家」作「嫁」，誤，據嘉靖本改。
[一０]「始克殮」　原本「克」作「充」，誤，據嘉靖本改。
[一一]「群失職者流言」　原本脫一「流」字，據嘉靖本補入。
[一二]「即墓立廟」　原本衍一「即」字，據嘉靖本刪。
[一三]「俱跪午門前對辯」　原本「辯」作「辨」，誤，據嘉靖本改。
[一四]「回衙門辦事」　原本「辦」作「辨」，誤，據嘉靖本改。
[一五]「陳瑛已於永樂九年有罪」　原本脫一「已」字，據嘉靖本補入。
[一六]「穎川已直擣階文破綿漢矣」　原本「綿」作「錦」，誤，據嘉靖本改。
[一七]「見濟母杭氏為后」　原本「杭」作「抗」，誤，據嘉靖本改。
[一八]「趣令赴京」　原本「趣」作「取」，誤，據嘉靖本改。
[一九]「恁部裏還考試了」　原本「了」作「乃」，誤，據嘉靖本改。
[二０]「既巡撫等官薦他」　原本脫一「他」字，據嘉靖本補入。
[二一]「獻章上疏謝去」　原本「去」作「云」，誤，據嘉靖本改。
[二二]「涼洮」　原本「洮」作「兆」，誤，據嘉靖本改。
[二三]「請上間語寧夏事」　原本「間」作「問」，誤，據嘉靖本改。
[二四]「即退瑾必見殺」　原本脫「必見」二字，而衍「奴餵狗」三字。據明史紀事本末卷十三劉瑾用事條增刪。
[二五]「以致康濟之功」　原本脫一「致」字，據嘉靖本補入。）

[book_title]今言卷之三
一百七十九
初設內閣，楊文貞公歷二十三年，官止五品。後加至少師，止兼兵部尚書、華蓋殿大學士三官。蹇忠定公以少師兼吏部尚書，掌部事。不欲文貞班在忠定上，以存冢宰統百官均四海之職。陳芳洲雖五官，亦止戶部尚書。此後惟李文達公以吏部侍郎，後領吏部尚書[一]。而彭文憲、商文毅、萬安相繼領吏部尚書，自後遂為首相故事。正德、嘉靖間，遂有一內閣皆領吏部尚書者。
一百八十
景泰四年九月，以太常少卿兼侍讀學士陳詢為國子祭酒。時祭酒王恂卒，監丞安貴言：「太子少師、侍郎、學士蕭鎡任祭酒，諸生悅服，乞照胡儼例，不妨內閣職務，時來提督，儀刑後學。」上不許，以詢代恂。永樂中，儼實出為祭酒，不復入內閣也。
一百八十一
景泰四年六月，戶部尚書金濂上京官折俸銀，除公、侯、駙馬、伯、武臣每季十二萬四千三百十二兩奇，文臣三千五百八十九兩奇。
一百八十二
景泰四年，刑科給事中曹凱言：「比者戶部請聽軍民官吏輸豆，如輸豆四千石以上授指揮。歷俸十六七年，償彼豆倍半矣。又令管事世襲，以生民脂膏養無功之子孫於無窮也。有功者必曰：『吾累世忘軀獲此官，彼輸豆亦獲此官。朝廷以吾軀命同於菽粟，其誰不解體！』起端雖微，弊流甚大。乞勅輸粟豆授武職者，帶俸不任事，不世襲。犯贓罪如文職，止許原籍衙門帶俸終身。」上曰：「凱言有理。已授職者仍舊管事，承襲。今後悉如凱言。」
一百八十三
宣廟坐左順門，少保原吉等侍，因語及古人信讒事，上曰：「讒慝小人，真能變白為黑，誣正為邪。聽其言若忠，究其心則險。是以帝舜堲讒說，孔子遠佞人。唐太宗以為國之賊。朕於此等每切防閑，有萌必為杜，絕不使姦言得入，枉害忠良。齊殺斛律光，國遂以弱，朕常為恨。汲黯正直，姦邪寢謀，卿等所宜法也。」原吉等頓首曰：「幸遇聖明，臣等敢不竭盡愚直。」
一百八十四
嘉靖甲申，大同五堡軍叛，殺巡撫張文錦、參將賈鑑。時總兵江桓坐視不能討賊，朝廷罷桓，以桂勇代之。令桂疾驅入大同，誅首惡，撫脅從。且遣都督魯綱、總兵侍郎胡錠提督軍務，率兵屯陽和堡，候勇誅首惡撫定，即班師。勇已誅郭巴子等首惡十七人，錠、綱以為功非己有，起營而西。大同軍復閉門，及骂勇倒鬼誑我，縛勇欲殺之。勇不屈，言：「汝等再殺我，闔城無噍類矣。」乃釋勇，盡殺勇家丁。代王微服走宣府，錠等又妄言功奏捷，中朝皆知之，不得已召還京。是時，內閣費宏不欲再用兵，幸無事。余及甌寧李默各上疏乞討賊。李疏報聞。余疏乙酉正月十七日進，留中。薊州總兵馬永亦請自率兵討賊，不聽。以故大同叛軍至今為邊鎮大禍。
一百八十五
河套古朔方，我朝自正統後，漸棄東勝。於是河套遂為虜巢，然亦時去時來。近年，吉囊、俺答二酋連歲殘破秦、晉，久駐套中。先朝大臣屢有復套之議。成化八年，遣吏部侍郎葉文莊公行視。文莊以為未可輕議，特繕障增戍，謹備之便。九年，遂移延綏鎮城於榆林。此余肅敏經略之功也。王恭襄公又以肅敏為失策，嗣後楊邃庵亦屢議及河套。然亦財力不給，不敢力主其事，旋議旋罷。
嘉靖丙午，侍郎曾銑自山西移為陝西總督，上言復河套事，內批嘉獎。然中外皆知兵弱財窘，且無文武將吏，恐挑強胡，禍不可解。然亦顧忌，莫敢言者。銑區畫兵食，關中騷動，人有怨言。又請戶部銀多至四百萬兩，人益不喜。銑又劾河西總兵咸寧侯仇鸞，鸞被逮。會丁未仲冬澄城山裂，而移者相去四五里，有分崩離析之象。是冬臘月辛未，京師大風霾。今皇帝敬天疑畏，以套議問輔臣。分宜言：「貴溪左右銑為此議者，臣不得預，臣亦不能止，不敢言。」上遂大怒，逮銑，奪貴溪輔弼官，以尚書致仕。而咸寧侯又發銑匿出塞喪師諸事，賄貴溪得解，及河套不可復狀。上益怒。貴溪行至丹陽，逮繫入京。銑事下錦衣訊。上又下法司會官擬銑罪。法司言：「銑犯無正律。」上怒，令再議，竟論死。
銑為御史時，計擒遼東叛軍有功，陞大理寺丞。又尋陞僉都御史，巡撫山東。時山西被虜數寇殘，移銑山西。山西二年得無虜患。又寇陝西，時陝西總督、尚書張珩謫戍，銑代之。貴溪至京論死，坐交結近侍律也。
一百八十六
王虎谷為祠祭郎中，疏請嚴試僧、道，精通玄典者，始與度牒[二]。王晉谿問之曰：「兄謂此可塞異端乎？若如兄策，此輩欲得度，必有精通玄典者出於其間。今二氏之徒苟且為衣食計，尚不可遏塞與吾儒爭勝負。若使精通玄典，又可奈何！」虎谷嘆服。
一百八十七
團營始於景泰三年，于肅愍公建議也。兵制本三營，一曰五軍，肄戰陣，一曰神機，習火器，一曰三千，備宿卫。此三營中選健銳者合營團操，故曰「團營」。然原營之名終不改，如軍選自三千營，團操於立威營，即名為立威三千營。五軍、神機亦如之。是三營之有團營，即選鋒也。今又於團營中選官軍，別名東西官廳。操練名聽征，而聽征者，亦不足用。兵部尚書提督團營，將校以黜陟所在，乃肯奉法。若別設一尚書，專領營務，彼知其權輕，不肯受約束。掌印尚書又恐一旦有警，督營尚書便當統兵四征，又力辭營務耳。
一百八十八
紫荊之有提督都御史，自孫祥始也。薊州之有邊備都御史，自鄒來學始也。皆景泰初事。嘉靖庚戌，俺答犯京城，畿內設官多矣。紫荊有艾希淳，又有侍郎翁萬達。經略薊州有吴嘉會，又有侍郎何棟。提督通州有都御史王。天壽山有都御史許宗魯。坐院都御史商大節經略京城內外。若景泰時，都御史又有河間蕭啟、真定陸矩、保定祝暹、居庸王竑。巡關侍郎江淵，紫荊、白羊、倒馬。大理卿孔文英，少卿曹泰，寺丞段信泰，尋改參贊京坼涿、易、真、保、通五路軍務。
一百八十九
沿邊諸鎮，惟遼東最易治。虜寡亦弱，又縻我官賞交市，且地饒魚、米、鹽、馬。近年，撫臣於敖減賜物，又計殺虜酋，遂失虜心。嘉靖丁未，撫臣胡宗明因虜屢來侵掠，撲殺虜百八十人，虜大恨。戊申春，結眾深入遼西，殺掠人畜萬計。宗明及總兵戴廉罷任聽勘，起李代宗明。未行被劾，得留用。
素有才，操履亦慎。大獄謫戍，後起撫山西，遂不及曩時。
一百九十
永樂十七年十二月，敕五軍都督府、北京留守、後軍都督府、兵部：邇來軍伍空缺，器械損敝，互相蒙蔽，欺誑百端，豈欲賣朝廷危社稷乎！其急整飭，違者必殺無赦。
一百九十一
廖均卿，江西人。精地理。成祖擇壽陵，久不得吉壤。永樂七年，仁孝皇后尚未葬，禮部尚書趙羾，以均卿至昌平縣，遍閱諸山，得縣東黃土山最吉。成祖即日臨視定議，封為天壽山。命武義伯王通等董役，授均卿官。或曰定長陵者，王府尹也，亡其名，亦不知何許人。
一百九十二
新建伯王公為汀、贛都御史，據江西上流，意藩府久蓄逆謀，恐一旦變起，先事預防。以討山賊為名，請得提督軍務。兵書王晉溪知公意，請如公言。
正德十四年六月，宸濠反，公適勘事福建，道經豊城。縣令顧泌告公宸濠反狀。公急走小舸返，至吉安，與知府伍文定起兵討賊。發檄召江西諸知府邢珣等兵，又密遣諜四出投檄，言京師及湖廣、廣東西、南京、淮安、浙江各發兵討賊，以疑宸濠，使不敢出南昌。又致叛臣家族，謬託心腹云：「吾直應敕旨，且聚兵耳。」又曰：「寧王事且成敗未可知，吾安能遂進兵。」賊果疑，四路兵且至，不敢直趨南京。又喜公或不進兵，遲回數日，出南昌，攻南康、九江、安慶。公兵大集，始傳檄骂宸濠賊。又遣人致書與賊心腹李士實、劉養正及閔廿四、吴十三，若有約內應者。書既發，故令人洩賊黨。書所過處，賊黨以告宸濠。宸濠盡得致書人及書，遂疑士實等。士實等勸宸濠去安慶，且趨南京。否徑出蘄黃趨京師。宸濠不聽。公進兵攻破南昌，擒其居守宜春王拱條等，及宸濠子三哥、四哥。宸濠時攻安慶，聞之解圍，反顧巢穴。公迎戰樵舍，縱火攻之，大破賊，擒宸濠及其子大哥。
當是時，南京大震。非公牽制上流疑賊，賊不犯南京，必走蘄黃矣。公既擒宸濠，諸奸江彬等導上南巡，下詔親征。諸奸欲攘功忌公，危言巧譖，百方欲去公。
當是時，宸濠未死，諸奸素通宸濠，得金錢者多在上左右，頗有異謀，畏公不敢發。公深機曲筭，內戢奸倖，外防賊徒，撫定瘡痍，激勵將士，日夜如對勍敵，宸濠竟得伏誅。內閣大臣素惡晉溪，亦忌公。而公以提督軍務，故得專制，召兵平賊，歸功晉溪，內閣不說，久之不論功。
今皇帝即位，詔錄公功，封新建伯，兼南京兵部尚書，參贊機務。遣使迎至京宴勞。諸忌者又以晏勞費為詞，嗾言官論阻，公不得至京。外艱去，服闋竟不召[三]，讒謗益起，屢形奏牘。雖封爵賜號，竟不與鐵券、歲祿。一時勤王有功諸臣中傷廢斥殆盡。惟文定得陞副都御史，廕一子千戶。邢珣、徐璉、戴德儒陞布政使。德孺死於水，珣、璉亦被斥，陳槐削籍，紀功御史伍希儒、謝源以考察去官。公不自安，累疏辭封，乞錄諸勤王者功，竟格不行。
一百九十三
麻陽之役，師老財匱，言官論奏，竟爾中輟。初廣、貴二省撫臣謀議不合，起萬治齋鏜勘處。治齋不欲用兵，力言撫便，已有端緒，遽召還京。已而賊復出抄掠，湖撫姜儀、貴撫王學益請合兵進勦。楊參將赴湖，過辰州，為賊所縛。姜畏罪，上言王兵失期不至。內批切責，務期盪平。四川巡按袁鳳鳴遂劾王，逮下詔獄。以李義壯代王。用兵數月，日費千金，官軍頓挫，人畜殘破，遂罷兵。姜降三級外任。蓋勦既無功，撫又失策矣。
自古南蠻與北狄不同。四夷經見者，自三苗始，干羽兩階，今可鑒也。本朝累有征蠻之役，未有得全勝者。蓋寧河武順王時然矣。
一百九十四
謚「端」者惟三太宰，謚文端、端毅、端肅。一司徒文端，一司馬端敏。近日秦鳳山亦端敏，吴白樓亦文端。
一百九十五
陝西修邊，正德初楊文襄公建議經理，為逆瑾所惡，被逮去。兵部以修牆議是，上文貴、張鼐、曹元三人，乞簡一人繼成其役。瑾不肯，盡取修牆銀鎔為大鏹，入瑾私室。至嘉靖八九年，王恭襄公起督陝西，修花馬池一帶邊牆三百里，甚堅壯可恃。先是，寧夏巡撫徐廷章、延綏巡撫余子俊皆有修邊之功。史琳亦嘗請經略花馬池邊塞。而秦襄毅公為總制，不以為然，止築四五小堡。弘治甲子、乙丑，虜大入花馬池塞，殘破陝西。以是簡用文襄，竟為權奸所沮。
一百九十六
越國公守蘭溪，獲月庭和尚，檢囊中有天文地理書，越國公留之帳下。上征婺州，越公與月庭見上，并上其書。上喜問月庭師何人。曰：「師龍游朱德明。」德明精於天文。及得婺州，立觀星臺，上與月庭夜登臺觀乾象。令長髮為娶妻。月庭與鐵冠道人議論時不合，又出語犯上，安置和州。參軍郭景祥奏和尚怨謗，遣人至和州杖之死。又有復見心者能詩文，上時召見賜食。見心本名天淵，髯長尺許，仕元為學士，元亡削髮為僧，髯如故。上怪而問之，曰：「削髮除煩惱，留鬚表丈夫。」
一百九十七
大禹治河易，今治河難。大禹時直欲除害，今并欲興利，以故甚難。既欲順其流，不逆水性，必難得其濟漕運。既欲濟漕運，難保淮西陵寢無衝決之患。大名、張秋、濟寧、徐州，處處畏河患，又必須引之東南流。雖大禹治之，恐亦便無長策。以故中灤之運及膠河故道，皆不可不早圖之。膠河即今所謂南北新河。不出登、萊大洋之險，直自安東至海倉，三百里耳。
一百九十八
嘉靖壬寅，北虜孔棘。兵書張瓚恐統兵出禦，於會推總督文臣疏中，歷舉往年禦虜皆遣都御史故事。奏下吏部，時文選郎中謂余曰：「往時邊事急，推總督文臣，皆兵部會府部諸衙門議上。今乃移吏部，又必欲推都御史，奈何？」余曰：「渠負國恩，邊事大壞。今又為此奸巧，渠獨不知虜棘本兵自出乎。」天順五年，孛來寇陝西，馬昂統兵；木麓川之役王驥；嘉靖初，河西之役金獻民，皆本兵也。景泰時，于少保自請行邊。嶺南蠻反，用兵久無成功，議役兩廣總督，于少保亦自請行。此獨非故事耶！已而廷推，首上瓚，次毛伯溫、劉天和三人，皆兵書。毛掌院，劉督團營，又次起用翟鵬。內批用鵬。
一百九十九
張三丰，遼東懿州人，名君實，字全一，又字玄玄，別號保和容忍三丰子。不飾邊幅，人號張儠傝。日行千里，靜則瞑目。旬日一啖，斗升輒盡。又或辟穀數月。洪武初，至大和山，往來長安、隴西、岷州、甘肅，又至揚州。成祖遣禮科都給事中胡滢名求儠傝，實訪故君云。或曰三丰死於勝國，歛矣，臨窆復生。入蜀，遊行襄、漢間。
二百
嘉靖癸卯，王湛泉與齡為文選郎中，起用周恭肅公，以工部尚書總理河道。忌王清勁者，倡言河道無用尚書故事。王以問余，余曰：「永樂初，開會通河，尚書宋禮實始其事。西涯詩所謂『幾度會通河上過，竟無人說宋尚書』者是也。景泰時，河決張秋，尚書石璞治之。正德中，李燧亦以尚書治河。嘉靖初年，江南白茅港之役，李充嗣亦尚書也。」
二百一
許紳，南京人。質實謹厚，不喜交遊，大抵有恒人也。以毉術仕至工部尚書，掌太醫院事。嘉靖西苑宮人之變，聖躬甚危，得紳藥始蘇。余嘗造問聖躬安否，紳曰：「此變禍不測，論官守，非余輩事。切念受聖主深恩，當以死報，只得用桃
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:40:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>