<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="书籍简介,弁言,青燐屑上卷,青燐屑下卷,青磷屑全文在线阅读,青磷屑全文在线下载,大玄古籍书库">
<meta name="description" content="二卷。明应廷吉撰。应廷吉原名喜臣，字棐臣，浙江鄞县人，生卒年月未详。明天启丁卯(1627年)进士，曾任砀山知县，淮安府推官，佐史可法幕，赴军前为监纪。应廷吉精于天算勾股之学，足智多谋，善风鉴，于史可法多有匡正。扬州之役，廷吉身历其境，城陷之先，奉命护粮运饷，缒城而出得免于难。《青磷屑》所述，大半即其辅佐史可法时所目击之事。卷一首述廷吉赴京时所闻所见种种灾异不祥，继而叙其赴南都佐史可法幕所闻见，尤详于高杰等江北四镇事。卷二记乙酉年(1645年)间史可法百般调度，防守扬州，并争取高杰、邢夫人等共同抗清经过，最">
<title>青磷屑_应廷吉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">青磷屑</span> <br/>
          作者： <span class="inputVal" id="bkauthor">应廷吉</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]32329</span> <br/>
          说明： <span class="inputVal" id="bkdec">二卷。明应廷吉撰。应廷吉原名喜臣，字棐臣，浙江鄞县人，生卒年月未详。明天启丁卯(1627年)进士，曾任砀山知县，淮安府推官，佐史可法幕，赴军前为监纪。应廷吉精于天算勾股之学，足智多谋，善风鉴，于史可法多有匡正。扬州之役，廷吉身历其境，城陷之先，奉命护粮运饷，缒城而出得免于难。《青磷屑》所述，大半即其辅佐史可法时所目击之事。卷一首述廷吉赴京时所闻所见种种灾异不祥，继而叙其赴南都佐史可法幕所闻见，尤详于高杰等江北四镇事。卷二记乙酉年(1645年)间史可法百般调度，防守扬州，并争取高杰、邢夫人等共同抗清经过，最终扬州失守，廷吉幸免诸事。应廷吉参与史可法军中机务，故于史可法苦心经营江防，调解诸镇矛盾事多所了解，记载详确，有不少未见于它书的细节。《青磷屑》用笔记体，傅以礼考证作者应廷吉为浙江慈溪人，崇祯戊辰 (1628年)进士，曾以主事典试山东，又出为福建巡按，《南疆逸史》等书记其为鄞县人有误。《青磷屑》有北京图书馆藏旧抄《明末十家集》本，上海涵芬楼藏《四朝野史》本，还有商务印书馆《明季稗史汇编》本，《中国内乱外祸历史丛书》本，《中国历史研究资料丛书》本。</span> <br/>
          封面： <span class="inputVal" id="bkimg">Z_7162.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]青磷屑
[book_author]应廷吉
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]32329
[book_dec]二卷。明应廷吉撰。应廷吉原名喜臣，字棐臣，浙江鄞县人，生卒年月未详。明天启丁卯(1627年)进士，曾任砀山知县，淮安府推官，佐史可法幕，赴军前为监纪。应廷吉精于天算勾股之学，足智多谋，善风鉴，于史可法多有匡正。扬州之役，廷吉身历其境，城陷之先，奉命护粮运饷，缒城而出得免于难。《青磷屑》所述，大半即其辅佐史可法时所目击之事。卷一首述廷吉赴京时所闻所见种种灾异不祥，继而叙其赴南都佐史可法幕所闻见，尤详于高杰等江北四镇事。卷二记乙酉年(1645年)间史可法百般调度，防守扬州，并争取高杰、邢夫人等共同抗清经过，最终扬州失守，廷吉幸免诸事。应廷吉参与史可法军中机务，故于史可法苦心经营江防，调解诸镇矛盾事多所了解，记载详确，有不少未见于它书的细节。《青磷屑》用笔记体，傅以礼考证作者应廷吉为浙江慈溪人，崇祯戊辰 (1628年)进士，曾以主事典试山东，又出为福建巡按，《南疆逸史》等书记其为鄞县人有误。《青磷屑》有北京图书馆藏旧抄《明末十家集》本，上海涵芬楼藏《四朝野史》本，还有商务印书馆《明季稗史汇编》本，《中国内乱外祸历史丛书》本，《中国历史研究资料丛书》本。
[book_img]Z_7162.jpg


[book_title]书籍简介
本书（一册六六面三九六○○字）分二卷，应廷吉撰。廷吉本名喜臣，浙江慈谿人；书题「慈谿应喜臣著」，盖有所避也（「南疆绎史」作鄞县人，误）。明祟祯戊辰（元年），成进士（「小腆纪传」作天启丁卯，并误），授砀山知县。南都立，擢淮安推官，赴扬督师史可法军前为监纪。廷吉精天算勾股之学，识风鑑，可法倚信之。扬州之役，以缒城督饷，得免于难。本书殆专记督师军前事，因身履其境，叙述较详。
书后，今附「燕都日记」一种，记自甲申「三月初一日昌平兵变，京都戒严」起，至五月「十五日摄政王登武英殿受朝贺，出示京城，令官兵除服剃头、衣冠悉遵大清之制」止；不分卷。书据「纪载彙编」本，题「冯梦龙原本、莫釐山人增补」。按梦龙字犹龙，吴县人；祟祯中贡生，尝知寿宁县。晚年，辑有「甲申纪事」十四卷。「甲申纪事」「自叙」有云：『……又未几，得无名氏「都城日记」』；可知甲申之岁，梦龙实未在都。所谓「冯梦龙原本」，乃据「甲申记事」所辑而言。书中有「冯梦龙曰」言，知梦龙亦附有论说。莫釐山人，未知何许人；所补不少，均分别注有「补」字。书中若干处又注有「原本」如何如何，「今依「北略」改」语，并附「计六奇曰」云云；足见是编补成于计著「明季北略」之后（按「北略」自序作于清康熙十年），固非本来面目矣。

[book_title]弁言
青燐屑两卷，为明慈谿应喜臣（更名廷吉，字棐臣；崇祯戊辰进士）所撰；记南都事；因字数不多，乃以燕都日记为附。后者为清冯梦龙所撰。自『昌平兵变、京都戒严』起，至『摄政王登武英殿受朝贺，出示京都，令官民陈服剃头，衣冠悉遵大清之制』止。虽然由于朝代的不同，两文的立场自异；但于其间，可以发见许多因果关係，而大可令人省悟。（一民）

[book_title]青燐屑上卷
慈谿应喜臣著
思宗御极之元年，五凤楼前，获一黄袱，内袭小画一卷，题云：天启七，崇祯十七，还有福王一。清晨，内侍检得，即奏御前。思宗因传巡皇城各官，究所从来。时，袁槐眉先生以省垣隶皇城事，奏上曰：此事不经，何由得至大内。且臣等巡视，俱各未见；而内臣特奏之，焉知非有奸人包藏祸心，潜伏肘腋而为此耶？如一追究，将来必有造讹立异、簧惑圣听者矣。上可其奏，立命火之。
丁丑，予计偕北上。礼闱竣事，访宣武门外斜街，见乡民数辈，拥一白鸡，羽毛纯白，喙距俱赤，云重四十斤，索价一两。观者环堵，莫之敢售，盖不知为何物也。偶阅字彙，鸟兽部■〈敖上鸟下〉字注云：■〈敖上鸟下〉，形如鸡，毛色纯白，嘴距纯红，所见之国亡。
癸未六月，夜坐纳凉，忽阴云四合，雷电交作，爆光之中，出火星一道，声如砲炭。考之天元玉曆曰：电中聚火，人君绝世。
壬、癸年间，都下变异种种，如天津抚院将台旗竿终夜号泣，抚臣具疏以闻。椎牲祭之，亦不辍。
凤阳祖陵，悲号震动，三年不止。守陵内臣，大集云水，斋醮弥夕，鸾鹤翔空，累数千百，震号如故。
五凤楼前门拴，风断三截，京师黑眚见，大内百怪出；如此之类，纪述未尽。
都人士为予言：癸未春，京营巡捕军夜宿旗军之西首，更定时，一老人嘱曰：今夜子时，有一妇人，浑身缟素，涕泣而至，自西向东，汝切不可放过。如放过，为害不浅。至鸡鸣，即无事矣。吾乃地祗神灵，将来救此一方民命。如违吾言，当得重谴。至夜将半，果有一妇，泣诉如前。云归母家，不意夫死，急欲奔丧，不避昏夜。逻者谨如前戒，坚执不允，妇亦暂退。迨漏五下，逻者睡去，妇折而东矣。辄复旋反，蹴逻者醒，而告之曰：吾乃丧门神也。上帝命我行罚，灾此一方；汝何听老人言，阻我去路。汝今抗旨，灾首及汝。言迄不见。逻者大惧，奔归告其家人，言未及终，僕地而死。嗣后，遂有疙疽瘟、西瓜瘟、堔头瘟等症，死亡不可胜计。
甲申四月，凤阳总督马士英、总兵黄得功剿寇，内臣卢九德闻变南行，江北郡县，掳掠一空。
总漕黄希宪闻变南行，挟持独富，东省士民多从之者。山东总兵刘泽清，至淮安，安东守将邱磊截其家口辎重，数日得还。
番山鹞（高杰之别号）首将李成栋至清江浦，守将张士仪以火攻之，杀获甚众。
五月，阁臣高弘图、枢臣史可法、督臣马士英、内监韩赞周、卢九德、科臣李沾、台臣左光先等共拥福藩世子正位南京，改元弘光，遣臣分道安抚天下，从龙定策诸臣进位有差。
上命诸臣集议，谁任居守、谁任督守？内监韩赞周言于众曰：马相公弘才大略，堪任督师。史相公安静宁一，堪任居守。士英不乐出镇，辞曰：吾往岁擒刘超、服老回回，多负勤苦，筋力惫矣，无能为也。史老先生，镇抚皖城，屡建奇绩，目今番山鹞已至淮南，淮安士民仰公盛德，不啻明神慈父。督是师者，非公而谁！史公曰：诚如公言，毋乃过其实耶！东西南北，惟君所使，吾敢惜顶踵、私尺寸、堕军实而长寇仇乎？愿受命。越数日，遂进太子太保、兵部尚书、武英殿大学士，视师淮扬。
朝议既定，以史公督师淮扬。苏州吴县廪膳生卢渭率太学诸生抗疏争之，有「奏桧在内、李纲在外，宋终北辕」等语，朝野传诵，以为名言，时人方之陈东云。
时，刘泽清据淮安，维扬士民之惧番山鹞之乞据扬城也，登埤固守，坚不令入。四野居民，奔窜靡宁；而高杰之兵，杀人无忌，莫敢撄锋。江都观政士郑元勳恃其才之足以服众也，且认时局之线索在乎，岸然出而为调人，往来高营，酣饮达旦。杰复以币饵之，元勳气益扬，语于众曰：高帅之来，敕书召之也，马士英聘书现在，即入南京，尚且听之，况扬城乎！百姓未知真实，鬨然以元勳与贼通，卖扬城以市德，遂共刃之。寸鑻骨片脔，咀嚼俱尽（先是，士英用金币往聘番山鹞，弘光帝手诏有「将军以身许国，带砺共之」等语）。
元勳有别墅在城西东南隅，水色山光，互相掩映，颜曰影园。壬午春月，牡丹盛开，得姚、黄二本。因言宋钱公辅园亭，曾得此种，赏花同时之客，俱登崇阶，为一代名佐。元勳意颇自得，拟刻影园集，徵名人诗歌以百什计；而竟遭奇祸，何也？
元勳既死，番山鹞大惧，因劫阁部于福缘庵，罗列兵仗、甲士环堵，公夷然处之。将及浃旬，乃为具疏，以瓜步城屯其士卒，众志稍安。
高杰横甚，头颅满野；闻督师来，亦颇严惮，分命将士夤夜掘坎埋胔掩骼。升帐之日，杰词色俱变，惴惴然若有不可测者。及庭见时，坦衷朴质，平易近人，偏裨亦各留茶。自此，将帅视为易与，矫命横行，大为跋扈之势矣。
六月，朝议封黄得功为靖南伯、刘泽清为东平伯、刘良佐为广昌伯、高杰为平兴伯，是为四镇。左良玉、郑芝龙、唐通等进爵有差。
七月，安抚浙江监察御史左光先疏荐原任徐州砀山知县应廷吉于朝，有「三式之学皆精、天官之微更悉，臣与久处，信而有徵。所当投大遗艰，究其底蕴」等语。部覆授廷吉淮安府推官；阁部具疏请之，奉旨：廷吉即以淮安府推官职衔、阁部军前效用。同得是旨者，为刘湘客、通判张、纪克用等。
扬州初定，遂于八月督巡淮安，点视刘泽清兵马；奏以泽清驻淮安、高杰驻瓜扬、黄得功驻仪徵、刘良佐驻寿春，各有分界。
是月，鲁藩从东兖来，信宿而去。
唐藩从凤阳来，会于淮浦，盘桓旬日。唐藩以阁部有肄业之恩，往还简札称门生。唐藩先以罪废，禁锢高牆；弘光帝登极，阁部具疏救之。
八月十五日，阁部升帐，忽旋风从东南起，吹折牙旗一面；其风旋转丹墀，良久方散。公以廷吉初至军前，欲试其实，即命占之。占曰：风从月德方来，为本日贵人，时当有贵臣奉王命而至者。风势旋转飘忽，其事为争音，属徵象，为火数，居四；二十日内，当有争斗之事。五日前后，须防失火，且损六畜。越三日，城西北隅火，焚死一驴，毁民舍三间；匝月，遂有土桥之变，而督师高大监以王命至。公因其学之非妄也，时咨问焉。
九月，从淮抵扬。初定从征文武官员经制俸廪之数，开标额兵三万人，四镇同之；每镇本色米三十万石、银四十万两。左良玉称是，各镇不等。
阁部请印七颗，设督饷道印一颗，以原任副使黄铉掌之。监军道印一颗，以原任副使高岐凤掌之。行军兵部职方司郎中印一颗，以黄日芳掌之：同其官者，为秦士旗主事、何刚、施凤仪等。监饷同知一员，以知县吴道玉署之，无印。监纪推官印一颗，先后掌其印者为原任佥事陆逊之、原任知县应廷吉，同其官者为刘景绰、梁以樟、吕彦良等。从征立功，为原任翰林院庶吉士吴尔壎、滁泗兵备石启明、开府推官李长康、赞画通判张鑻、知县殷垤、支益等，参赞等官不及备载。侯方岳后至，以为桃源知县。督师大厅副总兵印一颗，以李正春掌之。督师中军旗鼓印一颗，以马应魁掌之；同其官者，为翟天葵、陶正明等。督师军前赏功参将印一颗，以汪一诚掌之。
靖南伯黄得功标下监军职方主事一员，以冯元飂为之；监纪推官一员，以徐某为之。
东平伯刘泽清标下监军道一员，以淮海道加太僕寺少卿张文光为之；监税知县一员，以原任赣榆县知县方来商为之（东平镇淮，睚眦杀人，无所顾忌。北来朝臣韩如愈等，悉被惨杀；其馀泯泯者，不能尽悉。然颐指唯诺，惟熊民之言是听；樊明片言转移，全活甚众）。
广昌伯刘良佐标下，额设未详。
兴平伯高杰标下，监军道一员，以王相业为之；监纪同知一员，以原任安塞县朱统錝为之；监纪通判一员，以许鸿仪为之。
总河军门王永吉标下，监军道一员，以黄国琦为之；监纪推官一员，以杨芬为之。
江北督师太监高起潜标下，额设未详。
四镇各私设行盐、理饷总兵、监纪等官，自画分地，商贾裹足，盐壅不行。各私立关税，不系正供；东平则阳山、安东等处，兴平则邵伯、江堰等处，多凶横掠民，民不聊生。
弘光帝既立，以户科右给事中左懋第加兵部侍郎、总兵官陈洪范加宫保都督，使北修和议。懋第不屈，以身殉难；洪范放还，寻亦被戮。
当事者议以阮大铖为兵部尚书，举朝争之。南都人夜书一联于司马堂：闯贼无门，匹马横行天下；元凶有耳，一人浊乱中原。尔时弊政，难以枚举。南都人复书西江月一词于演武场云：有福自然轮著，无钱不用安排。满街都督没人台，遍地职方多无赖。本事何如世事，多才不若多财。门前悬挂虎头牌，大小官儿出卖。
黄蜚自登州来，欲觐南都，路经淮扬，虑为高、刘二镇所掠，以书致黄得功；欣然以兵迎之，弗虞高之尾其来也。至邗关外五十里地—名土桥，角巾缓带，饮马蓐食。高营三叉河守备，不审其由，以得功暗袭维杨，高急；高遂密佈精骑于土桥左右，而黄不知也。俄而，士马围合，渐渐逼身，马不及介、人不及装，箭集如雨。得功以鎗拨去，无及肤者；所乘战马价值千金，攒簇而毙。得功夺他马而驰，随行三百骑尽为高营收去。
畴昔之夜，番山鹞以得功离镇，发兵千人夜袭仪徵。守城副将丘钺、马岱等侦知之，相与谋曰：高兵来，以主帅他出也。姑以旧城委之。天明，主帅必至，内外夹击，吾事济矣。因闭门坚守，令士卒饱食熟睡；城外四隅虚设烟火，以为疑兵。薄暮，高兵大至，见已设备，不敢前进。又见烟火联络，以为黄兵营盘，砲矢齐发；夜半与火药俱尽。城中望见，马岱争先杀出，千人丧魄，俄顷尽歼。
番山鹞必欲以扬为镇，屡肆要挟；阁部为请于朝，维扬士绅又复大鬨。守土以无祸为辞，阁部遂迁东偏行署，以督府居之。入城日，高夫人邢氏号令严肃，颇称安堵（按邢氏，闯贼李自成妻也；番鹞通焉。自成觉之，杖之百，将杀之，番山鹞挟向南奔，自成追之不及。邢氏美而艳，然严毅，将士悚惕；番山鹞见之，终身不复议置侧室）。
阁部锐意河南，黄日芳、陆逊之叩应廷吉曰：师相将有事于中州，君意何若？廷吉曰：明年太乙在震，角亢司垣，始击掩寿星之次，当殒上将，天下事未可知也。闻东省探细人至临淄，士民翘望王师如雨济旱，何不取道于东？义声直进，彼中豪杰，必有响应者。二公默然。
朝廷疏论时政，有微刺公者曰：督师之地，为招亡纳叛之区；阁部之前，为藏垢纳污之所—盖指北来诸公而言也。公置之不辩。于是，东平各挟阿私，上疏论荐；中外之势，同水火矣。
兴平定居，阁部遂如仪徵，点视黄得功兵马；大阅于部，赏赉金帛千金有差。
黄、高交恶，遂各治兵。番山鹞曰：曩昔千人皆维扬恶少，尝欲图我，我故驱之；假手于黄君之士卒，岂敢败衄也。黄必欲报怨，阁部不得已，复之仪徵，泊舟吾台庵侧，以为调释。值得功母夫人逝，苫次与语，稍霁色焉。因命监纪通判许鸿仪、推官应廷吉往高营议和，高虽听命，而所得马匹匿弗肯还。往反再四，始偿百匹，皆羸瘦不堪者。解至黄营，止收其半；阁部复以二十匹强之，馀三十匹渐次毙矣。高不肯补，阁部不得已，偿解三千两，复令高杰以千金为黄太母賵，憾始稍释。
南内出太祖时所积军器及新造弓矢等件，数可十万副，解赴阁部军前。路经仪徵闸，黄营将士抢掠过半，督藩令箭禁不能止。黄营监纪推官徐某解犯令者数人，皆牧竖也；阁部宥而弗治，所失重器亦不可问矣。兵部主事冯元飂来见，阁部以其名家子，礼接之；而倨傲不恭，气质与得功等。遂令监黄军，盖外之也。
仪徵返旆，决意河南之行。番山鹞于初十日祭旗，风吹，大纛顿折，红衣大砲无故自裂。杰曰：此偶然耳。遂于十月十四日登舟。应廷吉私谓人曰：旗断、砲裂，已为不祥。今十四日，俗称月忌，又为十恶大败，何故登舟？同列曰：高藩幕下，智囊济济，岂无解此者。诗曰：无易由言、莫扪朕舌。应吉曰：其然；吾言过矣。
二十一日，阁部暂驻清江浦，遂奏李成栋为徐州总兵官、贺大成为藩标先锋总兵官、陆逊之为大梁屯田佥事、胡蕲忠为睢州知州、泠时中为开封府通判、李长庚为开封府推官，经略中原。时原任户部主事蒋臣、归安县儒学生员韩绎祖后至，阁部乞奏官，辞不受。
诸藩各分汛地，长江而上为左良玉汛地，天灵州而下至仪徵三叉河为黄得功汛地，三叉河而北至高邮州界为高杰汛地，自淮安而北至清江浦为刘泽清汛地，自黄家营而北为史公汛地，自宿迁至骆马湖为总河军门王永吉汛地。
阁标张天禄为前锋镇，驻瓜州。许大成为游击，领忠贯营。李栖凤为甘肃镇，驻睢宁。刘肇基仍总兵官，驻高家集。张士仪为河协镇，驻王家楼。沉通明为参将，驻白洋河。
黄铉督理粮饷，往来常、镇；何刚催趱粮饷，往来苏、松，兼理忠贯营事。高岐凤为监军道，同李栖凤协防睢宁。高日芳为行军职方郎中，秦士奇、施凤仪副之。应廷吉为监纪推官、吴道正为监饷知县、马应魁为中军副将、翟天葵为旗鼓—陶匡明副之、汪一诚为赏功参将，同驻白洋，以任防河之役。后北兵入扬州，吴道正、马应魁、陶匡明、汪一诚等死之。
有使从此方来，自称燕山卫王百户；持书一函，函题云：某王致书史老先生阁下。史公令中军官厚加款待，上其书于当宁，令词臣拟议报书以答之。
十月，有旨以莫须有事，捕安东副将邱磊下狱。刘泽清自往唁之，饮馔丰美，把臂呜咽；且谕狱吏小心承值，会当书疏，请磊复职。无何，磊竟杀，□虽史公奉旨而行，实东平修怨为之也。
十一月四日，为阁部悬弧之晨。舟抵崔镇，各官免参。急报剡城夏固山阑入宿迁。史公愀然不乐，亟召众官。舟皆未至，惟应廷吉从，因召见；徐问曰：在昔姜子牙、张子房、诸葛孔明，何如人也？廷吉对曰：三公皆王佐才，不得位置优劣；虽勳名事业成就不同，则时有利、有不利也。庞德公曰：卧龙虽得其主，未得其时；斯言确矣。公曰：陈寿有言，将略非其所长。廷吉曰：考之传记，孔明种种调度，出人意表；岂寿所能窥测！他不具论；出师表云：鞠躬尽瘁，死而复已；至于成败利钝，非臣之明所能逆睹。只此数言，万世人臣之轨则也。公故容谢曰：年兄教我矣（廷吉与公同谱，故云）。既而曰：天下事已不可为！先帝变日，予待罪南枢，宜固应死，转念天下国家之重，庶几主器得人，希绍一成一旅之烈；不意决裂至此！揆厥所由，职由四镇尾大不掉。为今之计，惟斩四臣头悬之国门，以为任事不忠之戒，或其有济。昔之建议而封四镇者，高弘图也；从中主张赞成其事者，姜曰广、马士英也。依违其间无所救正者，余也。又曰：连日天象，变异如许，年兄何不择其善者而言之。廷吉曰：据实而言，犹疑伪妄；敢臆说乎！令取新书二册，赠廷吉而别。
次日，抵白洋河，令廷吉监刘肇基军、高岐凤监李栖凤军进取宿迁。初八日黎明，师济河，夏固山遁去，遂复宿云。
越数日，夏固山复围邳州，军于城北。刘、李二将军军于城南；两将相望，未尝一矢相加。樵採者出，北兵谕之曰：尔民即吾民，吾不杀汝；好守城池，必为他贼所据！相持半月，各引去。
邳、宿报至南都，贵阳方箕踞而戏；读罢，大笑哈哈不住。时，东省杨公士聪在座，惊问曰：邳，宿沦陷，幸而复完，南北关係不浅；公何泄泄为！贵阳曰：君以诚有是事耶？杨曰：宁有无疾而呻者！贵阳曰：不然。此史道邻之妙用也。岁将尽矣，阳河将吏例应叙功，耗费钱粮例应销算；盖如叙功、销算地也。杨且信且疑。明春，奉使河上，始知无伪。
复有使从北方来，自称鸿胪寺班周某者，致书如前。公不启封，沉之于水；重赉其人而遣之。
卤薄所至，凡一技、一能欲效用者，皆投策进见，随试随收；月有廪饬，以推官应廷吉董其事，命曰礼贤馆。于是，四方倖进之徒，接踵而至，甚有献策请鬻三山街天功坊以助军饷者。棐臣病之，白史公曰：是皆跃冶之士，吏无实用。所捐糈縻，亦百姓脂膏也；曷不遣此辈归塾就业，另储其才以副实用乎！公曰：吾将以礼为罗，冀拔一于千百，以济缓急耳。廪之如故。相聚数月，既无拔萃之才，亦无破格之选；始私相谓曰：求之甚殷，遇之甚疏，吾辈其齐门之瑟也夫，悄悄引去。城破日，从公及于难者。止一十九人。
额饷虽设，以入不敷所出，遂以户部主事施凤仪行盐扬州。
扬州为高藩汛地，不隔碍不行（？）。复以周某为理饷总兵，兴贩米豆；官私夹带，上下为奸，利之以入，不全在官。遂议屯田，以陆逊之为大梁佥事官，给牛粮籽粒，另设属员；迄无成功。复欲应廷吉屯田邳、宿；廷吉辞曰：国家屯政，原有成额；小民世受，谓之恆产焉。所谓閒旷而屯之。且屯田籽粒既入于官，有司常赋又何从出？闻之桃源县生员有愿输百头（？）、小麦五百石以请县官者，断无是事。为此言者，而欺公也。公不以为然，强之视屯田佥事事。
朔风日劲，河阳倍严；因令秦士奇等沿河筑墩，以为施放砲火之地。应棐臣曰：是无益也。黄河两岸，沙碛坟窳、土性虚浮，春水泛涨，断必倾圮；安能架砲？而同事诸公，方欲以筑墩多少居为己功，且欲为富贵进身地；议格不行。迄今两岸一望平沙，墩基尚存；识者嗤之以为搏沙之智。
延陵乡绅朱一冯者，虎踞滩田盈千累百，家殷富；众怨所归。公虑经费不足，辄造其庐，请助饷万金以塞众口；朱不理焉。及兴平镇扬，肤诉者沓至；兴平遂疏于朝，追赃数十万。减至四万，力不能完，一冯浮海赴闽。第三子庠生号长源者，受刑追比，羁管社学；隆冬隔宿，卸梭堕其二指。后北兵入，复与戴姓兄弟纠集滩兵，横行衡命。戴已就戮，一冯父子不知所终。

[book_title]青燐屑下卷
慈谿应喜臣著
乙酉元旦，大风拔木，积雪数尺。自腊迄春，阴凝不霁。白洋河干，聊为锦蕞；飘洒浸润，竟不成礼。阁部以粮饷不前，诸军饥馁；断荤绝饮，蔬食啜茗而已。兴平至徐州，程肖宇率骁健之士六人以降（肖宇，丰沛间大盗也；聚众数千，攻掠无忌。思宗末年，百战获之，下廷尉狱。未正厥辜，闯贼躏入，释之而南，仍复为盗。畏兴平强盛，率众附降）。兴平遂与歃血定盟，餽遗酬酢，略无虚日。浃旬，酒酣，俱杀以殉。及至永城，乡绅某者，蓄积甚厚，输犒数千，兴平亦与定盟；旋复见杀，并籍其家。故许定国力为之备。
兴平所宅徐州馆舍，极其精洁。忽异物叠见，坐卧不宁。陡于白昼无因而火，兴平胸首俱焦，狼狈走出；随身宝玩，灰烬无馀。爰是，决意北征，抵睢城焉。天启甲子七月，五星聚张。辛巳春，黄河涸，漕艘不行；钱塘江，舟人炊饭，水入釜为火。壬午秋，荧惑入南斗。棐臣歎曰：伯阳父有言，今周之德，若二代之季矣。象纬告凶、名川枯竭，将毋同乎！是时，黄河清、泗州麒麟见，阁部谓棐臣曰：是非休徵与？将谓有建武、绍兴之事也。棐臣曰：天心仁爱，託物徵奇，鲁兽获麟，未闻为尼山之瑞。公艴然而起。
是月，阁部命监纪通判张鑻往河南，招抚土寇刘洪启（混名一把沙）、李际遇、杨四等，便道过许定国营，且戒以勿令兴平知也。
莫吾至睢州，扎营二十里外，悬王命旗于城堙；令曰：无故而入城者，视此。兵民安堵，秋毫无犯。翌日，莫吾率亲信精锐之三百人入睢州城，许定国素服角带候迎二十里外，执礼甚恭。有千户某者，拦马投词云：定国谋汝。莫吾不之信，马前责六十棍，送定国营；许即枭示。莫吾遂与定盟，歃血鑽刀，结为兄弟。定国以美姝进，英吾屏不御；徐谓许曰：行军之月，无所事此。弟如有心，为吾畜之！扫□中原，以娱吾老。定国唯唯而退。
兴平意欲急行，定国迟迟不果。兴平诘之，定国曰：山妻偶恙。兴平愠曰：弟，人杰也；何无丈夫气？儿女子愿去则去；否则，杀之，以绝他念。前途立功，惟君所欲。倘濡涊不能，吾当为君除之。定国惊曰：此末弟结髮，非他妇比。当即随行，幸勿见罪。定国为上灯之酌，已则侍饮于兴平，令伊弟许泗陪宴诸将，各侑以妙伎一人。饮半酣，诸将觉其有异，密告兴平曰：今日之宴，大非昔比。伊弟许泗，神魂不安，将毋怀不仁乎？兴平笑曰：尔等以定国为虎狼耶！吾视之，直蝼蚁耳。诸将再欲进言，兴平挥之而退。遂各畅饮，人挟一伎，不自知其落于壳中也。兴平寝室无宿将健儿，止髫髻之童数辈；所用铁棍重十八斤，诡称四十斤，每以自随。漏将残，前后左右长鎗丛集。小童急报，兴平急起索铁棍，失之矣；犹夺他人之鎗，步战达旦，连杀数人而毙。三百人尽皆开膛，身首异处，觅一全尸不得也。次日亭午，城外将士约略闻之，犹未敢入。越三日，李本深等始率众至，定国已渡河北向矣。睢城接壤屠戮几二百里，所至之处飞走皆刑。
元正十日，阁部所乘座船桅竿，夜辄作声；自上向下，复自下而上。中军官备牲祭之，亦复不止。询之长年，曰：无他，不过主人欲更舟耳。十八日，兴平凶问至，公遂如彭城。
兴平既没，诸将互相雄长；下弦之夕，几至血刃。公环甲戴弁，坐以待旦，兢兢不免。昧爽，与诸将盟，以兴平嫡甥李本深为扬州提督、嫡弟高某为副将，以胡茂桢为阁标大厅，李成栋总兵徐州，其馀将佐各有分地。立其子为世子，请卹请廕。于是，众志帖然。
东平开藩淮邸，大治宫室，穷极壮丽。造一水阁，费及千金；落成日，淮庠诸生争献诗赋，称颂功德。其阁忽倾，二生溺水死。
淮阴紫霄观，皂荚树一株产物如饴，色黄味淡，淋漓不彻；士民以为甘露，纵观如市。棐臣过而见之，曰：此爵饧也。白者为甘露，黄者爵饧。所见之地，期见易主。
公弟原任翰林院庶吉士可程，自北来归，公疏请归之司寇。有旨：卿宣力于外，不遑将蠡母。卿弟可程准居私第，侍奉甘旨；静听处分，不必引咎。由是，可程归于京师。
史公勾当公事，每至夜分；隆冬盛暑，未尝暂辍。且恐劳人，略不设备员役，倦怠独处舟中。参伍有言宜加警备者；公曰：有命在天，人为何益！坦然如故。后以公务冗烦，以黄蠡源老成练达，欲令与处一舟，面加商榷。蠡源辞曰：月芳老矣，不能日侍左右。师台亦当节劳珍重，毋以食少事烦，蹈前人故辙。且发书走檄，幕僚济济，俱饶为之；徵兵问饷，胥吏有司事耳。老师但董其成绰有馀暇；何必昼夜损神，以躬亲博劳瘁乎！公曰：固知公等皆受用人，不堪辛苦。蠡源曰：兵者，杀机也，当以乐意行之。将者，死官也，须以生气出之。汾阳声伎满前，穷奢极欲，何尝废乃公事乎？公笑而不答。
二月，公还自徐州黄浒山，闻英吾之变，启衅欲袭维扬；代领其众，守城戒严。总河王铁山、总漕田百源深以为忧，且虑高兵横轶，令兼屯田佥事监纪推官应廷吉持节安抚；而史公令箭适至，遂并行焉。至邵伯镇，撤其横税，商民歌舞。
十五日，公自徐至扬，令同知曲从直、中军马应魁入浒山营，问所欲为。浒山曰：吾乃朝廷大将，累立战功，僻处仪徵小邑；番山鹞一贼耳，有何功绩，占据名邦！今既身故，今将泰兴兴化、通泰二州行盐地面，尽归于吾。念其死于王事，权分高邮、宝应、江都等处养其妻子。如拂我意，誓不罢兵。高营将士，亦摩拳擦掌雄据。不一月，命高、卢二太监持谕解，兵始退去。时人为之语曰：谁唤番山鹞子来，闯仔不和谐。平地起刀兵，夫人来压寨（邢夫人也）；亏杀老媒婆（史公也），走江又走淮。俺皇爷醉，烧酒全不採。二镇罢兵，高藩邢氏夫人虑稚子之孤弱也，恐独立不足以有成，知阁部无子，欲为螟蛉。公怪之；谋诸将佐，佥曰：无伤。公心不然，毅形于色。辄有献策者曰：是不难，渠系高氏，有高监在；公盍为之盟，令父其父、子其子。公可其议。次日，邢夫人设宴，将吏毕集。公备隆意，语高监。监忻诺，受其子拜。邢夫人亦拜，并拜公。公不受，环柱而走，高监止焉。宴毕各散。又明日，高监设宴宴公，并宴高世子。公甫就坐，令小黄门数辈俱围有衣蟒者，挟公坐，不得起；令世子拜，邢夫人亦拜，以父称之。公无可奈何，勉强尽欢，怏怏弥日。前冬紫微垣诸星皆暗，公屏人夜出，召棐臣从；公仰视曰：垣星失曜，奈何！棐臣曰：上相独明。公曰：吾昔位上相，近为瑶草矣。虽然辅弼皆暗，上相其独生乎！怆然不怿。
吴尔埙从莫吾北征，睢州变化，流寓祥符；偶遇一妇，自称王妃。尔埙不察，以为弘光帝元后也；因开封守臣附疏以进。至京师鞫之，则周府宫人也。尔埙以妄言得罪，杨公留不遣；夜发飞骑，促尔埙至，代疏引罪。尔埙获免，后守新城，不知所终。
鸿胪卿高姓苍头从北平来，路遇一男子，著绣蟒裙。苍头惊曰：子其王子乎？男子诡曰：然，吾太子也。少顷，则曰：非也，吾乃王戚畹族属王之明也。苍头因为设策，令渠冒称太子，诈往浙江；因报主人曰：太子渡江而来矣。高弗审，立命追之，且闻于朝；百僚勘察，旧时认识，尽得其情。高鸿胪弃市。之明尚繫廷尉，未服上刑；弘光帝出奔，北兵未至，市嚣数百拥入大内，黄袍加身。三日，毙于乱兵。公向不知颠末，曾为具疏；后深悔之。
三月，左良玉帅师南下，竖二旗于鷁首，左曰「清君侧」、右曰「定储位」。其实，良玉不知也。首其事者以他词诱良玉出府，良玉顾问欲何所往？首事者辄令众曰：命烧府第。众共举火，烟燄张天。良玉不知所为，首事者进曰：小人乘权，储君未定，袁临侯等约同举事。良玉唯诺。及至九江，继咸乘城拒守，砲达于寝；良玉始知为首事者所卖，惊怖而殂。左众遂舍九江，历皖城，迳趋都下。马瑶草等罗拜黄浒山于榻前；浒山曰：吾受国厚恩，临事致身，分也；何烦公等重礼。遂视师江上，累战皆捷。左众计绌，渡江纳款。北兵入白上关，浒山臂中箭毒，不能挽强；披甲登舟，竟为流矢所殪（句容东南数十里地，名白上关）。
靖南罢兵，高营将士皈命投城，惟阁部是听。内有忮其威名者，以原任翰林院编修卫胤文总督淮扬军事，公恬不介意；而将士愤懑不平，慰谕再三，终不受命。子安莅任之日，无一人至者。维扬既设督抚，幕僚集议于公曰：公，督师也；督师之体，居中调度，与诸藩异。奈何与彼互分汛地—是阁部与藩镇等也。为今之计，公盍移驻泗州；防护祖陵，以成居重驭轻之势；然后缮疏请命，将此仔肩交付卫子安、王铁山乎。公曰：曩之分汛，虞师武臣之不力也，吾故以身先之；移镇泗州，未为无见。遂于是月一日，令棐臣监督参〔蒋〕刘恆祚、游击孙桓、都司钱鼎新、于光等船隻，会黄蠡源于清江浦（时蠡源防河未撤也），渡洪泽湖，向泗州进发。
屯泗之议既定，公谓应棐臣曰：礼贤馆诸生随军有时，兼之河防多负勤苦；今又趋泗，是重劳也。君盍品定才识，量能授官，酬其积勩乎！因于四月二日，于督抚左厢策试诸士，第嘉禾归昭、昆山孙元凯等为甲乙，并授唐大章、唐妍、张大武、陆燧等通判、推官、知县等官。
卢渭是年充岁贡生，赴扬谒见，实有非分之望。公优礼有加，剧谈不倦，及试职衔，识卓议高，词採濬发，原拟压卷；公手其文，击节叹赏。另立特等，赠以路费三两；而已诸生迁次。次日进谢，公各谕遣。留棐臣小饮，从容问曰：君精三式之学，所言淮阴安堵，终不被兵，与诸人同。第言夏至前后，南都多事，予所不解；亦无持是说者。棐臣对曰：今岁太乙，阳局镇坤二宫，始击关提；主大将囚客。参将发，而又文昌与太阴并凶，祸有不可言者。夏至之后，更换阴局，大事去矣。公于袖中出弘光帝手诏示棐臣曰：左兵南矣，吾将赴离。君言不信则可；倘如君言，奈天意何！执棐臣手，唏嘘而别。遂于午刻，发平山堂。
公既赴召，将一应军务，付棐臣令箭，便宜行事。三之日（？），棐臣督诸军赴泗过淮扬，刘鹤洲以令箭取军器、火药、饷银等件（盖施诚菴教之也。诚庵以公不假兵柄，心忌应之独任，且为刘之私人。且南北危急，谓此饷无主，故令东平取之）；棐臣坚执不与，谓其差官曰：吾朝廷命官，钦定阁员，非札委者比。藩镇令箭，何为至我！差官曰：令箭所以差官也。棐臣曰：然！但此军器、钱粮，受命阁臣督往泗州；今虽暂时隔绝，何可便付？况已薄暮，亦非交割钱粮之时。明晨，吾当亲见藩台，面议可否。差官唯唯而退。棐臣即以令箭，子夜叩关，退回高邮屯札。
公至草鞋峡，黄浒山等已败左兵于江上。公先具疏入告，奉旨有北兵南向，卿速回料理，不必入朝。公登燕子矶，南面八拜，恸哭而返。
诸军驻高邮，奉阁部令箭云：左兵顺流而下，邳宿道即督一应军器、钱粮至浦口会剿。午刻奉令箭云：北兵南面，诸军不必赴泗，速回扬州听调。晡后，复奉令箭云：盱眙告急，邳宿道可督诸军至天长接应。棐臣谓诸将曰：阁部方寸乱矣。岂有千里之程，朝许之饷而一日三调者乎！惊急频仍，扬城必有内变。吾等第当坚守，相机而进。诸军唯唯否否，计无所出，偶语而散。
十一日，公至天长，檄召诸将救援盯眙；单骑当先，不避风雨。忽报盱眙已降，泗州降将侯方严全军败没，浮桥亦陷。公一日一夜，冒雨拖泥奔至扬州，尚未得食；城中鬨传许定国领大兵至，欲尽歼高氏以绝冤对。且云：出自公口。十四日五鼓，高兵斩关夺门而出，悉奔泰州；牲畜舟楫，为之一空。
十五日，移泗诸军尚屯高邮，黄日芳檄防河兵至，适见北来艅艎挂帆江上，蜂拥而来。问之，则刘鹤洲、田百源之勤王师也。棐臣以刘有前隙，遂移屯高邮湖。
是日，有北使至高邮，自称前庚辰进士陈某，云湖广人、又云江西人；僚属无识其面者。捧三函，内一函封题如前；一函题曰某王令旨，仰总河都御史等开拆；一函题曰某王令旨，巡抚淮安都御史某开拆。职方郎中黄日芳等歎之，辨论种种。使者以三罪罪我曰：尔君藁葬城隅，汝辈听其凌夷草士，竟不发丧，一罪也。吾国为汝国报仇，汝辈擅立福藩世子，二罪也。吾国为汝君发丧归葬，为汝国歼除劲敌，罔知报谢，亦无一介行李往来，三罪也。日芳等云：先帝变起仓卒，诸臣料理不及；重顿发丧，已差大臣左懋第等恭伸款谢。使者曰：土地、山川，皆吾国之馀也；些须玉帛，何足挂齿！今奉天讨罪，以有道伐无道，何说之辞！日芳等辞以主帅不在，徐当另议。彼亦不留，驰骋北去。
十六日，北氛日极；黄日芳檄川将胡尚友、韩尚谅各领本部札营茱萸湾，以为声援。应廷吉帅诸军来会，屯瓦窖铺，以为犄角。是日，田、刘撤兵回淮安矣。
十七日，移泗诸军驻瓦窖铺，何刚率忠贯营兵来会。时方至午食，北哨陡至，射倒棐臣家丁；众大骇愕，诸君执三眼鎗逐之。既退，复奔邵伯镇，遇胡、韩二将兵，斩首七级。适南风大作，诸军复退邵伯胡卢家嘴地方屯札。
十八日，城守毖严。公檄各镇援兵，无一至者；前锋镇移军天灵洲矣。午刻，公檄黄日芳驻邵伯镇，即为汛地；秦士奇副之。黄铉趱粮未回，以东省未任监军道孙芝秀署督粮道事，应廷吉副之，驻邵伯镇，转运粮储；胡、韩二将，往来护送。
十九日，公檄何刚督所部兵入城守卫；刘肇基率所部兵亦至，遂共入城。城陷日，刚以弓弦自经死。
二十日，北兵以大砲未至，屯斑竹园。骁将押住单骑劫营，夺马一疋、斩首一级而还；公赏以蟒纱一袭、白金百两。
二十一日，甘肃镇李栖凤、监军道高岐凤帅所部兵四千人至，梁以樟、应廷吉、张鑻、施凤仪并礼贤馆诸生俱入城守卫。
二十二日，李、高有异志，将欲劫公以应北兵。公正色拒之曰：此吾死所也。公等何为？如欲富贵，请各自便。前北兵谴我降人，百计说公，初犹令马旗鼓往来陈说；是日，止令隔河而语。词后，有北人来，亦不容矣。李、高见公志不可夺，遂于二鼓拔营而出，并带护饷用将胡尚友、韩尚谅诸兵北去。公恐生内变，亦听之，不禁也。自此备御单弱，饷不可继，城不可守矣。
二十三日，漏下二鼓，公谓棐臣曰：移泗饷银约二十万、军器火药十万并诸粮米，俱君首尾，弃之可惜。诸将非君至，当靳不与；可夤夜出城，陆续转运，以济缓急。又云：吾自觉愦愦，以后急务便宜行之，不必关白于我。事竣日，彙报可也。棐臣曰：廷吉现守南门，若何！公曰：以施诚菴代之。于是，缒城而下。城陷日，诚庵走至钞关门，皆中流矢毙。
北兵未集时，刘肇基等请乘不备，背城一战。公曰：锐气不可轻试；且养全锋，以待其毙。不知坐失事机。及北兵从泗州运红衣砲至，一鼓而下，肇基率所部四百人巷战而死。
川兵既去，护饷无人。二十三日，游击韩飞护运粮七百石至杨子桥，遂为北兵所掠；杀死捎水数人，焚燬略尽。
二十四日，北兵试砲，飞至郡堂，弹重十斤四两；满城惶怖。知府济宁任民育吉服危坐城中；城破，死之，眷属俱投井中。同知曲从直并其子拔贡生某分守东门，皆死之。
旧城西门地形卑下，城外高阜俯瞰城下，势若建瓴。且为兴化李官祖茔，树木阴翳，由外达内，绝无阻隔；枝干回互，势少得出。诸将屡以为言，公以李氏荫木，不忍伐也；且言诸将以此地为险，吾自守之。二十四日夜，砲落雉堞二堵，二小卒缘牆而上；城上鼎沸，势遂不支。
周志畏以少年两榜，莅事江都，颇立崖岸。遂与高营将士不协，时被窘辱；百计谢事，以难其请。适江右罗伏龙至，遂以水土不服议调，而以伏龙代之。罗受事三月，羽檄交驰，周仍不去；公因勒新旧县令一同守城。城破日，周、罗死之，家口无一免者。缙绅故大司马张伯鲸、督修重城同知王缵爵、运使扬振兴与难。
二十五日，扬城失守，邵伯镇文武一时星聚；移泗之饷，退屯赤岸湖埜人湾。至二十九日，旧甘肃镇李栖凤令其弟栖鸾率众大掠。时李成栋札营高邮东门，栖鸾不敢迳进，乃以小艇载辎重潜过；护饷各官，得以渔舟遁去。
二十六日，漕河诸臣望风归附，刘鹤洲、田百源等从安东航海。三沟闸、瓜步等处，北骑密布。许大成决下河堤，以沙舡至船海、富安场等处避乱。黄斌卿、郑彩守江口，杨文骢驻金山，筑围牆以避砲矢。
五月初十之夜，大雾横江，北兵夜取瓜州，市廛门扇、栅栏、竹椅、木桌结为一牌，上然灯烛，大施号砲，乱流而下；以为北骑之袭江也，悉力攻击。北兵从坎坛桥狭流轻舟飞渡，不遇一、二十人耳。黎明，高阜僻处虚设亭幛，击鼓吹螺，沿江守兵遂无固守，且竟有先期纳款者。江东王气，于斯尽矣。
阁部没后，新朝念其忠勤，有司给粟帛以养其母，与西门小房一区以处其室。戊子岁，盐城人复有窃其名以号召蚩氓者，掠庙湾，入淮浦，震惊白下；官复拘繫其孥。有北将曰：曩下淮阳，吾当先摧敌，若史公者，业手刃之矣。此因假窃名字者，行当自败。何必疑其母妻哉！并释之。或曰：今有墓在梅花岭。逸史云：闻为裨史威所筑。疑假疑真，不必深辨。
唐存德先生言：乙酉元旦，南都一大僚梦至帝所，见冕玉而搢笏者捧册觐帝曰：此在劫人数也。帝曰：南人多、北人少乎？冕玉者曰：然。高杰开刀，定数应尔。帝首肯而退。呜呼！前定之说，不虚也。
燕都日记
冯梦龙原本
莫釐山人增补
己丑三月初一日，昌平兵变，京师戒严。
昌平民譟，焚劫官民舍一空。初二日，何谦以变闻；命谦带罪安职。
张鑻请监国南京（补）。
陈川诸生张鑻来中左门。鑻陈三策；首请太子监国南京，择重臣辅之。
宣府告急，命镇朔将军王承〔允〕侦贼所向（补）。
魏藻德请自出京议饷，不允。命黄希宪、路振飞筹兵饷（补）。
按藻德之请，为脱身计耳。帝谕以在阁佐理。则其计不行。
命遣戍有罪内官朱晋等俱释罪闲住（补）。
按斯时大臣有罪在狱者尚多，帝不之释而独释内官等，何欤！
庚寅初二日，始闻全晋破陷，榆林镇亦破。
冯梦龙曰：闯贼之犯燕都，自榆林始也。九边之兵，榆林最劲；曾一破贼，杀数千人。贼恚甚，悉众来攻。设令中枢有稍知兵者，勿狃小胜，豫请济师为犄角，可令贼夺气去。而一筹莫展，束手以俟其败。榆林既失，而真、保、河间诸郡风靡矣。
召对百官（原本注初四下今依北略改）。
上召府部锦衣、詹翰、科道等至中极殿，问御寇之策；奏对者三十馀人。有言守门乏员，当今之急，无如考选科道；馀皆练兵、加饷套语。赐茶而退。
冯梦龙曰：使满朝尽科道，能以白简击贼否？
命内监及各官分守九门，稽出入（补）。
谕文武官输助（补）。
初，议佥民兵；魏藻德曰：民畏贼；如一人走，大事去矣。上然之，禁民上城。
淮抚路振飞练义勇，各保坊村（补）。
辛卯初三日，都察院左都御史李邦华请东宫抚军江南，兵科给事中光时亨谏阻之（原本注初六日，今从北略改）。
先是，李邦华与左庶子李明睿私议南迁，上亲行与东宫孰便？明睿曰：太子少不更事，禀命则不威、专命则不敬，不如皇上亲行为便。至二月二十六日，上命府部大臣各条战守事宜。邦华、明睿与少詹事项煜各言南迁及东宫监抚南京；上骤览之，怒甚，曰：诸臣平日所言若何！今国家至此，无一忠臣、义士为朝廷分忧，而谋乃若此！夫国君死社稷，乃古今之正。朕志已定，毋复多言！至初三日，李建泰上书请驾南迁。上召对平台，大学士苑景文及李邦华、项煜请先奉太子抚军江南；给事中光时亨大声曰：奉太子往南诸臣，意欲何为？将欲为唐肃宗灵武故事乎？景文等遂不敢言。上复问战守之策。诸臣默然。上叹曰：朕非亡国之君，诸臣皆亡国之臣尔。遂拂袖起。
计六奇曰：当自成逾秦入晋，势已破竹；惟南迁一策，或可稍延岁月。而光时亨以为邪说，其事遂寝；天下恨之。然景泰时乜先入寇，徐有贞亦倡此说，时不之用；卒能固守却敌，宗社晏然。亨亦持是说耳。但当时将相，岂有能如于忠肃者？不能则迁国图存，未始非救变之良策也。且帝既身殉社稷，假使时亨骂贼而死，虽不足赎陷君之罪，尚可稍白始志之靡他；而竟躬先后贼，虽寸斩亦何以谢帝于地下乎！是守国之说，乃欲借孤注以要名，而非所以忠君也。邦华以身殉国，是南迁之议乃所以爱君而非以避死也。独是南行之策，亦有未尽善者。使上骤行于贼未至时，则人心骇惧，都城势将瓦解；后世必谓轻弃其国。若上迁于贼之将至时，则长途荆棘，未免为贼所伺而有狼狈之忧。故为上计，不如死守社稷，得君道之正。若太子者，天下之本；宜及贼未近畿甸时，令大臣默辅南行，以镇根本之地，以系天下之心。设北都有急，亦可号召东南，为勤王之举。且非独太子宜南行，即永、定二王亦宜分藩浙、粤，伏意外之图。奈何一堂聚处，如燕巢于幕，祸及而不知也哉！且明睿谓太子之行有专命、禀命之碍，不知天下事有可权者。昔唐元宗避蜀，即使肃宗收兵灵武，亦以安、史势急，恐一旦不测，父子同尽耳。崇祯之末，何以异此。窃谓上宜守北、太子宜南行，似为两得。虽然，谋之善不善、计之成不成者，人也、亦天也。
壬辰初四日，钦天监奏帝星下移，诏百官修省（补）。
命李国桢练京营兵，守西直门（北略注初五日）。
京城武备积弛，禁兵皆南征，太仓久罄。至是，命国桢提督城守西直门，各门勳臣一、卿亚二。
封诸将（原本注初六日）。
诏封各总兵，吴三桂平南伯、左良玉〔宁〕南伯、唐通定西伯、黄得功靖南伯，给敕印。
福、周、潞、崇四王各弃藩南奔（补）。
癸巳初五日，督师李建泰病，兵逃亡。
按建泰以正月二十六日出师，行遣将礼。寅时，命驸马都尉万炜以特牲告太庙。卯时，上临轩，廷授建泰节钺。忽殿梁响声大作，如催折然。时已备法驾，御正阳门，亲饯官军；旗幡十馀万，自午门排至正阳门外。百官俱至，列席十九，文东武西，御席居中。御用金台爵，皆嵌大宝石，是累朝重器；诸臣则皆金杯也。上亲递酒三杯曰：先生此去，如朕亲行。即以三杯赐之。复出御撰手敕奖谕，用宝以赐。鼓乐导上方剑而出，上目送之；良久返驾。是日，大风扬沙。佔曰：不利行师。建泰乘肩舆出宣武门，舆柱忽折；识者忧之。建泰出都，闻山西烽火甚急，益迟其行；日行止三十里。师次涿州，营兵三千逃回。至广宗，绅衿城守不纳；攻破之，杀乡绅王佐，笞知县张〔宏〕基。二十九日，建泰闻家被焚，为之夺气。兵过东光，城闭不纳；建泰怒，留攻三日，破之。三月初五，建泰病，其兵溃。程源谓魏藻德曰：建泰何为尚住河间？其标下总兵马稔，有兵万人，令速赴居庸，与唐通协守，犹可以镇抚万一。不听。京师破，建泰入城，贼礼遇之。一云建泰在保定卧病，城破执建泰，取敕书、剑印焚之，三金杯亦取去。一云建泰在保定，早与贼通，城破而降。
封疆重犯，俱许捐赎。又设黄绫册，募百官捐助（补）。
甲午初六日，始弃宁远，徵吴三桂、王永吉率兵入卫（补）。
又徵唐通、刘泽清率兵入卫（补）。
泽清前命移镇彰德，因纵掠临清南奔。惟唐通以八千人入卫，命同太监杜之秩协守居庸关，赏通银四千两、大红蟒衣、紵丝二表里。其官兵八千八十二人。内库发银四千五百两，每兵五钱。
大同告急，命内官谢文举火速赴任。
始闻陷〔宁〕武，总兵周遇吉死之（补）。
周遇吉号萃庵，锦州卫人；镇守山西总兵官。夫人刘氏，骁勇。贼势■〈目匿〉猖，请益兵二千；朝议以副将熊通统之。及河，叛将陈尚志迎贼，即令熊通归镇说降。公怒曰：尔领兵二千，不能御贼，反为贼作说客！我受朝廷厚恩，肯效尔辈叛逆乎？立斩之。令标下都司杨志荣传首京师，并请救兵——时甲申二月十二日也。十五日，贼薄〔宁〕武，传檄五日不下且屠。盖贼自破太原后，乘胜席捲，势如破竹；其视〔宁〕武一关，直摧枯拉朽耳。公昼夜练兵，选壮勇数十人，激以忠义，迎而邀之。贼不及备，捣其中坚，歼贼精锐。贼锋虽挫不却，屡战薄城下。公日则列兵城外，以战为守；夜则收兵入城，登陴击砲，贼死无算。会火药尽，贼舁大砲击城。援兵不至，或言贼可款也。公曰：战三日，杀贼且万，若辈何怯耶！且胜之一军皆为忠义；万一不支，缚我以献可耳。于是，密令健兵伏巷，开门诱贼。贼进城及万馀，即将城门闸下，伏兵四起，杀之无噍类，伤其四骁将。又开门奋击，杀贼数千人。闯贼大恨；或为贼计曰：我众彼寡，但使主客分别，以十击一，蔑不胜矣。请去帽为识，见戴帽击之；递出战可歼也。从之。我兵遂败。贼拥步兵环攻四日，城遂陷。公挥短刀力斗，伤重被执，骂不绝口。贼缚于市，磔焉（或曰自刎）城中兵感公忠义，虽儿童妇女无一人受屈者，悉为贼屠。夫人刘氏，率家中妇女数十人据山头公署，登屋而射，每一箭毙一贼。贼不敢迫，纵火焚为灰炉。二十五日，贼计曰：〔宁〕武虽陷，受创已深。自此达京，尚有大同兵十万、宣府兵十万、居庸兵二十万、阳和各镇兵合二十万，尽如〔宁〕武，岂有孑遗哉！已刻期班师，回陝休息。忽有大同总兵姜瓖差人赉降表至，贼喜甚。已而宣府总兵王通表亦至。贼遂一意长驱。亡何，居庸及各镇总兵白邦正、刘芳名等并昌平文武相次乞降，迎表飙集。及贼陷京后，见有半面失手足者，皆〔宁〕武所砍伤；告人曰：周总兵真好汉，杀我等数万人。若再有此一镇，我主安得到此！杨志荣出揭备陈颠末，都督陈宏范上其事，赠太保，谥忠武。
计六奇曰：抄本载三月初一〔宁〕武陷。遗闻载三月初八丙申陷。编年载陈演乞休后。甲乙史载三月初九丁酉，〔宁〕武。他本第云三月，而不志日。独本传载二月二十四五，屠〔宁〕武。以杨志荣出揭陈颠未，则本传似为有据。按遗闻云：相持半月，则宜以三月初一日为据。
乙未初七日，大同陷，巡抚卫景瑗死之（补）。
李自成至大同，总兵姜瓖以城降。执景瑗去，见自成，不屈；曰：此膝不跪第二人，即当杀我。据地坐，大呼皇上而哭。自成曰：忠臣也，勿杀。公起以头触石，血淋漉。贼拘之营中六日，公自经于海会寺；冠服南面哭，稽首而绝。延安推官顾咸正为之志曰：纲目书刘公韐自经于金军，以为金不能以威屈韐，而韐自经云尔。卫公有老母，又当贼方阳慕公，不杀，若可以无死；而公持义益决，从容自裁，可不谓之得正矣乎！若夫封疆之故，盖难言之。其时边兵缺饷已八月，而镇臣内叛；虽有善者，亦无如之何矣。公字仲玉，号带黄，陝西韩城人；南都赠兵部尚书，谥忠毅。
贼陷大同，知府董复、乡官韩霖俱降。文学李若葵，合家九人自缢；先题曰：一门完节。
丙申初八日，宣府陷，巡抚朱之冯死之（增下句）。
时叛将白广恩以书约总兵姜瓖降，监视太监杜勳绯袍八驺出城三十里迎贼入城。之冯悬赏劳军守城，无一应者。三命之，咸叩头：愿中丞听军民纳款，可保一城性命。公独行巡城，见红衣大砲，曰：汝曹试发之，可杀数百人。贼虽杀我，无恨矣！众又不应。公不得（已），自起燃火，兵民竞挽其手。公愤甚，乃夺士卒刀自刎。军民俱降于贼，监军霍达走回京（甲乙史云：贼执抚臣朱之冯，杀之）。
本传云：字乐山，号勉斋，顺天大兴人，天启乙丑进士。甲申三月，贼逼畿辅，宣镇总兵王通已迁骑迎贼，而公尚劳苦登陴，与通分城而守，画东西为界。贼信急，飞章上告。城中或布讹言，谓公疑宣人谋叛，请兵屠城，人心大惧；而又传贼秋毫无犯、发帑赈贫，真若沛上亭长、太原公子复出矣，兵民望贼愈急。十二日，全队抵城下，公方登城捍御，见左右皆星散，惟存七、八人，环守公侧，意叵测。俄报贼从南门入，满城结綵或帛、或布，百姓胸中皆粘顺民字。公愤甚，令将大砲舁转，欲向城中击贼，众不应。公乃自起曳砲；见药线空牢下铁钉（？），知事不可为，即索佩刀自尽，亦为左右所匿——意在擒公献贼，居为首功也。公南面仰天大哭曰：太祖高皇帝、成祖文皇帝、今上皇帝，臣不意天命人心，一旦至此！臣当为厉鬼杀贼，以报国恩。哭已，五拜，以绳系颈，遂缢死城楼簷下；众弃尸于濠中。次早，贼大肆淫掠而去。十四日，有义士收殓之。濠边多狼犬，尸经宿，无不伤；惟公已两日夜，无恙。未几，而李鑑兵起。李鑑，成都人，由进士擢宣抚；寻罢，以公代。时尚留宣；贼既破城，伪权将军檄绅弁大姓，贯以五木。酷索金钱；鑑亦不免。四月杪，闻贼为吴三桂借兵杀败；鑑因众怨，纠集数千人。五月初五昧旦，围各衙门，立擒权将军、果毅将军及防御使、州牧等伪官。即设大行皇帝位，发丧哭临；将伪官枭首刳心，祭飨先帝。众皆沥血，饮酒誓师。乃奉公柩入察院改殓，易以厚棺，颜色如生。哭奠三日，筑坟葬之。南都赠公兵部尚书，谥忠壮。
计六奇曰：前载初八宣府陷，而此传云十二贼抵城下。前云初一贼至大同，姜瓖以城降。此云初八日，白广恩约瓖降。朱之冯之死，一云自刎，一云贼杀之，一云缢死，似各不同。要之，善读书者，不论时日之错，死法之殊，只问事之有无、品之忠逆耳。
大风霾，昼晦（补）。
刘泽清杀兵科韩如愈（补）。
兵科韩如愈奉差往省催饷，行至山东东昌府戴家庙，刘泽清遣兵杀之；曰：尚能论我主将否也？
淮抚路振飞坐河岸，以令箭约避难船鱼贯进口，预给铺行供应（补）。
丁酉初九日，阳和陷。
阳和堡，即在大同之西；道臣于重华出城十里迎降。重华者，青城人，
兵信屡至内阁，或蹙额相向、或谈笑如常；范景文数举南迁之议，方、魏以为惑众，方止勿言。本兵张缙彦别无布置，但出示沿街摆砲、各胡同口设兵札营、城上悬帘以待贼至而已。
谕诸臣及乡绅富室积粟（补）。
上谕户部：寇氛孔急，京邸粮糗宜备；目前米价甚平，尤当乘时劝籴。凡勳戚、内臣及乡绅、富室、贾人等积粟私家，上报数目储存，不必纳入公庾；以千石为率。有好义之家积至三千石以上者，从优旌叙。遇有缓急，照原价发粜，不系捐输。
谕进马（补）。
上谕：援兵需马甚殷，勳戚文武各家有强壮马匹，不拘数目，连鞍辔进助；事平优叙。
给太监王国治火药（补）。
戊戌初十日，拨马飞报贼信益急，百官相率议助饷。
上按籍，令勳戚、大璫助饷。进封戚臣嘉定伯周奎为侯，遣太监徐高宣诏求助。谓休戚相关，无如戚臣，务宜首倡，自五万至十万，协力设处，以备缓急。奎谢曰：老臣安得多金！高泣谕再三，奎坚辞。高拂然起曰：老皇亲如此鄙吝，大事去矣，广蓄多产何益！奎不得已，奏捐万金。上少之，勒其二万。奎密书皇后求助，后勉应以五千金，奎匿中宫所畀二千金，仅输三千金，太监曹化淳、王永祚助至三万、五万。王之心，富第一，仅献万金。后贼拷夹王之心，追十五万，金银器玩称是。周奎抄银五十二万，珍宝称是：人皆快之。惟太康伯张国纪输二万，馀不及也。按王者欲揽天下之利权，莫如举天启中惠世扬行钞之说而善行之。然行之于崇祯初年则可，乃至十六年而议行之，尚何及哉！此倪元璐所以不能行，而蒋德璟深论其不可也。观此时助饷情形，未尝不叹前此理财之无术矣！昔人云：富人之子，不知其祖父所积窖金一发百万，而从昔所使令之人丐贷为生。不行明太祖钞法之制，而求助饷，与此何异？真笃论也。
刘泽清虚报捷（补）。
山东总兵刘泽清虚报捷，赏银五十两。又诡言堕马致伤，复赏药资四十两、蟒衣紵丝二表里。命即扼真定，泽清不从；即于是日大掠临清，统兵南下，所至焚劫一空。
淮口擒伪官巩克顺，按臣王燮斩之。燮自守河，抚臣路振飞守城，民赖以安（补）。
己亥十一日，颁罪己诏。
诏曰：朕嗣守宏绪十有七年，深念上帝陟降之威、祖宗付託之重，宵旦兢惕，罔敢怠荒。乃者，灾害频仍，流氛日炽。忘累世之豢养，肆廿载之贪残。赦之益骄，抚而辄叛。甚至有受其煽惑，顿忘敌忾者。朕为民父母，不得而卵翼之；民为朕赤子，不得而怀保之。坐令秦、豫邱墟，江、楚腥秽；罪非朕躬，谁任其责！所以使民罹锋镝、蹈水火、血流成壑、骸积成山者，皆朕之过也。使民输刍挽粟、居送行斋，加赋多无艺之征，预支有称贷之苦，又朕之过也。使民室如悬罄、田尽污莱，望烟火而无门、号冷风而绝命者，又朕之过也。使民日月告凶、旱潦荐至，师旅频仍、疫厉为殃，上乾天地之和、下聚室家之怨者，又朕之过也。至于任大臣而不法、用小臣而不廉，言官首鼠而议不清、武将骄懦而功不奏，皆由朕抚驭失道，诚感未至。终夜以思，局蹐前地。用是，大告天下：朕自今痛如惩艾，深省夙愆。要在惜人材以培元气，守旧制以息烦嚣；行不忍人之政以收人心，蠲额外之科以养民力。念用兵徵饷，原非得已；各抚按官亟饬有司多方劝输，无失抚字！倘有擅加耗羡、朦混私徵，又滥罚淫刑、致民不堪命者，立行拏问。其有流亡来归，除尽豁逋赋，仍加安插振济，毋致失所。至于罪废诸臣，有公忠正直、廉洁干才尚堪用者，不拘文武，著吏、兵二部确核推用。草泽豪杰之士，有恢复一郡、一邑者，分官世袭，功等开疆。即陷没胁从之流，能舍逆反正，率众来归，准许赦罪立功。若能擒斩闯、献，仍予通侯之赏。于戏！忠君爱国，人有同心；雪耻除凶，谁无公愤！尚怀祖宗之厚泽，助成底定之大功。思勉厥愆，历告朕意。
按此诏，或载在二月十二日，陈济生载在三月十四日。一说诏有三。今从冯本及北略载于此。
召对翰林院等官（原本注在十二日）。
时贼乘势直下，人心震惧。朝廷日日召对，皆练兵、接饷套语；大僚且挟持群下，欲使箝口不言。而庶臣犹有因召对，欲希冀者；每对，大僚但称待罪庶臣，多默然。上见举朝无人，对罢，未尝不痛哭回宫。在廷诸人，惟议闭门不许人出入，一无所为。马世奇每罢朝，辄叹曰：事不可为矣！
命秉笔太监王承恩提督内外京城（补）。
是时，李国桢每事逊王承思，科臣戴明说劾之。
给城军半岁之粮。
庚子十二日，陷昌平，总兵李守鑅死之（原本注在十六日，下句增）。
贼破昌平州，诸军皆降。总兵李守鑅骂贼不屈，手格杀数人，人不能执。诸贼围之，守鑅拔刀自刎。
顺天巡抚杨鹗出巡，易服遁（补）。
督学陈纯德临遵化，中道走回京。
辛丑十三日，增各门兵。
各城门分设红夷大砲，给守门兵黄钱一百。
壬寅十四日，孝陵夜哭（补）。
南京孝陵夜哭。自三月初一日起，日色两旬无光。
起复内臣曹化淳，密旨收葬魏忠贤遗骸。
化淳昔事忠贤；奏言：忠贤若在，时事必不至此。上恻然，传谕收葬忠贤骸首。呜呼！此真谬举矣。
癸卯十五日，报居庸关陷，总兵唐通、太监杜之秩叛降，抚臣何谦伪死遁（增下二句）。
贼自柳沟抵居庸关。柳沟天堑，百人可守，竟不设备，以唐通、杜之秩志在降也。总兵马岱自杀其妻子，疾走山海关，谓王永吉曰：事势如此，何以自安！遂度关投吴三桂。
按贼自大同来，宜先破居庸而后及昌平。北略言十二昌平陷，则居庸之陷当更在其先，特于十五闻报耳。
贼伪檄至（补）。
伪权将军刘宗敏移檄至京师，定于十八月入城，至幽州会同馆暂缴；京师大震。又自成行牌郡县云：知会乡村人民，不必惊慌！如我兵到，俱各公平交易，断不淫污抢掠。放头铳，要正印官迎接；二铳，乡官迎接；三铳，百姓迎接。
甲辰十六日，报贼焚十二陵（补）。
十二陵享殿悉焚，伐松柏；分兵掠通州粮储，传檄京师。上方御殿，召考选诸臣，问裕饷安人。滋阳知县黄国琦对曰：裕饷不在搜括，在节慎；安人系于圣心，圣心安则人安矣。上首肯，即命授给事中。馀以次对。未及半，忽秘封入。上览之，色变；即起入内，诸臣立候。移刻，命俱退，始知昌平失守也。
计六奇曰：甲乙史载十二李守鑅死，十六昌平陷。予谓十二杀守鑅，则昌平之破可知。载于十六者，十六始报上耳。
贼犯平则门。
是夜，贼自沙河进，直犯平则门；竟夜焚掠，火光烛天。京师内外城堞凡十五万四千有奇。时登陴守城止羸弱五六万人、内阉数千人。守陴不充。又无炊具，市饭为餐，无不解体。而贼潜遣其党辇金钱饰为大贾，列肆于都门。更遣奸党挟资充衙门掾吏，专刺阴事，纤悉必知。都中日遣拨马探之，贼党即指示告贼，贼掠之入营，厚贿结之，拨马无一骑还者。有数百骑至齐化门，迆平则门而西，营兵屯近郊者诘之；曰：阳和兵之勤王者——实皆贼候骑也。时人心汹汹，皆言天子南狩，有内官数十骑拥护出德胜门矣；守门皆内官为政。
乙已十七日，贼围京师。
上早朝，召文武诸臣商略。上泣；诸臣亦泣，束手无策。或言冯铨当起，或言霍维华、杨维垣当用，方、魏请封刘泽清为东安伯；上皆不应，俛首书御案十二大字，有「文武官个个可杀、百姓不可杀」语；密示司礼监王之心，随即拭去。
出董象恆、郑二阳、曾樱于狱（补）。
复章正宸、瞿式耜冠带（补）。
丙午十八日，贼攻西直门，不克（补）。
是早，喧传勤王兵到，盖唐通叛兵诡言索饷也。时黄沙障天，忽然凄风苦雨，良久冰雹雷电交至；人情惶惧。九门禁守不通来往，道无行人。贼攻城益急，砲声益甚，军民皆无固志。缘城廨舍倾圮，流矢雨集，坠城中如蝟。贼仰语守兵曰：亟开门，否且屠矣！守者惧，空砲向外，不实铅子，徒以硝燄鸣之。犹挥手示贼，贼稍退，砲乃发，惟有空响而已。贼驱居民负木石填濠急攻，我发万人敌大砲，误伤数十人；守者惊溃，尽传城陷，阖城号哭奔窜。贼驾飞梯攻西直、平子、德胜三门，势甚卮急；太常少卿吴麟徵累土填西直门，贼攻之不克。
封刘泽清东平伯（补）。
时左谕德杨士聪、卫〔允〕文入直，语阁臣曰：左良玉、吴三桂俱封而遗刘泽清，且临清地近，可虞也！揭上，封泽清东平伯。
降贼太监杜勳、申芝秀缒城入见上（补）。
李邦华至正阳门，欲登城，中贵拒之。是日，上又召对，叹息；与阁臣言：不如大家在奉先殿完事。李自成对彰义门设座，晋王、代王左右席地坐。太监杜勳侍其下，呼城上人莫射，我杜勳也，可缒下一人以语。守者曰：留一人下为质，请公上。勳曰：我杜勳无所畏，何质为！提督太监王承恩缒之上，同入大内；盛称贼众强盛，锋不可当，皇上可自为计！遂进琴弦及绫帨。上怫然起。守陵太监申芝秀自昌平降贼，亦缒上入见；备述贼犯上不道语，请逊位。上怒，叱之。诸内臣请留勳；勳曰：有秦、晋二王为质，不返则二王不免矣。乃纵之出，仍缒下。勳语守璫王相尧、褚宪章辈曰：吾党富贵自在也。初闻勳殉难，赠司礼监太监，荫锦衣指挥佥事，立祠。至是，方知勳固从贼为逆也。城下攻益急，王承恩砲击之，连毙数人；王化成等饮酒自若。
是日，大风骤雨，冰雹雷电交至。
午后，贼犯彰义门，破之。
时，上欲亲征，召驸马都尉巩永固，谋以家丁护太子南行。对曰：臣等安敢私蓄家丁；即有之，何足当贼！乃罢。贼攻彰义门，申刻，门忽启——盖太监曹化淳所开。得胜、平子二门，亦随破（或云王相尧等内应也）自成率群贼大队疾驰入，沿途杀掠，官军悉鸟兽散。前大学士蒋德璟宿会馆，被创。上亟召阁臣入，曰：卿等知外城破乎？曰：不知。上曰：事亟矣，今出何策？俱曰：陛下之福，自当亡虑！如其不利，臣等巷战，誓不负国！上命之退。
计六奇曰：诸本俱云十八，彰义门启。惟甲乙史云十七夜漏半，曹化淳开彰义门迎贼入，守城勳卫尽逃。外城已陷，更馀传入大内，似觉真确。而从十八者多，故姑仍之。
夜，周后缢坤〔宁〕宫（补）。
上闻外城破，徘徊殿庭。是夕，上不能寝。更馀，一阉奔告内城陷。上曰：大营兵安在？李国桢安在？答曰：大营兵散矣，皇上宜急走！其人即出，呼之不应。上即同王承恩幸南宫，登万岁山，望烽火烛天，徘徊逾时。回乾清宫，谕内阁：命成国公朱纯臣提督内外诸军事，夹辅东宫。内臣持至阁。因命进酒，与周后、袁妃同坐，痛饮数金杯，慷慨诀绝；叹曰：苦我民尔！以太子、永王、定王分送外戚周、田二氏。语皇后曰：大事去矣！各泣下，宫人环泣。上挥去，令各为计。皇后顿首曰：妾事陛下十有八年，从不听一语，至有今日。拊太子、二王恸甚，丁〔宁〕再三，遣之出；随返坤〔宁〕宫，自经。上视之，曰：好！好！召长公主至——年十五矣，公主号哭不已。上叹曰：汝奈何生我家！左袖掩面、右手挥刀，主以手格，断左臂，闷绝于地，未殊死；手慄而止。宫中喧传：皇爷动刀矣！上又巡西宫，命所宠袁贵妃自经。绳断，堕地复甦；上拔剑刃其肩，三砍而上亦手软。因遍召所御妃嫔数人，俱亲杀之。复遣宫人逼张太后速死。乃召王承恩入语移时，对饮；命亟出整内员，为出亡计。少顷，微服，易承恩靴，出中南门；时已三更矣。手持三眼枪，杂内监数十人，皆骑持斧。出东华门，至齐化门；内监守门者疑有内变，将砲矢相向。不得南奔，乃从胡同绕出城上，望见正阳门城上已悬三白笼灯。白笼灯者，自一至三以表寇信之缓急者也。知大事已去。时成国公朱纯臣守齐化门，因至其第问计；而纯臣犹在外赴宴，阍人辞焉。上叹骂而去。走安定门，门坚不可启；天将曙矣，乃回。
丁未十九日，帝崩煤山（补）。
五鼓，上御前殿，与二人手自鸣钟集百官，无一至者；遂散遣内员，手携王承恩入内院，登万寿山之寿皇亭——即煤山之红阁也。亭新成，先帝为阅内操特建者。时上逡巡久之，叹曰：吾待士亦不薄，今日至此，群臣何无一人相从——如先朝靖难时有程济其人者乎？已而曰：想此辈不知，故不能远至耳。遂自经于亭之海棠树下，太监王承恩对面缢焉。时宫中沸哭如雷，狂奔无门限。比晓，太子杂宫人走叩周奎府门。奎卧未起，门役不肯传报；乃走匿内官外舍。初，上之出至南宫也，使人诣懿安皇后所，劝后自裁，仓卒不得达。两宫已自尽，宫人号泣出走，宫中大乱；懿安皇后青衣蒙头，徒步走入朱纯臣第。尚衣监何新入宫，见长公主断臂僕地。与宫人救之而甦。公主曰：父皇赐我死，我何敢生！何新曰。贼已将入，恐公主遭其辱；且至国丈府避之！乃负之至周奎家（按吴伟业诗注，谓贼见公主已死，授尸国戚，与此不同；似此为确）。
是午，白光起东北，闪烁久之（补）。
人皆以为帝之灵气达于天也。
贼李自成入北京内城。
是日昧爽，阴云四合；城外烟燄障天，微雨不绝。俄，微雪，城陷。或谓：先有人伏内，通太监曹化淳弟曹二开门内应。一云：太监王相尧率内兵千人开宣武门，出迎贼。一云：兵部尚书张缙彦坐正阳门、朱纯臣守齐化门，一时俱开二城，迎门拜降。京城壁立数仞峻甚，贼将刘宗敏、李过斫杨树为云梯；漏下五鼓，使孩儿军从东北猱升以上——孩儿军即所云翦毛贼，皆贼中年少童子习杀掠、闵不畏死者也。是日，喧传襄城伯被擒，圣驾出城，百官谋易服遁。城中人往来疾驰，哭声动地，守城者俱下。贼登陴，兵部侍郎张伯鲸走匿民舍。贼骑塞巷，大呼民间速献骡马。时阁臣魏藻德，方敛犒兵银于各官。贼千骑入正阳门，投矢令人持归，闭门得免死。无锡张朴闻贼呼云：百姓不许开门，开门者杀。众遂闭户。已而，贼大呼开门。开门者不杀。于是，士民各执香立门，贼过伏迎，面贴顺民二字，门上大书永昌元年或书顺天王万万岁，以冀免祸。然免者十无二、三。无耻缙绅亦面贴顺民字，杂处长班家中苟延一息。贼经象房桥，群象哀鸣，泪下如雨。午刻，李自成毡笠缥衣，乘乌驳马，拥精骑百馀由得胜门入，转大明门，遂进紫金城；贼军师宋献策、贼相牛金星及宋企郊等五人从之。自成从西长安门入，弯弓大笑，自恃能射；指长安牌坊祝曰：射中中间字，天下太平。一箭射中瓦楞内，宋献策慰之曰：射在沟中，以淮为界。其实为空虚之处，乃必亡之兆耳。自成貌奇陋，眇一目。至承天门，顾盼自得。见「承天之门」四字，欲藉以惑众；乃大声语诸贼曰：我能为天下主，则矢射中四字中心。射之不中，中天字下，俯首不乐；牛金星趋进曰：中其下，当中分天下自成喜，投弓而笑。太监王德率内员三百人先迎于得胜门，自成令照常管司礼监。各监局印官迎，亦如之。
戊申二十日，贼入宫。
李自成入宫，问帝所在，大索宫中不得。伪尚玺郎黎某进曰：此必匿民间，非重赏严诛不可得——今日大事不可忽也。乃下令献帝者赏万金、封伯爵；匿者夷族。刘宗敏、牛金星出，仰明朝文武百官俱以次旦入朝。先具手本，青衣小帽赴府报名；愿回籍者听其自便，愿服官者量才擢用。抗违不出者，罪大闢；藏匿之家，一并连坐。禁民间讳自成等字。贼先差人赴五府、六部并各衙门，令各长班俱将本官报名；因此，无一人得脱。太监杜之秩、曹化淳等率众为贼前导，自成责之曰：汝曹背主献城，皆当斩。秩等叩首曰：唯能识天命，故如此。
内臣献太子（补）。
贼大索先帝太子、二王，搜得太子、定王于内官外舍；太子送刘宗敏收视，定王送李牟收视。永王不知所在。贼封太子为宋王、定王为宅安公。
魏宫人、费宫人殉节死（补）。
时宫中大乱，诸贼帅率其骑执兵先入，诸宫人逸出，遇贼复入。宫人魏氏大呼曰：贼入大内，我辈必遭所污；有志者早为计！遂跃入御河死。顷间，从死者积一百八人。费氏年十六，投眢井；贼钩出之，见其姿容，争相夺。费氏绐曰：我长公主也，若不得无礼！必告汝主。群贼拥之见自成。自成命内官审之，非是；赏部校罗贼。罗携出，费氏复绐曰：我实天潢之胤，义难苟合！惟将军择吉成礼，死生惟命。贼喜，置酒极欢。费氏怀利刃，俟贼醉，断其喉，立死。因自刎。自成大惊，令收葬之。
己酉二十一日，贼得帝尸。
是日午刻，得先帝凶问缢于煤山，乃以双扉同皇母后二尸出，送至魏国公坊下。上以发覆面，服白袷短蓝衣、元色镶边，白绵紬背心，白紬裤；左足跣，右足绫袜、红方舄。衣前有御笔血诏云：朕自登极十七年，致逆贼直逼京师。虽朕薄德匪躬上乾天咎，然皆诸臣之误朕也。朕死无面目见祖宗于地下，去朕冠冕，以发覆面；任贼分裂朕尸，无伤百姓一人。又墨书一行云：百官俱赴东宫行在。盖上未崩时，硃书谕内阁託成国公朱纯臣辅太子，故上书此，犹谓阁臣巳得硃谕也。不知内臣持硃谕至阁，阁臣已散，置几上而反报，上已不知所在矣。文武群臣无一知者，外人喧传驾已出也。贼见墨诏，因此有疑于纯臣；立命诛之，籍其家。
按甲乙史，诏云：因失江山，无面目见祖宗于地下，不敢终于正寝。日星不晦录云：上齧指血书于衣袂曰：朕之失天下，皆因文官不合心、武官不用命，以致如此。文武可杀。百姓不可杀！
贼敛帝尸。
未时，逆贼发钱二贯，遣太监市柳木棺、枕以土块，停于东华门外施茶庵，覆以蓬厂。有两僧诵经，老太监四、五人。王太监极薄一棺，亦在其旁。百官莫敢往哭；惟襄城伯李国桢与兵部郎成德、主事刘养贞抚棺大恸哭，求诸臣公疏请葬先帝成礼。适贼臣顾君恩自内出，呈稿求其上达。君恩答云：诸公半属沽名，岂尽为旧朝廷起见也。碎其疏掷之。已而殿上青衣持一硃批云：帝礼葬、王礼祭，二子待以杞宋之礼。百官又求以帝礼祭；少顷，青衣传云：准行了。二十三日辛亥，乃改殡帝后。出梓宫二，以丹漆殡先帝、黝漆殡先后；加帝翼善冠、衮玉渗金靴，后袍带亦如之。设祭一坛，自成亦出四拜，垂泪。顺天府伪尹行昌平州拨夫造圹，于四月初三日发引，初四日安葬；抬柩止二、三十人，贼数骑从得胜门送出，草草掩于田贵妃坟内。皇太子及二王俱出拜，但不令易服。凡从逆官往拜，贼亦不禁；然至者甚少。诸臣哭拜者三十人，拜而不哭者六十九人，馀皆睥睨过之。惟主事刘养贞，以头触地大恸。
大事记云：藁葬西山长陵之斜，惟襄城一人往送。是时天地昏惨，大风扬沙如震号，日色黯淡无光，皇极殿作白色。沉国元大事记云：先帝后殓葬，其易棺也，一言太子争之，一言李襄城争之。一言贼初用菲棺，露顿东华门外，路傍诸僚无一言者；次早，有武官及运粮官百馀人向贼哭诉，贼始易以梓官，移顿僧人施茶芦蓬内。及柩暗从德胜门出，诸僚无一送者。与诸本所说贼允百官请用帝礼及不禁人哭拜，令人押东宫出城往送，葬于长陵之斜者，又皆不同。以理推之，襄城世臣，固应有哭诤自刎之义，而未必真也。储王为贼所忌，势不能守丧送葬。此时人情异向，其为默默草草，成无诬焉。按李国桢，南都曾以其死节赐谥；而魏禧尝力辨其非死节而降贼被戮，则非能争大义于贼者也。或初与百官共请而后被戮，亦未可知。姑存其说。
文臣殉节，自大学士范景文以下二十一人（补）。
按范景文，二十九日城破，拜阙投井，死最早；其外，若户部尚书倪元璐、兵侍郎王家彦、右都御史李邦华、副都御史施邦曜、刑侍郎孟兆祥及子孟章明、左谕德周凤翔、右谕德刘理顺、中允马士奇、检讨汪伟、大理卿凌义渠、吏给事吴麟徵、户给事吴甘来、太僕丞申佳允、御史王章、御史陈良谟、御史陈纯德、吏员外许直、兵郎中成德、主事金铉。按此二十一人，其最著也。此外尚有殉节者，若户郎中周之茂、工主事王钟彦、户主事范方、光禄寺于腾蛟、中书舍人宋天显、滕之所、阮文贵、经历毛维张、顺天府知事陈贞达、经历施溥、张应选、锦衣卫指挥王国兴、指挥同知李若琏、兵马指挥姚成、千户高文采、百户王某、太监王承恩、庠生曹文耀、儒士张世禧、童生周某、菜佣汤文琼、民李小槐及武氏之僕，皆都城中殉节者也。
勳戚殉节者，刘文炳、周镜、巩永固、张庆臻、卫时春五人（补）。
此五人，皆最著者。此外，尚在传疑之列。
计六奇曰：勳臣之死，多不可信；盖为袭爵地也。况主其事者，宗伯为吾郡之某某乎！黄金有灵，青史无色矣。
诸臣投职名于贼。
百官报名者甚众，以拥挤故，被守门长班用棍打逐。早起，承天门不开，露坐以俟。贼卒竞辱之，竟日无食。贼初入时，缙绅以冠裳贾祸，悉毁其进贤冠。及见贼报名，贼主顿开笑口，乃从梨园中觅冠；一冠之费，逾三、四金。户侍郎党宗雅、给事介松年、御史柳寅东，各方巾色衣，自西长安骑马入内；盖党、柳在通州降，介在保定迎降也。督辅李建泰亦于是日入城，贼礼遇之。
庚戌二十二日，叛监杜秩亨选择内臣，以供贼使。
先是，有刘贡士，江西吉水县人；往来京师。授徒二十年，中贵多出其门。甲申听选，寓门生杜秩亨家。三月，与秩亨夜登园中高阜，仰视天象；连呼曰：不好！不好！主上有难。秩亨问曰：门生趋避何如？刘怒曰：汝曹食君之禄，应尽忠报国！乃问吉凶，得毋有异心乎？吾未受职，犹可远遁免祸。次日，出平子门。不知所之。至是，秩亨果叛。
辛亥二十三日，诸臣听贼点名。
百官囚服立午门外，约百四十馀人；凡遇贼党，咸强笑深揖。及矮宋至，数人晡跪问：新主出朝未？宋漫骂曰：汝曹不戮为幸，些时岂不耐耶！众恧然，却步。日晡，自成出据黼座，牛金星、刘宗敏、李过、白广恩、官抚民、梁甫、董天成、马岱、娄襄并宋企效、张璘然、巩焴、侯恂、黎志升、叶初春等左右两班坐。初，侯恂下狱；三且二十，贼出之。都司董心葵亦自狱出，备言中国情形及江南势要；自成大赏之。时，董心葵为首，率领百官朝见。自成呼心葵再三；称慰留听用。闻迎降者皆系李贼代为贿买得官，而心葵诸人为之通线者也；故率先降贼。牛金星坐于殿右，鸿胪以次唱名，由西而东。魏藻德首向自成叩头求用，言罪臣某参谒；臣三载新进书生，叨任宰辅，大明主不听臣言，以有今日。自成旁揖之。牛金星将旧缙绅一册置于地下，执笔任意花点，应迟者用军法。怒词臣卫允文、杨昌祚、林增志、宋之绳等削髮，令人尽拔其馀毛；詈曰：既巳披剃，何又报名！自成对刘、李、牛、顾诸贼云：各官于城破日，能死便是忠臣。若身体发肤，受之父母，不敢毁伤；削髮之人，不忠不孝，留他何用！至晚，金星令人摩官之顶曰：一双二双，以核其数。既点讫，独拔九十二名，遣兵士押送伪吏政府宋企郊听用。人分三等，授官大都新科者居多，人物丰伟者为上。不入选者，每官用马兵二人，执刀押候。忽传伪旨云：押往西四牌坊去。即用铁鍊串锁，每五十一串；各兵驰马驱逐，如羊豕然。行稍迟者，刀背乱下，至有僕地晕倒、踏作肉泥者。
贼榜示所用降臣。
是日，点名完，凡用者分付在外听候榜文。下午出榜，选授宏文馆掌院何瑞徵、编修周钟、大理卿刘大巩、寺丞项煜、兵谏光时亨、礼政府从事韩霖、吴文帜、国子学录钱位伸等，共九十二名。第二榜，特选兵政府左侍郎左懋泰镇守山海关等处地方。第三榜，特授宛平县归顺举人王仙芑山东潍县令。第四榜，补选各省州牧吴篪、傅学禹等，各省县令朱国寿、王之凤等，共五十名。
大学生及秀才求朝贺。
贼尚书宋企郊叱曰：朝贺大典，安用若辈！速回读书，候新天子颁行考试。壬子二十四日，闯贼改明制度。
大事记云：二十四日，贼欲僭位，纔上座，即呼头疼如劈；昏绝，辄颠下。后三上殿，皆如前。又见数丈长白衣人前立，华盖蟠龙，髯爪俱动；乃止。明朝制度，任意纷更：改阁为天祐等名，六部尚书为政府，翰林院为宏文馆，詹事府不用，行人司为文谕院，御史为直指，给事中为谏议，主事为从政，布政为统会，巡抚为节度使，按察为防御使，尚宝为尚契司，太僕寺为验马寺，通政使为知政使，中书为书写房，府为尹，州为牧，县为令。凡铨选，皆宋企郊主之。
贼杀勳卫武臣。
自二十一日百官投到日，凡勳卫懿戚等暂令精兵押出，听住民房；仍聚一隅，不许星散。有信宿不见米粒者。二十四日，贼点勳卫武职官五百馀员，绑至平子门外斩首。
癸丑二十五日，贼拷夹百官。
午后，唤诸文官进内点名。幽闭饥饿一日夜，至次早点过，共绑八百馀员，五人一摙俱押，锁至田皇亲府中，著刘宗敏用夹棍拷打，招认赃银；凡十昼夜。又拏京城富商居民，极刑追逼，死者千馀人。一云诸臣黎明候起，日中，刘宗敏始出，逐一唱名，坐赃重者数万、轻亦及千。有沉学录最贫，亦迫招至五百金；馀可知矣。输不及数，押令称贷于前门官店。店主人即无一面，券立，不敢不应。有见其券者，书云：某官同妻某氏，借救命银若干。凡追赃皆刘敏政、李牟主其事。自二十二至二十六日，满街遍提士大夫、拘系行路之人，如汤鸡在锅。凡追赃输纳，见银加二、首饰十不当一、珠玉玩好一概掷弃。衣服极新者准价钱，大缎匹不及两。门前商铺，凡有乡亲株连，无不搜括立尽。
贼恣姦淫。
贼初入城，先拏娼妓小唱，渐次良家女。良子弟脸稍白者，辄为拏去。妇女淫污死者，井洿梁屋渐满。安福胡同，一夜妇女死者三百七十馀人。降官妻妾俱不能免，悉怨悔欲逃。惟殉难诸臣家眷，贼兵悉不敢犯。
甲寅二十六日，降贼臣朱纯臣、陈演率百官劝进。
其表有云：比尧舜而多武功，迈汤武而无惭德。周钟自侈为得意之语。乙卯二十七日，吴三桂入山海关，贼将不能御。
北略云：自成入京，刘宗敏系吴襄，索三桂姬陈沅不得，拷掠酷甚。三桂闻之，益募兵至七千。三月二十七日，将自成守边兵三万尽行砍杀，止馀三十二人。贼将负重伤逃归，三桂遂据山海关。报至，自成遣叛将唐通往御，又遣叛将白广恩统兵往永平叙援。
丙辰二十八日，贼复严比百官。
是日，为贼用者高冠鲜服，扬扬道上。不用者夹逼金钱，号哭之声惨澈街坊；凡服首饰玩物等，俱载入伪府。
贼党宋企郊点官，三日一选。
凡随贼西来生员及伪将，俱移送吏政选用。诸降臣候选官见宋企郊，求授衙门；企郊曰：诸职衔俱前朝所考授，新主另有一番规制，不能尽循旧例。以予为诸公谋，不如归去为上。诸人既绝望，于是以渐逃归。
丁巳二十九日，闯贼使唐通持银四万赉吴襄，手书招吴三桂。
戊午四月初一日，贼党宋献策请停刑。
宋矮子陈民间病苦，宜加宽卹。又云：帝星失明，速宜登位。初三日，鸿胪官在系者悉复原官，习仪以候即位。牛金星云：大位未正，恐事有中变；劝自成命礼政府巩焴出示，定十七日举此大事：百官十二日午门前演礼，十三日皇极殿演礼。十五日，领诏。十六日，幸学宫行释菜礼，文武百官俱往圆邱候郊天、加衮冕并行祀庙、定功等礼。迁太祖神位于历代帝王庙，其馀太庙神主尽行烧燬。此示一出，降臣巩焴不俟临期，竟于初四日入太庙，将太祖神主捧出，送入帝王庙；其馀立时烧去。京师无不唾骂。
辛酉初四日，贼党巩焴毁太庙神主。
闯贼命其党牛金星、宋企郊考选举人。
牛金星吉服至吏政府，同宋企郊考举人。出「天下归仁焉，莅中国而抚四夷也，自天祐之，吉无不利」等题，搜简封门。就试者约七、八十人，大率本地举人居多。又有云：各省乡试，候旨定期，即于中秋举行。初五日，伪相府揭晓，取实授举人五十名，馀俱革退。三考，吏员及监生纷纷告考，俱不准。一云：顺天伪尹考试童生，出「天与之」及「大雨数千里」；考生员；「若大旱之望云霓也」。次日，即发案。
癸亥初六日，闯贼召父老至武英殿，问民间疾苦。
乙丑初八日，闯贼尽释诸系官。
贼将各官银两造册汇送，有夹未死者，暂放归家。于是，吴履中、张凤翔等，尽数南归。
丙寅初九日，贼令工匠铸九玺，定十七日即位（补）。
贼得吴三桂绝父书（补）。
吴襄手书招三桂曰：汝以身恩特简，得专阃任，非真累战功、历年岁也；不过为强敌在前，非有异恩激劝，不足诱致。此管子所以行素赏之计；而汉高一见韩、彭，即予重任，盖类此也。今尔徒饰军容，徘徊观望，使李兵长驱直入，既无批吭捣虚之谋，复乏形格势禁之力；事机已去，天命难回。吾君已逝，尔父须臾。呜呼！识时务者亦可以知变计矣。昔徐元直弃汉归魏，不为不忠；子胥违楚适吴，不为不孝。然以二者揆之，为子胥难，为元直易。我为尔计，不若反手衔璧；负鑕舆棺，及今早降，不失通侯之赏，而犹全孝子之名。万一徒恃愤骄、全无节制，主客之势既殊，众寡之形不敌；顿甲坚城，一朝歼尽，使尔父无辜并受戮辱，身名俱丧、臣子均失，不亦大可痛哉！语云：知子者莫若父。吾不能为赵奢，而尔殆有疑于括也。故为尔计，至嘱至嘱。是书本牛金星作，使吴襄书者。三桂得书，怒曰：逆贼如此无礼，我三桂堂堂丈夫，岂肯降此逆贼，受万世唾骂，忠孝不能两全！叱左右将来使斩之。参将冯有威进曰：吾辈愿效死杀贼。今不如收其金币，散赐士卒；然后起兵，使彼不及备。何必杀此伪官？三桂遂佯喜曰：愿一见东宫而即降。报书复命。贼计以定王往，即日遣贼将挈定王赴唐通营；而三桂已往乞师于大清。四月初四，三桂破山海关，唐通乞降，定王已至三桂营。三桂檄自成曰：必得太子而后止兵。致书绝父云：不肖男三桂泣血百拜上父亲大人膝下：儿以父荫，熟闻义训，得待罪戎行，日夜励志，冀得一当，以酬圣眷。属边警方急，宁远臣镇，为国门户，沦陷几尽。儿方力图恢复，以为李贼猖獗，不久即当扑灭；恐往返道路，两失事机，致尔暂稽时日。不意我国无人，望风而靡。吾父督理御营，势非小弱；巍巍万雉，何至一、二日内使已失坠！使儿卷甲赴阙，事已后期，可悲可恨！侧闻圣主晏驾，臣民戮辱，不胜眦裂。犹意吾父素负忠义，大势虽去，犹当奋椎一击，誓不俱生不则，刎颈阙下以殉国难，使儿缟素号恸、仗甲复仇，不济则以死继之；岂非忠孝媲美乎！何乃隐忍偷生，甘心非义！既无孝宽御寇之才，复愧平原骂贼之勇。夫元直荏苒，为母罪人；王陵、赵苞二公，并著英烈。我父嚄唶宿将、矫矫王臣，反愧巾帼女子。父既不能为忠臣，儿亦安能为孝子乎！儿与父诀，请自今日。父不早图，贼虽置父鼎俎之旁以诱，三桂不顾也。男三桂再百拜。初九，自成得书，大怒，即尽戮吴襄家口三十馀人，下令亲征。
戊辰十一日，闯贼杀勳戚大臣（原本作十三日，兹从北略改）。
贼闻大清兵日进，惧甚；躬叩刘宗敏、李牟，求其出御。刘、李耽乐已久，殊无斗志；逆闯乃下令十三日亲征。至是，东行之期已定，取勳戚、大臣皆杀之。于是，陈演、魏藻德、徐允祯及诸戚畹官都指挥以上、锦衣堂上官俱死，以戚畹女妇配给散卒（按原书言十三日黎明，贼首忽传密谕将陈演、魏藻德等立刻枭斩。然贼既以十二日启行，则诛戮当在十一日也）。
己巳十二日，闯贼率师四十万东行。
自成出正阳门，太子衣绿随后，马尾相衔。刘宗敏继后，惟留李牟、牛金星守京师。
壬申十五日，闯贼至密云。
癸酉十六日，贼党载金入秦（补）。
贼拘银匠数百人，凡所掠金银俱倾成大砖，以骡马、骆驼载往陝西。
甲戌十七日，闯贼大队至永平（补）。
是时，三桂兵颇少，与自成对阵，日昃不遑暇食；遂结虚营于关外，使百姓诡为军士，多执旗鼓守之，私易士卒入城饮食。顷之，自成薄外营，将营中老弱尽行杀死，长驱城下，围之数匝；又从门西一片石出口，东突外城，薄关内。三桂见自成势大，难与争锋；先已请兵满洲，至是趋之，凡使者往返八次，而大清九王统全军至，共十四万。三桂知大清兵已在关外，遂突围出外城，驰入大清壁中，见九王称臣，遂剃头，以白马祭天、乌牛祭地，折箭为誓。于是，三桂复入关，尽髡其民，开关延大清兵。然迫于战期，兵尚未尽剃髮，恐无以辨，夜半密令军士以白布裂为三幅，阔如三指，纒之于身，以为暗计——然布亦不能猝办，即以裹足布裂用，；约大兵见三指布者即勿杀。盖三数与白色者，取三桂及长白兵缟素之意也。
丙子十九日，吴三桂与闯贼大战于关内一片石，日暮方罢（补）。
时，大清九王使三桂为前锋，先与贼战，一以觇自成之强弱、一以观三桂之诚伪。日暮，战罢。
丁丑二十日，大清兵助吴三桂与闯贼战，闯贼大败。
是日，三桂与自成複合战。战方酣，九王使铁骑数万，以白标为号，绕出吴兵之右，锐不可当。自成随数十骑挟太子方登庙冈观战，有僧进曰：此非吴兵，必东兵也；宜急避之！已而，见白标军如风发潮涌，所到之处无不披靡。自成狼狈遁。虽刘宗敏勇冠三军，亦中流矢，负重伤而回。
戊寅二十一日，闯贼驻兵永平。
三桂使人议和，并请太子。自成命张若骐奉太子赴三桂营中，请各止兵。三桂允之，约自成回军，速离京城，吾将奉太子即位。自成遂旋师。
癸未二十六日，闯贼回京。
甲申二十七日，闯贼纵其下大肆淫掠。
吴三桂传帖入京（补）。
言义兵不日入城，凡我臣民，为先帝发丧，整备迎候东宫。
丙戌二十九日，闯贼僭称帝。
午后，运草入宫，处处皆满。
丁亥三十日，闯贼西奔。
戊子五月初一日，太子在三桂军中传谕至京。
大清九王檄吴三桂西行追贼（补）。
三桂夜送太子于高起潜所。或云潜逸于民间，阴导之入皇姑寺。
己丑初二日，吴三桂追贼至定州清水河下岸，斩贼将谷大成、祖光先。
庚寅初三日，大清九王入京城，居武英殿。
即摄政王也。
癸巳初六日，摄政王传令为崇祯帝设位帝王庙，哭临三日。
甲午初七日，大清封吴三桂为平西王（补）。
壬寅十五日，摄政王登武英殿，受朝贺；出示京城，令官民除服剃头，衣冠悉遵大清之制（补）。
自洪武戊申至此，凡二百七十八年云。

        </div>
      </div>
    </div>
  </div>
</div>
<!--update:2025-08-30 09:48:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>