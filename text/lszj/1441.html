<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷第一,卷第二,卷第三,卷第四,卷第五,襄阳耆旧记全文在线阅读,襄阳耆旧记全文在线下载,大玄古籍书库">
<meta name="description" content="五卷（习凿齿撰），是研究襄阳古代中国人文的重要历史文献。《襄阳耆旧记》又作《襄阳记》，《唐志》作《耆旧传》，《宋志》作《记》，《郡斋读书后志》曰“记五卷。前载襄阳人物，中载山川城邑，后载牧守。观其记录丛杂，非传体也，名当从《隋志》。”愚案《续汉·郡国志注》，蔡阳有松子亭，下有神陂，引《襄阳耆旧传》；《文选·南都赋注》同引之，则称《耆旧记》。_襄阳耆旧记_全文在线阅读_襄阳耆旧记_全文在线下载_大玄古籍书库">
<title>襄阳耆旧记_习凿齿_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">襄阳耆旧记</span> <br/>
          作者： <span class="inputVal" id="bkauthor">习凿齿</span> <br/>
          朝代： <span class="inputVal" id="bkdate">晋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,完结</span> <br/>
          字数： <span class="inputVal" id="bknum">[book_length]16040</span> <br/>
          说明： <span class="inputVal" id="bkdec">五卷（习凿齿撰），是研究襄阳古代中国人文的重要历史文献。《襄阳耆旧记》又作《襄阳记》，《唐志》作《耆旧传》，《宋志》作《记》，《郡斋读书后志》曰“记五卷。前载襄阳人物，中载山川城邑，后载牧守。观其记录丛杂，非传体也，名当从《隋志》。”愚案《续汉·郡国志注》，蔡阳有松子亭，下有神陂，引《襄阳耆旧传》；《文选·南都赋注》同引之，则称《耆旧记》。</span> <br/>
          封面： <span class="inputVal" id="bkimg">Z_6909.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]襄阳耆旧记
[book_author]习凿齿
[book_date]晋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,完结
[book_length]16040
[book_dec]五卷（习凿齿撰），是研究襄阳古代中国人文的重要历史文献。《襄阳耆旧记》又作《襄阳记》，《唐志》作《耆旧传》，《宋志》作《记》，《郡斋读书后志》曰“记五卷。前载襄阳人物，中载山川城邑，后载牧守。观其记录丛杂，非传体也，名当从《隋志》。”愚案《续汉·郡国志注》，蔡阳有松子亭，下有神陂，引《襄阳耆旧传》；《文选·南都赋注》同引之，则称《耆旧记》。
[book_img]Z_6909.jpg


[book_title]卷第一
宋玉
宋玉者，楚之鄢人也。故宜城有宋玉冢。始事屈原，原旣放逐，求事楚[王於]友景差。景差惧其胜己，言之於王，王以为小臣。玉让其友，友曰：“夫姜、桂因地而生，不因地为辛；美女因媒而嫁，不因媒而亲。言子而得官者我也，官而不得意者子也。”玉曰：“若东郭（狻）者，天下之狡兔也，日行九百里而卒不免韩卢之口。然在猎者耳。夫遥见而纵（泄）[绁]耶？”友谢之，复言於王。
玉识音而善（友）[文]，襄王好乐而爱赋，旣美其才，而憎之（仍）[似]屈原也。[乃谓之]曰：“子盍从[楚之]俗，使楚人贵子之德乎？”对曰： “昔楚有善歌者，[王其闻与？]始而曰《下里》《巴人》，[国中（唱）[属]而和之者数万人；中而曰《阳阿》《采菱》，]国中属而和之者数百人，旣而曰《阳春》《白雪》，《朝日》《鱼离》，国中属而和之者不至十人；含商吐角，绝（伦）[节]赴曲，国中属而和之者不至三人矣。其曲弥高，其和弥寡也。”
习融　子郁
习融，襄阳人。有德行，不仕。
子郁，字文通，为黄门侍郞。[其为侍中时，从光武幸黎丘，拜大鸿胪；录其前后功，]封襄阳（公）[侯]。[於岘山南依范蠡养鱼法作鱼池。池边有高堤，皆种竹及长楸，芙蓉覆水，是游宴名处。当中筑一钓台。将亡，敕其儿曰：“必葬我近鱼池。”]
王逸
王逸，字叔师，南郡宜城人。元初中，擧上计吏，为校书郞。累至侍中。著《楚词章句》行於世。其赋、诔、论及杂文凡二十一篇。作《汉诗》百二十三篇。子延寿。
王延寿
王延寿，字文考。作《灵光殿赋》。蔡邕亦造此赋，未成，及见甚奇之，遂辍翰。曾有奇梦，恶之，作《梦赋》以自励。后溺死。
庞德公
庞德公，襄阳人。居岘山之南[沔水上]，未尝入城府。躬耕田里，夫妻相待如宾，[休止则正巾端坐，]琴书自娱，睹其貌者肃如也。
荆州牧刘表，数延请，不能屈。乃自往候之，谓公曰：“夫保全一身，孰若保全天下乎？”公笑曰：“鸿鹄巢於高林之上，暮而得所栖；亀鼉穴於深泉之下，夕而得所宿。夫趋舍行止，亦人之巢穴也。但各得其栖宿而已，天下非所保也。”（每）[因]释耕陇上，妻子耨於前。表（诣）[指]而问曰：“先生苦居畎亩之闲，而不肯当禄，然后世将何以遗子孙乎？”公曰：“时人皆遗之以危，今独遗之以安。虽所遗不同，亦不为无所遗也。”表曰：“何谓？”公曰：“昔尧、舜擧海内授其臣，而无所执爱，委其子於草莽，而无矜色。丹朱、商均至愚下，得全首领以没。禹、汤虽以四海为贵，遂以国私其亲，使桀徙南巢、纣悬首周旗，而族受其祸。夫岂愚於丹朱、商均哉？其势危故也。周公摄政天下，而杀其兄。向使周公兄弟食藜藿之羮，居蓬蒿之下，岂有若是之害哉！”表乃叹息而去。
诸葛孔明每至公家，独拜公於牀下，公殊不令止。司马德操尝造公，値公渡沔，祀先人墓。德操径入堂上，呼德公妻子，使[速]作黍：“徐元直向言，有客卽来就我与公谈论。”其妻子皆罗列，拜於堂下，奔走供设。须臾，德公还，直入相就，不知何者是客也。
德操少德公十岁，以兄事之，呼作庞公也。故世人遂谓“公”是德公名，非也。
后遂携其妻子登鹿门山，托言采药，因不知所在。
《先贤传》云：“鄕里旧语，目诸葛孔明为卧龙，庞士元为凤雏，司马德操为水镜，皆德公之题也。”
其子仙民，亦有令名，娶诸葛孔明小姊，为魏黄门吏部郞，早卒。子焕，字世文，晋太康中，为牂牁太守。去官还乡里，[居荆南白沙鄕。]里人[宗敬之，相]语曰：“我家池里龙来归。”乡里仰其德让，少壮皆代老者担。
德公从子统。
庞统
庞统，字士元。少未有识者，惟德公重之；年十八，使诣司马德操。德操与语自昼达夜，乃叹息曰：“德公诚知人，此实盛德也。必南州士之冠冕。”由是显名。
后刘备访世事於德操，[德操]曰：“儒生俗士，岂识时务？识时务者，在乎俊杰。此闲有卧龙、凤雏。”备问为谁，曰：“诸葛孔明，庞士元也。”[备后幷用为军师中郞将。]
[统]每称咏，多过其才。时人怪而问之，统曰：“当今天下大乱，雅道陵迟，善人少而恶人多。方欲兴风俗，长道业，若不美其谈，则声名不足慕。今拔十失五，犹得其半，而可以崇长世教，使有志者自励，不亦可乎？”
吴将周瑜卒，统送丧至吴，吴人多闻其名，陆绩、顾劭、全琮皆往。统曰：“陆子可谓驽马有逸足之力，顾子可谓驽牛能负重致远也。”
初，刘备领荆州，统以从事守耒阳令，在县不治，免官。鲁肃与备书曰：“庞士元非百里才也，使其处治中、别驾之任，始当展其骥足耳。”备大器之，以为治中从事。
劝备入益州。备向成都，所向辄中。於涪大会，曰：“今日之会可为乐矣。”统曰：“伐人之国而以为乐，非仁者所为。”备醉，怒曰：“武王伐纣，前歌后舞，非仁者乎？”
进围雒县，统帅众攻城，为矢所中，卒，年三十六。
统弟林妇习。
庞林妇习
庞林妇，同郡习祯妹。曹操之破荆州，林妇与林分鬲，守养弱女十有馀年。后林随黄权降魏，始复集聚。魏文闻而贤之，赐牀帐、衣服，以显其节义。
蔡瑁
蔡瑁，字德珪，襄阳人，性豪自喜。
少为魏武所亲。刘琮之败，武帝造其家，入瑁私室，[呼]见其妻、子，谓[瑁]曰：“德珪，故忆往昔共见梁孟星，孟星不见人时否？闻今在此，那得（百）[面]目见卿耶！”是时，瑁家在蔡洲上，屋宇甚好，四墻皆以青石结角。婢妾数百人，别业四五十处。
汉末，诸蔡最盛。蔡讽，姊适太尉张温；长女为黄承彦妻，小女为刘景升后妇，瑁之姊也。瓒，字茂珪，为鄢相，琰，字文珪，为巴郡太守，瑁同堂也。永嘉末，其子犹富，宗族甚强，共保於洲上，为草贼（张）[王]如所杀，一宗都尽，今无复姓蔡者。
瑁，刘表时为江夏、南郡、（竟）[章]陵太守，镇南大将军军师。[遂为]魏武从事中郞、司马、长水校尉、汉阳亭侯。魏武虽以故旧待之，而为时人所贱，责其助刘琮、谮刘琦故也。
魏文作《典论》，以瑁成之，曰：“刘表长子曰琦。表始爱之，称其类己。久之，为少子琮纳后妻[蔡氏之]（子）侄，遂爱琮而恶琦。瑁（又）[及]外甥张允，并得幸於表，又睦於琮。琮有善，虽小必闻；有过，虽大必蔽。蔡氏称美於内，允、瑁诵德於外。爱憎由之，而琦益疏。乃出为江夏太守，监兵於外。瑁、允阴伺其过阙，随而毁之。美无显而不掩，阙无微而不露。於是忿怒之色日发，诮让之言日至。而琮竟为嗣矣。故曰，‘容刃生於身疏，积爱出於近习’，岂谓是邪！泄柳、申详，无人乎穆公之侧，不能安其身。君臣则然，父子亦犹是乎！”
后表疾病，琦慈孝，[还省疾。]瑁、允恐其见表，父子相感，更有托后之意，谓曰：“将军令君抚临江夏，为国东藩，其任至重。今释众而来，必见谴怒。伤亲（亲）之（叹）[欢心]以增其疾，非孝敬也。”遂遏於户外，使不相见，琦流涕而去，士民闻而伤焉。表卒，琮竟嗣立，以侯印与琦。[琦]怒而投之，伪辞赴丧，有讨瑁、允之意。会王师已临其郊，琮擧州请罪，琦遂奔於江南。
杨虑　许汜
杨虑，字威方，襄阳人。少有德行，为沔南冠冕。州、郡礼重，诸公辟命，皆不能屈。年十七而夭。门徒数百人，宗其德范，号为“德行杨君”。
许（洗）[汜]是虑同里人，少师虑，为魏武从事中郞。（事）[与]刘备（昔）[共]在刘表坐论陈元龙者，其人也。
虑弟仪。
杨仪
杨仪，字威公。为蜀相诸葛亮长史，加绥军将军。
亮出军，仪常规画分部，筹度粮谷，不稽思虑，斯须便了。军戎节度，取办於仪。亮深惜仪之才干，凭魏延之骁勇，故（尝）[常]恨二人之不平，不忍有所偏废也。
[建兴]十二年，亮出屯谷口，卒於敌场。[仪率]全军而还，又（诛讨）[讨诛]魏延，自以为功勋至大，当代亮。而方废中军师，无所统领，从容而已。遂大怨愤，谓费禕曰：“往者吾若擧军就魏，宁当落度如此[邪]！令人追悔不可更及。”
禕表其言，坐徙。仪复上书诽谤，词旨激切。遂下郡收仪，自杀。
繁仲皇
繁仲皇，襄阳人，为靑州刺史。自尔以来，虽无名德重位，世世作书生门户。
习询　习竺
习询、习竺，才气锋爽。
习承业
习承业，博学有才鉴。历江阳、汶山太守，都督龙鹤诸[军]事。
习蔼
习蔼，有威仪，善谈论。
习珍
习珍，为零陵北部都尉，加裨将军。
孙权杀关羽，诸县响应。[珍]欲保城不降，珍弟[宏]曰：“驱甚崩之民，当乘胜之敌，甲不坚密，士不素精，难以成功。不如暂屈节於彼，然后立大效以报汉室也。”珍从之，乃阴约樊胄等擧兵，为权所破。珍擧七县，自号邵陵太守，屯校夷界以事蜀。
[孙权遣]潘濬讨珍，所至皆下，唯珍所帅数百[人]登山。珍遂谓曰：“我必为汉鬼，不为吴臣，不可逼也。”因引射濬。濬还（共）攻，[珍固守]月馀，粮、箭皆尽。[珍谓群下]曰：“受汉厚恩，不得不报之以死。诸君何为者？”卽仗剑自裁。
刘备闻珍败，为发丧，追赠邵陵太守。
[弟宏在吴，凡有问，皆不答。]张邵伯难（习）宏曰：“若亡国之大夫不可以访事，败军之将不足以言勇，则商之箕子当见捐於昔日，赵之广武君无能振策於一世也。”
贼发其汉末先人墓，堀习郁冢作炭灶，时人痛之。
珍子温。
习温
习温，识度广大。历长沙、武昌太守，选曹尚书，广州刺史。从容朝位三十年，不立名迹，不结权豪。饮酒一石乃醉。有别业在洛上，每休沐常宴其中。
长子宇，执法郞，曾取急（趋）[归]，车乘道从甚盛。温怒，杖[宇，责]之曰：“吾闻生於乱世，贵而能贫，始可以亡患，况复以侈靡竟乎！”
潘濬见温十数岁时，曰：“此儿名士，必为吾州里议主。”敕子弟与善。[温]后果为荆州大公平。
[及至晋朝，以江表始通，人物未悉，使江南别立大中正，人沿称]大公平，今之州都。
潘秘过，辞於温，曰：“先君昔（因）[曰]君侯当为州里议主，今果如其言。不审州里谁当复相代者？”温曰：“无过於君也。”后秘为尚书仆射；[先是]代温为公平，甚得州里之誉。
黄承彦
黄承彦，高爽开朗，为沔南名士，谓孔明曰：“闻君择妇；身有丑女，黄头黑面，才堪相配。”孔明许[焉]，卽载送之。时人以为笑乐，鄕里为之谚曰：“莫作孔明择妇，正得阿承丑女！”
习祯　子忠　忠子隆
习祯，有风流，善谈论。名亚庞统，而在马良之右。子忠，亦有名。忠子隆，为步兵校尉，掌校秘书。

[book_title]卷第二
马良
马良，字季常，襄阳宜城人也。兄弟五人，幷有才名。（而良称白眉。）[时人为之语曰：“马氏五常，白眉最良。”（马）良眉中有白毛，故以称之。]
先主领荆州，辟良为从事。诸葛[亮]入蜀，良与书曰：“雒城已拔，殆天祚也。兄应期赞世，配业光国，魄兆见矣。夫变用雅虑，审贵垂（名）[明]，於以简才，宜适其时。若乃和光悦远，迈德天壤，使时闲於听，世服於道，齐高妙之音，正郑﹑衞之声，幷利於事，无相夺伦：此管弦之至，牙﹑旷之调也。虽非锺期，敢不击赏！”亮闻之，以为知言，深器重之。
先主辟良为左将军掾。後遣使东吴，修好於孙权。良谓亮曰：“今衔国命，协睦二家，幸为良介於孙将军，可乎？”亮曰：“君试自为文。”良卽[为]草曰：“寡君遣掾马良通聘继好，以绍昆吾﹑豕韦之勋。（奇）[其]人吉士，荆楚之令，鲜於造次之华，而有克终之美。愿降心存纳，以慰将命。”
先主称尊号，以为侍中。及东征吴，遣良入武陵招纳五溪蛮夷。蛮夷渠帅皆受印号，咸如意指。会先主败绩於夷陵，良亦遇害。
子秉，为骑都尉。良弟谡。
马谡
马谡，字幼常。以荆州从事入蜀，历緜竹﹑成都令﹑越巂太守。长八尺，才器过人，善与人交，好论军旅。[诸葛]亮深[加]器异。先主临（薨）[崩]，谓亮曰：“马谡言过其实，不可大用也。”亮犹谓不然，以为参军；每引见谈论，自昼达夜。
建兴三年，亮征南中。谡送之数十里，亮语曰：“虽共谋之历年，今可更惠良规。”谡曰：“南中恃其险远，不服久矣。虽今日破之，明日复反耳。今公方倾国北伐，以与强贼，彼知国势内虚，其叛亦速。若尽殄遗类，以除後患，旣非仁者之情，且又不可仓卒也。夫用兵之道，攻心为上，攻城为下，心战为上，兵战为下，愿公服其心而已。”亮纳其策，赦孟获以服南方。[故]终亮之世，南方不敢复反。
建兴六年，亮出军向祁山，使谡统大众向前。为魏将张郃所破，坐此下狱死，时年三十九。谡临终，与亮书曰：“明公视谡犹子，谡视明公犹父，愿深推殛鲧（兴禹）[於羽]之义，使生平之交不亏於此。谡虽死，无恨於黄壤也。”于时，十万之众为之垂泣。亮自临祭，待其遗孤若平生。
蒋琬後诣汉中，谓亮曰：“昔楚杀得臣，然後文公喜可知也。天下未定，而戮智计之士，岂不惜乎？”亮流涕曰：“孙武所以能制胜於天下者，用法明也。是以杨干乱法，魏绛戮其仆。今四海分裂，交兵方始，若复废法，何用讨贼邪！”
杨顒
杨顒，字子昭，襄阳人也。[入蜀]为[巴郡太守﹑]丞相[诸葛]亮主簿。
亮[尝]自校簿书。顒直入谏曰：“为治有区分，则上下不可相侵。请为明公以家主喩之：今有人於此，使奴执耕种，婢主炊爨，鸡主（引）[司]晨，犬主吠盗，牛负重载，马涉远路，私业无旷，所求皆足，雍容高拱，饮食而已。忽一旦尽欲[以]身亲其役，不更付任，劳其体力，为此碎务，形疲神耗，终无一成。岂其智不如奴婢﹑鸡犬哉？失为家主之法也。故古人称坐而论道（为）[谓之]三公，作而行之谓之卿大夫。丙吉不问横尸而忧牛喘；陈平不肯对钱谷[之数]，云自有主者。彼诚达於（德）[位]分之体也。今明公为（理）[治]，亲自校簿书，流汗竟日，不亦劳乎！”亮谢之。
後尝为东曹属，典选擧。
及顒死，亮泣三日，与蒋琬书曰：“天夺吾杨顒，则朝中（多）[少]损益矣。”
向朗
向朗，字巨达，襄阳宜城人。少师事司马德操，与徐元直﹑韩德高﹑庞士元皆亲善。刘表以为临沮长。
表卒，归先主，为巴西﹑牂牁﹑房陵太守。及後主立，为步兵校尉﹑丞相长史。
朗素与马谡善，谡（旣）[逃]亡，（明）[朗]知情不擧，遂因之免官。[丞相]亮卒後，徙左将军；追论前功，封显明亭侯。
朗少时虽涉猎文学，然不治素捡，以吏能见称。自去长史，优游无事垂（三）[二]十年，乃更潜心典籍，孜孜不倦。年逾八十，犹手自校书，刊定谬误，积聚篇卷，於时见称。上自执政，下至童冠，皆敬重焉。
延（禧）[熙]十年卒，遗言戒子曰：“《传》称‘师克在和不在众’。此言天地和则万物生，君臣和则国家平，九族和则动得所求，静得所安。是以圣人守和，以存以亡也。吾，[楚国之小子耳，而]早丧所天，为二兄所诱养，使其性行不随禄利以堕。今唯贫耳，贫非人之患也，唯和为贵。汝其勉之！”
向条
向条，字文豹，亦博学多识。[嗣父爵，景耀中为御史中丞。]入晋为江阳太守﹑南中军司马，（御史中丞。朗兄子宠）。
向宠
向宠，先主时为牙门将。秭归之败，宠营特全。後为中部督，典（审）[宿]衞兵。
诸葛亮当北行，表曰：“将军向宠，素行淑均，晓畅军事。试用於昔，先帝称之曰能。是以众论擧宠为督。愚以为，（军）[营]中之事，悉以咨之，必能使行陈和睦，优劣得所。”
弟充。
向充
向充，历射声校尉﹑尚书。
诸葛亮初亡，所在各求为立庙，朝议以礼秩不听，百姓遂因时节私祭之於道陌上。言事者或以为可听立庙於成都者，後主不从。充时为中书郞，与（部）[步]兵校尉习隆[等]共上表曰：“臣闻周人怀召伯之德，甘棠为之不伐；越王思范蠡之功，铸金以存其像。自汉兴以来，小善小德而图形立庙者多矣。况亮德范遐迩，勋盖季世，（兴）王室之不坏，实斯人是赖。而烝尝止於私门，庙像阙而莫立，使百姓巷祭，戎夷野祀，非所以存德念功，述追在昔[者]也。今若尽顺民心，则渎而无典，建之京师，又逼宗庙，此圣怀所以惟疑也。臣愚以[为]宜因近其墓，立之於沔阳，（使所亲属）以时赐祭。凡其[亲属﹑]（臣）故吏欲奉祠者，皆限至庙，断其私祀，以崇王礼。”於是始从之。
魏咸熙元年六月，鎭西将军衞瓘至成都，得璧﹑玉印各一枚，[文]似“成信”字。魏人宣示百官，藏（之）於相[国]府。充闻之曰：“吾闻谯周之言：[昔]晋穆侯名太子曰‘仇’，弟曰‘成师’。[师服曰：]始兆乱矣，兄其替乎！後果如言。先帝讳‘备’，其训具也；安乐公讳‘禅’，其训授也。如言刘已具矣，当授与人也。今中抚军名‘炎’，而汉年极於‘炎兴’；瑞出成都，而藏之於相[国]府。此殆天意也。”[是岁，拜充为梓潼太守。]明 年十二月，晋武卽尊位，“炎兴”於是应焉。孙盛曰：昔公孙述自以起成都，号曰“成（氏）”，二玉之文，殆述所作（乎）[也]。
廖化
廖化，本名淳，中卢人也。世为沔南冠族。
为关羽前将军主簿，败没於吴。思向（刘备）[先主]，乃诈死，因将老母昼夜西奔（备）[先主]於秭归。（备）[先主]大悦，以为宜都太守。
後为[诸葛]亮参军。稍迁至右车骑将军﹑假节，领（前）幷州刺史，封中鄕侯。以果烈称，官（德）[位]与张翼齐，而在宗预之右。
咸熙元年春，内徙洛，道病卒。
董恢
董恢，字休绪，襄阳人。事先主，为宣信中郞。
费禕使吴，恢副之。孙权尝大醉问曰：“杨仪﹑魏延，牧竖小人也。虽尝有鸣吠之益於时务，然旣已任之，势不得轻。若一朝无诸葛亮，必为祸乱矣。诸君愦愦，[曾]不知防虑[於此]，岂所谓贻厥孙谋乎？”禕愕然四顾视，不能[卽]答。恢曰：“仪﹑延之不协，起於私忿耳，非有黥﹑韩难驭之心[也]。今方扫除强（寇）[贼]，混一区夏，功以才成，业由才广。[若]舍此不任，防其後患，是犹备[有]风波而逆[废]舟楫，非长计也。”权大笑[乐]。诸葛亮闻之，以为知言。还，未满三日，辟为丞相府属，迁巴郡太守。
[先是，]侍中董允等共期游宴，[而董恢诣允修敬，]卽命解骖。
张悌
张悌，字巨先，襄阳人。少有名理。孙休时，为屯骑校尉。孙晧时，为丞相，封山都侯。
魏伐蜀，吴人问悌曰：“司马氏得政以来，大难屡作，智力虽丰，而百姓未服也。今又竭其资力，远征巴蜀，兵劳民疲，而不知恤，败於不暇，何以能济？昔夫差伐齐，非不克胜，所以危亡，不忧其本也。况彼之争地乎！”悌曰：“不然。曹操虽功盖华夏，威震四海，崇诈杖术，征伐无已，民畏其威，而不怀其德也。丕 ﹑叡承之，系以惨虐，内兴宫室，外惧雄豪，东西驰驱，无岁获安，彼之失民，为日久矣。司马懿父子自握其柄，累有大功，除其烦苛而布其平惠，为之谋主而救其疾，民心归之，亦已久矣。故淮南（之）[三]叛，而腹心不扰，曹髦之死，四方不动，摧坚敌如（朽）[折]枯，荡异同如反掌，任贤使能，各尽其心，非智勇兼人，孰能如之？其威武张矣，本根固矣，群情服矣，奸计立矣。今蜀阉宦专朝，国无政令，而玩戎黩武，民劳卒弊，竟於外利，不修守备。彼强弱不同，智算亦胜，因危而伐，殆其克乎！若其不克，不过无功，终无退北之忧﹑覆军之虑也，何以不可哉？昔楚剑利而秦昭惧，孟明用而晋人忧，彼之得志，故我之大患也。”吴人笑其言，而蜀果降於魏。
晋来伐吴，晧使悌督沈莹﹑诸葛靓率军三万，渡江逆之。至牛渚，莹曰：“晋治水军於蜀久矣，今倾国大擧，万里齐力，必悉益州之众浮江而下。我上流诸军，无有戎备，名将皆死，幼少当任，恐边江诸城，尽莫能御也。晋之水军，必至於此矣！宜畜众力，待来一战，若胜之日，江西自清，上方虽坏，可还取之。今渡江（力）[逆]战，胜不可保，如或摧丧，则大事去矣。”悌曰：“吴之将亡，贤愚所知，非今日也。吾恐蜀兵来至此，众心必骇惧，不可复整。今宜渡江，可用决战力争。如其（丧败）[败丧]，则同死社稷，无所复恨；若其克胜，则北敌奔走，兵势万倍便当乘威南上，逆之中道，不忧不破也。若如子计，恐行散尽，相与坐待敌至，君臣俱降，无复一人死难者，不亦辱乎！”
遂渡江战，吴军大败。诸葛靓与五﹑六百人退走，使过迎悌。悌不肯去，靓自往牵之，谓曰：“（且夫）[巨先]，天下存亡有大数在，岂卿一人所支，如何故自取死[为]？”悌垂泣曰：“仲思，今日是我死日也。且我作儿童时，便为（君）[卿]家丞相所拔，常恐不得其死，负名贤知顾。今以身殉社稷，复可遁邪？莫牵（拽我）[曳之如是]。”靓（收涙）[流涕]放之；去百馀步，已见为晋军所杀。
李衡
李衡，字叔平，襄阳卒家子也。汉末入吴，为武昌庶民。闻羊道有人物之鉴，往干之。道曰：“多事之世尚书剧曹郞才也。”习竺以女英习配之。
是时，校（书郞）[事]吕壹操弄权柄，大臣畏逼，莫有敢言。道曰：“非李衡无能困之者。”遂共荐为郞。权引见，衡口陈壹奸短数千言，权有愧色。数月，壹被诛，而衡大见显擢。
後尝为诸葛恪司马，干恪府事。恪被诛，求为丹杨太守。时孙休在郡治，衡数以法绳之。英习每谏曰：“贱而凌贵，疏而闲亲，取祸之道！”衡不从。会孙亮废，休立，衡从门入，英习逆问曰：“何故有惧色？琅琊王立耶？”衡曰：“然。不用卿言，已至如此。”遂（曰）[白]其家客欲奔魏。英习固谏曰：“不可！君本庶民耳，先（君）[帝]相拔过重。旣数作无礼，而不远虑，又复逆自猜嫌，逃叛求活，以此北归，何面目见中国人乎？”衡曰：“计何可出？”英习曰：“琅琊王素好善慕名，博学深广，多见以德报怨之义；今初立，方欲自达於天下，终不以私嫌杀君明矣。君意自不了者，可自囚诣狱，表列前失，显求其罪。如此，乃当反见优饶，非[但]直活而已也。”衡从之。果下令曰：“丹（阳）[杨]太守李衡，以往事之嫌，自拘有司。夫射钩﹑斩袪，在古为忠。遣衡还郡，勿令自疑。”加威远将军，授以棨戟。
衡每欲治家事，英习不听。後密遣客十人，往武陵龙阳泛洲上作宅，种[柑]橘千株。临死，敕儿曰：“汝母每（怒）[恶]我治家事，故穷如是。然吾州里有千头木奴，不责汝[衣]食，岁上[一]匹绢，亦当足用尔。”衡旣亡，後二十馀日，儿以白[母]，英习曰：“此当是种柑[橘]也。汝家失十客（来）七﹑八年，必汝父遣为宅。汝父恒称太史公言：‘江陵千树橘，当封君家。’吾答云：‘士患无德义，不患不富。若贵而能贫，方好尔。用此何为！’”吴末，衡柑[橘]成，岁得绢数千匹，家道富足。晋咸康中，其宅（上）[址]枯（藁）[树]犹在。[武陵人以衡家武陵，遂记录云是其郡人，非也。]
胡宜
胡（宣）[宜]，字叔方，为江夏﹑南郡太守。清（厉）[励]有节，妻不衣帛。魏朝以其清班示天下。
王昌　昌母
王昌，字公伯，为东平相﹑散骑常侍。早卒。妇是任城王曹子（大）[文]女。昌弟式，字公仪，为度辽将军长史；妇是尚书令桓阶女。
昌母聡明有典教。二妇入门，皆令变服下车，不得逾侈。後阶子嘉尚魏主，[主]欲金缕衣见（王）式妇，（桓）嘉止之曰：“其妪严固，不听，莫尔！不须持往，犯人家法。”
罗宪
罗宪，字令则，襄阳人也。父蒙，避乱於蜀，官至广汉太守。
宪少以才学[知]名，年十三能属文。师事谯周，周[门人]称为子贡。性方亮严整，待士无倦，轻财好施，不营产业。後主立太子，为太子舍人，迁庶子﹑ 尚书吏部郞。以宣信校尉再使於吴，吴人称（羡）[美]焉。时黄皓预政，众多附之，宪独与不同；皓恚，左迁巴东太守。时右[大]将军阎宇都督巴东（为领军），後主拜宪[领军]为宇副贰。
魏之伐蜀，召宇西还，留二（干）[千]人，令宪守永安城。寻闻成都败，城中扰动，边江长吏皆弃城走，宪斩称成都乱者一人，百姓乃安。得後主委质问至，乃帅所统临於都亭三日。吴闻蜀败，起兵西上，外托救援，内欲袭宪。宪曰：“本朝倾覆，吴为唇齿，不恤我难，而徼其利，背盟违约。且汉已亡，吴何得久，吾宁能为吴降虏乎！”於是缮甲完聚，吿誓将士，厉以节义，莫不用命。吴闻锺﹑邓败，百城无主，有兼蜀之志；而巴东固守，兵不得过。吴使步协率众而西。宪临江拒射，不能御；遣参军杨宗突围北出，吿急安东将军陈骞，又送文武印绶诣晋王。协攻城，宪出与战，大破其军。孙休怒，复遣陆抗等率三万人增宪之围。被攻凡六月日，而救援不到，城中疾疫大半。或劝南出牂牁，北奔上庸，可以保全。宪曰：“夫为人主，百姓所仰，危不能安，急而弃之，君子不为也。毕命於此矣！”陈骞言於晋王，遣荆州刺史胡烈救宪，抗等引退。晋王卽委前任，拜宪陵江将军，封万年亭侯。会武陵四县擧众叛吴，以宪为武陵太守﹑巴东监军。
泰始元年，改封西鄂县侯。宪遣妻子居洛阳，武帝以其子袭为给事中。三年冬，入朝，进位冠军将军﹑假节。四年三月，从帝宴於华林园，诏问蜀大臣子弟後，问先辈宜时叙用者。宪荐蜀郡常忌﹑杜轸﹑寿良，巴西陈寿，南郡高轨，（高）[南]阳吕（稚）[雅]﹑许国，江夏费恭，琅琊诸葛京，汝南陈裕。卽皆叙用，咸显於世。宪还，袭取吴之巫城，因上伐吴之策。六年薨，赠安南将军，谥曰烈侯。
子袭，以陵江将军领部曲，早卒，追赠广汉太守。袭子徽，顺阳内史，永嘉五年为王如所杀。兄子尚。
罗尚
罗尚，太康末，为右丞。[是]时，左丞处事失武帝意，[帝]大怒，欲案入重罪。事连尚，於是尚为坐受杖一百，时论美之。
[後]为平西将军﹑益州刺史。[时李特起於蜀。尚]（性）贪[而]少断，[付任失所，遂至大败。]蜀人[不堪其征求，数万人共诣太傅东海王，]言[之]曰：“尚之所爱，非（奸）[邪]则佞；尚之所憎，非忠则（贤）[直]。富拟鲁﹑衞，家成市（里）[廛]；贪如虎狼，无复极已。”[又谣曰：]“蜀贼尚可，罗尚杀我；平西将军，（皮使）[反更]为祸！”（时李特起於蜀。）[特]攻尚於成都，尚破之，斩李特。特子雄僭号於（郸成）[郫城]。尚卒，雄遂据有蜀土。
蒯钦
蒯钦。
初，惠帝卽位，儿童谣曰：“两火没地，哀哉秋兰，归（刑）[形]街邮，终为人叹。”又河内温县有人如狂，造书曰：“光光文长，以戟为墻，毒药卽行，（刀）[刃]还自伤。”杨济问钦，钦垂泣曰：“皇太后（讳）[字]‘季兰’；‘两火’，武皇帝讳‘炎’字也。”此言武皇崩而太后失尊，罹大祸辱，终始不以道，不得附山陵，乃归於非所也。及杨太后之见灭，葬於街邮亭，皆如其言。
钦从祖祺妇，卽诸葛孔明之大姊也。
习嘏
习嘏，为临湘令﹑山简征南功曹。莅官擧大纲而已，不拘文法。时人号为“习新妇”。
（邓攸）
（邓攸，为吴郡太守，刑政清简。後称疾去职，百姓数千人留牵攸船，不得进。攸乃少停，夜中发去。吴人歌之曰：“紞如打五鼓，鸡鸣天欲曙。邓侯挽不留，谢令推不去。”）
黄穆
黄穆，字伯开。博学，养门徒。为山阳太守，有德政，致甘露﹑白兔﹑神雀﹑白鸠之瑞。弟奂，字仲开，为武陵太守，贪秽无行，[朝廷以黄受代之]。武陵人歌曰：“天有冬夏，人有二黄。”言不同也。
（大中正）
（晋朝以江表始通，人物未悉，使江南别立大中正。）
韩系伯
齐韩系伯，襄阳人也。事父母谨[孝]。
[襄阳土俗，]邻居种桑树於界上为志，系伯以桑枝荫妨他地，迁数尺。邻畔随复侵之，系伯辄更改种。邻人惭愧，还所侵地，躬往谢之。
郭祖深
梁郭祖深，襄阳人也。武帝溺情内教，朝政纵弛。祖深舆榇诣阙上封事。
蔡道贵
齐蔡道贵，襄阳人。拳勇秀出，当时以比关羽﹑张飞。
鱼弘
梁鱼弘，襄阳人。白皙，美姿容。凡五为太守，卒。
尹怦
唐尹怦父嗣宗，居丧逾礼。（子）怦侍养弥笃；父卒，庐墓，墓产紫芝。子恭先﹑孙仁恕，皆有孝行，俱被旌表。於是一门四阙。
辛宣仲
辛宣仲居士截竹为罂以酌酒，曰：“吾性甚爱竹及酒，欲令二物幷耳。”

[book_title]卷第三
鹿门山
鹿门山，旧名蘇岭山。建武中，襄阳侯习郁立神祠於山，刻二石鹿，夹神道口。俗因谓之“鹿门庙”，遂以庙名山也。
习郁为侍中时，从光武幸黎丘，与光武同梦见蘇岭山神。光武嘉之，拜大鸿胪，录其前後功，封襄阳侯，使立蘇岭之祠。
中庐山
中庐侯国，古卢戎也。县西山中，有一[地]道。汉时，常有（马）数百匹[马]出其中。马形皆小，形似巴﹑滇马。
三国时，陆逊攻襄阳，又値此穴中有数十匹马[出]。逊载还建业。蜀使来，有五部兵家滇池者，识其马色，云“亡父所乘”，对之流涕。
岘山
[襄阳城，岘山亘其南。]
（襄阳）岘山南八百步，西下道百步，有习家鱼池。汉侍中习郁，依范蠡养鱼法，中筑一钓台。将亡，敕其儿曰：“必葬我近鱼池。”池边有高堤，皆种竹及长楸，芙蓉覆水，是游宴名处。山季伦每游此，未尝不大醉而还，恒曰：“此我高阳池也。”
岘山下汉水中，（多）[出]鯿鱼，肥美。尝禁人采捕，以槎头断水，谓之“槎头鯿”。[宋张敬儿为刺史，齐高帝求此鱼，敬儿作（陆舻）[六橹]船置鱼而献曰：“奉槎头缩项鯿鱼一千六百头。”]
万山
万山北[隔]（鬲）[沔]（汉）水，父老相传，卽交甫见游女弄珠之处。
荆山
荆山，有石室，相传[云]卞和宅也。
薤山
（襄）[筑]阳县薤山，山上有竹，三年生一笋，笋成竹死，代谢如春秋焉。
石梁山
襄阳石梁山，起白云则雨，黄云则风，黑云则蛮多病。
冠盖山
冠盖山，汉末尝有四郡守﹑七都尉﹑二卿﹑两侍中，朱轩（冠）[高]盖会山下。因名“冠盖山”，里曰“冠盖里”。
浊水
楚王至邓之浊水，去襄阳二十里。
沔水
檀溪
襄阳[城]本楚之[下]邑也，檀溪带其西，（岘山亘其南，为楚国之北津也。楚有二津，谓：从襄阳渡沔，自南阳界，出方城关是也，通周﹑郑﹑晋﹑衞之道；其东，则从汉津渡江夏，出平皋关是也，通陈﹑蔡﹑齐﹑宋之道）。
马仁陂
马仁陂，在（沘）[比]阳县南五十里，盖地百顷。其所周漑田万顷。随年变种，境无俭岁。[陂水三周其隍。]
望楚山
望楚山有三名。一名马鞍山，一名（灾）[筴]山。
宋元嘉中，武陵王骏为刺史，屡登之。鄙其旧名；[南]望[鄢﹑]郢（山），因改为望楚山。後遂龙飞，是[为]孝武。[所]望之处，时人号为凤岭。高处有三（墱）[墩]，卽刘弘﹑山简九日宴赏之所也。
三公峰
岑山东三峰名“三公”，西九山名“九卿”，次山名“主簿”。
巫山
赤帝女曰瑶姬，未行而卒，葬於巫山之阳，故曰巫山之女。楚怀王游於高唐，昼寝，梦见与神通，自称巫山之女。王因幸之。遂为置观於巫山之南，号为“朝云”。至襄王时，复游高唐。
楚襄王与宋玉游於云梦之野，将使宋玉赋高唐之事。望“朝云”之馆，上有云气，崒乎眞上，忽而改容，须臾之闲，变化无穷。王问宋玉曰：“此何气也？” 对曰：“昔者先王游於高唐，怠而昼寝。梦一妇人，暖乎若云，焕乎若星，将行未至，如漂如停。详而视之，西子之形。王悦而问焉。曰：‘我帝之季女也，名曰瑶姬。未行而亡，封於巫山之台。精魂依草，实为（茎）[灵]芝，媚而服焉，则与梦期。所（为）[谓]巫山之女，高唐之姬。闻君游於高唐，愿荐枕席。’王因而幸之。”
夏水
楚王好田猎之事，扬镳驰[逐]乎华容之下，射鸿乎夏水之滨。

[book_title]卷第四
北津
襄[阳]城，本[楚之下邑；檀溪带其西，岘山亘其南，]楚（国）之北津[也]。
[楚有二津，谓：从襄阳渡沔，自南阳界出方城关是也，通周﹑郑﹑晋﹑衞之道；其东，则从汉津渡[汉，经]江夏出[平]皋关是也，通陈﹑蔡﹑齐﹑宋之道。]
战地
刘表嗣子北降，襄阳﹑[沔]（〓）北为战伐之地。自羊公鎭此，吴不复入。晋[安西]（大）将军庾翼将谋北伐，遂鎭襄阳。
柤中
[吴时，朱然[围樊，]诸葛瑾（﹑万彧）从沮中寻山险道[北]出柤中。]“柤”，音如租税之“租”。
柤中在上黄[西]界，去襄阳[城]一百五十里。魏时，夷王梅敷兄弟三人部曲万家屯此，分布在中卢﹑宜城西山鄢﹑沔二谷中。土地平敞，宜桑麻，有水陆良田，沔南之膏腴沃壤，谓之“柤中”。
松子亭
蔡阳侯国有松子亭，下有神陂，中多鱼，人捕不可得。《南都赋》所称。
牵羊坛
襄阳有坛号“牵羊坛”。[旧传，]刺史初至，必牵一羊诣坛绕之，以其遭数验治州之年。（晋）[宋]文帝为刺史，羊行六遭不止，[强止之；]果八年而[後]迁。
活国城
山都县活国城，临沔水有大石激。宅欲为水所毁。其人五女皆大富，共敛钱作[激，全]其家宅。
（初）[又有]狠子[者]，家赀万金，而自少不从父命。父临终，意欲葬山上，恐儿不从，曰：“葬我，著渚下石碛上。”狠子曰：“我从来不奉教，今当从此一语。”遂散尽家财，作石（像）冢，积土[绕]（遶）之，[成]一洲，长数百步。元康中，始为水所坏。今冢石皆如半榻许，数百枚聚水中。狠子是前汉时人，[家在（山）[其]东五女（徼）[激]]。
乐宅戍
南阳城南九十里，有晋尚书令乐广故宅。
广，字彦辅，善清言，见重当时。成都王，广女婿。长沙王猜之。广曰：“宁以一女而易五男！”犹疑之。终以忧殒。
其故居，今置戍，因以为名。
张平子碑
张平子碑，是崔瑗之词。夏侯孝若为郡，薄其文，复刊碑阴为铭。
三公城
宛城南三十里，有一城，甚卑小，相承名“三公城”。
诸葛女郞墓
襄阳城南，边大道有诸葛女郞墓者，是诸葛仲茂女也。年十三﹑[四]亡，茂妇怜之，不能自远，故近城葬之，日日往哭。
秦颉冢
秦颉者，字初起。颉之南阳，过宜城。中一家，东向大道。住车视之曰：“此居处可作冢。”後丧还，至此（处）[住]（住）[处]，车不肯前。故吏为市此宅葬之。今宜城城中大冢，前有二碑是也。
熨斗陂
宜城县东北角有熨斗陂。
木兰桥
木兰桥者，今之猪兰桥是也。
刘[和季]（季和）以此桥近荻，有蕺菜，於桥东大养猪。襄阳太守皮府君曰：“作此，猪*臭，当易名作‘猪兰桥’耳，莫复云‘木兰桥’也。”初如戏[之]（言），而百姓遂易其名。
黎丘
秦丰，黎丘鄕人。黎丘，楚地，故称楚黎王。[田戎号周成王，陈义称临江王。]
呼鹰台
刘表为荆州刺史，筑呼鹰台，作《野鹰来》曲。
楚王冢
齐建元中，盗发楚王冢，获玉镜﹑玉履；又得古书靑糸简编。

[book_title]卷第五
胡烈
胡烈，字武贤。咸熙元年，为荆州刺史。有惠化，补缺堤，民赖其利。铭石曰：“美哉明后，隽哲惟嶷。陶广乾坤，周﹑孔是则。我武播扬，威振遐域。[譬春之阳，如冬之日。耕者让畔，百姓丰溢。惟我胡父，恩惠难置。”]
羊祜
羊祜，字叔子。武帝将有灭吴之志，以祜为都督荆州诸军事，率营兵出鎭南夏。开设庠序，绥怀远近，甚得江汉之心；与吴[人]开布大信。及卒，南州人征市[日]（得）闻祜丧，莫不号恸，罢市，巷哭者声相接。吴守边将士亦为之泣。其仁德所感如此。
祜乐山水，每风景，必造岘山，置酒谈咏，终日不倦。[尝]（常）慨然叹息，顾谓从事中郞邹湛等曰：“自有宇宙，便有此山。由来贤达胜士，登此远望，如我与卿者多矣！皆湮灭无闻，使人悲伤。如百岁後有知，魂魄犹应登此也。”湛曰：“公德冠四海，道嗣前哲，令闻令望，必与此山俱传。至若湛辈，乃当如公言耳。”
祜卒後，襄阳百姓於祜平生游憩之所建碑立庙，岁时飨祭焉。望其碑者，莫不流涕，杜预因名为“堕涙碑”。碑[文]蜀人李安所撰。安一名‘兴’，初为荆州诸葛亮宅碣，其文善；及羊公卒，碑[文]又工，[时]人始服其才也。
[杨世安同记室主簿读祜碑迄，乃长叹曰：“大丈夫在在当立名。吾虽不敏，岂独无意！”自尔为政，务存宽简。荆州人为祜讳名，屋室皆以‘门’为称，改户曹为“辞曹”。]
杜预
杜预，字元凯。为鎭南大将军，都督荆州诸军事。修立泮宫，江汉怀德，化被万里。修召信臣遗迹，激用滍﹑淯诸水，浸原田万馀顷，分疆刊石，使有定分，公私同利。众庶赖之，号曰‘杜父’。旧水道唯沔汉达江陵千数百里，北无通路。又巴丘湖，沅﹑湘之会，表裏山川，实为险固，荆蛮之所恃也。预乃开杨口，起下水达巴陵千馀里，内泻长江之险，外通零﹑桂之漕。南人歌之曰：“後世无叛由杜翁。”
预好留後世名，常言“高岸为谷，深谷为陵”，刻石为二碑，记其勋绩，一沉万山之下，一（立）[沉]岘山之（上）[下]，曰：“焉知此後不为陵谷乎！”[其沉碑，今天色晴明，渔人常见此碑於水中也。]
山简
山简，字季伦，司[徒]（空）涛子。永嘉三年，出为征南将军，都督荆﹑湘﹑交﹑广四州诸军事，假节，鎭襄阳。
於时四方寇乱，天下分崩，王威不振，朝野危惧。简优游卒岁，唯酒是耽。诸习氏，荆土豪族，有佳园池。简每出嬉游，多之池上，置酒辄醉，曰：“此我高阳池也！”有童儿歌曰：“山公出何许？往至高阳池。日夕倒载归，酩酊无所知。时时能骑马，倒着白接〓。擧鞭问葛强：‘何如幷州儿？’”强家在幷州，简爱将也。
时乐府伶人避难，多奔沔汉。燕会之日，寮佐或劝奏之，简曰：‘社稷倾覆，不能匡救，有晋之罪人也，何作乐之有？’因流涕慷慨，坐者皆愧焉。
（李重）
（李重，字茂（鲁）[曾]，为襄阳太守。崇教化，修学宫，表独行，拔贤能。清简无匹，正身率下；二年弹黜四县。）
刘弘
刘弘，字和季，沛国相人也。[太]（大）安中，张昌作乱，转使持节﹑南蛮校尉﹑荆州刺史，讨昌斩之，悉降其众。时荆部守宰多缺，弘请补选，帝从之。弘乃叙功铨德，随才补授，甚为论者所称。劝课农桑，宽刑省赋，岁用有年，百姓爱悦。
弘尝夜起，闻城上持更者叹声甚苦，遂呼省之。兵过六十，羸疾无嗣，弘愍之，乃谪罚主者，遂给韦袍﹑复帽，转以相付。旧制，岘﹑万二山泽中，不听百姓捕鱼，弘下教曰：“《礼》：‘名山大泽不封’，与共其利。今公私幷兼，百姓无复厝手地，当何谓耶？速改此法！”
时天下大乱，弘专督江汉，威行南服，每有兴废，手书守﹑相，丁宁款密。所以人皆感悦，争赴之。咸曰：“得刘公一纸书，贤於十部从事。”卒於襄阳，士女嗟痛，如丧所亲。父老追思弘，虽《甘棠》之咏召伯，无以过也。
性爱香，上厕常置香炉。主簿张[坦]（垣）曰：“人名公作俗人，眞不虚也。”和季曰：“荀令君至人家，坐席三日香。我何如令君？君何恶我爱好也。”[坦]（垣）曰：“古有好妇人，[患]（惠）而捧心嚬眉，见者皆以为好；其邻丑妇法之，见者便走。公欲使下官退走耶？”
[季和大笑，以是知坦。]
皮初，刘弘牙门将。弘讨张昌，初为都战帅，忠勇冠军。汉沔肃清，初等之功也。弘表初为襄阳太守。朝廷以初虽有功，襄阳名郡，乃以弘婿夏侯陟为守。弘曰：“若必姻亲可用，荆州十郡，安得十婿？”乃表陟姻亲，不得相监，初勋宜见酬。诏听之。
桓宣
桓宣，监沔中诸军事。石勒荆州刺史郭敬戍襄阳。陶侃使其子与宣俱攻樊城，拔之。敬惧，遁走。宣遂平襄阳，侃使宣鎭之。招怀初附，劝课农桑，简刑罚，略威仪，或载锄耒於轺轩，或亲艺获於陇亩。十馀年闲，绥抚侨寓，甚有称绩。
邓遐
邓遐，字应远。勇力绝人，气盖当时。时人方之樊哙。治郡号为名将。
为襄阳太守，城北沔水中有蛟，常为人害，遐遂拔剑入水。蛟绕其足，遐挥剑截蛟，流血，江水为之俱赤。因名曰“斩蛟渚”，亦谓之“斩蛟津”。
朱序
朱序，字次伦，义阳人。（宁康）[太元]初，拜使持节﹑监沔中诸军事﹑南中郞将，鎭襄阳。
（符）[苻]丕围序，序母韩自登城覆行。谓西北角当先受弊，领百馀婢幷城中女丁，於其角斜筑二十馀丈。贼攻西北，溃，便固新城。襄人谓之“夫人城”。
序累战破贼。守备少懈，序陷於苻坚。後坚败，得归。拜征虏将军，复还襄阳。太元十八年卒。

        </div>
      </div>
    </div>
  </div>
</div>
<!--update:2025-08-30 09:47:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>