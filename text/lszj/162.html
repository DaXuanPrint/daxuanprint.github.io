<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="书籍简介,弁言,从征实录,从征实录全文在线阅读,从征实录全文在线下载,大玄古籍书库">
<meta name="description" content="日记体史学著作。又名《先王实录》、《海上实录》、。《延平王户官杨英从征实录》。书成于1674年至1681年间，按编年体详细记载郑成功自1649年至1662年间征战南北、经营台湾的史实。这些史实，多为作者身经目睹，或采自六官案牍，翔实可信。因作者职务之便，书中所记财政与军政之事尤详。郑氏子孙后世秘藏此书。1921年在郑氏故里南安石井乡发现抄本，1931年影印行世。1958年台湾银行经济研究室将其收入《台湾文献丛刊》第32种出版。_从征实录_全文在线阅读_从征实录_全文在线下载_大玄古籍书库">
<title>从征实录_杨英_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">从征实录</span> <br/>
          作者： <span class="inputVal" id="bkauthor">杨英</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]104184</span> <br/>
          说明： <span class="inputVal" id="bkdec">日记体史学著作。又名《先王实录》、《海上实录》、 《延平王户官杨英从征实录》。书成于1674年至1681年间，按编年体详细记载郑成功自1649年至1662年间征战南北、经营台湾的史实。这些史实，多为作者身经目睹，或采自六官案牍，翔实可信。因作者职务之便，书中所记财政与军政之事尤详。郑氏子孙后世秘藏此书。1921年在郑氏故里南安石井乡发现抄本，1931年影印行世。1958年台湾银行经济研究室将其收入《台湾文献丛刊》第32种出版。</span> <br/>
          封面： <span class="inputVal" id="bkimg">Z_5630.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]从征实录
[book_author]杨英
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]104184
[book_dec]日记体史学著作。又名《先王实录》、《海上实录》、 《延平王户官杨英从征实录》。书成于1674年至1681年间，按编年体详细记载郑成功自1649年至1662年间征战南北、经营台湾的史实。这些史实，多为作者身经目睹，或采自六官案牍，翔实可信。因作者职务之便，书中所记财政与军政之事尤详。郑氏子孙后世秘藏此书。1921年在郑氏故里南安石井乡发现抄本，1931年影印行世。1958年台湾银行经济研究室将其收入《台湾文献丛刊》第32种出版。
[book_img]Z_5630.jpg


[book_title]書籍簡介
本書（一冊一九四面一一六、四○○字）不分卷，延平王戶官楊英撰。書為楊英追隨鄭成功征戰按年逐月之紀錄，極具史料價值。今加有「弁言」，備敘撰者其人、書名由來及內容概要。敘撰者則曰：『不知為何地人，其事蹟亦鮮見於他書。惟據本書所載，知其自永曆三年迄十六年，凡大小征戰，幾於無役不從，實為延平玉部下經理糧餉之要人』。敘書名則曰：『（本書）原為抄本，……得之於福建南安石井鄉鄭氏後言之手。……民國二十年，國立中央研究院歷史語言研究所假其書影印。……舊抄本前後霉爛，原有書題四字已經脫去。影印本前，有海鹽朱希祖（逖先）先生所作長序；先生謂「此書體例，不以延平一生事蹟為始末，而以楊英從征目睹為標准」，故題此書曰「延平王戶官楊英從征實錄」』。敘內容則引「朱序」所言，其結果有云：『楊氏……所得資料，往往極可珍秘；他家史書所求之不可得者，而楊氏「實錄」中則瓖寶山積，觸目燦然』。

[book_title]弁言
從征實錄原為鈔本。民國十一年，秦望山君得之於福建南安石井鄉鄭氏後裔之手。十六年，歸於李岳君。二十年，國立中央研究院歷史語言研究所假其書影印，於是此一海內孤本沉霾二百五十餘年，終得刊布於世矣。
舊鈔本前後霉爛，原有書題四字，已經脫去。影印本前，有海鹽朱希祖逿先先生所作長序。先生謂『此書體例，不以延平一生事蹟為始末，而以楊英從征目睹為標準』，故題此書曰『延平王戶官楊英從征實錄』。
本書首頁謂：『戶部主事楊英為輯造先王實錄事，謹將永曆三年己丑九月陳策從王，十月初一日蒙錄用，□永曆十六年壬寅五月先王賓天□，凡所隨從戰征事實，挨年逐月，採備造報』。今觀本書雖起於永曆三年九月楊英獻策，而自十五年八月杪迄十六年四月，以英染病，約七閱月未有記載。十六年四月，病愈啟陳農務之文，今已殘缺不全，且不見四月間之他事，更未及五月之事。故知鈔本之末，必有缺頁，至可惜也！
本書撰者楊英，不知為何地人，其事蹟亦鮮見於他書。惟據本書所載，知其自永曆三年迄十六年，凡大小征戰，幾於無役不從，實為延平王部下經理糧餉之要人。按永曆九年春二月，延平王承制設六官。時奉詔文武職官許其便宜委用：武職許至一品，文職許設六部主事。又賜詔許其軍前所設六部主事秩比行在侍郎、都事秩比郎中。永曆二十八年十一月，鄭經設六官，以楊英為戶官（俱見夏琳「閩海紀要」及「海紀輯要」）。英在延平王時原為戶都事，但此書作於嗣王經時，且在英為戶官後，故書首題曰『戶部主事楊英』，蓋在鄭氏方面言之為戶官，在行在方面言之則為軍前戶部主事也。
本書內容之得失，朱逿先先生論之綦詳。爰節錄其言於左：
『楊英身任戶都事，而又每逢出征，必經理糧餉，故此書之記載，特專重財政、軍事兩端，而財政之記載為尤詳，此為本書最精彩處，其他史書均不能如此詳盡者也。且其職司會計，只知記載之完備，不顧事端之是非，故其搜括民間之米糧與其取償損失之劫奪，在鄭氏或欲引以為諱者，彼亦不暇計及，而為之盡量披露，此真所謂「實錄」者也』。
『鄭氏養兵數十萬，固全恃沿海之徵取糧餉，然非經營東西洋商業及商行，亦不能措置裕如。則通商之事，亦成功事業中最重大者，不可不記載。此書雖不甚詳，然已能識其大矣』。
『此書記載軍事，雖皆為其從征時所目睹，頗覺詳盡，然較其記載財政，則反覺失之繁蕪，而不得要領，且有漏其機要、失其真相者。可見其對於兵事之記載，臨事既不能深知底蘊，事後又未嘗參考他書，但采集案卷及其記憶所得之表面事實而已』。
『楊氏身任戶官，六官案卷調取甚易，而又從征所至，身經目睹，故其所得史料，往往極可珍秘；他家史書所求之不可得者，而楊氏實錄中，則瓌寶山積，觸目燦然。蓋其所值者多，偶爾采獲，雖玉石不分、金沙雜糅，然而渾金璞玉，往往而在。楊氏之書，其價值全在於此而已』。
右所錄者，皆為主要之意見。其就每一事端，參證他書而辨其是非或糾其謬誤者，分別繫於正文之後，藉供讀者參考。
本書屢記西寧王李定國與延平王遣使來往之事，並附錄二王書札多通。惟書札次序顛倒，年月錯亂，一時未易考訂。此本僅將原來誤載於永曆八年九月之定國來書移置七年五月，並將書前原文『安西藩以書來會，書云』改為『定國書云』。其餘各札，姑仍原書之舊，未敢擅為移動。又本書影印本於永曆九年五月之末載清世子與成功來往書札二通，其後有雙行小注云：『此來書並回書在十月，錯寫在此』。此本已將二札移置十月之末，而刪其附註。
舊鈔本因虫蛀霉爛，殘缺至多。茲參閱本書前後文，補出不少空白之處；其難於校補者，則約計字數，以黑框代之。又鈔本間有錯字，或逕為改正，或將改正字加括符列於原字之下。至於避諱諸字，則於每字初見時附以說明。
本書影印本印行於二十餘年前，今已不易得。經商得中央研究院歷史語言研究所之同意，用就影印本加以標點、分段，並略補其殘缺，正其訛誤，重付排印，以便學人。（百吉）

[book_title]从征实录
延平王户官杨英撰
□□□□□□□户部主事杨英为辑造先王实录事，谨将永历三年己丑九月陈策从王，十月初一日蒙录用，□永历十六年壬寅五月先王宾天□，凡所随从战征事实，挨年逐月，采备造报，以□□□。
永历三年己丑（一六四九）九月，藩驾住中左。
初一日，杨英献策，为有□□□□□□□□□，藩批：『着来见』，随录任户科。
初三日，虏镇守漳浦副将王起俸慕义欲归，先遣□□□□□□□□□□□□□□，许之，约日进兵城下，外攻内应，克拔浦邑。缘谋泄□□□□□□□□□□□□□□日随弃□□□□□□□□□□□□□□□□□□□□□□□□□□□出繇（繇应作由，避明思宗、安宗、昭宗讳）龟镇下□□□□□□□□□□□□□□□□□□□□□□□□□□□印，实授都督同知，赐□□□□□□彩伞、玉带、靴□□□□管北标将，至次年，以□宦闺女主配之。其辖将吴大明等陞赐有差（俸系南□凤翔人，善骑射。吴大明今为马兵营，亦善骑射）。
十月，藩驾住中左。
初六日，传令官兵在船出征。
初八日，进入海澄港。漳虏吊（调）到各邑虏兵援防。
初九早，传令驾出，乘风直进云霄港。
初十日，繇（由）白塔登岸，分三路进兵。以左先锋施郎、援剿左镇黄廷、前冲镇阮引、正兵营卢爵繇（由）左而进，右先锋杨才、援剿右镇黄山、后冲镇周瑞、左冲镇林义、右冲镇洪习山繇（由）右而进，藩自率统领戎旗中军康明、中冲镇柯宸枢、亲丁镇张进繇（由）中而进。是午，□□□张国柱、千总夏义、柯虎督马步兵千余，离城五里，列阵迎战。遣旗鼓中军□□□□□兵守城。时左先锋镇撞遇国柱兵马，遂即交锋。约战数合，右先锋镇□□□□□、左先锋镇副将施显跃马提刀，直冲其阵。国柱驰马交迎，被施显马上一刀，砍死马下。我兵继杀，虏遂溃散，尽被我兵杀死，积尸遍野。时施郎辖下亲随洪羽、施显、下哨官黄安，战功居多，藩遂知名。本藩遂挥军乘胜进兵攻城。姚国泰尤（犹）督兵拒守。左冲镇林义、中冲镇柯宸枢等督兵从西北角登城，其城遂拔。姚国泰被乱兵所杀，几死尸中。时藩颇闻国泰名，令搜索得之。台至，遍身杀怆几死。口退回铜山，〔交〕地方官陈明登延医调治愈，送军前拔用（国泰，□□武陵人，善骑射。明登，□□□□□人，□命将□□□□□）。□□□□□□□□诸将议曰：『云霄□□□□□□□□□□□□复暂札□□□□□以待劳，致而杀之，然后长驱进攻漳浦。如不敢来，分兵□□盘陀岭，然后□□□□县，以与复明潮兵并定国公（郑鸿逵）在揭通援，共图进取可也』。诸将曰：『然』。
二十日，侦漳虏无敢来犯，藩遂躬督中冲等镇到盘陀岭分派隘□□截虏援。此岭高而险，两边俱峻山，深坑中惟大岭路通漳。藩指诸将曰：『可谓险要。所云「一夫守隘，万夫不敢过」是也。尔等严守以绝援兵，候克诏日，即会兵前来进取浦邑。吾择尔等守之，其必勉之。尔中冲镇柯宸枢智勇有方，堪当一面，督辖下专札岭路左山；尔援剿左镇黄廷、右冲镇洪习山战守优宜，□督辖下合札岭路右山；各树木栅，□□□垒，相为犄角。虏若冲左则右援，若冲右则左援，若从中路则互击，俱要同心协力，谨守为主；有功不负。另有南岭门小路可通诏邑，尔后冲镇周瑞、前冲镇阮引督辖下前往防守，令正兵营卢爵督辖兵札岭下以为两路应援，并驰护乡□』。派守已□，藩驰回营。
二十六日，藩督师进图诏安，札营龙峰、磁灶等处。虏守将晋级知县李四知议援兵不至则降。
漳虏王之纲、王邦俊等吊（调）集邑虏赫文兴、魏标、谢子连等亦于是日齐到，会复盘陀岭，分作四股来犯。一股冲□岭门，一股繇（由）右敌左援、右冲二镇，一股繇（由）左敌中冲镇，一股繇（由）中路截我往来应援。另以海澄守虏赫文兴一股从山下爬上，抄出中冲镇之后。
二十八早黎明，齐来冲犯。时蒙雾不相照应，援剿左、右冲二镇被其乘雾突进，炮□冲散，遂合冲其左边，先被中冲镇杀退。及后各虏会集攻击，□□□□，众寡不敌，□□□□，中冲镇柯宸枢同胞弟中军柯宸梅力战不支，死之。□□□□□□□□□□□□□告以是日蒙雾，不及接战而败，赦之不究。闻宸枢□弟阵亡，叹曰：『彼沉毅有谋，方□共成大业，岂期至此兄弟俱陨』！行令恤其家。后并令其子柯平来见。
十一月初一日，藩令改诏围，督师□繇（由）分水关进入潮州驻师。抵黄岗时，潮属不清不明，土豪拥据，自相残并，粮课多不入官。黄岗则有挂征南印黄海如，南洋有许隆（隆应作龙，海上见闻录、闽海纪要皆作许龙，此避郑芝龙讳），澄海有杨广，海山有朱尧，潮阳有张礼；藩次第收平之。时武毅伯施天福同黄海如来见，藩令天福典兵柄，辞以老，从之。谓海如曰：『我举义以来，屡得屡失，乃□□□乱，今大师至此，欲择一处以为练兵措饷之地，必〔如〕何而可？』海如曰：『潮属鱼米之□，素称饶沃，近为各处土豪山义所据，赋税多不入官，藩主第收而服之，藉其兵□食其饷，训练恢复，可预期也』。藩曰：『我亦思之。但潮邑属明，未忍为也』。时参军潘□□□曰：『宜先事入告，然后号召其出师从王，顺者抚之，逆者讨之。藩主奉旨专征，今大师咫尺，南洋许隆（龙）不劳师郊迎，声义问罪，谁其不然』！藩曰：『宜再图之，许隆（龙）何足云也』。海如又曰：『驻军措饷，莫如潮阳县。盖潮阳饶富甲于各色，且近海口，有海门所、达濠浦可以抛泊海艘，通运粮米，次守近山。土豪数年拥据租粟，负固山寨，邑长不敢问。今驻节邑中，抚顺剿逆，兵饷裕如。但须假道南洋，繇（由）鲎澳过达濠浦至邑，恐许隆（龙）、张礼梗道也』。藩曰：『自有以处之』。于是发谕许隆（龙），令除道并备□船以候过师。传令移师驻札南洋山头仔。许隆（龙）果抗命，仍敢出兵拒绝。藩怒，令舟师进塞□港，以陆师捣其巢穴。
初八日，许隆（龙）出兵来迎，我师一鼓而□，许隆（龙）仅身免，走潮□□。藩驰□□□□□岸上，有数贼伏在岸边，认是本藩，突冲犯驾，坐马惊跳跌下，贼猛举刃将刺，幸□班蔡巧、李长等迎接刺杀之，得保无事，此一险也。
藩驻师南洋，令搬运粮粟万余石，余军器船只称是。其粟石令督饷黄恺派拨运回中左，交郑四镇积贮。
朱逿先先生曰：『自永历三年至十四年，约十二年间，沿海征取粮饷，记载最为详赡。其间有名正供者，有名乐输者，其实大抵用兵强取也。其地方可分为福建本省及广东（潮阳揭阳）、江浙（浙江沿海及长江）三区域』。
海阳旧将陈斌来归。斌、身大十围，力举千斤，一骁□□，授以兵，管后劲镇事。澄海都督杨广亦来附。初，广与斌有隙，藩□酒解释之，后协力共事。南阳唐玉亦来归。海山都督朱尧来附。各得其兵众，颇□□力。
藩驾驻南洋，发谕张礼备船渡载，礼拒命。令杨广备船，并移书定国公备船渡载。
二十九日，藩移师鲎澳，过达濠埔。此处有三寨：曰达濠，曰霞美，曰青林。每寨千余□□，负固自恃，不隶版图，每岁截海摽掠。先年径与定国公为难，至是仍复自逞，不遵谕令。藩到达濠，观度形势，即告谕诸将曰：『三寨相为犄角，铳路相通，其受敌之处，必设地钩沟陷，须以计取，免伤吾兵。闻张礼据青林，吾欲生擒之，须先攻达濠。尚（倘）二寨不用兵临，彼必并力来援也。尔周瑞、阮引、黄山、卢爵督辖兵伏于中寨之左右，须示弱以诱之，待进攻时，彼必出兵，然后冲其半截，使首尾不相顾；仍各拨一二翼兵，如欲抄袭其城状，似（俟）其抽回防城，彼自无心恋战，则并力追杀，可尽歼也。尔等当遵令而行。尔戎旗并左右先锋等镇，须用炮攻城。先拿地民，究问沟陷地钩掩密何□□□□导，然后进兵，安炮攻打，遵令而行』。
十二月初二日，传令发炮攻达濠寨，张礼果发兵出援，被周瑞等依计杀败，歼杀殆尽，达濠寨中，看见惊惶。藩号令登城，右先锋杨才并戎旗、亲随等镇蚁拥登埤，立破达濠、霞美二寨。即合兵进攻青林。张礼见势不支，城上呼降。藩令陈斌招谕之，准其待罪归命。达濠遂平。
初八日，三镇洪忠振伯奉藩令来至军前，并柯宸枢子柯平俱到。令忠振伯发助丧银三百两，付平买米回家，以示优恤。
定国公闻达濠已平、张礼乞降，致书来贺，请面会机宜，并借张礼一观。
遣援剿右镇黄山督率后冲镇周瑞、左冲镇林义、正兵营卢爵往靖海卫，并巡下惠来县，俱归顺。以中军汪汇之理惠来县，以正兵营卢爵镇守其城。吊（调）黄山等回攻南山寨，破之。
十四日，藩移师入揭阳，会定国公，并带张礼往见。定国言：『潮镇郝尚久并诛车都督，占据潮郡，每起兵与我为难』；意欲本藩合兵向问何如。藩曰：『彼尚藉明号，岂可自矛盾？俟其踪迹败露，然后声罪，师出有名；侄当任之』。定国曰『然』。时揭邑白灰寨李芳等负固，不服征输。定国请师讨之。藩令左先锋率兵一鼓而破其寨，李芳正罪，余寨慑服。时定幕陈四明家属被张礼所掠，陈请杀之；随沉之水，致书谓『礼酒醉没海』，藩悔曰：『吾送去差矣。人必谓吾假手，后将何以招亡纳叛而使投降？定国待人何□□□』！
四年庚寅（一六五○）正月，藩发驾至潮阳，知县尝（应作常，避桂恭王常瀛讳）翼风率父老郊迎，陈廓外。乡寨顽□，藩随率师征讨负固顽寨，征输粮米。时以运转□□未有的员，谕令三镇洪忠振伯驻镇潮阳，以军器粮务委付任理，征输转运不竭，深倚重之。委右冲镇洪习山镇守达濠地方，以副将甘辉任右冲镇事。藩督师攻和平寨。此寨三面环水，惟西面受敌，恃险抗拒征输。攻之数日不克。一日，藩督师攻打，与潘参军偶立，才转身一动，一铳弹打中潘参军右指，乃藩所立处，若未转则误中矣，亦一险也。藩见难攻，传令抽回。右先锋杨才进曰：『似此梗化，不攻将何征输？我愿督兵进克，限明早，若不破城，愿退先锋之印』。藩许之。次早，右先锋杨才率先冒矢石登陴，连砍数贼，众等奋进，遂破其寨，尽杀之。左先锋施郎攻破溪头寨，后劲镇陈斌克狮头寨，贼首黄亮采闻风惊惧，求陈斌愿降，藩许之，令其招兵授镇事。
二月，藩督师进入洋乌■〈氵戎〉水平山寇。有员山寨、和尚寮恃险不服，攻之。左冲镇林义率先登寨，伤铳而死。北将吴仕标亦伤□。藩挥令各镇将寨掘平之，男妇一尽剿杀无遗，余寨闻风归顺。藩巡师之棉湖寨，普宁县地方俱向化。委监督程应璠管地方事，征收正供。
以统领戎旗亲随中军康明为左冲镇，以正总班吴胜管中军事。右先锋杨才病卒，以亲随正总班林勇为右先锋。勇随征苏六阵亡，吴胜退缩，斩首示众，以正总班林胜代吴胜职。以右冲镇甘辉管亲丁镇，以正兵卢爵管右冲镇，以援剿左镇黄廷管右先锋镇，以左先锋镇副将施显管援剿左镇。
四月，藩督师往平九军，破其溪头寨之顽恶而险要者。九军首人邱瑞、刘公显等畏服投顺。令监督陈六御派征助饷。先时九军首乱，攻破揭阳县，后拥据抗纳官租，至是追取正供数万，俱乐输。
陞监督王秀奇为戎旗镇管亲随，林胜为中协，陈瑞为右协。
藩移师到揭。定国公言新墟寨负顽已久，不服输将，每与郝家合兵为梗。
二十五日，藩随与定国公合兵攻之，尤（犹）恃险未服。我兵攻打。定国公用□熕击平其城。随赴藩乞降，许之。抽其寨中之壮勇者四百人充兵，令施显管辖。郝尚久出兵来援新墟。藩曰：『郝虏助逆，加兵擒而灭之，□□有名矣』。随令移营迎敌。令亲丁镇甘辉伏石场寨左边，右先锋黄廷伏寨右边，亲率诸镇迎战。郝尚久率马步数千前来。本藩挥令左先锋施郎、后劲镇陈斌等向□□交一合，左右伏兵和出，陈斌□□跃马冲入阵中砍杀，锋不可当。虏遂渀溃。生擒尚久中军陈禄而回。诸将继进追杀，横尸遍野，尚久仅以身免。我师班回。
是月，漳虏王邦俊率兵攻铜山所，管理地方事陈明登、督饷黄恺先遁至军前，藩怒，欲罪之。□□□□曰：『彼等□无兵，何能死守』？□宥之。以忠匡伯张进管铜山地方事。时虏犯铜山，□□□城固守。后忠勇侯陈豹率兵来援，虏惊遁，得保无虞。
五月，藩驾驻揭阳。□□□□□将万礼等来附。施郎招出□□。
六月，谕诸将曰：『尚久不清不明，背顺助逆，径出兵□□，或欲图之，计将安出』？陈斌进曰：『斌，潮人也，颇知潮地利。潮邑东面环溪，只一浮桥通漳大路，惟西、南、北平地可施攻击。必须断其浮桥，以绝援兵，然后移札西南攻围，内乏粮糈，外无救兵，不降何待』？本藩从之。随统师先札溪东葫芦山。郝尚久督兵搦战。本藩令王起俸伏兵山下候接战抄出，令陈斌等迎敌。虏见我兵强壮，伏兵四起，溃乱而走，杀死不计。随令左先锋施郎督先断桥。缘桥只一线之□，难容兵马，虏就桥中敌□，□□持守。对击三日不下。本藩即传令曰：『谅一桥难拔，尚欲图大！今日本藩亲督，有奋勇拔克者重赏陞擢，退却者不论总镇官兵，立即枭示』！时左先锋亲随何义、陈法、林椿等十数人冒□充（冲）进，登楼攀连而下，虏支吾不及，杀伤跳水死者不计，□□桥随即烧断，并石桥□□烧毁。虏援绝退守。本藩随移师屯札西、南、北，重围数匝，筑炮炮打。一日，本藩巡□方回，同诸镇在城边高山松石下饮酒，虏侦知驻节次所，□□大炮，忽响一声，其管家阿三傍藩身边提壶，被炮打碎身死，藩主与各镇无碍，即移避之。虏侦知惊服，谓「王者不死」。随往漳请救，撄城固守。
七月二十日，漳虏赫文兴来援，许隆（龙）渡载入城。尚久削发归清。繇（由）是围困三个月不下，本藩以暑天蒸热，□□多□，解围，暂抽退潮阳。山寇黄亮采等又叛，抗截饷米，令亲丁镇甘辉等讨平，□□□□□。
八月，分遣各镇汛守，以□□□总理地方兵民粮饷事。自率戎旗镇王秀奇、后冲镇周瑞、前冲镇阮引等扈从回中左。
十五日，藩驾回至中左，欲与建国公郑彩等会师，适建国先数日前出师北上，会其弟定远侯郑联。藩劝令改（解）兵柄，合师共济，联亦听从，令其辖将陈俸、蓝衍、黄屿、吴豪等归附。本藩令陈俸为戎旗镇前协、蓝衍为后协、吴豪为副将、黄屿为中冲镇管兵中军。以四镇郑芝莞管理中左地方事，忠靖伯陈辉为水师一镇。
朱逿先先生曰：『成功杀其族兄联并其军，此书讳而不言其死。惟阮昊锡直书之而不讳，其言曰：「成功杀定远侯郑联并其军，建国公郑彩逃于南海，将佐多降」（海上见闻录上）。阮氏亦为成功故吏，其作史颇多直笔，杨氏对之有余愧矣。温睿临郑彩传云：「庚寅，与郑成功构衅，成功击走之，袭执其妻子。成功祖母责其孙善遇之，得释还。彩漂泊海中无所适，成功以书招之，乃归死于家云」（南疆逸史传三十九）。杨氏既讳联之被杀，又讳彩之击走，文过饰非，毫无微辞，此其一例也』。
九月，藩驻中左，设坛请兵部万年英宣敕行礼祭太夫人。
请建国公回师共图恢复。建国被风飘至广海，不遇而还。其辖将杨朝栋、王胜、杨权、蔡新等来见。后以朝栋为义武营，以王胜等管理水师。
旧将蓝登来见，授援剿后镇，蒋恺为副将；拔周全斌为辖下中军翼将，督兵镇守中左。
二十八日，苏六集山寇攻陷惠来县，汪汇之□卢爵等不屈，死之。
十月，藩督后冲镇周瑞等往围头接太夫人。澄济伯（郑芝豹）洋船二只，助洋银十余万〔于〕太夫人，并送太监杨进、胡安国等至。
后冲镇周瑞病卒，以何德为后冲镇。
忠振伯报潮阳山贼复起，不复追征。藩令再往潮阳，谕郑地方曰：『前建国等在中左，虏不敢犯，今建国南下，定远水师已归于我，我欲往潮，虏若来犯，尔等何守？尔敢任否』？芝莞曰：『藩若设水陆官兵数□□□提调防守，虏众来犯有失，愿依军令』。藩曰：『可』。随以前冲镇阮引、后冲镇何德为水师，以援剿后镇蓝登为陆师，督率辖下官兵防守中左，听郑四镇调遣机宜。留太夫人董氏同世子监守中左。
鲁王同阁部曾樱并闽安侯周瑞、挂印黄大振等至中左。藩执臣礼奉之，厚待曾阁部，以周瑞为水师右军，黄大振为援剿前镇。
朱逿先先生曰：『鲁王来中左所，此书言成功以臣礼奉之，则失之诬。考江日升台湾外纪，与此说异，其言曰：「永历六年，鲁王至厦门，成功集诸参军议接鲁王礼。潘庚钟曰，鲁王虽曾监国浙右，而藩主现奉粤西（据小腆纪年补此二字）正朔，均臣也，相见不过宾主。成功曰，不然。若以爵位论之，鲁王尊也，况经监国。若用宾主礼，是轻之；轻之，是纲纪混矣。吾当以宗人府府正之礼见之，则于礼两全。诸参军服其论」（外纪卷七）。徐鼒小腆纪年、汪镛钟延平忠节王始末皆取斯说，则言以臣礼事之者诬也』。
十一月初二日，藩驾至潮阳。提塘黄文自行在来，报称：『有旨请藩入援。伪平、靖二王率满骑数万寇广州，复之。宁藩望我大师南下会剿甚切。今二伪王兵马来至广东，先遣满将克复潮惠，与我师为难』。藩知之，传令各镇催完各寨乐输饷米，交忠振伯拨运贮中左。忠振伯启曰：『各县饷米约完十分七、八，所欠者穷苦贫民耳。□滋追呼之苦，而饱奸差之腹，不如出赦，以彰浩荡之仁』。藩从之。
以柯鹏任右冲镇事。
闰十一月，藩驾驻潮阳。传令各镇官兵束装行李，听令在船，南下勤王。时施郎兄弟俱握兵权，每有跋扈之状，动多倚兵凌人，各镇俱受下风，惟后劲陈斌每与之抗曰：『彼恃兵力，吾兵足与敌，若彼手段，虽兄弟，吾用只手揉躏之』！郎知之，亦让之，但每愬于藩，斌有戒心，至是率兵而逃，密启一禀，陈所逃缘繇（由），藩心含之。
十二月，藩驾抵揭阳，与定国公议曰：『有报自行在来，二酋已下广州，即到广省，先复惠、潮矣。又郝孽归清，此处终非久居，叔父暂回中左居守，侄统兵南下勤王，诚为两利』。定国曰：『侄有此举，社稷灵贶，实式凭之，我当驾回中左协防也』。
二十日，藩令官兵□□□□□开驾，时父老□辙劝驾，谕之曰：『奉旨勤王，势不敢迟留，城中吾自有□，尔等□□□□器火药□□县尝（常）翼风率民壮防守』。
二十一日，藩师自达濠开驾，约定国公至南澳会师。后劲镇陈斌入潮阳城镇守，虏至，归之。
黄海如在达濠欲谋叛，败露；藩令洪习山赐之死。
五年辛卯（一六五一）正月初四日，藩驾至南澳。镇守南澳地方忠勇侯陈豹请见，告曰：『藩主统师勤王，先帝在天之灵，实监贶之。但闻二酋已破广州，杜永和入琼南矣，此去或恐不遇，而中左根本，亦难舍也，不如将此南澳地方听藩主驻节，居中调度，豹愿前驱，督同各镇南下，诣会王师，候有信请藩亲行未晚也』。藩曰：『尔固效忠，但我家世受先帝厚恩，捐躯难报，今有旨吊（调）师，虽越山踰海，义当趋赴，岂暇谋及身家？尔当暂固地方，中左有急，驰赴援防可也』。豹知藩意已坚，从之。
左先锋施郎入告曰：『勤王臣子职分，但郎昨夜一梦，似大不利，乞藩主思之』。藩知来意，心含许之，遂令将左先锋印并兵将令副将苏茂管辖，其后营万礼吊（调）入戎旗亲随协将。
定国公送镇将萧拱辰、沈奇等愿效忠勤王，藩纳之，以萧拱辰为中冲镇，沈奇为护卫右镇，跟同南下。监督张英为正中军。
二十七日，藩驾开发南澳。定国公、忠振伯、施郎带陈埙、郑文星等俱回中左。
二月，藩驾至白沙湖。
二十五日卯时，传令开驾，遇风报（暴）大作，各船难驶，俱收入盐州港。惟本藩正副坐驾，风大收湾不得。无奈坐帆溜下，管正中军船内司都督蔡进福、副中军船□□□□藩□□施举□驾。是晚适至菜屿，风浪愈大，桅闩摆拆惊危，蔡进福驾舟，藩破浪过舟，施举船随飘离，浪大不见山屿收泊，姑驾出外洋众戗。夜分，风雨益烈，几覆数次。其船■〈舟感〉上器物，一尽浮水。船中百余人，怆惶无地。直至鸡鸣，云收雨散，风浪颇恬。藩起视，呼进福曰：『此遭颇险，今无虞矣。未知副坐驾何如？船中多钱粮册籍也』！福曰：『此番若非藩主忠义，天地呵护，亦难保全矣。今船中鼎灶、水柜俱失，无可待炊。其副坐驾桅闩摆拆，再用一闩，不则弃桅牵头帆顺溜。施举，峰尾人，素善惯海船务，的保无事也』。迨天亮，只有坐驾一船，近在彭山戗驶，遂令进福驶下寻踪迹。船中无水可炊，藩亦各饿二餐，至申时方近山，寻见我船，而副坐驾亦来见。藩喜甚，查问当时在船同险何员役。提调楼大胜、户科杨英、工科范斌、赏勳司张恢等俱在船与焉。班回日，陞蔡进福为水师内司镇，施举为水师后镇。
三月初十日，藩驾至大星所。有广东乌尾船数十只在港，伙兵登岸樵采，虏兵同百姓来逐。藩怒，传令札营攻打所城。令左援剿施显繇（由）水夺船，各官兵繇（由）陆攻城。令协将万礼率辖下往僻处伏截惠州援虏。分拨已定，时万礼欲建奇功，谕辖下曰：『惠虏必大队来援，藩只令我三百人伏截，视吾手段。问土民，称惠路只有龙盘径最为险要。虏谅我未知地利，不敢离远□截。吾等密□□伏待其过半，尔等从中截击，一半逐前，一半杀后，彼首尾不能相顾，可尽歼也』。惠虏果由龙盘岭而来，被其截杀无遗。
十五日，传令攻城。黄山等挥兵攻城，一鼓而下。城中米榖，令户科杨英分派官船运载。
是月，福省伪抚张学圣，令泉虏马得光（光应作功，海上见闻录、闽海纪要均作马得功，此避郑成功讳）、漳虏王邦俊合师寇中左，令澄济伯拨船渡载。澄济以太师在京，无奈从之。
十四日，虏过中左，前冲镇阮引、后冲镇何德等水师不敌，而芝莞亦遁。太夫人同世藩弃其辎重，只携祖宗神主登舟。定国公师亦至中左，分发水师犯截五通、高崎等处，自以大船泊守神前港，令小哨巡截往来声息，候驰报本藩班回剿灭。时左先锋施郎率陈埙、郑文星等数十人与虏战，杀败之，追至城下。
二十二日，定国公遣都督郑德同援剿后镇中军翼将周全斌船到大星报称：『三月十四日，伪部院张学圣，令泉虏将马得光（功）、漳虏将王邦俊袭破中左，水师前冲镇阮引、后冲镇何德等退敌不支，俱出浯洲，百姓望救。定国公特差斌等抛海前来，请藩主班师』。本藩谕曰：『奉旨勤王，今中左既破，顾之何益？且咫尺天颜，岂可半途而废？国难未报，遑顾家为』？时三军知之，哭声遍闻。诸镇亦来劝驾回掉，谓『三军各怀家属，脱巾亦是可虞』！藩无奈，姑南向拜曰：『臣冒涉波涛，冀近天颜，以佐恢复，不意中左失守，将士思归，脱巾难禁，非臣不忠，势使然也』。挥泪痛哭，三军哀恸。又谕诸将曰：『班回杀虏，须足粮食。先就近处取粮，满儎俟风开驾，何如』？诸将曰：『可』。
朱逿先先生曰：『（本书）书南下勤王之经过及原委，较他书为详备。（其）第一次勤王，海上见闻录云：「永历四年十一月，成功至潮阳。闰十一月，成功令各镇兵在船听令，南下勤王」。其下仅云抵揭阳，至南海（当依本书作南澳），至白沙河飓风大作，别无言其结果者。闽海纪要略同，且仅言南下而不言勤王，更不知其因何出师。此书记成功南下勤王，约一千二三百字。首述成功至潮阳，提塘黄文自行在来报清平南、靖南二王率满骑数万寇广州，有旨令成功入援；成功即传令各镇官兵，催完各寨饷米，束装行李，听令南下勤王。次述定国公至南澳会师，并送镇将萧拱辰、沈奇等效忠勤王。又述陈豹请见，告以广州已破，此去或恐不遇，不如驻节南澳，居中调度；成功谓今有旨调师，虽赴山踰海，义当趋赴。又述成功至白沙湖，遇飓风几覆正副坐船，详述遇险及受饿状况。又言中左所为清师袭破，定国公遣使请班师；成功谓奉旨勤王，岂可半途而废？国难未报，遑顾家为！终言将士思归，脱巾难禁，不得已班师，成功又南向拜陈班师之意，挥泪痛哭，三军哀恸。此篇实为成功大增光彩』。
二十五日，藩令班师开驾。是日南风盛发，各船开洋直溜下，藩（由）垵边取粮，藩姑同■〈舟宗〉驾回。
四月初一日，藩驾到中左，泊五屿。虏已于数日前挟定国公以太师故令渡过江矣。
藩闻之，不胜发指，引刀自断其发，誓必杀虏。又传令不许芝莞及定国与诸亲相□，曰：『渡虏来者澄济叔，渡虏去者定国叔，弃城与虏者芝莞，功叔，家门为难，与虏何干』！定国公致书，差人请藩入城，不从，且谕差员曰：『定国公与虏通好，请我似无好意；回报定国，谓不杀虏无相见期也』。定国亦知渡虏之失，藩意难合，即移屯白沙，因再与一书曰：『马虏之归，盖以吾兄在于清，重以母命故耳；不然，我亦何意何心也。侄有疑吾之言，不亦错乎』？是日往白沙。
初十日，藩移驾厦门港，札营澳仔，召诸镇集议失守功罪。先赏施郎花红银二百两，加二级，辖下陈勳等一百两。郎以中左已失，虏又生还，辞不受。藩曰：『虏先渡海，水陆失守，该镇假回闲员，目击虏氛，身率数十人与虏对敌，追逼城下，使蓝登水陆诸人如是，虏无只还矣。功而不赏，罚将何施』？吊（调）郑芝莞至，责曰：『吾南下时，未敢以地方城池付汝，是汝自请水陆拨镇付汝提调，有失依军令。今有何说』？莞归罪阮引。藩曰：『水师未败，而汝先搬物，身已在船矣』。立令推出斩之，诸将跪告不得，竟徇军中。次日，阮引枭示，何德捆责一百二十棍革职，杀其副将杨升，蓝登免罪。升协将万礼为前冲镇，援剿右镇副将陈朝为后冲镇。命忠振伯管理中左地方事，一应兵粮、船器释委任□□。
朱逿先先生曰：『马得光袭破中左所，（本书）仅言郑芝莞遁，太夫人（成功夫人董氏）同世藩（经）弃其辎重，只携祖宗神主登舟，而不详言所失之数。考本书成功报其父书云：「己丑岁，袭破我中左，掠我黄金九十余万，珠实数百镒，米粟数十万斛；其余将士之财帛，百姓之钱榖，何可胜计」。又郑鸿逵致其兄书，亦言「宝物黄金计近百万」。此二书所言损失数目，可补其叙事之疏漏。
中左之所失，为成功全部之家资，芝龙一生所积蓄。清军此举，积怨成功甚深，故沈云台湾郑氏始末云：「刘清泰奉密谕察奏，称厦门左右，故郑氏地，非他僭窃者比。抚臣张学圣、道臣黄澍、镇臣马得功垂涎金穴，乘成功他出，潜师袭取，悉其家资，致郑逆修怨索偿，海疆沦陷。命褫三人及革按臣王应元职，解京严讯」（郑氏始末卷三）。日本川口长孺台湾郑氏纪事卷中引三朝实录，与沈说略同，而互有详略，皆可证明中左所失之巨，积怨之深，且可见袭取之阴谋，出于张、黄、马之垂涎金穴。而当时成功叔芝莞及鸿逵之纵去马得功，所以一见杀，一没齿不相合也』。
藩移师后埔，札营操练。施郎不从，请启削发为僧。先□□在南澳□□勤王请兵□苏茂代将，意班回日必复归管也，至是藩不与，又拔其原副将万礼为镇，已令闲住，即有愠色，因启请为僧，以揣藩意。藩谕令再募兵，许授前锋镇，郎不报，竟削发不赴见，藩心衔之。一日，家丁与右先锋黄廷兵争竞小故，郎经率数猛直至黄廷行营辱骂，并碎其家器，廷忍避之，密启藩，遣黄山同黄恺诫谕之，竟面从心违。郎有亲兵曾德赴藩求拔亲随，藩与之。郎探知，即出令箭将曾德拿回立斩之。藩衔之，尤（犹）未发，谕其弟显劝告之曰：『藩无能作伤恩事也』。郎益无忌。
时官兵札后院埔，乏粮，集诸镇议曰：『中左积米数十万，被海边载虏搬去，今官兵乏粮，当取之海边』。
颁定杀虏大敌、中敌赏格。
初设前锋营。设督陈官。
五月初四日，藩督大师掠永宁、崇武二城，所获颇多而回。
施郎怨声颇露，益与弟显无忌。
二十日，传令在船听令出军。各镇分所辖提调，以黄山提调援剿左镇施显，令宣令廖达持令箭催施显赴提调商确出军机宜，显至船，黄山传令奉旨捆缚，幽之船舱。又令右先锋黄廷围厝拿施郎，令亲随黄昌围拿施郎父大宣并家属。施郎交忠定伯林习山羁船中，山令副将吴芳看守之。一日，有人□□□称藩□吊（调）施郎审□，吴芳不疑，即与登岸，至僻静处将吴芳同押人打倒，□□□□匿苏茂家，越日，渡过海，搜之不得。藩怒习山计放，欲杀之，未果；杀吴芳妻子五人，令芳跟寻。越日，杀大宣于市，杀施显于曾厝垵。陞戎旗中协林胜为援剿左镇。
二十二日，藩督师海澄磁灶地方。漳总镇王邦俊率海澄马步兵数千于二十六日亦来札近磁灶对垒。藩谕诸将曰：『欲图进取，先从漳起手，此番杀他一阵，则漳虏慑服，集兵裕饷，恢复有基矣。尔等勉之』！众俱曰：『然』。于是随拨戎旗镇伏磁灶山坑南，援剿右镇黄山伏坑北，左先锋苏茂、援剿左镇林胜俱伏磁灶社内，令亲丁镇甘辉、前冲镇万礼、右冲镇柯鹏诱接迎敌。
二十七日，王邦俊果由社前大路而来。左先锋等即迎敌交锋，虏势已却；继而亲丁、前冲等镇继进，虏则溃败不敌，被苏茂、林胜等杀夺冯□，并杀伤遍野，获其马匹辎重而回。
六月初二日，随回中左，陞赏苏茂、林胜二镇为首功，甘辉官兵为副功，万礼、柯鹏官兵为又副功，照中敌赏格外，仍行五军张英将督阵官袁进、池仕绅、张铭依首副功赏银加级。
是月，旧将黄兴来归，授中权镇；旧将黄梧来归，赏银二百两，拨入中权镇为副将。
初设五营：陞戎旗前协陈俸为礼武营，后协蓝衍为智武营，右先锋□□将陈泽为信武营，援剿左下副将吴豪为仁武营，北将吴（杨）朝栋为义武营。
拔监督陈六御为北镇，管理北兵骑射事。
七月，刘五店并石浔地棍陈春等多给虏牌，在海截劫我舟。藩遣援剿右〔镇〕黄山提调前冲镇万礼、北镇陈六御、中权镇黄兴等追捕，陈春等逃走，追至小崎，驾坐其船数十只，杀掠甚多。同安虏马直追来援，被万礼、陈六御等分遣埋伏，诱至龙窟与战，尽被我兵伏杀无遗。
八月，再设五营：陞中权镇左营黄梧为英兵营，旧将吴世珍为游兵营，戎旗正总班杨姐为奇兵营，赐名祖，林文灿为殿兵营，陈埙为正兵营。
委陈启设局，督造军器、藤牌、战被、火箭、火筒、火罐等项。
定国送辖将沈明来见，授护卫左镇，沈奇为右镇，陈魁为后劲镇。
九月，本藩督师□□□□地方。王邦俊同援虏陈尚智复吊（调）集马兵数千、步兵数千，同援虏陈尚智来札钱山，与我师对垒列陈。藩随集诸镇议曰：『王邦俊伎俩可见，陈尚智无名小将，我以逸待劳，以饱待饥，若又来对，某等为埋伏，某等为抄后截击，某等为劲敌，俱各贾勇齐击，杀其片甲不回，胜此一着，则漳虏胆破，撄守不暇，浦、诏、和等邑可指掌而□矣』。诸将奋曰：『此番我等尽欲得功，虏必无生回矣』。
二十五日，虏列大队，直进逼我营垒。本藩麾令迎击。戎旗〔镇〕王秀奇、援剿左〔镇〕林胜并苏茂等先捣其锋，即被我师歼杀；次则亲丁镇、前冲、援剿右等镇继杀其后，虏狼奔逃窜，杀死不计。我兵直追至龙井方回，所获马匹、军□、□□不计，尸横遍野。王邦俊、陈尚智夺路而走，仅以身免。时漳府道关闭城门，不准进城。藩遣员招降，□□□降其部下将卒数百人，随传令班师。
十月，班师回中左，路京（京应作经，此避郑经讳；下凡经历、经营、曾经等经字皆作京）霞帐寨札营，伙兵采取蔬薪，被寨民逐□，□镇以告。藩曰：『小民无知，谕之，我师杀虏，非杀民也』。遣谕，仍逞不逊。藩怒，令破其寨。顽民恃险拒敌，自辰至已，我兵杀伤甚多。藩益怒，亲督攻打。于是陈瑞、李长等贾奋登埤，杀其寨首，余将继进，遂破其寨，剿杀无遗。藩驾回中左，陞赏杀虏有功官兵，照大敌赏格而行。
亲随营李长病退，以黄昌为戎旗亲随营。
十一月，漳虏王邦俊二次被我师杀败，驰报伪院求师援防，遂遣伪将杨名皋带马步数千入援。藩集诸将议曰：『名皋未知我手段，必然轻敌，我须略地取粮，诱其来战。先须占据险处迎杀。尔等此番用力歼击，胜此一着，则援虏计穷，漳、泉不攻自下矣。懋功懋赏，本藩断不尔靳；如不用命者杀无赦！本藩躬亲督战，目睹难掩□』。诸将俱曰：『□』。□议出师地方。藩遂督师繇（由）九都登岸，进札小盈岭待敌，同诸将相度地利，分派札伏。拨援剿右镇黄山督正兵营陈埙等伏鹊鸟山下，令右先锋黄廷督左冲镇康明等札东边岭下，拒截泉虏。本藩率戎旗镇札岭上，其余左先锋、援剿左、北镇等官兵札西边领下，另遣亲丁镇甘辉督中冲镇萧拱辰、游兵营吴世珍、奇兵营杨祖等赶杀鸿渐□□上兵。四股兵马分遣已定。是日，名皋分三股而进，□□□□□山□踰山来抄我阵后，□一股来冲正兵营。藩令未准出战。至三股齐犯，遂挥戎旗镇督同援剿左镇等各□兵迎击中股，援剿右镇等击左，左先锋等击右。我兵奋勇冒矢冲逼，虏遂少却。本藩驰督□□□□益力，诸将无不鼓奋，虏遂不支，被我杀死追逐，擒杀不计其数。踰山来抄阵后之虏，中冲镇、游兵营撞先遇敌，被其逐退不支，奇兵营杨祖率兵赴战，杀伤过当，祖身□□箭，尚奋勇杀死虏将一员。至亲丁镇甘辉赶至，遂同中冲、游兵奋进，虏即渀败，亦被我兵追杀不计。遂合兵一处，直追至马厝巷而回。名皋仅身免。藩令班师，回至中左，照大敌陞赏。以杨祖为首功，甘辉、援剿左右、正兵、左先锋等为次功。祖挂服戎印，赐蟒玉，改奇兵营为奇兵镇。中冲镇、游兵营降罚捆责。
十二月，旧将陈尧策先投虏，协虏将杨世德防守漳浦县，遣人密叩纳浦事宜。藩约日许之。
十五日，藩督师至旧镇港登岸，衔枚驰至城下围。尧策献城纳降。令戎旗镇□□。守将杨世德惊惧自刎，投入河。戎旗三正总班黄安救活之，解见本藩，藩慰谕之，加（嘉）其忠，令医治，并护其家眷，授大监督职。知县范进賫伪印赴军门降，谕令厚待之。委参军举人林其昌莅县事，委张英同潘庚钟追虏。绅助饷。陞拔陈尧策，挂宁南印，管护卫前镇，照旧镇守漳浦。
遣右先锋黄廷督护卫左右镇等巡复诏安县，遣中权镇黄兴督英兵营□□□巡复平和县，俱各次第报平。
二十四日，藩督师繇（由）陆回中左。
左冲镇康明以老告闲，拔副将杨琦任左冲镇事。
二十九日，海澄虏守将赫文兴密遣中军胡安然叩见，约开城纳降，以玉玦为贽。藩许之，赐安然金五锭，以八宝逞带赐复之，约日进兵。
定西侯张名振、平夷侯周崔之、英义伯阮骏等俱来归；以名振管水师前军，崔之管水师后军，阮骏为水师前镇。
六年壬辰（一六五二）正月初二日，藩督师扬帆进入海澄港。原港内水浅，大船难以进港；是日潮水涨起数尺，藩坐驾直入，泊中权关下，澄人惊谓从古未有，真水坚可渡之符也。赫文兴开城，率将士诣军前纳诚。随赏将领官兵银壹万两，赫文兴五千两，授前锋镇，赐挂破虏将军印、蟒玉。其参幕毛恒并将领各陞授有差。派中军都督张英督兵镇守，参军黄维璟掌县印，随增筑城池为关中河内。令赫总镇并将领回中左，安插家眷，励兵出征。
初十日，藩督师进入江东，遣各镇官兵攻长泰县。
十七日，至溪西地方，漳援虏马步数千来迎战。适亲丁镇甘辉率礼武营陈俸等战数合，我兵未集，众寡不敌，少却。甘辉奋身临阵，身中二箭，陈俸继进，被伤四箭。时大督阵王孔严督官兵奋勇前进，退却即斩。亲丁镇副将欧斌贾勇直冲虏阵，杀死马将二员，虏随渀溃。我兵赶杀，虏溺水死者不计，□胜而回。时亲丁镇前锋营将陈震、总班曾猛退却，登时阵前枭示。
二十三日，援虏数千再至，被戎旗镇王秀奇□击败。
本藩札营泰邑东门石高山，制造云梯攻城之椇，令各镇围困数匝，攻打数次，城坚未易遽拔。
义师兵部职方司主事陈韵率兵丁数千来附，藩委用之，令隶入前军定西候张名振管辖。
二月初二日，严令攻城。游兵营吴世珍奋勇登城，被炮击下身死，以黄元为游兵营。遂传令攻城为下，以计取之。遣戎旗镇移镇北门高埠处，锉地道通城。令神器营何明选善火器，洪善用地雷击破开凿，半月方达城。
三月初四日，报伪院陈金（金应作锦，海上见闻录、闽海纪要均作陈锦，此避郑经小名锦舍讳）督马步数万来援到同安住札。本藩传令，地雷即发，城崩则进城，以杀援虏，如未达城，则移出江东桥□路迎敌。
初七早，地雷发，不及城而止。是日遂移师札江东山。
是年，漳浦、诏安、海澄、平和俱已克复。及困围长泰，虏亦檄召潮、汀两路马兵，并吊（调）集水师，建国叛将蔡兴、章云飞等及陈金（锦）亲督来援。本藩随遣护卫左右镇沈明、沈奇等屯札诏安，拒潮援虏。遣总督中权镇黄兴督护卫前陈尧策、英兵营黄梧等屯札南靖、平和，拒汀援虏。遣援剿前镇黄大振同平夷侯、闽安侯等辖将拒泉港章云飞水师。又遣北镇陈六御督信武营陈泽守海澄。本藩自统大师屯札江东待敌。
初八日，藩同各镇相度地利，视其迎敌据险设伏之处。回即传令曰：『东北大山下，系通漳大路，当先据其险，不可致令敌札，据高瞷下。尔右先锋黄廷督左冲镇杨琦、奇兵镇杨祖等札空营山顶，多树旗帜，伏精兵于山傍待敌。另选戎旗内壮勇冲锋三百人，埋伏虎渡桥南北，与杨琦等为应援犄角，以绝漳城之□。东南一带山埠堪战之地，尔左先锋苏茂伏札东尾寨内外。尔亲丁镇甘辉督礼武镇陈俸等札当头叠敌道之冲，次尔援剿左镇林胜接之，又次尔前冲镇万礼并正兵营陈埙接之。戎旗中军营则札各营之中继，连援剿、后右冲、中冲等镇接其右，势如常山之蛇，击首尾应，击中则首尾俱应。又尔前锋镇赫文兴统马兵千余伏中军营前树林，以为各路冲突应援，又尔援剿右镇黄山埋伏深青桥、鸿渐尾一带，截其归路』。时中军各营，前附山，后背水。传令各船放出，无得只留；防胆怯者思退走，亦淮阴背水阵法也。又传〔令〕各营盘中竖了望台，高数丈，了官带火号三枝，照看中军营。第一枝火号起，是虏出兵，各穿带衣甲军器站队，贴立木栅边；第二枝火号起，系虏逼近营盘，鸣金贴立木栅籧篨内，以逸待劳，挫其锐锋；候第三枝火号起，即齐拥杀敌。头叠用火筒、火箭、神机铳器，次叠用牌被枪刀。又传令曰：『此番杀虏，照大敌赏罚格：副将以下退却者许督阵监营登场枭示，统领总镇登时捆解军前枭示』。调遣屯札已定，虏陈金（锦）初十日来，择营于对面之牛蹄山，相拒（距）有五里，我师已占得地利矣。至十三午，尽率马步繇（由）东南山埠而来。见头叠各营寂然不动，未敢逼进。直至正兵营中，即近砍斩木栅。本藩即发第三枝火号，各营蜂拥而出。虏遂分路迎敌，未分胜负。本藩亲督戎旗镇官兵勇向而进，虏始少却。礼武〔镇〕陈俸、亲丁镇甘辉、右先锋黄廷并苏茂、林胜等首尾兵将，奋前夹围，而赫文兴又督马步捣其中，虏遂披靡退败。我兵追至牛蹄山老营，各镇齐集，一尽追杀，积尸遍野。陈金（锦）尽弃其衣甲辎重，奔命而走。至夜分，又被黄山伏兵追杀，陈金（锦）仅以身免。此一敌也，虏全军覆没，获衣甲辎重不计。本藩随照大敌陞赏有差。以礼武镇陈俸、甘辉、黄廷、黄山等为首功。陞右先锋黄廷为提督前，甘辉为提督中，黄山为提督右。以副将廖敬管右先锋镇，欧斌管亲丁镇，余新署援剿右镇。正兵营陞为正兵镇。伪陈金（锦）败兵失将，不敢进入同安，札营城外，被家丁李进宗等刺死。进宗等来归，初宠用之，后沉进宗于水，以背主故也。
十三日，我师既败陈金（锦），是夜长泰守将并县官闻知，弃城而逃，百姓迎请镇守，藩委参军冯举人知县事，护卫右沈奇驻札防守。
四月，藩督师进攻漳城。
是月，兵众云集，开设二十八宿营：角宿、戴捷，亢宿、林德，氐宿、郑荣，房宿、周全斌，心宿、周腾，尾宿、杨正，箕宿、郑文星，斗宿、林功，牛宿、谢对，女宿、蔡科，虚宿、洪承宠，危宿、赖策，室宿、廉彪，壁宿、唐邦杰，奎宿、华章，昴宿、杜辉，柳宿、姚国泰，井宿、陈习山，进攻漳州。守将王邦俊撄城固守，上下请援。本藩随分兵重围数匝困之。遣仁武营吴豪、义武营杨朝栋专札西门营盘堵御，以前冲镇万礼、礼武镇陈俸、尾宿营杨正为应援，另拨戎旗镇王秀奇提调兼应援，西门有失则罪王秀奇。〔遣〕护卫左镇沈明、正兵营陈埙、亲丁镇欧斌专札北门营盘堵御，以左冲镇杨琦、右冲镇柯鹏、亢宿营林德为应援，另拨提督前黄廷为提调兼应援，北门有失则罪黄廷。遣护卫前镇陈尧策、角宿营戴捷专札东门营盘堵御，以援剿左〔镇〕林胜、中冲镇萧拱辰、后冲镇陈朝、心宿营周腾为应援，以提督右黄山提调兼应援，东门有失则罪黄山。其南门专札营盘，以游兵营黄元札新桥头，后劲镇陈魁札旧桥头，信武营陈泽、智武营蓝衍为应援，另拨北镇陈六御提调兼应援，南门有失则罪六御。又拨氐宿营郑荣、柳宿营姚国泰专札八角楼营盘堵御，以英兵营黄梧为应援，定西侯张名振为提调，八角亭有失则罪名振。奇兵镇杨祖、援剿后〔镇〕蓝登、房宿营周全斌专札东岳一带大路堵御援兵，以中权镇黄兴提调兼应援，大路有失财罪黄兴。另拨亲随营李长、提督前黄廷、提督中甘辉、铁骑镇刘有才、昂宿营杜辉兼各处应援游兵。本藩驻札南院调遣。其余各镇分守漳浦、海澄、诏安、长泰、平和、南靖等县。
五月，虏援兵金衢马至漳，随会王邦俊督兵繇（由）东门进战。本藩随拨房宿营周全斌、援剿后〔镇〕蓝登伏东岳左边，牛宿营谢对、援剿右〔镇〕余新伏右边，大师屯札市尾两边，待敌虏入□而进。本藩督令戎旗镇亲随营黄昌、前提督、中提督等贾勇杀进，而房宿、井宿两边冲击。虏随败走，擒其副将金凤，杀获甚多。后退守城中，不敢复出。藩论功陞赏各有差。传令各筑营盘围困。其营盘外开河沟一丈、鹿角一重、木栅一重，木栅内则竖籧篨，每籧篨三个隔一位，设一铜百子铳；另筑短墙如城一样困守之。此北将王有才所画进。传各营如式而行，以为久困之计。虏援绝不敢出战，仍坚闭固守。
是月，前军定西侯张名振议就镇门筑水灌浸漳城，缘工力浩大，水湍难防，弃之。
漳平县虏守将廉彪来见（彪身大数围，旅力过人，能左右射，百发百中），因副将蔡勤引见，藩礼敬之，授室宿营，令回札茶坊岭，招募克复上游。
陈金（锦）杀败，金衢马等来援，亦被杀退，漳围未改，遂集舟师数百只来犯中左，攻吾所必救，以改漳围。藩令一镇陈辉为总督，率右军闽安侯、后军周崔之、左军辅明侯、前镇阮骏、后镇施举等水师百余号往迎之，遇敌于崇武。时虏舟据上流，顺风冲下，我师少却。至流退风转，陈辉挥令冲犁。周瑞同施举二坐驾扬帆冲入虏阵奋击，虏不敢当。继而各船涌进协击，虏遂披靡退走。虏繇（由）崇武登岸而逃，夺其大船十余只而回。
六月，藩驾如浯洲青屿澳，赏罚水师官兵。传令漳城围困将领，加谨□□，毋致疏虞。赏右军周瑞、后镇施举首功，杀其退却副将四员。传令照旧防守泉港虏船。自是虏船再出来犯，被我舟师□□，焚其舟，并杀其副将。繇（由）是虏水师不敢复逞。
亲丁镇欧斌病故，以郭廷为亲丁镇。
七月，藩督师围困漳州。时城中乏粮，至食人肉，百姓多饿死。王邦俊等遣满骑欲冲出寨中取讨粮米，被我官兵伏杀无回。虏闻知，不敢再出，坚守饥饿待援。
八月，藩督师围困漳州。时粮米益尽，百姓饿死过半。虏兵有至食萍充饥者，有逃出降者，俱称欲夺路共逃，亦有欲降者。本藩传令攻城，撤去西、北两门营盘住兵，环攻东、南，听其夜遁，伏半路截杀。虏侦知，亦不敢遁，只得饿守。
九月十八日，报金固山砺统浙、直满、汉马骑万匹大队，星夜入援，至泉驻札。本藩集诸将议曰：『攻城未下，援兵已至，暂且解围，军于江东以待之，如杀陈金（锦）一样，则漳城亦如长泰，不攻自下矣』。诸将曰：『可』。时金固山闻，监江东覆辙，不敢直进，兼程繇（由）长泰小路进。藩侦知，随于二十六日解围，择札古县地方，据险以待。虏亦于是日进城。藩下营于田中高埠处。左边拨中提督甘辉统亲丁镇郭廷、左援〔剿〕、前冲、中冲等镇札于山顶，伏松柏林内；右边拨右提督黄山统右援剿余新、右冲镇柯鹏、护卫右洪承宠、礼武镇陈俸等阵于田中作头叠；以后冲镇、护卫左右冲等为应援，拨前提督黄廷督右先锋廖敬、亢宿营林德等往来驰援右边，拨前锋镇赫文兴马骑就中驰击应援左边。本藩自督戎旗镇驰援左右。碁布已定，金固山遂率城守并援兵万余骑前来对敌。
十月初一日，虏札营对垒，见我营伍星布碁密，未敢轻进。至初三早，西北风盛发，占据风上，遂分□股而来。先以一股冲我左边。中提督挥兵接战，约数合，胜负未分。继而我林内兵抄断其后，合兵逼进，虏遂披靡，被我兵逐杀，死者过半，余者败回，作一堆齐拥，直冲我右边。右提督挥兵接战。我用火箭、火炮，神器齐发，一时西风猛烈，火烟被风打回，对面昏黑，遮不见人。虏遂乘烟突冲，我兵不能相顾，溃散而走。藩亲督戎旗等继进，已无及矣。虏遂遍野追来，我兵且战且退。藩驾随回札海澄。是晚查点，不见右提督黄山、礼武镇陈俸、右先锋廖敬、亲丁镇郭廷、护卫右镇洪承宠等回，已战没阵中矣。藩集诸将，欲治丧师之罪，尽杀之。甘辉言曰：『此番非人力不齐、将士不用命，乃反风所误，天时不顺，地利失据，以至败回，亦天未厌乱也』。藩默思良久曰：『尔言固是，但我见阵中旗帜未接即退者。此等不儆，将何以治兵』？于是定亢宿营林德先退，枭示徇军中；右冲镇柯鹏捆责削职。另议优恤阵亡将领家眷，并令礼官议礼迎入忠臣庙祭享。
藩驾拟回中左，派拨屯守海澄。随行前锋镇赫文兴提调房宿营周全斌、智武营蓝衍防守东门，义武营杨朝栋提调北镇中协唐邦杰、柳宿营姚国泰、氐宿营郑荣防守南门兼应援，又以援剿后〔镇〕蓝登、中权镇黄兴协守西北门，以副将蒋勤同谢子连协御西门、小水门。城内碁布已密，又拨都督王明驾铳船为首程，提督中镇为二程，防守乌礁水师；拨援剿左镇林胜、亲随营黄昌为二程，援剿前镇为三程，仁武营吴豪为四程，防守中洲水师。调遣已定，随率镇将回中左，并调遣南北征剿。
令冯工官吊（调）民夫增筑海澄短墙。
朱逿先先生曰：『增筑海澄城，此书记载甚略（仅云：「令冯工官调民夫，增筑海澄短墙」，）似不知其重要。阮旻锡记此事则较详，其言曰：「筑海澄城，所属地方，每家各出民夫一名。城高二丈余，旧有五都土城，连而为一，皆用灰石砌成，并筑短墙，安大小铳三千余号，周围环以港水，巨浸茫茫，外通舟楫，内积米榖军器，据潮州之咽喉，与厦、金二门，相为表里，以为长守之计。命冯澄世督其工（海上见闻录上）。据阮氏之记载，则更可见海澄之失，不特丧其辎重、军器为可惜也』。
十一月，藩驾驻中左。陞义武营杨朝栋为右冲镇，前冲镇副将陈鹏为义武营。其二十八宿营暂拨归镇。亲丁镇不设。右先锋、礼武等镇，候员另补。
遣中权镇黄兴为正提调，前冲镇万礼为副提调，率援剿右余新、护卫前陈尧策、护卫右沈明、英兵营黄梧、戎旗一营王怡、三营陈端、恢抚卢若骥等，往诏安、九甲、平和等处略地措粮。
是月，秦王孙可望移檄会师。安西王李定国复广西，杀伪王孔有德，遣使会师。藩遣效用官李景往广西，约师会期。
十二月，藩驾驻中左。知海澄县事参军黄维景失职不谨，逮系羁留，委正中军都督张英理县事。
虏侦知黄兴等驻师平和，遂遣三大人带马步数千前往追逐。一枝逐至大小墡地方，正提调黄兴等据险迎敌，虏不知地利，被我师用伏击杀，退败而走。一枝追至松柏坑，被副提调万礼据险设伏，擒杀殆尽，虏遂奔回。
七年癸巳（一五六三）正月，藩驾驻中左。漳虏大队到石码镇，被我官兵逐杀之，尽焚民居店舍奔回。藩令中军张英招徕安集如故。
太师平国公差周继武至自燕京，传清朝欲来议和，令藩议就之。藩差李德奉书禀复太师，言：『儿南下数年，已作方外之人。张学圣无故擅发大难之端，儿不得不应。今骑虎难下，兵集难散』云云。
二月，藩驾驻中左。中权镇黄兴等率众自诏安回，藩召集责之曰：『未闻帅令，擅自归回，是欲何为』？问谁为唱首，众俱以王怡、若骥对。王怡，令推出斩之；若骥，捆责革职。正副提调并各将领俱降级有差。
委五镇余宽镇守三都等处地方。
三月，藩驾驻中左。遣前军定西侯等水师恢复浙、直。先时，定西启曰：『名振生长江南，将兵数十年，今虏各处兵将，多系旧属。兹金酋既并力于闽，势必空虚浙、直，我以百艘，乘此长风破浪，直入长江，号召旧时手足，攻城掠野，因时制宜，捣其心腹，虏无暇南顾，藩主得以恢复闽省，会师浙、直，可指日待也』。藩从而遣之。并遣忠靖伯陈辉、中权镇黄兴、护卫右镇沈奇、礼武镇林顺、智武营蓝衍、后镇施举等一齐进入长江。
四月，报固山金砺吊（调）集水陆官兵船只，欲寇海澄、中左，即遣左军辅明侯林察、右军周瑞、后军周崔之、前镇阮骏、援剿前镇黄大振等督率官兵船只，前往堵御虏船。后遇飓风，辅明侯林察船漂入兴化港，被虏拘禁于狱，至郑贾来议和，出之。
十八日，报虏吊（调）集十县民夫二万，抬运攻城器椇，于是日同马步数万出城，驻札教场，来犯海澄。藩亦使令办守城器椇以待之。
二十八日，虏札营祖山头。
后冲镇陈朝病故，以叶章管理后冲镇事。
五月，藩驾到海澄。令正中军张英催督守城民夫器椇。拨北镇陈六御督义武营、仁武营、智武营防守县内。拨援剿左〔镇〕林胜堵御南门外桥头。拨左先锋镇堵御□□外岳庙前。拨护卫左镇沈明守中权关。拨正兵、奇兵等镇守土城、九都城。拨前锋镇赫文兴、戎旗镇王秀奇、护卫前镇陈尧策守御镇远寨，前冲镇万礼帮守镇远寨外。拨前提督黄廷、中提督甘辉札守关帝庙前木栅，连接镇远寨。本藩驻札妈宫，亲行督战。
又令水师杨权、蔡新等驾船击其旁。虏移炮击我水师，杨权被击死。
初四日，金固山率马步数万札营妈宫前，离我营半里之地。藩令我师击其营。虏是晚即逼营安籧篨、大小铳炮数百号，日夜连击，无瞬息间断，打透我营中，官兵多被击伤而死。至籧篨、木栅，多被打碎崩坏。藩传令立刻修筑完固。至初五午，诸将请令曰：『虏炮连续不绝，籧篨多被击碎，无可容身，各官兵俱愿出决一战，不肯坐受其击』。藩问：『谁敢领头叠冲击』？后劲镇陈魁、后冲镇叶章等向前愿领。于是随令诸镇各选精勇数百名，合力乘炮烟冲进。虏见我兵出营，炮铳齐发，我兵又多击伤。后冲镇叶章被铳打死，后劲镇陈魁右腿击折。藩令收军而退，只得固守。拔周全斌署理后冲镇事，杨正管理后劲镇事。礼葬叶章，陈魁发回中左调治。
虏连击两日夜，我营垒整而又坏，官兵无可躜立，损伤者多。兵将营中偶语，各无守志。藩颇闻之。
初六早，藩见营垒难堪，官兵面面惊愠（惧），遂唤旗鼓张光启往各营传令，光启不敢往。再唤宣令廖达进曰：『可往遍传大小将领官兵，此城不守，尚图恢复？再迟早晚，本藩有计杀虏，令其片甲不回。如有不敢守者，即报名来，听其回去。本藩于此土，生死以之，决无抽回之理也』。时参军冯举人参赞营中，亦言：『虽死无可去之理，恐将领未喻藩意耳』。于是再谕参军曰：『尔为我持此招讨之印，遍谕军中。朝廷以此畀我，我惟有效死勿去而已。诸将中有能率众得功者，愿以此题让』。于是参军持印传谕军中，无不感奋。诸将齐到请令。藩劳以酒。甘提督对众激言曰：『古云：「人生自古谁无死，留此丹心照汗青」，此番竭力以守，倘有不测，亦死得其所』！王秀奇等合声齐应曰：『此城是大家今日死忠营也』！藩壮其志，令人酣饮。藩遂率诸将上敌台观敌。诸将告以铳炮繁多，不可乘危。藩曰：『死生有命在天，虏炮如我何』？于是上台，指虏观视。虏见之，知其国姓，移炮向击，丛矢向射。时典膳役苏贵持战被向护，中提督挤藩下台，忽〔一〕声炮响，中击藩座，此一险也。
又报镇远寨边新筑籧篨击碎，崩坏平地。藩令各掘地窝藏身。随谕诸将传令曰：『虏吊（调）许多精锐，只攻此木栅籧篨，数日夜用过熕炮不知几千遍。今虽如此，平地未敢逼战者，一则知我手段，二则意我必退回中左。昨侦探来报，虏营中火药钱粮不继，尽在早晚一决。我谅今晚必大击一番，明早黎明，必并力来决一战。如不胜，必退走矣。虏之伎俩在吾掌中，料之审矣。尔等须谕将领，明早的来临营。彼若欲过河时，必用空炮助其声势，愚我耳目，断无自击之理。尔等须躜队站立，各执大刀大斧，如耙上劈去，不准追逐。侯虏齐过河墘躜定时，用火攻齐发，一尽焚去，方准并力杀出。进前重赏，退后立斩，各依军令军法而行可也』。于是令诸将各回营。随令戎旗神器镇何明率洪善等，将所有火药就夜分时，一尽埋伏河沟边，其药心相续如地道埋藏法，候令而发。
虏果于初六晚迅炮大击，连夜顷刻不绝，营垒一连，尽如平地，官兵多开藏地窖中不伤，其所埋火药亦无防碍。至五鼓，虏果放空炮，并营逼进。先用民夫扛运过河车，头叠用汉兵，二叠俱满兵，涌逼直进。我兵死敌，用大斧砍下，三退三进，杀伤相当。时戎旗镇内班将蒋文、王朋、中提督将郑仁、李昂、前提督下赖使、杨正、前锋镇下萧自启等，贾勇百倍，砍杀尤多。虏见劲敌，率三叠满将，蜂拥继进，尽过河沟，矢如雨下，人难站立。我兵站坐死拒。时天暂亮，了见虏尽过河。藩令发起地炮一连，将在过河之虏一尽烧死，委填河内，尽皆叠满。遂令我兵一拥冲出。其未过河残虏，狼奔而走，擒杀无遗。固山随令民夫运炮走回。此一敌也，死中得生，何啻背水之战。非本藩善战亲督，不至是也。
十二日，藩驾回中左。到教场设宴，照大敌格论功陞赏。先时署海澄县参军举人黄维璟因失地方事不理逮系，至是声罪与将诛之。陞赏中提督甘辉、前提督黄廷、前锋镇赫文兴、前冲镇万礼、戎旗镇王秀奇等为首勳，拟题伯爵。参军冯举人运筹决胜，题授监军御史。陞蔡文、王朋、郑仁、谢任、赖使、萧自启等超授都督佥事。余各照级陞赏有差。
是月，行在遣兵部万年英齎敕册封藩延平王，制曰：
『克叙彞伦，首重君臣之义，有功世道，在严夷夏之防；盖天地之尝京（常经），实邦家之良翰。尔漳国公赐姓忠猷恺掣，壮略沉雄。方闽浙之飞尘，痛长汀之鸣镝。登舟洒泣，联袍泽以同仇，囓臂盟心，谢辰昏于异域。而乃戈船浪泊，转战千年，蜡表兴元，间行万里。绝燕山之伪款，覆虎穴之名酋。作砥柱于东南，繁遗民以弁冕。弘勳有奕，苦节弥贞。惟移忠以作孝，斯为大孝；盖忘家而许国，乃克承家。铭具金石之诚，式重河山之誓。是用锡以册封为延平王，其矢志股肱，砥修茅戟，丕建犁庭之业，永承胙土之庥。尚敬之哉』！
藩拜表辞不敢受。
另遣监督张自新同万兵部繇（由）水赴行在回奏，题叙海澄杀虏功次，请敕各镇勳爵。后即敕封甘辉为崇明伯、黄廷永安伯、王秀奇庆都伯、赫文兴祥符伯、万礼建安伯，冯参军监军御史。余各陞级有差。
另遣监督池仕绅齎表繇（由）路（陆）诣行在，并会平西等兵马行军事宜。时晋王定国、蜀王文秀俱有书来会师。
（定国）书云：
『国姓大将军麾下：从来天下豪杰，必予其时之可为：具可为之资者，必凭其势之可藉。当今之世，之二者惟公有焉。慨自三百年深仁厚泽，匹夫匹妇，莫不子若孙以承之。至其旷典奇荣，则元勳之锡，止于茅土，固未有以臣民而上侔天祧者。言及斯遇，终纲目几千百年间终不数数见也。夫恩重则报称必宏，宠隆则休戚愈切。艰兹国步，孤婺犹伤周室之衰；恤此人心，父老犹仰汉官之旧。吾知公厥衷，必有大不自安者。枕戈待旦，此其时乎？
不榖惭以薄才，谬膺巨任，成命授以讨虏，简书载在专征。所得与四方勳镇通联纠合者，天子之灵也。客岁西粤诛逋奸之孔酋，仲冬衡阳枭敬谨之真虏。举九年腥浊以来，为朝廷彰挞伐者，仅兹两役。然今皇应运庇孚，攻取固未敢谓其谋之允臧，要亦见虏之无难扑灭耳。
兹以怀念两酋，东南鼾卧，曾拟长驱建业，不容肘腋无疑，况其局力，自不可与桂林湖南同日以语，又何惮而不芟荆削棘、续通周道也哉？用以孟夏薄端城，困其残孽。乃狡虏凛前车之戒，婴城甘巾帼之遗，兼以霖雨环江，致我战攻少需时日。
调饥方惄，而水师义旅同口揄扬，谓公青省黄龙，如飞如翰，时一凭虚而至，虏胆殊寒。牙樯遗韵，只今在潮惠之间。不榖闻之，不觉望洋起舞。知公畴昔之愆期，若有俟不榖今兹之少选，诚有待也。缘托一鸿，敬邀并驾。公诚念君德孔厚，父恨深长，则五羊赤海，伫睹扬帆，半壁长城，中心是贶。否则，中兴告成，京观胜纪，而云台香宇，千载传流，国姓不预，其何以仰副殊眷而慰此可为之时势乎？予日望之，匆言幸照』！
藩修书答之。
漳报金酋奉旨班回。藩集诸将议曰：『金酋杀败班回，必有一番说话，虏不足虑矣。我欲兴问罪之师于潮、揭，一则使郝尚久不敢据郡归清，二则鸥汀逆寨屡截粮□、应当扫平也』。诸将俱曰：『可』。随以中提督甘辉督义武等营镇守海澄县，以后冲镇周全斌督水师镇守乌礁，另委忠振伯镇守中左，总督策应战守兵粮事宜，拨水师右后军前后镇堵御泉港。
六月，藩督舟师南下，先攻鸥汀逆寨。其寨筑在田中，四畔泥深，只一路可行。进攻未下。一日，藩集诸将在寨外树下坐议伐树架铳攻打。逆民移铳向击，忽一弹子中伤本藩左脚指上，几伤要处，后医愈，亦一险也。藩以雨田泥深，攻打又难，姑抽回入揭，征助行粮。并移谕郝尚久，令其固守城池，不可悖叛归清。尚久不报。
七月，藩驾驻揭阳门辟，征输行粮，各寨乐输。
八月，藩驾回中左。太师平国公差李德、周继武等齎手书到，称清朝欲赐地来和，欲差二大人齎海澄公印敕，以一府地方安插。又系刘清泰保认，先差德等来探可否，回报然后方令诏使齎来。藩曰：『清朝亦欲贻我乎？将计就计，权措粮饷以裕兵食也』。遂回禀与平国公，令李德星驰赴京回报。禀云：
『违侍膝下，八年于兹矣。但吾父既不以儿为子，儿亦不敢以子自居，坐是问候阔绝，即一字亦不相通；总繇（由）时势殊异，以致骨肉悬隔。盖自古大义灭亲，从治命不从乱命，儿初识字，辄佩服春秋之义。自丙戌冬父驾入京时，儿既筹之熟而行之决矣。
忽承严谕，欲儿移忠作孝。仍传清朝面谕，有「原系侯伯，即与加衔」等语。夫既失信于吾父，儿又安敢以父言为信耶？当贝勒入关之时，父早已退避在家，彼乃卑辞巧语，迎请之使，车马不啻十往还，甚至■〈口舀〉父以三省王爵。始谓一到省，便可还家，既又谓一入京，便可出镇。今已数年矣，王爵且勿论，出镇且勿论，即欲一过故里，亦不可得。彼言岂可信乎？父在本朝，岂非堂堂一平国公哉？即归清朝，岂在人后哉？夫归之最早者且然，而况于最后者？
又可笑者，儿先遣王裕入京，不过因有讹传父信，聊差员探息。辄系之于狱，备极箠楚。夫一王裕，亦做得甚事？而吠声射影若是，其他可知。
虽然，儿于己丑岁亦已扬帆入粤，屯田数载矣。不意乘儿远出，妄启干戈，袭破我中左，蹂躏我疆土，虔刘我士民，掳辱我妇女，掠我黄金九十余万、珠宝数百镒、米粟数十万斛，其余将士之财帛、百姓之钱榖，何可胜计。彼闻儿将回，乞怜于四叔。幸四叔姑存余地，得以骸归。乃归而又相贰启衅。我将士痛念国耻家亡，咸怒发指冠，是以有漳泉之师。陈金（锦）之授首，杨名皋等之屡败，固自出尔及（反）尔之尝（常）。且不特此也，异国之兵如日本、柬埔寨等诸夷兵旦晚毕至，亦欲行春秋大义矣。信如父命及清谕，犹且两难。而以父所传之谕若此，乃抄到部院刘清泰所賫之敕若彼，前后之言自相刺谬。
夫沿海地方，我所固有者也。东西洋饷，我所自生自殖者也，进战退守，绰绰余裕；其肯以坐享者反而受制于人乎？且以闽粤论之，利害明甚，何清朝莫有识者。盖闽粤、海边也，离京师数千余里，道途阻远，人马疲敝，兼之水土不谙，死亡殆尽，兵寡则必难守，兵多则势必召集，召集则粮食必至于难支，兵食不支则地方必不可守。虚耗钱粮而争必不可守之土，此有害而无利者也。如父在本朝时，坐镇闽粤，山海宁谧，朝廷不费一矢之劳，饷兵之外尚有解京，朝廷享其利而百姓受其福，此有利而无害者也。清朝不能效本朝之妙算而劳师远图，年年空费无益之赀，将何以善其后乎？
其或者将以三省之虚名，前■〈口舀〉父者，今转而■〈口舀〉儿，非不信父言，而实有难信父言者。刘清泰果能承当，实以三省地方相畀，则山海无窃发之虞，清朝无南顾之忧，彼诚厚幸。至于饷兵而外，亦当使清朝享其利，不亦愈于劳师远图、空费帑金万万者乎？况时下我兵数十万，势亦难散。散之则各自啸聚，地方不宁。聚之则师旅繁多，日费巨万。若无省会地方钱粮，是真如前者■〈口舀〉父故智也。父既误于前，儿岂复再误于后乎？儿在本朝，亦既赐姓矣，称藩矣，人臣之位已极，岂复有加者乎？况儿功名之念素澹，若复作冯妇，更非本心，此可为智者道耳。不然，悬鸟有之空名，蒙已然之实祸，而人心思奋，江南亦难久安也！专禀。
遣李德賫禀入京』。
闰八月，藩驾驻中左。以和议故，分遣各勳镇就漳泉派征乐助兵饷。遣督饷都督黄恺追晋南地方饷二十万。
九月，藩驾驻中左。遣前提督黄廷就云霄地方征米五万石。
时和议未就，征派四出。伪院刘清泰闻知，遗书本藩曰：
『从来大丈夫举事，必使功业有所归，身名无所累，而后奋臂一往，以求白于天下可也。今令尊公以身依日月之傍，令祖母年逼桑榆之景，更思海上有事以来，冒费者何地之金钱？涂炭者何方之膏血？足下英雄之姿，忠孝之性，岂甘一时之倔强而冒青史之讥，咫尺之飘摇而酿赤族之祸也哉？如惧投戈为孤注，何妨联其子弟以归？倘疑赴阙为畏途，何妨请命于桑士而守？不佞以平生忠朴，久见谅于圣明，皆能为足下一一剖心以呼吁者。倘有言之不应，不但非男子，且无以质鬼神，幸决裁监』！
另书与定国公求相劝勉，书云：
『足下以韬略起家，廉勇报国，素振海甸之威，久着楼船之誉。不佞虽邈隔于山河，而实遥闻于异代。丈夫功名事业如足下者，亦可谓不负生平矣。
不佞章句蹇才，备员侍从，一旦膺此闽浙之任，并拜招抚之谕，责綦重、心綦苦矣。故乘大兵未集，兼程入境，意欲早定海上之事，早报圣明之命，以早结足下一门父子兄弟忠孝之局耳。
前日令兄老先生家报之后，先以一函达令侄，字字通家骨肉之言，亦字字今日时势之言也。不意令侄即昧进止，又涉夸浮。盖骄子之啼本不可闻之君父，而荒唐之说岂所以执论于从常。足下身京（经）军旅之艰，目极兴亡之变，如此大事，必仗老成。乃特剖心相告，幸亟呼令侄与部落族党而喻之。
羁身岛外，既非英雄结局之场，回首京华，终是天伦缺隔之恨。况朝廷浩荡周至之恩，亦史书所未载、往事所难邀矣。固山之兵，露刃于漳滨，南至之师，立马于泉界，有不能顷刻待者。倘迟回以动群策之疑，负固以激圣明之怒，令兄前此之绸缪，与不佞后此之挽回，俱付之东流而不可问矣。唯是足下于令侄，以参差之鴈羽而同风雨之鸠巢，抚事有成，自不能掉臂而为孤注，若其不成，又安能袖手而付之傍观乎？不若于今中摇摇未定时，或力挽以同归，或独先以就议；不佞与足下交道之始，即勳业之终矣。从来乘气运者，俊杰之事也。足下于此日之天时人事，谅筹之久且熟矣。
至于措置永安之计，凡可以玉成，必竭绵力。倘一言之不应，不但非男子披沥肝膈之举，且何以施面目对鬼神于湛湛之下耶？幸足下裁监，以决行止。伫候好音』。
定国公复书于清泰曰：
『仰荷明命，远辱大教，新朝浩荡之恩与老公祖优渥之爱，阖门颂镂，如何可言！第不佞病积沉痾，京（经）年床箦，久见谅于当道。渔竿樵斧，尚弗克负荷，况轩冕之荣耶？若漫然滥竽，是委纶綍于草莽矣。向己敷陈，兼详籧使，想在汪涵。至于舍侄，壮年锐志，颇足有为。君父命重，罔敢不遵。第以数千（十）万之众，仰给于一府，安顿不易，畔散堪忧。彼时陨越，咎将谁任？又体统事权之间，旧例新恩，不无稍碍。用是趦趄，以为新朝实开诚布公，而于推心置腹似有未然。其未敢拜扬成命，出自其衷，且揆之事势，亦不得不尔者。老公祖其别有以教之否』？
十月，藩驾驻中左，遣中权镇黄兴、前冲镇万礼等统领辖镇进入龙岩地方，征饷二十万。
十一月，藩驾驻中左，遣前锋镇赫文兴、北镇陈六御、右冲〔镇〕杨朝栋等率辖镇往惠安、仙游等地方征饷三十万。
十二月，本藩亲统戎旗等官兵巡到南安、惠安，讨叛逆顽寨而回。
八年甲午（一六五四）正月，藩驾驻中左。太师平国公又差李德賫手书到，称清朝遣郑、贾二使賫海澄公印并兴、泉、漳、潮四府听我安插兵□，月杪到省。本藩随令副中军挂显义军门印尝（常）寿宁为正使、典仗所郑奇逢为副使，前往福省接待；因太师有命，欲其忠孝两全也。唤寿宁等谕之曰：『议和之事，主宰已定，烦尔等言及应对，只是礼节要做好看，不可失我朝体统。应抗应顺，因时酌行，不辱命可耳』。
二月初一日，报寿宁到省。二使令按察司道黄澍接待，议相见礼。澍曰：『今日内院大人钦命天使，尔等应行脚门参谒』。宁曰：『今日俱两国命使，况挂印赐玉？我朝无屈□之理，宾主抗礼足矣』。澍回二使，二使不肯。澍又曰：『大人繇（由）京至本省，为尔藩主抚事而来，尔奉藩令，有主道焉，暂宜少屈』。宁曰：『本省属之明朝，则我为主；若寄清朝，今日我等至此，耻为宾矣。且和事出自清朝，非我藩主求之也。二使欲先屈我，是无意于和，我等回归复命矣』。澍再回二使，称不肯屈，亦不敢强，只令同回。宁等回见藩，述抗礼事，称其能使。
初六日，随带奇兵镇杨祖、后冲镇周全斌、亲随营黄昌等兵马前往安平，札东山书院，与清使朝见。
次日，二使将印敕交收，未开读。是晚，大赐宴。次早，二使欲回京复命，乞示旨意。藩云：『兵马繁多，非数省不足安插。和则高丽、朝鲜有例在焉』。另罄外国宝贝以赠之。
初十日，二使回京复命，藩驾回中左。
是月，定西侯张名振、忠靖伯等督师进入长江，夺虏舟百余只；义兵四起归附。遣亲标营顾忠入天津，焚夺运粮船百余艘。名振直至金山寺，致祭先帝而回。虏闻风惊惧。
顺治海澄公敕谕：
『朕惟闽海奥区，兵戎重寄，宜资勳胄，以靖封疆。尔某乃我朝世袭同安侯郑某之子，曩大兵下闽，某等首来归顺，虽京（经）收录，未称报功。缘墨勒根王□心轻听，不计周全恩养，以致疑惧淹留，迹寄海中，情甘化外。朕念父子大伦，慈孝天性，父既为功臣，子岂愿仇敌？但道阻且修，尔心无繇（由）上达。乃者，李德□□□□□□，朕令内院大臣细询言语，悉尔至情，朕恻然念之。推心置腹，何分新旧？即□□□□定防镇，亦必需才。与其另择他人，岂如任用尔等？且尔父举不避亲，力为保任。朕因加之封爵，畀以事权，聿同开国之功，特锡承家之庆。兹封尔为海澄公，赐之敕印，镇守泉州等处地方，禄俸如例。闽境海寇，悉听便宜防剿；海洋船只，俱令管理稽察，收纳税课。所部官员，照旧管辖，以俟叙录；归顺人众，具数奏闻，以便安插。地方官评民词讼钱粮，凡有职掌，自有督抚管理。尔服此宠嘉，受兹信任，务殚竭心力以图报称。海滨宁谧，惟尔之功，毋替朕命』！另敕抚院刘清泰：
『近日海寇郑某，屡次骚扰沿海郡县，本当剿除，朕但思昔日大兵下闽，伊父□□首先归顺，其子弟何忍背弃父兄，独坐叛逆？此必地方官不体朕意，行事乖张，某等虽有心向化，无路上达。又见伊父归顺之后，墨勒根王令人看守防范，又不计籍亲人，作何安插恩养，致某等疑惧反侧。朕又思父先归顺，其子弟亦我赤子，何必在剿？若某等来归，即可用之海上，何必赴京？今已令郑某作书，宣布朕之诚意，遣人往谕，及伊弟郑某等知悉。如执迷不悟，尔即进剿。如家人回信到关，某等果发良心悔罪，尔即一面奏报，一面遣才干官二员到彼审察归顺的实，许某某等赦罪授官，仍听驻札原驻地方，不必赴京。凡浙、闽、广东海寇，俱责成防剿。其往来洋船，俱着总理，稽察奸宄，输纳租课。若能擒获海中伪藩逆渠，不吝爵赏。此朕厚待归诚大臣至意，尔当开诚推心，令彼悦服。仍详筹熟，勿坠狡谋。钦哉！此谕』。
时永历行在安龙州晋王定国、蜀王文秀有差官賫书来会师。藩遣效用官李景同赴行在，复书往会。定国来书云：
『曩者高凉遣候，极目惠风，约不如期，顿成睽阻，许大机宜，徒深恨望！嗣驻朗宁，复通密耗，乃于秋爽，始审兴居。所荷远贻，仅仅得之海上传闻，求其并缆连樯，再续五羊之役，弗可得□。
今春楚虏粤酋，合师狂逞，将欲震我行畿。维时声援犄角，落落难呼。因计圣跸未宁，即空两粤以长驱，而瞻就弗及。引（疑为矧字）安龙局踬，远迩愀心，先事迎銮，君子宜有同心也。此月陛见，天语谆谆，廷议兹举，允符宸断。即日六飞夙驾，以四月如滇，时广宣圣泽，丕畅皇灵，潜跃依光，鼠狐改步。三百年兴感人怀，于斯可振，而庙谟干断，焕然纪纲，社稷灵长，无容龟卜矣。
惟念圣恩广大，赏格逾涯，如不榖者，不督其长年之徒劳，□酬□一日之蹇负，甚而桂衡薄绩，册以丹书，顾此非赏，益增悚亥。公将何以为报□训□？然嘉猷茂伐，频达朝廷，奚烦饶舌。惟东事辅车之谊，潮惠叠奏之勋，是固不容已于对扬者。上每召问，拊髀久之。用特专敕遥颁，冀公于咫尺天颜，枕戈靡懈耳。宸居巩定，挞伐亟申。拜成命以将天威，分谊攸笃，先内安而即外攘，时势维宜。公其整帆饬旅，布号宣威，待我于长洋，把臂击楫论心，一偿夙愿，不亦快哉！惟兹尺鲤，愿得传告勿惮，用答不尽』。
朱逿先先生曰：『书中明言「六飞夙驾，以四月如滇」，则此书当在永历十年四月入滇之后，不在安龙州矣』。
藩复晋王书云：
『数遣信使，只候好音，山川修阻，或达或否，计在老亲翁照中。前粤东之役，不佞立调水师，期会五羊，进止相左，深用扼腕。然疆场之事，一彼一此，桑榆想非遥□。
□□□滇，狐鼠改步，东西南北，共带宗周，此社稷之灵，而实老亲翁撑持之勳。不佞□□□问，歼酋灭丑者数矣。拜聆鸿猷，殊深喜慕。
今宸居既云巩□，而帝业未可偏安。况中原有可乘之机，胡运值将尽之时。宜速乘势，并力齐举。兹不佞现提水陆精锐，收复闽浙，薰风盛发，指日北向。愿老亲翁卷甲长驱，鼓行迅击，首尾交攻，共焚济河之舟，表里合应，立洗腥膻之穴。然后扫清宫阙，□盟畿辅，岂不大符夙愿哉』？
是月，藩驾往安平议和。晋南百姓告黄恺逆派横行，藩委尝（常）寿宁查察，回报究拟。
三月，藩以和议方就，乘势分遣各提督总镇就福、兴、泉、漳属邑派助乐输，恐其出兵相阻，即移书于督抚刘清泰曰：『以数十万之众，按甲待和，虽议可俟而腹决不可枵，稍就各郡邑权宜措饷，以济兵粮可也』。清泰复书云：
『顷接华翰，并读家报，已悉台衷矣。
前令亲辈賫敕印到，不佞已庆其事之□□，幸其议之确在。尊公老先生于君臣之际、父子之间，实费大力苦心矣。但敕印来于万里，即不便久为虚悬，事势既已垂成，更何必稍存芥蒂？且敕中「归顺人众，具数奏闻，安插地方，会同督抚详细报闻」之语，何尝不为斟酌、次第商及乎？今一拜诏，不但台台可以特疏，不佞亦当补牍矣。倘必缓成命以待议，持家书以入告，在台台多一番行迹，在尊公多一番绸缪，此不佞中夜代筹至愚至笃之论，想英雄豁达之见，不以为□之迂且浅也。不佞濡笔以候裁决，万勿游移耳。
至所言取饷一事，不佞亦效一得焉。今日联异姓于同舟，化国家为骨肉，则地方者各有关系之地方，人民者各有联属之人民也；留得一人，他日多一后人；留得一土，他日多一生聚；况台台于桑梓姻友之间更须调护？此又无烦不□之谆恳矣。
不佞以侍从旧人，偶莅封疆，去就裕如，然得始终此事，自不敢贪以为己功，但可告无罪于尊公握手时，则厚幸矣，余何计哉！临启待命』。
是月，藩得书，亲督大师巡历民情助饷顺逆，以定剿抚。先繇（由）南安小路达至枫亭登舟，至镇东海口等卫地方驻札。先时海坛松下、大小址等□逆民，每年截我商洋船只，至是发谕诫谕之。松下逆民狂逞不服，径出旗号备敌。藩遣中提督甘辉、前锋镇赫文兴、左冲镇杨琦等繇（由）陆路抄进，藩督戎旗镇繇（由）〔□□〕抄进。时□兵齐会，逆民不支，俱被剿杀，并焚其乡社示儆。随移师进攻海坛山，逆首陈西宾亦拥集逆民来迎敌，被我师一鼓败之，陈西宾自缚乞降，宥之。二处素逆俱平。委后军平夷侯周崔之镇守海坛地方。逮援剿前镇黄大振。振，□□人也，作为不轨，假义劫掠诏使。藩巡历至是，知之，遣中提督甘辉逮系治罪。□副将戴捷管理援剿前镇事。
四月，藩驾自海坛班回中左，赐黄大振死。遣前提督黄廷、前冲镇万礼率辖镇进入永定地方，措饷养兵。汀虏将王进功率兵数千阻截饷道。前提督得旨迎敌之，败其师于雷胡地方，擒斩虏马兵不计。各师听令追征。白土寨顽抗，万礼等亦破之。
五月，藩驾驻中左。藩再驰书与清泰，必有三省方就和。刘清泰驰书来复，书云：
『远接复札，以为必有以慰不佞之殷殷，而不为尚摇摇于行止也。不佞兼程入闽，激切致书，莫非欲早定海上之议，早报圣明之命，早结尊公父子忠孝之局，何足下之所答依然毫厘千里耶？
天下事，情理与势而已。尊公位列大臣之上，令祖母年逼风烛之时，念□泉尺土，非足下胞络所■〈疒〈癶上土下〉〉，则祖宗庐墓所依，足下咫尺弄兵，荆棘其上，在尊公之梦魂一刻未安，令祖母之寝食一刻不乐，足下将泰然波涛之间，自谓富贵功名之计得乎？此情理之绝无者也。
更有虑者，固山枕戈久矣。今大兵驻马于漳畔，劲师露刃于泉南，有不能顷刻待者。盖不佞之衔命意主于抚，固山之振旅力主于攻。在足下夸浮恍惚，不佞焉敢执为必抚以止其攻？倘一攻而缓抚局之成，尤（犹）可言也；一攻而遂以成抚局之变，则尊公前此之绸缪，与不佞后此之挽回，俱无所用矣。此又势之了然者也。
况足下家报所陈，来札所对，皆足以启群议之诽，而激圣明之怒，不佞缮疏而入，几费踌躇。然一片苦心，不得不因足下所言，再为披沥。
所云「不知有父久矣」，此言一出，不但伤天性之恩，亦且贻后世之刺！尊公身为明季重臣，以国亡而择主，非背恩而事仇也。足下前无顾命，今□□□，何得灭不易之亲，而从不必然之义耶？古云「求忠臣必于孝子」者，几无据矣。
至于□□以三省相畀之说，斯言胡为乎来哉？今天下中外，贴然十载，而足下身羁海甸，犹欲招徕之以大一统之势，谁敢取臣服之版图、惟正之财赋、而轻议之？且从来无此庙算，并无此边筹也。即如足下所云，亦可笑矣。无三省则舍我而忠于彼，将有三省则弃彼而忠于我乎？此皆拂情影借之言，而知非足下之心也。但念朝廷加恩一番，尊公京（经）营一番，不佞来此调停区画一番，天下事宁可瓦全勿为玉碎。足下或谕之族党，谋之老成，务必开心见诚，勿得藏头换面，勿再以不可告之言，必不可行之事，徒费口舌，徒滋论议，而终于坐失事机也。
不佞言至此，心力已竭，他日见尊公于班联之间，亦可以告无罪矣。至进止之事，则有固山并诸大人，成败之局，则关乎足下一门父子兄弟，不佞虽膺其责，岂尽执其咎哉？惟足下裁之』！
是月，尝（常）寿宁回报黄恺逆派横行，种种难枚。又山海等饷，多征少报，计十余万额。藩查实有据，令杀之。又告示有「清朝赐地」之句，藩怒，并杀其掌案及户房二人，没家资十余万。
六月，藩师驻中左。遣中提督甘辉同援剿左镇林胜等出师长乐等处，措饷养兵。佟国器驰书求情。书云：
『闻鷁首扬帆而归上府，料斯时只受宠命，正在阿里骈庆之候也。
今据标将谢灿报称，得贵差林云璇传台台发甘、林二镇，歼除山寇于长乐等处。不佞极感台台安攘至谊，但恐山隅百姓，倏见海兵，惊惶无措。兹时正当耰植，未免奔窜田间。且不佞辈正在整兵歼除山寇，以安□业，未知台台所致歼者何姓之山寇？不佞辈当闻命而从事焉。莫若请严檄调回□□，以示止戈之义，则闾阎卒伍咸戴覆冒洪恩耳』。
藩不报，终亦不敢抗拒。
七月，藩师驻中左。报清朝添设兵马入关，藩分遣各提督总镇就漳、泉、福、兴等地方征派助饷。以和议未定，虏兵无敢阻抗，追遣益力。
八月，藩师驰中左。京报清朝又遣内院叶同郑、阿賫四府安插兵将敕入关议和。
初六日，佟国器驰书来会。书云：
『久不通候，正在鹄伺明旨。今八月四日，内院学士叶、内侍虾（满洲土语称侍卫曰虾）郑、理事官阿特賫敕谕过衢，星赴台台处。其中机宜，天使自能面传，不必不佞毕词矣。专此驰闻，以便预为只迎。到后，更望详示，可慰悬切』。
十九日，李德、周继武等到中左，称渡舍（福建土语称官家子曰舍，或为少爷二字之缩音）同□□□大人到省，欲照郑贾例差员去请方下来。藩知先削发、后受诏，不肯差员往请，只作小启，令周继武往请。启云：
『不佞浪志海隅，仗节方外，无意人世之功名久矣。不意丘园辱贲，宠命频来，重之以丝纶，推之以心腹，谊更何辞矣。手割香草，伫看轺车，尚有不罄衷言，当面承商确，祈在夙驾，慰此悬思。庶几东南止戈，赖使君一言以定，而远近怀忠义，俾幽情万里获申也』。
二十四日，叶成格、阿山到泉，令周继武来言，谓：『藩不剃头，不接诏；不剃头，亦不必相见』。藩叱之，亦未答他。诏使驻泉待报。
九月，藩驻中左。李景自西师回，晋王定国差官同景至，賫书来会师。书云：
『孟夏遣使，帆海诣铃阁，悉机务，并候兴居。拟阅月可得旋，不图至今尚栖迟贵壁。今差员李景至，始知前此籧使林祚者，固不知所下落也。
不榖驻师高凉，秣励养锐，惟候贵爵芳信，即会辔长驱，以成合击。盖不欲俾虏有只蹄侵进耳。乃七月中旬，又接皇上敕书，切切以恢东为计。君命不俟驾，宁敢迟迟吾行哉！爰遣水陆二师，齐发新肇，托祉有初，两见成绩。盖殄虏于长洋，败李酋于端水。而会城两虏，恃海撄城，尚稽戎索。
兹不榖已驻兴邑，刻日直捣五羊。然逆虏以新会为锁钥，枢牖储糗，攸资是用，悉所精神，援饷不绝。不榖之意，欲就其地以芟除，庶省城可不劳而下。故亦合力于斯。在彼望风屏息，遵陆知难，遂恃长舸舰，堵我舟师。非藉贵爵星言发夕，其谁收此一捷也？企慕甚殷，宜有关切。
至于粤东水师官义、抗虏降虏者，莫不密遣告劳。然详所举止，多伦观望，不思羊城底定后，虽频年抗节而不千里勤王，亦何夙绩之足道哉？惟贵爵为此宣意，以耸恿各部，则五等上下□□国恩，只报在兹，而不谓不榖之功罪可混也。
至援虏之来，向亦略闻其概，然□□□虏，再无敬谨之强且精者，今安在哉？诚来当尽缚以报知己。其楚豫之间，侦使颇繁，大略粤事谐而闽浙直争传一檄，所谓张侯爵鼓楫而前，要知亦缓于今日发粤之举。时乘其所急，名高于易收，执事宁忍置之？
差员称贵爵从潮惠脂车，则当以初冬为的，其水部必以速临新邑为限，均希相要旦旦，足仞至诚。云台虚左，不榖实厚冀于公也。暂复不备』。
朱逿先生生曰：『定国来书言：「孟夏遣使帆海诣铃阁」，则知八年四月定国有使有书，惟此事本书未载』。又曰：『此书达到，盖在十月已出师后，此书载在九月，恐误』。
又书云：
『圣跸艰危，不可言喻。敕中怆怛之语，不榖读之痛心。五月至今，所待贵爵相应耳。倘确不能来，即示以的，不榖便另议舟师，以图进取。甚勿然诺浮沉，致贻耽阁。要知十月望后，恐无济于机宜矣』。
藩得会师二书，即欲调兵南下勤王，以虏使在泉，令差暂住金门。
初四日，藩遣礼掾办吕太同李德入泉送礼，罄外国所送珍宝炫耀之。二使以和事未就，未敢受。吕太住泉待报。
初七日，二使又令内侍虾、郑渡舍、荫舍来见。渡舍见藩，跪下涕泣泪涟，称『父在京许多斡旋，此番不就，全家难保，乞勉强受诏』！藩曰：『尔凡子未知世事！从古易代，待降人者多无结局，惟汉光武不数见。父既误于前，我岂蹈其后？我一日未受诏，父一日在朝荣耀。我若苟且受诏削发，则父子俱难料也！尔勿多言，我岂非人类而忘父耶？个中事未易未易』。日令戏酒以乐其心，俾勿言和事。
十一日，遣渡舍回泉复二使，约期到安平相面，言先受诏而议削发事。
十七日，二使到安平镇，发吕太礼物不收，带回报命。藩令大设供帐于报恩寺。二使不肯驻宿，只就布帆安驻诏敕。藩见其来意不诚，不肯受诏。
二十日，二使回泉，逆知藩无削发之理故也。
二十一日，藩又差官林候同渡舍持书并礼物再递送二使，二使益不敢受。藩书云：
『皇华斾旌，万里驱驰，弗获只迎，歉怀耿耿。前月抄，差官李德来，知台旆抵省。政拟专员敦候，而到泉之报已至。近二舍弟来见，不佞嘱其致意，约以订期相面，而台旌又自即到安平。在台台星言夙驾，过于太骤，在不佞脂车不遑，致■〈束〉接应；礼节之略，冀以情亮。
日接刘部院来翰云：「其中机宜，天使能面传」；又二舍弟及李德、周继武等称，台台一路来，道有的实话欲对不佞面悉，非渠辈所当知。而传述者未审果否？不佞一片鄙悰，政图面罄，非笔墨所能悉者，业已卜期扫榻石。前致一芹，未荷慨纳，兹修不腆，少伸主道。统祈监茹，临颕瞻溯』。
二使复书云：
『九重诏下，快睹安澜，弟等何缘，恭逢盛事！昨抵三山，即令李德、周继武等先行。八月二十四抵泉，又着二令弟与黄征明相继前往，预扬朝廷德意，不谓失于传宣，纡回已久，弟伫候至九月十二日黄征明回，十三日令二弟虾亦回，未言接诏、剃头，来请弟等相会，故于十七日往安海。十八、十九，李德、黄征明到，言不接诏、不剃发，弟是以二十日回泉也。
顷承来翰，复云卜期，不识黄、李二差前言之谬，抑公今日始议剃头、接诏耶？若台翰中刘部院云云，与令二弟道达途中有的实话，此弟所不解者。即使相晤间，不过宣传皇上浩荡德意，与公剃发后上谢恩本，将贵部官作何安插，及四府设防数目修入而已，他复何言哉？似公又不宜以傍语及也。
弟以一介微躯，而膺朝命，钦限在十月内回京，何敢稽延以身试法？伏祈早决一言，俾得星驰复命。然途路殷遥，用以印信官封相复，免其传闻之误。计程往还，此月二十四日台音可至，□迟亦不过二十五矣。
若前后隆重鼎贶，断不敢先私情而后朝廷，籍籧完上，统惟谅之』！
二十四夜，渡舍、荫舍同周继武、李德、黄征明等又来，涕泣恳告曰：『二使此番失意而回，大事难矣！我等复命，必无生理，并太师爷亦难』！藩曰：『更活许多，更易许多，我意已决，无多言也』！
二十六日，藩又差旗鼓史谠、郑奇逢等再请二使来安平订议，二使亦知藩欲留难他，逐史谠等回报。
二十九日，二使促渡舍、李德、周继武、黄征明、并颜太夫人等回京复命，和议不成矣。黄征明求藩书回太师。与之书云：
『三十早所对表台之言，两边情理所易行者，已词尽而意决，虽天翻地覆，誓无更改。表台可星速往泉见二诏使，只以侄早所言决之，以破其牢，恐遇渡弟、李德等要来中左，不与之同来。前言已决，余无别言。纵苏、张复生，岂能动摇吾心哉？若诏使决意回京，亦可持此言以回奏矣』。
藩又与渡舍书云：
『兄弟隔别数载，聚首几日，忽然被挟而去，天也！命也！
弟之多方劝谏，继以痛哭，可谓无所不至矣。而兄之坚贞自持，不特利害不能以动其心，即斧刃加吾颈，亦不能移吾志。何则？决之已早，而筹之已熟矣。今兄之心绪，尽在父亲复禀中，弟闻之亦可以了然矣。
大抵清朝若信兄言，则为清人，若不信兄言，则为明臣而已。他何言哉！盖叶、阿身为大臣，奉敕入闽，不惟传宣德意，而将以奠安兆民，不为终始之图，徒为轻率之举，不为国家虚心相商，后以躁气叠加。凡行□暴烈，举动疑忌，忽然而来，忽然而去，海外遥远，真令人应接不暇矣。此弟所目睹□。总其立心，只用「挟」之一字而已。若用挟，则当用之干戈，不当用之叶、阿为也。况兄岂可挟之人也哉？
且四府地方粮饷仅足以养一万之兵，外此数十万之众，何处取给？将何安插？即使不逼之以剃发，尚且不能，况其迫之者乎？又况其画饼者乎？
夫虎豹生于深山，百物惧焉，一入槛阱之中，摇尾而乞怜者，自知其不足以制之也。夫凤凰翱翔于千仞之上，悠悠乎宇宙之间，任其纵横而所之者，超超然脱乎世俗之外者也。兄名闻华夷久矣，用兵老矣，岂有舍凤凰而就虎豹者哉？惟吾弟善事父母，厥尽孝道，从此之后，勿以兄为念。
噫！汉有子瑜而有孔明，楚有伍尚而有子胥，兄弟之间，各行其志，各尽其职焉。兄敢不勉？弟其勉之！因便赋别，不尽愿言』。
时平国公亦有书与定国，令劝藩受诏。另清朝亦欲授定国勳爵。至是定国回书复之。书云：
『自丙戌冬鳌江泪别兄颜，弟与诸将静安岛上，盼望归期，眼几欲穿。不意宿迁讹传，建宁途梗，杳无音信。致各将士怀疑顾虑。弟乃督舟入揭，通商济籴。屈指八载，不敢只字修候者，总为时势使然耳。
辛卯春，本省抚镇道觑大侄屯田于粤，侵掠中左，男女遭惨，不可胜数，宝物黄金，计近百万。各将士闻父母妻孥被祸，愤恨欲绝，星夜班师救岛。泉镇马得光（功）贪恋无厌，尚留岛上，被各舟师重围，三战三北，援绝势孤，乃乞命于弟。弟怜沿海百万生灵，纷纷逃窜，不得安生乐业，姑许其请，遂纵舟全渡人马，使得光（功）生还泉郡，弟之力也。及大侄督师继至，闻得先（功）渡脱，略有见讶。岛上被惨，莫怪其然也。马得光（功）既脱，大侄与将士愤气□□，欲有攻郡取邑之举。在弟则因足疾艰楚，自放马得光（功）之后，择地白沙，粗建茅屋，所有大小战舰，尽为渔商，与地方相安者已三载矣，此人人所耳而目者。
年内新正，连接兄谕，并抄旨谕，及刘部院所賫敕书，有云「原驻地方，不必来京，原系侯伯，今再加级」。盖弟以十余载足疾，日深日甚，非今日始言，凡移寸步，皆用两人扶插，故功名之念久灰。丙戌夏，曾缴印削发辞官矣。天下人所共知，亦吾兄所深知者。况弟受本朝宠遇，官居上爵，义无悖旧恩而贪新荣。总之，静处白沙，乐天养病，与地方相安而已。开洋事务，容宽图之。爵禄一节，弟断不敢受，亦不能受。至白沙乃海滨斥卤之地，密迩桑梓。弟前阅诏，「凡前朝文武息兵回籍，地方官即与安插」之条，今复读谕旨中「听其原驻地方」之句，弟之措身处地，政相符合。刘部院不日到闽，耳目所能及，地方官所能言也。惟是弟素性迂拙，加以疾病缠楚，不能与地方官往来通候，或因而见讶，致此心迹莫白耳。
至于大侄一事，弟在白沙，侄在中左，相去既远，兼弟病足，艰于寸步，侄行军所居无定，相见尤罕。此番吾兄书到，弟即扶病舣舟，极力言劝。大侄云：「大义灭亲，筹之早而计之决矣」。彼素不听吾兄之言，岂肯听弟之言乎？
差员回，急持此禀复，希将弟情入告。若□处白沙而地方仍复相激，则弟惟有扬帆远避，虽涉险波涛，亦所甘心。途遥笔短，未遂所言，幸惟监照，不胜伫仰』。
时黄征明奉太师命并伪旨来议，不就而回，无复命，并无复太师，求藩复书。藩复禀与太师，禀云：
『儿戊子年差王裕入京问候父亲福履，以致父亲被围，王裕被楯，从此而后，只字不敢相通，不特无差敢往，亦恐□累也。
壬辰年杪，忽然周继武等賫到父信，儿且骇且疑。继而李业师等賫书踵至，疑信参半。乃差李德进京，□前传闻父亲已无其人，试往觇之果在与否，修禀聊述素志，和议实非初心。不然，岂有甘受招抚而词意如彼？不待明言而可知矣。
不意清朝以海澄公一府之命突至，儿不得已按兵以示信。继而四府之命又至，儿又不得已接诏以示信。至于请益地方，原为安插数十万兵众固圉善后□计，何以曰「词语多乖，徼求无厌」？
又不意地方无加增，而四府竟属画饼，欲效前■〈口舀〉吾父故智，不出儿平日之所料。遽然薙发之诏一下，三军为之冲冠。
嗟嗟！自古英雄豪杰，以德服其心，利不得而动之，害亦不得而怵之。清朝之予地方，将以利饵乎？儿之请地方，将以利动乎？在清朝罗人才以巩封疆，当不吝土地；在儿安兵将以绥民生，故必藉土地。今清朝斤斤以剃发为辞，天下间岂有未受地而遽称臣者乎？天下间岂有未称臣而轻剃发者乎？天下间岂有彼不以实求而此以实应者乎？天下间岂有不相信以心而期信以发者乎？天下间岂有事体未明而可以糊涂者乎？大丈夫作事，磊磊落落，毫无暧眛。清朝若能信儿言，则为清人，果不信儿言，则为明臣而已。
比八月十九日李德、周继武等自京回至中左，道诏使抵省，渡弟、李德、周继武等与叶、阿各面议，欲照前使郑贾例，俟儿差人去请，然后下来。政欲差官往省，敦请，而诏使已于八月廿四日到泉矣。忽闻到泉的确，九月初四日辰时即差李德同差官吕太入泉送礼，渡弟九月初七日来见。九月十一日即回，儿嘱其致意诏使，约期相面。而诏使忽于九月十七日遂到安平。盛设供帐于报恩寺安顿。乃诏使不敢住宿，哨马四出，布帆山坡，举动十分疑忌，以敕书□之草莽，成何体统。且奉敕堂堂正正而来，安用生疑？彼既生疑，儿能无疑乎？九月十九日辰时，儿再差官林候賫书送礼往安平，请诏使订九月二十五日的的相见。而诏使遂于九月二十日回泉。忽然而来，忽然而去，不知何解？亦真令人接应不暇矣。九月二十一日，林候不得已賫书同渡弟进城，再送程礼。而诏使回帖回书，卜期未定。九月二十四日夜，渡弟及周继武再到中左来见得息（悉）。九月二十五日己时，先令周继武回报诏使云：「欲接诏，欲剃发。先接诏，安在安平署中。其剃发万分大事，非突然苟且之事，须与诏使面议，十分妥当，奉旨命下，然后放心剃发」。犹恐周继武传述失实，故书一稿为据。九月二十六日辰时，渡弟自中左回，又差旗鼓史谠、郑奇逢等同渡弟进城，再请诏使来安平议接诏、剃头事。九月二十九日辰时，诏使逐史谠等回。又接李德、周继武来禀：「德等廿九早见二大人，被他兜留，仍差拨杂库催迫起身，不容刻缓。廿九下午，二大人先出西门，立待德等齐行。德等称说夫马未便，限三十早起身」。九月三十日酉时，李春、吴文榜等来报，诏使已于九月廿九日午后回省去矣。
盖叶、阿身为大臣，奉敕入闽，不惟传宣德意，亦将以奠安兆民。今百姓困苦，儿将士如此繁多，在泉月余，目睹帨巾情形，未闻与儿商量官兵如何安插，粮饷如何设处，辄以「剃发」二字相来逼挟。儿一身剃发，即令诸将剃发乎？即令一日数十万俱剃发乎？未安其心，即落其形，能保不激变乎？叶、阿不为始终之图，仅出轻率之语；不为国家虚心相商，而徒躁气相加。即李德亦儿差也，与诏使一路同来，动辄凌厉。李德何罪？彼非欲挟李德，实欲挟儿也。
夫观人者不于其所勉，而于其所忽。未接诏之前，犹致殷懃；才接诏之后，辄肆逼挟。使臣尚如此，朝廷可知矣。能令人无危乎？能令人无悟乎？况儿名闻华夷，若使苟且从事，不特不见重于清朝，亦贻笑于天下矣。
大抵清朝外以礼貌待吾父，内实以奇货视吾父。今此番之敕书，与诏使之动举，明明欲借父以挟子，一挟则无所不挟。而儿岂可挟之人哉？且吾父往见贝勒之时，已入彀中，其得全至今者，亦大幸也。万一吾父不幸，天也！命也！儿只有缟素复仇，以结忠孝之局耳。
又据报督抚行文各府办马料，策应大兵。李德、周继武等来禀，孟兵部领兵□已到关外。此即是前日刘部院与金固山一和一攻，今日叶、阿与清兵一剃一挟，前后同一辙也。儿此时惟有抹厉以待，他何言哉？他何言哉？
儿本不敢回禀，缘黄六表痛哭流涕，必欲得儿一字回禀。姑详悉颠末，统惟尊慈垂照』。
是月，前提督攻破诏安溪南寨，以抗饷故。
十月，藩驾驻中左。
十九日，藩遣师南下，与晋王等会师勤王。委左军辅明侯林察为水陆总督，提调军中一切机宜。委右军闽安侯周瑞为水师统领，委戎旗勳镇王秀奇为陆师左统领，左先锋镇苏茂为陆师右统领，督率殿兵营林文灿、游兵营黄元、正兵镇陈勳、护卫左镇杜辉、后劲镇杨正、信武营陈泽等官兵数万，战舰百只，克日南征。另委忠振伯先到铜山，拨船配兵议粮。遣户科杨英听同忠振伯照议，计发行粮米十个月。又差效用官林云璇賫勤王师表诣行在，并持书会晋王等。书云：
『季秋幸接尊使，读翰教，谆谆修矛戟而奏肤公（功），大符夙愿。又重以婚姻之约，情谊绸缪，虽隔在一方，而神交不啻面谈矣。
窃闻方召并驾而玁狁于襄，秦晋缔盟而周邦咸赖，古人美绩，何多让欤？弟十年京（经）营，十年攻战，正欲得一同袍同气者共灭丑类而朝夕〔□□〕兹叠承大教，宁忍濡滞以自失事机？奈尊使到敝营时，值南风盛发，利于北伐而未利于南征，故再发舟师，令定西侯张名振、忠靖伯陈辉等复出长江，水陆并进，规取金陵，使彼胸腹受创，则手足自乱。即欲遣师南下，与贵部共取五羊，缘风信非时，未便发师，尤恐久悬尊虑，先遣敝员林祚、李景等賫小函奉复，谅达台览矣。
兹届□冬，北风扬起，即令辅明侯林察、闽安侯周瑞等统领，扬帆东指，虽媿非顺昌旗帜，然勉效一臂之力，水师攻其三面，陆师尽其一网，则粤酋可不战而擒矣。
至于连姻一议，闻命欣惬，惟有只承。弟小女长者已先许人，兹有兄弟之女，欲以托茑萝。弟性笃天伦，虽兄弟之女，不殊已女，但事须光明，不敢不以实告，惟在裁择焉。未订朱陈之诺，本未敢遽附姻称，但尊谊山重，意气之雅，犹金石也，敬托姻末，谅无唐突之诮否？
辱承厚贶，如捧琼瑶，对使拜登玲珑金顶犏羢大帽、碧鞋带、蜜蜡、金珠四色，铭谢曷既！另附戋戋，匪云抒报，聊申谿毛之荐，翼达明信之忱。伏惟崇慈，附垂监茹。余情缕缕，恨未能奋飞促膝面罄。尊使回日，自能代悉』。
朱逷先先生曰：『本书误载此复书于定国季秋第二次来书后』。又曰：『西宁王李定国与延平王郑成功，实昭宗时西南、东南之双柱。其兵威皆能震慴水陆，其忠义皆能昭人耳目。当时二雄若能沟通广州，连兵北伐，则清廷必不能安枕而卧也。故成功之屡屡南下潮、揭，定国之屡屡东侵肇、广，其中实有线索在焉。旧时各史记载，皆昧于此，故两处之师，往往视为闲着，而不甚重视；无他，以不知二王之暗通约束也。今观此书所载二王来往书札，乃始知东西之会合夹攻，实有深远之谋画存。惜乎成功屡愆师期，始终如参商之不相见，岂非大不幸之事哉！
观定国致成功诸书，颇欲连师闽、粤，清其肘腋，然后长驱建业，且欲与成功联姻，共奖王室；而成功专顾根本之地，不肯长离闽、粤，且牵于清廷和议，故屡愆师期。虽遣林察等偶尔会师，然既已愆期，又不亲征，徒尔塞责；班师致罚，亦聊以掩人耳目而已。虽使张名振等三入长江，亦定国所谓「缓于今日发粤之举」矣！
初，周全斌以三策干成功，谓：「大将军志在勤王，当以计间孔、尚、吴使反正，檄孙可望、李定国分兵川、楚，连师闽、粤，一道出湖北，径取南郑，窥洛阳，拊其背；一由巴、蜀捣关中，封函谷，扼其项；一浮长江，画南都，遏其镶，以虚其腹，此上策也。会孙、李师分克楚、粤、巴、蜀，由黄梅分克太湖、潜山、德化，建昌，一趋南赣，一趋合肥；粤师由南雄会，闽师、浙师左右之；而又分南赣之师，道浙浮江，分下大江南北，而下楚、蜀之米，以苏闽、浙不时之需，此中策也。若夫栖兵各岛，以闻蚕食浙粤沿海诸郡邑，陆取南赣、汀、邵，观衅乘便，此下策也」（沈云台湾郑氏始末卷五）。成功专取下策，不能高赡远瞩，以赴时机，昧定国之良图，弃全斌之上算，往往欲为孤注之掷，而致独占之功（清史稿张煌言郑成功传言，「张名振三入长江，成功嫉之，借和议召还名振，俄遇毒死。或曰，成功酖之」，此言虽不可尽信，然名振为鲁王臣，不肯使其独当一面，尽量以助其进取，则无可疑）。观于南京一役，清廷西征之师，适巳凯还，遂致大败，其不能东西呼应，常失时机，彰彰明甚。定国书中借他人讽以「频年抗节，而不千里勤王，亦何夙绩之足道」！又戒以「勿然诺浮沈，致贻耽阁」！亦有以窥其隐衷也。
考劫灰录、永明王始末及南疆逸史李定国传，永历四年，封李定国为西宁王，十年封李定国为晋王，刘文秀为蜀王。本书于永历九年以前，称李定国为安西王，或为晋王，皆误也』。
是月，藩令录阵亡忠臣后入育胄馆，柯平、洪荫、林鸿猷等在焉。又考诸生优行者入储贤馆，洪初辟、杨京、陈昌言等在焉。
十一月初二日，漳州协守清将刘国轩献城归正。先时，国轩慕义欲归藩下，未得其便，至是月乘总镇张世耀新任兵将未协，先遣母舅江振曦、江振晖等密来见藩，约日兵临城下，献城归降。藩令密款之。惟召忠振伯私议曰：『国轩，漳中一小将，焉能做此大事？况虏拨新镇才至，岂有如此■〈束〉虞？莫是此中有诈否？必我亲行纵诈，将计就计，诈无所施。尔意何如』？忠振曰：『藩主何用轻出？是真是诈，藩主密授机宜，遣数镇付旭提调，依期抵临城下，随机应变，迎机而乘，管下漳城报命可也』。藩然之，曰：『非尔代行不可也』。于是密令调中提督甘辉、援剿左镇林胜、援剿前镇戴捷等，初一夜直至城下，云梯登南门城。国轩已令人牵引而上。总镇张世耀、协将魏标、朴世用、知府房星烨、理刑王元衡、知县邢虞建等已知我兵进城，是早俱来降。忠振伯入城安辑，秋毫不扰，文武官无有惊惶，皆忠振伯节制有方也。是日，驰报本藩。
初四日，藩驾抵漳，授刘国轩都督佥事，管护卫后镇事；江振曦大监督。其辖下将领，陞赏金帛有差。归降文武官照旧任事，惟总镇张世耀吊（调）军前任用。以援剿前镇戴捷镇守漳城。
行忠振伯派漳城虏缙绅富户取饷。时漳宦多无出仕清朝，惟张明俊一人派及焉。余如陈天定、张若仲、若化等洁身山栖，藩遣人问候馈赠之。漳属十邑，以次归附。是年，计派漳属饷银一百零八万。
十二月，藩驾驻中左。遣前锋镇赫文兴袭破同安县，守将杨其志、知县于元錤归降。援剿左镇林胜等袭破南安县。中提督同北镇陈六御等袭破惠安县。繇（由）是安（安溪）、永（永春）、德（德化）各县，闻风俱下。是年计派泉属助饷七十五万有奇。遂移师至兴化地方。
九年乙未（一六五五）正月，藩驾驻中左。
初五日，攻破仙游县，焚杀甚惨。明兵部尚书唐显悦之子亦死焉，今藩之外父也。先时，虏兵据守，招谕不降，攻打不下；藩闻知，敕谕五军正中军张英、北镇陈六御并援剿左〔镇〕林胜等玩寇之罪，林胜遂用地道法，令洪善用火攻，从地道破其城，至是克之。
藩令南安县周琼持书与军门佟国器。书云：
『自去岁议和之后，不佞遂按兵不动。即江淮截运之师，亦暂吊（调）回；遣进浙西之旅，亦戒安辑；孙、李请援之兵，亦停未举。此示信于清朝，不可为不昭矣。但以数十万之兵众，嗷嗷待哺，议可俟而腹不可枵，故措食民间，亦权宜之至计，实所以坚明信而姑为此委曲也。
乃不佞以信相期，而清朝以诈相待。虚崇名爵，不定安插，一不可信也。空糜兵众，不谋支给，二不可信也。既未成议，而调补兵将叠叠踵至，三不可信也。
最可异者，叶、阿奉使而来，动辄厉气相加，至猜忌多端，去来不测；此何为耶？又叶、阿未到之先，白巴至省三日而回；此何为耶？叶、阿将到之时，声言大兵入关，各府催迫粮料，急如星火；又各府县修城浚河，拨兵守垛，树旗祭铳；此何为耶？叶、阿才到之后，旋推补泉镇，而以前日马得光（功）任之；此何为耶？马得光（功）亦请围随二百；此何为耶？是清朝明明欲爽其信，欲衅其端，能令天下豪杰不自寒心哉？
夫英雄举事，堂堂正正，欲和则和，欲战则战，无不裕如，宁有依违乎？清朝亦试自揣，将来将帅果有如陈金（锦）之鸱张者乎？满汉兵将果有如金砺之萃集者乎？而陈金（锦）今何在耶？即金砺之众今何存哉？即令清朝选八旗满汉乌合，调南浙疲卒，其伎俩止此耳。不佞所预计而知者，惟有秣厉从事，其谁劳谁逸，谁胜谁负，有不待再决耳。
况清朝近来时势，比十年前日异而月不同矣。且以清朝人事论之。陕西为天下元首，现今西虏倾国入河州地方，方割全陕，清朝若从之则溃裂立见也，若不从之则溃裂立见也。其元首之决坏如此者。湖广为天下腹心，前敬谨之兵精而且多、全军覆没，今洪承畴乌合之众、战败固其宜也。其腹心之决坏如此者。广东为天下手足，现今西宁王攻破肇庆，羊城亡在旦夕，清朝应援之兵，披甲不满三千，是驱犬羊而赴虎群，稍饱其腹耳。其手足之决坏如此者。
更以清朝天时论之。数年河北人民，半付水国；江南百姓，多化魃鬼。河决地震，灾异非常，不啻春秋山崩川竭之征，适符胡元日食星变之惨。圣贤所云，「国家将亡，必有妖孽」，其言已明验矣。
天时既如此，人事又如此，政智者观变起之会。然不佞按兵不动者，实欲昭吾明信耳。岂料清朝竟自失策，不以诚心相期，而以诈术相欺，不佞安能更守尾生之愚信而中清朝之彀中哉？用是南北齐发，水陆咸驱，掣其一方而旁及四国。将见吾兵抵吴而吴靡，入浙而浙催，至粤而粤破，动闽而闽瓦解。此非不佞夸言也，实斯时必然之势耳。
又不特此也，江北钱粮皆取给东南，盐课艚粮，关系国命，我师特扼江淮，不特南北截为两断，将见畿辅立毙矣。如春夏间焚毁粮盐诸船，颇见其一端也。乃不虑及此，为清朝谋事者，不亦■〈束〉哉？
且地方各官不为百姓谋安静，而专为国家构难端。至各府县公文塘报，出语不逊，动曰海寇，藉口盘诘，不论真伪，或监或杀。揣其意，以地方不扰，无所恣其狼贪。岂知欲自肥其囊橐，先不保其身家。
不佞用兵十余载，□□大计，蚤已熟筹矣。亦聊用吾兵左驱右驰，使清朝稍知痛痒，地方各官亦□困苦。台台若自度德量力，能与我战，则可速来，一决雌雄；不能与我战，则宜早从吾言，将地方可静，钱粮可输，百姓可安。此实清朝之大利。不佞亦何难再申前信，以舒东南之民命也。惟早图之，勿生后悔』！佟国器复书云：
『日接下游塘报，执事袭破清漳，连陷各邑，不佞深为惋惜。以垂成之抚局，尊翁苦心呕血，而一旦决裂至此，将以为得计乎？
二十日之夕，周令賫到手书，篝灯展视，知台台于顺逆存亡之机，不终懵懵，而父子兄弟之情，尚不忍遽契然也。
我皇上定鼎以来，不专用兵，德威所讫，无远弗届。东至于高丽、洼儿哈、鱼皮诸国，西至于插汉、■〈犭回〉苗诸国，南至于土苗、洞蛮诸司，北至于河套、海西诸国，率皆慕义向化，稽颡恐后。即如孔、耿、尚、吴诸藩封，无不荣膺茅土，专任一面，君臣之情，亲于父子。而来书惓惓于信诈之间，是自疑贰也。天时人事，哆口而谈，骄蹇满纸，殊甚喷饭。不侫略一折之。
大凡开创之初，久而后定。即如周武之一戎衣，犹因小腆未靖，作多士、多方八篇以晓告之。楚粤弄兵，不过地方杀运未除，致烦王师戡定耳。近报执馘献俘，风飈箨卷。至西人入河州一事，全无影响，而台台伏处海滨，见闻不远，一二游食之徒，好事造言以相簧鼓，此如山村野落，传说市井，咄咄称怪，而不知其无稽也。至于河北水溢，关中地震，事实有之。董子谓天之仁爱人主，故特出灾异以诫之。春秋末年，灾异不一见，以此见天之绝爱人主也。自古殷忧启圣，无论尧汤之世，水旱为甚，汉文帝时，日中有王字，贞观之治，千古称最，宣帝时五凤至、麟一至，仁柔不振，卒以短祚，灾瑞之验，果何如乎？
从来窃发海上者□乏人矣，其不能离于海，犹鱼之不脱于渊也。庙堂深谋，以为兴师动众于渊波浩□之中，劳民而费财，不若收其英杰，使相统御，居民得以永逸。此不过以海治海之策。所以纶恩频颁，诏使叠至。而台台错认，以为穷洋孤岛洵是万里长城，艨艟楫橹可作长生宝籙，意益骄而念愈侈，不亦■〈束〉乎？
且圣天子车书一统，海宇率俾，犹且温辞慰勉，推心置腹。台台倔强鹭岛之中，期期不奉诏，偃蹇恣肆，此真夜郎王问汉使者曰：「汉何如我大也」！豪杰举动，似不如是。
然不佞以为尚可与言者。台台不反覆于既抚之后，而徘徊于未抚之先，洵肮脏男子哉！第既破之甑，挽回甚难。为今之计，果能不杀戮人民，不凌辱有司，不动摇库藏狱囚，不擅违年号衣冠，歛兵而退，以待天朝之命，则犹可改也。
昔日之议，刘制台领其事，原非不佞担任。今承书教，即行进缴。第跋扈睥睨之语，未必蒙圣明霁颜耳。如果定志来归，披肝沥胆，自处无疑之地，不佞以心任之，补牍上请，亦何靳焉。从违之机，悉听审择。内断于志，勿为旁议所夺，即全天伦之恩，复膺带砺之锡，铁券金章，如取如携，尔公尔侯，爰及苗裔。不但珥笔文臣不敢望，即从龙诸勳戚、血战数十年、不易致者，而台台一旦得之。此诚布衣之极致，丈夫之伟业矣。
若乃拥乌合之众，奋螳臂之势，九重之上，赫然一怒，大师南指，岂尚有逆我颜行者乎？抑或悬五等之赏，以待海上之士，执事肘腋之间，岂无有怀我好音者乎？利害存亡，间不容发，愿高明熟思而审处之。语出繇（由）衷，并无欺饰，仰祈裁察，可胜企祝』。
藩又与泉镇韩尚亮札云：
『不佞桑梓关念，岂忍以锋镝相加？特在今日，不得不以战为和。自常人观之，必以战则和不成，不知战则和益速而信益坚，战和自不相妨。清朝到底必来就和。此可为智者道耳。近马得光（功）将来镇泉，今又停留候旨，清朝必和之意亦大略可见矣。
漳泉土地皆我土地，人民皆我人民。不佞此举，不过略施指撝，使清朝稍知痛痒。凡投诚之地，兵不血刃。漳州各官，文则依旧任事，武则从重擢用，仍与以原辖兵马，另行优赏，此推心置腹所可肝胆相照者也。贵镇英材俊略，不媿名将之风。不佞拊髀兴思，企慕非一日矣。然勤宣吾泉，八载于兹，而位不过参将，清朝之无公论，令人扼腕。
兹大师已临，贵镇能全城而归，保全数十万生灵，又不失功名富贵，泉镇之任虚左以待，泉州兵马尽归统辖，赏以万金，爵以五等，断断不爽，岂不身名俱泰哉？且和议克谐之日，贵镇全城保民，可以有功于清朝，此有利而无害，亦彰明较著者矣。
抑贵镇撄城自守，首鼠两端，其意不过望援耳。省兵寥寥，固守省会，犹恐不保，至浙直兵马，亦且空虚，必无舍彼求此之理。若侍京师之援，往反半载，河清难俟。况京师虚耗，当四方有事之际，如陕西、湖广、广东，处处瓦解，已详在佟抚书中，必无重兵可以远救万里之外，不待智者而知也。贵镇则勉支时日。然守一日则害一日之民命，守一城而害万命，仁者不为。异日和议既成，土地仍归吾有，殃民之罪，贵镇何辞以谢百姓？何颜以见不佞？纵能守此不失，然且有害而无利，况马步不满二千，万万不可守。欲以寥寥之兵，抗我大师，城下之日，靡有孑遗，欲如漳州之安全，决不可得矣。是其祸福利害，判若列眉，有识者自能熟思而审处之。不佞谆谆之意，一为念桑梓，一为爱贵镇。若漳州未下之先，不佞岂肯轻出一言哉？
昨已遣知县周琼賫书与佟抚，详陈以战为和之意，使清朝略知吾手段，将后来以实心相待，而不敢轻言剃头。不然，岂区区恋此漳、泉二城哉？兹特宽二日之□，以待回音。若不早图身家所关，民命犹系，毋贻噬脐之悔』！
韩尚亮复禀云：
『本月十四日，捧读檄谕，良为痛切，只字片言，可服可佩。
计当日议成之初，漳泉寸壤，久畀汤沐，朝廷纶綍未寒，而诸当道之齿颊犹馨也。最后诏使驰至，寄声问对，传意□离，致迟疑未决，遽尔遄归，是以操戈相向，有今日也。
然喜大英雄迩必远虑，战不忘和，犹见始终诚信至意。漫谓燕闽万里，情隔九阍，设有毅然仔肩者，披抒愚陋，直节陈书，毕达幽隐，而终君臣父子之懿伦，似亦未晚。
尚亮出身田野，从事戎行，尸素闽泉，历今九载，梗拙之衷，不惟诸上台颇相原照，即同安侯太师亦或念及。若敢倾此腔血，矢口谠言，庶几乎罕有重相猜讶者。夫事不有遗■〈束〉于贤圣而完缮于蒭荛者乎？窃虑藩下以尚亮备员孤戍之微而因不足以轻重弃之也。
今藩下取漳下惠，定其属邑，兵临泉境，宛诲嘉言，尚亮虽身长百夫，而且无一字，谛听之余，殊深感仰。且非敢以一旅孱罢之师而拒投鞭断流之众，第食人之食，事人之事，枕戈待旦，尽其所职而已，成败利钝，岂敢问哉？虽然，漳泉实藩下之土地，而人民多属贵戚，得之不过楚有楚弓，攻之未免损耗士卒。且辞其顺受而继以逆取，是前后相戾也。况马镇既有缓至之息，朝廷已无爽约之举，又从而劳师动众，震荡于井里之间，舍忠臣孝子之谊，而伤天地太和之气，知藩下聪明慈惠，所不忍为者也。
夫全勳业，终富贵，修名立行，原借和平以致福，又何忍成之数年而委于一旦，图之堂陛而弃之中野，岂不■〈束〉哉？伏望藩下少加纳察，歛其风霆，归休士马，必完信诚之名，以结久□之□。尚亮虽人微言轻，当不惜冒昧控■〈琉，代王〉，俾朝廷洞悉真恳，再修前好，则地方幸甚，人民幸甚矣。
尚亮鄙野之习，中心坦率，词语戆肆，实出肝膈，惟藩下宥之礼法之外，固所祷也』。
藩再谕韩尚亮云：
『贵镇笃实老成，熟嫺世务，兵民相安，本藩所敬爱也。迩者，贵镇方寸错乱，举动乖张，想以地方失守，故勉强以求巧耳。但本藩以大义大信自持，岂效清朝刓印吝赏、失信于天下人耶？以故漳州房知府暨全属各照旧供职。守备刘良璧、沈启、王爱民等改授漳浦、长泰、永春等县，其余各将领愿受职者加陞数级，不愿者赠金数百两，乡绅士民毫厘不费，商贾各安其业，想皆泉中所稔闻也。本藩不过欲清朝践割地之信，其道镇文武等官，皆藩下之将吏也，清朝虽欲究失守之愆，本藩能代文武受过，此贵镇失守之不足虑也。今贵镇面许而心违，言语支吾，此求巧而反拙也。
今以三事诘贵镇。清朝覃恩、大婚二诏，除失守城池、大逆奸贪不赦外，贵镇署右路漳州十邑、莆田一府、泉之六县，悉在本藩之域中矣，贵镇何法以解此峻削之纲？归清之必无生理者一也。闻贵镇佳儿佳妇合眷悉在温陵，尤恐城破之时，本藩固爱尔文武等官，其奈兵革之不相识何？贵镇须为子孙计，其不可死者二也。况贵镇乃史阁部标下参将，为李成栋所贻而降虏，劳征苦战，万死一生，九载功勳，仍旧参将，今日欲为清朝一死，固不免有伤勇之讥，尤不知何面目于九泉见贵恩相？不可死者三也。
且贵镇历尽世务，昔日归清，时势也。今西虏悉有秦地，肇庆失守，李率太仅以身免，羊城危在旦夕，李西藩兵临南雄，南赣、南昌风鹤靡宁，此□清□□也。今泉中文武，面目不磨，少正衣冠则羶氛尽除，云台绘像，流芳百世。贵镇度此之光景觉胜于对簿书作失守之罪囚乎？
本藩有舞干之举，贵镇勿以水山自恃。昔钱越王应天顺人，保全钱塘之命，免于锋镝，至今武林庙宇，血食光辉。愿贵镇速效之，温陵士民尸祝者岂少减于钱氏哉？勉之！勉之』！
藩又发谕泉州府知府申伟抱云：
『不佞桑梓关念，岂忍以锋镝相加？特在今日，不得不以战为和。自常人观之，必以战则和不成，不知战则和益速而信益坚，战和自不相妨。清朝到底必来就和，此可为智者道耳。近马得光（功）将来镇泉，今又停留候旨，清朝必和之意亦大略可见矣。
不佞此举，略施指伪，使清朝稍知痛痒。投诚之地，兵不血刃，漳州各官，文则照旧任事，武则从重擢用，另作优赏，此推心置腹，所谓肝胆相照者也。贵府洁己爱民，拊循地方，真不媿古循良之选，不佞嘉慕已非一日矣。兹大师已临，贵府能与泉镇全城而归，保全数十万生灵，不惟泉府之任照旧倚仗，并当为贵府稍宽其民力。士民戴德，身名俱泰，岂不休哉！
抑欲膺城自守，首鼠两端，其意不过望援耳。省兵寥寥，固守省会，犹恐不保；至于浙直兵马，亦且空虚，必无舍彼求此之理；若待京师之援，往反半载，河清难俟；况京师当虚耗有事之际，必无重兵可以远救万里之外，不待智者而知也。势力不支，徒自荼毒，士民不以为德，清朝亦不以为功，异日和议之成，土地仍归吾有，清朝若问殃民之罪，谁其任之？不佞谆谆至意，一为念桑梓，一为爱廉能。若漳州未下之先，不佞岂肯轻出一言？
昨已遣知县周琼賫书与佟抚，详陈以战为和之意，亦使清朝略知吾手段，将后来以实心相加，而不敢轻言剃头。不然，岂区区恋此漳泉二城哉？兹特宽一二日之图，以俟回音；若不审图，欲以寥寥之兵抗我大师，城下之日，靡有孑遗，欲如漳州之安全，必不可得矣。身家所关，民命攸系，毋贻噬脐之悔』！
申伟抱复禀云：
『尝闻有兴有废，天道之常；有信有义，人事之京（经）而信者，又所以明大义于天下者也。
伟抱尝读公之书，有云「不失信于清朝」，又云「乘人虚为之不武」，公之言炳若日星，公之信坚若金石矣。不意漳、惠失守，传者谓公必乘虚而危温陵，伟抱实未敢尽信，盖以自信者信公也。今果欲称兵相向，以为清朝失信。伟抱属臣子，何敢轻发一言？□又有不得不言者。
自叶、阿二诏使回京，屈指才及两月，朝端（廷）正在相议，从此必□疑端；且尊大人同安侯谋周万全，自然有始有终。春仲之间，可期来命。以时则不远，以势则必谐，此正公昭明信之一会也。
况泉民泉地，朝廷原以畀公，伟抱虽以菲材而守兹土，一意抚绥，盐米蔬藿不忍贻累民间，窃幸夙荷电照，故一旦忍以锋镝相加扰害生灵为耶？即云人力或可胜天，惟效死勿去，伟抱之职也。然而公所云不失信者，似未足服伟抱之心欤？用是冒昧直陈，幸即罢兵恤民，以俟纶音之来。彼此一家，不特侯之心安，而公之大信益明矣。千古忠臣孝子，谁能与公匹休哉！谨薰沐报命，愿垂监原。伟抱临禀，曷胜顒望之至』。
二月，藩驾驻中左。藩以和议不就，必东征西讨，事务繁多，议设六官并司务及察言、承宣、审理等官，分隶庶事，令各官会举而行。遂以参军举人潘庚钟管吏官事，张玉为吏官左司务。忠振伯洪、讳旭管户官事，贡生林调鼎为户官左司务，参将吴慎为右司务，杨英陈中出征加衔司务。以参军举人郑擎柱管礼官事，吕纯为礼官左司务。以指挥都督张光启任兵官事，黄璋为兵官左司务，李胤为右司务。以都督程应璠管刑官事，杨秉枢为刑官左司务，蔡政加衔司务，张义为刑知事。以参军举人冯澄世任工官事，举人李赞元为工官左司务，范斌、谢维俱司务。后固张名振条陈不宜僣设司务，遂改司务为都事。挂印尝（常）寿宁为察言司，举人邓愈为承宣司，叶亨为承宣知事，举人邓会、恩生张一彬为正副审理。以参军举人林其昌代冯工官理海澄县事。
朱逷先先生曰：『考南疆逸史郑成功传云：「先是隆武之以总统命成功也，许立武职至一品，文职至六品。至是兵势既盛，乃设六官分理庶事」（逸史列传三十八）。闽海纪要则记载尤详，其言曰：「永历九年二月，延平王成功承制设六官。初，成功以明主行在遥远，军前所委文武职衔，一时不及奏闻，明主许其便宜委用，武职许至一品，文衔许设六部主事。成功复疏请以六部主事衔卑，难以弹压。明主乃赐诏，许其军前所设六部主事，秩比行在侍郎，都事秩比郎中，都吏秩比员外。于是设六官」（纪要卷上）。由此观之，文武各职便宜委用，在隆武时已然，此南疆逸史所说，足补闽海纪要之缺；而闽海纪要则详记永历时疏请诏许情节，亦足以补南疆逸史之缺。总之，设六官事确系承制，非如杨氏所记之自置而出于专擅也』。
三月，藩驾驻中左。议设六察官，俾其敷陈庶事，稽察利弊，以叶茂时、赵威、周素、沈陑等隶其□；以尝（常）寿宁掌六察官印。
冯工官起盖演武亭成。先时藩以日夜出督操练，往还殊难，命冯工官就澳仔操场筑演武亭楼台，以便驻宿，教练观兵，至是告成。一日，藩在楼观各兵阵操有未微妙者，于是再变五梅花操法，日亲临督操，步伐整齐，逐队指示，计半月，官兵方操习如法。始集各镇合操法，并设水师操法，俱有刻版通行。
六察官周素、叶茂时等条陈，中左兴王之地，不宜因循旧址，顾名思义，请改中左所为思明州，亦如新丰故事也。藩从而改之。后有一老儒亦上一条陈，改固当改，不宜改作思字，徒思何益，思尽即止也。众叱之，不敢缴进。繇（由）今递推，老儒不谓无见；亦有数存焉耳。
四月，藩驾驻思明州。剿抚伯周金汤、太监刘国柱自行在至州，賫敕印颁发勳爵。晋封藩主潮王，忠振伯加少师，晋甘辉崇明伯，王秀奇庆都伯，赫文兴祥符伯，万礼建安伯，黄廷永安伯，参军冯举人监军御史。藩令受封袭爵，惟潮王辞不敢受。
改授赫文兴前锋镇为左提督，以援剿右镇余新任前锋镇。改前冲镇万礼任后提督，以英兵镇黄梧任前冲镇。拟改戎旗镇王秀奇为右提督（因南征未回故也），拔援剿左镇林胜为戎旗镇，以戎旗亲随营黄昌管理援剿左镇事。
通行各提督统领挑选精锐官兵拔入戎旗镇。镇内京（经）制设开五协，每协五正领、十副领。每副领管五十员：协将授副总兵衔，正副领参将衔，班长守备衔，冲锋官把总衔。拔洪复管中协，王朋管前协，江春管左协，黄安管右协，江文英管后协，杨祥为神机营。令林胜□夜就演武亭照五梅花阵法操练，藩亲督操。
江阴地方呈请平夷中军林天□不服民望，乞委官镇守，免虏兵骚扰，从之，以赏勳司裴德管江阴地方事。时海坛逆民复逞，藩令裴德就近会平夷侯剿抚妥报。裴德等数日获解叛首林简修等，诛之。藩对众言曰：『裴德从我行阵已久，亦颇知兵，堪与黄复等也』。后林胜请乞斐德入戎旗镇候缺，从之。
是月，筑■〈氵丙〉州新城并高崎、五通、湖莲等寨，拆运高浦所城以成之。俱委冯工官督就。
五月，藩驾驻思明州。总督辅明侯林察并周瑞等入粤勤王师班回到思明。时西宁师望我师不至，被虏战败，退入梧州，我师不过而回。藩集文武官吊（调）林察等责之曰：『勤王入援，君命原无俟驾，逗遛观望而回，朝典何在？尔等合心畏避，当尽正罪；若有□□□阻征，罪应科减』。于是众俱以闽安侯对，藩令正罪以徇，军中诸将劝免，随□□□□削职夺爵，改其兵柄，永不叙用。总督林察、统领王秀奇、苏茂各记责实降三级，余各降二级。惟信武营陈泽、游兵镇黄元、殿兵镇林文灿三人，建议请令，往至广海，以探王师声援，总督不从，藩嘉其忠义，各加陞一级，各赏银一百两。
朱逷先先生曰：『海上见闻录云：「永历八年十月，遣辅明侯林察、闽安侯周瑞、戎旗镇王秀奇、左先锋苏茂统陆师，率五镇营官兵，战船百余艘，南下勤王。差效用官林云璇奉勤王表诣行在，并持书知会西宁王。九年五月，总督南征林察等班师回，称西宁王战败，退梧州，应接不及，赐姓大怒，降责有差」。闽海纪要略同，惟班师后有再致李定国一书，却为本书所不载。而本书则载出师时致李定国一书，书中所言各事，于史料极为重要。又详叙南征将帅职责，林察为水陆总督，提调军中一切事宜，周瑞为水师统领，王秀奇为陆师左统领，苏茂为陆师右统领，其下尚有三镇三营将领姓名，且发粮米十个月。又叙班师后，周瑞削职夺爵及其他赏罚颇详。此皆他书之所无。吾人对于勤王之师，苦无详确记载，此书则差堪餍望者焉』。
委户官忠振伯任水师右军事。以吏官潘庚钟兼管户官事，辞不敢受，遂以吴慎加衔协理户官帮之。
藩大阅操。吊（调）各提督统领镇营就演武亭合操，照五梅花操阵法，如对敌赏罚军令。另设宴陈乐宴各镇将，大小官将赏赉有差。时左提督赫文兴督操，队伍不齐，藩阅之，吊（调）文兴就操场令责四十棍，诸镇将跪劝免，实降一级。督操官陈武捆责百二，贯耳游示。文兴因此悒悒，惊忧抱病。林胜捆责二十棍。护卫前镇陈尧策，操不如法，蕃令改兵柄，委管浪崎地方事。以左先锋副将蔡飞管理护卫前镇事，令其镇守同安马厝巷。时马得光（功）率兵乘夜骤至，冲散其营，蔡飞引败兵来见，立斩以徇。
■〈氵丙〉洲新城成，以原后劲镇陈斌来归，授护卫前镇职，率兵镇守之。
报清朝增兵入关，欲与伪世子会攻思明。藩令各饷官并各统镇官兵回札漳州。
北镇陈六御辞兵柄，许之，以姚国泰管理北镇事。
拔育胄、储贤二馆诸生，授监纪职俸，配监各提督统镇从军出镇，纪录功罪。另设大饷司同监纪随各镇出征，查给粮饷。另设监督监营督阵官，监同各镇出征战剿，授铁竿红旗一面，书「军前不用命者斩，临阵退缩者斩」，副将以下，先斩后报。
六月，藩驾巡驻漳州。时因和议不成，虏多阻我饷道，又增兵入关，故令福、泉、兴之兵尽抽回漳。传令各征饷，属邑一尽拆毁平地，使虏无城可恃，以便追杀，故藩至漳阅兵，就岩亭埔大合操三月，传令拆毁漳城。
遣前提督黄廷统辖戎旗镇、左右先锋等共十二镇，繇（由）漳浦、诏安巡下潮州，驻兵征饷。
藩驾回思明州。正兵镇陈勳以病辞兵柄，许之，拔韩英管理正兵镇事。
初设总理监营以管大小监督监营，监同各提督统镇出征，凡有军机重务，必繇（由）报闻。拔督运都督翁天佑为总理监营。拔都督郑德、原正兵镇陈勳为左右协理监营。
七月，藩驾驻思明州。藩集诸文武议曰：『和局不就，宜分兵与定西侯并忠靖伯等会师进入长江，捣其心腹。使彼不得并力南顾』。众曰：『然』。遂命右军忠振伯为总督北征水师，水军事务、征战机宜悉听节制调度。陞原北镇陈六御为总制五军戎政，总制六师。以中提督为陆师正总督，右提督王秀奇为陆督副总督，征战机宜与忠振伯、陈总制商确而行。随率后冲镇周全斌、中冲镇萧拱辰、援剿前镇戴捷等十二镇克日□□□江。并委右协理监营郑德督监督监营随督军中。另委饷司监纪跟同出征，照令而行。先时，周全斌密谏本藩曰：『监督、监营久在行阵，至于监纪，或初拔士子，或裘裤公子，能识军中功罪为何物，而可令其监纪统镇提督耶』？藩不从。至是令叶儒监纪周全斌。藩知之，谕曰：『叶儒非监纪全斌之才，异日必不和，须择其可以服全斌之望者方可。我思惟柯平可以监之。渠出自平父之辖员，又温恭纯厚，足以协之也』。于是改柯平监纪后冲镇北征。
八月，藩驾驻思明州。前提督黄廷、后提督万礼、戎旗镇林胜等各镇，进兵围困揭阳县。伪镇将刘伯禄率马步数千来援，屯札排浦埔。
十三日，我师列阵交战，虏来迎敌。我师贾勇涌进，才交一合，虏即披靡败走。生擒伪中军一员，斩首七百余级，夺辎重不计，余众奔回。
二十四日，刘伯禄又集惠州程乡来援兵马万余，列营莺爪花埔。前提督等议曰：『援兵数多，未易轻敌，当图万全』。林胜自对众领曰：『我戎旗镇愿先锋破之，尔等随后追杀』。于是众等莫不奋曰：『独戎旗镇能杀虏，我等随后追杀耶』？各镇无不争先贾勇，齐逼其营，交锋两合，虏又败北，被我师逐杀千余，所获军器、衣甲、马匹不计。揭阳县同守将闻风而逃，回师进驻揭阳县，以张一彬知县事。本藩行令照大敌赏格陞赏。戎旗镇、奇兵镇功居多，为首功，余镇俱次功。大监督郑文星、大监营赖佑、林福、池仕绅等监督有功，加一级。总监营翁天佑监督有功，加陞一级。总督黄廷、总制张英各加二级，赏赉有差。
九月，藩驾驻思明州。漳泉各属邑并漳城俱报拆完平地。
朱逷先先生曰：『本书记载漳、泉各属邑毁城事，颇有失实之处。考闽海纪要上云：「九年六月，成功毁安平镇。安平距泉州六十里，芝龙置第其中，人烟繁华，胜于郡城。至是闻贝子王统大兵将至，乃堕其城，并毁漳州府及惠安、同安三城，歛兵回厦」。台湾郑氏始末三云：『成功令兄泰移安平辎重于金门，徙泉属士民渡金、厦，空府藏，堕漳府、惠安、同安诸县城」。据此，则所堕不过一府、二县、一镇城耳。此云漳、泉各属邑并漳城俱拆完，则是有一府十余县城矣，恐非实录』。
北上师阻风乏粮，就温、台取粮。台州伪守将马信闻风欲归，慕忠振伯名，欲藉投附。忠振伯遣人招接之，时未得其便，我师进发舟山，信不果来。
左提督祥符伯赫文兴
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:40:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>