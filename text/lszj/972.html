<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,卽位年,元年,二年,三年,四年,五年,六年,七年,八年,九年,十年,十一年,十二年,十三年,十四年,十五年,十六年,十七年,十八年,十九年,二十年,二十一年,二十二年,二十三年,二十四年,二十五年,二十六年,二十七年,二十八年,二十九年,三十年,三十一年,三十二年,三十三年,三十四年,三十五年,三十六年,三十七年,三十八年,三十九年,四十年,四十一年,四十二年,四十三年,四十四年,四十五年,四十六年,四十七年,四十八年,四十九年,五十年,五十一年,五十二年,附录,朝鲜王朝实录【英祖实录】全文在线阅读,朝鲜王朝实录【英祖实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[英祖实录]。李昑（1694年—1776年），即朝鲜英祖（조선。영조），朝鲜王朝第21任君主（1724年—1776年在位）。乳名禧寿，字光叔，号养性轩。朝鲜肃宗李焞次子（加上夭折者为第四子），朝鲜景宗李昀之弟，生母为淑嫔崔氏。李昑于康熙三十八年（1699年）受封延礽君。康熙六十年（1721年）被兄长景宗">
<title>朝鲜王朝实录【英祖实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【英祖实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,完结</span> <br/>
          字数： <span class="inputVal" id="bknum">[book_length]4841014</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[英祖实录]。李昑（1694年—1776年），即朝鲜英祖（조선 영조），朝鲜王朝第21任君主（1724年—1776年在位）。乳名禧寿，字光叔，号养性轩。朝鲜肃宗李焞次子（加上夭折者为第四子），朝鲜景宗李昀之弟，生母为淑嫔崔氏。李昑于康熙三十八年（1699年）受封延礽君。康熙六十年（1721年）被兄长景宗立为王世弟。雍正二年（1724年）继承王位。即位后就除掉了制造“辛壬狱事”的金一镜、睦虎龙，并于雍正六年（1728年）镇压了少论和南人中的激进派所掀起的李麟佐之乱。他标榜“荡平政策”，试图通过平衡老论、少论等朋党的势力等来缓和党争，由此来强化自身的合法性与王权。乾隆二十年（1755年）颁布阐明自己正统性的《阐义昭鉴》，同时确立了老论的优势地位。然而党争并未平息，他与思悼世子李愃的矛盾也日益深化，最终在乾隆二十七年（1762年）处死思悼世子，是为壬午祸变。李昑在位时期，实施了以均役法为代表的惠民政策，编纂与刊行大量书籍，朝鲜的经济、文化得到较快发展，开创了继朝鲜世宗到成宗时期以后朝鲜王朝又一个全盛时期。李昑的在位时间和寿命均居朝鲜王朝历代君主之冠。登位五十二年之后，于乾隆四十一年（1776年）寿终正寝，享年八十三岁，庙号英宗（朝鲜高宗时改为“英祖”），谥号翼文宣武熙敬显孝大王（清朝赐谥“庄顺”），葬于元陵，由王世孙李祘继位，是为正祖。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【英祖实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,完结
[book_length]4841014
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[英祖实录]。李昑（1694年—1776年），即朝鲜英祖（조선 영조），朝鲜王朝第21任君主（1724年—1776年在位）。乳名禧寿，字光叔，号养性轩。朝鲜肃宗李焞次子（加上夭折者为第四子），朝鲜景宗李昀之弟，生母为淑嫔崔氏。李昑于康熙三十八年（1699年）受封延礽君。康熙六十年（1721年）被兄长景宗立为王世弟。雍正二年（1724年）继承王位。即位后就除掉了制造“辛壬狱事”的金一镜、睦虎龙，并于雍正六年（1728年）镇压了少论和南人中的激进派所掀起的李麟佐之乱。他标榜“荡平政策”，试图通过平衡老论、少论等朋党的势力等来缓和党争，由此来强化自身的合法性与王权。乾隆二十年（1755年）颁布阐明自己正统性的《阐义昭鉴》，同时确立了老论的优势地位。然而党争并未平息，他与思悼世子李愃的矛盾也日益深化，最终在乾隆二十七年（1762年）处死思悼世子，是为壬午祸变。李昑在位时期，实施了以均役法为代表的惠民政策，编纂与刊行大量书籍，朝鲜的经济、文化得到较快发展，开创了继朝鲜世宗到成宗时期以后朝鲜王朝又一个全盛时期。李昑的在位时间和寿命均居朝鲜王朝历代君主之冠。登位五十二年之后，于乾隆四十一年（1776年）寿终正寝，享年八十三岁，庙号英宗（朝鲜高宗时改为“英祖”），谥号翼文宣武熙敬显孝大王（清朝赐谥“庄顺”），葬于元陵，由王世孙李祘继位，是为正祖。
[book_img]Z_6413.jpg


[book_title]總序
○大王諱〈昑〉字〈光叔〉，肅宗元孝大王之子，景宗宣孝大王之弟。母毓祥宮淑嬪崔氏，肅宗大王二十年甲戌九月十三日戊寅，誕降于昌德宮之寶慶堂。己卯封延礽君，景宗大王元年辛丑，冊封王世弟，甲辰卽位，丙申昇遐，在位五十二年，壽八十三。

[book_title]卽位年
八月
8月30日
○庚子，景宗大王四年〈淸雍正二年。〉秋八月乙未，〈二十五日。〉景宗大王昇遐于昌慶宮之環翠亭。越六日庚子午時，王世弟卽位于昌德宮之仁政門。院相、承旨、史官具朝服坐敦禮門外西庭東向，弘文館坐承政院之下，侍講院坐東庭西向，翊衛司坐侍講院之下，兵曹、都摠府具戎服，東西坐，以待時至。王世弟釋衰服，具冕服，自廬次出，左通禮導王世弟，詣大行大王殯殿，由西階，升就褥位。贊儀高聲唱拜跪，左通禮低聲跪，告「嗣王受寶。」上香禮畢，王世弟降入幕次。已而出幕次，步由敦禮東夾門下東階，從延英門南行西折，出肅章東夾門，北折至仁政東夾門外立。當中設御座，王世弟升御座，百官四拜，呼「千歲。」上降御座，入仁政東夾門，由仁政殿正路，升殿。上還廬次，釋冕服，反衰服。先四日，禮曹進嗣位節目，王世弟下令旨，還給。議政府率百官，日三還納，承政院、司憲府、司諫院、弘文館迭請，不許。及成服日，外儀已辦，院相李光佐至廬次前，懇請服冕，王世弟涕泣俯伏于苫枕，終不許。光佐呼王大妃殿、王妃殿承傳色，口傳啓請，自內勸進，王大妃殿、王妃殿，以諺敎勸進。於是，王世弟却輿，步至御座前，猶哀號不上座曰：「予昔侍衛寧考於此殿矣。今何心登御座乎？」嗚咽不成聲。光佐等，縷縷懇請，良久登極。正時，禮曹始以已時啓下，至午時乃卽位。尊惠順慈敬王大妃金氏爲大王大妃，王妃魚氏爲王大妃，以嬪徐氏爲王妃，遂頒敎于仁政門：
王若曰，天胡忍於降割，荐遘大喪？國不可以無君，勉從群請。至哀難抑，寶位何安？恭惟大行大王，稟質寬仁，因心孝友。居儲位卅載，國人切願死之誠；攝朝政四年，聖考有分勞之喜。潛孚實德，履至艱而終貞；默運神機，回極否而爲泰。玄穹廣覆，囿品物而咸亨；白日高懸，廓氣翳而迅掃。蓋遊畋聲色之一無所好，故政令施爲之皆得其宜。丕顯丕承，庶期復三代之治；不興不寐，奄失夢九齡之徵。誰知半夜之間，遽承憑几之命？不幸五年之內，再抱遺弓之哀。閔予孤嬛，罹此酷罰。滕廬哭泣，猶命戒之未遑；周阼冕裳，豈纉承之可忍？雖百僚籲號之益懇，只增懸懷；顧兩殿勸諭之特勤，敢守初志？倫兄弟而義父子，固至無涯之痛；承祖宗而主臣民，奈眇躬之難任？秉桓圭而想桐葉之戲，臨法殿而愴萼樓之空。慕切羹墻，思不忘於繼序；憂深淵谷，樂何有於爲君？履尊位而怵然驚心，瞻縟儀而澘焉出涕。先王之盛德至善，詎望追繩？列聖之大業洪圖，秪憂荒墜。哀勛華之繼陟，國將何爲；若仁、明之相承，予敢或擬？肆揚中外之敷告，嘉與士民而同休。雖舊維新，政當善始之會；滌瑕蕩垢，聿布竝生之仁。自本月三十日昧爽以前，雜犯死罪以下，咸宥除之，在官者各加一資，資窮者代加。於戲！惟安危理亂之機，罔不在於初服；顧協贊維持之力，是所期於群工。故玆敎示，想宜知悉。〈大提學趙泰億製進。〉
○初，大行大王昇遐，王世弟問被髮當否于大臣、儒臣，右議政李光佐等以爲：「帝王家繼體之後，則勿論倫屬高下，皆同父子之禮，宜依《五禮儀》，王世子以下被髮之文，行之。」命從光佐議。臣謹按，被髮非古禮也。始見於《開元禮》，知禮之士，尙或非之。李光佐等，乃欲推繼體猶父子之義，移施於今日邦禮，豈眞由於未知禮意而然耶？後世必有知之者。翌日禮曹上服制節目，旋以苴杖、等威及生進以下衣帶，庚子舊制，多有踈略，改修節目以進曰：
王世弟斬衰三年，衣裳、〈用極麤生布。〉冠、〈用稍細生布，以麻繩爲武及纓。〉首絰、腰絰、絞帶、〈竝生麻。〉竹杖、菅履。嗣位服，冕服，卒哭後視事服，布袍、〈用生布。〉布裹翼善冠、〈笠則用白。〉布裹烏犀帶、白皮靴。凡干喪事，服衰服，十三月練祭，練冠去首絰、負版、辟領衰。視事服白袍，白布裹翼善冠、白布裹烏犀帶、白皮靴。二十五月祥祭，黲袍、翼善冠、烏犀帶、白皮靴。二十七月禫祭，玄袍、翼善冠、烏犀帶、白皮靴。禫後，袞龍袍、玉帶。王大妃殿，齊衰朞年，大袖、長裙、〈用次等麤生布。大袖，本國長衫，裙卽裳。〉蓋頭、頭𢄼、〈用稍細生布。蓋頭代以本國女笠帽，頭𢄼代以本國首帊。〉竹釵、〈箭䈂〉布帶、〈用次等麤生布。〉布履。〈造以白綿布。〉卒哭後，白布大袖、長裙、蓋頭、頭𢄼及帶、白皮鞋。十三月練後，服吉服。〈王大妃殿服制，禮曹初以斬衰三年啓下，翌日旋以齋衰朞年，改磨鍊以入。〉王妃斬衰三年，大袖、長裙、〈用極麤生布。〉蓋頭、頭𢄼、〈用稍細生布。〉竹釵、布帶、〈用麤生布。〉布履。十三月練祭，白布大袖、長裙、〈用練布。〉蓋頭、頭𢄼白皮鞋。二十五月祥後，深染玉色大袖、長裙、黑蓋頭、頭𢄼及帶、白皮鞋，不用金珠紅繡。二十七月禫後，服吉服。王世弟嬪衰服三年，與王妃服同，內命婦嬪以下服，與王妃服同。尙宮以下斬衰三年，背子、〈本國蒙頭衣，用極麤生布。〉蓋頭、頭𢄼、〈用稍細生布，侍婢以下無蓋頭。〉布帶、素鞋。〈造以白皮。〉練祭後，白布背子、蓋頭、頭𢄼及帶、白皮鞋。守閨以下服，與尙宮服同。宗親文武百官，斬衰三年，衣裳、〈用極麤生布。〉冠、〈梁，三品以上三梁，五品以上二梁，九品以上一梁，以麻繩爲武及纓。〉首絰、腰絰、絞帶、〈竝生麻。〉竹杖、〈宗親從二品及正三品都正以上，文蔭武從二品曾經同敦寧、副摠管以上，堂上曾經判決事，堂下、參下曾經侍從以上，外官水使曾經水使以上，各品曾經視內職。〉菅屨，〈網巾白緣而去金玉圈子。〉公服，布團領衣〈用麤生布緝邊。〉生布裹紗帽、生布裹角帶、白皮靴。凡干喪事，着衰服，燕居服，生布笠、生市衣、生布帶。〈先是，肅宗大王國恤時，禮曹進服制節目，而儒生則以麻帶終三年磨鍊，百官燕居服，初不擧論，布帶麻帶，人各自行。大司憲李喜朝疏，引朱子與余正甫燕居用白帶之說，請命參考磨鍊，命議大臣。領議政金昌集以爲，不必改，命從之。至是，該曹直以生布帶磨鍊啓下。〉十三月練祭，練冠去首絰、負版、辟領衰。公服，白布團領衣、白布裹紗帽、白布裹角帶、白皮靴，燕居服，白衣、笠、帶。二十五月祥祭，深染玉色衣、烏紗帽、黑角帶。二十七月禫祭，黑衣、烏紗帽、黑角帶，禫後吉服。宗親文武百官妻，齊衰朞年，大袖、長裙、〈用次等麤生布。〉蓋頭、頭𢄼、〈用稍麤生布。〉竹釵、布帶、〈用次等麤生布。〉布履。卒哭後，白布大袖、長裙、蓋頭、頭𢄼及帶、白皮鞋。〈禫前禁用錦繡紅紫金玉珠翠之开。〉各道大小使臣及外官前銜官服，與百官服同。妻服與百官妻服同。同姓、異姓緦麻以上親，〈無論時任、前任及無職人。〉斬衰三年，與百官服同，妻服與百官妻服同。同姓、異姓緦麻以上女，斬衰三年，與親子妻服同。守陵官、侍陵官、內侍，斬衰三年，衰服之制及練、祥、禫服，與親子服同。內侍、司鑰、司謁、書房色、飯監，斬衰三年，與百官服同。別監各差備人，極麤生布直領衣、頭巾、生麻帶、白繩鞋，練祭後，白衣、白頭巾、白帶，終三年。有職事前銜各品及成衆官，〈內禁衛、忠義衛、忠贊衛、忠順衛、別侍衛、族親衛之類。〉布團領衣、〈用麤生布緝邊。〉生布裹紗帽、〈笠亦同。〉生布裹角帶、白皮靴，練祭後，白布團領衣、白布裹紗帽、白布裹角帶，終三年。錄事、書吏，生布衣、生布裹平頂頭巾、〈笠亦同。〉生布帶、白皮靴，練祭後，白衣、白平頂頭巾、白帶，終三年。生員、進士、幼學、生徒，以生布笠、生布衣、帶、白皮靴鞋，卒哭後，白笠、白衣、巾、帶，終三年。〈入學校白頭巾，殿內爲黑頭巾。〉社稷署、宗廟署及諸陵、諸殿參奉等官，竝服常服、烏紗帽、黑角帶，出外與百官同。〈惠陵、永徽殿參奉等入直時，服色與百官服同。〉甲士、正兵，白衣、笠、生麻帶、白皮靴，練後，布帶，終三年。庶人及僧徒，白衣、笠、帶，終三年，庶人女白衣，練而除。〈禫前禁用紅紫之飾。〉
臣謹按衰以斬，則帶以麻，禮也。雖燕居服，易麻以布，恐無可據。庚子節目中，朝官燕居服之初不磨鍊，似由於燕服，非朝家定式之事，而儒生則以無衰之故，與錄事、書吏同，以麻帶磨鍊者，蓋出於以帶代衰，庸表當服斬之意也。若李喜朝所引朱子說，則庚子大臣議中所謂：「其時喪制，未盡復古，白帶猶爲不忍襲吉之義，到今喪禮大定，與朱子時有間」者，似得之。喜朝之言，已不免太拘，而朝家旣不從。且儒生、錄事、書吏麻帶，乃是庚子已定之邦禮，則至是禮曹之磨鍊朝官燕服者，已與庚子不同，而又推燕服布帶之例，盡易儒生、錄事、書吏之麻帶爲布帶，則却是反了庚子禮案也。不稟旨，而直改邦禮，未知從前，亦有是例否也。司諫院上箚言：
我朝喪制，一遵古禮，而至於方喪，未盡復古。肅宗大王，慨然命禮官，悉遵三代，庚子大喪，始行斬衰，中外臣民，擧皆無憾，而倉卒節目，或不無逕庭。今該曹釐正，蓋由於此。第念喪制至重，雖微文小節，固宜詳愼，務歸至當。大臣儒臣，皆詣闕下，令該曹就議看詳，俾無未盡之弊焉。
乃命禮官問議。贊善鄭齊斗曰：「竹杖、菅屨，實據古禮，今無可論，而生員、進士、生徒，以白衣、笠爲制，視古禮齊衰三月，則白衣、笠太輕，以三月之期，則終三年太過。今若以生布笠、衣、帶受服，至卒哭，改白笠、衣、帶，以終三年，似不失於古禮齊衰三月之意，亦不違於國朝白衣、笠終三年之制。別監、各差備、正兵、甲士等服，《五禮儀》用麻帶，而今以布帶磨鍊，宜從《五禮儀》。命從齊斗議。司直李仁復上書言：
大行大王，以肅宗長子，承烈聖正統，則慈聖當爲嫡子，斬衰三年也。
又言：
議者以國制爲言，而顯宗之末年覺悟，肅考之遵志釐正，獨非已行之國制乎？況端懿王后喪，兩殿服制，改以朞年，不用大功者，蓋取嫡子三年之義，則今於所重之地，乃反殺而行之者，抑何意哉？
亦命問議。光佐曰：」孝廟、顯廟登遐時，慈聖服制，皆用今制。乙卯年間，雖因尹鑴言有改，而端懿王后喪，聖批明以國制爲斷，則三年之云，何據而發耶？「齊斗曰：」歷朝皆遵國制，先朝事，亦遵國制，端懿王后喪朞年服制，亦用國制長婦朞。今謂三年之義者，何也？「命從光佐議。〈史臣曰：李仁復，有何知禮，而妄論大禮至此也？臣謹按仁復之疏，蓋襲許穆、尹鑴之餘論也。豈其心，眞以禮意爲當斬衰者耶？是未可知也。〉 ○司諫院〈司諫柳綏、獻納李廷傑、正言趙尙慶、韓師得。〉啓言：「御醫等，終不能對症進藥，請拿鞫定罪。」又啓：「儒醫李公胤，每當入診，輒事傲慢，已極不敬，而今番違豫，專事峻攻之劑，以致症情之轉劇。及夫大漸之夕，殿下憂遑焦迫，招問症候，則少無驚動之意，緩緩漫應，急急出去。言動擧止，驕蹇悖戾，伊日入侍諸臣，莫不駭憤。請拿鞫嚴問，依律勘斷。」批幷依啓。司憲府〈大司憲李明彦、執義李眞淳、掌令柳時模、持平朴胤東、李玄輔。〉啓御醫事、李公胤事，幷同諫院啓。又啓：「日昨庭罷後，政院未及變通，致令百官，經夜禁中。請當該承旨罷職。」又啓：「標信出納，何等重大，而再昨梓宮奉入敦化門，標信下後，又爲百官退出，有金虎門留門之事，而乃以先下之標信，仍用於後開之門。請當該承旨，拿問定罪。」又啓：「起復冠服，國有定制，而大行大王大漸之日，咸原府院君魚有龜，因下敎入侍，乃以生布帽、帶，進詣大內。以政院之未能檢察，諫臣陳達，則有龜徑先自暴，其後出入，終無變改之節。政院所當據例禁遏，而矇然因循。請當該承旨，從重推考。」批，御醫事、李公胤事，依啓，當該承旨拿問事，只命罷職。
○辰時，日暈兩珥，暈上有背，色內赤外靑。
○承政院啓稟本院及他司別省記入直官，與院相，依例罷黜，允之，命院相仍直。
九月
9月1日
○朔辛丑，以密昌君樴爲告訃正使，李眞儒副之，金尙奎充書狀官。舊例，大喪初，先遣武臣一人，馳至義州，使府尹，以領議政意，通告于鳳凰城將。庚子年，城將以文移中昇遐二字，非外國所可稱，拒不受。及府尹、監司，往復朝廷，改其二字，然後始受之。至是備邊司啓請』知委于平安監司、義州府尹，參考前例，撰辭擧行，允之。
○承政院以標信所刻押字，政府、公卿會議事，仰稟，上謂院相李光佐曰：「予所用花押，卽先朝所賜，寶墨尙在，予何他求？」光佐曰：「何字也？」上曰：「通字也。」仍命寢會議。
○大行大王梓宮加漆。〈凡三十三度而畢。〉禮曹判書李眞儉陳：「甲寅國恤，梓宮加漆時，百官會哭廢坐爲弊。」院相李光佐言：「宜只許二品以上、三司長官、侍從臣來會。」上從之。
○祭酒鄭齊斗奔赴京闕，至是還鄕，弘文館陳箚請留，上以勸留答之。領議政崔奎瑞，亦自龍仁奔赴，上遣史官別諭，使與偕來。
○上御無妄閣，引見右議政李光佐、戶曹判書趙泰億。泰億陳敬天、恤民、節財用、嚴宮禁、養人才、恢言路等事，而光佐繼陳立志、擇人等事，引韓琦、范仲淹被讒，而仁宗爲之伸理事爲言，又曰：「殿下旣以誠意待下，毋或加之以虛矯，群下苟有罪，一無所藏蓄，而明示好惡焉。」上皆優答之。後數日，吳命峻入侍言：「當今一私字爲痼弊，願上克去私字，一言一事，無不出於正。」上亦嘉納。
○憲府停當該承旨請推之啓。
○初，監春秋館事李光佐，稟遣知館事金一鏡、奉敎尹尙白，至江華鼎足山城，考仁宗、明宗實錄，一鏡等歸奏：「明宗告仁宗祝，稱皇兄，稱孤弟。」且言：「領議政尹仁鏡等啓云：『《春秋》之義，父死子繼，兄亡弟及，其爲世一也。旣授以國，則所傳者雖非父，猶父道也。』今大行大王，於大君，有父道，則於王妃，亦當母事也。」至是，以上嗣位告宗廟、社稷及永徽殿，而永徽殿屬稱無可考据，命弘文館，博考以稟。弘文館言：「取考《昭代典則》，皇明世宗皇帝卽位後，稱武宗皇后爲皇嫂。生旣稱嫂，祝辭宜無異同。但御諱上稱謂，終無可據之文。」於是，命大臣禮官博議。光佐入告于上曰：「殯殿告文屬稱，固當依《明宗實錄》，稱孤弟、皇兄，而至於端懿王后，稱嫂則可，而自上稱謂，則旣不可稱叔，亦不可稱孤弟。」上曰：「仁、明時稱孤弟何義？」光佐沈吟良久對曰：「臣今始覺悟，當時中宗喪制未畢，仁宗昇遐，故稱孤弟。」戶曹判書趙泰億曰：「《杜氏通典》中，晋時有以哀嗣稱之者。但三年內稱哀可也，三年後稱孝，未知如何也。」上曰：「魂殿則稱弟，永徽殿則稱嗣，不免斑駁。今若遵皇朝之禮，而稱皇兄、皇嫂，用東晋之文，而內、外殿，幷稱哀嗣，則尊周法祖，兩得之。予於被髮一事，以繼體之重，收議而行之，況哀嗣之稱乎？」光佐曰：「聖敎歸重於繼體，誠允當矣。三年內稱哀嗣，三年後稱孝嗣，可無窒礙。或者以哀嗣、嗣王，兩嗣字重疊爲未安，然哀嗣之嗣，嗣續之義也，嗣王之嗣，承嗣之義也。」上曰：「宗、社、永寧殿已行之乎？」光佐曰：「已行之，惟永徽殿尙未也。」上曰：「重事也，雖遲，何傷？」於是，遣奉敎尹尙白，問議于贊善鄭齊斗，齊斗議如光佐言。自是，魂殿、永徽殿祝，遂稱哀嗣、嗣王，三年後仍稱孝嗣、嗣王。臣謹按，帝王之承統雖重，而天屬之倫序，豈可易乎？嗣王之嗣，以承嗣爲義，則承嗣，雖兄弟之親，固無不可用者，而至於孝嗣之嗣，以嗣續爲義，則嗣續，乃以子繼父之謂也，寧有以兄弟而爲父子也乎？推是義也，雖閔、僖之兄繼弟，簡文之祖繼孫，亦可禰其弟禰其孫矣，豈理也哉？當時之論，雖據尹仁鏡所告於明廟者，然觀仁鏡語意，蓋欲以事父母之道，事仁廟及大妃，而非欲易其天屬之名也。然則將何以處此哉？上稱皇兄、皇嫂，則天屬之名正矣，下稱嗣王臣某，則承嗣之義著矣。上英明，早已不安於此，故晩年嘗謂筵臣曰：「此事留待後人正之也。」大哉言乎！
9月2日
○壬寅，以宋寅明爲忠淸監司，趙遠命爲副應敎，尹容爲副校理，朴文秀爲檢閱。
○憲府停當該承旨請罷之啓。
○陞密昌君樴正一品階興祿。舊例，告訃使，實兼請謚、請嗣位等事，故必以大臣差遣，否則以宗臣都尉中，正一品差遣。時，上以李光佐獨任相職，且兼山陵摠護使，命銓曹，以宗臣備擬，而樴遂爲正使，然尙未陞一品，故有是命。
9月3日
○癸卯，夜一更，雷動電光。
○上大行大王謚號曰德文翼武純仁宣孝，廟號曰景宗，殿號敬思，〈後思改以昭。〉陵號懿陵。〈綏柔士民曰德，道德博聞曰文，思慮深遠曰翼，保大定功曰武，中正精粹曰純，施仁服義曰仁，聖善周聞曰宣，慈惠愛敬曰孝，耆思大慮曰景。〉 ○以鄭思孝歲抄中，敍用傳旨未下，而首擬藩任，命銓官推考。
○以鄭思孝、李廷濟爲承旨。
9月4日
○甲辰，右議政李光佐，夜求對言，領議政崔奎瑞，明將還鄕，請勸留。上遣承旨別諭，許以便服入見。
○吏曹啓下大行大王行狀纂輯廳堂上、郞廳。〈堂上柳鳳輝、趙泰億、金一鏡、吳命峻、李眞儒、李明彦、李夏源、李廷濟、李鳳年、尹惠敎，郞廳趙翼命、沈埈、吳遂元、呂善長、趙趾彬、李眞洙、尹容、申致雲、金弘錫、李巨源、成德潤。〉
9月5日
○乙巳，先是，咸鏡監司李宜晩，以本道殺獄文案，抄節論斷，附以己見狀聞，下刑曹稟處。至是，刑曹覆奏，類多錯誤，上敎曰：「刑者，王政之重也。故《舜典》曰：『欽哉欽哉，惟刑之恤哉。』皐陶贊帝德曰：『罪疑惟輕，與其殺不辜，寧失不經。』三代愼刑，可見其重民命。今有不當放者，混入宥釋，當宥釋者，亦不明白狀聞，不察甚矣。當該堂上推考，改付標以入。」宜晩上疏自引，上曰：「勵日後之意也，勿辭。」
9月6日
○丙午，大司憲李明彦言：「顯宗大喪，禮曹判書張善澂，行呼復禮，故肅宗大喪，使禮曹判書李觀命呼復，則觀命以爲：『善澂外戚，故呼復。呼復，非宗伯之任也。』執不肯，而當時未有非之者。宜考禮定式。」上以問右議政李光佐。光佐對曰：「今喪呼復，遵用《五禮儀》及古例，使內侍呼復。喪禮，從先祖，何必改之？」上命今後一依《五禮儀》。明彦又曰：「古今異宜。《五禮儀》且多踈略，請因山後，會識禮諸臣，修改《五禮儀》。」允之。
9月7日
○丁未，上遣史官，諭召贊善鄭齊斗，與之偕來，尋以江華，當新舊留守之交遞，廚傳有弊，命召還史官。右承旨李廷濟請對奏曰：「嗣服之初，首招賢德，中外莫不聳動，而一番馳啓，旋卽收還。雖以民弊爲敎，然旣以招賢爲重，則不當言弊也。」上立命以他史官代之，廷濟又曰：「殿下欲見在野之臣，則尙論桐江，方議枚卜之擧，則夢想莘、渭，而哀遑之中，文字易換，職在出納，或恐大哉之言，有礙觀瞻，敢稟矣。」上慰諭之，旣退敎曰：「君臣之間，有懷無隱，然後誠意可以相孚也。左史書啓之批，哀疚中未之覺察，而職在近密，導達請還，心甚嘉尙。特賜大虎皮一領，以表予廓言路之意。噫！和顔虛受，在予一心，自警之道，其敢忽諸？」
○時，上患感久不愈，猶親行朝夕哭奠。內醫院都提調李光佐力請攝行，上曰：「皇明仁宗爲太子時，臨祭有疾，臣下力請攝祀而不聽，旣行祀，大流汗卽瘳。今玆朝夕哭奠，尤豈不重耶？」光佐苦爭之，上命攝數日，復親行焉。
9月11日
○辛亥，國葬都監，以諡狀、誌文、謚冊文、哀冊文製述官、書寫官、銘旌、寶篆文、表石大字篆文、陰記書寫官姓名，啓聞。上問摠護使，曾經文衡，而不入於製述中，豈自爲分排故然耶？行狀、諡狀，一人兼撰，又何也？「承政院啓言：」摠護使之不入製述，誠如聖敎。諡狀只就行狀中，刪其忌諱文字而已，無別撰之例。肅廟諡狀，以其入送彼國，而過於埋沒，故有改撰行狀之請，其實一文也。「上命摠護使，撰進諡狀。
○三司請對。初，成服後五日，朝廷方以復膳事，會賓廳陳啓，而大司憲李明彦、掌令柳時模、持平李玄輔、朴胤東、獻納李廷傑等，忽以逆婢請査之合啓，依舊例公除前姑停，而物議非之，引避請遞，批勿辭，玉堂箚請出仕。明彦由是率諸臺，連啓不已，至是，憲府、諫院、玉堂相率求對。明彦曰：「聖上，初登寶位，與先朝之姑且涵貸，道理逈然不侔。此宮婢在先朝，則爲亂逆之賊，在今日則爲君親之讎，非但臣等之所必討，抑亦殿下之所必復。請査付行藥宮婢於鞫廳，夬正邦刑。」上曰：「先朝靳允，非姑涵貸，予答勿煩，亦非忘君親之讎也。」明彦曰：「逆婢在先朝，則事關聖躬，卽今，則殿下父兄之讎，不共戴天者也。大行朝，初許出付，後有實無、終無之敎，此中外所以疑惑者也。逆婢情節，畢露於賊招及藥院日記，査出有路。自上思量其中疑似人，査付有司，一經嚴覈，則更無憾矣。」上曰：「先朝，嘗敎以凡賊招，或不無死中求生，或不無胡辭亂說。掌膳宮人，不知其幾人，豈可以胡辭亂說査出乎？丁寧此敎，至今在耳矣。君親之讎，雖輿儓，亦知必討。予雖不明，豈不念及於此乎？先朝之所未査者，雖古人之明，何以斯得也？每聞此言，心焉如割矣。」副修撰李巨源曰：「行藥一節，自非胡辭亂說，脈絡蹊逕分明矣。」明彦曰：「此事，卽殿下不共戴天之讎，而連日合啓，只下勿煩二字之批，外議皆以爲未安矣。」上曰：「先朝答批，或曰無之，或曰實無。大哉王言，豈可以有爲無乎？周末文勝，我國亦然。今以先朝曰無之敎，卽日停啓，則豈不爲質耶？此事予不忍復提，今乃盡言之。三司若又爭執，中外將以予爲如何也？卿等歷事兩朝，而誠意猶未相孚，予甚愧焉。」胤東曰：「姓金者難査，則伊日掌膳宮人，一倂査付宜矣。」胤東語次，稱吾輩，承旨柳綏斥以妄發，胤東遂引避，批勿辭。巨源曰：「吉翂，以十三歲兒，能復父讎。今逆婢尙偃息，而殿下以勿煩答之，臣竊惑焉。」上曰：「吉翂，有可以依據者，故擊登聞鼓，以復其讎，今無依據，將何以出付乎？」巨源曰：「此事何可謂之文具乎？文具之敎，失言矣。」明彦曰：「巨源聽瑩誤達矣。」上曰：「俄者辭不達意，無惑乎聽瑩矣。」明彦曰：「殿下嗣服初政，中外拭目。昨以廓言路之意，賞承宣，而今日三司請對移時，始召見，聞者必以爲訑訑也。」上曰：「適値晝茶禮，又有兩殿問安，故自致差晩，方以爲歉。然陳戒之言，可不留意？」其後，上謂柳綏曰：「曾在先朝，逆婢但知其姓而無其名，故有問名之敎。若果有之，先朝必出付矣。先朝以元無爲敎，則死生有無，初非可論。旣明知其元無，而尙在致疑中乎？先朝元無之敎，今若置之可疑之地，則道理不是矣。臺臣旣停啓，其人死生有無，今何可更論耶？」先是，申致雲等承望金一鏡、朴弼夢風旨，伏閤論金姓宮人事。大王大妃嘗謂淑明公主子沈廷輔妻李氏曰：「宮中苟有可疑者，主上豈不許之，予亦豈不明査出付，而宮中實無其人，外廷猶持之不已，何也？」李氏卽李眞儒之姑也。眞儒聞之，不復主張是論。明彦卽眞儒血黨也。未必不聞此言，而今乃佯若不知，又復張大其事，公除之前，弁髦古例，或啓或對，以爲血戰之計，識者憂之。
9月13日
○癸丑，以趙遠命爲同副承旨。
9月15日
○乙卯，太白晝見未地。
9月16日
○丙辰，夜一更至三更，雷電。承政院啓曰：「嚴廬恭默，警告丁寧，臣不敢知，殿下於屋漏幽獨之中，常若對越上帝，而發於言語文字者，無一毫不誠信乎？噫！邦本困瘁，有朝夕難保之憂，國儲罄竭，乏數月支用之需，人心崩潰，朝議乖張，綱紀弛而鮮守法之人，文具勝而無眞實之風，而轉移之幾，唯在殿下一心。因災警懼，益加乾惕，唯恐一念之或欠眞實，一事之或涉文爲，亦以交修之義，責勵群工，毋有玩愒之習。」批略曰：「仁愛示警如此，而不能反躬自省，則非天不告人，人自棄也。」又曰：「方今如欲救弊，祛文具而務誠實也。董子所謂少損周之文，致用夏之忠是也。卿等務盡其誠，輔予不逮。」弘文館又上箚陳勉，一曰敬天，二曰勤民，三曰納言，四曰懋學，五曰敦孝友，六曰崇節儉，七曰嚴宮禁，八曰卞邪正。其論卞邪正曰：
遠侫爲邦之大戒，親賢興國之要務。然邪臣之事君，承奉以爲忠，唯諾以爲恭，正人則反是，隨事匡救，或近於謗訕，以禮進退，或疑於偃蹇，中主以下，卞之也，亦難矣。歐陽修《朋黨論》、朱子與《留正書》，指陳君子、小人之情狀，尤爲纖悉痛快。寫之一通，置諸座右，則其於卞邪正之道，可以八九無錯矣。
上以體念爲批，仍命原箚留中，以爲朝夕視警之銘。時，朴弼夢以副提學主之，箚中卞邪正之云，蓋有爲而發。上默察其意，故托以警省，留中其箚，弼夢由是，益懷疑懼。
○卜山陵于中梁浦。初，摠護使李光佐，率都監堂上及堪輿師十一人，遍求山陵吉地，乃揀舊寧陵、中梁浦、龍仁、交河、王十里凡五處，而光佐主舊寧陵，都監堂上金一鏡、李師尙等主中梁浦，李眞儉依違兩說而偏主一鏡。光佐奏曰：「舊寧陵，處于健元陵局內，自昔爲堪輿家所稱。雖以《己亥日記》見之，故相臣鄭太和、李厚源、李時白皆盛稱之。其後遷陵時，以封築有罅隙爲言，而不曰風水不便。臣意則舊寧陵爲勝，然外議皆以爲，國朝無再用遷陵之例，惟上所決爾。」上下詢于諸臣。一鏡曰：「雖士夫之家，亦不欲於遷窆之壙，葬其親。況國陵乎？諸臣皆主中梁浦。」上問龍仁、交河、王十里何如？光佐曰：「龍仁、交河客舍後，地師輩多譽之。然宣廟山陵，欲卜於水原邑內，臣高祖文忠公恒福以爲：『非先朝恤民之意』，遂不用。顧不爲殿下之所當法耶？」上是其言，命光佐及都監諸堂上，更審中梁浦，咸以爲美。於是，稟于大妃，遂以中梁浦爲定，命光佐，更往裁穴。明日，上爲視梓宮加漆，臨于殯殿，都監堂上李明彦奏：「昔我太宗率僧無學，先定漢都，次定五陵，還至陵後一小嶺，是有忘憂之號。臣嘗聞流傳之言，舊寧陵遷厝後，地師潘好義以爲：『今雖遷陵，後必復用也。』故相臣閔鼎重當遷陵時，見土色甚美，而諸地師嗟惜，爲慮日後之復用，盡以眞土，實其舊壙云。今外議以舍棄舊寧陵，多爲之歎惜也。」上曰：「卿見舊寧陵乎？」明彦曰：「未也。聞判尹沈檀言，故縣監玄緻，素善風水，不以新陵爲好。今者羅晩致，亦不盛稱云矣。」上命承旨進前敎曰：「山陵，事體重矣。摠護使屢見而未決，予亦不敢獨斷。況國朝三百年，曾無再用遷陵之例。改卜新陵，所以重國體也。設令都憲有見，則摠護使未發之前，都憲亦在闕中，求對力言可也。今於旣定之後，始有異議。予非閉塞言路，率爾之失，不可不正。從重推考。」承旨李廷濟曰：「臺臣以山陵事問備，恐或未安，請還收。」從之。臣謹按明彦，卽一鏡之羽翼也。能於山陵事，獨爲異論，可見其眞情。然不敢顯言，而事定之後，始言于殯殿入侍，豈畏一鏡之氣焰而然耶？大抵舊寧陵之遷移驪州也，一番人欲搆成當時任事者之罪，無故遷移，今乃前泥後疑，甲是乙非，竟卜新陵於梁浦，而舊寧陵則慳秘五十餘年，遂爲英宗元陵，一如潘好義之言，此豈人力哉？天也。抑朋黨之禍，傾奪不足，至於殺戮，殺戮不足，致使先王梓宮，不能安於吉地，滔天末弊，正憂時救世之君子所宜深念也。
9月18日
○戊午，夜二更，流星出天津星下，入東方天際，狀如拳，尾長二三尺，色白。
○摠護使李光佐至山陵裁穴歸，入對。上以雷異爲憂，且以文勝之弊爲慮，光佐曰：「身敎在殿下。凡事，務實尙質，得其根本，則自可就緖也。」上曰：「予閱官案，各司有久任官，而今則名存實無，何也？」光佐曰：「世宗、成宗太平之治，人到于今頌之，而才堪刑判者，久任刑判，才堪承旨者，久任承旨，非其才也。雖親愛之臣，亦未嘗妄授以職。兪好仁爲覲親，行到鳥嶺，自上遣中使，取途中所爲詩以來，讀至北望君臣隔，南來母子同之句，大加稱賞。其寵遇之非常如此。然好仁官止玉署，而今則不然，凡百官職，朝除暮遷。且如承旨徐居正，六七年在任，而今或滿四五朔，必圖遞乃已，尙何望其綜理職事乎？殿下旣得其要，尙質而久任，則治道思過半矣。」上悅。
9月20日
○庚申，太白晝見未地。
9月21日
○辛酉，夜二更，流星出牛星下，入西方天際，狀如拳，尾長三四尺，色赤。
○禮曹判書李眞儉，以公除已過，請尊奉私親之禮曰：「宣祖朝，尊德興君爲大院君，郡夫人爲府大夫人。仁祖朝，追崇元宗大王後，仁嬪只用平日爵號。至於大行朝事，旣不得用先朝爵號，故別立名號，似不可援例也。」上以問右議政李光佐。光佐請就先朝爵號，加以大字，上曰：「母以子貴，先儒論之，然孟武伯問孝，孔子曰：『無違私親。』平日小心謹愼，必安於先朝爵號。予以小心謹愼，報私親，得比於仁嬪故事可矣。」光佐曰：「自古帝王，每於此等義理，不能明辨，而今殿下洞然昭析，此群下所以感服也。然建祠官享，增墓道置守戶，當一依仁嬪例也。」上曰：「諾。祠宇因予不肖，過三年未建。然今歲飢民困，國有大葬，可待因山後民力稍紓也。」光佐復請增設象石，上曰：「象石，不必增設，聞宣祖朝仁興君母靜嬪墓，有神道碑。予亦欲樹神道碑於私親墓，然伐石恐煩民力，可令有司，厚其價買之也。」已而復曰：「予之爲王子也，令江華留守李眞望，爲師傅。講《小學》，讀至：『親戚旣沒，雖欲孝，誰爲孝，年旣耆艾，雖欲悌，誰爲悌？』眞望爲之涕泣。今予之心，亦然也。」仍嗚咽不成聲。光佐又言：「王子已六歲，封爵，例也。封號，必自內定下，而敎養不可不及時。宜令該曹，擇端人正士，爲之師傅。」上曰：「漢明帝云：『朕之子安敢與先帝子等乎？』六歲封爵，予豈敢乎？諸宗室，必至十五歲封爵，待是年置師傅未晩也。」光佐曰：「殿下今有王子一人，與漢明事不同。況蒙養失時，則功必倍之。」上命待十歲。諸臣皆曰：「殿下何謙讓太過？」上曰：「孔子云：『能以禮讓，於爲國乎，何有？』欲求爲國，舍謙讓何以哉？況此事非謙讓也。差待三年之後，情文兩宜也。」光佐又言：「府夫人本無廩祿，有旨乃給。聞府夫人在鄕云，奉來京第時，沿途支供，考例擧行事，分付道臣，月廩，亦依例擧行。」命考例以入。
○命卜相，柳鳳輝爲右議政。舊例，公除翌日，必開政除職，是日，適値國忌齊戒，上命過國忌開政，乃召右議政李光佐卜相，光佐以不可獨自枚卜，再辭，不許。光佐遂請對言：「肅宗甲戌，左、右相皆缺，首相南九萬以爲，兩人新卜，無異單付，乃以三人枚卜。先朝癸卯，臣之參卜也，左相崔錫恒，亦以爲，一人新卜，無異單付，請對稟旨，然後始卜二人。今請加卜一人，如甲戌、癸卯例。」許之。光佐又曰：「王妃父母封爵重矣。雖公除前擧行，未爲不可，而伏聞有待開政擧行之敎，亦太遲也。請於枚卜時，封贈焉。」上曰：「歷考前史，有以某爲司徒、爲司空，則可以觀其治也，國舅封爵，竝擧於枚卜，非足爲後人觀也。差有先後，庸何傷乎？」光佐退，以柳鳳輝、李肇枚卜，而鳳輝入相，光佐陞左議政。
○以趙泰億爲兵曹判書，吳命恒爲戶曹判書。
9月22日
○壬戌，上下敎曰：
孤誠孝淺薄，五年之內，再遭天崩之痛，攀號莫逮，心膽如裂。今否才薄德，叨承是位，日夜戒懼，若隕淵谷。方當國事岌嶪，生民倒懸之日，將何策而拯溺耶？嗚呼！君以民爲天，民以食爲天，而近因八路失稔，民無朝夕之資。繼之以侵徵身布於無依顚連之人，或至隣族，或及白骨，甚者一人兼一門之役，哀我蒼生，生無以安堵，死未能免役，兩朝顧恤之赤子，其將盡劉而後已，言念及此，食豈下咽？廳名良役，意非偶然，而一月二月，迄無了當，民命近止，回噬何及？所掌之人，宜卽講定。咨爾中外臣僚，體先朝愛民之意，念予心腹之辭，以國事艱虞，爲肺腑之疾，以生民困悴，爲一己之事，則私意盡祛，公心復明，宋賢西銘，可爲今日之藥石矣。噫！蔀屋小民，雖欲一達哀痛之懷於九閽，其可得也？上自卿宰，下至字牧，若有救活之策，須盡其意。言雖甲乙，予當參量。須體予意，勿孤至望事，承旨代草，宣布中外。
政院啓請，以此備忘，播告中外，不從，三啓，始從之。
○贈徐宗悌爲右議政達城府院君，官給祭需，置守墓軍。以王妃父也。
○以沈檀爲判義禁，李廷濟爲平安監司，李重述爲承旨，尹會爲執義，金尙奎爲司諫。
○先是，上遣史官，敦諭于祭酒鄭齊斗，與之偕來，齊斗陳病不赴召。至是，上疏請收還史官，末論服制曰：
宗親、文武百官服制，我肅宗大王，實取古禮絰衰麻之服，冠、裳、衰、絰、杖、屨，一如古制，制作之盛，無以議爲。庚子大喪節目，衰、裳，成服後藏之，只用於陪祭，而百官公服，皆用緝邊布團領、布裹紗帽、布裹角帶。按《五禮儀》，百官成服後，因以衰服從事，至葬前無一變動，及至卒哭，始變改白布衣、布紗帽、布角帶，以爲視事服，此古禮功衰受葛之義。今朝臣自成服日，不用衰絰，卽變着公服，布帽、帶，長在朝堂，視《五禮儀》，輕重何如也？其於先大王取重古義者，反爲倒置，臣竊惜之。伏願更令該曹，商議廟堂，或以斬衰、麻帶，作爲公服視事，如《五禮儀》之舊，或以衰、裳、冠服，仍爲視事，如三代之事，及至大葬卒哭，然後始變爲布衣、帽、帶之節焉。《五禮儀》前銜三品以下，與生員、進士、生徒同，白衣、白笠、白帶，此古《禮經》齊衰三月章所謂，仕焉而已者，與民同也。庚子改制，乃以此類，皆入於斬衰三年，其衰麻與百官，略無分別，此實非古禮，又無今法可據。亦宜取《禮經》齊衰三月之義，用布衣、布笠、布帶成服，而至卒哭，變爲白衣、白笠、白帶，則似爲得宜。但今旣已成衰，難於變通，當待卒哭後變改也。《五禮儀》，是我世宗大王制一王之禮，纖微之節，莫不中窾，後之妄議者，臨時增刪，多失本指。至於庚子大喪之日，忽有自天子至庶人，皆爲國君三年服喪之說，壞亂禮儀，變換朱夫子說。於是，盡取古制，變改而紊亂之，祖宗舊禮，蕩然無餘。今聖上，若取《五禮儀》及古《禮經》，反復參考，博聞知禮之人而證之，則可知其以匹夫而妄論先王之禮，變亂經常者，罪無所容也。
上優批，命禮官議大臣稟處，收還史官，以安其心。臣謹按，儒者之出處語默，當其可而已。鄭齊斗旣不欲仕進，則安用文爲？苟其文也，新君繼照，可言之事甚多，顧乃舍是而徒綴拾前日獻議之緖餘，支離爲說？且《五禮儀》，始自世祖朝，成于成宗朝，今以爲世宗朝書，亦其考之有不詳也。豈其學不務格致，短於治體而然歟？
9月23日
○癸亥，夜四更，月入軒轅左角。
○領議政崔奎瑞致仕。奎瑞當肅宗辛卯，特除判義禁，屢飭造朝，而終不至，大行朝入相，轉陞至首輔，而亦不至，上雅重其人。及大行大王成服後，將欲還鄕，李光佐白其狀，上曰：「比宋之司馬光，遐心尤難回。予不以職事相待，但願一見其面。昔嚴子陵，雖不在朝，能以一絲扶漢鼎。若此之人，雖不仕，其功效大矣。領相曾經賓傅，何間於故人乎？予欲令布衣野服，入侍而見之也。」於是，夜開城門，遣史官傳諭，辭旨懇惻，奎瑞涕泣仍留。屢因書啓，乞解相職，以行司直登筵。至是，公除已過，奎瑞上疏言：
雖付西樞，猶是原任大臣。不行於先朝，而行於今日，非所以終先朝廢仕之義也。乞賜奉朝賀三字，以開進身之路。
上猶不許，屢命入臨殯殿，奎瑞乃造朝，欲以軍銜肅拜。政院以違式稟啓，上許令以軍銜肅拜，引見于無妄閣，命除曲拜起伏禮。及奎瑞入侍，上握手而泣，奎瑞亦泣。上問規勉之語，奎瑞對曰：「殿下孝悌之德，雖深山窮谷，愚夫愚婦，莫不傳誦感歎。然觀於《孝經》，則孝有天子、諸侯、卿大夫、士庶人之分。願殿下，以帝王之孝，自勉焉。」上曰：「辭簡而意盡也。」又問學問之工，奎瑞對曰：「君子不重則不威，非特學問之工爲然，凡政令事爲，皆當以重爲本。況人之氣稟，各有偏處，英明大過，則必不足於厚重。臣以厚重爲殿下勉。」上曰：「切實也。」又問節用愛民之道，奎瑞對曰：「自國初至今，國計民産，漸不如前者，非土地之荒蕪也，非人民之鮮少也。凡事之無於古，而創於今者多。訓鍊都監，亦國初所無，其他創設，凡幾？軍門、各司騶從，亦多古無今有者，藩閫郡邑，亦有新設之類。夫同田爲富，分貝爲貧。今有私家子姓繁多，析産分居，則安得不貧且窮乎？近聞設置良役廳，以爲變通之長策。然要之，破東補西，如縫弊衣，難責其成效也。惟殿下，以實心行實政，一日二日，勉勉不已，則日計雖不足，月計必有餘，此治平之基也。」時，光佐建請變通良役，故奎瑞及之。上曰：「言愈切，而意愈實也。」奎瑞仍請冊封世子，擇師傅敎養，上許以差待因山後。奎瑞又以畿內歉荒，請給損災，上納之。遂許致仕，留京輔助，奎瑞辭以病，不能耐煩。上命擇給公廨，繼以月廩、木炭，禁外客喧聒，未幾奎瑞竟還鄕。司諫金尙奎疏言：
身帶相任，以軍銜入肅，實虧損國體，而承旨趙遠命，不能據例陳稟，宜警責。
上曰：「此予不奪其平日苦心之意也。何責政院乎？」
9月24日
○甲子，夜二更，流星出女星下，入西方天際，狀如拳，尾長三四尺許，色赤。
○遣承旨柳綏，馳往典獄署，閱囚徒案，疏放輕囚十九人，其餘各該司拘留人，飭令卽日決放。
○申禁士大夫橫占民舍。先是，士大夫或以輕價，勒買民舍，或僦入民舍，久不還之。肅宗稔知其弊，痛加禁遏，令漢城府，以時啓其奪閭家與否。至是，漢城府啓言無有也，上判曰：「實無則可，不然，深邃九重，何知都民之抑鬱乎？可令京兆卽摘奸。」尋禁其摘奸郞之驚撓閭里。
○掌令柳時模啓請魂殿、山陵享需監捧掖隷輩，收賂點退者，付法官刑配，從之。
○以趙泰億爲判義禁。
○大司諫李明誼上疏言：
上諭丁寧，悉敷心腹，群下曉然，大論卽停。然三手凶圖，逆婢居一，而先朝批旨中，實無之敎，似指金姓宮人，非謂掌膳人之竝無也。夫君膳必有主監，主監各有直日，勿論某某，其日之有其人，從可推知，而曾不能以此爭執，一任混跡，潛處於肘腋。蜂蠆在袖，毒必螫人。妖惡之性，萬一復售，宗社之憂，實有未艾。臣謂其時掌膳者，不拘多少，一倂放黜，以除禍根也。
批曰：「聞之心寒。不必提起，又何過慮至此之極乎？」
○大司憲李明彦上疏略曰：
大行大王改紀之初，摠攬權綱，迅掃凶逆，登進善類。在廷諸臣，若能左右協贊，則致小康不難，而恬嬉度日，此尤臣慟恨者也。今之所望，惟在殿下，善繼先王之志，善述先王之事。殿下在儼然憂服之中，政令言動，粹然一出於正，私親之不欲加隆，王子之不許早封，莫不裁之以義，卓識逈出百王。然義理難推尋，學問易間斷。必於應務之餘，時接儒臣，討論經義，以爲治心修身之要焉。天地有眞實之德，故萬物自遂；人主有眞實之德，故萬事可做。苟使人主，或欠實德，專事文具，接待臣隣，施措政令，不以其誠，則上下不交而無和泰之美，情志未孚而有泮渙之憂，終至於家國亡滅而後已，文勝之弊，一至此哉？大行大王，臨御四載，無一事或近文具，我殿下深體務實之意，至以損周文尙夏忠，責勉臣隣。苟殿下於待臣隣，施政令之際，益勉實德，務積誠意，毋使一毫虛僞之心，間於其間，則君臣上下，何患情志之不孚也？然弊源已深，俗習已痼，非言語文字之所可移易。惟殿下，以實心行實政，以致表率孚感之效。大凡人才，各有能否，優於治郡者，或損於爲相，長於文字者，或短於政事。故稷、契、夔、龍之賢，四岳、群牧之才，各有分職，終始委任。我朝用人，亦未嘗不然，方伯難其人，則有一人而遍歷諸道者，度支難其人，則有一人而十年不遷者。今一通朝籍，不問其人之如何，惟視地望之高下，資格之當否，朝改銓衡，暮據兵柄，昨主詞訟，今管財賦，方圓失當，耕織乖宜，無怪乎國事之叢脞也。願愼簡精擇，久任責成焉。今一國之內，言議四裂，私意橫流，同好者扶植之奬拔之，異己者排擯之斥逐之，沈滯不調，常過三之二，如是而其何能爲國乎？黨附惡逆，倫彝滅絶者，則嚴加斥絶，峻其隄防，其他標榜之間，雖有同異之分，消融蕩滌，絶去畛畦，隨其人之可用而用之，亦足了一世事。願勑勵廷臣，打破朋比焉。我朝立國光正，宮禁嚴肅，猶有成周遺制，數十年來，人心漸下，邪竇大開，貨賂肆行，密地交通，視以爲常。源開於師命、宗道，而流漫春澤、重赫，餘波懷襄，至於三手之變而極矣。此正所謂涓涓不塞，終至滔天者也。願嚴飭宮闈，痛塞幽徑焉。國無三年之蓄，國不爲國。況今地部歲入，不足爲出，前後丐貸，至米四萬五千石、錢七萬六十兩、木七十同、銀三千兩，而因山之費、支勑之需，有司罔知所措，惟以乞貸爲請，有若寒乞兒家計。夏官封不動木，不滿千同，兩軍色行用數，只木十五同、錢二千兩，而國恤後，內司啓下移送木三十同，錢三千兩，時未準送。宣惠廳則留在米十二萬九千五百石、田米一千三百石、木一千七百七十同、錢二萬三千三百兩，而國恤應下數，至米五六千石、銀千餘兩、木四十同、錢二萬數千兩。古人所謂哀痛者，直是歇後語。救時之策，只在於節用，節用之方，亦在於崇儉。殿下若能體先朝節儉之意，凡諸山陵祭奠，務爲省約，庶合於《周禮》殺禮之義矣。伏聞登極後，其人貢物之屬於東宮者，特命減除，孰不仰盛德？第明聖、莊烈兩殿宮人之移屬各殿者，合計二百餘人，宣飯、衣纏、柴炭，因循不減云。願稟慈聖，亟賜處分焉。民生受困最甚者，隣族之侵。惟我肅廟，深軫此弊，必欲矯革，未及施措，大行大王，克繼其志，設廳講究，而有司之臣，荏苒時月。此聖上所以首發哀痛之敎，求助臣隣者也。顧今均役之方，莫急於減布，減布之術，莫先於刪冗兵。蓋自五衛罷，而創置訓鍊、御營兩軍門，又置禁衛、摠戎、守禦之營，軍額日增，一家之內，爲兵者，昔一今五，昔二今十，民安得不窮乎？五衛不可猝復，訓局、御營，亦不容輕議，而禁衛營設置未久，規模亦未盡善。更番軍不過五哨，而別將、千、把摠、哨官，卽一大軍門，京標下驅入許多良民。若論冗兵，此當爲首。況營門屬於大司馬，遞易頻數，機務未諳，遽已更代，殆不成軍營體樣。宜亟革罷，以其上番軍，移屬御營、訓局，爲南北軍之制。至於守禦，爲南漢主將，故南漢武備，皆自主管，而廣州府尹，實守空城，營府不能相關，雖有破缺，一切抛置。今以守禦使兼府尹，任南漢治民事，則可無如前之弊。水原七千兵馬，素號精悍，緩急可以得力，而本府文窠數遞，不甚留意軍務，故軍制未免踈虞云。以摠戎使兼水原府使，又如南漢之制，差以武臣，委任責成，則戎政克詰，必倍於前。三軍門若罷，則兵額漸少，良丁自裕，何患乎經費之不足也？願博詢施行焉。且山陵園頭之役，爲弊不貲。祭奠所用，不過沈生菜、眞、西果三四種，而民田五結之地，圍排糞土之役，殆遍列邑，捧納之際，賄賂公行。本邑鋤軍之定送，太僕馬匹之往來，俱爲弊端，又有雇軍給價，耗費無節。司圃署元貢外，量宜加數，同爲進貢，則民弊可以少紓矣。
批曰：「所陳亶出憂愛，予庸嘉尙。三軍門事，其來已久，似難猝變，而圃田事，疏辭得宜。令該曹稟處，以除一分民弊。」
○校理吳遂元上疏言：
平安監司李廷濟，才敏不易得，且前後居外，政效多著。然變品超資，授以西門鎖鑰，則終或過之也。
上曰：「旣以前後居外，政效多著爲言，而末乃曰終或過之，可乎？」於是，廷濟引義辭，上終不許。
9月25日
○乙丑，太白晝見未地。
○李光佐白上曰：「良役廳，臣初欲自備局，與諸宰講確，故差主管堂上、文武郞廳各一人，及稱良役廳，名號漸大矣。蓋良役變通，爲身布二疋之太重也，今若減其一疋，民之大幸也。然我國用度，歲加月增，一年所賦，不能支一年之用，國若有事，尤難措手。今不能預度國用，徑減一疋，則後必有明末加斂之弊矣。大抵裕國，專在節用。世宗大王與黃喜、許稠，議定陵祭素饌。儉約之意，有如此者。願殿下，大加節損，以爲救民活國之道。」上曰：「然。財聚則民散，財散則民聚。國儲雖竭，猶勝於民貧也。」
○校理吳遂元等上箚曰：
昔宋紹興初，壽皇在殯，朱子請增添講日。奧我宣廟，宅恤卒哭前，連御講筵事，載先正臣李珥《經筵日記》。大行朝庚子初，亦有數次召對。蓋《禮經》言：「未葬讀喪禮，旣葬讀祭禮。」孝子未嘗因喪而廢學也。今雖不能備禮開講，謂宜祭奠之暇，間賜引接，討論治亂安危之幾，賢邪枉直之卞焉。魏徵十思之疏，文皇置之几案，而末年漸不如前。宋璟無逸之圖，玄宗貼於殿壁，而開元之末，易以繪畫。是以進銳者戒其退速，善始者每患鮮終。
上嘉納之。
○摠護使李光佐，因論新陵，白上曰：「石串大路，在新陵外靑龍之外，大路不可蔽塞，故火巢勢將以大路爲限，則比諸陵雖稍減殺，然聖上旣以兩朝恤民之意，申複下敎，任事諸臣，亦宜深思奉承之道，豈可使負郭民戶，鞠爲茂林豐草之場乎？且如水田，亦當酌量形局，不令多入於火巢內也。其近地，又有懷陵，卽成宗王妃生燕山而賜死，及燕山立，追崇封陵，此亦當裁量善處，不使入於火巢也。」上是其言。光佐又言：「陵寢之久遠深固，莫如屛石。其制出自中國，高麗及我朝，亦皆用之，及至舊寧陵屛石滲水，遂不復用。然當時滲水，實由築土之不堅，非因屛石也。」上不以爲然。
9月26日
○丙寅，始行次對。時，上患手臂麻木，日令醫試針，猶不廢親奠，梓宮加柒，亦必臨視，而憂勤國事，未嘗片時暇逸，旣納堂箚召對之請，又欲行次對。然自肅宗違豫以後，至大行朝，罕行次對，上問規例於李光佐。光佐對曰：「大臣及備局諸宰，來詣賓廳，請承旨求對後，有入侍之敎，則注書來傳矣。」上曰：「明日受針後，當行次對，卿等可來會閤門也。」至是，左議政李光佐率判尹沈檀、吏曹判書李肇、兵曹判書趙泰億、右參贊金一鏡、訓錬大將金重器、御營大將李森、行大司成李眞儒及執義尹會、大司諫李明誼、副修撰成德潤，俱詣閤門，求對，上命入侍。承旨史官引至無妄閣。光佐曰：「天地交而成泰，君臣頻相接，則情志可以流通。臣當於公除翌日，與諸宰入侍，各陳職掌事，而未能焉，今因下敎始行之，此臣之失也。」上曰：「古語豈不曰接賢士大夫之時少，親宦官宮妾之時多乎？予以否德，恐墜付托。所望者惟輔相諸臣之協贊而已。」光佐曰：「語云守成難於創業，爲其守成之主，生長深宮，則未知稼穡之艱難，罕接臣隣，則未知諸臣之賢不肖也。今殿下，久在潛邸，周知事情，殊異前代守成之主。況今國勢罔極，挽回之道，惟在殿下之立志，恒若曰：『予不挽回國勢，則何以入先王之宗廟，見在廷之諸臣乎？』夫如是，則諸臣中，豈無輔成治道者乎？然立志甚難，或有有志而爲事物撓奪者，或有日久泛忽，自底放失者。況人君極富極貴，易生怠忽，故有君如舜，而其臣之勉戒，至曰無若丹朱傲。殿下亦宜毋恃資質，益加勉勵，毋使怠忽之念或萠焉。」上曰：「不誠無物。予固當一念戒懼，然諸臣於國事，不能視若己事，則何能有爲？張橫渠云：『民吾同胞，物吾與也。』爲國之道，要不出此。」光佐曰：「殿下在東宮，孜孜問學，今臨大位，將不能專心，然其得力，則在今尤大。雖以凡人言之，當事服習，益覺親切。況帝王之學乎？因山前，雖不能如例，經筵、玉堂，宜頻賜召對，講論義理也。」上曰：「善。堂箚亦勸予召對，然凡事拘於格例則不通。顯廟在東宮，賓客外山林之士，亦同入書筵。況經筵乎？予欲於晝召對，使經筵官、特進官，輪入詩論也。」趙泰億曰：「故例，朝講則三公一員入參，晝講、夕講，則知經筵、同知經筵，輪回入參，夜對則經筵官在闕外，故玉堂獨入。夫一日萬機之暇，旣有三講，又有夜對，祖宗朝美規可見。及至孝廟，有大志，欲問武備，故武臣堂上中，一人亦令同入。此外如常參、輪對，則各司官，皆入陳其職掌事。常參，卽人主之開衙，故《政院日記》中，每日必書停常參、經筵，亦愛禮存羊之義也。祖宗朝令山林之士，同入經筵，故先正臣文元公金長生，不兼經筵，亦入參講席。雖非講官，豈無學識高明之人乎？宜不拘某職，許令入參，而如摠府、兵曹堂上及二品以上，因公入闕者一員，亦宜於召對時入參也。」上曰：「善。」仍命經筵官，輪日來待，以備召對時同入。光佐曰：「朝廷一官，不得人，則其職皆不理，而若論民事之最緊要者，無如監司、守令，嚴加責勵，使之極擇。凡於廟薦及兩銓之政，必詳閱其人之能否，及至不效，罪其擧主。」檀曰：「宣祖元年，白虹貫日。其時名臣李恒福疏言：『推誠，當自納諫始；秉公，當自用人始。』此誠至言也。方今痼弊，皆由於私。如欲得人，宜先祛私也。」語未畢，中官以夕上食時至告，上命諸臣退待閤門外。及上食撤後，復命諸臣入侍，進兩銓官，申申戒飭曰：「孔子言：『擧直措諸枉，能使枉者直。』措非棄之也，知勵於始，待用於後也。卿等勉之。」光佐又請：「申飭諸道監司，其守令之不職者，嚴加黜陟，甚者不待殿最，啓聞處置。」允之。眞儒曰：「告訃奏請使當發矣。請承襲奏文，以領議政崔奎瑞名書之。今奎瑞已致仕，舊例無左右相替行之事。」上問光佐，光佐對曰：「奎瑞，卽聖上卽阼時首相，以奎瑞名書送便。」上曰：「忠信可行蠻貊。不可以已致仕之人，稱爲領相。況元老旣不欲受領相之號，豈可强書其名乎？以左相名書之。」眞儒、一鏡等皆曰：「大臣不可假銜。」上曰：「今若新卜，左相自當陞。自吏曹，先以左相陞付領相也」光佐曰：「臣之先祖，不欲當相職，而請假銜。先祖已行之事，臣何敢辭？若因此命相，非聖朝寤寐良弼之意也。」上曰：「卿以爲嫌乎？何嫌也？」臣謹按，崔奎瑞，乃卽位時領議政，以奎瑞之名請之是也。如眞儒之言，則假令使价之未渡鴨江也，光佐又致仕，則亦當改其奏以送乎？聖上初行次對，而爲卿宰者，乃爲是要君之術，以媚當路，抑獨何心哉？明誼、會啓，略曰：「金昌集、李頤命，情節昭載於鞫案，易帥陳兵，逆集實主其謀，貿來毒藥，在於頤賊燕行。大行大王三命正刑，而末稍勘斷，止於賜死，失刑孰大於此？請令攸司斬屍，明正典刑。」上曰：「已死之人，不宜追刑，此是先朝寬大之典。以予繼述之意，不可允從。勿煩。」明誼申請，上曰：「言事之臣，欲守王法，而予則必欲繼述也。」明誼又啓：「申銋之昨年一疏，右袒賊望，惟恐逆節之綻露，驅逐獄官，沮敗國事。當初島棘，以減死爲言，而向日疏決，遽出陸撤籬。此雖出於先朝寬大之典，然刑政解弛，亂賊無所懲畏。請還收出陸撤籬之命。」上曰：「勿煩。」明誼又啓：「柳星樞信任正植，締結宇寬，黃兵新入之說，銀貨交通之跡，昭著賊招。其負犯與尹慤無異，而慤杖斃，星樞漏網。請還收減死之命，嚴鞫得情。」上曰：「此亦先朝寬大之典也。勿煩。」明誼又啓：「高鳳獻與張世相，同時特配。罪名亦同，而世相逆死，鳳獻特放。請仍前遠配。」上曰：「外事雖不知，而內事則可知。其時適與逆宦同入，此與諫臣所疑，大不相類。且大行朝業已放釋，勿煩。」明誼又啓：「逆孽漏網，譸張煽動，至僞造御批而極矣。李坰所引刑曹退吏洪得輝，曹案旣無其名，則指無爲有，周遮不服，明有隱情。請更令王府，嚴鞫得情。」上曰：「勿煩。」會啓：「金川郡守韓日運，托以支勅，賣官穀歸私橐，以其庶侄，怯婚於富民金有亨之孫女，害及隣族，一洞廢農。請罷職不敍。」上曰：「風聞不可盡信，詳察處之。」明日，會復連啓，遂從其請。以李眞洙爲持平，曺命敎爲正言，沈維賢爲永川郡守，吏曹判書李肇、參判李世最、參議沈珙政也。
○上命入留院公事曰：「予幼時及見，肅考朝，雖深夜，亦必酬應公事，以夜鼓三下爲節，自有病患以後，始限以人定鍾。今予何敢自比，自今雖夜深，亦入公事，若邊報之緊急者，勿拘更鼓。」
9月27日
○丁卯，太白晝見未地。
9月28日
○戊辰，以金浩爲正言，趙翼命爲副應敎，李巨源爲校理。
○舊制，經筵召對講書，必遣儒臣，問于領事以定之，至之。上將行召對，儒臣成德潤問于領事李光佐，光佐對曰：「前日進講之《論語》，待因山後，開法筵時，可以繼講。今當繼講《綱目》，然初元典學，當先本源之工，宜以《心經》、《綱目》，相間進講也。」上從之。
○自李明誼疏論求對諸臣之不能爭執金姓宮人事，而求對諸臣，各陳疏自引，金弘錫、尹容等，又請更査。至是，李巨源亦上疏自引曰：「昔辛有見伊川被髮而祭，知將爲戎。今日人心世道，君讎之不以爲讎，凶逆之不以爲逆。倫紀滅絶，何以爲國乎？淑人心之要，本於殿下盡倫之德而已。孔子作《春秋》，亂臣賊子懼者，以其嚴辭痛斥，人有以懲畏也。諫臣之疏論逆婢，殿下不過答之曰：『更何提起』，無亦近於不忍之小仁，而恐非所以卓然礪一世於君君、臣臣、父父、子子之義也。頃下備忘，特詢民瘼，而魏相當凶奴入寇，獨以風俗爲憂。臣亦以爲，今日人心之陷溺，其憂大於民隱。伏望益留意於彝倫風化之本，凡於討復之義，明示好惡之正，使人心世道，不至於夷狄禽獸焉。」批略曰：「三司若信予言，則迄今持疑，如是不已乎？君臣情志之不孚，一至於此，心切慨然。」
9月29日
○己巳，持平李眞洙啓：「盈德縣令洪鼎輔，志在矯革，治尙嚴束，奸胥猾隷，敢欲逐去，戶長、吏房、使令、官奴，夜環據邑城外要塞道路，村氓之輸納官供者毆逐之，衙奴之持狀赴營者遮禁之，誘脅鄕所，使入其黨，不從則縛其妻，勒受署標，又持兵器，突入官門，凶言恐嚇，無所不至，及其間道投狀於營門，然後始乃恐㤼還現，游辭謝罪。鼎輔欲査首唱施刑，則又復拔劍斷索，相與逃走，終賴營門與隣邑，搜捕六七人，皆已承款，因監司遞歸，未及勘處。請令結案梟示。」批曰：「事關綱常，猶遣敬差推覈。今以本縣承款，直施梟示，非愼刑之道。令道臣，嚴覈稟處。」
○夜，召對，講《綱目》《梁紀》。參贊官朴弼夢陳：「文勝質，爲今日痼弊。私意太勝，徒飾外面，一以遠嫌爲主。」又言：「人主好惡，關係至重。用捨陟罰，不能一出於公正，而挾雜以偏係之私，則其害必至國勢扤捏。願殿下，任人罪人，勿使一己之私，亂於其間。」上優答之。弼夢又言：「宮人事，一幷放出之請，出於下策，願亟允從。如其不然，不當放出之委折，明白下敎焉。」上曰：「因金姓而盡黜掌膳者，事不明白，名亦不正。若有之，則先朝豈不査黜乎？放出雖美事，此近無名矣。」侍讀官成德潤曰：「藥豈空中落來乎？人旣使之行之，則豈出掌膳之外乎？聖敎中：『死中求生，胡辭亂說』八字，臣不勝訝惑。王言一播，不但四方驚惑，賊黨猶有餘孽，當此人心不淑之日，豈無藉口之道乎？此一轉語，還收幸甚。」上曰：「此乃先朝下敎，則還收與否，到今非所可論。先朝旣以無之爲敎，則此事歸之亂招可也。以先朝無之之敎，歸重可乎？以賊招歸重可乎？」曉鼓將下，記事官朴文秀進曰：「上敎明白，而儒臣之迭陳，以未詳上敎也。上敎中無之云者，先朝之下敎也，以賊招爲胡辭亂說云者，亦先朝之下敎也。今以『先朝下敎，歸重可乎。以賊招歸重可乎？』此敎不啻丁寧，而儒臣猶覆難不止，嚴廬之中，夜鼓屢下，臣誠沓沓也。」承旨趙遠命曰：「文秀之言明白矣，然史官之出位言事，違例，請推考。」上曰：「史官慨然之心，予非不知，後弊不可不慮，推考可也。」臣謹按，金姓宮人事，一鏡、弼夢輩，暗指肅廟後宮寧嬪之爲金昌集至親者，欲以是網打諸金，以及於聯箚諸臣，故敢以先朝下敎，稱爲無實，而責之於新君。嗚呼！巨源所謂倫紀滅絶者，誰當之哉？宜文秀之出位慷慨也。
9月30日
○庚午，平安監司李廷濟辭陛赴任，上引見，勉以黜陟公明，且敎曰：「民非今日之民，乃祖宗恤隱之民也。」又敎曰：「關西異於他道，雖專業武，然其中亦必有尙文學之人，文敎宜留念也。」
○行次對。右議政柳鳳輝，以脚疾不能升降，上命中官，扶腋而入。鳳輝奏：「近以祛文具開言路，誠心待下，屢形於指旨，然言之非難，行之甚難。凡事皆有質有文。以言路，則推心納諫，質也，以接下，則務祛虛僞，質也。言路之開，莫如納逆耳之言。」李光佐曰：「唐太宗，號爲明主，每欲殺田舍翁。賴長孫皇后言，雖卽回聽，而終有踣碑之擧。玄宗之相韓休也，貌爲之瘦而曰：『韓休知否？』然終不以誠待之，故卒致天寶之亂。夫開言路，豈以聲音笑貌爲哉？必也如好好色，然後嘉言罔伏，其國乃興也。」上曰：「善。」光佐請申飭大提學趙泰億，勤修《肅廟實錄》，泰億曰：「昔修仁祖、《孝宗實錄》，大提學蔡𥙿後，實掌其事，盡遞諸職，以知中樞專管實錄，遂重得目疾。官高則事繁，宜得年少爵卑之人，委任責成也。」光佐請府夫人上京時，給馬廚傳，都事陪行，上不許。光佐、泰億申請不已，大司憲李明彦曰：「旣無前例，上敎至當，不宜强請言也。」上以無例，終不許。御營大將李森奏：「保米不納之守令，宜論罪。命新到任者外，竝罷職。」遂安前郡守洪以漢，以全不納，特命拿處。明彦申前啓，又啓：「御營千摠李相晟，行到漢江船中，使奴泰成，曳出私奴命卜，泰成毆打命卜致斃，而金吾拿覈，終歸白放。請推覈正罪。」竝不允，尋命相晟徒配。大司諫李明誼，申前啓高鳳獻啓中添入先朝當初備忘中，有自潛邸時，心常痛惡，爲人奸譎。不可置在近侍之敎等語，又啓：「李公胤極遑定配之命，失之太寬。公胤伊日所爲，已極痛駭。至於歸臥永徽殿之說，終不能自掩，不忠、不敬，莫大於此。請絶島定配。」上曰：「依啓。」又啓：「今番議藥時，醫官等雜試攻補之劑，及其技窮，委之方外之醫，以爲移罪之計。請首醫極邊遠竄。」上曰：「辛巳國恤，先朝以醫人不罪事，自我作古可也爲敎。庚子亦依此，只削版。迭試攻補，與庚子同，不可罪同罰異。予亦欲繼述兩朝。」不允。又啓：「凡罪關黨逆者，雖屢經赦令，不可輕議也決矣。平安前監司吳命恒放未放啓本中，罪人之曲庇私黨，潛請改批者，諂附逆魁，昏夜綢繆者，和應賊述，侵辱君上者，受賂傳藥，毒殺鞫囚者，何等罪名，而混置稟放。請吳命恒從重推考。」上曰：「此事若深言，則其罪豈止於推考乎？然人之所見各異，安知其人之有所見也？」不允。
○以鄭錫三爲司諫，尹東源爲持平，李普昱爲副修撰，金一鏡爲弘文提學。
冬十月
10月1日
○朔辛未，時，新經壬寅、癸卯之獄，編配幾遍八路。諸道監司，因嗣位之赦，疏啓諸罪謫。平安前監司吳命恒所稟放甚多，爲李明誼所劾，黃海監司金始煥，以金盛節緣坐人時逸、時述等，置諸稟放，政院請推。慶尙前監司金東弼，亦以閔鎭遠置諸稟放，且饋問竄謫諸人，再被臺論。至是，東弼爲禮曹參議，上疏言：
諸謫罪名雖重，所坐便同枝葉，被配今已年久，盟祭不參之人，旣入於湖南稟啓中矣。道臣旣任放稟之區別，則姑置此等於稟秩，以聽朝廷之裁處，何所不可？而況閔鎭遠，元舅之親，特施寬宥，許令母子相依，實合敦親之義。玉署長疏請放釋於更化初，未聞有非斥之論。豈淸朝司直之地，猶不免於吐剛茹柔而然歟？至於餼饋謫纍編配，旣非死罪，則官吏之許其存恤，自是《大典》之文，故在昔名臣碩輔，於境內居謫者，苟有宿昔情面，雖係緣坐重囚，亦且周恤，人不以爲怪。故臣於按道之後，許多謫客中，或有親戚同硏之舊，隨例記問，不過數包耗穀。若其罪名至重之類，雖素知，亦不敢餽訊，其視前輩長厚之風，亦太纖薄，不意此事爲臣重案也。
批曰：「向者所爲，於我得體，情外臺斥，何必深嫌？」
○大司憲李明彦等啓曰：「統營吏白楚圭，偸穀一百六十石，盜斫船松一千八十餘株，白南珩之子鳳齡，偸穀一千五百八十八石，與營婢、逆竪仁佐及主帥壽民之子，內外相應，或敎誘邊將，或瞞報備局，禁松潛伐，惟意所欲，帥臣査覈狀稟，而本道處斷，大是失刑。請令討捕營囚楚圭，結案梟示，南珩、鳳齡，還給贖錢，繩以當律。」又曰：「逆臣宇恒之爲統帥也，稱以硝、黃貿易，出給列邑所在營米一千二百石、租六百石於東萊人金光祚。前統制使南泰徵行關屢促，則光祚變名匿跡，撤家上京。去冬帥臣，以令捕廳譏捕之意，狀請蒙允，而捕廳尙不跟捕。請左右捕將，從重推考，刻期捕鞫，繩以重律。」上答曰：「依啓，討捕使結案正法，非愼刑之道，令道臣，嚴訊啓聞。」
○刑曹參判李夏源，欲治奸吏李重翊，重翊空其家逃避。夏源以其家私與所親人入居，遂登于京兆査啓。夏源再疏自辨，批曰：「人雖有罪，家舍何咎？治奸吏誠得體，屬公其家，在於何典？爲法官奪民家，而予顧默然，以爲是耶？」
10月2日
○壬申，奉朝賀崔奎瑞入見。以謝致仕也。上迎謂曰：「以左相之未及肅命，引接少遲，卿寒坐。得無病乎？」奎瑞謝無恙，仍辭周急之典曰：「休致者，古不受祿，我朝特與四品祿。至先朝，奉朝賀宋時烈致仕後，朝家以賓師待之，故用廩人繼粟之意，月給廩米，及至奉朝賀南九萬，則固辭廩米，朝廷變其名目，以春秋歲時，周急爲辭。此一時特恩，不可援以爲例也。」上不許。奎瑞力辭，筵臣皆請減其數，以安其心，上乃許之。及奎瑞退，上問年老之臣，有賜几杖之例乎？李光佐對曰：「七十致仕，而未致仕者，賜几杖造朝。故相臣李元翼、李景奭，皆賢相，當時特賜几杖也。」
○申明京外久任之法。左議政李光佐白上曰：「爲治莫先於擇人久任。如戶曹判書，先朝未嘗數遷，而自壬寅至于今三年之間，戶判已閱五人。兵曹二軍色郞、戶曹版籍司、別例房、別營郞，皆要任，然今風習渝薄，爲兵郞半年不遷，輒以爲支離歉餒，必遞乃已，戶曹郞，一年不得郡邑，亦大不堪。百事如此，何以爲國？各司米布詞訟郞，曾有久任之式。令該曹，就議廟堂，更定其限，啓聞施行何如？」上曰：「戶判久任，予當留意，而郞署久任，可自廟堂，商議立科。」光佐曰：「六卿之中，禮工判外，無非可以久任者。且如承旨，苟得其人，可以號令百司，協贊治道。諸司草記與回啓之不是者，或退或請罪，上命之有過不及者，一一論執。其爲國政之樞要，過於廟堂，故古必以峻望擇差，有數十年爲都承旨者。今或累月行公，爲人所指笑，朝夕遞改，無異傳舍，尙何望其擧職乎？臣向以院相，宿留政院，目見故事之懈弛，抄出若干節目，揭政院，使之遵行。承旨亦不可不久任也。」上曰：「然。」又曰：「生民休戚，係於守令。守令尤不可數遞，而近日政目，多請以守令幷擬。予欲商量久近，爲之點下，今後其以赴任年月，註于望筒也。」吏曹判書李肇曰：「故相臣崔錫鼎，以出入三司人之爲守令者，率二年爲限。其後此法懈弛，臣亦襲謬竝擬矣。」光佐曰：「設法不遵，弊也。頃年故判書閔鎭厚，爲各司吏隷名額增加也，略據《大典》，參以閑劇，酌量定額，餘皆有闕勿補，其後，又復不行。稟旨變通，便是金石之典，何可公然廢却乎？今後不遵者，當有以論責之。夫三司之出爲外邑者亦然，業已稟旨定限，則要當遵守而已。」肇曰：「然則必遵二年之限乎？」上曰：「漢武帝以汲黯爲淮陽太守，十年不召。此厭薄而黜之也。出入經幄之人，豈可使許久在外乎？當近其限也。」光佐曰：「漢時用人，先試民事，我朝則不然，或全不習民事，至拜相職，治何能如古乎？」上曰：「在其人如何耳。黃覇入相，功名損於治郡時，豈盡治郡，然後可爲相也？玉堂乞養外，飭銓曹，勿輕授外邑也。」光佐曰：「南九萬爲玉堂，以司憲府之久不坐，請罷諸臺，其嚴可知。今後各司飭令平明開衙，申時罷衙。」許之。
○正言曺命敎上疏陳九條，一曰敦聖孝，二曰懋聖學，三曰矯氣質，四曰禮臣隣，五曰審治體，六曰振頹綱，七曰收人才，八曰得民心，九曰省冗費。其言矯氣質有曰：「朱子遺張栻書曰：『莊重沈密，氣像有所不足，故所發多暴露而少含蓄。此殆涵養本源之工，未至而然耳。以此慮事，吾恐視聽不能審，思慮不能詳也。朝夕點檢，絶其萠芽，則志定慮靜，上下信服。殿下英氣太過，或不免此等偏處。崔奎瑞所陳，不重則不威，正對症之劑。願沈厚以持之，寬裕以濟之。」禮臣隣有曰：「憲長之言，不免率爾，而告君不實之敎，或似過重。金吾長巽讓，關西伯引嫌，勢不可已，而直以小有紀綱，安敢乃爾爲敎。重臣、宰臣，視庶官尤別，束縛維縶，非所以養廉恥重體貌也。」審治體有曰：「姚崇請除郞吏，玄宗視殿宇不答，論者稱其得體。槪事事而察之，則精神先疲，物物而求之，則思慮難周，其流之弊，馴致審小遺大，先末後本之患。」收人才有曰：「今日用人，私意橫流。每授一官晉一秩，外人預屈指而論曰：『某與某親。』甚則曰：『某善事某。』除目之下，不爽無幾。繡啓、白簡，貪贓狼藉，而行査議讞，公然白脫，一經赦令，錄用無礙。貪官汚吏，雖重法以繩，猶懼不戢，況又從以爵之，若崇奬者然，則何憚而不爲乎？關節饋遺，實爲痼弊，而不如是，則無以媒進，亦出於不獲已也。李後白之秉銓也，族人有求官者，乃出示冊子曰：『吾錄子名。惜乎！子若不言，可以得官。』金尙憲之爲相也，有閫帥遺四十扇，只留十柄而還之，後人傳爲美談。」省冗費有曰：「大喪時，宮人喪布，加庚子三百匹。若非虛張名目，必是宮人增額。夫放出宮人，新服美政，乃所以洩幽鬱之氣，蠲資給之費。量宜散遣，以爲初政之一助焉。空闕各門守直雇軍，通爲一百二十名，歲給布二千四百四十匹。時御所各差備及殿院門守直雇軍，通爲二百四十名，歲給布五千七百六十匹。後苑罕開之門，無所事於典守。且如窓差備、內差備之類疊定，尤涉無謂。空闕與時御有間，量其緊歇，爲之裁減，不但允合於節用之道，其有補於良役變通，亦不細矣。韓琦曰：『省費自宮禁始。』凡係冗費，一切革罷。」上嘉納之，下廟堂稟處。
○夜，召對，講《心經》。
10月3日
○癸酉，以李光佐爲領議政，柳鳳輝爲左議政，趙泰億爲右議政，沈壽賢爲兵曹判書、判義禁、知經筵，李森爲刑曹參判，李鳳祥爲漢城右尹。
○諫院〈大司諫李明誼、正言曹命敎。〉申前啓，又啓：「前吉州牧使趙儼，以爲其祖死於本州，嫌其往赴，辭陛聽敎之際，作此駭悖之擧。院吏擧例，則還復起坐曰：『如是足矣。』擧止言辭，偃蹇至此，不可以特罷而仍置。請拿問定罪。」又啓：「司果李景說之宰海邑，醜謗轉甚，歸時潤橐，出於科外，多爲新官之鉤摘，至遣其子而彌縫。請罷職不敍。」又啓：「司宰直長閔師洙，到處鄙瑣，稱貸下吏契錢，橫奪貢人麻布。請罷職不敍。」又啓：「長陵參奉尹世觀，麤悖猖披，厚殖財利，謗騰鄕閭，怨招陵卒。請汰去。」批不允，敎曰：「趙儼，旣罷職，拿問則過。李景說，風聞未必盡信。」
○修撰金弘錫上疏曰：
良役之弊，在乎役之不均，將欲均之，必有所減，將欲減之，必有所不足。不足而無以充之，此任事之臣，殫竭智慮，不知爲計者也。夫人君之育萬民，猶父母之育衆子。同是赤子，而一則勞苦且死，一則逸樂無憂，爲父母者，思所以均安分勞而已。今之士族，誠可謂逸樂矣。旣不出於文武兩岐，又未必有門蔭之可資，有田有宅，役使奴婢，而一號士族，不肯以編氓自處，官長亦莫之誰何。自幼至老，無斗粟尺布之輸官，而傳子傳孫，有若封爵之世襲，此何理也？漢世三公子戌邊，唐之調庸，亦無士農之分。國朝五衛未罷之前，士族皆有役名，固未有安坐無事而食者也。然則今之士族，非但古之所無，實亦國朝盛時之所未有也。聞良役所納，通以一疋定式，又將量宜裁省，損其元額。臣未知不足之數，果爲幾許，而較諸元布，亦不過爲五六之一二。今京外民戶，著於籍者，除女戶、單丁，當不下百餘萬戶，而士族居三之一。若以不足之數，折錢通徵於百餘萬戶之民，勿揀士族，則可無難充之慮矣。今之主事者，非不慮及於此，而不敢發之於口者，誠以更張爲憚，而又懼夫今日國綱，不足以了得此事。其意誠近於老成忠厚，而凡爲大變通者，必有大更張。今欲矯百年已痼之弊，救萬民垂絶之命，其可以拱默因循，望其就緖乎？若夫國綱之立，惟在君相之爲之耳。又何自沮焉？厥或捃摭零碎，牽補遷就，苟爲姑且了當之計，則名目旣不正當，事體又甚苟艱，行之未一二年，而病敗百出，終至於還寢。一寢之後，又將懲創畏怯，諱言革弊，孑遺之民，遂不能支，而邦本蹶矣，豈不大可恨哉？
又言：
殿下慮小民不能自達，至令守臣進言，而外臣陳疏體重，必自處以踈賤，又慮其齟齬。宜使各道道臣，申諭列邑，各具民弊報營，道臣採列狀聞。
又言：
殿下，英明冠古，而立心或未純一，持志或未堅固，則退速之戒，無終之譏，亦所當慮，此惟在學而明理而已。苟或徒以好名之心，挾其欲速之意，務求驚異於耳目，而實無見得於身心，則雖其刻厲之初，不無小善之可觀，而一時志氣，易得消歇。心怠意闌之後，索然無以繼之，終至於與亂同歸，豈不大可懼哉？
批曰：「良役設廳，名固美矣。然若破東補西，塞責其事，則不但國體之苟艱，未必無日後之弊。故予自謂：『必有大振作，然後良役可均，生民可救。』今觀爾疏，可謂得今日之藥矣。戶布、口錢等，議自先朝始，而不果行者，以其創開故也。然隣族、白骨，亦有古典乎？令該廳，商確處之，民弊事，分付道臣，依此擧行。陳戒之言，予甚嘉尙，可不留意？」
○執義尹會，上疏請：
郡縣之校生、軍官，各營之諸般所屬，朝家定額外，一幷沙汰，所謂幼學忠義，皆泝考其父祖累十年帳籍，汰其冒稱者，移補良丁逃故之代。
又言：
各軍門設屯處，爲良民避役之逋逃藪，屯監掊克，幷入私橐。自本官，踏驗災實，定色吏直納軍門爲便。
又言：
上在潛邸時，田結、柴場折受，逮居儲位，因循不罷。今高臨寶位，奄有率土，宜一幷革罷，以示王者無私藏之意。
又請：
新舊翻糶，量度今年災實，只捧其當捧之數，而其餘年久積逋，特爲蕩滌，燒其文籍。
又請：
山郡貢賦，換作綿布者，一從當年市直，毋得以錢參半。
又請：
湖、嶺兩營別會穀，一半作錢上納，以補度支經費之匱竭。
批令廟堂稟處。
10月4日
○甲戌，夜一更，月犯南斗第四星。
○召對講《綱目》。
○校理吳遂元上疏言：
登極奏請上价，本以相臣差遣，向因鼎席不備，以宗臣差遣。今三公已具，請稍退其拜表日，以大臣改充上价。
批曰：「拜表期迫，領右相各有事於上諡啓殯，左相病不堪行役，爾未及思矣。」李光佐疏請自行，許遂元爲得體，不許曰：「儒臣知其如此，而猶言之則非矣。」
○改修時政記。領議政李光佐、左議政柳鳳輝，以壬寅時政記，不載鞫案，請令其時史官宋寅明、申致雲，同直侍講院改修之，尋白上曰：「寅明、致雲言：『囚供外，亦有臺啓筵話之已載時政記者，必須統合爲一，隨加褒貶，方成史體。今若只謄文案，付入各板，則一院吏足矣，安用史官爲哉？』其言是矣。但史館故例，時政記，不得出館門一步地。今於上番翰林之房，障截爲二，使寅明、致雲，後先直宿，各就其前修時政記，添補釐正便。」從之。臣謹按，一世之黜陟用舍，大臣主之，千古之褒貶是非，史臣主之，故大臣不得與於史筆，猶史臣不得與於廟謨，此古今之通義也。今光佐等，乃以大臣，摠察踈密於史筆，寅明等，乃以史臣，稟議褒貶於廟堂，兩失之矣。
10月5日
○乙亥，刑曹啓：「士人李存中、李輔源、趙尙恒，以奪入閭家，逮囚矣，病重，請保授。」上曰：「以待士之道，特爲放送，俟病愈推問。」
10月6日
○丙子，以尹行敎爲大司憲，趙最壽爲掌令，朴胤東爲持平，李喆輔爲檢閱。
○告訃兼奏請正使密昌君樴、副使李眞儒、書狀官金尙奎拜表而行。其奏文曰：
朝鮮國權署國事臣姓某，謹奏爲告訃事，臣兄先臣諱，自本年七月二十日，偶得微感，症勢彌留，至八月二十三日，猝然添劇，乃於同月二十五日丑時薨逝，緣係告訃事理，爲此謹具奏聞。朝鮮國僖順王妃金氏，謹奏爲承襲事，伏以，男先臣王，於本年七月二十日，偶得微感，至八月二十三日，症勢猝劇，同月二十五日，將世弟某，托以國事，是日丑時薨逝。蓋世弟某，聰明孝友，寬弘仁恕，夙有長人之德，爲國人所願戴，已經聞奏天庭，特蒙聖祖仁皇帝誕降恩典於康熙六十一年五月，欽差勑使，齎奉誥命，封爲世弟，而世弟某，曾聘故達城府院君徐宗悌女爲妻。先臣王奄忽之際，欽遵成命，令世弟權署國事。妾於斯時，有不可以婦人避嫌者，謹遵典禮，欽請冊世弟某承襲國王，妻徐氏爲王妃。伏惟皇上，天地父母，特令該部，誕降誥命，使小邦臣民，獲覩寵光，不勝幸甚。除顒俟慶賴外，緣係承襲事理，爲此謹具奏聞。
咨文曰：
朝鮮國議政府領議政李光佐等，謹申爲承襲事，敬奉僖順王妃金氏敎令，雍正二年八月二十五日丑時，國王薨逝，將世弟托以國事。蓋世弟，聰明孝友，寬弘仁恕，夙有長人之德，爲國人所願戴，已自聖祖仁皇帝誕降恩典，封爲世弟，而曾聘故達城府院君徐宗悌女爲妻。咨爾政府，照依舊例，上緊申報禮部，轉達施行。敬此敬遵。卑職等竊念國不可一日無君，亦不可一日不正名位。先寡君旣已欽奉成命，封爲世弟，臨薨以宗社臣民付托。伏乞貴部，備査前項緣由，一一轉奏天聰，將世弟冊封國王，及妻徐氏爲王妃，貳件等項，亟賜明旨，以慰一國臣民日夜顒望之心，不勝幸甚。爲此合行具奏申，伏請轉奏施行。須至申者。
三使臣辭陛上引見於無妄閣，慰勞備至。
○初，摠護使李光佐爲慮民弊，白于上，酌定募軍之數，成籍記，以送于山陵都監，都監加役民一百八十丁。光佐聞之，使備局郞，査詰都監吏捧供，請推考都監堂上。於是，都監堂上李師尙大怒，上疏詆光佐以爲：「此無異捧供於堂上也。」批曰：「體統不宜如是也。」明日，光佐入奏曰：「臣居摠領之任，豈不容受人言，而大抵近日國俗難矣，讃譽則喜，督過則雖推考，不欲順受，綱紀何由而立乎？昨都廳稟言：『地師朴枝蔓以爲：「新陵穴上補土成腦之意，已言于摠護使，故方始役」』云，聞築土已三尺餘矣。藉令臣有言於都監，未稟啓之前，不當容易始役，豈可只憑枝蔓之言，率易始役乎？此事亦欲請推，而須有文跡方可，故亦捧供於該吏矣。該堂從重推考。臣請更率地師四、五人，往相其便否稟定。」可之。
10月7日
○丁丑，右議政趙泰億上疏辭，上慰諭之，命卽起視事。
○諫院〈司諫李明誼、正言曺命敎。〉申前啓，不允。又啓曰：「星州牧使金宇集，曾任善山也，擅出儲置米二百餘石及還上米租千餘石，預給民間，先取長利，以爲肥己之資，勒令待秋，準石備納。及移本州之後，民皆呼冤，呈訴於新官，則新官使之只納所受之穀，穀數大縮。如此不法之人，不可置之，請拿問定罪。」不允。
10月8日
○戊寅，特放閔鎭遠。敎曰：「昨年特命放釋，聖意有在。噫！聖后同氣之人，其幾何？伊日臺啓峻發，先大王雖還成命，聖心傷感，必於府夫人在世時，特放以還，使之相依事，屢形於言。嗚呼！因山旣卜，放還一哭於都下，則奚但予遵聖意之道哉？抑亦聖后在天之靈，想必欣慰於冥冥之中矣。前判書閔鎭遠，特爲放送。」
○都承旨南就明、右承旨李重述、右副承旨柳綏，啓請收還閔鎭遠放送之命，答曰：「堯、舜之道，孝悌而已。今予特放之命，慰聖后在天之靈也，遵大行欲放之意也，而覆逆之論，發於近密之地，誠非予所料。噫！今日之批，非爲閔鎭遠也，爲聖后也，非予之意，乃先王之意。言念及此，嗚咽而不成文。卿等抑獨何心，有此覆逆之意乎？」
○執義尹會啓曰：「閔鎭遠負犯之至重，前後臺啓，論之詳矣。鎭遠以肺腑之親，外托箴規，內實訐揚。至其追悔等說，顯有脅持之意，此固罔赦之罪。逆集伏法之後，不廢姻親之好，忘君黨逆之狀，益不可掩。請還寢放送之命。」不允。
○上行召對，講《心經》。檢討官金弘錫曰：「此編，分戒懼、愼獨，而東方儒賢先正臣李珥以爲：『失其次序。』先正臣李滉以爲：『古人亦有如此分排者，不必苛攻。』云。蓋愼獨是已發後工夫，戒懼是未發前工夫，只取其工夫而分之矣。」上曰：「以圖觀之，對立次序，似有輕重之事言矣。」弘錫曰：「豈可以對立次序，論其有輕重乎？戒懼，是未發前工夫，愼獨是已發後工夫。人雖不知，已心乍萠，則便是動也。」同知經筵李眞儉曰：「危字最當。着念工夫，雖成邪心乍萠，便是危也。」弘錫曰：「人心固不可謂人慾，故陸子靜云：『舜若以人心爲不好，須說使人去之。』今只說危者，不可據而爲安耳。但聲色、臭味之間，流而爲人慾。匹夫循慾，猶止於亡身，而人主一身，宗社之所托，其不可循也，尤明矣。」
10月9日
○己卯，禮曹進發靷返虞時，奉辭祗迎，磨鍊啓目，上敎曰：「奉辭、郊迎，乃古禮，而今玆新陵，距京不遠，奉下玄宮，亦在其日。今若以經宿之例，只哭於門外，而數里陵所，未能隨駕，則哀痛之懷，何以寬抑？仍詣陵所，哭辭於玄宮，當爲還宮，而翌日郊迎，亦且依例爲之。卽令該曹，改磨鍊以入。」摠護使李光佐啓曰：「國朝以來，封陵圓徑，或用三十五尺，或用三十尺，而長陵用二十五尺。厥後翼陵用三十尺，明陵則辛巳年，又以二十五尺定奪，庚子對陵，亦用此制。今番似當遵用庚子之制，而第內外梓宮，比前頗長，若用二十五尺之制，則退壙金井下隅板，必將排布於圓徑之外，而圓周掩石，例當先鋪，則石頭亦必橫入於金井之內，此最可慮。若用三十尺之制，則見今穴勢，雖曰廣闊，陵上象設處，猶爲不足，曲墻當在補土之上，此亦可慮。今若取二十五尺三十尺之間，折半用二十七尺五寸，或但用二十七尺，則陵形不至過大，而退壙、金井，亦無拘礙之慮云。依此以二十七尺五寸，完定擧行乎？不用耦數，必取陽數，五寸、七寸，皆爲陽數，而凡事亦須有剩，以二十七尺七寸定行何如？」上曰：「雖云陽數，三十尺之亦爲陰數，如摠護使之言，而然猶異於六與八矣。自前不用陰數，則依摠護使之言，以二十七尺七寸用之可也。」其後光佐又啓曰：「今觀山陵都監稟目，山陵凡事，一遵明陵舊制，則灰隔三尺，地灰三寸，退壙比正壙左右各減五分，長減二尺，而第內外梓宮尺數頗長，故山陵圓徑，用二十七尺七寸之制。正壙內長十一尺八寸九分，則半月成陵，當用十八尺二寸九分五釐，餘徑九尺四寸五釐，當爲退壙之基，而掩石三寸許計除，則恰爲九尺一寸許，較內梓宮，加長一尺三寸一分許。今若以比正壙長減二尺之制用之，則退壙內長當爲九尺八寸九分，橫出掩石之外，恰是七寸九分，殊非當初圓徑稟定之本意。若於減二尺之外，更減七寸九分或八寸，則似爲合宜，而此非自下擅便之事云矣。」上曰：「頃定尺數者，爲慮其或犯掩石也。退壙不可使出於圓徑，宜隨便爲之也。」光佐曰：「然則當減八寸矣。」上曰：「依爲之。」
○上行夜對。承旨金東弼曰：「良役變通之論，其來已久。大行朝設廳講究，而迄今未得定算。當此人心世道益下之日，所謂大變通之事，有難輕議，而守禦、摠戎兩營所屬，皆是鄕軍，踈虞莫甚。在京色目，徒費廩料，元無宿衛之實。今若罷守禦廳，歸之南漢，陞爲留守，罷摠戎廳，屬之水原，陞爲京畿兵使，作爲文武交差之窠，增其制置，管束軍兵，而捐出虛費之廩料，革罷不緊之色目，以補良役減疋之需用，事甚便宜。惟在廟堂，博採商議，從長變通也。」上曰：「所達儘好。分付良役廳，商確變通可也。」
10月10日
○庚辰，上謂承旨金東弼曰：「閔鎭遠事，追思先后，言之嗚咽，而臺避中敢擧先后爲辭，臣子道理，何可如是？此後以先后爲言之疏章，竝勿捧可也。」東弼曰：「臺避云云，蓋以聖敎中，有所提敎，而辭不達意，致勤嚴敎矣。摧折太過，實有乖於優容言者之道。至於勿捧疏章之敎，尤有歉於聖德也。聖敎雖如此，臣不敢奉承矣。」上曰：「先后賓天，今幾年矣，而爲今日臣子者，何敢如是言之乎？然承宣之言如此，則勿捧疏章之命，收還可也。」初，上之放閔鎭遠也，敎曰：「聖后在天之靈，想必欣慰。」臺臣尹會請還寢，而避辭有曰：「先后之靈，想必痛惡云云」，故上敎如此。
○捕盜大將金重器曰：「趙女咀呪之獄，婢僕輩抵賴不服，故臺啓請移送捕廳推覈，而蒙允矣。第念此獄，旣稱埋凶舅家，則關係綱常，恐不當治之以治盜之刑。且妖婢輩，徑斃可慮矣。」上曰：「宜付法官，豈移捕廳？此後非治盜，而或有移送捕廳之事，雖臺啓，啓請勿施也。」
10月11日
○辛巳，兩司申合啓，不允。
冬十月
10月11日
○以李㙫爲開城留守，趙尙慶爲正言。
○摠護使李光佐曰：「誌石凾上，或單書廟號曰某宗大王誌文，或具書謚號，或只書謚號。庚子年則書以某宗、某陵誌文。此最略而盡矣。」上命從庚子之例。
10月12日
○壬午，敎曰：「同知敦寧府事鄭載岳，以賢相之子，年迫九十，可謂稀有。敬老尊年，不可無特恩，知敦寧除授。」
○以趙最壽爲應敎，李眞伋爲獻納，洪萬朝爲判敦寧，李廷弼爲掌令。
○行召對。
10月13日
○癸未，以戶曹判書吳命恒、知中樞府事尹就商、吏曹參判李世最、行副提學朴弼夢、大司憲尹行敎，差備局堂上，兵曹判書沈壽賢及吳命恒，仍差有司堂上。
○戶曹參判李眞儒啓曰：「啓聖廟，異於夫子廟，而亦用四拜禮。宜令禮官釐正。」領議政李光佐曰：「夫子，萬世之師也，且尊爲文宣王，固當行四拜禮，而至於啓聖廟，四拜極無義矣。」上命議于儒臣。副護軍鄭齊斗曰：「臣伏見國家祀典，雖小祀之類，皆用四拜禮，元無再拜禮。今此啓聖廟，旣爲邦家祀典，非如書院、郊社私祀之類，則當以邦禮行之也。且凡所以尊聖人者，非謂爵位也，尊其道也。雖未有王號之前，其禮數，豈當在諸小祀之下乎？」上命更問于大臣。奉朝賀崔奎瑞以爲：「朝家當此哀遑之時，關係喪事及機務重事外，恐不當講論他事。今此四拜之禮，雖或失誤，姑俟暇日，似無所妨。」上從之。
○兩司申前合啓，不允。敎曰：「前已下嚴敎，今日臣子，少有嚴畏之心，則必不若是，而敢以聖后二字，又書於連啓之中。噫！聖后賓天，已過幾年，而抑何心敢書於爭啓之中乎？此非杜言路也，欲以正綱常也。其在懲勵之道，不可置之，執義尹會，削奪官爵，門外黜送。」右副承旨柳綏、同副承旨趙遠命，啓請還收，答曰：「今此批旨，非杜言路，乃重倫常也。然職在近密，有此請還，其可無參量之道乎？特施削職之罰。」
○以權益寬爲大司諫，朴弼夢爲都承旨。
10月14日
○甲申，校理吳遂元、修撰金弘錫等求對，請還寢尹會削職之命，上曰：「府夫人年高，母子遠離，先后陟降之靈，豈無惻然者乎？府夫人不在，則予豈以惻然爲敎乎？會何以知先后之心，而謂之必痛惡耶？語甚不敬矣。今日廷臣，若念及乎此，則豈有此還收之請乎？」弘錫等，迭進力請，累百言不止，上曰：「予非爲閔鎭遠也，非惡尹會也。予若知爲過擧，則還收好矣，旣不自知爲過擧，而牽於群下之言還收，則是表裏異矣，非誠實也。然罪罰已行，豈無參量之道乎？」遂命還寢。
○上行召對。參贊官金東弼曰：「俄因下敎査問，則近仗軍士，捉一女人，因中使之言，卽爲放送云。捉來旋放，則似無以此爲罪，而至被足杖，則必因其言辭之不恭，而兵曹草記，似欠明白，以致下敎矣。但下敎中，有以別監或傳賜物，或傳問安于大臣，非王人而何爲敎。蓋別監持賜物傳聖敎，則大臣以下，當以王人待之，而雖以侍從言之，如非奉命時，不可謂之王人。以此推之，掖隷之常時招去該吏者，何可謂之王人乎？今若以身爲別監見侮，該吏爲罪，則其所以罪之者，適足以增其氣也。此必有後弊，將至於人莫敢誰何。王人二字，雖已改下，而自上不可不加意也。」上曰：「近來紀綱解弛之弊，承旨亦豈不知耶？第不推治別監，而只治該吏，則亦偏矣。承旨以此謂必有後弊，其言誠好。此後當留意焉。」
10月15日
○乙酉，戶曹判書吳命恒白上曰：「古語曰：『守在四境。』所當防守者，宜在邊陲，而近來踈虞矣。臣於關西巡審時，歷見江邊七邑，嶺隘形便及各邑地圖，皆已畫出，上送備局矣。自四郡界，衝天嶺、薛罕嶺，限隔西北，逖踰嶺一枝，直至雲暗山城海邊而止，此實天設之險，而卽今鎭堡，只有把守軍，脫有警急，乘夜來侵，則將何以禦之？列邑布在江邊，昌城則尤爲逼近於彼地。丙丁之亂，彼人使姜弘立降卒，爲嚮導，其人適是昌城人，故迂回指路，曉頭薄城。以此或有免者，昌城府使則被執見害，江邊因以瓦解，如入無人之境。今見流民，多有入去江邊者。若能撫摩安集，定其分守信地，則耐寒耐飢，與彼無異，可爲有用之軍矣。且見邊氓，善放鳥銃者。虎在三四間許，始爲發放，無不中者，可謂妙技。彼人所最畏者，莫如鳥銃，卽今奬勸之道，他無善策。且義州外江邊六邑，前銜權管若而人外，無筮仕者，武科出身，亦絶無而僅有。渠輩以爲：『京城絶遠，裹糧赴科，以致敗家，試事且急，則未得及期馳赴，未免坐而停擧，以此出身者絶少』云。其言亦甚慼矣。國家固結邊情之道，莫如收用人物，而登武科者，雖未入仕，其向國之心，亦與凡民有異。今若別作名目，抄集流民中壯實者，許令精習鳥銃，監、兵使巡點時，三發六中者，特爲直赴，則聳動興起，實爲邊上之長技，而臣以此往復於大臣，則以砲多僞中，科路太廣，難之矣。臣近見兵曹，以捉虎賞加之詐僞，變通革罷。臣詳察邊情，則邊民無資生之道，捉虎者，不願自己加資，賣虎皮於願買之人，受價延命。今則虎皮無用，誰肯重價買之？前之爲獵虎而習放者，擧皆賣銃以食，砲藝由此益踈，虎患由此益熾。防一弊，反生一弊，有如此者。」上曰：「大臣雖以科路之有倖門持難，而此係邊情，令廟堂，商議稟處。」
10月16日
○丙戌，擢呂必容爲戶曹參判，李眞儒爲兼大司成。
○右議政趙泰億啓曰：「彼國減除歲幣十六同。在國家則誠爲多幸，而市民以此爲生業者，極爲可矜。蓋歲幣之規，例爲給價，則市民蒙其餘利，今歲幣減除，故市民無所聊賴，日訴廟堂，願得蕩減。其所受價，曾在乙亥，歲幣二年條減除，故預受價二千二百餘石，特爲蕩減。今此十六同價米一千六百餘石，若依乙亥年例蕩滌，則民蒙實惠。嗣服之初，宜有軫民隱推實惠之道矣。」上從之。
○判尹沈檀啓曰：「士夫之無家者多，故貰入爲近來通行之規，而其中亦有初不給貰，至於僞成貰文，圖免奪入之罪者。一切禁斷何如？」上曰：「士夫入處常漢家者，毋論借貰，一倂以奪入定罪。」
○宗簿提調李肇曰：「當宁嗣位，御牒修正，而王子名字，當依例修錄。自內書下何如？」上曰：「封爵前，亦書冠名乎？」右議政趙泰億曰：「臣未知前規，而封爵則待年，而命名則不必待封爵矣。」上曰：「然。當書下矣。」肇曰：「《璿源世系》中，王子所生，以昭訓註錄，今則與在東宮時有異，而因前註錄乎？」上命考《譜略》，遂改昭訓爲昭媛。上謂都承旨朴弼夢曰：「疏章間過大之語，申飭可也。」弼夢曰：「聖敎所謂過大者，何事也？」上曰：「如聖明等字及天地之稱，日月之云，是也。雖不爲此，何損乎？」右議政趙泰億曰：「光武禁章奏浮辭，蓋出於不自滿暇之意，故《漢史》亦書之，而迹其終始，不能充其言者多矣。今殿下，命言語、文字之間，不書聖字，自謙之德，不勝欽歎，而但聖者，亦是人力可至之事，不必讓而不居。若能以此自勉，以致聖而益聖之境，則豈不休歟？今此下敎，有光史冊，而以言撝謙，不如實德，臣等以此冀望矣。」
10月17日
○丁亥，持平尹東源上疏辭職，批曰：「古昔帝王，必致巖穴之士，欲置左右者，蓋慕其名也。況爾出入冑筵，其果幾何？學問之明，品質之直，予已詳知，而不能致之，豈不惜哉？爾須體予之意，從速上來，盡其所蘊。」
○初，摠護使李光佐言山陵案山衆塚，掘移與平土之當否，上曰：「火巢內，可以掘移，而只以相見之故掘移，何如矣。」遂命光佐審視。至是，光佐還奏曰：「衆塚纍纍，以千萬計，立石者，亦不可勝數。」上曰：「何必平土也？生者猶可恤，況於已死者乎？曾前陵幸時，見路傍群塚，率皆夷之，或有毁其階砌者，心甚不忍。況此許多塚乎？」光佐曰：「然則勿爲平土乎？」上曰：「依爲之。石物亦何必拔去乎？」光佐曰：「石物則議者皆以爲不可不去。」上曰：「陵所所見處則拔之，否則勿爲已甚可矣。」光佐又曰：「火巢內水田，當陳廢者甚廣。自戶曹給價，未免爲半價，民必失業稱冤。籍沒之田頗多，請以此劃給其代。」上曰：「從其自願，給代或給價，毋至呼冤也。」右承旨金東弼曰：「戶曹例以結卜磨鍊給價，元無土品區別之事，故未免爲半價矣。」上遂命地部，計其斗數，從優磨鍊給價。
10月18日
○戊子，正言金浩上疏。略曰：
平安監司李廷濟之不爲膺命，累勤嚴旨，至下安敢乃爾之敎，終至迫出而後已，臣竊以爲不可也。夫指議之說，旣發於論思之地，則廷濟之所辭，卽重廉之義也。在殿下禮使之道，亦宜勉副其志，而乃反加之以嚴敎，迫之以嚴威，漏深門閉之後，特出標信，督令留閽入肅，殆同束縛之驅使之，固非聖德之美事，而廷濟亦不免迫於嚴畏，黽勉承膺，可謂上下胥失，臣實惜之。
又曰：
日昨因一闌入女子事，別監輩稱以中使分付，捉去兵曹結束吏，亂施足杖云。此實前所未有之事，豈不寒心？九閽之內，何等深嚴，而無漢符女人，肆然闌入？近仗軍士之捉去，其責當然，此非中使所可干預，何敢捉去該吏，任意杖打乎？其習可駭。該曹之草記，請治別監，誠甚得宜，而殿下乃以別監，是王人，遽爲囚治該吏。夫王人者，奉命者之稱也。掖庭一賤隷，豈足謂王人乎？別監，尙謂之王人，則守閽禁喧，獨非王人乎？況彼該曹堂上，卽出入近密之臣也。必不曲聽下吏之誣訴，敢請囚治別監，而殿下不信其言，至令政院問啓，殿下待臣之道，固已太薄，而以政院問啓觀之，被打一款，不啻明白，而殿下乃以別監，則身爲別監，見侮該吏爲罪，而不治其私打該吏之罪，該吏則以不有王人，乃敢發明爲罪，而終至於囚禁懲治，其所扶抑，不幾太偏乎？大凡掖庭所屬，憑藉橫挐，無所不至。雖自上痛加禁抑，猶患其不戢。今乃不治其罪，而反以見侮爲非，如此而能峻隄防而嚴宮禁哉？此事雖小，其累聖德而關後弊則大矣。
上不納。
10月19日
○己丑，諫院申前啓，不允。
10月20日
○庚寅，命蠲虎贖綿布。領議政李光佐啓曰：「虎贖木立法之意，蓋欲逐年獵虎，爲民除害，以其皮進上，用於方物，而其合用者難得，故乃以米帛，酌定收捧，以爲貿皮之資。夫虎者，有則可捉，無則不得捉，不得捉則置之而已。今則各邑定爲幾限，使納其價，至如廣野無寸木之邑，何處捉虎，而亦令納價。且其布極細，故用錢倍徵，愚民皆曰：『吾邑豈有虎，而乃捧虎價耶？』國體豈不歉然乎？若欲蠲減，莫如虎贖木也。」上曰：「當初雖出於爲民除害，而捉虎未易，但徵米布，則其害反甚於虎矣。旣知其害，罷之可也。」光佐又啓曰：「惠民署，爲都民醫藥而設，典醫監，爲朝臣醫藥而設。設置之意，豈不甚盛，而朝臣不得服典醫一貼藥，都民況可論乎？人蔘及唐材價，自宣惠廳上下，使久任掌之，所謂久任，不過以提調之私昵爲之，使得沾丐。豈可使百姓粒粒皆辛苦之物，白地浪費，如此乎？今若仍其署名，而減其浮費則好矣。」上曰：「惠民、典醫之名，豈不好哉？孔子曰：『爾愛其羊？我愛其禮。』他日若以存其名之效，而或復其舊則善矣。三百年流來之事，不可猝罷，而兩醫無屬處，亦爲苟簡。至於久任，一朝罷去，亦甚可矜，不可爲也。廟堂參酌爲之可也。」光佐又曰：「卽今經費太竭，實無支撑之策。自國家，大行節減之外，無他道。列朝殿內地衣，多補綴，宗廟鋪陳，亦補其弊處。申飭有司，別爲致察，而隨事節省。雖以校書館印冊言之，所費甚多。」上曰：「向者始講《心經》，玉堂請新印，而予以內藏件用之矣。旣用舊件，何必改衣？此後進講件，勿爲印出可也。」光佐曰：「若無內藏者，當進講，則使寫字官，繕寫以進，亦好矣。」上曰：「依爲之。」戶曹判書吳命恒曰：「曾聞庚子大喪時，戶判趙泰耉，以遮帳等物補用之意，陳達蒙允矣。凡在外之事，必皆計摘上下，而內間事，則不得不依例進排。御幕遮日一浮，亦費數同木，而一用之後，更無出給之事矣。」上曰：「庚子年不爲新備乎？」右議政趙泰億曰：「臣頃於纂輯廳，考見《日記》，則大行大王下敎有曰：『或浣濯而用之，或縫紉而用之矣。』」上曰：「大小輿奉住處及因山時所用則用新件，其餘則旣有前例，用舊件可也。」
10月21日
○辛卯，諫院將申前啓，上曰：「上食時已及，如非新啓，則只擧首尾可也。」臺臣旣傳啓，校理李巨源進曰：「雖是前啓，亦必盡讀者，蓋欲更審其事實也。今因只擧首尾之敎，臺臣遽然承命，上下俱未免不誠。若値上食，則或使之小退，或使之傳啓於臺廳可矣。」上曰：「玉堂所達固好，而但登對臺臣，無退出傳啓之事，故不得爲之矣。」領議政李光佐曰：「玉堂之言，儘有所見。臺啓恐不可只擧首尾，使登筵臺官，出外傳啓，亦非待臺閣之道。如此之時，雖未參上食，仍使之盡所懷而退，恐無不可矣。」
10月22日
○壬辰，夜四更，月入太微。
○戶曹啓曰：「庚子年春坊、桂坊停罷時，庠官以學宮凋殘，聯名陳疏，春坊、桂坊奴婢移屬四學，收貢補用，而復設之後，旋爲還屬矣。春坊、桂坊，今又停罷，兩處奴婢，依前劃屬事，四學報備局，而備局許之矣。依庚子年例，復設間姑爲權屬四學之意，敢啓。」上從之。
○忠淸監司宋寅明入侍。上謂寅明曰：「湖西爲士夫之淵藪。道內人才卓異者，亦必有之，而我國每以門地取人，規模未免狹小。雖在草野側陋之人，亦須搜訪，不待當薦之時，隨卽狀聞。」
○行召對，講《綱目》。檢討官金弘錫論空名帖發賣之弊曰：「皇明時，募民入粟，稱以義民，至有旌閭復戶之事。旣不免於賣爵，則寧爲義民募粟之規好矣。」上曰：「若民自感動，慕義入粟則可矣，而自官募粟，勒加義字，則是賣義也。賣義之弊，甚於賣爵，不可爲也。」
10月23日
○癸巳，儒生楊命和等上疏。略曰：
臣等所居永川地，卽高麗侍中文忠公鄭夢周桑梓之鄕也。嘉靖乙卯，先正臣文純公李滉，卽其舊址而俎豆之，明廟賜額臨皐書院，以河陽、金山、義興、永川位田十餘結，劃給本院，以爲春秋香火之供。不幸壬辰兵變時，院宇灰燼，位田不復收拾，故相臣李元翼，以都體察使，還推位田，屬之本院。近者河陽校生朴瑞鳳等，誣呈營門，道臣金東弼，遽然奪之，不少持難。今若一聽道臣之與奪，不一陳暴，思所以卞明還推之地，則慢君之賜，莫大於此云云。
上令該曹稟處。
10月24日
○甲午，以徐宗厦爲掌令，李眞洙爲持平，鄭道元爲忠淸兵使。
○兩司申前啓，〈持平尹志。〉啓曰：「修撰金弘錫，昨夜筵奏，已失論事之體，而諫臣斥之以導君上以不信臺言，則草草引嫌，因仍行公。不可無警，請金弘錫遞差。」又曰：「巡將之任，不輕而重。雖以前事言之，故相臣李䎘，纔遞本兵，旋差巡將，而近來此任，全不擇差。請令該曹，一竝沙汰，更加另擇。」上不允，仍敎曰：「巡將事，遐方武弁，不參要職，只付此任。今皆汰定，則何其阨哉？」
○行夜對，講《心經》。
10月25日
○乙未，承文院進咨文草本，上敎曰：「三月十七日受勑，旣在於大行朝，則今以當職書之可乎？其問大臣以啓。」大臣李光佐等，惶恐謝罪。
○都承旨朴弼夢等，聯名上疏曰：
臣等於大臣囚禁院吏事，有所訝惑不安者。六承旨序排庭班，則雖大臣行過，而班坐不動，三百年舊例也。曾聞故相臣金堉爲相，而其子故判書金佐明爲都承旨，堉適過庭班。佐明欲起，則有乖院例，不起則心有不安，歛膝改坐，以示起敬之意。向在國恤初，領揆爲院相，有同提擧，故當其出入，諸承旨起居致敬，而公除已過，院相旣退，而猶復因循未及覺悟矣。自數日前，欲復舊例，而左相右相，皆不以爲非，獨領揆，大以爲非，連囚二吏。臣等決不可過爲非禮之恭，以乖古風。
上例批。其翌日，光佐又囚院吏，諸承旨竝徑出。光佐遂筵白請定式曰：「擧動臨發，侍衛之班，則見大臣不起，宜也，常時候班、哭班，則當起矣。」上曰：「大臣，是一人之下，萬人之上，而摠百司者也。欲爲定式者，非不知其意，而大臣不能自外定制，至達於筵中，體統可知矣。大臣欲守體統，承旨欲守古風，皆好事，而亦有重輕之分矣。若以問安班爲可起，則侍衛班起動，亦何妨也？」
○宗簿提調李肇，請修改《璿源譜略》，上曰：「內藏新件甚多，非但浮費，藏置亦難致敬。此後則只改當改之板可也。」上曰：「予在私邸時，有堂號及御製詩，詩曰：『欲知存養意，深玩《盡心》篇。』乃是終身服膺之資，故有所自號，此非出於張大之意也。此等事，古亦有登於御牒者矣。」肇曰：「當收錄矣。」
10月27日
○丁酉，掌令徐宗廈上疏。略曰：
臣伏見殿下勉出臣隣之際，不顧其情勢之如何，惟以承命爲重，催督之驅迫之，不遺餘力。臣恐若此不已，殿下之使臣，終歸於僕隷之役，廷臣之膺命，漸至於羈絡之制矣。
又曰：
臣於禮曹參議李眞淳、前掌令李廷弼事，竊有駭歎者。本事雖未知是非之如何，而因一微事，互相爭詰，已極不美。至於徵布、行賂等說，登諸章奏，極口詆辱，專失相敬之意。臣以爲兩罷其職宜矣。
上不許。
○兵曹參知尹淳上疏。略曰：
外邑陞擢，不赴而遞，則竝還其資秩，乃金石之典。臣之初擢畿輔也，辭而不赴，則宜收其新秩，而大臣破格，移差於史局，不免爲苟簡。追聞公議譁然，宰相顯言其不可，臺閣亦議其駮論，而況向來僇辱，惟當終身自廢。誌寫重役，不印承命。
上優批，不許。
○摠護使李光佐啓曰：「陵所相對處，有塚墓人，依下敎使之分付，能遷葬者，因山前急急爲之，欲遷而貧不能者，勿爲平土，只拔石物之意，甘結于都監矣，民間訛傳，錯認以盡爲掘去，頗騷動云。一一知委，使之曉然知之何如？」上曰：「深冬之際，百姓物力，安能趁因山之前而遷之乎？使待明春，則稍爲除弊之道矣。」光佐曰：「聖上仁恩，及於朽骨，不勝感激，而但遲待明春，事體未知如何矣。上曰：」若有能自願卽遷者，亦不必禁之，而若其不及遷者，使待明春可也。「兵曹判書沈壽賢曰：」因山旣封之後，則對案之山，何可破土遷塚乎？「上曰：」予亦非不知事體之如此。而俄者所敎，非予之言也，乃所以仰體兩朝愛恤之德意也。勿爲刻日催督，使隨力爲之也。「
10月29日
○己亥，敎曰：「嚴禁推奴，非不申明，而身爲營將，憑公營私，托以捕盜而推奴，後弊難言。職在方伯，只請罷黜，殊甚踈忽。慶尙監司權以鎭，從重推考，晋州營將金鑮，拿問定罪。」
○正言金浩申前啓，不允。又啓曰：「畿甸，卽國家之根本，而其土品之斥鹵，民役之煩重，比他道倍甚。至若漣川、麻田、積城、朔寧等四邑，則厥土尤下，而結役偏多，十夫之家，終歲服力，而不足以充其賦，至於斥賣牛馬、貲産而納之，民生之困瘁，未有甚於此地。諸道皆有隨起收稅之規，此等邑未免不均之歎。請令地部，一一考出，幷依隨起收稅之例，俾蒙朝家一視之德焉。」上令廟堂稟處。
10月30日
○庚子，領議政李光佐啓曰：「《璿源譜略》，今方修錄，王子冠名已定，宜有封爵，立師敎養，亦不宜少遲。」左議政柳鳳輝、右議政趙泰億、漢城判尹沈檀、戶曹判書吳命恒，亦以爲言，上曰：「蒙養誠急，師傅則因山後差出，封爵姑待三年可矣。」光佐曰：「何待三年？」泰億曰：「六歲受封，七歲謝恩，故事然也。」上曰：「固不必待三年，而封爵，例有謝恩。予方在疚，豈宜受其禮乎？雖定封號，謝恩則姑待三年。至於師傅，宜卽擇出，而講習則因山後爲之可也。」鳳輝曰：「闕外例有禁標之限，而卽今痘患甚熾，請令漢城府搜出。」上曰：「予未嘗爲如此之事矣。此等之病，避亦不免，禁標內有無，實爲不關。摘奸之際，必有紛擾之弊，勿爲之可也。」
○宣惠廳啓：「魂殿、陵所，三年內蔬菜、柴炭之供，例自戶曹磨鍊，分定於畿邑，而自己亥國恤，爲除畿邑之弊，始令本廳句管給價矣，價本，例自各廳、各軍門、兵、戶曹，啓稟取用矣。價米三千九百三十餘石，請以米木錢三分磨鍊，參量劃給。」上許之。
○初，齎咨官之行也，移咨禮部，請以聖節方物，兼付於冬至使行，則禮部初欲防塞，譯官輩周旋準請，而費銀二百六十兩。至是領議政李光佐，請考其手本而蕩減，右議政趙泰億曰：「冬至使，例兼聖節、正朝，而康熙生日，在於三月，故兼付其便，雍正生日，則在於十月三十日，冬至使若欲趁十月晦前入送，則將許久留滯。曾聞崇德生日，亦在於十月，而其時兼付於冬至使，故援用此例，移咨請兼，而齎咨官言：『禮部生梗，乃有所費』云。渠雖譯官，焉敢爲誣乎？」上曰：「事之虛實，誠難知矣，有傷於國體，特爲蕩減。」
○兩司申前合啓。承旨柳綏曰：「今日合啓之批，勿復强聒四字，比之勿煩，似爲有間。雖不聽從，而批旨則似不當別創新語矣。」上曰：「强聒之批，頃亦爲之，非今爲始矣。」左議政柳鳳輝繼陳之，上命改以勿煩。
○右議政趙泰億曰：「頃在大行朝，令宰臣、道臣、帥臣，別薦人才，而旣薦之後，大臣及吏曹堂上，宜爲會坐，分等入啓，而尙未及會坐分等矣。今則日月稍久，薦主或多喪逝。旣已薦進，則似當一體分等，而但薦非其人，則罪其薦主者，乃古規也。薦主已歿，將何以爲之乎？」上曰：「別薦每於歲首啓下耶？」左議政柳鳳輝曰：「歲首薦，則乃是年例守令薦，而此則乃是別薦也。以學行膽略才具，別立科目矣。別薦之人，亦不可盡用，故例自廟堂，分等抄啓，下吏曹後，始爲調用矣。」上曰：「別薦分等事，大行朝旣已啓下，薦主之論責，亦一末節。苟有可合者，幷當用之。何論薦主之有無耶？同爲分等可也。」
○夜，雷電。
〈英宗至行純德英謨毅烈章義弘倫光仁敦禧體天建極聖功神化大成廣運開泰基永堯明舜哲乾健坤寧翼文宣武熙敬顯孝大王實錄卷之一〉
十一月
11月1日
○朔辛丑，敎曰：
孤以否才涼德，承先朝投艱之盛意，忝叨是位，日夜悸懼，若隕淵谷。向日雷聲之作，見於收藏之時，今又仲冬之節，復有雷電之變，而轟轟之聲，無異夏時。嗚呼！上天示警，何爲而發也？究厥所由，咎實在予。修己之功，有所未能歟？虛受之量，有所未盡歟？自奉之節，有所侈奢歟？待臣之道，有所不誠歟？賢人在野，未能收用歟？窮人抱冤，未達九重歟？朝象不和，感傷天氣歟？公議壅閼，私意縱行歟？八條之外，以著見者言之，生民倒懸，如在水火，黨錮日甚，干戈相尋。噫！國以民爲天，而民將盡劉，予誰與爲君？東京黨禍，前轍較然，若此不已，國將奚似？言念及此，丙枕何安？何以則民將安居，何以則，朝著自靖？咨爾近密之臣，代予草敎，宜自政府，廣求直言。其言剴切，予當嘉納，言雖過中，予不爲咎。嗚呼！災實由予。今當自省之不暇，何以責人，而亦豈無交相儆戒之道哉？噫！位在廊廟之人，擧直措枉，務公祛私，方伯之臣，廉白自持，黜陟惟明，一循公心，則國事可做，民生可安。嗟爾！群工，體予至意，欽乃職事。
○憲府〈掌令徐宗廈。〉申前啓，不允。又啓：「黃海兵使洪時九，曾任忠淸水使也，因爭門之事，怒其道臣之狀罷，構道臣之罪，論報備局。帥臣之請罪道臣，前古所未聞之駭擧。其時臺臣，論啓請拿，因赦末勘，復授本職，物情俱駭。三司及宰臣，言其不可冒赴，而汲汲辭朝。請洪時九削版。輸城察訪吳泰興，卽一幺麿賤武也。因宣薦一事，發通同類，詬辱宰臣，去其姓字，及除本職，玉署之長，捉其下隷，言其不可冒赴，而晏然下去。請吳泰興削版。」不從。
○領議政李光佐、左議政柳鳳輝、右議政趙泰億等，因雷異陳箚辭職，上不許。
○奉朝賀崔奎瑞白上曰：「肅廟朝，亦當遇災，使入侍諸臣，各奏所見。臣於其時，以爲遇災而一時警動，不若恒加戒懼於無災之時。毋忘此心，操存不怠，則政令、施措之間，自可以上合天心，下答民情。肅廟嘉納。今値遇災之日，敢以告于先朝者，爲殿下申戒焉。」領議政李光佐曰：「元老以八十老人，不可數入筵席，弭災之道，詳加延訪，苟用其言，則顧何異於用其身乎？」上謂奎瑞曰：「宜盡言之。」奎瑞曰：「三代之後，漢世之治，最爲近古者，以其褒奬循吏，多入爲相，故能成少康之治。雖以小事言之，今日行一事，明日行一事，則自然有成效矣。近聞山陵圃子，因宰臣上疏罷之，閭家奪入，別爲嚴飭云。卽此二事，亦可見其民蒙實惠矣。臣竊見殿下英明，卓越千古，而求治太銳，作事急遽，反爲有害。唯當今日行一事，明日行一事，着實爲之，自至成效矣。且殿下聖德，旣高出百王，則今日臣僚，似無能以當。上心必有輕視群下之意，然堯、舜之臣皐陶、稷、契，不及於堯、舜，而做成唐、虞之治，周武十亂，必不如武王，而能成創業之功。且《書傳》言九德，而有三德有六德者，亦皆可用。三德、六德，合爲九德，人不必求，備用於用處，則自有其效。願殿下，以此留意焉。」上曰：「所陳之言，悠緩切實，當佩服不忘矣。」光佐曰：「元老以求治太銳爲慮，此眞老成之論也。方今之勢，比如久病之人，眞元大虛，一經表症，易於垂盡，雖有美法，切難輕行。元老必慮及於此，有此云云，然但當思量本末，審愼而處之而已。切不可以此，退托其圖治之志也。」上曰：「元老惟恐進銳，領相又慮退托，其意皆好。予雖無修省之工，當各別留意。」
11月2日
○壬寅，流星出軫星上，狀如斗，長八九尺。
○以吳命新爲吏曹正郞，李眞洙、李匡德爲修撰，李玄輔爲持平，金尙星爲正言，沈檀爲都摠管，趙迪命爲待敎。
○行召對。
○政院啓曰：「嗚呼！轟燁之異，式月斯生，眷眷諄複，若是丁寧，此豈非仁愛之天，眷佑我東力而然歟？我殿下遇災警惕，丙枕靡安，十行絲綸，昭揭八條，戒懼之意，溢於辭表。臣等誠不勝感歎，而愚衷所激，不揆僭猥，試就聖敎而條復焉。噫！殿下二年震邸，日再開筵，嚴廬哀疚，亦不廢講，學問之勤，殆惜寸陰，則修己之工，宜底緝熙之域，而發於辭氣者，或不能無偏，見諸施措者，或不無可議。虛己納諫，實人主之盛節，治世之先務，而向者憲啓，謂之語犯，至下綱常等語，摧折譴罰，不少假貸。雖以轉環之量，卽許反汗，而所爭之啓，尙爾靳允。兩司之論，俱出於嚴討復、懲凶逆之意，而一例牢拒，不賜允從，臣恐虛受之道，有所未盡。至於自奉之侈儉，固非苫塊中可論，而宮闈舊供，名目猶存，憲長疏論，不賜可否。當此荐歲飢荒，廩藏如洗之日，亦宜務加節省，以昭儉德也。殿下之待臣隣，可謂至矣。晉接頻煩，酬應如響，掃除文具，勉以誠實，則宜其上下相孚，情志交通，而勅勵太嚴，廉隅或廢，縛束驅策，實有乖於從容禮使之道。宜殿下之崇禮養廉，無壞士夫之大防也。在野之臣，曲加禮貌，旌招所及，無不幡然，遜荒元老，復登文陛，山林碩德，將造京輦，則誠禮所孚，其應如此。尊尙之道，務承權輿，使旣來者不去，欲來者不沮，是殿下今日之所當勉也。刑獄之重，人命係焉。京外滯囚，冤氣召災，而當決未決，以至屢年，積軸堆案，便成故紙。竝宜申飭所司，俾卽疏鬱，至於朝象之不和，公議之壅閼，雖群下不能協恭對揚之過，而亦在殿下，務加調劑，益勤恢張也。嗚呼！連歲大侵，生民倒懸，爲今日亡國之根本，而至於兩疋之役，尤甚偏苦。白骨之徵，隣族之侵，罔有紀極，救焚拯溺，一日爲急，此良役廳之所以設也。然而戶布、口錢，議靡有定，玩歲愒日，全無實效。宜勑廟堂，從長變通，先均其役，凡諸救活之政，申諭道臣及守令，使之極意撫摩，然後庶可救得一分矣。朋黨之禍，其來甚久。宋臣歐陽修《朋黨論》一篇，君子、小人之卞，最爲精確。殿下倘於引接之暇，使儒臣，讀而聽之，則必當曉然於黑白、賢邪之別。凡諸用舍之際，務存此意。干名犯分之類，不可不嚴防，而謏才小善，亦皆隨器任使，則實有合於建極之道，何患乎戈戟之相尋也哉？凡此八條、三目，無非當日之緊務，上下之當勉，而乃其要，則不外乎殿下修己二字上做將去，伏願殿下，必於《大學》格致、誠正、修齊之工，益加猛省，無少間斷，以爲應天弭災之本。」
11月3日
○癸卯，封王子〈諱〉爲敬義君，以沈錥爲王子師傅。
○憲府申前啓，不允。
○副應敎趙翼命等，因雷異，上箚陳修省之道，祛朋黨、勉聖學，縷縷數百言，上嘉納。
11月4日
○甲辰，戶曹啓曰：「新設宮家田畓二百結，元結中自本房望呈後定給，銀子四千兩劃給，而宮庄未備前，太一百石及宣惠廳米二百石，限五年輸送事，曾於乙亥年，大臣陳達定式矣。今敬義君，旣已封爵，請依此擧行。」上曰：「新設宮家，雖不可不念，經用亦不可不顧，銀減二千兩，米減百石輸送，而結數事，後日筵中，當下敎矣。」
○憲府〈持平李玄輔。〉申前啓，不允。
11月5日
○乙巳，憲府〈持平李玄輔。〉申前啓，不允。又啓：「山陵宣飯米，自畿內各邑，除出田稅米，每朔輸納齋室，而不但輦運有弊，每當捧納之際，輒爲下輩操縱，所入情債，殆過應納之數。各邑不得已倍徵於民，以救目前之生事。請自今守陵官以下員役料米，自廣興倉，依頒祿例磨鍊進排，以除畿民之弊。」上從之。
○因宗簿寺啓，擢授海興都正橿資秩。蓋以宗臣講，連五等居首也。
○外梓宮加漆，凡四十五度而止。是日，移奉于正殿。
○正言金浩上疏，論時弊七條：
一曰，親民之官，莫如守令，守令非其人，則雖有良法，民不得蒙其澤矣。近來紛競成習，一邑作缺，爭者如雲，政官亦不得自由。雄州巨邑，東遷西陞者，非權貴之族，則必善事之徒也，勝歎哉？古有罪擧主之法，而今則無聞。宜令廟堂，革去歲薦之常規，別選主薦之人，使之歲首，各薦文、蔭、武一人，啓下該曹，每逢邑窠，必以薦中人塡差，除眚災失職者外，其以貪汚、不法而被罪者，隨本人所坐輕重，罪其薦主，則人不敢妄擧，而吏才可得矣。至於三司、侍從之臣，未經外官者，亦宜間間差送于郡邑，俾知生民之苦樂，則有益於分憂共理之道矣。一曰，今之士大夫，豈盡爲通才，而以久於一職，爲羞恥，朝除暮遷，官關職隳，則致百度廢弛，國受其敗甚矣。爲人擇官之害也，不問其人與器之如何，一經顯要之職，則於此於彼，坦然無礙，惡在其量才授任之義哉？我國用人規模甚狹，純用門閥，而族寒者不得與於華膴，專尙科目，而蔭仕者，無以展其器能。國朝成規，今不可遽議變通，而就其中如有異才茂等，實爲同朝之所推許者，則政官議于大臣，或陳達榻前，破格調用，隨才任官，則其於爲官擇人，收拾人才之方，亦不爲無補矣。一曰，自夫贓律之不嚴，貪饕成風，獄以賄成，爵以貨得，中外相效，恬不爲怪。治聲高下，或由於饋遺之多少，宦路通塞，或係於家貲之貧富，臣竊痛之。且御史之按覈，臺官之啓罷，雖未知其一出於明的，其在事體，固不可容易甄錄，而廟堂、銓曹，汲汲收用，不少留難，故凡有被斥於御史、臺官者，皆曰：「是無傷也」，豈不慨惋之甚者乎？臣愚謂，從今以往，以貪贓不法，見斥於御史、臺官者，一切施以當律，罔或容貸，其有廉介，世所共知者，廟堂、政曹，錄聞于上，加官增秩，顯示嘉奬之意，則風聲所洎，汙俗可變矣。一曰，上自人君，下至士庶，以奢而亡國家者，考諸往牒，指不勝屈。此古人所以有甚於天災之戒者也。向者臺臣，以第宅踰制之意，啓請禁抑，而衣服一款，則未有論列。宜令廟堂，參酌古今，損益制度，著爲衣服品式，上下等級，明白條列，與第宅之禁，而一體頒行於京外，如有犯者，依律重繩，而亦願自上，崇節儉示敦朴，以爲表率之地焉。一曰，廉察守令賢否，周知民間疾苦，莫如頻遣御史，而不可不擇人，故從前御史抄啓，廟堂主之，蓋所以重其選也。然而被抄之人，一時牌招，分遣諸道，爲守宰者，早已聞知，稍自斂戢，及其上來之後，縱恣如前，殊無密遣潛行之意。臣愚謂特令廟堂，各別抄選，而自上亦察侍從中可合人，不時牌招，抽栍發送，一道之內，或先左後右，八路之中，或後東先西，前者復命，後者出頭，去年南出，今年北去，輪環不已，則諸道守令，常有懲畏之心，不敢恣行非法矣。一曰，北評事之設，意非偶然，豈但使隨行逐隊於將軍之幕府而已哉？朝家必以銓郞極望，循次差遣，其爲職，可謂重矣。第出入銓郞者，本非多人，故乍往旋歸，未嘗久留。頃者大行朝，臺臣以未瓜限前，不許上來，陳啓蒙允矣，臣意則以爲，不必以銓郞差除也。擇遣三司中有聲望人，使之限一年瓜遞，則誠有得於久任之道矣。仍念平兵、統營，當西南水陸之要衝，而獨無從事之任，如北評事者，殊非重邊臬之意。況兩閫財穀之富，爲國家緩急之需，而主帥之人，未必皆律己而奉公者，以向來白時耉、李壽民出銀之事見之，亦可知也。豈不痛惋哉？今若以朝中名士，官以評事，而處於一府之內，主帥之一動一事，無不預知，則雖以壽民、時耉之凶猾，必有所畏憚矣。臣聞西評事，古有而今無云。臣未知其設其罷，在於何時，而臣愚謂西、南評事，一依北評事例，差遣爲宜也。一曰，營將爲任，治兵治盜，不輕而重。其所設置，意固有在，而惟其官況冷薄，故武弁中稍有聲望、勢力者，率皆厭避。且伏聞近來盜賊肆行，大者殺越人命，小者抄掠家産。此亦由於營將不得人而然也。臣愚謂，宜令該曹，各別愼擇，必以年少名武，隨闕擬差，亦以曾經閫任之人，間或差遣，而不經營將，則不得擬閫帥之望，定爲政例，仍令各道，其有明火作賊之處，一一馳報于監、兵營，監司、兵使，詳加審察，各鎭屬邑內作賊多者，或啓罷其職，或置諸貶考，則其於詰戎止盜之策，庶幾兩得之矣。
答曰：「應旨進言，深庸嘉尙。可以稟處事，令廟堂稟處。」
○領議政李光佐奏曰：「擧條書出然後，君上德意及朝廷得失，可以知之，而近來往往有全不出於朝紙者，又或盡謄筵說而出之，故張皇太過。此後則筵說，詳載於日記、擧條，則節約要語，而書出好矣。」承旨金東弼曰：「院規，啓下擧條，若係小小節目間事，只分付各司，奉承傳施行，元無盡出於朝報之例矣。」光佐曰：「東弼之言，不知古規也。臣之出身，先於東弼，故尙能記知。榻前定奪者，必盡出於朝報。寧有或出或不出之規乎？」沈檀曰：「臣嘗久在堂后，院規亦知之。古則筵罷後，承旨注書，不敢歸家，相議擧條，必於其夕啓下，而盡出於朝報矣。」上曰：「擧條之不盡出於朝報，雖曰謬規，此則承旨量而爲之，而抄出要語，出於擧條，其餘說話，詳錄於日記，三日內擧條書出之意，定式可也。」
11月6日
○丙午，憲府〈掌令徐宗厦。〉申前啓，不允。又啓曰：「有司之臣，慮其經費，急於捧債，日事捶楚，都下金姓人夫妻，相繼自決云。聽聞所及，莫不驚慘。請拿問而徵債，限明春緩督。」上曰：「事極驚慘。該司堂、郞，難免刻薄之責，特罷其職，以示重民命之意。」
○幼學李義淵上疏曰：
殿下諒闇之中，孝思罔愆，嗣服之初，民政是先，宜無致譴於天者，而仲冬之月，雷電之轟燁非常，則災不虛生，豈無其由？伏惟大行大王，以大聖之姿，不幸有倦勤之疾。先朝顧命之群臣，深惟宗社之大計，奉承東朝之聖敎，策我殿下於儲位，以定邦國之大本，攝贊庶務。此誠唐、虞之盛事，而惟彼群小，闖隙逞凶，先以半夜蒼黃，陰移天位等說，動搖民心，而北門潛入，竟遂其計。壅蔽宸聰，釀成奇禍，喬木世家，誅戮無餘，而至發禁庭蹀血之言，其心計之陰凶憯毒，有不忍言者。在今殿下之責，莫先於亟正群小，掩蔽濁亂之罪，以明辛丑以後事，皆非我先大王之意，且正群小陰凶憯毒之罪，以明《春秋》必討之義，而臨御數月，一向泄泄，發政之間，察小遺大，對越之誠，尙文無實。先王之意，因而未顯，《春秋》之義，久而不明，神人之憤，以是不泄，天地之氣，由此不和，上帝之所警告，不亦宜乎？罪人不得，元老被誣，而風雷偃禾，姦臣亂政，君子未宥，而霹靂拔樹，災異之由，自古而然。今殿下省己修政，惕然改圖，正群小之罪，顯先王之意，明《春秋》之義，泄神人之憤，則人心正而天地之心正，人心和而天地之心亦和矣，冬雷之災，可轉而爲福。熒惑之移度，祥桑之枯死，豈獨專美於前耶？至若斯文之是非，肅廟之遺敎昭昭，而凶徒無憚黜享，尹志述之忠直、抱冤，士林之流涕至今，而復享之典，褒直之擧，尙未卽行，則此亦非召災之端耶？臣一布韋，朝廷之事，誠有越俎之嫌，僭冒之罪，而目今凶黨締結，天災屢見，國事將有不測之慮，而大禍之後，善類惴惴，皆以言爲戒，我國家三百年養士之意，今安在哉？思之及此，不覺痛哭。
政院〈承旨李重述、金東弼、柳綏、李明誼。〉啓曰：「李義淵托以應旨，來呈一疏，而一篇精神，專在於扶護凶逆，網打善類，至以北門潛入，竟遂其計，釀成奇禍，誅戮世家等語，肆然爲說。若夫辛丑以後事，皆非先大王之意云者，指意尤極叵測。其上誣先朝，私護凶逆之狀，萬萬絶痛。其餘構陷諸臣，甘心嫁禍，眩亂斯文之是非，奬詡志述之妖惡者，有不暇擧論，而旣以應旨爲名，不可不一經睿覽，明賜處分，故不得已捧入。」上曰：「今觀李義淵疏，則一篇精神，專出護黨。噫！辛丑之敎，追惟今日，心驚痛切，抑何心更爲提說？此等疏，不可以應旨答之，須卽還給。噫！朋黨甚而是非不明，此予所以深歎者也。若以此事，更爲相擊，則一往一來，豈無感傷和氣之道乎？嗟爾！近密之臣，先務寬平之意，恪謹職事，保我邦國。」
○淸州幼學鄭奎相上疏。略曰：
昔我先正臣宋時烈，任《春秋》之大義，爲宗師於斯文，其堯、舜君民之志，出處行藏之義，有符於先正臣趙光祖之平生，故粤在肅廟朝，特許道峰之院享，以示崇賢之至意，而不幸曩者，昱、甲之輩，袞、貞、鐫、穆之餘孽，毒正誣賢，請黜院享，百六之禍，至此極矣。至有致雲者，接迹而起，懷私逞毒，誣辱我先正臣權尙夏，而爵名竟至削奪，噫嘻痛哉！以肅廟尊崇之兩賢，有此誣毁，而無少顧忌，至謂非先王之本意，則不但爲斯文之亂賊，抑亦爲肅廟之逆臣。請亟復宋時烈之祀享，權尙夏之爵名云云。
承旨李明誼啓曰：「鄭奎相托以應旨，來呈一疏，語意絶悖。渠雖急於護黨，安敢搆捏至此？」云云。上曰：「此疏還出給。」
○玉堂請對入侍。校理李巨源進曰：「義淵疏語，意多凶巧。臣請逐條而陳之。所謂半夜云云，指右相柳鳳輝疏語也，所謂陰移云云，指故大憲韓世良疏語也。鳳輝疏意，蓋謂昌集輩半夜之間，一請再請，殆同迫脅。卜相尙不宜如此，定策何等大事，而乃如是草草云爾。粤在仁廟朝，故相臣李敬輿，亦有此等疏，而孝廟登極後，卽拜爲相。鳳輝之疏，與李何異，而殿下卽阼之初，亦卽拜相，群下孰不感歎？今義淵，欲以此惎間君臣，豈不痛歎？世良疏，蓋因聖復疏而發，而其疏明白切直，其意豈有他哉？至於北門潛入云云，卽指故領相趙泰耉，從宣仁門請對事也。時，庭請遽停，而昌集輩，遽入聽政節目箚，泰耉欲入對力爭，而病不能步，乃從宣仁取便而入。旣入，昌集輩聞之，顚倒隨入，僕僕稱罪，則於此可見泰耉事正大，而退出後，至有鞫問之請，尙何言哉？至於禁庭蹀血云云，卽指金一鏡敎文中語，而蹀血二字，多出於古文，如長安新蹀血之類何限，而義淵，必欲以此抉摘構陷，抉摘文字，豈非小人事乎？況其疏中，或曰：『先王倦勤。』又曰：『辛丑以後事，非先王意。』臣等見此，心膽俱裂，上心當如何？誣及先王，此何等大罪，而備忘中，只以一時黨論歸之？義淵疏，豈可曰黨論乎？此非黨也，乃逆也。此不嚴治，則凶黨接跡競起，而綱常滅絶矣。」修撰李眞洙曰：「倦勤二字，雖自謂稍藏面目，而至於辛丑以後事，非先王意等語，極爲叵測。自古人君雖有病，而君臨天下者，何限？獨唐順宗、宋光宗，以疾釋位，而順宗則以風瘖不能語，光宗則壽皇病而不能往視，旣崩而亦不能執喪，故不得已有是事。君臣大防至嚴，君雖有病，苟不至於如二君，則豈容他議乎？昔宋英宗有疾，至於投杖於柩前，而韓琦抱入簾內，勅百官勿洩。然而英宗不害爲宋之賢君，而琦爲名臣。大行朝，設有疾患，藥院未嘗進一貼藥，而乃於卽阼之元年，汲汲以代理爲請，豈不異乎？苟以聽政爲不易之議，則庭請又何爲哉？初則詐設庭請，塞責三日，而遽議停寢，故今之首相李光佐，其時力爭，以爲不得請不已，則乃以明日更請出令，而其夜節目箚遽上。旣上箚，則當待上批，而及趙泰耉請對也，則又汲汲隨入，同聲請寢，天下豈有如此人心乎？義淵疏中，得遂其計云者，卽指聽政還寢事也。此事果何事，而乃曰得遂其計也？殿下，必以此疏爲應旨，而難於加罪，又慮罪此，則或有層激之患，而此等罪惡，關係倫常，若不明正，則國不爲國也。」巨源曰：「辛丑之獄，何等大逆，而渠乃敢顯言營救，至以凶魁之伏法，爲今日致災之由，而以周公爲比乎？」又曰：「天下之惡，一也。不忠於大行者，豈有忠於殿下者耶？」眞洙曰：「義淵疏，窮凶絶悖，其罪罔赦，而殿下泛稱護黨，豈非歇後乎？」上曰：「李義淵疏及政院啓辭見之矣。辛丑下敎，至今追思，心驚痛切。爲臣子者，何敢向予提起乎？其疏之還給者，此也。其下款金縢事，予亦知其比於周公，而狂夫之言，聖人擇焉，不擇則不用而已。向者求言，備忘中，亦及黨錮之弊，狂妄者歸之狂妄，不用而已。此何足害於國耶？先大王倦勤等語意，予非不知也。向者右相，以漢宣帝不罪夏侯勝爲言，且魏太武不罪崔浩。夏侯勝、崔浩，當時若罪之，則後世豈無說耶？求言之下，狂妄者闖發，何必以極罪，罪之也？孔子曰：『疾之已甚則亂。』何必疾之已甚乎？」巨源、明誼等，迭進力爭，累百言不止，上曰：「此後若有此等疏，則竄之配之可也，今罪義淵則不可也。儒臣雖有所守，予亦有所守。」巨源曰：「《論語》曰：『齊之以刑。』苟能明正義淵之罪，則此後自無此等凶疏矣。」上曰：「孔子曰：『道之以德，齊之以禮，道之以政，齊之以刑。』德與禮上也，政與刑次也。不料儒臣，以第二件事導君也。古語曰：『非堯、舜不陳。』予雖自愧，而儒臣輔導之道，豈如是乎？」
11月7日
○丁未，憲府〈掌令徐宗厦。〉申前啓，又啓曰：「李義淵之疏，至凶極悖。惟我大行大王，策立我殿下，以定國本，授受明白，而今義淵全沒先朝之至德，隱然以定策大計，全歸於謀逆伏法之巨魁。又謂辛丑以後事，皆非先王之意。噫嘻！果如其言，則四載之間，大小刑政，果出於誰，而當置先大王於何地乎？不可不快正其誣，以示四方。請李義淵拿鞫嚴問。」不允。大司諫權益寬、正言金浩等，亦上疏，校理李巨源、修撰李眞洙等，亦上疏請之，上不從。
○楊州牧使梁廷虎，上疏言本邑戶小軍多之弊，請減其額數，又言軍布積逋之弊，請參酌蕩減，又言留庫穀小之弊，請南北漢移轉米，仍留本邑爲糶糴，又請籍沒奴婢，劃給本邑，命廟堂稟處。
○左議政柳鳳輝，因李義淵疏，上疏引罪，答曰：「予雖不明，豈信此等說，而致疑於輔相乎？」
○領議政李光佐上疏引咎，仍請罪李義淵，答曰：「卿之貫日之忠，予已詳知矣。於卿少無不安之端，安心勿辭。」
11月8日
○戊申，以尹容、李日躋爲持平，趙趾彬爲副校理。
○吏曹判書李肇，因李義淵疏，上疏言：
潛入北門云者，臣於其時，隨諸臣請對，從宣仁門入。今其爲說，誠不勝震駭云云。
批以勿辭。
○右參贊金一鏡上疏言：
臣所撰頒敎文中四字，義淵拈出搆捏。蓋臣於應製時，唐紀李訓鄭注：『時涉血禁塗』一句，依俙憶得，而涉塗二字，蒼茫不記。臣乃認塗爲庭，呼涉爲渫，前掌令李太元，適在座顧臣曰：「此足邊，非水邊也。」遂以蹀字書之。敎文所謂倘或遂宮城之陳兵，抑何免禁庭之蹀血云者，是也，而特因文而寫事也云云。
批以勿辭。
○淸州糿學宋載厚上疏，請復享先正臣宋時烈之院祀，還給先正臣權尙夏職牒。又曰：
致雲，以逆孽亂家之竪，敢售毒正誣賢之手，請施以當律，而特放京外諸生之爲先正被謫者。
又曰：
半國簪紳，擧移嶺海，三年謫籍，無一得釋。兩朝禮待之儒賢，顚死道路，九十癃老之重臣，倂囚海島，甚至哇哇之童，年未齠齕，亦被行遣。以至於生居元勳國舅之尊者，死爲飄零無主之鬼。翼陵在天之靈，亦必傷痛於冥冥之中云云。
上曰：「此疏還出給。」
○竄李義淵於絶島。從右議政趙泰億請也。時領議政李光佐、左議政柳鳳輝，皆引罪辭職，泰億請對奏曰：「大行大王，不幸無嗣。殿下大行之弟也，肅廟之子也。雖以我國故事言之，仁宗無嗣，明宗繼承，則自下雖不建請，天意人心，不歸於殿下而更何歸乎？漢時竇憲輩，以定策自以爲功，唐時宦官，至有定策國老、門生天子之號。人君天與人歸，臣下何敢貪天爲力？至於辛丑事，豈出於爲國家定策之意哉？以逆招見之，涿郡劉備帝室之冑等語，頤命之字，書諸掌中，是豈一毫近於乃心王室者哉？至於白望之挾匕塗廁，頤命之行中買藥，張世相、金盛節之招，狼藉畢露，至於封爲德讓君之議，皆在於推戴頤命。辛丑事，若謂之非逆則已，國家旣明定其罪，則爲今日臣子者，何敢營護若是無嚴乎？雖以私家言之，致書於遭喪之家，必先慰問喪事，而今其疏，無一言及於天崩。渠亦臣子，何忍若此？至於北門潛入，竟售其計云者，卽指臣從兄故相趙泰耉由宣仁門入對事也。其時臣從兄，方在被論中，故不敢入參庭籲矣。及其撤籲之日，不得已冒死入來請對，而病人實難遠步，故取便由宣仁門入來，李肇、金演、韓配夏、崔錫恒、李光佐、李台佐，.亦同時入對。今義淵所謂竟售其計者，未知何事，釀成奇禍者，又未知何事，此豈非無倫之甚乎？殿下之不以定策爲功，雖至愚之人，夫誰不知，而惟彼凶逆輩，妄自忖度，至有此疏。備忘中，雖以言雖不中，予則勿咎爲敎，今義淵之疏，非止不中，卽誣先王也。臣忝居大臣，而不討此賊，則天經地緯，將滅絶，而人不人國不國矣。」右承旨金東弼曰：「此與喜之《續永貞行》，同一逆腸。以公議言之，天下萬世之賊也，以臣子言之，不共戴天之讎也，以殿下言之，誣衊父兄之凶逆也。此而不討，王法不行，民彝滅絶。」上曰：「此事每欲言之，而此時衰麻哭泣，國家大事外，豈可言之耶？言端旣發，今始言之。粤在辛丑，遽承儲貳之命於夢寐之外，其時心事，何可言？大行朝奉承慈旨，至以孝廟血屬，先王骨肉等語爲敎。孝廟三疏祈免，而如予者，豈可三疏而止耶？冀回天心，連章祈免，而其中兩款批旨，雖鐵石心腸，安得不感動乎？向來故領相，有
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>