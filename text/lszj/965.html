<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,卽位年,元年,二年,三年,四年,五年,六年,七年,八年,九年,十年,十一年,十二年,十三年,十四年,十五年,十六年,十七年,十八年,十九年,二十年,二十一年,二十二年,二十三年,二十四年,附录,朝鲜王朝实录【正祖实录】全文在线阅读,朝鲜王朝实录【正祖实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[英祖实录]。李祘（1752年—1800年），即朝鲜正祖（조선。정조），朝鲜王朝第22任君主（1776年—1800年在位）。字亨运，号弘斋、万川明月主人翁，朝鲜英祖李昑之孙、思悼世子（后追尊庄祖）李愃之子。生母是惠庆宫洪氏（后追尊献敬王后）。李祘于乾隆二十四年（1759年）被立为王世孙，乾隆二十七年（1">
<title>朝鲜王朝实录【正祖实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【正祖实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]4113957</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[英祖实录]。李祘（1752年—1800年），即朝鲜正祖（조선 정조），朝鲜王朝第22任君主（1776年—1800年在位）。字亨运，号弘斋、万川明月主人翁，朝鲜英祖李昑之孙、思悼世子（后追尊庄祖）李愃之子。生母是惠庆宫洪氏（后追尊献敬王后）。李祘于乾隆二十四年（1759年）被立为王世孙，乾隆二十七年（1762年）父亲李愃死亡（壬午祸变）后被过继给已故的伯父孝章世子李緈为嗣。乾隆四十年（1775年）代理听政，翌年继承王位，随即铲除反对派洪麟汉、郑厚谦等，颁布《明义录》，阐明自己的正统性。乾隆四十五年（1780年）罢黜权臣洪国荣，巩固了王权。任内朝廷分为“时派”和“僻派”，但李祘始终能驾驭朋党，稳固地掌握权力。李祘任内多有建树，他设立奎章阁，营建水原华城，创设壮勇营，实行通共政策，废止除六矣廛以外所有商店的禁乱廛权，推动社会经济的发展。在对外关系上，开始正视清朝，并吸收清朝文化。同时，他也是一位学者型君主，留下《弘斋全书》184卷，其作品数量居朝鲜半岛历代君主之冠。他执政时期，社会相对安定，文化空前繁荣，与其祖父英祖统治时期合称“英正时代”，被认为是朝鲜王朝的中兴时期。 嘉庆五年（1800年），李祘薨逝，享年四十九岁。死后庙号正宗，谥号文成武烈圣仁庄孝大王（清朝赐谥恭宣），葬于健陵。大韩帝国建立后，朝鲜高宗追尊李祘为帝，庙号正祖，谥号敬天明道洪德显谟文成武烈圣仁庄孝宣皇帝。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【正祖实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]4113957
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[英祖实录]。李祘（1752年—1800年），即朝鲜正祖（조선 정조），朝鲜王朝第22任君主（1776年—1800年在位）。字亨运，号弘斋、万川明月主人翁，朝鲜英祖李昑之孙、思悼世子（后追尊庄祖）李愃之子。生母是惠庆宫洪氏（后追尊献敬王后）。李祘于乾隆二十四年（1759年）被立为王世孙，乾隆二十七年（1762年）父亲李愃死亡（壬午祸变）后被过继给已故的伯父孝章世子李緈为嗣。乾隆四十年（1775年）代理听政，翌年继承王位，随即铲除反对派洪麟汉、郑厚谦等，颁布《明义录》，阐明自己的正统性。乾隆四十五年（1780年）罢黜权臣洪国荣，巩固了王权。任内朝廷分为“时派”和“僻派”，但李祘始终能驾驭朋党，稳固地掌握权力。李祘任内多有建树，他设立奎章阁，营建水原华城，创设壮勇营，实行通共政策，废止除六矣廛以外所有商店的禁乱廛权，推动社会经济的发展。在对外关系上，开始正视清朝，并吸收清朝文化。同时，他也是一位学者型君主，留下《弘斋全书》184卷，其作品数量居朝鲜半岛历代君主之冠。他执政时期，社会相对安定，文化空前繁荣，与其祖父英祖统治时期合称“英正时代”，被认为是朝鲜王朝的中兴时期。 嘉庆五年（1800年），李祘薨逝，享年四十九岁。死后庙号正宗，谥号文成武烈圣仁庄孝大王（清朝赐谥恭宣），葬于健陵。大韩帝国建立后，朝鲜高宗追尊李祘为帝，庙号正祖，谥号敬天明道洪德显谟文成武烈圣仁庄孝宣皇帝。
[book_img]Z_6413.jpg


[book_title]總序
○大王諱祘，字亨運。英宗大王之孫、莊獻世子之子，母惠嬪洪氏。〈籍豐山領議政鳳漢女。〉以英宗命爲眞宗大王之子，母妃孝純王后趙氏。〈籍豐壤左議政豐陵府院君文命女。

[book_title]卽位年
三月
3月10日
○辛巳，丙子，英宗薨，越六日辛巳，王卽位于慶熙宮之崇政門。王以英宗二十八年〈壬申。〉秋九月己卯〈二十二日丑時。〉誕降于昌慶宮之景春殿。初莊獻世子夢神龍抱珠入寢室，旣覺手畫夢中所覩，揭之宮壁。及誕降，英音發如洪鐘，宮中皆驚，英宗臨見喜甚，敎惠嬪曰：「是酷類予。得此兒，宗社其無憂乎？」卽日定號爲元孫。三十年〈甲戌。〉設輔養廳，三十五年〈己卯。〉春二月癸亥，冊王世孫，夏閏六月庚子，受冊于明政殿，三十七年〈辛巳。〉春三月己酉入學，越八日丁巳冠于景賢堂，三十八年〈壬午。〉春二月丙寅行嘉禮于於義宮，〈孝廟潛邸〉嬪金氏。〈籍淸風淸原府院君時默女。〉夏閏五月，莊獻世子薨，秋七月，依皇明故事，世孫宮稱東宮，復設春桂坊，四十年〈申甲。〉春二月壬寅，命以王爲孝章世子嗣承宗統，五十一年〈乙未。〉冬十二月庚戌，代聽庶政，受朝賀于景賢堂。至是英宗禮陟，王哀毁踰度，不進水漿，喪事外無命戒。大臣諸臣請嗣位，王哭不許，庭請屢日，啓至則輒哭，及成服日始勉從，敎曰：「迫於群情忍將踐位，而冕服行禮，於予心益覺怵然。此禮見於《康王之誥》，蘇軾註說引『因喪而冠』之文，譏其非禮，蔡氏載之集傳。亮闇之制，雖不得行，釋衰從吉其可乎？」諸臣以古禮與國制力請，王乃許之。午時，大臣等請受寶，王固辭不獲，具冕服扶詣殯殿門外褥位，行四拜禮，領議政金尙喆奉遺敎，左議政申晦奉大寶以進，王涕泣强受，復行四拜禮，出資政門乘輿，詣崇政門降輿。宗親文武百官，分東西序立，侍衛如儀，王嗚咽不忍陞座。大臣以下又力請，王號哭曰：「此座卽先王所御之座也。豈意今日予當此座乎？」大臣以日已晩，縷縷仰請，王遂陞御座，百官行禮，釋冕反喪服。
○尊王妃爲王大妃，惠嬪爲惠慶宮，冊嬪宮爲王妃。禮曹以尊崇稱號稟，領議政金尙喆奏曰：「仁廟登極，仁穆大妃以大王大妃稱號，此我家典禮也。」上曰：「予亦知長陵故事，而宗統大繼序重。雖以孫繼祖，以弟繼兄，祖與兄當爲禰位，今日當用此例。予意竊附以孫繼祖之義，非徒以未奉王大妃，而直稱大王大妃之爲未安也。禮意雖如此，旣有承統之遺敎，則孝章廟自當追崇，伊時更爲議定，亦可遵加號之聖意也。」命收議百官及在外儒臣，無異議，乃尊王妃爲王大妃。大臣又以惠嬪宮稱號稟。上曰：「惠字卽先王所賜之號，只改嬪字也。」
○頒敎中外：
王若曰。皇天崇降鞠凶，奄罹巨創。小子丕承寶位，勉循輿情，祗率彝章，詎安黼座？粤若列聖之垂統，庶幾三代之比隆，宗德祖功，膺駿命於上帝，文謨武烈，貽燕翼於後昆。恭惟大行大王，允矣善繼善述，舜聰達四，猗歟萬民之時雍，文思兼三，展也八域之風動。念細氈之履薄，每切寅畏之誠，軫窮蔀之解懸，益懋子惠之政。勤儉著於家國，實由一德之昭；孝悌通於神明，是謂百行之本。揭《麟經》尊王之義，備享儀於皇壇；勉龜疇會極之工，囿品物於化域。於休五十載光御，爰覩千一運肇回。年則邁唐堯之問治，億兆咸戴，德旣符衛武之戒抑，九五曰康。邇來喜懼之心，惟祈萬壽，何知遏密之慟，遽纏一朝？納冊金縢，未效代躬之祝，宣命玉几，永抱攀髯之悲。怳然嘗藥之有辰，已矣視膳之無日。煢煢在疚，正當枕塊處苫之時，皇皇如求，何安陟阼受寶之禮？至痛自難堪，忍縱初意之冞堅，大位不宜曠，虛奈群心之莫遏？仰體慈旨，俯循舊儀，乃於本年三月初十日辛巳，卽位于崇政門，尊睿順聖哲王妃金氏陞王大妃，以嬪金氏陞王妃。眷綴衣而怛焉疚懷，臨畫純而泫然飮泣。曩承代勞之聖命，勉攝萬機，今遵繼序之常經，莫遂三讓。念投大遺艱之業，若爲承當，顧踐位行禮之辰，恐孤付托。惟戒或墜於堂構，曷勝永慕於墻羹。斯宣十行之音，庸示肆赦之典，自昧爽以前雜犯死罪以下，咸宥除之云云。於戲！在今初服，宜思曠蕩之仁，圖我終功，佇見累熙之美。「〈大提學李徽之製進〉
○召見大臣于殯殿門外。下綸音曰：「嗚呼！寡人思悼世子之子也。先大王爲宗統之重，命予嗣孝章世子，嗚呼！前日上章於先大王者，大可見不貳本之予意也。禮雖不可不嚴，情亦不可不伸，饗祀之節，宜從祭以大夫之禮，而不可與太廟同。惠慶宮亦當有京外貢獻之儀，不可與大妃等，其令所司，議于大臣，講定節目以聞。旣下此敎，怪鬼不逞之徒，藉此而有追崇之論，則先大王遺敎在焉，當以當律論，以告先王之靈。」
○設殯殿、國葬、山陵三都監，以申晦爲摠護使，趙重晦、金漢耆、鄭存謙爲殯殿都監提調，蔡濟恭、尹東暹爲國葬都監提調，具允鈺、金鍾正、李重祜爲山陵都監提調，自大喪日始設。
○以申晦爲告訃兼請諡承襲正使，鄭昌順爲副使，李鎭衡爲書狀官。
○罷尙衣院三提調。以嗣位時進御平天冠制樣狹小，倉卒改造，大臣請罪也。
○敎曰：「朔望及常享，非疾病必躬行，乃家法也，親奠時承史隨入著爲式。」自是虞卒祥禫朝夕饋奠，非上候欠寧，皆親行。
○兩司〈大司憲趙時俊、大司諫李碩載、執義金樂洙、掌令申昕、李昌漢，持平沈基泰、獻納李枰。〉啓請議藥諸醫，拿鞫正罪，依啓，旋敎曰：「誠孝淺薄，奄遭此境，豈可歸咎醫官乎？公議旣伸，其卽寢之。」
○撤宮城扈衛。英宗大漸，遵古例扈衛宮城，是日始撤而不用標信。只於兵曹罷陣，草記踏啓字，承旨書塡年月日時，遣宣傳官，持示各營大將，乃罷陣，亦古例也。
○權罷侍講院、翊衛司。
3月11日
○壬午，設撰集廳，議撰英宗行狀諡狀，以蔡濟恭、趙明鼎、黃景源、鄭存謙、李福源、李徽之、李宜哲、李瀰、趙㻐、金鍾秀爲堂上，設校正廳，校進英宗御製，將藏于便房也，以具允明、蔡濟恭爲堂上，舊編次人也。
○以金鍾正爲工曹判書。
○遞戶曹判書蔡濟恭，罷禮曹判書趙重晦。濟恭以校役之相妨也，重晦以禮節之顚錯也。尋以濟恭爲禮曹判書，具允鈺爲戶曹判書。
○以慶熙宮之泰寧殿爲魂殿，設魂殿修理都監，營建先朝御製奉安閣，以具允鈺、鄭一祥爲營建堂上，兼察修理之任。
○以鄭尙淳、徐命善爲殯殿都監提調，金鍾正爲國葬都監提調，尹東暹爲山陵都監提調。
3月12日
○癸未，王大妃以諺敎，下銀子一千兩于有司，以補經用，內下銀器，補陵殿之用。
○議定大行大王諡號曰翼文宣武熙敬顯孝，廟號曰英宗，殿號曰孝明，陵號則將奉于弘陵虛右之兆，故遵長陵、明陵古例，仍以弘陵定號。
○以洪樂性爲山陵都監提調。
○設垂恩廟改建都監，以具允鈺爲提調。〈垂恩廟，思悼世子廟也。〉
3月13日
○甲申，特擢洪國榮爲承政院同副承旨。
○上御廬次。〈泰寧殿南行閣。〉謂吏曹判書徐命善曰：「承旨望殆近二百。惟允之職，豈容若是混淆？肅廟初，有三望擬入之例。今雖難行，務從簡抄，以三十人爲限。此等事，銓官豈不思任怨之道乎？與大臣相議，如弘文錄之選也。」
○召見大臣都監堂上。領議政金尙喆以國役浩大，請訓、禁、御三營錢各一萬兩，關西綿布三百同，小米二萬石，劃給地部，與各都監，推移取用，不足則御營廳鑄錢餘利十萬兩，隨時加劃，允之。
3月14日
○乙酉，三都監以所用物力，請依庚子例，京司米四千六百石，錢四千兩，綿布五十同，諸道綿布一百六十同，布十四同取用，允之。
○院相金尙喆撤直。故例嗣位日，院相撤退，而特命仍直，至是始撤。
3月15日
○丙戌，命登極以前宦侍掖屬一百八窠幷除，宮人準此。
3月16日
○丁亥，命因山後魂殿，更定于昌慶宮之文政殿，依丁丑例，移奉徽寧殿于講書院。
○四學儒生鄭在寬等上疏，請釐正喪服燕居帶，疏略曰：
方喪絞帶之外，又有燕居布帶，恐非禮之本意。臣等謹按《儀禮》，斬衰三年之制，爲父爲君，傳曰：「父至尊也，君至尊也。」斬衰之絞帶與齊衰之布帶，其制截然，而變麻服布之說，創於賈疏之杜撰。先正臣宋時烈，與其門人權尙夏書有云：「晦翁末年，汲汲於《通解》之役，至欲請於朝。今則已有上命，其可少緩乎？只恐註解或失，以負聖意，得罪斯文耳。蓋周公之禮，不可不遵，而註解之謬，不可不知。禮不衰不見客。承衰之深衣，承絰之絞帶，承冠之免，便是燕居服。況斬衰者，𩭤巾金玉，而以布帶爲燕居服，則是與緦功之服何辨焉？古者君喪在身，則雖有親喪，不敢私服，服君喪從政。而今則衰絰，只爲一時所用而已，創出布帶，以之燕居，以之出入，以終三年，則名雖斬衰，實則以齊衰之一布帶，終三年也。是豈方喪之意？且儒生之時居齋學者，與方外生徒有間。今不爲上衣下裳，三月之齊衰，只衣長衣而帶布帶，以爲三年之制，則自歸士大夫家臣之服。在禮無據，追成庶人之服焉，而過三月以後，則以白衣冠終三年，似合情禮矣。凡於親喪，去其金玉是禮也，則君喪斬衰者，不去金玉可乎？若行古禮，則卿大夫之在父喪而服君喪從政者，其安於頂金頂玉乎？臣等以爲一反古禮，許以斬衰從政，則金玉之存不存，初非可論，雖行起復之令，而無所狗礙矣。
召見在寬命讀疏，矇不能讀。敎曰：」儒疏所陳，禮節之大者，又有先朝已定之制，固不可率爾請改。而前席讀疏，不辨字句，至於起復一款，大關倫紀，非所期於庠序之士。「仍命在寬停擧。
3月17日
○戊子，命魂殿、山陵、祭奠所用各種，一遵丁丑受敎，以紓民力，陵役之用民力者，以儲置米會減。
3月18日
○己丑，停大報壇時享。先是禮曹以皇壇祭享，每歲三月上旬卜日，而成服前未及行事，上旬已過，稟命停行。右議政李溵上箚，略曰：
皇壇享事，我殿下奉大行大王之命，旣誓戒矣，又肄儀矣。每歲一享，必用三月者，蓋寓風泉之感，屋社之悲，而皇壇增儀卜日註，亦曰皇朝淪亡，在於三月，故用是月云。旣非原定之日，則不可以上旬之已經，謂之過期也明矣。雖以《喪禮補編》，諸大臣儒臣獻議推之，卒哭前皇壇祭用樂，尙有論難，則可知其雖在大喪，不敢停廢，而與戒令條所云，殯後惟祭社稷之文，無異也。近日之禮係變節者，輒命收議，盛際故事，於今復見，臣不勝其贊歎。而今此壇享，亦係國家莫大之事，則宜有一番博議，務歸得當。
命問議時原任大臣諸臣，議略曰：「國恤卒哭前，皇壇行事用樂，載於《喪禮補編》，而顧今上旬已過，揆以過時不祭之義，不敢請行。」又命弘文館博考，弘文館啓言：「皇壇之禮，實出義起，經無可據。惟郊社之禮最宜旁照，《王制》曰：『喪三年不祭，惟祭天地社稷，越紼而行事。』註曰：『惟祭天地社稷者，不敢以卑廢尊也。』《曾子問》曰：『天子崩未殯，五祀之祭不行，旣殯而祭。』伯程子曰：『天地社稷，越紼行事，似亦太早。雖不以卑廢尊，旣葬而行之亦可也。』叔程子曰：『旣言越紼，則是猶在殯宮，無由致齊。安能脫喪服？衣祭服縱天地之祀不可廢，只使冢宰攝爾。』英宗初卽位有人問，先生答曰：『居喪百事，皆如常時，於祭祀廢之，則不若無廢爲愈也。』張子曰：『父在爲母喪，則不敢見其父，不敢以非禮見也。今天子爲父之喪，以此見上帝，是以非禮見上帝也。故不如無祭。』朱子曰：『正禮則當從橫渠論，人情則伊川之說，亦權宜之不能已者也。』《王制》《曾子問》似爲今日所可旁照，而不侑不酢，其禮當殺，則儀節恐多窒礙。程、張諸先生之論如此，而朱子正禮權宜之議，似或輕重於其間，至於追行一節，尤未見可據之禮。惟《曾子問》，孔子曰：『祭過時不祭禮也之章下註，有禘袷大祭，過時猶追之文。』而曾於甲申年皇壇享事，不行於上旬，而特行於本月十九日，以寓風泉之聖念，而似非可以援例者也。」命遂停之。
○命自今奏文，知製敎撰進，有文衡則文衡撰進。近例製述官撰進，大臣請改爲式。
3月19日
○庚寅，遵英宗遺旨，追崇孝章世子爲眞宗大王，孝純賢嬪爲孝純王后，議定眞宗諡曰溫良睿明哲文孝章，王后諡曰徽貞賢淑孝純，陵曰永陵，殿曰延福。召見議諡諸臣，命以昌慶宮孝純廟舊魂殿，爲延福殿，入廟前奉安，告訃使行兼請追崇上號，追崇都監，合設於國葬都監。
○罷摠護使申晦職。以晦不能盡誠於都監事務，所薦相地官，厚謙私人，昧於堪輿學也。
○卜相〈舊卜洪鳳漢、金相福、金致仁、金陽澤、韓翼謩、洪麟漢。〉拜判中樞府事金陽澤爲議政府領議政，金尙喆序降左相。
○贈貞敬夫人金氏爲花原府夫人，李氏爲完興府夫人。孝純王后父母當封爵，而豐陵府院君趙文命，已有勳爵，故只封夫人。
○以金尙喆爲摠護使，尹得養爲吏曹參判。
○始置垂恩墓守奉官。
○頒新符于中外。
3月20日
○辛卯，追上思悼世子尊號曰莊獻，封垂恩墓曰永祐園，廟曰景慕宮。仍命尊奉儀節，遵宋濮王故事，封園都監合設於追崇都監。召見議諡諸臣，上曰：「先朝以思悼賜諡者，聖意有在，今予只欲寓終天之悲慕而已。從古帝王之與聞諡法，予嘗非之。如或過於溢美，則豈予本意？諸臣其知之也。」
3月21日
○壬辰，起奉朝賀金致仁爲判中樞府事，仍拜告訃請諡請承襲兼陳奏正使。時洪鳳漢欲以麟漢差奏請之行，覬或因事減罪，屢乞於筵席，上嚴斥之。
○以金陽澤爲摠護使兼追崇上諡封陵封園都監都提調。時金若行疏論金尙喆留中未下，尙喆辭免摠護之任也。以蔡濟恭、金鍾正、李徽之爲國葬都監提調，以金漢耆爲殯殿都監提調。
○遞禮曹判書蔡濟恭，以鄭存謙代之。濟恭方爲校堂也。
○釐正大殿進供柴炭，以補經用量減各殿宮排設房進供物種，永革大殿宮人名色。先是大殿多人廳所供柴炭，虛張名目，殆不勝紀，排設房幕次各種，不遵定例，經費無節，命竝査減，成節目遵行。宮人之屬於仁元王后、宣懿王后、貞聖王后、孝純王后，懿昭廟各殿宮者無所歸屬，英宗特置大殿宮人名色給廩料，往往身故而名猶存。至是敎曰：「當此國用匱乏之時，宜先節省。且先朝宮人，不當爲大殿宮人，則又將別選，非所以仰體聖意。」特命參酌差等，痛省耗費，宮人之屬於大殿者革其名，老者分屬各殿。筵臣有言：「近日節省，可以累千萬計。」上曰：「人才不如古，人心又不如古，此等釐正，卽至微細事耳，人皆大駭小怪。如是，而何能做大有爲之治也？非不知欲速之嫌，此乃仰體先大王爲生民苦心至誠也。」
3月22日
○癸巳，汰黃海都事李顯模職。初山陵定于弘陵，因議不一，命大臣禮堂，遍審吉地。顯模上疏，略曰：
弘陵虛右之兆，卽大行大王遺志，先王所以爲今日地，預慮素處，至爲詳遠，豈可舍而他求乎？風水之說，周公、孔、孟之所不言，葬親如周公、孔、孟斯可矣。設如其說有萬一之理，地中之事，杳茫難知，無寧遵先志之爲寡悔。三代之際，貴賤俱葬北邙，北首之幽也。六朝以來，私意流而倖門開，堪輿禍福之術出，而踵訛襲謬，流弊日滋。在王者正風俗壹民志之道，所宜明曉而痛禁，顧何可先爲不經之說所動，以爲四方之觀乎？
敎曰：「芻蕘畢陳，不害爲美事，而事係莫重，固當審愼。長陵洞口，亦是先定處，則獨非先大王遺敎乎？廣招術士，博訪名山，已有程、朱定論，則豈可曰聖人所不道乎？頃日之責退相地官，卽罪荊大聲之意也。事當嚴處，而似坐於不讀書，給其疏，令歸究朱子山陵議狀。」仍命汰其職。
○擢藝文應敎鄭履煥爲弘文館副提學。
○造標信符牌，仍頒各司，命依古例改造大慈敎、小慈敎與內旨同入。
3月23日
○甲午，定太廟以下祝式。禮曹以廟宮祝式稟，命收議于大臣儒臣，以顯廟稱皇高祖考，肅廟稱皇曾祖考，景廟稱皇伯祖考從孫，大行大王稱皇祖考，貞聖王后稱皇祖妣，三年內稱哀孫，眞廟稱皇考孝子，儲慶宮、毓祥宮，稱國王某敢昭告于某諡某嬪，懿昭廟稱國王致告于懿昭世孫著爲式。又以景慕宮祝式，問議大臣儒臣，大臣等以爲：「殿下旣繼孝章世子之統，則於本生親稱號自當差異。程子所謂祭所生親告辭，當稱姪嗣皇帝某告于皇伯父云者，此是先賢的確之論。前正宋德相以爲：『略據程子代彭思永疏意證行，則庶幾寡過。』」命禮曹稟處，禮曹啓言：「稱叔父稱姪，是先正臣金長生已定之論，則今可按而行之，而朱子與張栻書以爲，禮有從祖從父之名，則亦當有從子從孫之目，以此爲稱，似爲穩當。又於論程集改字，書以爲稱姪，無大害於義理，似宜參亙講確而處之。」命依朱子定論，祝式稱皇叔父從子。
○以李溎爲司憲府大司憲。
3月24日
○乙卯，召見摠護使時原任大臣都監堂上諸地師，議定山陵也。
○以金熤爲成均館大司成。
3月25日
○丙申，竄鄭厚謙于慶源府，移配尹養厚於巨濟府，尹泰淵於蝟島，養厚、泰淵竝荐棘。厚謙卽和緩主之繼子，與洪麟漢、洪相簡、養厚、泰淵等，乘英宗倦勤，表裏糾結，布植黨與，弄權蔑法，壞亂一世，憚上英明，譸張誣毁，謀欲動搖儲宮。和緩主又長處禁中，爲其子助兇百方，乙未冬代聽命下之日，麟漢進三不必知之說，必欲力沮大計。上旣聽政，又募沈翔雲，投匈疏以圖飜覆，賴英宗聖明，賊謀不得售，詳載《明義錄》。至是庶事草創，未及明正諸賊之罪，大司憲李溎求對，召見于廬次。溎奏曰：「事係國家安巵危，不敢遲待公除。」仍陳袖箚，略曰：
昔明宗大喪，未過公除，而相臣李浚慶請討奸臣沈通源，仁祖大喪，未行因山，而先正臣宋浚吉，請討賊臣自點。今日之鄭厚謙，卽通源、自點，而地處之逼，包藏之匈，又通源、自點之所無，五六七年以來，世道之壞亂，國勢之岌嶪，人心之疑懼，一則厚謙，二則厚謙。依籍城社，出沒深嚴，而所事者密覘上意也，憑恃寵靈，脅制朝廷，而所營者陰移國柄也。羈絡將臣，作爲羽翼，主張銓選，排布氣勢，榮枯判於嚬笑，殺活分於淵膝，一種患得失之徒，靡然爭附，惟恐或後。甚至辛壬三兇之爲先大王萬世之讎者，欺蔽斡旋，復其官秩。燕喜之宅，鷄龍之庄，古所謂乾崗之枕，符讖之應，擧世譁傳，神人俱憤。惟我先大王祖孫相依之敎，可以感動臣隣，除非莽、操、懿、溫，孰不延頸願戴？而厚謙則敢蓄猜嫌，常懷怨懟，譸張誑惑之說，疑動危逼之形，昔之耉、輝，無以過此。及夫名位旣定，百僚庭賀之日，身帶春官，悍然違召，顯有爭抗之意，指顧之間，幻出妖雲，敢售疑亂授受之計，而乃者昊天降割，萬姓號擗，而卒然托疾，扶杖緩步，略無哀遑之色，其心所在，路人皆知。亟請以厚謙前後罪惡，布告中外，明正典刑。至於和緩翁主，是子是母，國人之所共讎。到今情地殊前，疑忌轉甚。其暗售潛逞，不知做出何等變怪，亦願卽日逬黜，早賜勘處，以淸宮禁，以絶覬覦。
批曰：「此非酬應之時，待公除後處之。」都承旨徐浩修等，校理鄭宇淳等，以啓以箚，請從溎言，不允。玉堂又以養厚、泰淵，厚謙之血黨，請先移配荐棘，從之。大臣三司求對，力請亟正厚謙母子之罪。敎曰：「恭默之時，有難多言。鄭厚謙遠竄，翁主已出第，無可論矣。」
○右議政李溵，以引儀趙榮約厚謙私人，請刊版，擬望銓官罷職，允之。
○三司〈執義金樂洙、司諫洪彦喆、掌令申昕、金鍾善、持平沈基泰、獻納李枰、校理鄭宇淳、正言沈命德、修撰朴在源。〉合所懷，請亟正厚謙母子之罪，上告下布，以洩輿憤，不允。〈以所懷代啓公除前也。〉。
3月26日
○丁酉，以蔡濟恭爲刑曹判書。
○竄李宅鎭于明川府，安寬濟于泗川縣，削黜全羅監司安兼濟。掌令申昕箚論鄭厚謙母子之罪，末曰：
昨年九月十一日傳敎中，工判下二字，〈我孫二字。〉出於靜攝中，未及照察之敎，而其時都承旨李宅鎭晏然承書，頒示八路，眼無儲君，只有厚謙。其平日父事謙賊，至稱假子者，猶屬細故，宅鎭宜絶島荐棘。安兼濟亦厚謙之私人，蠅營蝨附，濫躋亞卿，及叨湖藩，專事貪饕，累萬石軍餉，隨手飜弄，輦載馬輸，盡歸厚謙之家。鷄龍之讖，自古已傳，而爲鄭氏欲符其驗，出財動民，大營別業，都是錦營之助成。兼濟罪狀，嚴鞫得情，快施當律。其兄寬濟，乙亥逆獄之後，以其子爲鳳輝曾孫壻。不畏三尺，罪實難貸，而玉署淸選，晏然冒出。寬濟告身還收，仍施屛裔之典，不可已也。
命寬濟依施，宅鎭、兼濟施以竄削。
○竄前平安道觀察使趙曮于渭原郡。獻納李枰箚論厚謙之罪，又曰：「前判書趙曮締結養厚，附麗厚謙，昨冬秉銓，首擬春曹，必欲角勝貳極。至於貪財虐民之罪，關西之人，欲食其肉，年前宋聚行之疏，卽實際語也。前參判元義孫，曾任湖南，剝割殘民，貪饕肥己。曮及義孫宜幷施屛裔之典。」上召見前關西伯具允鈺、蔡濟恭，問趙曮贓案虛實，允鈺、濟恭以誠如臺疏對。敎曰：「趙曮之貪汚，非但宋聚行之疏，兩重臣所奏，明白無疑，古之墨公無以加此。姑先投畀渭原郡，使西民咸知朝廷有懲貪之法。」仍命玉堂撰諭書，待趙曮到平壤日，觀察使大會民人，宣布於布政門外，臺疏中元義孫事，命待下敎。越二月前敦寧都正趙鎭寬，擊申聞皷，爲父訟冤。鎭寬，曮之子也，爰辭歷陳其父在藩時三件罪案之冤以爲：「『賑政之不設』，前監司具允鈺狀啓：『十六邑賑民，得免捐瘠。』云者，自備賑饑之狀可驗也。『發賣之取剩十二萬石。』詳定價貿充公用，初無一分剩錢，文書昭在也。『徵債之虛錄，徵捧四十萬兩積債，吏民怨讟。』浮言流播也，乞行査本道。」且言：「厚謙之春曹擬望，蓋因養厚以厚謙欲疏救李迪輔之說來言，故見欺而誤擬也，加以附麗之目，豈不冤哉？」又以其父於麟漢座上，力言代理之時日爲急爲言，論岐貳之證，更命關西道臣査啓，又拿問曮之幕裨權烋、趙鎭禎。是秋命趙曮拿囚，義禁府請以一律報議政府詳覆。判曰：「若用懲貪之律，則三尺不施於曮而何哉？雖然西土之曉諭，其子之自刎，足當述海之杖，義孫之刑。前此贓吏處分，屬之宥旨前，已示微意，趙曮永錮其身，減死定配。」時鎭寬獄中自刺故也。洪麟漢子樂述，以趙鎭寬爰辭中，麟漢座上之說，擊皷對辨。判曰：「數日之間，內外兄弟，亙相較卞，有若讎怨，大傷倫理。事係變怪，朝家不欲別其曲直於兩間，而原情中厚謙相親事，其在忠厚之義，雖不以其父之事，索言於其子，渠父之與厚謙相親，毋論畏㤼往來，與腸肚相連，先庚寅而不親，非汚厚謙也，後庚寅而相親，非賢厚謙也，此訟立落，可謂沒頭腦公事。朝家綜核之政，不必枉用於此等處。」
○以李普行爲全羅道觀察使。
3月27日
○戊戌，削黜三司諸臣。時洪麟漢沮戲代聽之罪，宜有沐浴之請，而久無言者。敎曰：「幺麿厚謙雜沓請討，有若時急竊發，迫在呼吸者然，至於勢熖熏天，莫敢誰何者，側聽多日，囁嚅畏約。試觀今日之朝廷，果無角勝之臣乎？三司諸臣，只觀利害之所在，不知君臣之義重，良可寒心。大司憲李溎、大司諫李碩載、執義金樂洙、司諫洪彦喆、掌令金鍾善、申昕、獻納李枰、持平沈基泰、正言沈商賢、校理鄭宇淳、李昌漢、副校理兪恒柱、李命勳，修撰朴在源、吳大益、副修撰金載人、尹行修幷削去仕版，門外黜送。」旋敎曰：「雖不盡美，挺身出論，不可與隨衆波蕩者同日而語。且昨冬一書，猶賢乎已，大司憲李溎，揀其罪名，特拜工曹判書。」
○敎曰：「予於金鍾正，初信而後疑者多。自判義禁行公之日，頗有顧護小人之跡，罷職。」鍾正時爲判義禁，以善地定養厚配所，有是敎。
○同副承旨鄭履煥上疏論洪鳳漢之罪，疏曰：
昨者憲長之箚，極論厚謙之罪，此誠目下不可已之正論，而有罪大於此，惡極於此，殿下所必報之讎，一國所必誅之逆。惟彼鳳漢千罪萬惡，無不俱備。言其最大最極者，卽壬午所犯，前參判金龜柱疏中事是耳。嗚呼！壬午先大王處分，卽聖人處變而達權者，則爲臣子者，惟當哀痛血泣，恭聽上之所爲而已。至於所謂一物，是前史之所未聞，而鳳漢於倉卒之際，肆然獻之。不然則先大王何以知一物之在於何處乎？我殿下燕閒獨處，念及於此，罔極之痛，必不能自已。此忠臣義士之扼腕而切齒者也。丙戌人蔘事，鳳漢之操切提擧，威喝醫官，使不得純用羅蔘者，究厥心腸，路人所知。光佐之不設議藥廳，猶爲難赦之逆節，況沮戲御藥，何等極罪？若夫如是如是一段，直是無將不道。我殿下位居儲貳，仁孝著聞，彼鳳漢以肺腑之親，咫尺面前，肆發匈言。況殿下所守者，義理之正也，鳳漢所言者怪鬼之說也，渠敢忿懟於其計之不售，出此絶悖之亂言，此其平日無君之心，存諸中而發於外也。麟漢之沮戲代聽，亦兄弟之共濟其惡也，今乃偃處城闉，布列死黨，衆心危懼，世道潰裂。殿下深居九重，何以盡燭此遑遑之狀乎？漢文一中主耳，薄昭之罪，不至匈逆，而猶能割恩斷義。鳳漢乃壬午之逆，先大王之逆，殿下之逆，則豈可拘於戚屬之誼，而不施三尺之律乎？乞命有司，亟正鳳漢之罪。
批曰：「上款事，此豈今日君臣上下所可忍提者？辛卯二月初七日，先大王泣謂予曰：『他日廷臣，以此二字陳于汝，非但不忠於予，亦非汝之純臣也。予所以處韓鍮、沈儀之者，卽二字事也，非爲洪鳳漢也。廚房之物，先到於鳳漢勿待命之前，而外聞不知者，以爲鳳漢贊予，事實則不然。』握手諄諄，命予識之，予時涕泣，書間藏在至今。今爾此言，旣未詳事實，則謂之忠憤可也，事係莫重，語涉曲諱，則爾何不十分商量而發，使予忍說此不忍說之言耶？昨見爾章，終夜不寐，舊哀新慟，交切于中。言旣不審，罪當難逭，爾以踈逖之蹤，只憑道路之傳，予不深責焉。人蔘事，方令査實如是如是之說。予在春宮時，私覿奉朝賀，奉朝賀曰：『邸下他日，若不追崇垂恩墓，則安知無戊申之徒，藉此而有推戴之擧？似當如是矣，如是之時何以處之。』云。伊後予侍大妃殿，語及追崇義理，果以此言仰達矣。大抵原其心，雖出於慮患，論其言實歸於妄發，聞之者聲罪宜也，言之者自明亦宜也。嗚呼！予以孤露餘生，所以爲命者，卽慈殿慈宮。縱使奉朝賀罪關罔赦，奉朝賀卽慈宮之親也，予卽慈宮之子也。此而容易斷法，則其餘八議之親，更何論哉？所引薄昭比於金龜柱地處則可也，比於奉朝賀地處則未可也。爾其思之。」仍命履煥入侍，諭批旨餘意，履煥縷縷爭執而退。
○行司直金漢耆上疏曰：
鄭履煥疏論鳳漢之罪，擧臣姪疏爲說。向年臣姪疏出後，先大王敎臣入白內殿，臣入侍王大妃殿仰質，則敎以「予未嘗誤聽矣。」臣奏曰：「上方却膳却藥，承順之道，宜存含弘也。」退而進告于先大王矣。臣之此擧，雖出萬不獲已，而慈聖之未嘗誤聽，殿下亦庶幾洞燭矣。臣急於一時之彌縫，往復於君父君母之間者，固有罔赦之罪，而倫常之大義未明，慈聖之心事未白，人心疑惑，世道壞裂。究厥所致，萬戮奚贖。首實陳章，恭俟處分。
批曰：「意謂卿不異於卿姪，而未料卿章之到於此時也。」
3月28日
○己亥，同副承旨鄭履煥上疏，復申前說，副校理宋煥億、前縣監閔昌烈，相繼陳疏，極論鳳漢之罪。煥億疏以爲：「杞、檜、莽、冀竝萃於鳳漢之一身。憲長箚奏之後，略有同聲請討，而承宣疏出之日，乃反袖手却顧，今日朝廷，非殿下之朝廷，乃鳳漢之朝廷。」昌烈疏以爲：「近自市井徒隷，遠至州府編氓，咸曰可殺，至有亡國洞亡相之稱。」附陳趙曮關西貪汚之罪，不從。
○免右議政李溵相職。敎曰：「請討黨與，一臺臣足矣。右相請對時所奏趙榮約事，予則曰決非大臣之體。治道汚隆，專在宰相。當此一初之政，不可曲恕。」仍有是命。
○許解左議政金尙喆職。尙喆連疏引義也。
○卜相〈舊卜洪鳳漢拔望，新卜鄭存謙、徐命膺。〉拜鄭存謙爲議政府左議政。
○以鄭尙淳爲禮曹判書，鄭弘淳爲上諡封園都監提調，黃景源爲殯殿都監提調。
○判中樞金致仁，以鄭履煥疏語上箚自辨曰：
丙戌人蔘事，其時提擧卽臣也。鰲興府院君金漢耉送言於臣曰：「進御湯劑，參用貢蔘羅蔘，何不純用羅蔘？』奉朝賀洪鳳漢適在傍曰：」若純用羅蔘而告乏，則將至純用貢蔘，豈不悶迫乎？「又曰：」內局事，非國舅所可干與。「云云。旋因宗戚家納童蔘與羅蔘，純用湯劑。其時往復，不過如斯。金龜柱則謂以面言於臣，履煥則曰操切提擧，是何與臣之所記差異耶？
批曰：」人蔘事阻搪之人，旣曰有罪，則聽其阻搪之言，忽於君父之疾者，厥罪尤大。方欲査問，卿箚備悉顚末，可謂釋然。「
○禮曹啓言：「公除後卒哭前視事服，依甲辰丁丑故例，請用白布笠、生布直領、生布帶、白皮靴。」允之。
3月29日
○庚子，宥削黜三司諸臣。
○命減殯殿薦新十六種，遵先朝壬申受敎也。
3月30日
○辛丑，追奪金尙魯官爵。敎曰：「嗚呼！尙魯之罪，可勝誅哉？當丁丑十二月二十五日恭默閤入侍時，大行大王有所下敎，則尙魯敢以罔測不道之語，仰對前席。苟有一分北面之心，萬古天下，豈忍發此等言於兩宮之聞乎？先大王譬之溤道。壬午復設東宮後，敎予曰：『尙魯汝之讎也。予之勒令致仕，白予心於天下後世也。壬午雖不敢更提於他日，前壬午五年之時，釀壬午五年後兆，卽一尙魯而已。』拜稽聞命，銘諸心腑。公除之後，方欲下敎，致顯以亂逆之子，肆呈誣人之疏，有若無故者然。若此不已，其將混夷夏同淑慝，而使東土衣冠之倫，盡歸於無君無父之域。昨夜見《政院日記》，考知日字，符如合節。到此之時，何待公除？當追施逆律，以正君臣之大義，使亂臣賊子知所懼，而追律旣有先朝禁令，予何可創爲？姑先追奪官爵。」召見刑曹判書蔡濟恭，上曰：「卿聞丁丑恭默閤入侍筵話乎？」濟恭對曰：「臣時在外未聞，而戊寅年間，臣以知申入侍，則尙魯每附耳密奏，承史亦不得聞也。」上曰：「其時大行朝有患候，引見大臣於臥內，擲溺器敎曰：予病若不諱，其於宗社臣民何？今日無衛瓘、孫舜孝乎？尙魯陽若垂涕而奏曰：『殿下何過慮乎？儲君之如此，臣亦先有料量矣。』觀此所對，非亘古劇逆乎？其後尙魯連據首相，以大朝事告小朝，以小朝事告大朝，互相欺蔽，讒構罔極。苟非兩宮止慈止孝之聖德，置宗社於何地？丁丑以後釀成壬午，其罪不可勝記，而畿營歷臨事，關係尤大。爲如廁暫臨，何累於睿德，而至於搆奏大朝乎？此所謂不共戴天之讎。先朝在宥時，命予之敎，良有以也。」仍命史官詳錄是日筵話，頒示中外。時尙魯之子致顯以臺職，上疏言事。
○命淑儀文氏奪其爵號，私第安置，文聖國施孥籍之典，聖國母濟州爲婢。敎曰：「予之銘心腐骨，非但一尙魯，又有文聖國。從當洞諭，而尙魯旣處分，則其在王章，不可拘於公除。」仍有是命。
○校理李秉模上疏論金尙魯之罪，請尙魯子姪絶島安置，又論：「洪良漢之鄭家爪牙，趙宗鉉之賊邊心腹，有口皆言。附逆亦逆，請幷荐棘。」又請金若行疏賜批，批曰：「尙魯子姪事，依施，良漢、宗鉉事，不允。」
○戶曹判書具允鈺以素親鄭厚謙，上疏乞被不愼交際之罪，批以已諒卿心，尋許遞。
○副修撰尹東晩上疏，論洪鳳漢、洪麟漢、鄭厚謙，又論：「領府事金相福，以洪氏私人，謟附厚謙，代聽之初，幻出翔雲之罪，請施削黜。」又論前參判元義孫、前府使鄭煥猷。前承旨沈勗之親昵厚謙之罪，判義禁金鍾正，泰淵配所，定以近地之罪，請屛裔，召見東晩。上曰：「諸臣疏批，旣有『奉朝賀若施極律，則慈宮不安，慈宮不安，則予亦不安云爾。』則爾又疏論何也？」東晩所對窘遁糢糊退，又呈自服之疏，還給。
夏四月
4月1日
○壬寅朔，召見吏曹判書徐命善。命善曰：「臣昨見具允鈺疏，悚恧無地。臣初與鄭厚謙相親，年來有携貳之端，相絶雖久，初旣與之相好，今何敢自鳴乎？亟賜處分，以懲爲人臣不擇交之戒。」上曰：「卿之本心，予豈不知？卿有昨冬樹立，忠逆殊途，一世亦豈不諒乎？先正宋文正與尹鑴，初雖相親，晩來相絶。大賢猶不免如此，況後世眼藏乎？」
○追奪李光佐、趙泰億、崔錫恒官爵，禁錮金若行。先是若行以負罪臣，上疏曰：
錫恒、光佐、泰億三逆，實是鏡、虎之巨魁，耉、輝之同惡也。誣獄之鍛錬，諱疾之陰秘，敎文之匈慘，馴致戊申乙亥之匈逆，則其誣逼聖躬，謀危宗國之罪，雖萬戮而猶輕。其在臣子沐浴之義，不可以時移歲久而一日忘其讎者也。乃者追奪未幾，旋復其官，天網甚恢，王章太寬，蓋出大行大王容物之量，好生之德，而若其嚴懲討之義，已昭著於乙亥追施逆律傳敎，十行絲綸，至有「幾番亂逆，專由乎予之太施寬典，不治其本之過也。」聖意之嚴截，槪可見矣。玆當殿下之初政，所當先者，孰有大於辨聖誣正倫綱明是非誅亂逆之道乎？噫嘻！惟我大行大王五十年含垢匿瑕，仁恩涵育，有可以孚感豚魚，則諸逆之餘黨遺孽，宜其革去舊心，融化大德，而根株不拔，渣滓尙存，羸豕躑躅，鬼魅跳踉，至於向者守元、羽逵科第而極矣。噫！彼命官文衡，獨非先王北面之臣乎？其心所在，誠不可測，而及夫公議峻發，眞贓難掩，則遁辭引罪，彌縫周遮。果若以雷同拔去，則何不於考試擢名之初，而反在於放榜遊街之後也？然譬之於癸卯僞科，則猶係細故。夫癸卯僞科，觀其命名設行之意，匈悖無倫，罔有紀極，而尙今不罷，遂成亂階，式至今日，引黨援類，無所顧忌，義理晦塞，名分乖亂矣。臣又聞大行大王諡冊文，使李福源製進云。摸畫日月，昭垂萬世者，何等重大，而使僞科亂逆之種，操觚濡墨，滓穢太淸耶？閭巷匹庶之人，欲受祖先幽竁之文，則必擇有德望淸閥者，以爲後世因人徵信之道。況今殿下孝揚先德之日，豈可以此等醜類，掌此大文字，以羞萬世之眼目耶？先正錫恒、光佐、泰億元匈之罪，亟行追奪孥籍之典，繼削癸卯僞科，以存大防之嚴，次正金尙喆、李福源黨逆之罪，又收福源撰進諡冊之命，不可已也。雖然今日亂逆，究厥本源，則尹宣擧父子是也。宣擧始以江都俘奴，終爲賊鑴血黨，匿情於辭職，諱跡於絶交，前後機關，無非陽擠而陰助，平生伎倆，不過欺世而盜名。拯則文飾父過，贊揚不死之義，背絶師門，潛售嫁禍之計，連腸肚於己巳凶徒，而綢繆締交，作嚆矢於辛壬逆黨，而譸張爲幻：『微服過宋』之說，僭擬先聖之處變：『句踐詐矣』之語，敢譏聖祖之秉義，擬書一出，心術畢露。丙申處分，寔萬世不刊之典，而追削之律，可見其嚴國是明天討之聖意也。及其徒黨寔繁，醞釀積久，懷懟於丙申，逞毒於辛壬，變亂舊章而復其官諡，削奪先正而黜罷院享。始因斯文之是非，終成國家之忠逆，歷數辛壬戊申乙亥諸逆，盡是右袒拯之父子，而戕害先正者，則其心腸一串貫來。拯乃耉、輝、鏡、夢輩前身，而耉、輝、鏡、夢又是拯父子之換面者也。君師一體，則背其師者忘其君，此乃理勢之必至也。然則拯之罪焉敢逃《春秋》首惡之律乎？何幸乙巳乾斷赫然，先正之爵諡旣復，而彼拯之官秩仍舊。此雖未遑於當時，而豈非有待於今日者耶？其在拔本塞源，正名定罪之道，不可不追奪宣擧父子之官爵，以破亂賊之窩窟也明矣。
至是賜批曰：「光佐、泰億、錫恒旣有先朝已定之義理，更何持難？亟施追奪之典。癸卯科榜人，皆是先朝登庸之臣，先朝下敎尤如何也？今爾所陳，太無忌憚矣。金判府事，予所目覩，爾何煩陳？黨逆云云，搆捏極矣。此等氣習，先大王嘗所痛斥也。下款事已屬先天。況又肅祖丙申處分，昭揭日星，則爾何覶縷於此？噫！近者公車日積，風色不好。如爾荒雜之輩，復事跳踉之習，良可駭歎。今此賜答，出於不廢言之義，爾其知之。」又敎曰：「攀援邪逕，締結匪類，卽士夫之所唾罵，朝廷之所擯棄。今當一初之日，其欲正風勵俗，宜先此輩，如金若行者是也。心嘗駭痛，一欲處分。千百人雖皆可言事，以渠所爲，何敢開口論朝廷事？雖以不廢言之義，賜批於原疏，亦不可以此寬恕金若行限己身禁錮。」
○以朴相德爲司憲府大司憲，鄭履煥爲司諫院大司諫。
○削金吾諸堂職，以擧行之稽緩也。特擢鄭履煥、金熤、趙㻐爲同知義禁府事，鄭民始爲承政院同副承旨。
○李德師、朴相老、趙載翰、李一和、崔載興、柳翰申、李東讓等伏誅。初上在春邸，載翰與一種不逞之徒，假托壬午義理，陰結妖宦李興祿、金壽賢等，轉聞于上，興祿等因上遊後苑，誘脅萬端，又薦引匪類之入其黨者。上時在沖年，心惡之。至是乘大喪，載翰嗾鄕儒李一和，投疏言壬午事，德師之疏同日幷徹，翰申亦呈疏政院，疏語同。敎曰：「此誣及先大王之大逆也。雖在公除前，當親鞫殿庭，以告先大王之靈。一和猶是孤雛，德師正法然後，先王之志可明。」御金商門親鞫德師及李峻培，峻培，德師之從姪，而寫匈疏者也。問：「先大王榟宮在殯之時，投呈匈疏，欲爲眩惑，究其設意，已極陰慘。事係壬午，不但不敢言不忍言。日記洗草之後，先朝達權之大義，國家哀痛之至情，兩伸而不悖。則雖在三月初四日之前，今日臣子，固不敢發諸口筆之書，況三月初四日之後乎？爾疏中『明先王之本心』云者，尤萬萬叵測。先大王之敎若曰：『事係壬午，義理或有十分似是者，卽誣予也，非但不忠於予，抑亦不忠於爾。他日干犯此事者，殯殿之庭，必也嚴問，雖成服前，斷以王法。』爲敎。今日親問，卽追先王之志也，明先王之志也。」德師供曰：「先大王以止慈止仁，當不忍當之情境，恐非先大王之本意，妄爲此疏誣上是實。」以誣上大逆不道正法，峻培減死定配。又御內兵曹，親鞫李一和、趙載翰、載翰之子方鎭、獻鎭、純鎭、韓光綮、朴相老、李勛濟、勛濟之子東讓、趙雲亨、李範濟，載翰等供：「爛漫謀議，嗾出一和匈疏是實。」相老與載翰、東讓，會于雲亨家議疏草，發詬天不道之說，其說以爲『勿論疏事是非，某年事，我殿下』云云，〈已忘壬午四字。〉蓋詬天語也。東讓以告，相老語屈不敢隱，以窮匈極惡大逆不道結案。上曰：「予豈意今日，聞此匈言？」仍嗚咽流涕，諸臣皆泣，金吾諸堂承史問郞侍衛將士，各執杖亂捶之。上曰：「治逆有道，其禁之。」遂大會百官都民，戮相老于市，載翰、翰申、一和以誣上不道正法。又設庭鞫，推鞫東讓，以知情不告正法，範濟杖斃，光綮初以參涉德師疏被拿，減死極邊圍籬安置，雲亨、勛濟減死定配，方鎭、獻鎭、純鎭，依收孥本律，干連諸人，幷命酌處。任珹以昔年春坊，上不忍親問，只拿囚待撤鞫遠配，兪漢敬減律定配，睦祖煥極邊安置，宋翼彦、曺晦振特放。是月又御內兵曹，親鞫金壽賢、崔載興、具庠、李守鎭、李萬軾、趙宗鉉。問壽賢以從前符同興祿，潛通朝士，譸張邪說根柢匈論之情節，又問其締結徒黨，壽賢以庠、守鎭、萬軾、宗鉉及蔡濟恭、趙潞鎭、李昌任、睦祖煥等，曾聞名於興祿納供。庠、守鎭、萬軾、宗鉉自卞不服。又問壽賢南漢、北漢、不漢黨之說。蓋英宗晩年，有分黨之漸，親於金漢耉者，謂之南漢，親於洪鳳漢者，謂之北漢，不入兩漢者，謂之不漢黨，互相標榜，興祿、壽賢以此告上故也。壽賢以宋載經、金尙默、沈履之，卽標榜中人納供，上命濟恭、載經、尙默、履之名字，拔之推案。設推鞫，更問載興，以潤色一和匈疏，知情不告結案正法。敎曰：「今番諸賊窩窟，卽載興也。載興文書中庠之書札，不忍正視。所謂持斧碎首，某年義理，舅甥熟講，吾輩秉執云云，乃是叵測陰慘之說。雖游辭漫漶，焉免三尺乎？庠也本末，予所知也。初爲洪奉朝賀所援引，再爲鄭厚謙所交結，千百變化，末乃有此締結凶徒，譸張凶論之擧。庠亦人也，是可忍也？設令庠也欽慕士論，焉有士類容渠，徘徊於鄕黨州閭乎？此予所以深惡庠也，深誅庠也。然累世勳戚之家，不幸有此人，其若正法，家將亡矣。且渠參涉疏事，旣無摸捉之端，庠絶島圍籬安置。」又敎曰：「妖宦逆竪，何代無之，而如壽賢輩之至奸極妖窮凶絶悖，實是亘古今所未聞所未有也，予非不知登時嚴懲，以塞亂源，而壽賢之尙保首領，視息牖下者，非予緩於隄防，忽於誅討而然，特欲待其情狀之呈露，而明行誅討也。大抵宦寺之職，不越乎傳命灑掃此二事而已，渠輩之於士夫聲聞，豈或相及？又若所謂言論所謂義理云云等說，尤豈渠輩所可耳聞而口傳者哉？況所親之士夫所道之說話，卽凶言匈論也。今番獄事，情節彰著，窩窟打破，而究厥所由，卽此輩爲凶賊之根柢也。往在十餘年前，時予沖歲，壽賢以長番中官給事，興祿以慈宮中官隨行。壽賢每奏予曰：『與興祿有同奏之事矣。』當予進詣養德堂，此輩輒來養德堂，卽慈宮所御堂也。此輩謂予沖歲，必不知渠輩情狀，迨予遊於堂後之苑，壽賢、興祿以窮凶極惡之語，誘說於予曰：『如此方可謂孝也，不然必不得容於公論矣。』誘之脅之，無所不至，又奏：『某某士夫，與渠輩相親，同此義理，可用於將來之人矣。』予雖沖歲，一聞已知其爲亂逆，未嘗一語發落。而尙今不忘，一欲以此起獄，或慮蔓延者多。今則凶賊，次第伏法，豈可仍置不問，以釀禍機乎？興祿已故，壽賢發捕親問之下，箇箇取服，與予所聞記者，無一差錯。三尺至嚴，焉可逭也？而興祿旣以魁首已死，壽賢則屬之隨從，不至於失之太寬，壽賢濟州牧大靜縣爲奴，以懲爲人臣交通宦寺者之戒。」又敎曰：「萬軾之罪，可勝言哉？萬軾以釁孽之種，蒙先大王不世之恩，得廁生人之倫，在渠之道，固當一念圖報，仰酬鴻恩，不此之爲，締結凶徒，綢繆凶論，日夜所以聚首聯裾，排布設施者，不但口不敢道也，卽亦耳不忍聞者。萬軾亦具秉彝，抑何心腸，萌此窮凶極惡之計，而發此無倫不道之說乎？究厥情狀，已極凶慘，而萬軾之罪別有在焉。別院笙歌，嘯聚徒黨於昏夜黯黮之中者，卽凶徒之外，又是妖宦逆竪也。如萬軾釁孽之類，雖不足以常人之廉恥責之，然旣登科甲，又出仕路，凶論則主張，凶疏則參涉，半生伎倆，惟禍機是伺，甚至於締結宦寺，圖此不道，尤何等罪惡乎？往年妖宦之口，昨日妖宦之招，前後情節，彰著無餘，實非可以人心論者也。雖然旣施數次之刑，庶懲厥罪，至於今番德師等匈疏，則渠在任所，論以王法，似不可以知情與同參論。萬軾邊遠定配。」又敎曰：「以士夫而焉有交結宦竪者哉？尋常宦竪，尙且然矣，況此亘古今所未聞所未有之妖宦逆竪乎？與之綢繆，與之盤結，已極無狀，又況所以綢繆者，何等不忍言不敢道之事，所以盤結者，又何等不忍提不敢聞之說乎？蓋論守鎭之罪，凶論主張，與載翰、載興輩，同一心腸，而至於欲藉幽隱之逕，急圖凶慘之計，又浮於正法之諸賊。卽此一節，渠不但自初不能發明，妖宦旣以首犯納招，鞫問之下，渠又以陪衛時麾鞭之事，載翰家逢着等說，箇箇納招，到今誅討之典，宜不下於正法諸賊。且國有紀綱，豈可使締交宦竪之賊，得保首領哉？雖然凶疏諸賊，則先已伏法，則參涉疏事之說，更無可覈之處，渠魁之興祿，亦已徑斃，則前後情跡，有難詳覈，而咋今訊問，已準數次之刑，姑貸一律，投諸四裔，似非失刑之大端。守鎭限己身絶島安置，依爲奴婢法典勿揀赦典，載翰旣伏誅，兄弟當收坐。」上念豐原府院君趙顯命先朝帶礪之勳，特命免其一子，掌令尹長烈上疏請寢，不許。〈德師、一和、翰申凶疏不傳。〉 ○以徐命善爲守禦使。
4月2日
○癸卯，以金漢耆爲御營大將，趙明鼎爲國葬都監提調。罷訓錬大將具善復，以鞫庭守幕軍之踈虞也。特拜張志恒代之。
○三司〈行大司憲朴相德、執義李會遂、副校理李秉模、正言宋煥億。〉合啓：「請尙魯亟施孥籍之典，文女依律處斷，厚謙夬正王法，其母依律處斷，洪麟漢削奪官爵，極邊遠竄。」不允。兩司〈行大司憲朴相德、執義李會遂、正言宋煥億。〉合啓：「請沈翔雲嚴鞫得情，夬正王法。」命姑先大靜縣荐棘。
4月3日
○甲辰，領議政金陽澤等，率百官庭請，討尙魯、文女、厚謙母子、麟漢之罪。批曰：「罪有大小，事有當否。不成啓體，爲卿等慨然。」蓋以鄭妻以下諸罪人，與尙魯、文女，有輕重之別而混請故也。
○敎曰：「訊畫之高下，係人命之生死。身爲律官，惟觀帳殿威怒，任意低仰，問名定配。」又命訊畫都事，令兵曹決棍，旋以蔭官不可棍治，寢之。
○以金鍾正爲國葬都監提調。
4月4日
○乙卯，左議政鄭存謙等，庭請尙魯孥籍，文女依律處斷，批曰：「尙魯事，特從卿等之請。文女之貸其一命，予意有在。」旋寢尙魯、聖國孥籍之命。
○正言宋煥億啓曰：「綾恩君具允明、前判書具允鈺、遠竄罪人具庠、行副司直具㢞，本以凶邪之種，謟附厚謙，腸肚相連，陰謀秘計，無不干與。其中庠外作淸論，欺蔽一二士類，以今日現捉洪麟漢書牘見之，其不絶厚謙，暗地交通之狀，綻露無餘。且允鈺當厚謙全盛之時，吮癰舐痔，無不爲之，及今厚謙失勢之後，旣無明白樹立，而敢爲自拔之計，肆然呈疏，謂天可欺。將此心腸，奚事不爲。允明、允鈺及㢞，不可一日置之城闉之中，請幷命遠竄。」批曰：「具庠之欺蔽一二士類云者，果是何許士類乎？若爲具庠所簸弄，則尙可謂士類乎？良亦可羞也已。具允明、具㢞事，雖曰懲討，一筆句斷，有欠淸朝忠厚之風。至於具允鈺之相絶厚謙，已有筵敎，不可以此勒爲罪案。」不允。
○命眞宗大王、孝純王后加上尊號，勿爲議定，樂章待祔廟撰進。以廟號，同上於上諡日也。
○特敍前判書鄭弘淳拜戶曹判書。弘淳前以禁堂被削也。
4月5日
○丙午，命故判書李縡孫女之爲尙魯子婦者，免沒爲婢。敎曰：「古有十世宥之之法，聞故重臣孫女連坐爲婢，王法雖不可屈，賢人之後，不可不顧。改以定配。」
○特除鳳山郡守李秉鼎爲司諫院大司諫。
4月6日
○丁未，公除。
○親行討逆告由于殯殿。御製告由文曰：
嗚呼！肆予小子，祗承疇昔之敎，不待公除之限，天討方行，罪人斯得。若德師、一和、翰申則次第投疏，匈言逆說，淪我大義，誣及先王，若相老則聚會匈徒，謀議匈疏之日，爛漫酬酢者，叵測不道，與天海、致雲同一腸肚。而不敢畢說，以慼我先靈止慈之仁。若載翰則包藏禍心，自作窩窟，和應相老之匈言，主張諸賊之凶疏，締結鬼蜮，覬覦朝廷，盤問之後，情節畢露。雖欲以勳戚曲貸，奈王章何？若範濟、東讓，則本以梟獍之徒，附於翰、老之輩，凶疏則首唱，匈言則耳聞，綢繆之狀，亦皆自服。嗚呼！小子在疚，縗麻訊囚，所以明我先王之志，闡我先王之義，而用慰我先王之靈也。肆正諸賊之罪，德師、相老以大逆不道正法，一和、翰申、載翰以誣上不道正法，範濟、東讓俱以知情或伏法或杖斃，其餘干連，次第究覈。嗚呼！奉先王之遺志，討先王之罪人，由今以往，小子其可以不負先王之志事也耶？玆因常奠，庸申告儀。
○以興政堂爲便殿，顯謨門爲閤門。
4月7日
○戊申，御興政堂視事。公除後始決機務也。
○罷黃海道觀察使李𡊠職。先是命前監司洪述海贓案査實以聞，而屢月稽滯也。
○始開政，以洪樂性爲議政府左參贊，李福源爲議政府右參贊，李重祜爲工曹判書，趙明鼎爲弘文館提學，沈履之爲弘文館副提學，李性源爲黃海道觀察使，金夏材爲江原道親察使，贈左議政金時默加贈議政府領議政淸原府院君。
○降楊根、利川、瑞山三邑號，以逆賊胎生邑也。
○竄洪麟漢于礪山府。敎曰：「三司齊發，至於庭請，而尙靳一兪，予意別有在焉。噫！從古人君，若有事關於己者，則不無曲嫌之意，以置不擧論，認作寬弘之度，自不覺漫漶義理之歸，此明王哲辟之或不能免也，可勝歎哉？嗚呼！大行大王患候彌留，靜攝多年，至於昨冬，則朝事國事，實有難言之慮，而以日月之明，念宗社之重，前席示代勞之意，中朝發無臣之歎。苟使古之大臣，當此時世，則何待聖敎之縷縷，而有所以爲宗國之地耶？披洪麟漢以性則本自愚濫，以學則不卞帝虎。以乃兄之弟，受先王拂拭之恩，節次推遷致位三事，則固當竭力圖報，以效塵刹，而乃反以貪樂爲妙計，以賣寵爲能事，至以不必知之說，容易發口，猶不知懼，及夫徐命善之疏出，而反生對駁之計，不念悔懼之道。雖然今日諸臣之曰有逆情，曰有異志者，此則是情外之言也。噫！雖以庚寅年間事言之，其所患得，無異蔡攸之按脈。所以處於君父兄弟之間者如此，則他尙何說？其在正名義之道，所當嚴處，而此皆坐於不學，何足深誅？麟漢姑先削職。」仍命竄配。
○冬至正使樂林君埏自燕馳啓曰：「皇帝以金川之征，將不日告功，申達集勳，二月初九日，先謁薊州東陵，三月十六日，又幸易州西陵，禮成後奉皇太后巡幸山東，趁將士凱旋之期回駕云。」
4月8日
○己酉，慶尙道觀察使金載順以病遞，以李衍祥代之。
○命惠慶宮私親墓祠祭需，守墓軍準各園私親例，加減定給。
○命眞廟追崇時，遵敬陵、章陵故事，只上諡冊，勿行請諡之節，追崇後舊主埋安，亦遵章陵例，埋于陵側，追崇時行禮服色，用布公服，因禮官稟定也。
4月9日
○庚戌，以黃景源爲藝文館提學。
○工曹參判鄭履煥上疏曰：
殿下近日之擧，實是高出百王，度越千古，建天地而不悖，俟百世而不惑者也。凡在臣隣，孰不欽仰聖意，思所以對揚乎？第臣入侍帳殿，每聞鞫囚之供，則輒引臣疏爲言。噫！此正毫釐之間，忠逆立判者也。蓋臣疏本意，則於源頭義理，存之守之，如日月金石，而就其中只以聲討鳳漢而爲說也，及承聖批，辭敎惻怛，臣亦不忍更爲提達矣。若彼匈徒之爲言者，則直欲變亂移動於源頭之義理，此匈肚逆腸之所以莫逃於淵鑑，而君臣上下之所以沫血飮泣，必欲嚴誅而痛懲者也。夫臣之言與彼之言，旨意逈別，不啻千里，而噫彼匈徒，敢生死中求生之計，拖引萬不近似之說。縱蒙天日在上，昭晣無餘，顧臣私心之駭痛，當復如何哉？不但私心之駭痛，抑恐義理之不明，人心疑惑而靡所止泊也。
蓋載翰諸囚之供，引履煥疏語也。批曰：「予意已諭于帳殿，何忍更提？」
○校理朴天衡等〈副校理金履正、修撰沈豐之、沈有鎭。〉上箚曰：
嚴廬深墨之中，固知非喪事不言，且因山未卜，聖心焦遑，念不暇顧。則此際開講之請，似非其時，而第伏念人主一身，宗社之所托，神人之所繫也。一日萬幾，應接極煩，而苟非講學之功，無以開發而資益，則緝熙之工，有不容少緩矣。試以《禮經》所載，未葬讀《喪禮》言之，孝子未嘗因喪而廢學。是以增添講日朱夫子之所請，間御經筵，我聖祖之攸行，以至我大行大王甲辰宅恤，特許箚陳，此豈非爲今日可援之故實乎？今雖不能備禮開筵，而稍俟山陵之卜吉，祭奠之餘暇，時賜引接，討論經籍，則其於端本出治之方，顧豈少補也哉？
賜批嘉納。
○命湖西內需司推刷官作弊者，付有司嚴治。
○命掖隷之作黨，貽弊於市民者，分輕重或刑或杖，散配諸道。
○關北察民隱御史李會遂復命。是年正月會遂奉英宗命而出，至是反面，以十條弊瘼別單以啓，備邊司覆奏：「其一，田政改量，依文川等三邑，從實踏驗，使各邑守令，每年擧行也。其一，安邊、文川、定平三邑交濟倉舍，分設便否，令道臣狀聞也。其一，武學依舊例許赴都試，慰悅邊情也。其一，婢貢減罷後，內奴所納雜役，兩本宮別差，依舊濫徵之弊，嚴飭減給也。其一，鏡城以南十四邑貢布升色，一遵五升三十五尺之式也。其一，劃給本道營賑耗中，田米七百石，於高山、居山兩驛，每年分給馬戶，以救絶站之患也。其一，森森坡、黃拓坡、造山堡等三鎭土卒，以附近寺奴，量宜加定也。其一，開市所用雜種不足者，令道臣措備，以除民間責納之弊也。其一，三、甲無鹽，劃送隣邑之鹽也。其一，痛懲推刷官之弊也。」幷從之。
4月10日
○辛亥，命以恩信君禛爲延齡君後，遵英宗遺敎也。
○以黃景源爲議政府左參贊，李國賢爲平安道兵馬節度使。
○次對。以黃景源、徐浩修爲備邊司提調，鄭弘淳爲宣惠廳提調。
○三司〈大司憲朴相德、執義李重馥、司陳兪彦脩、掌令尹長烈、尹在醇、持平尹尙東、獻納洪周萬、校理金履正。〉合啓：「請竄配罪人洪麟漢絶島安置。」不允。彦脩、周萬又以具允明、允鈺、庠、㢞事連啓。上曰：「具庠未及拿來，先以文書，謄諸啓辭，一啓再啓，猶不知止，事體寒心。」相德啓言：「當初陳啓，旣涉妄率，一向連啓，有損臺體，請彦脩、周萬竝遞差。」允之。領議政金陽澤，以鞫獄文書，何等嚴秘，而正言宋煥億，以未及拿來罪人書牘，徑先論啓，請罷職不敍。允之。
○兩司啓請：「黑山島充軍罪人趙德昌，依律處斷。」不允。德昌以入番掖隷，踰越宮墻，有充軍之命也。
○査正諸宮房冒受免稅田結。敎曰：「凡所以利於國利於民，則肌膚何惜？此吾先王嘗所以諄諄於寡人也。目今國用告乏，民産如罄，言念民國，不覺中夜繞榻。至於宮房田結，或有法外加受者，或有代盡未收者，又或有已準結數，而假托未準者，不但有害於國用，其貽害小民，不一而足。若恫在己，猶是歇後語，其令所司査出。」戶曹査奏，敎曰：「代盡宮房，依戶判所奏，還出稅。溫嬪、安嬪、明善、明惠公主、寧嬪、貴人、䄙嬪、昭儀、張貴人房田結，竝還屬戶曹。有子孫外祠版，竝入壽進宮，而所罷宮家折受奴婢第宅，亦令戶曹及內需司，査出以聞。至於大嬪房，旣有奉常寺祭物，以時享祀，又有次知中官，不必更置宮房，田結一體還屬。其他擧行，亦遵出稅他宮房例事，令該曹該司知悉。四宮及諸宮之別判付賜與外，法外加受處，丙戌以後以未準給，無判付受出者，竝査實草記，還出稅。」
4月11日
○壬子，定大行大王山陵，議上陵號曰元陵。山陵初定弘陵，又審昭寧園局內，議不合，屢遣大臣禮堂，遍尋諸處。至是有以舊寧陵爲十全吉地言者，召見領議政金陽澤、左議政鄭存謙、判中樞金致仁、李溵、錦城尉朴明源，相地官金基良、金田、柳東亨、金尙鉉等于廬次，遍詢僉見，陽澤、溵曰：「已驗之地，似若有待也。」存謙曰：「寧陵遷奉時，一隊人慫慂宗室，疏稱莫重之地有罅隙，先正臣宋時烈疏中，有石灰堅凝，斧斤相激，臣心痛霣，如斧落胸之語矣。」上曰：「予亦見閔文忠奏議，有檃度于中矣。」基良曰：「舊寧陵體勢，與健元陵無異。且局勢雖主健元陵，而正榦精神，盡在於此矣。」東亨曰：「佛巖山正榦面目，皆向此處，誠爲十全大地矣。」尙鉉曰：「一局中元氣都聚於此。看山五十年，未見如此吉地。舊壙亦無嫌也。」命大臣以下奉審，及復命齊聲仰贊。是日仍召見大臣、備局堂上歷詢，諸臣無異議，乃定陵議號。
○復拜金尙喆爲議政府左議政，以鼎席不備。重卜鄭存謙序降右相，以黃景源爲議政府左參贊。
○草土臣金龜柱上疏曰：
近日諸疏中，丙戌人蔘事，卽先臣志事之所在也。繼伏見金致仁箚子，其爲言周遮糢糊，漫漶事實，誠非意慮之所及也。蓋先臣純用羅蔘之議，始發於二月二十五日聖侯添劇，藥院移直之際，而直至三月十九日，始乃得用，則其間數十餘日。先臣之使醫官，往議都提擧者，不啻幾次，其時酬酢，非但先臣之使大臣力主其論，大臣亦勸先臣言之於彼。今雖曰日月稍久，此豈可忘之事耶？亟命詳覈事情，俾先臣之靈，得以無憾於地下。
批曰：「卿疏所引，與大臣之箚逕庭。予所以爲訝者，大臣豈或爽實陳箚，而卿亦豈或過引先訓乎？予非欲兩是，奈難査實何哉？」判中樞府事金致仁上箚曰：
金龜柱疏本，張皇條列，直歸臣於周遮漫漶。噫！何言之易也？其疏所以持臣者不一，而醫官往復事，不曰無是，則可幸臣之所記不爽，而但其往復日字，參用分數，以臣茫昧之神思，何能詳記及此乎？至於面言云云，臣箚所謂差異者，特以其所記，在於醫官往復故也。追思伊時事勢，咫尺同直逢見旣頻，則其應有酬酢之及，而奈於未記何哉？
批曰：「卿之忘未記有者，已悉於筵奏，所陳復如此？卿何過辭？」
○工曹參判鄭履煥上疏曰：
昨伏見所下敦召於鳳漢者，溫諭勤摯，促使入城，臣尤切驚惑而疑懼焉。殿下明知其公議之所不容，而特以戚屬之故，不忍加罪，不惟不加罪，又從以諭之召之，有若無罪者然。嗚呼！以恩屈法，出《春秋》正名之義；以私掩公，欠聖人體天之規。此豈今日群臣所仰望於堯、舜之聖者哉？「
批曰：」私之一字，苟非大聖人，安得擺脫？而予所以自勵自勉者，庶幾克私一字，期趁爭盡之境，而今卿曰以有欠，卿或不諒予耶？其在無勉之道，方且反省而不疚，獨非聖人之言乎？卿之此去，固知出於言不用則去之之義，予意如此，卿何邁邁？「時有敦召洪鳳漢之命，履煥上疏尋鄕。
4月12日
○癸丑，命儲慶宮、順康園享祀及焚香，依祧廟例。先是敎曰：「代盡則祧，世遠則遷，此禮也。雖在宗廟，五世而祧，獨於園廟，豈有異制？我朝無代盡之園廟，未嘗講此禮，今則元廟室旣祔永寧殿，則儲慶宮祭享，當遵永寧殿例。先朝雖無受敎，此則當朝封園之故，未遑於祧禮之講議。禮有隆殺，序有遠近，不可不講定節損之儀。」命禮曹問議大臣，僉議同，乃依議施行。
○命昭顯墓、愍懷墓神主，依順懷世子、恭懷嬪例，埋于墓，只存寒食一祭。禮曹以肅廟四年定式稟定也。
○召對，講《禮記》《曾子問》。同經筵李宜哲上疏曰：
嘗聞禮經，有居喪未葬讀喪禮之文，列朝故事，有山陵未畢講筵不廢之規。今殿下新罹大故，嚴廬恭默之中，哭泣饋奠，不遑自暇，而揆禮典所載，則政合講學論道不容間斷之時也。
批曰：「已聞卿博學，欲試卿侍講，卿疏所請是矣。」仍有召對之命。
○以鄭弘淳爲營造堂上，特除鄭民始爲戶曹參議，同察營造之役。
4月13日
○甲寅，召對。
○命承旨奉審永祐園，登極後初有也。承旨洪國榮歸奏：「本園無位田香炭山，請令該曹劃給。」允之。
○特贈故大司諫李存中吏曹判書大提學。左承旨洪國榮奏曰：「尙魯孥籍之典已擧。故大司諫李存中當賊魯竊柄之時，陳疏力討，世譬朝陽一鳳。遂致再涉鯨波，十年窮餓而沒，士林至今嗟冤，先大王追惜之意，亦屢發於筵席矣。祿山之反，致酹張九齡，汝立之誅，賜祭朴淳，此可爲例也。」上曰：「奬言路樹士氣之道，宜有褒贈之典。況文衡準點者乎？」有是命。
4月14日
○乙卯，上詣啓星堂，親審魂殿排設處。
○遞大司憲朴相德職。以金載順代之。大臣以都憲卽二品職，而相德階是一品，當爲兼都憲，都憲不可兼帶啓遞之。
4月15日
○丙辰，更定魂殿于泰寧殿，因慈敎也。
○副校理沈豐之上疏曰：
厚謙所生父與兄弟，偃處城闉，殆同平人。論以法紀，寧有是理？至於安兼濟之托身賊臣，鷄龍一款，卽渠斷案。若論厚謙之血黨，卽李潭爲其魁，專據銓柄，惟以樹黨爲事，箝制一世，輒爲先導，臥死牖下，輿情莫洩。當此掃去凶穢之時，何可以其人之已死，而置而不論乎？請鄭錫達及日謙亟施竄配之典，其弟之在京者，屛黜鄕里，削黜罪人安兼濟亟令王府，嚴鞫得情，快施當律，故判書李潭亟施追奪之律。
批曰：「鄭錫達父子幷逐鄕里，安兼濟從當有嚴問之道。李潭果有罪矣，而旣非逆賊，則死後一律，得無過乎？更問大臣而處之。」副司直李溎又疏論李潭事。敎曰：「南絳老之疏，非但予甚悼惜，先大王特下伸雪之敎，死者有知，庶無遺憾。而今此李溎所論李潭事中一二句語，先大王今春處分之後，不敢更提。語不擇發，不自知欲罪李潭而自作先朝之罪人也。至於溎疏中墨抹處句語，伊時朝診，予侍坐而旣無近似於此敎者。溎旣非入侍之人，則何從而聞之，至於登諸章奏乎？語犯莫重，職非臺閣，與向時袖箚之擧，大相逕庭，行副司直李溎削職。」召見大臣。上曰：「先朝處分南絳老，非爲李潭也。蕩平科後，敢發東西之言者，必欲大處分爲敎矣，絳老事適出，故亶出踐言之聖意也。溎疏中不可無此等議論之敎云者，時予侍坐，而元無此敎，溎聞於何處，而如是爲說乎？」越數日，以疏出無妄，命給牒敍用。
4月16日
○丁巳，敎曰：「以太廟之重，祧奉之後，只有春秋大享於廟，寒食式薦於陵，禮節之不可紊也如是矣。至如順懷、愍懷等廟，代遠則廟主埋安，墓閣一祭而已。壽進宮無後早逝，妃嬪及大君公主各處廟墓祭享之頻，甚於太廟。當初創設，雖不知倣於何制，而其所亂禮，莫此爲甚。予聞之宮中故事，初不過一時偶行之事，伊後婦寺輩襲謬而然云，然則釐革之政，本非疑難者。此後凡諸祔壽進宮祭位，廟則春秋，墓則寒食行之，其外祭享，一倂罷去，以嚴禮制，以節經費。當宮祭位條中，無爵號而所謂大君阿只氏及淑媛張氏、淑儀羅氏、明嬪金氏、贈慶嬪李氏五位，只存墓祭，廟主埋置於本墓，令內需司知委該宮。」
○敎曰：「昨年至日，先大王分命諸道，審理已錄啓之獄囚，而聽政之後，未及裁決。今已閱歲，其在仰體欽恤之道，不可以諒闇之時而有所遲滯，今下申本，令秋官詳細參考稟處。」
○持賜書狀官李鎭衡行資。敎曰：「李鎭衡，卽予春宮僚友，講學之際，多所顧問。萬里之行，老病可慮，令藥院給蔘料，令戶曹厚給別盤纏。」
4月17日
○戊午，移奉英宗御眞于景賢堂。初奉安于泰寧殿，及泰寧殿定爲魂殿，權奉于爲善堂，至是移奉景賢堂。上具布裹翼善冠布袍，神輦儀衛，從吉行禮如儀，命待制畢奉安于永禧殿。以遏密之時，儀節不可備也。
○以宋翼彦爲司諫院大司諫，朴相德爲山陵都監提調，金鍾正爲國葬都監提調。
○配李命彬于淮陽府。命彬前爲關西御史，按査趙曮事失實，拿問勘配。
4月18日
○己未，鞫疏儒李明徽。明徽疏曰：
天下有一定之分，有不可犯之禮，下不敢干上，卑不得慢尊。有若故相臣宋時烈，承孝宗大王不世之遇，自任以討復之功，而事卒無成，死有餘憾，則臨死書托其門徒，便立皇廟，以祀萬曆、崇禎兩天子，繼而曰：「始欲配以孝廟，時人必以爲大罪，不敢生意。」其後門徒作兩天子廟於其曾所棲息之地，今章甫間所稱華陽洞萬東廟者是已。大抵人之知思，不甚相遠，他人有心，容可忖度而知，而時烈之事，有非常情所能測者。彼爲時烈分疏者，必將曰：「其所以爲此，救其餒而之憂也。」審如是也，宜汲汲皇皇，以圖之不容時月淹，而時烈身死之日，去皇明之勦祀五十年，而漠然不以爲心，卒委之門徒之手，身殞而廟始成，惡在其所云云也？蓋其出處始終聲名祿位，無一不歸藉於皇明，而其身一死，都成空蕩蕩，則騁其好夸務大之餘習，提空名而弄虛景，薄掩一世之耳目，蓋亦臨死悲惋，無聊倉卒叫喚而已，實非宿講預究，商量禮意物情而發者也。蓋其無得於義理之實，措大眼孔，自挾其名位太過，以爲：「今雖爲此，無敢誰何云爾？」心有所挾，便不脫灑，所在爲害，此最學者之所忌，時烈豈亦有克未盡者耶？其所藉口作皇廟，以張栻之修葺虞帝祠爲證案，而殊不知修與作，有仍舊創新之異。且虞祠事實，朱子文詳之，彼豈矇然耶？卽他陟方之地，立其妥靈之所，則蒼梧山下有舜廟當也。華陽之於明天子，有何毫分交涉？有天子廟則斯有天子禮樂，彼山儒野士寒素椎樸之場，穆穆顯相之詠，奚宜於斯？使時烈而在者，玄冠玉佩，跪趨陞降，將於賓階乎？主階乎？承胙受釐，眉壽純嘏之辭，屬之己乎？屬之人乎？昔季氏旅泰山，孔子曰：「曾謂泰山不如林放乎！」其意不專爲祭者之謬妄，實悲神道之受誣。堂堂聖朝，儀文制度之自我出，而所以爲皇朝崇報之者，僅自附於改廟爲壇之制。爲其下者，壇猶不敢，況於廟乎？然而以萬乘之尊，而設一壇之微，尙必廣詢博咨，鄭重而不敢輕，以陪臣之卑，而創二廟之重，乃率意信筆，令行事擧。由是意快，至發配以孝廟之言。噫！方宗廟饗之，子孫保之，繼繼承承，於千萬年，而爲其臣者，私自饗之，以分五廟七廟之重。古今天下，寧有是也？嗚呼！海外三重之權在聖朝，而惟其位不及天子，故其所議之禮，皆侯度以下之事，過此以往，不敢輕議。今時烈處人臣之位，爲君上不敢爲之禮。此而任他，無以總三重之權，而成一統之大也。
諸大臣諸承旨求對，請設鞫。敎曰：「環東土含生之類，知有君君父父之倫者，賴有孝宗大王秉執之大義，宋先正至誠協贊之功也。到今國是大定之後，語逼先正，則是誣孝廟也，誣天子也。況此疏滿紙匈言，不忍正視。李明徽當親鞫。」御內兵曹問曰：「尊周大義，自是祖宗朝傳家心法。先正之意，亦嘗以忍痛含冤，迫不得已之心，存諸胸中，君臣之間，謨猷密勿，不幸天未祚宋，志事莫遂。東土含生，不知此箇義理，其可曰臣子乎？況一間茅屋祭昭王，古亦有之，則尤何敢以陪臣之祭皇帝爲非耶？」明徽供：「楚昭王則駐蹕於宜城縣，故宜城之民，懷舊德而祭之。至於我國華陽洞，則皇帝之影響，初不干涉，而故相臣之以陪臣而祀天子，尤非矣。」問曰：「我朝之於皇明受恩何如？自壬辰再造之後，環東土數千里，雖一草一木之微，莫非皇恩所被，則雖家祭而戶祀之，無所不可矣。豈可比之於一時駐蹕之宜城縣乎？況今日之中州，化爲腥羶，一隅靑丘，獨保乾凈，則華陽之祀皇帝，此是無於禮而合於禮者也。雖以汝疏中虞帝祠言之，舜之崩於蒼梧，乃齊東野人之說也。張栻之修葺朱子之著說，豈必以陟方之所，故爲合於妥靈之地而然耶？蒼梧之說，尤不滿一哂矣。說者或謂誣先正不必爲逆云，而先正之一生擔負者，卽孝廟之志事也。孝廟之晝宵咨度者，惟先正是仗，則先正之他事，猶不可誣，況《春秋》大義乎？到今義理大正之後，必肆誣毁者，抑何心腸？」仍加刑付刑曹，配于揪子島，明徽道死。明徽有孝行，固窮讀書，而好爲異論，嘗作互訟辨，兩斥懷尼云。
○前判書鄭宲卒。宲，文淸公澈之後，故相澔孫。英廟己未登第，歷踐華要，至長東銓。典文衡，入耆社致仕，而多退少進，世以恬約稱焉。
4月19日
○庚申，王大妃以贈吏曹判書元命稷妻貞夫人沈氏喪，擧哀于別殿。沈氏卽大妃外祖母，用肅廟癸亥前參議宋國澤妻姜氏喪，明聖王后擧哀故事也，服制亦依癸亥例，以麤布帶，十五日除。
○告訃正使金致仁、副使鄭昌順、書狀官李鎭衡等赴燕，召見三使臣。
4月20日
○辛酉，敎曰：「深宮固門，閽寺守之，古之嚴內外之意，有如此矣。紀綱解弛，人不畏法，守門小官，亦且犯禁，洞開差備門，外間賤流，出入無忌。當該中官，拿問定罪，不能檢飭之承傳色，不能防守之差備中官幷罷職。」又以昌德、昌慶宮閽禁蕩然，命兵判棍汰衛將。
4月21日
○壬戌，命吏曹亞三堂，依古例以三望擬入，通塞之法，亦復舊規。敎曰：「朝廷之名宦雜亂，故士夫之名節墮壞，此是世道之憂。天官之職，爲任不輕，不可以伊時相奏之襲謬，至今遷就。」仍有是命。
○削金吾諸堂職。上以鞫獄之或有踈虞，命掖隷持通符摘奸，禁府都事縳掖隷。敎曰：「掖隷摘奸，只令往察虛實，則直入南間，窺見罪人，已見國法之解弛。況通符與馬牌等，而都事之結縛王人，事未前有。金吾諸堂推考，都事汰職。」又命宣傳官，往金吾摘奸。敎曰：「國有法紀，則豈有鞫獄罪人之枷杻自解，手足不鎖者乎？若此而安用王府爲哉？」仍有是命，親鞫以後，入直都事，竝削去仕版，門外黜送。
○以尹東暹爲議政府右參贊，金鍾正爲漢城府判尹，李在簡爲吏曹參議。
○申明信、漢符之制。敎曰：「嚴宮禁，王政之大者。近來紀綱解弛，民不畏法，肅肅淸禁，作一街路，多少弊端，皆從此出。古制宮禁出入，男以信符，女以漢符，無此者不得攔入，法意森嚴。從今以後，依《大典》兩符爲準，令兵曹新造門禁，自頒符日申嚴。」
4月22日
○癸亥，召見慶州府尹徐有寧。敎曰：「今見東京尹，略聞邑弊民瘼，而予之所常駭怪者，卽內需司及宮房下屬之凡諸憑公，必以粉板書啓恐喝者也。宮中故規，元無粉板書啓之例，而外邑安知規例？從今以後，內而各司，外而各道，稱以宮屬，以粉板書啓四字恐喝者，該司之堂上，該道之道臣，隨見聞登時嚴勘後，或草記或狀聞之意，備局分付。」
○領議政金陽澤上箚，乞解摠護使之任，許之，以左議政金尙喆代之。仍以尙喆爲上諡封園都監都提調。
4月23日
○甲子，召見摠護使都監當郞禮堂。以議定榟宮加漆度數及各都監儀節也。敎曰：「禮當從厚，在予固所自盡之道。況有丁丑已例，榟宮全體加漆，定以五度。」
4月24日
○乙丑，幼學洪履猷等上疏曰：
凶人明徽之疏出，而所以誣皇朝與我國，辱百世之賢師者，罔有紀極。彼所謂三重之說，出自《思傳》，而卽言其聖人御世制禮興樂，天地萬物，一齊剪截，定爲一王之制，布之四海之廣，其規模之大，功用之博，非有位有德者，不能爲也。從古以來，得其位行其道者，惟周公一人而已，而其餘許多聖賢，皆以不得其位之故，雖不能制之作之，行乎天下，而若其私室之所講，一身之所行，則國不之禁焉，人不之罪焉。苟如明徽之言，則經界乃王者之政，而橫渠議行井田於一鄕，其可謂僭乎？委積乃周官之法，而朱子創設社倉於崇安，其可謂濫乎？由是言之，則禮儀三百，威儀三千，無其位者，都廢不講，而又益推盡其類，則黜陟褒貶，以其有嫌於天子之事，而《春秋》不可作矣。位天地育萬物，以其有逼於堯、舜之業，而一家之中和，亦不可行矣。是可謂識三重之義乎？若先正者，卽所謂無其位有其德者。無其位故不能使天下之人，信而從之也，有其德故猶能講之於私室，行之於一區也。其理致之極，精義之微，有非俗士拘儒所可窺測。況明徽之怪鬼罔狀，尤安敢僭論而妄議哉？彼疏又以爲蒼梧山下有舜祠當也，而明天子之於華陽有何毫分交涉，噫嘻！痛矣。夫舜廟事實，紫陽所撰碑文詳矣。其文曰，傳記所稱南巡不返，遂葬蒼梧者，旣非經語，無所考信，則張候之所修葺，朱子之所贊頌，只爲其幸敎後世者，非爲其陟方之所也。廟之始立，未知昉於何時，而假使因襲傳記之謬，而姑借蒼梧之名，抑必識理君子，戀德慕仁，因名起義而已。豈復拘拘於陟方與不陟方乎？若以陟方之所，則必皆立廟，而他則不可云爾，則須城之祀唐堯，滑縣之祀顓頊，鄠縣之祀神農，滎河之祀商湯，與虞舜之廟之又在寧遠者，果皆有取於陟方之義耶？若使中原，果非今日之中原，而有忠臣義士者，有取乎陟方之義，而享神皇於弘德之址，祀毅皇於萬歲之山，則名實俱得，夫誰曰不可，而今則四海九州，盡入腥羶，無論陟方與不陟方，初無尺土片地之可以立祠而崇享者。則一隅海東，豈非兩皇之所眷顧，而一區華陽，又是一介忠臣寤寐薖軸之所，則明天子之廟，不立於此，而立於何處乎？彼疏又以爲穆穆顯相，奚宜於斯，而以賓階主階，屬己屬人等語，擧以詰之，淩蔑侮辱，全沒倫理，噫嘻！痛矣。夫有天子廟，斯有天子禮樂。臣等亦曰云云，何以明之，虞帝廟迎送樂歌可考也。夫豈無於禮之禮，而朱夫子創之哉？但華陽狹小，棟宇粗成，禮樂儀文，特未及備耳。假令有之，而先正躬薦，則周旋升降之際，自有當立之處，頌德祝嘏之辭，亦必有所屬之地。苟如明徽之言，則靜江將事之際，張侯之奉承牢醴，俯伏灌薦，亦復致詰於賓階主階之間，而皇之祜沛皇澤之詠，將謂之無所於屬乎？彼疏又引孔子、冉有之言，以證神道之受誣，噫嘻！痛矣。泰山之旅，自是魯君之所主，而季氏僭之，所以見斥於夫子也。假使魯亡而季氏祭魯君於泰山，則夫子其將褒奬之不暇。則夫豈有林放之歎乎？此於華陽之事，其相懸不啻千里，而今明徽急於誣辱，捏而合之，比而同之，此誠不滿一哂，而適露其奰慝之態也。彼疏又以爲聖朝崇報之道，不過設壇，而以陪臣之卑，創二廟之重，噫嘻！痛矣。夫萬東之設，已在皇壇之前，而其後肅廟興慨於《風》、《泉》之思，又聞先正臣文純公權尙夏之議，初命有司，爲建廟於禁苑，畢竟廷議以虜人之致詰爲慮，遂至於改廟爲壇。何嘗以廟之不敢，而易之以壇耶？且壇之與廟，本無輕重。祭天之圜邱，祭地之方壝，獨非壇乎？蓋國家之享三皇，華陽之建二廟，皆出於懷忠寓慕，因思起義之擧，則壇亦可也，廟亦可也。夫何疑於壇廟之輕重乎？華陽之祠旣成，大報之享繼擧，則洋洋皇靈之左歆右饗，有何不快於明徽之心耶？苟如渠言，則上所謂寧遠之祠，卽朝家之所享也，靜江之祠，卽士民之所享也，虞舜之南北二祠，君臣各祭，而自古及今，無一人非之者何也？彼疏又引孝廟配享之議，歸之於分五廟之重，噫嘻！痛矣。夫先正固孝廟之忠臣，而孝廟乃兩皇之忠臣也，先正之不配於孝廟之庭，識者至今恨之。況以兩皇之忠臣，腏食兩皇之遺廟，實天理人情之所不容已，而豈不上有光於兩皇，下有榮於孝廟哉？若以分重而致疑，則夫子之廟，遍天下州郡，而滄洲之舍，私行釋菜之禮，是亦有分重之嫌耶？嗚呼！《春秋》之書大義數十，尊攘爲重，人而不知此義，則中國而裔戎矣，冠裳而禽犢矣。蓋甲申之歲，十陵入於灰燼，九宇沈於腥穢，於是乎毅皇殉社之靈，靡有依歸之所，而神皇再造之恩，永無可報之地矣。惟我聖祖赫然奮發，志欲一灑，至於至痛在心，日暮途遠之敎，直令千古志士，哀冤而雪涕也。時則先正密贊大計，期以身殉，蓄憾懷憤，以有待焉。不幸志業未半，弓劍遽遺，而先正血誠，亦無以自效，則四字御筆之刻，煥章小菴之竪，皆出於哀慕之意，而萬東之議，又因此而作矣。此朱夫子所謂忍痛含冤，迫不得已，以存天下之防者，而其義則蓋取於古，而非由於一時之創見也。昔巴人祀昭烈之廟，則杜甫詩所謂：「歲時伏臘走村翁」是也，楚民祭昭王之廟，則韓愈詩所謂：「一間茅屋祭昭王」是也。惟以體貌至重，事力未備，又以南竄北謫，有志未就，固爲先正難瞑之恨，而臨歿遺書之托，烏可已乎？其門人文純公不負遺托，竭力經營，廈屋之制，乃成於涒灘重回之甲，則非但先正九原之恨，得以少伸，抑亦孝廟尊周之義，昭如日星。然而文純猶以擅便爲嫌，因故相臣鄭澔稟于筵席，得蒙允許矣。又因此而我肅廟建築皇壇之擧，同時而成矣，及至我先大王，旣承寧考之遺志，幷擧兩皇之崇享，又命摹印煥章所藏石刻御筆親覽之，又命劃給田結，以助粢盛之需，猗歟盛矣。夫然後環東土愚夫愚婦，皆知神皇再造之恩，同於泰山深海，毅皇殉社之正，卓如靑天白日，又皆知孝廟討復之忠，亘萬世而有辭，肅廟與先大王繼述之盛，與前聖而一揆，又皆知先正一心同德，血腔苦衷，至死未渝。彼明徽者，有耳有目亦人耳，抑獨何腸，蓄忿懟之心，發匈悖之言？其不滿於於毅皇，則乃引陳胡公之說，而斥其幷享於神皇，至於餒而二字，引喩絶悖，其不滿於孝廟，則外假侮辱先正之說，謂之提空名而弄虛景，隱然以聖祖未卒之志業，幷歸之有名而無實。其不滿於肅廟及先大王，則以爲惟天子郊之，而諸侯無與焉。又以巍卓光明，秩秩粲粲之禮，擬之於檜邦之無譏，其無君無嚴，悖逆淩犯，殆古今天下之所未有也，此實皇朝三皇之逆，我國三朝之賊，不可一日容貸於覆載之間者也。至於誣辱先正之說，千言萬語，極口匈慘，非但無足悉辨，實亦無暇於聲討也。噫！大義之受困久矣。自夫尹宣擧之失身江都，討復之論，視若仇讎，句踐詐延廣狂之說，肆發於其口，而一番凶徒，靡然從之，先正之終始遘禍，蓋由於此矣。其後厦、成、昱、甲之疏，同一心印，至於賊臣眞儒，則請毁院額，而天日所照，不禁自沮。此乃甲辰年間事，而蓄伺已久，醞釀已深。然則明徽之疏，亦可謂發之太晩。伏乞聖上長慮深圖，廓揮乾斷，亟誅明徽，懸首藁街，使一國含生之倫，咸知有君師之重焉。
召見疏儒，批曰：「予之姑不酌處明徽，蓋有意焉，而館學寥寥，心竊訝之。今爾等所陳，可謂不失士氣，心庸嘉尙。處分從當酌量，爾等以此心，衛吾道。」
4月25日
○丙寅，奪李繼興告身。繼興以先朝宮人之娚，濫除守宰，反弄倉穀，濫杖虐民故也。
4月26日
○丁卯，應敎鄭元始等啓言：「故大司諫李昌任，身爲朝士，締結逆宦，情迹詭祕，搢紳之間，虛張聲勢，做出妖言，自歸誣罔之狀，綻露無餘，已萬萬叵測，而前後綢繆之情節，緊出於妖宦壽賢之招。其在嚴懲討之義，不可以身故而不論，請追奪官爵。」敎曰：「李昌任之罪，可勝誅哉？浮於載翰浮於興祿浮於守鎭。綢繆之狀，不特形見於當日之後，宵小之態，呈露於當日之前。嗚呼！德成閤入對時，賊也小人也之責敎，旣在於伴僚維鎭之際，則予之必欲痛治昌任，乃所以追先志也。予不覺掩抑，其何靳持？依啓。」又請定州牧使李昌伋、信川郡守李定鎭幷削版，以昌伋卽昌任之兄，定鎭卽守鎭之弟也。
○大司諫宋翼彦上疏請壽賢更加嚴鞫，期於得情，又曰：「李祖源本以具庠之爪牙，其陰譎奰慝，與庠二而一者也。自在韋布，敢發凶論於四忠文集，始也見枳公議，及竊科第，深結於庠，陰謀凶計，無不參涉，其無嚴虛謊之罪，至於昨冬而尤益彰露。當此乾斷赫然，處分嚴正之時，其徒黨之如祖源叵測者，不可置諸輦轂之下，請亟施屛裔之典。金應賢爲名漢，本以賤隷，夤緣厚謙，投入掖庭，締結鄙悖之徒，大開賄賂之門。如元義孫、安兼濟之爲完伯也，互相迎致，極意承奉，渠亦怙勢威喝，討出錢貨，輦輸載路，與厚謙分利，亦令攸司，嚴刑島配。」批曰：「壽賢之酌處，意亦有在，李祖源事過矣。金應賢卽一賤品。苟有罪也，一攸司足矣，予何費辭？」
○命大學齋任停擧。敎曰：「賢關首善之地也。明徽疏後，東土衣冠之倫，孰無請討之義，而多日寥寥，專由於齋任不古之致。」仍有是命。又以金熤爲大司成，爲申復齋任擇差之舊規也。
○配任希雨。希雨前爲海西御史，以前監司洪述海貪汚之罪，封啓旋止，至是拿問特配。
○除逆家應坐婦女拘留捕廳之法。英廟乙亥尙魯主獄，倡此法外之法，至是命除之。又除發配罪人倍道押付之法。
4月27日
○戊辰，司憲府〈執義李重馥、掌令尹長烈、尹在醇、持平尹尙東。〉啓請金壽賢依律處斷，司諫院〈司諫李獻慶、正言姜忱。〉啓請：「具庠更令王府嚴鞫得情，夬正王法，金壽賢設鞫嚴問，依律處斷。」幷不允。
○校理金履正上疏，請寢李明徽酌處之命，夬正王法，不許。
○召見時、原任大臣、都監堂上，議定山陵坐向。
○命山陵丁字閣上樑文，依庚寅以後例勿用，山陵都監儀節，以庚子丁丑兩儀軌，參互擧行。
○召見兵曹判書李徽之、訓錬大將張志恒、御營大將金漢耆、禁衛大將李漢膺。時百度解弛，名器淆亂，宣薦之數多至八百餘人，博詢矯捄之策，而議不一，事未就。
4月28日
○己巳，四學儒生沈有鎭等上疏曰：
昔我孝宗大王當天地翻覆之運，秉《春秋》尊攘之志，將欲匡復帝室，以明大義於天下。時則同德之臣，有若先正臣宋時烈起自巖穴，處於賓師，魚水之歡，薪膽之志，庶幾大業之有成，而仙馭遽陟，事雖未就，惟其所講之義，昭如日星，使環東土數千里，得免於侏𠌯左袵之歸者，莫非聖朝之化，先正之功也。於是乎先正，白首窮山，不禁其風泉之痛，則乃於華陽之崖，刻以毅宗皇帝御筆，又以印本結菴而藏之，是所謂煥章菴者也。蓋其尊周一念，炳然如丹，至死耿耿，故臨歿之際，托其門人文純公權尙夏，依朱文虞廟之制，倣楚老茅屋之儀，使於煥章之西，營立數間屋子，以妥神宗、毅宗兩皇帝之靈而侑之。文純公體聖祖朝宗之義，念賢師付托之重，乃與文敬公臣鄭澔悉心經紀，粤以涒灘重回之歲，始建而享之，以四豆四籩之禮。噫！顧瞻神州，皇靈靡托，而惟我東方，旣是壬辰再造之地，而一區華陽，又爲先正薖軸之所，則洋洋陟降之靈，其不有感於斯，而來格於忠臣義士之祀乎？是廟之論，雖肇於先正之遺托，而是廟之創，實由於先朝之成命。肅宗大王五十年繼述，不越於寧考所秉之義，則大報之築，旣創於禁苑，萬東之祀，又許其私薦，曁我大行大王，又命有司，改其傾圮，重新廟貌，賜田幾結，俾助享需。列聖崇報之典，先賢創建之義，所以追皇朝罔極之恩，寓小邦含冤之私者，可謂質鬼神而無疑，竢百世而不惑矣。是以文正公臣李縡，又於麗牲之文，盛述其所以立廟之意，以明聖主賢臣所講之大義於天下後世，苟有一毫秉彝之天者，孰敢不尊崇欽仰？而惟彼一種陰邪之徒，乃敢讎視寧廟所樹立之倫常，陰詆而陽誣者，靡不用極，至於今番明徽之凶疏而極矣。此豈無所自而然也？蓋宣擧本以江都之俘虜，素蓄不滿之意於復雪之義，敢以句踐詐延廣狂之說，誣聖祖而辱先正，其子拯又敢刊諸板而行之世，欲以抗千古之名義。夫尊衛先正者，未必盡得先正之學，而平日濡染，不越於彝倫大體，則終爲國邊人而宗社是賴，黨附宣擧者，未必盡有羿、浞之行，而平日慣習，多在背義蔑倫，則終爲賊邊人，而宗社幾覆。自辛壬而爲戊甲，自戊申而爲乙亥，式至今日，醜類橫發，而至於明徽，則復述宣擧之餘論，直斥大義所在之地，乃於聖上嗣服之初，欲售其疑亂熒惑之計。噫嘻！痛矣。其所爲計，經營揣摩，殊極巧慝，而其所爲說，荒亂凶悖，全不成理。皇廟之建，亶出於蜀翁伏臘之義，則不可比而同之於天子儀禮制度者明矣，其所引三重之喩，不亦悖乎？至若夫子所云禮樂自天子出者，蓋亦《春秋》尊王之義，而中州禮樂儀文，盡入腥羶之域，則明徽之意，果以爲今日之禮樂，出於何處而後方可謂無僭耶？禮義從賢者出，則以先正之賢，結京周之念，而爲此義起之擧者，是天理人情之所不容己者也，有何僭越之懼哉？昔朱夫子作虞帝廟碑也，無所考信於蒼梧之葬，而惟以天理人倫之幸敎後世者，稱述而表章之。噫！一心帝室，夙夜不忘者，卽先正之本意，而千古石崖，寶墨如新者，卽華陽之洞，則華陽一洞山川草木，便是皇朝之天地矣。然則皇廟之設，不於華陽而果於何處耶？若使皇朝鐘簴未移，郊社如故，穆穆淸廟，薦以玉瓚，則萬乘之享，何必於海隅，而噫彼十陵之松栢無主，九廟之香火已冷，則一區乾淨之地，有此遺民之薦者，其果悖於理而害於義乎？嗚呼！人臣固無私享之典，而禮有常變，理有當否。以孝廟尊周之志，腏享於皇廟芬苾之薦者，可謂當於理而合於禮矣。明徽所云，分五廟七廟之重者，其造意遣辭，何若是絶悖也？尤所痛惡者，敢以餒而二字，比之於皇靈之不血，胡公之屬，擬之於毅皇之殉社。渠若有一分人心，則何敢發諸口而筆之書乎？噫！爲人臣者，苟不知節義之可尙，則其流之害，終至於亂逆而後已。介淸常作排節義之論，而其身不免爲逆黨，凶積常斥三學士之義，而其身不免於顯戮，此事理必然之勢也。宣擧甘心爲俘，而誣毁聖朝之大義，拯文飾父惡，而僭擬孔子之微服。其父子徒黨之間，傳肚受腸，一轉再轉，凶逆相仍，以至於明徽之凶言，則罔極之辱，上及於皇朝兩天子。若溯其流而尋其源，則宣擧父子安得免首惡之誅哉？伏願聖上穆然深思，先施明徽梟街之典，亟行宣擧父子追奪之律。臣等繼伏見昨日傳敎，罪人明徽特從末減，薄施刑配之典。此雖出於我聖上好生之盛德，而如此凶逆之得罪於皇朝，誣及於聖明者，若示寬貸之意，則亂逆之徒，必將接迹而起矣。伏乞亟揮乾斷，快施王章，以雪神人之憤焉。
批曰：「明徽酌處，意亦有在。末端事，丙申處分旣定之後，何必更提？」
○正言姜忱啓言：「前校理鄭義達爲訓局郞廳時，私用軍錢，至於七千餘金之多，請施屛裔之典。」命削黜。
4月29日
○庚午，召對，講《禮記》。上曰：「《檀弓》、《樂記》最好。《樂記》文皆叶韻，讀之眞可以動盪血脈，蕩滌邪穢，而三代氣象，亦可見矣。」又曰：「禮緣人情，不能損益則非禮也。聖人身爲度而聲爲律，發言則自合於禮。若能於本源上用工，明於理一分殊，則禮在其中矣。」又曰：「曾子易簀，可見正終之義，而以曾子之聖，初受非禮之簀，待執燭之童，言之而後，始乃易簀者何也？」儒臣不能對。
○諭奉朝賀洪鳳漢。鳳漢因鄭履煥疏，逬出江郊，屢遣史官敦諭。鳳漢附奏以爲：「臣猥荷先大王殊遇，三事重任，十年尸居。心在忠君，而世或疑其負君，志欲報國，而人或責其誤國。一事二事，千錯萬錯。朝野讜言之不能扶護，人家後嗣之誤引他例，實爲臣沒齒之罪恨。」又諭曰：「卿之心事，予豈不知？予敎中曰慮患，曰先見，畫出卿腔子中底蘊。二件自引，卿何拖至此耶？」鳳漢又附奏以爲：「臣之死罪有三案，而第一案則聖上已以先朝下敎，有所洞諭，臣不敢更爲煩陳。第二案則御藥所用，事體至重，臣非嘗藥之任，則何敢與議，而適過都提調之直所，因以酬酢，至勸別卜定別貿易，以爲繼用羅蔘之地，則今此操切之罪，終未知其何說，而伊時都提調，又以純用羅蔘陳卞，則臣之罪，自在於脫空中。而且有一言可卞者，都提調若被臣操切，則都提調之罪，比臣果何如耶？聖明俯悉，不須費辭。而至於第三案，嗚呼！臣自經某年以來，世道危險，人心叵測，家國之憂，未嘗暫忘于心，而以小人之腹，不能仰度聖人之心，果於私覿之時，乃敢議到於不敢言之事。其不識道理，大爲妄發之罪，雖被萬戮，臣何敢辭？而臣以割斷固守，亦有所陳，則臣之無他，庶蒙俯諒，而聖明哀臣無告，憐臣就死，敎以慮患，又敎以本心，臣雖欲十口自明，何以加此。頭戴肉骨之恩，心銘結草之願，而言者言之不已，反驅臣於戊申之黨。臣雖愚迷，愛戴我殿下，豈下於他人？「而臨死之年，蒙此惡名，汙衊無餘，生亦何爲？且念臣不學無術，出入禁闥三十餘年，未能謹愼如古人，不知不覺之中，自陷罔測之科，自顧慙恧，惟願速死。」
五月
5月1日
○辛未朔，親行朔奠于殯殿。
○定景慕宮祭禮。初上嗣位，以景慕宮祭享，用牲用樂當否，令弘文館博考，弘文館啓言：「謹考《杜氏通典》諸太子廟時享條曰：『太樂令設軒懸於廟庭。』又曰：『宰人以鑾刀割牲。』此實用樂用牲之一大明證。粤自歷代迄于皇朝，皆用軒懸三面之制，則幽明之理，本自無間，而享祀之禮，尤宜致隆。在平日則可用，而在歿後則獨不可用，在宴禮則可許，而在祀典則反不可許也耶？至若用牲，則攷之《宋史》，英宗用之於濮王，孝宗用之於秀王。惟彼二王，位不過乎藩王，屬則遠於璿系，而特以報本之義，爰有隆殺之節，而未聞諸賢以此非之也。惟我景慕宮，以位則尊臨貳極也，以親則誕育聖躬也。受先王之命，而旣聽庶政，奉先王之敎而亦擧軒懸。在聖人事死如事生，事亡如事存之義，凡係可爲之禮，則宜無所不用其極。況此一二故實之可據而行者耶？昔我孝宗大王將臨昭顯墓也，禮官難於儀節，相臣閔鼎重引漢帝太牢祀東平陵事，陳箚行殿，辭明義正。若使我朝曾有用牢園陵之例，則相臣必請之矣，聖祖必行之矣。東平之於漢帝，昭顯之於聖祖，語其親則兄也，諸父也，致敬而盡禮，尙且如此，伏況親愈尊而禮愈隆者耶？祭祀之禮，莫重於牲與樂，蓋其降歆之理，來格之效，灼然可見。試觀乎《周雅》，《楚茨》之主人卽公卿，有田祿者，其詩曰：『挈爾牛羊，以往蒸嘗。』又曰：『樂具入奏，以綏後祿。』以此推之，則不獨天子諸侯之爲可用也。雖曰古今之異，宜若乃今日之禮，揆諸天理，本之人情，恐無不可。」命議大臣儒臣，諸大臣儒臣以爲：「儒臣獻議，若是纖悉，無容別議。」至是召見大臣、禮官、太常、樂院提調，歷詢乃定用牢用樂，牢用牛羊，樂用三成，舞用六佾。親享大祀，攝享中祀，親享時牲用太牢，親臨省牲則亦依親享例。五享籩十，豆十，㽅三，鉶三，簠二，簋二，俎六，爵三，篚一肝膋㽅一，毛血槃一。朔望俗節告由祭，籩二，豆二，簠一，簋一，俎一，爵一，告由祭用幣。酌獻禮籩二，豆二，爵一。五享用四仲朔，上旬內卜日，及臘日傳香祝，先於諸廟墓齋，令享官親祭。及春秋展拜時服色，春秋奉審與太廟同。肄儀前享一日，行於內神門外，著爲式。
○命江都萬寧殿所奉英宗御眞，移奉長寧殿，遵英宗遺意也。仍命本府留守，監董工役。
○敎曰：「先朝所御輦輿，予欲御之，制畢後只當修補，而亦勿設都監，以寓余羹墻之慕。」
○以延福殿上冊寶及移奉時神轝服色，用吉用素當否，命弘文館博考，又命問議大臣。敎曰：「神轝儀仗從吉，以寓從吉之義，侍衛服色從素，以寓從素之義。」
○兩司〈執義李重馥、掌令尹長烈、尹在醇、持平尹尙東、獻納李謙彬。〉啓言：「正法罪人載興，主張凶論，刪潤凶疏之罪，渠旣承款，則無異於載翰等諸賊，而只施知情之律，未擧收孥之章，王法未伸，輿憤愈菀，請載興諸子，幷施散配之典。」依啓。
5月2日
○壬申，敎曰：「推刷官，有本官然後可除刷官自主號令之敝，令海西道臣，依此施行。此道則旣施推刷之役，不得已更送刷官，而自後式年，當有新頒定式，痛革舊弊。」
○命逆賊翰申父文輶減死定配。以鄕谷愚氓，年過六十，特貸一律。
5月3日
○癸酉，親書大行大王碑文篆字。
○命贓吏洪述海減死定配。義禁府以海西道臣査啓：「述海計贓錢四萬餘兩，租二千五百餘石，松木二百六十株，請依律典斬。」判曰：「懲貪之法，有國所重，雖以人主之尊，操威福之柄，有不可低仰。述海所犯贓汚之行査現發，至於幾萬金，又況所坐，不止於一二不法。予則曰王法行於殘蔭冷武，不行於按道之方伯，紀綱之掃地，民生之倒懸，日甚一日。朝廷不知則已，旣知之，又査之，雖欲傅生，奈王法之關石何哉？抑又思之，贓汚之典，廢却久矣，人不畏法，莫挽近若。其在用重典之道，一罪之發，尙不可逭，況以述海冒犯當死之數罪，而其可倖免乎？然近世以來，監司守令恣行不法者，皆不抵法。述海之前，或不無倖免之人，則述海之論以死罪似不稱停。趙曮之犯贓，累倍述海，元義孫，亦令行査，各有所犯，亦不可容貸。然則死囚至於三人之多。渠雖無狀，俱是世臣之裔，此不可不審恤處，且事在申禁之前。雖屬於宥旨前事，不害爲原情之端，述海減死，以次律定配。」述海卽乙未諸賊之一，而罪未具案，先勘其犯贓之罪。
5月4日
○甲戌，責諭左議政金尙喆曰：「贓者之死卽法也，未聞以此爲新法之歸。昨日處分，實寓昧爽以前之意也。不然萬兩之贓，能不死乎？近來朝綱解弛，廟堂之上，不念法紀之重，徒知自全之計。雖以俄者左相所奏創聞云云言之，得無近於開荊棘七十年之語乎？朱夫子所謂舜流四凶，爲皋陶者，亦不念反爾之戒何耶者，政謂今日準備語也。」尙喆以洪述海贓律爲新法仰奏，有是敎。
○敎曰：「司饔院進上魚膳，乃是殯殿所用，日氣不甚熱而擧皆腐敗，司饔提調罷職。此爲安山地方不善照氷之致，該守令先罷後拿。」又敎曰：「都提調大臣也，協贊朝廷刑政，御膳不暇關心。無怪其然矣，拔之傳旨中。」司饔都提調金尙喆待命，敎以勿待命。
○以趙德成爲司憲府大司憲，林鼎遠爲司諫院大司諫。
5月5日
○乙亥，親行端午奠于殯殿。
○召對。
○命鄭厚謙荐棘。三司〈大司憲趙德成、大司諫林鼎遠、義李重馥、掌令尹長烈、尹在醇、持平尹尙東、獻納李謙彬、副校理沈豊之、修撰嚴思晩、副修撰李秉模。〉陳前啓，至厚謙事，批曰：「予所靳允，意有在焉，而只施竄配，無以答公議，鄭厚謙卽其地荐棘。」至具允明等事，批曰：「具庠雖有罔赦之罪，四父子一啓臚列，有欠淸朝忠厚之風。至於具允鈺，不但與庠有間，今番獄事元無干連。其在綜核之道，亦不可混同，亟停勿煩。」豐之、思晩、秉模啓言：「懲貪之典，王法所先。洪述海事，査啓旣明，眞贓畢露，而我殿下，特以欽恤之意，屬諸宥前，曲貸本律。司法之地，宜有爭執之論，今乃大臣謂以新法，臺閣默無一言，請今日入侍兩司竝罷職。」依啓。
○以李聖圭爲司憲府大司憲，洪檍爲司諫院大司諫。
○召見摠護使禮堂。摠護使金尙喆啓言：「謹考列聖誌狀，大王諡狀，稱孤子，王妃諡狀，稱哀子。孤字哀字之分，禮意有據，而香室庚子後國恤三年內祝文，皆以哀字書之，與列聖朝諡狀之禮有異也。」上曰：「依祖宗朝諡狀例。」
5月6日
○丙子，次對。司憲府〈大司憲李聖圭、掌令柳榮鎭、鄭宇淳、持平朴聖泰。〉啓言：「洪述海身爲方伯之任，犯贓之數，至於萬兩之多。道臣査啓，王府亦議讞，則其在國法，不可容貸。酌處之命，雖出好生之德意，贓律不可不嚴，請依律處斷。」不允。司諫院〈大司諫洪檍、獻納李儒慶。〉啓請：「削黜罪人鄭義達，先改三司之職，亟施屛裔之典。」依啓。檍又啓言：「荐棘罪人翔雲，雖無向來凶疏，其亂倫悖常之罪，固難容於覆載之間。無論搢紳韋布，稍有知覺者，見其面貌，擧有若浼之心。苟菲一箇翔雲，則孰肯與渠結姻，而以士爲名之宋煥經，乃以先正後孫，忍以翔雲之子爲其女壻，及其翔雲投呈匈疏之日，親往卜家問其吉匈。渠若有一分人心，豈忍爲此？且於鄭錫達之在南邑也，尋常往來甘作衙客，主張婚議，又以先正之無後孫兒，爲錫達之子婦。苟使先正而有知，其肯曰余有孫乎？其他平日悖戾之行，猶屬餘事。其在爲先正傷痛之心，不可置而不論，請邊遠定配。」依啓。檍又奏曰：「昨冬先大王爲宗社至誠懇惻之敎，記注不書，大臣不言，中外之人，茫然無聞，幸而徐命善之疏出，而夬若披霧而覩天。苟有北面於殿下之心者，孰敢以邪說間之？而翔雲乃敢挺身投章。上款許多駕說，皆是游辭虛影，其精神骨子，則專在於下段一句語，究其指意，顯有叵測之心。其於授受光明之際，隱映妖匈之語，要爲亂逆之張本者，實有浮於辛壬之耉、輝。必非渠之所獨辦，而端緖未究，一向掩置，使主張凶論之徒，尙今隱伏，則何異於轂下羌胡？翔雲訊鞫之請，先爲允從，臣之望也。」批曰：「情狀已露，何更問之有？」
○配安兼濟于邊遠。敎曰：「鷄龍之說，未知傳自何時，而卽一讖說，則王者不貴虛無。設使兼濟眞有作舍之事，厚謙能應其兆耶？從古君子，未嘗以此等事罪之，況帝王之尊乎？此政先儒所謂罪蔡確，不患無辭，而以車盖亭詩爲案者。元祐諸賢，反不免爲捨正之歸者也。兼濟之附麗厚謙，謟事厚謙，卽通朝之所知，以此定罪，於渠當矣。」仍有是命。
○左議政金尙喆以堂啓中大臣新法之句語，上箚辭職，批曰：「玉堂之奏，不過是論罪執法之臣，而於卿別無箚着之語，卿何過引？伊日之奏，雖非所望於明者之見，予之臨筵慨歎者，亦出於求備之意也。以卿休休尙不能擺脫此等境界，始知末俗之難治者，如是夫。」
○大司成金熤上疏曰：
太學章甫之所關，士論之所出也。明徽匈疏，誣及君師，則卞討之章，宜自太學先之，而寂然多日，反後於人，此聖上所以慨賢關之不古，歎士論之寥寥，至下兩齋任停擧之命者也。昔程子之受誣也，呂大臨上下理文字於時月稍允之後，朱子責其晩也。今我聖上責賢關之敎，正與朱子責大臨之意，一般義理。凡在搢紳章甫之列者，孰不欽仰贊歎，思所以仰體聖意，奉揚休命也哉？爲今之道，惟宜竗選齋任，畀以賢關之責，丕變偸惰之積習，鼓發義理之正論。而齋生會議，定出東一房掌議，東一房入齋，定出東西齋掌議，卽太學格例，而有齋薦然後，乃擬於齋任者，亦不易之例也。齋薦之廢却不行，殆十許年，新薦未出，舊薦幾盡，就其中分排擬定，纔得兩齋任備員，此卽臣承命後事。而士子處義，便同未歸之女，過於辭遜，歷三日而始爲進身，於是乎疏擧薦事，庶幾次第就緖，忽有方外儒單，病其進身之稍遲，攻斥之論，闖入於未了薦之前，遂使旣進之齋任，旋卽逬出，而薦事疏擧，終歸一場打乖矣。事端之橫生，泮事之渙散，實屬可悶。臣以儒單聲罪，雖出於督過之意，反不免爲敗事之歸，略示慨然之意於酬酢之間矣，此語轉傳，激其疑怒，乃至於外議之沸騰，致使相知者，爲臣而憂。臣雖無似，問其職則師儒之長。以師儒而被士論，豈不爲朝廷之一大羞恥耶？
批曰：「疏辭雖未詳其顚末，不過去來私說，勿辭察職。」
○特遞知製敎嚴思晩。思晩撰進議政府進香文。敎曰：「知製敎之職，古所謂三字銜也，其爲職也，顧不重歟？近日代撰文字，不負華銜者鮮矣。代撰誥命，雖是重事，摸畫天日，尤何等審愼者？則今日製進祭文，文與義俱甚未暢。況曾有飭敎者乎？」仍有是命。又敎曰：「古之知製敎，倚馬草檄。今日許多玉堂中，豈無撰進之人？今日內撰進。」
5月7日
○丁丑，親書玄宮銘旌。
○副修撰李秉模上疏曰：
臣於嚴思晩特遞之命，有以見我殿下重華銜振文風之意。凡在詞臣之列者，孰不淬礪琢磨，有所興起？而第念人材亦非一端，或有能於文而薄於行者，或有博於識而短於述者。臣固不知思晩之才之如何，而恐不可以一作之不稱，遽加遞斥，伏願特寢成命焉。嗚呼！一初之政，動合典謨，自成制度，而區區愚衷，或恐一毫之放過。惟殿下勉哲王愼如始之圖，持聖人允於道之義，俯答八域臣民之望。「
批曰：」雖不知思晩文章之如何，而代撰之失當，前已推考，更此失當，則加等處分，焉可已乎？只遞兼銜者，誠如爾言，欲試博於識而短於述，於顧問之席也。「
5月8日
○戊寅，敎曰：「愼重之道，旣知一分未盡，則不可不改卜吉日，因山擇日改卜。」都廳柳義養，以初擇日有將軍煞，在《曆理通書》奏，有是命。
○敎曰：「親贈玉帛，補編旣載，因山時當隨靈轝，少寓攀慕之痛。」旋因慈敎，還寢。
○敎曰：「守陵官以崇品爲之，重事體也。恩彦君䄄，資是二品，特爲加資。」
5月10日
○庚辰，敎曰：「偶考山陵都監儀軌，役民之傷病必狀聞，可仰列朝恤民之盛德。見今山陵役處浩大，役軍夥多，能無傷病者乎？」命宣傳官勞問之。
○諭奉朝賀洪鳳漢。上以惠慶宮承候及金寶書寫事，屢加敦諭曰：「卿若以合啓之方張，爲難安之端，則卿欲與卿弟，同去就乎？然則慈宮將無見卿之日，是卿安於心者乎？」鳳漢不膺命。又諭曰：「前此敦諭，予豈不云云耶？予之云云之敎，卽卿云云之意，予以云云之意，若是敦勉。」又諭曰：「予之敦諭，旣曰云云，卿之書啓，又曰云云。卿之云云，還卿云云，予之云云，從予云云，所謂云云，不須更提。」
○召見領府事金相福。相福待罪城外，特賜敦諭，至是引見。
5月11日
○辛巳，親進香于殯殿。親製文曰：
嗚呼！日暮中途，嬰兒失乳，躑躅呼號，天地茫茫。從古生人之悲，莫切於此，誰料小子，遽罹此境耶？曰祖曰孫，人孰不然，而以祖而兼父之慈，以父而兼母之愛者，自古迄今，豈有若大行之於小子乎？坐焉而命之侍，臥焉而命之護，餐焉而命之供匙箸，動焉而命之奉杖屨。小子生世二十有五年，蓋無一日不然，近年以來，又無一時不然。此如一氣之有呼吸，一身之有形影，而尤有大焉者。小子性魯才下，常恐不克負荷，我大行不知其不肖，托之以匕鬯，敎之以精一之傳，諭之以孝悌，引之於仁義道德之門，聖心之所耿耿者，惟小子一身之外，更無他焉。慈覆仁恩，若是深切，小子當時，但知感悅之極，而長擬無窮之樂於萬歲矣。嗚呼！大行何忍割此恩愛，遽速眞遊，使小子作中途失乳之兒耶？小子之奉諱，忽已三朔矣，龍樓之曉，若將問寢，餘閣之奠，若將進餐，寶帷咫尺，若將覲耿光而聆玉音，畢竟僾然黯然，無復覩矣，無復聞矣，人理之痛，至此極矣。然饑而食渴而飮，春夏已易，而視息如舊，誠不料小子之頑，至於此也。嗚呼！大行保小子，常如懷中之小兒，一言一動，一起居之間，聖慮屢勤，恐其有疾，今也遑遑恤恤，如窮無歸，呼天而不知，呼地而無應。嗚呼！以大行隆天厚地之恩，何不眷顧而垂憐也耶？記昔乙酉之冬，小子數旬委疾，我大行憂焦慮煎，忘餐與寢，徊徨於殿廡之間，露禱於星月之下，但知有小子而不知聖躬，于時寶筭，已逾七矣。隆恩所霑，小子雖幸起疾，而聖躬亦憊，果然丙戌之春，玉候違豫，自是至今，連在靜攝。嗚呼！聖質如天地之悠久，玉度如日月之常鮮，可以于千于萬，至于無極，而不幸丙戌之患侯，實基今日之禍，而小子伊日之病，無或爲丙戌之祟歟？嗚呼！大行至慈至仁，起小子於濱危，小子不能積誠願代，回聖疾於惟幾，思之及此，心肝欲裂。嗚呼！天位孔艱，天命難諶，大行之所眷顧而寄托者在此，小子之所勉膺而祗懼者在此。世道之淆亂，何以定之，人心之千百，何以一之，赤子之塡壑，何以奠之？伏惟大行，指導於冥冥，俾無墜失焉。嗚呼！至哀無文，至情無言，但有徹天之哭，徹地之淚而已。嗚呼！痛哉。
○遞刑曹判書蔡濟恭、咸鏡道觀察使韓光會、忠淸道觀察使閔百奮，以李溎爲刑曹判書，李宜哲爲弘文館提學，趙重晦爲咸鏡道觀察使，徐有臣爲忠淸道觀察使。
○召見領議政金陽澤、吏曹判書徐命善，仍見辭陛守令，飭諭之。
○命寧嬪祠版，因奉本宮。寧嬪卽肅廟後庭，故參判金壽增之女也。敎曰：「寧嬪地處，與等閑妃嬪自別。移奉壽進宮，似甚不可，其令仍奉本宮，使奉祀之都尉主祀，而墓以寒食，廟以春秋，以體我先大王敬禮之聖意。聞有墓下位田云，其中十結劃給，以爲祭需。」
○獻納李儒慶啓，具允明等事，以「具㢞名登臺啓，聲討方嚴之時，多率騶從，呼唱道路。渠若眼有國法，放恣無嚴，胡至此極？」添啓語。
5月12日
○壬午，削恩全君禶職，罷兵曹入直堂郞職。都承旨徐浩修啓言：「禶出入殿庭之際，跟隨之多，至於數十人。朝家立法，當自貴戚始，請禶及兵曹堂郞推考。」敎曰：「立紀綱之道，非但自宗戚始，爲渠敎戒，亦不可推考而止。」命削其職，尋命給牒敍用。
5月13日
○癸未，親書永祐園碑。
○下綸音，布告文女罪惡曰：
嗚呼！當此月逢此日，崩隕摧咽，如不欲生。嗚呼！以予今日之心，豈忍發號施令？而噫嘻！聖國窮天極地之罪惡，予之所以腐心鏤骨，而含憤茹痛者也。若於今日，不爲洞諭，百官萬民，何以知此賊之本末，而共憤於窮天之罪，胥痛於極地之惡也哉？差爾大小臣庶，明聽予哀苦之辭。嗚呼！聖國之罪惡，不可以十百計，而千罪萬惡，無非罔測絶悖，不忍提不忍言之匈圖逆節也。夫彼聖國以僕隷之賤，有虺螫之性，內挾妖妹，外結賊相，凡所以日夜綢繆者，若非簒奪之計，卽是弑逆之謀。粤自癸酉以來，其志愈肆，其謀愈急後庭深處，鑾輿幸臨，則聖國與其妹，讒間我兩宮，爲言罔極，或曰某日爲某事，某時行某事，無時而不讒間，無事而不讒間。嗚呼！當時毓德春宮，令聞日彰，而聖國則乃謂問寢不以時，視膳不以時，甚至於殺越人命，漁取女色等語，白地粧撰，欲試眩惑天聽之計，此特搆捏之一端，噂沓之初階也。凡玆數事，已是覆載之所難容，則況且樂善之火，祟於聖國，禁井之變，由於聖國，痛矣痛矣！此豈予所忍提道者，而只開端倪，不明聖國弑逆之謀，則今日臣庶，安知我大行大王天地之仁日月之明哉？倘非我大行大王逆折奸萌，屛逐閭里，使不得接足於宮禁，則宗社之危，國本之絶，可立而待也。幸賴我大行大王止慈之恩，燭奸之聖，使宗社幾危而復安，國本幾絶而復續，此非但予小子含恩頌德，沒世不可忘，將且有光於天下萬世也。嗚呼！欲報之德，昊天罔極。嗚呼！皇天不弔我東土？大行大王慈覆之德，如彼其摯且切矣，則先親前日之沈疴，庶幾由是復常，而醞釀之匈計旣久，疑懼之積漸難醫，伊時則不但問寢，可以得以時，視膳。可以得以時。我大行大王，亦嘗頻遣左右，問其起居之安否，察其飮食之多少，此乃慈孝兩宮之一大好機會，而其奈患侯之轉益沈痼，而莫可平復，何哉？天乎天乎，胡寧忍予？噫嘻痛矣。聖國之罪，雖千剮萬戮，何足以少贖貫盈之惡，而少洩神人之憤哉？至若每當文女有娠之時，潛求良人之子，表裏交煽，陰圖簒奪，此正不韋盜秦之謀，僧旽亡麗之術。不但宮省之中，有口皆傳，抑亦市井之間，有耳皆聞。亦非我大行大王嚴宮禁杜亂源，則惟彼聖國之凶謀，豈可以不得試而不敢售哉？此實亘古今之所未嘗聞，亦所未嘗有之亂賊也。每一念至，重爲之心寒而骨顫。嗚呼！記昔三歲時，大行大王，見和寧〈文女所生翁主。〉與予言，而敎予勿復語，及予之長，常提不臨延齡君家之事，以訓予曰：「兄弟之情，非不至矣，所不忍者，䄙嬪祠版之同在一室也。」以此推之，可以仰大行大王指敎予小子之微意也。嗚呼！如䄙嬪微細之故，以大行大王友于至德，猶且不臨延齡之家，況予之所以罪文女何可已乎，罪聖國又何可己乎？雖然文女之得貸一縷，聖國之不施追戮，參量裁酌，意各有在。而臚列罪狀，昭示八方之意，已及處分之傳敎。然而欲書則涕不禁，欲言則聲先呑，不忍泚筆，泯默至今矣。悲懷交集，中宵不寐，苫枕呼燭，敷此心曲，咨爾！大小臣庶，咸須聽悉。
5月14日
○甲申，召見大臣三司〈領中樞府事金相福、領議政金陽澤、判中樞府事韓翼謩、左議政金尙喆、判中樞府事李溵、右議政鄭存謙、大司憲李聖圭、大司諫洪檍、掌令柳榮鎭、鄭宇淳、獻納李儒慶、正言姜𪝤、應敎李敬養、副修撰李秉模、柳戇。〉諸臣，以請討文女事求對。命入侍，相福等奏曰：「臣等伏見去夜綸音，不勝心寒骨冷。聖國之罪惡，東土之人，孰不知之？而今以綸音見之，益知其所不知。從古亂逆，何代無之，而豈有若此賊之窮凶極惡者乎？苟求其本，實是文女爲窩窟根柢也。文女之尙今偃息於覆載之間，揆以王法，寧有是有理？臣等誓與此賊，共戴一天。伏願夬揮乾斷，亟施王章焉。」上曰：「予之尙今泯默者，不忍言也，又逢昨日，予懷有倍，敷心洞諭，而以先大王與和寧勿言之敎推之，可以仰指敎之微意也。雖然在予之地，不無酌量者，姑貸一律矣。」李聖圭、洪檍、李敬養等合啓：「請聖國、尙魯諸子，亟施當律，和寧翁主削去爵號，安置城外。」上曰：「不允。和寧翁主事，不但所請之非時，雖在文氏按律之後，卽先大王骨肉也，是豈可以應坐者？況今文氏只黜私第，則翁主之安置城外，又不但不審之失而已。至如和寧翁主，聖國設計之日，或在未生之前，或在襁褓之中。又況事到不得已之地，則莫可奈何，而王姬事體，豈與瀓、潚比乎？予不忍更聞，亟停勿煩。」又啓言：「文女亟允前請，聖國、尙魯戮屍之典，旣有先朝禁令，雖不敢直請，此與尋常亂逆不同，請亟賜處分。」不允。大臣諸臣，縷縷力請，不從。
○領中樞府事金相福等，率百官庭請啓曰：「文女之排布暗地，危逼儲位，敢欲潛移國本，陰圖簒奪之凶謀逆節，昭著無餘，則一日容貸於覆載之間，其可曰國有常法耶？究其情節，萬萬妖惡，此不但殿下之罪人，乃是先大王之罪人，不但先大王之罪人，卽宗社之罪人，今殿下靳允喉院三司之請，其奈三尺之至嚴何，一國之齊憤何？前席下敎，不啻縷縷，臣等豈不知聖意攸在，而先大王所以燭奸情杜禍源者，若是其至矣，則在殿下繼述之道，亟正厥罪，快施常典，豈不益有光於先朝日月之明乎？尙魯、聖國之得保首領，死於牖下，實爲輿情之憤惋，而罪惡貫盈之如文女，窩窟根柢之如文女者，尙今假息，則其爲國家之失刑，莫大於此。伏乞快揮乾斷，明正典憲。」批曰：「文女之特貸一律，予有所參量。城外安置。」又再啓，政院玉堂，連上箚啓爭之，不允。
○遞不參拜箚玉堂職。敎曰：「在家謹悉，雖曰古例，今日箚請之事，何等匈賊，何等亂逆？則無一人入來拜箚，循訛襲謬之罪，已非所望於讀書學士。而況此君父之讎，名以誅討，等閒看了，有若循例聯啓者然。似此懲討，不如不爲，不參諸玉堂，幷遞差。」
5月15日
○乙酉，親行望奠于殯殿，親書上字于梓宮。
○建齋室于泰寧殿之側，扁以陶遂椽，倣先朝恭默閤扁名也。
○領中樞府事金相福等，庭請文女置法，批曰：「日昨痛諭，欲使百官萬民知之也。若用一律，則當初處分時，當施一律，何待今日？連日若此，予心益亂。雖欲允從，因山前施律，予不忍也。」政院又再啓，玉堂又箚請文女一律，尙魯、聖國追律，竝不允。
○配徐完碩于金海府。完碩以康津縣監，詬罵隣倅，捽曳邑子。國哀成服之前，恣意宰屠，斷獄之際，公受賂物，料理結錢，幻弄國穀之罪，拿問捧供，勘以徒配。仍敎曰：「思效塵刹之報，固不可責之於厮役之賤，而渠亦具秉彝，則渠之不法，旣至於此。徐完碩雖已發配，不可仍置近侍之列，汰名別軍職。」
5月16日
○丙戌，削前判府事申晦職，副司直尹光紹投畀。大司諫洪檍疏請文女置法，末曰：
彼厚謙亦一天地間妖物也。渠以海曲稚兒，倖屬貴近，年纔成童，奸竅已穿，其母則長處禁中，恣行威福，內外交煽，無所不至，利之所在，一世趨風，托身射利，寔繁其徒，而若其深締固結，潛誘陰圖，助成氣焰，至於滔天者，未有如申晦、申光綏之設心至巧，用意至憯者也。噫！台扉禁臠，富貴極矣，更何求爲，乃忍此黨惡負國之事乎？厚謙之積成許多罪惡，做出幾層變怪者，無非其叔侄之所挑發而慫慂也。至於尹養厚輩之夤緣謟附，糾結聲勢者，莫不爲之根柢，助其羽翼，則當厚謙討罪之時，平日黨與，次第鋤治，而彈文不及，威罰不加，公議之駭惋，固已極矣。至其貪淫縱恣之狀，猶屬細故，臣不欲索言，而西米萬斛，盡歸宮家之私橐，園洞民舍，半入相門之幷占。爲媚妖兒，桂坊之薦，至托以輔導，廣開賂門，邊閫之除，輒出於親昵，文衡秉筆，有礙獨斷，則當面斥退，無所顧忌，武臣擢秩，亦非常格，而挾私薦人，有駭聽聞。及夫向來之重卜，豈敢抗顔行公，而適値罔極之會，冒沒摠護之任，相地山陵，何等至重，而誤薦庸技，幾僨大事。噫！彼頂踵毛髮，莫非先王之賜，而終事之地，不誠無狀，乃忍如此，則他尙何說？乃者薄罷之典，雖出懲勵之聖恩，而論其罪犯，不可止此，伏願殿下，先自貴始，嚴加處分，使黨惡負國之類，有所懲畏焉。又有公議之不可已者。前參判尹光紹，以妖纉爲兄，逆述爲舅。干連鞫獄，竄配經年，終荷先大王好生之德，得以宥還。在渠之道，固當沒齒含恩，縮首訟愆，而乃敢出沒京輦，陰事厚謙，銀臺亞卿，揚揚冒進，惟意跳踉，全無畏忌，祖述凶論，詆辱先正，無所不至。此非世道細憂，有不容置而不論。臣謂尹光紹亟施屛裔之典。
批曰：「所陳精白，辭理俱到。予所以嘉爾者，近日公車之章，不患無大同之議，而着題着緊，莫若爾章。然彼相臣之失，雖如彼之甚，而位在大官，則亦不可輕易處之。當問於賓對時下敎矣，爾亦進參焉。」詢問于賓對諸臣。敎曰：「臺臣之言，奚爲而至？其在待大臣之道，予不欲索言，而臺疏所論，俱非䵝昧之斥，則此予所以爲大臣慨然。立紀綱爲尊朝廷之本，前判府事申晦削職。」又敎曰：「尹光紹事，臺臣曰：『祖述匈論，詆辱先正。』則以負累之蹤，其所同汚合流，不是難知之事。光紹投畀。」
○次對。上曰：「來朔當行都政，而恭默之中，朝會幷停閣，則都政與散政有異。初欲退定於卒哭後，聞吏兵判所奏，顯廟登極之年，先正臣宋浚吉以銓長，行都政於因山前云矣。」領議政金陽澤等曰：「旣有先正已行之例，今亦以六月定行宜也。」上曰：「領相方製誌文，先大王事實，卽均役蕩平濬川也。蕩平爲五十年大政，而說去之際，若只書蕩平二字，不無混淪之嫌。至於忠逆之分，不可不明言，此直彼枉，彼客此主之別矣。予之追奪光、恒、億，亦奉承先朝之意也。蕩平不害於義理，義理不害於蕩平，然後方可謂蕩蕩平平之大義理。今予所言，卽義理之蕩平，非混淪之蕩平也。」掌令柳榮鎭啓言：「洪麟漢犯分負國之罪，已盡於合辭之中，臣不必更爲臚列。而昨冬徐命善之疏出也，凡爲人臣子者，若有秉彝之心，血氣之憤，孰不明目張膽，請討之不暇？而其時都憲宋瑩中，乃於入侍俯詢之下，至以深文等語，肆然仰對，謟附權勢，專事彌縫，作爲護黨立功，以圖進取之計，此而置之，則名義必將晦塞矣。伊時司諫成胤儉身爲臺閣，凡於大義理關頭，豈可隨人苟合，而下詢之際，敢以臣意與都憲一般仰奏，分義掃如，疲劣極矣，請削黜罪人宋瑩中，亟施屛裔之典，前司諫成胤儉，削去仕版。」依啓。宋瑩中尙不處分，猶是大寬，施以竄配之典。獻納李儒慶啓言：「前平安兵使崔東岳受國厚恩，猥躋閫任，在渠道理，當小心畏謹，奉公守法，而西閫濫叨之後，貪虐不法，姑無論聞，有民家女稍有姿色，則必百計威脅，獵取乃已，民情洶懼，道路唾罵，醜穢之謗，至今未已。當此一初淸明之時，如此之類，宜痛加懲勵，請削去仕版。」依啓。
○罷三道水軍統制使趙𡷗職。初大臣請𡷗仍任，至是敎曰：「統制三道，雖非趙𡷗，豈無其人，而次三仍任？予則曰朝廷之紀綱掃矣。」有是命。
○遞江華府留守洪樂命，以李瀰代之，以李邦綏爲三道水軍統制使。
5月17日
○丁亥，三司〈大司憲李聖圭、大司諫洪檍、應敎李秉模、副應敎李敬養、掌令柳榮鎭、鄭宇淳、獻納李儒慶、校理尹弘烈、正言洪樂淵、姜𪝤、修撰李在學。〉合啓言：「申晦以當國首相，不思報効之道，乃反專事貪饕，市權趨勢，潛誘厚謙，助成滔天者，莫非此人挑發慫慂之致。當此懲討厚謙之日，不可以削職而止。請申晦亟施門黜之典。」不允。
5月19日
○己丑，親行梓宮結裹，召見大臣、都監堂郞于殯殿。
5月20日
○庚寅，罷入直諸玉堂職。仍命召對，進講《儀禮經傳通解》。同經筵李宜哲上疏，略曰：
臣之前疏所引居喪讀禮之云者，本出於《曲禮》之文，其義有在，而係是辭免初疏，故不敢廣明其說，又不敢輒請行之，乃蒙殿下，命行召對而進講《禮記》，意甚盛也。嗚呼！居喪之禮，至哀在中，諒闇不言，斯豈暇及於讀書之功之時哉？然而此是學問所本，不可廢者，故聖人許之。然必曰讀禮，而不曰讀他書矣，雖曰讀禮，必曰未葬讀葬禮，而不曰讀祭禮矣，又必曰旣葬讀祭禮，而不曰讀他禮者。其意蓋以將行其事，故先講其禮，是爲居喪之一事，非爲讀書而然也。然而旣讀其禮，則讀書明理之功，自在其中，可謂務一而兩得者，故臣向所謂其義微而其法嚴，蓋謂此也。《禮記》之書，乃漢儒所謂掇拾古今經傳之文，卷帙浩汗而難於卒業，記錄雜出而艱於考究。以今觀之，似不如《儀禮》之爲要。《儀禮》則所載葬祭禮，不過兩三卷，其次第節目之詳，可以一開卷而盡得之矣。朱子繼爲通解，則又雜取《禮記》之文，各以其類附，見於經文之間，不待別讀而可見焉。今殿下旣講禮書，臣之妄意，恐不如《儀禮》之爲省事而易於收功焉，俯賜鑑照而進止之。
批曰：「所陳《儀禮》可謂省事，當講論於經筵時矣。」敎曰：「進講以《儀禮》之意，旣於經筵之批下敎，則玉堂之尙不稟定，定涉踈忽。今日若命召對，將以何冊進講乎？甚非設置講官之意，入直玉堂幷罷職。」仍命以《通解》進講。
○修撰李普溫疏論文女、厚謙之罪，末曰：
惟彼厚謙故都尉申光綏，卽天生妖孽，禍胎所鍾也。一是卑微之浦産，一是禁臠之貴近，而其妖肚慝腸，若受一氣，終至於連締糾結，斲喪我國脈，濁亂我搢紳，幾成滔天之厲階。思之及此，令人茹痛而含憤也。蓋於厚謙奸竇之未開也，光綏已知其性氣之相近，父事厚謙，恭執子弟之禮，朝夕追携，百千慫慂，使斲喪濁亂之謀，心授而口諭，危逼抵抗之計，耳濡而目染。自庚寅數三年之間，光綏之所以譸張閃弄，興妖作怪者，無非爲厚謙之地。而及其厚謙之根柢已固氣勢鴟張，則光綏之受報於厚謙者亦云多矣，嶺藩萬錢之賂，猶屬細故。如申晦之輕佻無行，狡悍不良者，富埒王室，位極人臣者，是誠何因而致此也？噫嘻！貪淫之行，卽其生質，而一按西藩，人理都滅，聞兄之喪，無意奔哭，終喪之日，南館張樂。似此滅倫悖常之類，豈可更廁衣冠之列？而以其固結，有所進塗日亨，及夫得志高位，手勢漸猾，蔑視公議，全無顧忌，布植私黨，作爲聲勢，撐肚亘腹，患得患失。元輔之權，將歸他相，則乃以坐次之說，敢售沮遏同升之地，舅甥之間，其勢相逼，則輒發不忍之語，顯示齮齕骨肉之親。聖候連在靜攝，則乃以奏語之易得準請爲幸，每於筵退之後，常有揚揚自得之態，曾無一分焦遑之色，其罪可勝誅哉？以至私客賣官，嬖子開門，籌司薦引，無非座上之押客，閫邑差除，盡是門下之親昵，數年秉軸，谿壑幾充。申光履之自作難逭，而每借僚相之口，齗齗陳達，必欲甄收，以濟其私。頃年李遠之疏，出於何人，爲誰挺身？而初當命官，其子擢第，一世起疑，國言喧騰。至於今番摠護一着，爲平生斷案。彼申亨道之全無知識，不分向背，臣於隨詣看審之行，實所目擊，而以厚謙之私人，必欲汲引，力贊術業，敢售欺天之習。苟非日月之至明，幾誤山陵之大事。噫！今日君臣上下之竭誠盡心者，惟在於相擇吉岡，以效終事之忱，而噫！彼申晦乃若是不忠不誠。臣竊爲之深惡而痛絶之也。其姪光履者，猾黠最甚，做出虛言，交構搢紳，暗地排布，傷人害物。曾在先朝，再降放逐之譴，而潛伏相門，招納權勢，又有孽子光純者，驕濫匈狠，甚於乃父。晦之年來罪惡，光履、光純輩之所共濟耳。噫！彼申氏之子姪族類，何其多妖慝者也？前後臺臣之斥，只論皮毛，日前大諫之疏，不請勘律，實爲慨然。臣謂申光綏之追削，申晦之遠竄，斷不可已也。其孽子光純絶島定配，其姪申光履遠地放流，俾小人有所懲畏焉。
批曰：「申晦事有罪與否，姑勿論。有難以一人之言，輕先處分，當下詢大臣三司，而處之矣。申光綏已死，何必追誅？光純卽幺麿孽種，苟有罪矣，有司存焉。申光履自來不正之人，予所深惡者，特施投畀之典。」
○命濟州監賑御史柳焵加資，牧使柳爀賞以表裏。先是英宗乙未濟州饑，特遣繡衣監賑。至是焵以畢賑復命啓。敎曰：「今覽濟州御史下陸狀聞，此先大王宵旰憂慮，以至三月初四日之夕，而諄諄不置于聖衷者也。及今竣事，仙馭已邈，顧予小子之慟，益復如新。以先大王之靈，屢萬島民幸免顚連，奉命繡衣萬里無恙，還朝後御史陞資，守宰賞典。卽是先大王遺意，濟州監賑御史，特授通政之資，牧使柳爀表裏賞給，大靜縣監韓東岳、旌義縣監任光鉉各賜弦弓一張，使島民，知先大王南顧夙宵之憂念。」及焵復命，以島中弊瘼，條列以啓，備邊司覆奏：「其一，濟州講射之規，依舊例復設，以本州判官，爲三邑敎授，以文官差遣也。其一，屯馬驅下，雖有妨農擾民之慮，太僕之每年取來，亦甚緊重，每式封進，有難輕議也。其一，鮑作潛女京納刁蹬之弊，嚴加禁斷也。其一，本州牧使文武輪差之請，隨時量宜，毋令專差也。」竝從之。又命明年貢馬，折半封進。是年貢馬渡波海渰沒者，百餘匹，有是命。
5月21日
○辛卯，特拜前修撰柳戇爲承政院同副承旨。
○召見入直玉堂，講論《近思錄》、《黃勉齋集》。
○都承旨徐浩修奏曰：「近來贗本筵說，騰播外間，以訛傳訛。筵席之間，固無可秘之言，而以誤聽爽實之本，肆然播傳，大關國綱也。」命緘問前後入侍史官，兼春秋朴聖鉉。以傳於前參判李𡊠對，下義禁府勘罪，尋釋之。
5月22日
○壬辰，敎曰：「我朝家法，卽禮遇士大夫也。政院之啓辭，稱以傳喝，諸臣之引見，稱以客入，今則不然，不但中官司謁掖隷亦皆不知。古所謂傳喝，今則擧姓名而曰某稟，古所謂客入，今則擧某官而曰入來。此雖小事，可見此輩不畏士夫之一端，其令申明舊制。」
○追奪故執義尹宣擧、故右議政尹拯官爵，毁其文集，撤其祠額。京畿、水原儒生柳灚等，上疏曰：
天下之事，有本有末，未有捨其本而治其末也。今此明徽之言，實本於宣擧父子，故其疏中語意脈絡，都自宣擧父子書中出來，而其祖述傳授之跡，殆若印板。蓋宣擧失身於江都，以渠之不死，欲爲十分道理，必援引不敢言之地而自況，乃敢曰：「吾爲杜擧。」或曰：「今日則可言，而他日則不可言。」又曰：「句踐詐延廣狂矣。」狼藉傳說於知舊之書。噫嘻！此豈人臣之所爲說者耶？其凶言悖說，父以是傳其子，子以是傳其徒，肆然刊布，顯道而公稱之，惑世誣民，迤爲吾道之害者，倍蓰於今日之明徽矣。曾在丙申年間，肅廟特下大處分，下敎曰：「近日事，是非大明，可以不惑於百世，而一種怪鬼之輩，血戰公議，甘心死黨。此無他，處分不嚴故耳。」特命追奪其官爵，撤其祠院之額，毁其凶書之板。又以書示予意爲題，特成一文字曰：「予深究義理，是非大定，可以有辭於後世矣。爲子孫者，須遵此意，堅持勿撓可也。」大哉王言！昭揭日星，此實聖人慮世之深意，爲我朝臣子孫者，孰敢容喙於其間？而逮至辛壬間，耉、恒匈賊之徒，敢以非先王本意之說，肆然登啓，改易先朝之處分，遂復其父子之官爵，復刊已毁之板，廣布肆行，致令毁大義侮聖祖之匈言，復作於世，釀成今日之明徽，噫嘻，痛矣！臣等竊伏聞，殿下於諸儒之疏批，以「旣有丙申處分」爲敎。顧今宣擧父子之官爵自如，毁板之刊行無禁，此豈不大違於丙申處分耶？噫！天運循環，舊甲重回，而彼凶徒誣毁聖祖之說，又出於此歲者，此殆天誘其衷，自速其辜，而使我聖祖舊歲之處分，復明於今歲，事非偶然，亦有所待而然歟？噫！「太歲涒灘」之句，旣感於前甲申後甲申，而又感於前丙申後丙申，則其推明《春秋》之義，繼述先王之道，遇此一大機會，而時不可緩者也。今欲永塞其末流之滔天，則莫若先治其本源。伏乞聖明，特擧先正臣文正公宋時烈追配孝廟廟庭之禮，以明《春秋》之大義，一依肅廟丙申處分，追削宣擧、拯官爵，而毁其祠火其書，以杜誣惑之源。
上曰：「向日承宣之奏，正合予平日所思，方欲決意行之，而尹宣擧父子事，已處分矣。」承宣卽洪國榮也。忠淸道幼學黃時亨等疏語，與柳灚等疏同，批曰：「爾等之請，可見士林之輿論。特遵聖祖丙申丁酉處分而行之，欲以爲尊崇斯文，扶植世敎之一助。」應敎李秉模、校理尹弘烈、副校理徐有防等，上箚討厚謙之罪。末曰：
向來明徽之疏，誠是天地間大變怪。若論其源頭，則尹宣擧父子是已，肅廟處分，昭如日星，豈非我殿下可繼述而可遵守者哉？前後儒疏，非止一再，而殿下特以久遠之事，置而不論，竊恐有欠於明義理正趨向之道矣。若其是非，先輩之論，已無餘蘊，今不更陳。惟願聖明，念世道之不可不明，諒國是之不可不定，特遵肅廟處分，亟施追削之典，以光聖孝，以幸斯文焉。
批曰：「爾等職在論思，盛陳沐浴之義，敷陳明白，辭意剴切，足令人感慨激仰。爾等之言，予非不虛受，猶所靳允，意亦有在。尹宣擧父子事，明天理正人心之一大關捩也。方務明倫敦風之治，凡係光先烈而扶斯文者，曷不慥慥，思所以繼述之道耶？儒疏之尙未允兪，職由未諳顚末而然矣，際見先正年譜，詳知聖祖處分，特從爾等之請，以爲樹世敎之一助焉。」
○校理李克生上疏，討三司兩司連啓諸賊之罪，又請光、恒、億三凶應坐者散配，亟寢李明徽酌處之命，仍令王府施以逆律，末以李萬軾、安兼濟法外點船，勒定漁稅，利歸私橐，怨歸朝廷之罪，請幷回示本道，以謝南民，批曰：「首陳請討，果指何人耶？設欲從之，莫曉其施於何許凶賊也。萬軾、安兼濟回示之請，予則曰殊非讀書學士之言也。軍中之律，用於虐民之吏，予未之聞也。」
○次對。
○改戶曹算學算員爲籌學計士，改理山爲楚山，改尼山爲尼城，以御名音同也。
○禁巫覡，逐出城外。
○配申光純、金應賢于絶島，幷從臺言也。
5月23日
○癸巳，大司諫洪檍上疏曰：
噫！彼厚謙之罪，猶不能按發眞贓，證成斷案，則尙可謂：「明其爲賊，賊乃可服。」者乎？渠以天生妖物，出自卑微，入屬貴近。其本則海曲之樵牧也，而自視如生貴，其身則沁園之螟蛉也，而自處若血屬。乃敢肆然無忌，朝廷則隨意脅制，士夫則全事淩蔑。威焰日熾，聲勢甚張，將相銓衡，莫不爲其羽翼爪牙，而專意承奉，猶恐或後，只知有厚謙，不知有朝家。雖以戚畹之親，大臣之貴，猶且托婚而丐命，則其竊弄威柄，惟意殺活，推此可知。於是乎邪心漸長，驕氣益肆，甚至眼無儲君，恣意犯分，此國人之所共憤。而我殿下養德春宮，凡在含生之倫，孰無願戴之情？而惟彼厚謙獨何心腸，敢蓄猜疑之心，潛懷危逼之計？昨冬先大王爲宗社至誠惻怛之敎，可質神明，而厚謙乃敢唱出妖言，誑惑其徒黨，必欲沮戲而後已。及夫徐命善疏出後，貽書一相臣，以爲耉、輝復出。』噫！重臣此疏，實出於斷斷忠赤，則何嘗一毫彷彿於耉、輝？而顯言攻斥，全不顧忌，潛嗾妖孽，粧出凶疏，其所以圖害宮僚，乃所以圖危儲位也。至於翔雲推鞫之日，敢又攘臂大言於稠人之中，至曰：「焉有儲君，囚人南間之事乎？」其將心逆節，彰露無餘。古今天下，寧有如此巧慝之賊乎？此賊之平生負犯，有不勝言，而撮其大者，則竊弄威福也，危逼儲君也，不滿代聽也，有一於此，難逭肆市之戮，況兼有此三大案乎？此而不誅，一向容息於覆載之間，則亂賊無以懲矣，人彝從此泯矣。伏願廓揮乾斷，夬降兪音，小洩神人之憤焉。
批曰：「三司之前後箚啓，聲罪厚謙也，未見其發眞贓而成斷案者，予所慨歎。爾疏中明其爲賊云者，政是予今日做治之本意。此所以嘉乃疏之把得緊證也。耉、輝復出之說，囚人南間之說，以厚謙放恣無忌，似此心術，似此口氣，固非異事，而至於嗾囑妖雲，粧出凶疏，則究厥情狀，路人所知。每一念及，尙爲之澟然而心寒。噫嘻！伊時渠輩，做出許多浮言，入而煽動于內，出而譸張于外。此皆予飫聞於渠輩之間者，以渠輩證渠輩，雖欲發明，得乎？疏中所列剖析圖害圖危之計，覷破至姦至凶之謀，公議所在，予何必疊諭？靳允三司，意有在焉。」
5月24日
○甲午，命追配文正公宋時烈于孝宗廟庭，待祔廟擧行。四學儒生李性重等上疏曰：
君臣之際遇，從古攸難，而若孝廟之於先正，則托師友之義，結骨肉之恩，風雲魚水，未足喩其盛也。竊以當日之盛際推之，於赫聖靈之陟降帝庭，先正亦必奔走而左右之矣。感通之理，神人無間，而尙今祼薦之庭，久闕腏食之擧者，豈非昭代之一大欠典乎？《書》曰：「玆予大享于先王，爾祖其從與享之。」《周禮》曰：「凡有功者銘，書于太常，祭于太烝。」夫君臣同享，於禮則然，則一體祭祀，豈獨讓於村翁之伏臘乎？昔在肅廟庚寅，文敬公臣鄭澔首先建請，而京鄕章甫之疏，繼而作矣。其時朝議，以先正之卒，不在於孝廟之世難之，事遂竟已，因循至今，此有識之齎恨不已者也。假使禮無可據，先正之配孝廟，則只取其君臣同德可也，區區格例，有不足言。惟我殿下，丕承艱大，爰御一初，追聖祖之顯謨，而思所以繼述，慕先正之碩德，而恨不與同時，此足以見帝王之高致，知爲治之先務也。瞻聆所及，孰不欽仰，而揄揚崇報之典，又莫急於此，則宜殿下不待臣等之請，而固已有默運於淵衷矣。議者或曰：「大喪三年之內，不必爲此請。」此實有不然者。子曰：「凡事豫則立，不豫則廢。」夫莫重盛典，苟不早講，則所以行之者，將有所未至。今講之於一席之上，而行之於三年之後，庸何傷乎？下臣等此章，詢之在朝，訪之在野，上下豫講，以竢可行之時焉。
批曰：「凡係有光吾道，有益斯文之事，固不敢不靡不用極，況此不易之大義乎？方欲義起而行之。」
○召見前大提學黃景源、大提學李徽之、左承旨洪國榮，敎曰：「予惟繼志述事，人君之盛節，崇儒重道，有國之急務。予小子初服新命，纉承我列聖丕丕基，夙夜孜孜，凡所以對揚我列聖之謨烈，增光我斯文之淵源者，矧敢不祗懼，思效表章之道也。昔在孝宗大王時，先正宋文正公，以不世出之大賢，膺不世有之殊遇。聖祖授以仔肩之托，先正期以鞠躬之忠，而其昭融契合，密勿謀猷，卽《春秋》之大義也。夫知遇如此其殷，際會如此其盛，而配享孝廟之禮，訖不行焉，非但爲國家之闕典。予惟念，於昭聖祖在上之靈，安知不有待於芬苾焄蒿之時乎？今之議追配之禮者，或以本朝所無爲言，或
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>