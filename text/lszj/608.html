<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷01,卷02,卷03,卷04,卷05,卷06,卷07,卷08,卷09,卷10,卷11,卷12,卷13,卷14,卷15,卷16,卷17,卷18,卷19,卷20,卷21,卷22,卷23,卷24,卷25,卷26,卷27,卷28,卷29,卷30,卷31,卷32,卷33,卷34,卷35,卷36,卷37,卷38,卷39,卷40,卷41,卷42,卷43,卷44,卷45,卷46,卷47,卷48,卷49,卷50,卷51,卷52,卷53,卷54,卷55,卷56,卷57,卷58,卷59,卷60,卷61,卷62,卷63,卷">
<meta name="description" content="明陈邦瞻撰。原本二十八卷,改刊为十卷,一百零九卷。书成于明神宗万历三十三年(1605),记宋太祖代周至文天祥、谢枋得殉国两宋三百余年历史,计有一百零九目,约六十万字。本书是在冯琦同名书稿和沈越《事纪》书稿的基础上,参考元修《宋史》和薛应旂《宋元通鉴》等书编撰而成。内容包括宋、辽、金和元初的史实,对官制科举、营田治河、漕渠海运、茶盐、天文历算、思想学术、主要农民起义和少数民族的活动,都有专篇论及。涉及问题较为广泛,保存了主要的史料,为了解宋朝政治、经济、文化状况提供了线索。《宋史》向称芜杂,此书则叙述条理,">
<title>宋史纪事本末【标点本】_陈邦瞻_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宋史纪事本末【标点本】</span> <br/>
          作者： <span class="inputVal" id="bkauthor">陈邦瞻</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]583876</span> <br/>
          说明： <span class="inputVal" id="bkdec">明陈邦瞻撰。原本二十八卷,改刊为十卷,一百零九卷。书成于明神宗万历三十三年(1605),记宋太祖代周至文天祥、谢枋得殉国两宋三百余年历史,计有一百零九目,约六十万字。本书是在冯琦同名书稿和沈越《事纪》书稿的基础上,参考元修《宋史》和薛应旂《宋元通鉴》等书编撰而成。内容包括宋、辽、金和元初的史实,对官制科举、营田治河、漕渠海运、茶盐、天文历算、思想学术、主要农民起义和少数民族的活动,都有专篇论及。涉及问题较为广泛,保存了主要的史料,为了解宋朝政治、经济、文化状况提供了线索。《宋史》向称芜杂,此书则叙述条理,文笔亦不枯燥。在编纂体例上,开创了以后纪事本末体史书记述典章制度、经济和文化等方面活动的新内容。由于本书引用史料多据《宋史》,对原书错误、疏漏之处缺乏考订,因而讹误不少。书初刻于万历三十三年(1605),三十五年黄吉士改刊为十卷。明末张溥于书中加列事纲,史论及圈点、断句,改为事各一卷,遂为一百零九卷,此后诸本多依此例。有江西书局本、广雅书局本,《国学基本丛书》本。1977年中华书局出版河北师院历史系点校本。</span> <br/>
          封面： <span class="inputVal" id="bkimg">Z_6075.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宋史纪事本末【标点本】
[book_author]陈邦瞻
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]583876
[book_dec]明陈邦瞻撰。原本二十八卷,改刊为十卷,一百零九卷。书成于明神宗万历三十三年(1605),记宋太祖代周至文天祥、谢枋得殉国两宋三百余年历史,计有一百零九目,约六十万字。本书是在冯琦同名书稿和沈越《事纪》书稿的基础上,参考元修《宋史》和薛应旂《宋元通鉴》等书编撰而成。内容包括宋、辽、金和元初的史实,对官制科举、营田治河、漕渠海运、茶盐、天文历算、思想学术、主要农民起义和少数民族的活动,都有专篇论及。涉及问题较为广泛,保存了主要的史料,为了解宋朝政治、经济、文化状况提供了线索。《宋史》向称芜杂,此书则叙述条理,文笔亦不枯燥。在编纂体例上,开创了以后纪事本末体史书记述典章制度、经济和文化等方面活动的新内容。由于本书引用史料多据《宋史》,对原书错误、疏漏之处缺乏考订,因而讹误不少。书初刻于万历三十三年(1605),三十五年黄吉士改刊为十卷。明末张溥于书中加列事纲,史论及圈点、断句,改为事各一卷,遂为一百零九卷,此后诸本多依此例。有江西书局本、广雅书局本,《国学基本丛书》本。1977年中华书局出版河北师院历史系点校本。
[book_img]Z_6075.jpg


[book_title]序
《宋史纪事本末》者，论次宋事而比之，以续袁氏《通鉴》之编者也。先是，宗伯冯公欲为是书而未就，侍御斗阳刘先生得其遗稿若干帙，以视京兆徐公，徐公以授门下沈生，俾雠正之，因共属不佞续成焉。凡不佞所增辑几十七，大都则侍御之旨而宗伯之志也。编成宜有叙，叙曰：
史自纪传而外，益以编年，代有全书，尚矣。事不改于前，词无增于旧，胪列而汇属之，以为讨论者径，斯于述作之体不已末乎？而非然也。善乎杨氏之言曰：“提事之微以先于其明，搴事之成以后于其萌，其情匿而泄，其故悉而约。”是述本末者，旨也；而不佞于宋事，尤重有慨焉。夫史者征往而训来，考世而定治者也。五帝、三王之事既已若存若亡，而汉、唐之盛，智名勇功独为诵说者所艳慕，然而未暇考其世已。宇宙风气，其变之大者有三：鸿荒一变而为唐、虞，以至于周、七国为极；再变而为汉，以至于唐，五季为极；宋其三变，而吾未睹其极也。变未极则治不得不相为因，今国家之制，民间之俗，官司之所行，儒者之所守，有一不与宋近者乎？非慕宋而乐趋之，而势固然已。舟行乎水而不得不视风以为南北，治出乎人而不得不视世以为上下。故周而上持世者式道德，汉而下持世者式功力，皆其会也。逮于宋，则仁义礼乐之风既远，而机权诈力之用亦穷，艺祖、太宗睹其然，故举一世之治而绳之于格律，举一世之才而纳之于准绳规矩，循循焉守文应令，雍容顾盼，而世已治。大抵宋三百年间，其家法严，故吕、武之变不生于肘腋；其国体顺，故莽、卓之祸不作于朝廷；吏以仁为治，而苍鹰乳虎之暴无所施于郡国；人以法相守，而椎埋结驷之侠无所容于闾巷。其制世定俗，盖有汉、唐之所不能臻者。独其弱势宜矫而烦议当黜，事权恶其过夺而文法恶其太拘，要以矫枉而得于正则善矣，非必如东西南北之不相为而寒暑昼夜之必相代也。故曰，世变未及，[1]则治不得不相为因。善因者鉴其所以得与其所以失，有微，有明，有成，有萌，有先，有后，则是编者，夫亦足以观矣。余故不揣而叙之，俾论世之君子有考焉。
万历乙巳仲春，南京吏部稽勋清吏司郎中高安陈邦瞻书。
〈〔据万历三十三年原刻本〕〉
夫古今之有史，皆纪事也，而经纬不同。左、马之义例精矣，一以年为经，一以人为经，而建安袁先生复别开户牖，迺又以事为经而始末具载，士有游心得失之林而希合出门之辙者，咸有取焉。余尝为之评曰：是书也，事固无改于前，其范围在二子之内，例则有取于会其标指为二子之功。试即所纪一事论，志盛以举衰则升降具，镜成以照败则人事明，观变以著渐则几微彰，因事以察人则材品列，其于编年、列传，未尝不可合而见也。袁氏纪汉、唐，顾未及宋；枢本宋人，忌讳繁矣。国家于宋称近古，高皇帝规天条地，国势之强弱大小，法度之疏密，虽不可同日语，然三代而降，其纪纲风俗何遂能有加于乾德？“周监二代”，岂无有取于斯乎！即濂、洛之疏注，盖二百年用之矣。昔人谓三皇之事若存若亡，盖时运历今日而汉、唐之事亦若存若亡，汴都、临安之际，史亦犁然具乎，一何芜秽也。士欲修宋事之阙，不禀命素王，取裁龙门、扶风，而务为袁氏后劲，即事或有待，固未可知，毋亦以其胪列事体深切著明，盖亦论事之权兴，征往之符契耶！
余师临朐冯先生盖尝慨然于斯，稍为编次，凡例初具，天复不予。及余行部旧京，从京兆徐公所，得故沈侍御所辑《事纪》于其子朝阳，义例适与冯先生合，而删润未备，条贯稍遗。会余乡司勋陈公德远，博观二酉之藏，能以其精神疏观古人于千载之后，事惟择其关时，言无取于枝叶，或累牍而兼取，或单词以见意，即前人未发之指间一阐扬，而不穿凿附会以为高。盖以三公之手而书始成，其有光于建安可知也。
夫以两宋近古之事，方内外固不乏通儒，而削牍摩编，欲就而未决者又数百年，机缘偶值，聚于一日。昔人谓文章经国大业，岂偶然哉！士君子读天下书固将为世用，前事之师，自古谈之，徒区区务师心以游于轇轕，幸而后败，不可为训。要之，楫不从式，车不合辙，亦必未有能济者也。明治固号为雍熙，其间亦多故矣，姑以宋事证之，若灵州之议，澶渊之策，濮园之辨，洛、蜀之党，盖亦有仿佛于今者，而善败之故，一彼一此，斯亦可以备得失之林矣。善谱者不尽弈之变，然未有不学谱而弈者也。余承宗伯先生志，遂寿诸梓，而余有弟适为国子祭酒，以其本授之，列在学宫，令四方士得观览焉。
万历三十三年岁在乙巳春仲榖旦，京畿道监察御史南昌刘曰梧阳生父撰。
〈〔据万历三十三年原刻本〕〉
两汉而下代有史，史以征往训来，其不可废明甚。然当世学士雅以经术名，末流所渐，号称习史氏，百不能一，盖直弁髦视之，间或知所从事，则又苦浩博而乏淹通，即片言之笔削，曾于何有？譬之导江河者，徒涉津涯，概未得其原委，虽日事疏凿，奚当乎！南雍旧有建安袁机仲辑《通鉴纪事本末》，独阙《宋》、《元》，冯宗伯将续成之，屡易草未就。直指使者刘公，宗伯门下士也，岁甲辰弭节留都，乃属陈司勋德远，俾竟其事。然余闻故沈侍御者亦尝有所撰述，其子朝阳为京兆府弟子员，能守家学，则以语沈子并佐司勋。于是司勋括《宋史》，参伍二书，为之提本挈末，各以事系题，以论系事，其法一与机仲氏合，尤以宋多议论，少成功，于大奏议载述稍详，以俟论世者考焉。其文雅训，其事综核，上下三百馀年，累若贯珠，宁惟博洽之宗领，抑亦经济之前茅也。刘公受而卒业，喟然叹曰︰“语云：‘千金之裘，非一狐之腋。’信然哉！机仲氏号称硕儒，然恶能舍史臣世本别采摭？要以折衷群言，功倍作者，彼夫龙门、兰台各成一家之业，不妨并传矣！兹编寔补建安所未备。”遂与予共加校订，付之剞劂氏。异日者尚当编辑元书，使学士得睹全史，请胥后命。
万历乙巳仲春应天府府丞勾吴徐申书。
〈〔据万历三十三年原刻本〕〉

[book_title]卷01
宋太祖建隆元年，周恭帝宗训元年也。先是，周显德六年十一月，镇、定二州上言，北汉会契丹兵入寇。至是年正月辛丑朔，遣殿前都点检、检校太尉、归德节度使赵匡胤率兵御之，殿前副都点检慕容延钊将前军先发。时主少国疑，中外密有推戴匡胤之意，都下讙言：“将以出军之日，册点检为天子。”士民恐怖，争为逃匿计，惟内廷晏然不知。癸卯，大军继出。军校苗训号知天文，见日下复有一日，黑光摩荡者久之，指示匡胤亲吏楚昭辅曰：“此天命也。”是夕，次陈桥驿。将士相聚谋曰：“主上幼弱，吾辈出死力破敌，谁则知之！不如先册点检为天子，然后北征，未晚也。”都押衙李处耘具以事白匡胤弟供奉官都知匡义及归德掌书记赵普。匡义、普部分诸将，环列待旦，遣牙队军使郭延赟驰骑入京，报殿前都指挥使石守信、都虞候王审琦，二人皆素归心匡胤者。甲辰黎明，将士逼匡胤寝所，匡义、普入帐中白之。匡胤时被酒卧，欠伸徐起，将校已露刃列庭，曰：“诸将无主，愿册太尉为皇帝。”匡胤未及对，黄袍已加身矣。众即罗拜呼万岁，掖之上马，还汴。匡胤揽辔曰：“汝等贪富贵立我，能从我命则可，不然，我不能为若主矣。”皆下马曰：“愿受命！”匡胤曰：“太后、主上，我北面事者，不得惊犯；公卿，皆我比肩，不得侵陵；朝市府库，不得侵掠。用命，有重赏；违，不汝贳也。”皆应曰：“诺。”遂肃队而行。
乙巳，入汴。先遣楚昭辅慰安家人，又遣客省使潘美见执政谕意。时早朝未罢，闻变，范质执王溥手曰：“仓卒遣将，吾辈之罪也。”爪入溥手，几出血，溥噤不能对。侍卫亲军副都指挥使韩通自禁中遑遽而归，谋帅众御之，军校王彦升逐焉。通驰入其第，未及阖门，为彦升所害，妻子俱死。匡胤进登明德门，令甲士归营，而自退居公署。将士拥范质等至，匡胤见之流涕曰：“吾受世宗厚恩，为（大）［六］〈据《续纲目》改。〉军所迫，一旦至此，惭负天地，将若之何？”质等未及对，列校罗彦瑰挺剑厉声曰：“我辈无主，今日必得天子！”质等相顾，不知所为。溥降阶先拜，质不得已亦拜。遂请匡胤诣崇元殿，行禅代礼。召百官至，晡时班定，犹未有禅诏，翰林承旨陶谷出诸袖中，遂用之。匡胤就廷，北面拜受。已，乃掖升殿，即皇帝位。奉周主为郑王，符太后为周太后，迁之西宫。（乙巳）大赦，改元。以所（镇）［领］〈据《续纲目》、薛《鉴》改。〉归德军在宋州，国号宋。遣使遍告郡国藩镇，加官进爵有差。定国运以火德王，色尚赤，腊用戌。
帝，涿郡人。四世祖朓，唐幽都令。生珽，唐御史中丞。珽生敬，涿州刺史。敬生弘殷，周检校司徒、岳州防御使。弘殷娶杜氏，生帝于洛阳夹马营，赤光绕屋，异香经宿不散。及长，容貌雄伟，器度豁如，识者知其非常人。仕周，补东西班行首。累官殿前都指挥使，掌军政，凡六年。数从世宗征伐，洊立大功，人望归之。世宗尝于文书囊中得木，长三尺馀，题曰：“点检作天子。”时张永德为殿前都点检，乃命代之，卒用代周。华山隐士陈抟闻帝代周，曰：“天下自此定矣。”未几，镇州报北汉兵引还。
戊申，诏赠周马步亲军副都指挥［使］〈据《宋史》四八四《周三臣传》、薛《鉴》载赠典原诏补。〉韩通为中书令，以礼收葬，以旌其忠。欲加王彦升擅杀之罪，群臣以建国之始，乞贳之，帝犹怒，故终身不得节钺。
辛亥，论翼戴功，加石守信为侍卫亲军马步军副都指挥使，高怀德为殿前副都点检，张令铎为马步军都虞候，王审琦为殿前都指挥使，张光翰为马军都指挥使，赵彦徽为步军都指挥使，并领节镇，馀领军者并进爵。时慕容延钊握重兵屯真定，韩令坤领兵巡北边。帝遣使谕意，许以便宜从事，两人皆听命。乃加延钊殿前都点检，令坤侍卫都指挥使。
乙卯，帝以其弟匡义为殿前都虞候，改名光义，赵普为枢密直学士。
立四亲庙。尊高祖朓为僖祖文献皇帝，曾祖珽为顺祖惠元皇帝，祖敬为翼祖简恭皇帝，妣皆为皇后，考弘殷为宣祖昭武皇帝。定制，岁以四孟月及季冬凡五享，朔、望荐食荐新。三年一祫，以孟冬。五年一禘，以孟夏。
夏四月癸巳，周昭义节度使李筠起兵。初，帝即位，遣使加筠中书令。使者至潞州，筠欲拒之，宾佐切谏，乃延使者，置酒，既而取周太祖画像悬于壁，涕泣不已。宾佐惶骇，告使者曰：“令公被酒，失其常性，幸勿讶。”北汉主钧闻之，乃以蜡书结筠同起兵，筠长子守节泣谏，筠不听。帝手诏慰抚，且召守节为皇城使，遣归谓筠曰：“我未为天子时，任汝自为之。我既为天子，汝独不能小让我耶？”守节归以白筠，筠遂起兵。令幕府为檄，数帝罪。执监军周光逊等送于北汉，以求济师。又遣人杀泽州刺史张福，据其城。从事闾丘仲卿说筠曰：“公孤军举事，其势甚危，虽倚河东之援，恐亦不得其力。大梁甲兵精锐，难与争锋。不如西下太行，直抵怀、孟，塞虎牢，据洛邑，东向而争天下，计之上也。”筠不能用。北汉主自帅兵赴筠，筠迎谒于太平驿，言受周太祖恩，不敢爱死。北汉主与周世仇，不悦其言，因使其宣徽使卢赞监其军。筠见汉兵弱少，而赞又来监，心甚悔，谋多不协，乃留守节守潞，而自引众南向。北汉主闻赞与筠异，复遣其平章事卫融和解之。帝遣石守信、高怀德、慕容延钊、王全斌分道击之，仍敕守信等曰：“勿纵筠下太行，急引兵扼其隘，破之必矣。”守信等败筠兵于长平。
六月辛未，帝自帅大众讨筠。山路险峻多石，帝先于马上负数石，将士因争负之，即日平为大道。遂与守信等会，大败筠众于泽州南，杀卢赞，筠走保泽州。帝亲督战，列栅围之。大将马全义帅敢死士数十人，攀堞而上，遂入其城，筠赴火死。获卫融，请死，帝怒，以铁挝击其首，流血被面，融呼曰：“臣得死所矣！”帝曰：“忠臣也。”释之，以为太府卿。北汉主惧，引师归。帝进攻潞州，守节以城降。帝释其罪，以为单州团练使。
秋七月，帝自潞州还。以大梁为东京，洛阳为西京。
己未，周淮南节度使李重进据扬州起兵。重进，周太祖之甥，与帝同事周室，分掌兵柄，常心惮帝。帝立，加重进中书令，移镇青州。重进愈不自安，阴怀异志。及李筠举兵，重进遣亲吏翟守珣往潞，阴结筠。守珣素识帝，乃潜诣京师求见。帝问曰：“我欲赐重进铁券，彼信我乎？”守珣曰：“重进终无归顺之志。”帝厚赐守珣，令说重进缓其谋，无令二凶并作，分我兵势。守珣归，劝重进未可轻发，重进信之。既而帝遣六宅使陈思诲赐之铁券。重进欲治装随思诲朝汴，左右沮之，犹豫不决。又自以周室懿亲，恐不得全，遂拘思诲，治城缮兵，遣人求援于唐，唐主以闻。遣石守信、王审琦、李处耘、宋偓等分道讨之，赵普劝帝自行。
冬十月，帝发汴。十一月丁未，至广陵，即日拔之。城将陷，左右欲杀思诲，重进曰：“吾将举族放火死，杀此何益！”即尽室自焚，思诲亦被害。帝入城，戮同谋者数百人，扬州平。
史臣曰：韩通死于宋未受禅之顷，忠义之志明矣。李筠、李重进旧史书叛，叛与否未易言也。洛邑所谓顽民，非殷之忠臣乎！或曰三人者，尝臣唐、晋、汉矣，曰智氏之豫让，非欤？
三年冬十月，迁郑王宗训于房州。王后以开宝六年春殂，谥曰恭帝。

[book_title]卷02
太祖建隆二年闰三月，以慕容延钊为山南东道节度使。先是，帝受禅，延钊握重兵屯真定，韩令坤领兵巡北边。帝遣使谕意，许以便宜从事，两人皆听命，乃加延钊殿前都点检，令坤亦加侍卫指挥使。至是，延钊自真定来朝，令坤亦从讨李重进还，皆罢为节度使。自是殿前都点检不复除授。
秋七月，罢侍卫都指挥使石守信等典禁兵。初，石守信、王审琦等皆帝故人，有功，典禁卫兵。赵普数以为言，帝曰：“彼等必不吾叛，卿何忧之深邪？”普曰：“臣亦不忧其叛也。然熟观数人者，皆非统御才，恐不能制伏其下，则军伍间万一有作孽者，彼临时亦不能自由尔。”帝悟。一日，召普从容论天下之事，因喟然叹息曰：“自唐季以来数十年间，八姓十二君僭窃相踵，兵革不息，生民涂炭。吾欲息天下之兵，建久长之计，其道何如？”普对曰：“陛下之及此言，天地神人之福也。节镇太重，唯稍夺其权，则天下自安矣。”帝曰：“卿勿复言，吾已喻矣。”顷之，帝因晚朝，与石守信等饮，酒酣，屏左右谓曰：“朕非卿等不及此。然天子亦大艰难，殊不若为节度使之乐，朕终夕未尝敢安枕卧也。”守信等请其故，帝曰：“是不难知，此位谁不欲为！”守信等顿首曰：“陛下何为出此言？今天命已定，谁复有异心！”帝曰：“卿等固然，其如麾下欲富贵何？一旦有以黄袍加汝身，汝虽欲不为，其可得乎！”守信等泣谢曰：“臣等愚不及此，惟陛下哀矜，指示可生之途。”帝曰：“人生如白驹过隙，所以好富贵者，不过欲多积金钱，厚自娱乐，使子孙无贫乏尔。卿等何不释去兵权，出守大藩，择便好田宅市之，为子孙立永远不可动之业；多置歌儿舞女，日夕饮酒相欢，以终天年。朕且与卿等约为婚姻，君臣之间，两无猜疑，上下相安，不亦善乎？”守信等皆谢曰：“陛下念臣等至此，所谓生死而肉骨也。”明日，皆称疾，乞罢典兵。帝从之，以守信为天平节度使，高怀德为归德节度使，王审琦为忠正节度使，张令铎为镇宁节度使，赵彦徽为武信节度使，皆罢宿卫就镇，赐赉甚厚，唯石守信兼职如故，其实兵权不在也。已而欲用天雄节度使符彦卿典禁兵，赵普谏曰：“彦卿名位已甚，岂可复委以兵柄？”帝曰：“朕待彦卿厚，岂忍相负耶？”普对曰：“陛下何以能负周世宗？”帝默然，事遂寝。
久之，王彦超及诸藩镇入朝，帝宴于后苑，酒酣，从容谓之曰：“卿等皆国家宿旧，久临剧镇，王事鞅掌，非朕所以优贤之意也。”彦超谕意，即前奏曰：“臣本无勋劳，久冒荣宠，今已衰朽。乞骸骨，归丘园，臣之愿也。”安远节度使武行德、护国节度使郭从义、定国节度使白重赞、保大节度使杨廷璋竞自陈攻战阀阅及履历艰苦。帝曰：“此异代事，何足论？”明日皆罢镇，奉朝请。
胡一桂曰：太祖深思天下唐末以来，生民涂炭，知所以处藩镇收兵权之道。既以从容杯酒之间，解石守信等兵权，复以后苑之宴，罢王彦超等节镇，于是宿卫、藩镇不可除之痼疾，一朝而解矣。
乾德元年春正月，初以文臣知州事。五代诸侯强盛，朝廷不能制，每移镇受代，先命近臣谕旨，且发兵备之，尚有不奉诏者。帝即位初，异姓王及带相印者不下数十人。至是，用赵普谋，渐削其权，或因其卒，或因迁徙致仕，或因遥领他职，皆以文臣代之。
夏四月，诏设通判于诸州，凡军民之政皆统治之，事得专达，与长吏均礼。大州或置二员。又令节镇所领支郡皆直隶京师，得自奏事，不属诸藩，于是节度使之权始轻。时符彦卿久镇大名，专恣不法，属邑颇不治，故特选常参官强干者往莅之，自是遂着为令。
三年三月，初置诸路转运使。自唐天宝以来，藩镇屯重兵，租税所入，皆以自赡，名曰留使、留州，其上供者甚少。五代藩镇益强，率令部曲主场务，厚敛以入己，而输贡有数。帝素知其弊。赵普乞命诸州度支经费外，凡金帛悉送汴都，无得占留。每藩镇帅缺，即令文臣权知所在场务。凡一路之财，置转运使掌之，虽节度、防御、团练、观察诸使及刺史，皆不预签书金谷之籍，于是财利尽归于上矣。
八月，选诸道兵入补禁卫。先是，帝诏殿前、侍卫二司，各阅所掌兵，拣其骁勇者升为上军。至是，命诸州长吏择本道兵骁勇者送都下，以补禁旅之阙。又选强壮卒定为兵样，分送诸道，召募教习，俟其精练，即送阙下。复立更戍法，分遣禁旅戍守边城，使往来道路，以习勤苦、均劳佚。自是将不得专其兵，而士卒不至于骄惰，皆赵普之谋也。
帝谓宰臣曰：“五代诸侯跋扈，有枉法杀人者，朝廷置而不问。人命至重，姑息藩镇当如是邪！自今诸州决大辟，录案闻奏，付刑部详覆之。”
帝复问赵普以文臣有武干者，普以左补阙辛仲甫对，帝遂用之为四川兵马都监。因谓普曰：“五代方镇残虐，民受其祸。朕今用儒臣干事者百馀人分治大藩，纵皆贪浊，亦未及武臣十之一也。”
吕中曰：天下之所以四分五裂者，方镇之专地也；干戈之所以交争互战者，方镇之专兵也；民之所以苦于赋繁役重者，方镇之专利也；民之所以苦于刑苛法峻者，方镇之专杀也；朝廷命令不得行于天下者，方镇之继袭也。太祖与赵普长虑却顾，知天下之弊源在乎此，于是以文臣知州，以朝官知县，以京朝官监临财赋，又置运使，置通判，皆所以渐收其权。朝廷以一纸下郡县，如身使臂，如臂使指，无有留难，而天下之势一矣。
帝既定计尽收诸宿将兵柄而削藩镇权，尤注意命将分部守边，具得要领。以赵赞屯延州，姚内斌守庆州，董遵诲屯环州，王彦升守原州，冯继业镇灵武，以备西夏；李汉超屯关南，马仁瑀守瀛州，韩令坤镇常（州）［山］，〈据《宋史》二五一《韩令坤传》改。〉贺惟忠守易州，何继筠领（隶）［棣］州，〈据《宋史》二七三《何继筠传》改。〉以拒北狄；又以郭进控西山，武守琪戍晋州，李谦溥守隰州，李继勋镇昭义，以御太原。其家族在京师者，抚之甚厚。郡中筦榷之利悉与之，恣其图回贸易，免所过征税。令召募骁勇以为爪牙。凡军中事，许从便宜。每来朝，必召对，命坐，赐以饮食，锡赉殊异。由是边臣皆富于财，得以飬募死士，使为间谍，洞知蕃情。每入寇，必能先知预为备，设伏掩击，多致克捷。自此累年无西北之虞，得以尽力东南，取荆、湖、川、广、吴、楚之地。
汉超在关南，民有讼其强娶己女为妾及贷民钱不偿者。帝召讼者，谓曰：“汝女可适何人？”对曰：“农家尔。”又问：“汉超未至关南时，契丹何如？”对曰：“岁苦侵暴。”曰：“今复尔邪？”对曰：“无也。”帝曰：“汉超，朕之贵臣，汝女为之妾，不犹愈为农妇乎？且使汉超不在关南，汝家尚能保其所有货财邪？”责其人而遣之，密使谕汉超曰：“亟还其女并所贷，朕姑贳汝，勿复为也。不足于用，何不以告朕邪？”汉超感泣，由是益修政理，吏民爱之。
初，遵诲父宗本仕汉为随州刺史。帝微时，客游至汉东，依宗本。遵诲冯藉父势，尝侮之，一日谓帝曰：“每见城上有紫云如盖。又梦登高台，遇黑蛇，约长百尺馀，俄化龙，飞腾东北去，雷电随之。是何祥也？”帝皆不对。他日论兵，遵诲理屈，拂衣起，帝乃辞宗本去。自是紫云渐散。及即位，召遵诲谕之曰：“卿尚记曩日紫云、黑龙之事乎？”遵诲惶恐再拜。俄而部下卒诉其不法十馀事，遵诲待罪请死。帝曰：“朕方赦过赏功，岂念旧恶邪？”遵诲母在幽州，患难暌离，帝厚赏边民，购得之，仍加优赐。至是，以环、夏近边，授通远军使。遵诲至镇，召诸族酋长，谕以朝廷威德，众皆感悦。后数月，复来扰边，遵诲率兵深入其境，俘斩甚众，获羊马数万，夷落以定。
陈邦瞻曰：宋祖君臣惩五季尾大之祸，尽收节帅兵柄，然后征伐自天子出，可谓识时势、善断割，英主之雄略矣！然观其任将如此，此岂猜忌不假人以柄者哉？后世子孙不深惟此意，徒以杯酒释兵权为美谈。至南渡后，奸臣犹托前议，罢三大帅兵以与仇敌连和，岂太祖、赵普之谋误之耶？然当时务强主势，矫枉过直，兵财尽聚京师，藩篱日削，故主势强而国势反弱矣，亦不可谓非其遗孽也。

[book_title]卷03
太祖建隆元年［八］〈据《宋史》四八三《高保融传》改。〉月，荆南节度使高保融卒，弟保勖嗣。初，保融迂缓，国事悉委于母弟保勖，及卒，保勖权知军府，请命于帝，授以节度使。
三年冬十月，武平节度使周行逢卒，子保权嗣，时年十一。
十一月，荆南节度使高保勖卒，兄保融子继冲嗣。
初，周行逢病亟，召将校，属其子保权曰：“吾部内凶很者，诛之略尽，唯张文表在耳。我若死，文表必乱，诸君善佐吾儿，无失土宇。必不得已，当举族归朝，无令陷于虎口。”及保权嗣位，文表闻之，怒曰：“我与行逢俱起微贱，立功名，今日安能北（向）［面］〈据《续纲目》、薛《鉴》改。〉事小儿乎？”十二月，会保权遣兵代永州戍，道出衡阳，文表遂驱之以袭潭州。知留后廖简素易文表，不设备。文表兵径入府中，简方燕客醉，被杀，文表遂据潭州。又将取朗陵以灭周氏，保权遣杨师璠击之，且来求援。先是，帝遣卢怀忠使荆南，谓之曰：“江陵人情去就，山川向背，我欲尽知之。”怀忠还言：“高继冲甲兵虽整而控弦不过三万，年谷虽登而民困于暴敛。南迩长沙，东距建康，西迫巴、蜀，北奉朝廷，其势日不暇给，取之易也。”及周保权使至，帝谓范质等曰：“江陵四分五裂之国，今出师湖南，假道荆渚，因而平之，万全策也。”
乾德元年春正月庚申，乃命慕容延钊为都部署，枢密副使李处耘为都监，率十州兵，假道继冲，讨文表。未至，杨师璠已破文表于平津亭，执文表，脔而食之，枭首朗陵市。处耘至襄州，遣丁德裕使继冲谕意。孙光宪因言于继冲曰：“中国自周世宗时，已有混一天下之志，今宋主规模宏远，不若早以疆土归之，则可免祸，而公亦不失富贵矣。”继冲乃遣其叔父保寅，奉牛酒犒师于荆门，且觇强弱，处耘待之有加。继冲闻之，以为无虞。是夕，延钊召保寅宴饮帐中，处耘密遣轻骑数千倍道前进。继冲但俟保寅还，遽闻王师奄至，即惶怖出迎，遇处耘于江陵北十五里。处耘揖继冲，令待延钊，而率亲军先入城。比继冲还，则王师已分据要冲。继冲大惧，因尽籍其境内三州十（六）［七］〈据《宋史》八五《地理志》、《续纲目》、薛《鉴》改。〉县，遣客将王昭济奉表纳于帝。帝受之，以王仁赡为荆南都巡检使，而授继冲荆南节度使如故，高氏亲属僚佐拜官有差，以光宪为黄州刺史。
三月戊寅，延钊进克潭州，将趋于朗。保权牙将张从富等以为文表已诛而宋师继进不止，惧为所袭，相与拒守，延钊至，不克入。帝闻之，遣使谕从富等，不听，以兵逆战于澧江，败之。李处耘择所俘体肥者数十人，令左右皆啖之，黥其少健者，令先入朗。黥者入城，言被擒者为宋师所啖，闻者皆恐，遂溃。延钊因长驱而进，遂克其城，执从富杀之。其大将汪端劫保权及家属亡匿江南岸僧寺中。处耘遣田守奇帅师渡江，获之以归。帝释其罪，以为右千牛卫上将军。汪端犹拥众寇掠，王师击杀之。湖南悉平，得州十四、监一、县六十六。帝以户部侍郎吕馀庆权知潭州。
湖南辰州在唐分为锦、溪、巫、叙四郡，唐末，蛮酋分据之，各保险阻以自固，时出寇抄。帝既平湖南，思得通蛮情、习地势、沈勇智谋者以镇抚之。辰州猺人秦再雄，武健有奇略，蛮党畏服，帝召至汴，察其可任，擢为刺史，使自辟吏，予以租赋。再雄感恩，誓以死报，至州日，训兵士，得三千人，皆能被甲渡水，历山飞堑如猿猱。又选亲校二十人，分使诸蛮，以传朝廷怀来之意，莫不从风而靡，各得降表以闻。自是荆、湘无复边患。

[book_title]卷04
太祖乾德二年十（二）［一］〈据《宋史》一《太祖纪》、《续纲目》、薛《鉴》改。〉月，命王全斌伐蜀。蜀主孟㫤自袭位，日事奢纵，以王昭远、伊审微、韩保正、赵崇韬分掌机要，总统军政。㫤母太后李氏，本唐庄宗嫔御，以赐知祥，尝谓㫤曰：“吾见庄宗及尔父灭梁、定蜀，当时主兵者，非有功不授，故士卒畏服。今昭远乃汝给事左右之人，保正又世禄之子，素不习兵，一旦有警，此辈何所用之？”蜀主不听。及宋下荆、湖，蜀相李昊言于蜀主曰：“臣观宋氏启运，不类汉、周，一统海内，其在此乎！若通职贡，亦保安三蜀之良策也。”蜀主欲通使，昭远固止之，乃率兵屯峡路，增置水军。帝闻之，遂谋伐蜀，以张晖为凤州团练使。晖尽得蜀虚实险易以闻，帝大悦。已而蜀山南节度判官张廷伟说知枢密院事王昭远曰：“公素无勋业，一旦位至枢近，不自建立大功，何以塞时论？莫若通好并州，令发兵南下，我自黄花、子午谷出兵应之，使中原表里受敌，则关右之地可抚而有。”昭远然其言，劝蜀主遣赵彦韬等以蜡书间行，约北汉济河同举兵。至汴，彦韬潜取其书以献，帝笑曰：“西讨有名矣！”帝乃命王全斌为西川行营都部署，刘光义、崔彦进副之，王仁赡、曹彬为都监，将步骑六万，分道伐蜀。且命为蜀主治第于汴水之涯，凡五百馀间，供帐什物具备。诏全斌谓曰：“凡克城寨，止籍其器甲、刍粮，悉以财帛分给将士。吾所欲得者，其土地耳。”全斌及彦进等由凤州进，光义及彬等由归州进。蜀主闻之，以王昭远为都统，赵崇韬为都监，韩保正为招讨使，李进副之，帅兵拒宋。命左仆射李昊饯于郊，昭远酒酣，攘臂言曰：“吾此行非止克敌，取中原如反掌耳。”手执铁如意，指麾军事，自方诸葛亮。
十二月，王全斌等克万仞、燕子二砦，遂取兴州，连拔石圌等二十馀砦，获粮四十万。全斌先锋将史延德与保正、李进等战于三泉砦，败之，擒保正及进等，获粮三十万。师至罗川，蜀师依江列阵以待，崔彦进遣张万友夺其桥，蜀人退保大漫天砦。彦进、万友与康延泽分三道击之，蜀人悉其精锐逆战，大败而溃。王昭远等复引兵迎敌，三战皆败，昭远渡桔柏江，焚梁，退保剑门。
刘光义、曹彬克蜀夔州，蜀宁江制置使高彦俦死之。初，夔州有鏁江为浮梁，上设敌棚三重，夹江列炮具。光义等行，帝示以地图，指鏁江曰：“我军溯流至此，愼勿以舟师争胜，当先以步骑陆行袭击之。俟其势却，即以战棹夹攻，取之必矣。”及师至夔，距鏁江三十里，舍舟步进，先夺浮梁，复牵舟而上。彦俦谓监军武守谦曰：“北军涉远而来，利在速战，不如坚壁以待之。”守谦不从，独领麾下与光义骑将张廷翰战，败走。廷翰乘胜登城，彦俦力战不胜，身被十馀创，左右皆散。彦俦奔归府第，整衣冠，望西北再拜，纵火自焚死。后数日，光义得其骨于灰烬中，以礼葬之。
三年春正月，王全斌进次益光，得降卒，言：“益光江东，越大山数重，有狭径名来苏，蜀人于江西置栅，对岸可渡。自此出剑门南二十里至青（疆）［强］〈据《宋史》二五五《王全斌传》、《续纲目》、薛《鉴》改，下同。〉与官道合。若行此路，则剑门不足恃也。”乃分兵趋来苏，跨江为浮梁以济。蜀人见之，弃寨而遁，遂进次青（疆）［强］。王昭远闻之，留其偏将守剑门，自引众退屯汉源坡以待全斌。未至汉源，剑门已破，昭远股栗失次。赵崇韬布阵出战，昭远据胡床不能起。全斌进击，大破之，斩首万馀级。昭远走投东川，匿仓舍下，悲嗟流涕，目尽肿，俄而追骑至，与崇韬俱被执。
刘光义、曹彬进克蜀万、施、开、忠四州，峡中郡县悉定，遂州知州陈愈以城降。时诸将所过，咸欲屠戮以逞，独曹彬禁止之，故峡路兵始终秋毫无犯。
蜀主闻昭远败，大惧，出金帛募兵，令太子玄喆统之，李廷圭、张惠安等为之副，趋剑门以御王师。玄喆素不习武，廷圭、惠安皆庸懦无识。玄喆离成都，但携姬妾、乐器及伶人数十辈，晨夜嬉戏，不恤军政。至绵州，闻已失剑门，遂遁还东川，所过焚庐舍、仓廪而去。蜀主惶骇，问计于左右，有老将石斌对曰：“宋师远来，势不能久，请聚兵固守以老之。”蜀主曰：“吾父子以丰衣美食养士四十年，及遇敌，不能为我东向发一矢，今若固垒，何人为我效命？”已而全斌进次魏城。乙酉，蜀主命李昊草表请降，全斌受之，遂入城。刘光义等亦引兵来会。前蜀之亡也，降表亦昊为之，蜀人夜书其门曰：“世修降表李家。”师自发汴至受降，凡六十六日，得州四十五，县百九十八。帝以吕馀庆知成都府。
初，全斌之伐蜀也，属汴京大雪，帝设毡帐于讲武殿，衣紫貂裘帽以视事，忽谓左右曰：“我被服如此，体尚觉寒，念西征将士，冲冒霜雪，何以堪处？”即解裘帽，遣中使驰赐全斌，仍谕诸将曰：“不能遍及也。”全斌拜赐感泣，故所向有功。
王全斌、崔彦进、王仁赡等在蜀，昼夜宴饮，不恤军务，纵部下掠子女，夺财物，蜀人苦之。曹彬屡请旋师，全斌不从。既而帝诏发蜀兵赴汴，并优给装钱，全斌等擅减其数，仍纵部曲侵扰之，蜀兵忿怨思乱。三月，蜀兵行至绵州，遂作乱，劫属邑，众至十馀万，自号兴国军。获蜀文州刺史全师雄，推以为帅。全斌遣朱光绪往招抚之，光绪尽灭师雄之族，纳其爱女。师雄怒，遂无归志，率众攻彭州，据之，自称兴蜀大王，开幕府，署节帅二十馀人分据要害，两川民争应之。崔彦进、高彦晖等分道攻讨，为师雄所败，彦晖战死。全斌又遣张［廷］翰〈据《宋史》二五九本传、《续通鉴》、薛《鉴》补。〉击之，复不利，退保成都。师雄势益张，遣兵守绵、汉间，断阁道，缘江置砦，声言欲攻成都。于是邛、蜀、眉、雅、果、遂、渝、合、资、简、昌、普、嘉、戎、荣、陵十六州及成都属县皆起兵应师雄，全斌等大惧。时成都城中降兵未遣者尚二万七千，全斌虑其应贼，与诸将谋，诱至夹城中，尽杀之。
六月，蜀主㫤举族与官属至汴，率子弟素服待罪阙下。帝御崇元殿，备礼见之，赐赉甚厚。拜㫤检校太师兼中书令，封秦国公，子玄喆为泰宁军节度使，从臣亲属授官有差。㫤寻卒，帝废朝五日，追封楚王。㫤母李氏，本唐庄宗宫妾也，至汴，帝命肩舆入宫，谓之曰：“国母善自爱，无戚戚怀乡土，异日当送母归。”李氏曰：“妾本太原人，倘得归老并土，妾之愿也。”时帝有北征意，闻其言甚喜。及㫤卒，不肯哭，以酒酹地曰：“汝不死社稷，贪生以至今日。吾所以忍死者，以汝在耳。今汝既死，吾何用生为？”不食数日亦死，帝闻而伤之。帝尝见㫤宝装溺器，命撞碎之，曰：“以七宝饰此，当以何器贮食？所为如是，不亡何待？”
十二月，帝闻两川兵起，客省使丁德裕领兵往讨之，以康延泽为东川七州招安巡检使。时全师雄屯新繁，刘光义、曹彬进击，大破之。师雄退屯于郫，王全斌、王仁赡复攻之，师雄走灌口。水陆转运使曹翰会仁赡围贼吕翰于嘉州，翰弃城走。是夕，贼还，结众围城，约以三鼓进攻。曹翰谍知之，戒掌漏者止击二鼓，贼众不集，至明而遁，追袭，大破之。全斌复破师雄于灌口，师雄走金堂，病死。其党据铜山，推谢行本为主，延泽旋拔之。德裕等分道招辑，贼众悉平。西南诸夷多来请附。
（乾德）五年春正月甲寅，征王全斌等还。帝自闻蜀兵乱，凡使者至，各令陈王全斌等不法事，因尽得其状，乃皆征还。以其初立功，不欲属吏，但令中书问状。全斌等具（状）［伏］〈据《宋史》二五五《王全斌传》、《续纲目》、薛《鉴》改。〉黩货、杀降之罪。遂责降全斌崇义节度留后，崔彦进昭化节度留后，王仁赡右卫大将军。以刘光义等廉谨，并进爵秩，（后）［复］〈据《续纲目》、薛《鉴》改。〉召吕馀庆参知政事。仁赡等历诋诸将，冀以自免，且曰：“清廉畏愼，不负陛下者，曹彬一人耳。”彬之还也，囊中惟图书、衣衾，又能（济）［戢］〈据《宋史》二五八《曹彬传》、《续纲目》、薛《鉴》改。〉下，于是赏彬特优。彬入谢曰：“诸将皆获罪，臣不敢奉诏。”帝曰：“卿有茂功，又不［矜］〈据《宋史》二五八《曹彬传》、《续纲目》、薛《鉴》补。〉伐。惩劝国之常典，可无逊。”
二月，以沈义伦为枢密副使。义伦为四川（都）〈据《宋史》二六四《沈义伦传》、《续纲目》、薛《鉴》删。〉转运使，随军入蜀，独居佛寺，蔬食，有以珍异献者皆却之，及归，箧中惟书数卷而已。帝尝问曹彬以官吏善否，彬曰：“臣止监军旅，至于采察官吏，非所职也。”固问之，曰：“义伦可用。”帝嘉之，故有此命。

[book_title]卷05
太祖乾德二年春正月，南汉侵潭州，防御使潘美击却之。
时南汉主刘𬬮性昏懦，委政宦者龚澄枢及才人卢琼仙。𬬮日与宫人波斯女等游戏宫中，宦者至七千馀，有为三师、三公者。宦者陈延寿谓𬬮曰：“先帝所以得传位于陛下者，由尽杀群弟故也。”劝𬬮除去诸王。𬬮以为然，遂杀其弟桂王璇兴，由是上下怨而纪纲大坏。
内侍监许彦真复谗杀尚书右丞锺允章，与龚澄枢并用事，争权不协。会有告彦真通先朝李丽姬者，澄枢将按之，彦真惧，与其子谋杀澄枢。澄枢使人告彦真谋反，下狱族诛。南汉主复以李托为内太师、六军观军容使。初，南汉主纳托长女为贵妃，次女为美人，至是，诏国政皆禀托而后行。
九月，潘美、尹崇珂帅兵攻南汉郴州，克之。初，南汉内常侍邵廷琄言于南汉主曰：“汉承唐乱，居此五十馀年，幸中国多故，干戈不及，而汉益骄于无事。今兵不识旗鼓，而人主不知存亡。夫天下乱久矣，乱久必治，请饬兵备，且遣使通好于宋。”南汉主懵然莫以为虑。至是始惧，以廷琄为招讨使，屯洸口。
帝既克郴，得南汉内侍余延业。帝访其国政，延业具言其主作烧、煮、剥、剔、刀山、剑树之刑，或令罪人鬬虎抵象。又赋敛繁重，邑民入城者，人输一钱，琼州斗米税四五钱，置媚川都定其课。令入海五百尺采珠，所居宫殿，以珠、玳瑁饰之。内官陈延寿作诸淫巧，日费数万金。宫城左右，离宫数十，游幸常至月馀或旬日。以豪民为课户，供宴犒之费。帝闻其奢酷，惊骇曰：“吾当救此一方民。”时方谋下蜀，未遑也。
三年六月，南汉招讨使邵廷琄屯洸口以待王师，招辑亡叛，训士卒，修战备，国人赖以少安。有投匿名书谮廷琄将图不轨，南汉主信之，遣使赐廷琄死。士卒排军门见使者，诉廷琄无反状，请加考验，弗许。乃相与立庙洸口，祠之。
开宝三年九月，𬬮举兵侵道州。刺史王继勋上言：“𬬮肆为残暴，数出寇边，请南伐。”帝令南唐主为书谕𬬮使称臣，归所侵湖南旧地。𬬮囚唐使而驿书答唐主，言甚不逊。唐主上其书，帝乃以潘美为桂州道〈《宋史》二《太祖纪》作“贵州道”，《长编》作“贺州道”，毕《鉴》从之。按︰贵州远在西南，与此役无涉，必误。贺州为双方争夺之军事要冲，当作“贺州道”为是。疑“贺”、“贵”形近致讹，复转讹为“桂”。惟桂州亦在宋军攻取范围，故不改。〉行营都部署，尹（从）［崇］珂〈据《宋史》二五九本传改。〉为副以伐之。时南汉旧将多以谗构诛死，宗室翦灭殆尽，掌兵者惟宦官数辈。自南汉主晟以来，耽于游宴，城壁濠隍多饰为宫馆池沼，楼舰皆毁，兵器又腐。及闻有宋师，内外震恐，乃遣龚澄枢驰往贺州，画守御策。前锋至芳林，澄枢遁还，潘美遂围贺州。南汉诸大臣皆请起故将潘崇彻，𬬮不从，遣伍彦柔将兵援贺。潘美闻彦柔至，潜以奇兵伏南鄕岸。彦柔夜泊南鄕，舣舟岸侧。迟明，挟弹登岸，踞胡床指挥，而伏兵卒起，彦柔众大乱，死者十七八。擒彦柔斩之，枭其首以示城中，城遂破。美督战舰，声言顺流趋广州。南汉主忧迫，计无所出，乃以潘崇彻为都统，领众三万，屯贺江。会美径趋昭州，崇彻但拥众自保而已。美乘胜克昭州，进拔桂、连二州。𬬮闻之，谓左右曰：“昭、桂、连、贺本属湖南，今北师取之，足矣，吾知不复南也。”
十（一）［二］〈据《宋史》四八一《南汉世家》、《续纲目》、薛《鉴》改。本卷下文校改未注依据者同此。〉月，𬬮以李承渥为都统，将兵十馀万，阵于莲花峰下。南汉人教象为阵，每象载十数人，皆执兵杖，凡战，必致阵前，以壮军威。潘美集劲弩射之，象奔踶，乘者皆堕，反践承渥军，军遂大败，承渥仅以身免。美进拔韶州。韶，汉之北门也。𬬮闻韶破，穷蹙不知为计，始令堑广州东壕。顾诸将无可使者，宫媪梁鸾真荐其养子郭崇岳可用，南汉主以为招讨使，与大将植廷晓统军六万，屯马迳，以御王师。崇岳无谋勇，唯日祷于鬼神而已。
四年二月，潘美克南汉英、雄二州，潘崇彻以其众降。美进次泷头，汉主遣使请和，且求缓师。美不许，进兵马迳，去广城十里，砦于双女山下。汉主闻之，取舶船十馀，载金宝、妃嫔，欲入海。未及发，宦者乐范与卫兵千馀，盗舶船走。汉主惧，遣其左仆射萧漼奉表诣军门乞降，美即令人送漼赴汴。汉主欲遣其弟保兴率百官出迎，郭崇岳止之，乃复为捍御之备，又遣保兴率国内兵拒战。植廷晓谓崇岳曰：“北军乘席卷之势，其锋不可当，吾士旅虽众，然皆伤疲之馀，今不驱策而前，亦坐受其毙矣。”廷晓乃领前军据水而阵，令崇岳殿后。既而王师济水，廷晓力战不胜，死于阵，崇岳奔还其栅。潘美谓诸将曰：“彼编竹木为栅，若篝火焚之，必扰乱，因而夹击之，此万全之策也。”遂分遣丁夫，人持二炬，间道造其栅。会暮夜，万炬俱发，天大风，烟埃纷起，南汉军大败，崇岳死于乱兵。龚澄枢、李托相与谋曰：“北军之来，利吾国中珍宝耳，今尽焚之，使得空城，必不能久驻也。”乃纵火焚府库宫殿，一夕皆尽。明日，𬬮出降，美入城，俘其宗室、官属，送汴。有宦者百馀辈盛服请见，美曰：“是椓人多矣，吾奉诏伐罪，正为此等。”悉斩之。凡得州六十，县二百四十。加潘美山南东道节度使。
三月丙申，诏︰“广南有买人男女为奴婢转佣利者，并放免。伪政有害于民者，悉以闻，除之。”
𬬮至汴，帝遣吕馀庆问𬬮反复及焚府库之罪，𬬮归罪龚澄枢、李托。明日，有司以帛系𬬮及其官僚，献于庙、社。帝御明德门，遣刑部尚书卢多逊宣诏责𬬮，𬬮曰：“臣年十六僭位，澄枢等皆先臣旧人，每事臣不得专。在国时，臣是臣下，澄枢是国主。”遂伏地待罪。帝命大理卿高继申引澄枢、托，斩于（午）［千秋］门外，释𬬮罪，赐袭衣、冠带、器币、鞍马，授检校太保、右千牛卫大将军，封恩赦侯。
𬬮体质丰硕，眉目俱竦，有口辩，性绝巧。尝以珠结鞍勒为戏龙之状，极其精妙，以献。帝谓左右曰：“𬬮好工巧，习以成性，倘能移于治国，岂至灭亡哉？”𬬮在国时，多置鸩毒臣下。一日，从帝幸讲武池，从官未集，𬬮先至，赐以卮酒。𬬮疑有毒，泣曰：“臣承祖父基业，违拒朝廷，劳王师致讨，罪固当诛。陛下既待臣以不死，愿为大梁布衣，观太平之盛，未敢饮此酒。”帝笑曰：“朕推赤心于人腹中，安有此事？”命取𬬮酒自饮，而别酌以赐𬬮，𬬮大惭谢。𬬮后于太宗太平兴国五年卒。帝之将伐北汉也，宴近臣于禁中，𬬮进言曰：“朝廷威灵及远，四方僭伪之主今日尽在坐中，旦夕平太原，刘继元又至。臣率先来朝，愿得执梃为诸国降王长。”帝大笑。

[book_title]卷06
太祖建隆元年，南唐主李景以御服、锦绮、金帛来贺即位。十一月，帝平李重进，令诸军习战舰于迎銮镇，景大恐，遣使犒师，且使其子从镒朝于扬州。唐臣杜著、薛良以罪来奔，献平南策。帝方恶其不忠，斩著下蜀市，配良庐州牙校，遂还汴。
二年二月，唐迁都于豫章。初，唐主景之袭父位也，属中国多故，跨据江、淮三十馀州，擅盐鱼之利，即山铸钱，物力富盛，颇有窥觎中原之志。及淮甸入于周，浸以衰弱。帝既平扬州，虽戮其亡叛，景终不自宁，乃迁豫章，以太子从嘉守建康。豫章城邑迫隘，群臣日夜思归，景怒，欲诛赞行者。
八月甲辰，唐主景方议东（迁）［还］，〈据《续纲目》改。〉以疾卒于南都。太子煜时留建康，遂即位。遣其户部尚书冯谧奉父遗表于帝，愿追尊帝号，帝许之。煜乃谥景为文孝皇帝，庙号元宗，陵号顺陵。煜初名从嘉，聪悟好学，善属文，工诗画，明音律。
三年六月，诏唐主煜︰“应朝廷横海、飞江、水鬬、怀顺诸军亲属有在江表者，悉遣令渡江。”煜每闻朝廷出师克捷及喜庆之事，必遣使犒师修贡；其大庆更以贡宴为名，别献珍玩。
秋七月，南唐遣其臣翟如璧贡金银、锦绮千万。是月，放南唐降卒弱者数千人归国。
十一月，赐唐建隆四年历。
唐主酷信浮屠法，出禁中金钱，募人为僧。时都下僧及万人，皆仰给县官。唐主退朝，与后服僧衣，诵佛书，拜跪，手足成赘。僧有罪，命礼佛而释之。帝闻其惑，乃选少年有口辩者，南渡见唐主，论性命之说。唐主信重，谓之“一佛出世”，由是不复以治国守边为意。
开宝元年五月，唐以韩熙载为中书侍郎。熙载显德中入朝归国，唐主景问中国大臣，熙载曰：“赵点检顾视不常，不可测也。”帝受禅，景益重之，欲以为相，以帷薄不修而止，至是复用。
唐主立周氏，故后妹也，美姿容，以姻戚往来，先得幸于唐主，后卒，遂册立之。唐主颇留意声色，《霓裳羽衣曲》久绝不传，后按谱尽得其声调。唐主常欲以户部侍郎孟拱辰宅赐教坊袁承进，御史张宪上疏力谏，不听。初，唐宰相严续尽忠不贰，与执政议多不同，求罢政事，唐主许之，于是百司政事皆归于枢密院。枢密副使陈乔柔懦畏怯，猾吏潜结权幸，多为非法，纪纲并坏。而张洎方以文学得幸，特授清辉殿学士，与太子太傅徐辽、太子太保徐游别居澄心堂，密画机务，中旨多自澄心堂出，游从子元楀等宣行之，中书、密院俱同散地。
四年十一月，唐主遣其弟从善来朝，奉方物入贡。帝以从善为泰宁军节度，赐第，留京师。唐主手疏求遣从善归国，优诏不许。时唐主事中国，虽外示畏服，内实修备。及南汉亡，惧甚，因上表乞去国号，改“唐国主”为“江南国主”，“唐国印”为“江南国主印”，且请赐诏呼名，帝许之。唐主乃贬损制度，下书称教，改中书、门下省为左、右内史府，尚书省为司会府，其馀官称多所更定。先是，唐主以银五万遗赵普，普以白帝，帝曰：“此不可不受，但以书答对，少赂其使者可也。”普辞，帝曰：“大国之体，不可自为削弱，当使之勿测。”及从善来朝，常赐外，密赉白金如遗普之数。唐君臣皆震骇，服帝之伟度。
五年二月，江南江都留守林仁肇密陈︰“淮南戍兵少，宋前已灭蜀，今又取岭南，道远师疲。愿假臣兵数万，自寿春径渡，复江北旧境。彼纵来援，臣据淮御之，势不能敌。兵起日，请以臣叛闻于北朝，事成，国享其利；败则族臣家，明陛下无二心。”江南主不听。又沿江巡检卢绛募亡命，习水战，屡破吴越兵于海门，亦尝说江南主曰：“吴越，仇雠也，他日必为北朝掎角。臣请诈以宣、歙叛，陛下声言讨臣，臣且乞兵吴越，至则蹑而攻之，其国可取。”江南主亦不用。帝忌仁肇威名，赂其侍者，窃取仁肇画像悬别室，引江南使者观之，问︰“何人？”使者曰：“林仁肇也。”曰：“仁肇将来降，先持此为信。”又指空馆曰：“将以此赐仁肇。”使者归，白江南主。江南主不知其间，鸩杀仁肇。
七年春正月，江南主遣常州刺史陆昭符入贡，奉疏求弟从善归国，帝不许。江南主天性友爱，自从善来使被留，悲恋不已，岁时宴会皆罢。
九月癸亥，遣曹彬等将兵伐江南。帝欲伐江南而无名，遣知制诰李穆谕江南主入朝。江南主将从之，其门下侍郎陈乔曰：“臣与陛下俱受元宗顾命，今往，必见留，其若社稷何？臣虽死无以见元宗于九泉矣。”内史舍人张洎亦劝其主无入朝。时乔与洎掌（枢）［机］〈据《续纲目》、薛《鉴》改。本卷下文校补未注依据者同此。〉密，江南主信之，遂称疾固辞，且言：“谨事大朝，冀全济也。今若此，有死而已！”穆曰：“朝与否，国主自处之。然朝廷甲兵精锐，物力富雄，恐不易当也。宜熟思之，无贻后悔。”江南主不从，而遣使求封册。帝不许，命梁迥复使，讽之入朝。江南主不答。迥还，帝乃命曹彬为西南路行营都部署，潘美为都监，曹翰为先锋，将兵十万以伐之。自王全斌平蜀多杀降卒，帝每恨之。至是，彬等入辞，帝诫彬曰：“江南之事，一以委卿，切勿暴掠生民，务广威信，使自归顺，不烦急击也。”又曰：“城陷之日，愼无杀戮。设若困鬬，则李煜一门不可加害。”且以剑授彬曰：“副将而下，不用命者斩之。”潘美等皆失色。彬自荆南发战舰东下，江南屯戍皆谓每岁宋所遣巡兵，但闭壁自守，奉牛酒犒师，寻觉异于他日，池州将戈彦弃城走。彬入池州，败江南兵于铜陵，进次采石矶。
初，江南池州人樊若水举进士不第，因谋来归。乃渔钓于采石江上，乘小舟载丝绳其中，维南岸，疾棹抵北岸，凡十数往还，得其江之广狭。因诣汴上书，言江南可取状，请造浮梁以济师。帝然之，遣使往荆湖，造黄黑龙船数千艘。又以大舰载巨竹絚，自荆渚而下。或谓江阔水深，古未有浮梁而济者，帝不听，擢若水为右赞善大夫。及师南下，以若水为向导，既克池州，即用为知州。十一月，若水请试舟，乃先试于石牌口，移至采石，三日而成，不差尺寸。潘美因率步兵渡江，若履平地。时江南久不用兵，老将皆没，主兵者多新进，以功名自负，闻兵兴，踊跃言利害者［日］数十人。江南主以镇海节度使、同平章事郑彦华督水军万人，都虞候杜真领步军万人，同逆王师。将行，江南主诫之曰：“两军水陆相济，无不捷矣。”彦华以战舰鸣鼓，溯流而上，急趋浮梁，潘美麾兵击败之。真以所部步军接战，彦华不能救，亦败。金陵始戒严，下令去开宝之号，益募民为兵，民以财粟献者，官爵之。
八年二月，曹彬连破江南兵于白鹭洲、新林港，遣田钦祚攻溧水。江南统军使李雄谓诸子曰：“吾必死于国难，尔曹勉之！”父子八人皆没于陈，钦祚遂克溧水。彬大军进次秦淮，江南兵水陆十万陈于城下。时舟楫未具，潘美率兵先赴，令曰：“美提骁果数万人，战胜攻取，岂限此一衣带水而不径渡乎？”遂涉水，大军随之，江南兵大败。马军都虞候李汉琼率所部，取巨艘，实以葭苇，乘风纵火，拔其城南水寨，又拔关城，守陴者争（道）［遁］，溺死千计。
初，陈乔、张洎为江南主谋，请所在坚壁以老宋师。江南主遂弗为虑，日于后苑引僧及道士诵经、讲《易》，高谈不恤政事。军书告急，非徐元楀等莫得通，王师驻城下累月，江南主犹不知。时兵政皆属神卫统军都指挥使皇甫继勋。继勋素贵骄，初无效死意，但欲其主速降，而口不敢发，每与众言，辄云：“北军强劲，谁能敌之？”闻兵败则喜曰：“吾固知其不胜也。”偏裨有募死士欲夜出邀战者，继勋必杖其背，拘囚之。一日，江南主自出巡城，见宋师列栅，旌旗满野，知为左右所蔽，始惊惧，收继勋付狱杀之，遣使召神卫军都虞候朱令赟以上江兵入援。
冬十月，江南都虞候刘澄以润州降。江南主危迫，遣学士承旨徐铉求缓师。铉至，言于帝曰：“李煜无罪，陛下兵出无名。煜以小事大，如子事父，未有过失，奈何见伐？”帝曰：“尔谓父子为两家，可乎？”铉不能对而还。逾月，江南复遣铉乞缓师，以全一邦之命。铉见帝，论辩不已，帝按剑怒曰：“不须多言！江南亦有何罪？但天下一家，卧榻之侧，岂容他人鼾睡耶？”铉惶恐，辞归江南。
朱令赟自湖口入援，众号十五万，顺流而下，将焚采石浮梁。彬闻之，遣战棹都部署王明密令人树长木于洲渚间，若帆樯之状。令赟望见，疑有伏，逗挠不敢进，明因移檄诸将，掎角袭之。令赟乘其大航，建大将旗鼓，至皖口，明合步军将刘遇急攻之。令赟势促，纵火拒战，会北风甚，火反及之，众大溃，遂擒令赟。金陵独恃此援，由是孤城愈蹙。
曹彬遣人谓江南主曰：“事势如此，所惜者，一城生聚耳。若能归命，策之上也。某日城必破，宜早为之所。”江南主不听。一日，彬忽称疾不视事，诸将皆来问疾。彬曰：“某之疾非药石所能愈，惟须诸君诚心自誓，以克城之日，不妄杀一人，则自愈矣。”诸将许诺，共焚香为誓。明日，彬即称愈。又明日，城陷。初，陈乔、张洎约同死社稷，然洎实无死志。至是，乔径入白江南主曰：“今日国亡，愿加显戮，以谢国人。”江南主曰：“此乃历数，卿死无益也。”乔曰：“纵不杀臣，臣何面目以见士人乎？”遂自经死。勤政殿学士锺倩朝服坐于家，兵及门，亦举族死之。江南主率臣僚诣军门请罪，彬慰安之，待以宾礼，请煜入宫治装，彬以数骑待（军）［宫］〈据《宋史》二五八《曹彬传》、《续纲目》、薛《鉴》改。〉门外。左右密谓彬曰：“煜入或不测，奈何？”彬笑曰：“煜素愞无断，既已降，必不能自引决。”煜治装毕，遂与其宰相汤悦等四十五人赴汴京。彬自出师至凯旋，士众畏服，无敢轻肆，克城之日，兵不血刃，凡得州十九、军三、县一百八十。捷至，群臣称贺，帝泣曰：“宇县分割，民受其祸，攻城之际，必有横罹锋刃者，实可哀也！”命出米十万赈恤之。
九年春正月乙亥，曹彬俘江南主李煜还汴。帝御明德门，以煜尝奉正朔，命勿宣露布，止令煜君臣白衣纱帽至楼下待罪。诏并释之，赐冠带、器币、鞍马有差，授煜检校太傅、右千牛卫上将军，封违命侯，子姓从官皆录用之，因赦天下。帝责张洎曰：“汝劝煜不降，使至今日。”因出洎所草召上江援兵蜡丸书示之。洎谢曰：“书实臣所为，然犬吠非其主，此其一耳，他尚多。今得死，臣之分也。”帝奇之，以为太子中允。
二月庚戌，以曹彬为枢密使。初，彬之伐江南也，帝谓曰：“俟克李煜，当以卿为使相。”潘美预以为贺，彬曰：“不然，夫是行也，仗天威，遵庙谟，乃能成事，吾何功哉？况使相极品乎？”美曰：“何谓也？”彬曰：“太原未平耳。”及还，帝谓曰：“本授卿使相，然刘继恩未下，姑少待之。”美视彬微笑。帝诘之，美以实对，帝亦大笑，乃赐彬钱五十万。彬退曰：“人生何必使相，好官无过多得钱耳。”未几，乃拜枢密使。
江南州郡皆降，独江州指挥使胡则杀刺史谢彦实，集众固守。曹翰围之四月馀，则力屈被执，翰杀之，因纵兵悉取赀财而屠其民。
太宗太平兴国三年秋七月壬辰，陇西公李煜卒。

[book_title]卷07
太祖建隆元年春正月乙卯，遣使分赈诸州。
是月，视学。诏增葺祠宇，塑绘先圣、先贤像，自为赞，书于孔、颜座端，令文臣分撰馀赞，屡临视焉。尝谓侍臣曰：“朕欲尽令武臣读书，知为治之道。”于是臣庶始贵文学。
帝尝讲求辅弼，谓左右曰：“朕闻范质居第之外，不殖货产，真宰相也！”是日，以质及王溥、魏仁浦同辅政。旧制，宰臣上殿，命坐而议大政；其进拟差除，但入疏状，画可降出，奉行而已。质等自以周朝旧臣，稍存形迹，且惮帝英睿，乃请用札子，面取旨，退，各疏其事，同列书字以志。从之，坐论之礼遂废。
庚寅，赐贡士杨砺等十九人及第、出身有差。自是岁贡举。
二年春正月，度民田。周世宗末年，尝命官诣诸州度民田。而使者多不称。至是，帝谓侍臣曰：“度田盖欲勤恤小民，而民敝愈甚。今当精择其人。”遂分遣常参官诣诸州。寻诏州县课民种植，长吏以春秋巡视，著为令。又置义仓，官所收二税，每一石别输一斗，贮之以备凶歉。
夏四月，诏郡国置前代帝王、贤臣陵冢户。
三年二月甲午，诏︰“自今百官每五日内殿起居，以次转对，指陈时政得失。事关急切者，许不时上章，无以触讳为惧。”
己亥，诏曰：“王者禁人为非，乃设法令，临下以简，必务哀矜，世属乱离则纠之以猛，人知耻格则济之以宽。窃盗之生，本非巨蠹，近朝立制，重于律文，甚非爱人之旨。自今窃盗赃满五贯足陌者，死。”
乾德元年秋七月，帝幸武成王庙，历观两庑，指白起像曰：“起杀已降，不武之甚，岂宜受享！”命去之。
二年春正月，行四时参选法，诏陶谷等四十七人各于见任幕职京官中，举堪为郡守副佐者一人。除官之日，仍书举主姓名，如谬举致职事乖方者，并连坐。
夏四月丁未，策贤良方正直言极谏科，取博州判官颖贽。宋初取士有三科：一曰贤良方正直言极谏，一曰经术优深可为师法，一曰详闲吏理达于教化。凡内外职官、布衣草泽皆得充举，并诸州解送吏部，试论三道，廷试策一道。应制科者自贽始。
三年八月，置封桩库。帝平荆、湖、西蜀，收其金帛，别为内库储之，号“封桩”，凡岁终用度之馀，皆入之，以为军旅、饥馑之备。尝谕近臣曰：“石晋割幽、燕以赂契丹，使一方独限外境，朕甚悯之。欲俟斯库所畜满四五百万，遣使谋于彼，傥肯以地归于我，则以此酬之。不然，我以二十匹绢购一胡人首，彼精兵不过十万，止费我二百万匹绢，则敌尽矣。”
四年三月甲辰，诏翰林学士、常参官，于幕职、州县及京官内，各举堪任常参官者一人，不当者连坐。
开宝元年三月，初覆试贡士。是科擢进士合格者十八人，陶谷子邴名在第六。帝谓左右曰：“闻谷不能训子，邴安得［登］〈据《宋史》卷一五五《选举志》、《续纲目》补。〉第？”命中书覆试，因下诏曰：“造士之选，匪树私恩，世禄之家，宜敦素业。如闻党与，颇容窃吹，文衡公器，岂宜私滥！自今举人，凡关食禄之家，悉委中书覆试。”
三年秋七月己巳，诏曰：“吏员猥多，难以求治，俸禄鲜薄，未可责廉，与其冗员而重费，不若省官而益俸。诸州县宜以户口为率，差减其员，旧俸月增给五千。”
帝性孝友节俭，质任自然，不事矫饰。受禅初，颇好微行。或谏其轻出，曰：“帝王之兴，自有天命。周世宗见诸将方面大耳者皆杀之，我终日侍侧，不能害也。”尝坐寝殿，令洞开诸门，皆端直轩豁，无有壅蔽，谓左右曰：“此如我心，若有邪曲，人皆见之矣。”一日，罢朝坐便殿，不乐者久之。左右请其故，曰：“尔谓天子容易为耶？早作乘快误决一事，故不乐耳。”宫中苇帘缘用青布，常服之衣，浣濯至再。永康公主尝衣贴绣铺翠襦，帝曰：“尔服此，众必相效。”禁之。主一日劝帝以黄金饰肩舆，帝曰：“我以四海之富，宫殿饰以金银，力亦可办。但念我为天下守财耳，岂可妄用！”尤注意刑辟，尝读二《典》，叹曰︰“尧、舜之罪四凶，止从投窜，何近代法网之密耶？”故定为折杖法，以递减流、徒、杖、笞之刑。自开宝以来，犯大辟非情理深害者，多得贷死；惟赃吏弃市，则未尝贳。

[book_title]卷08
太祖建隆三年夏四月，〈《长编》系于二年五月，《宋史》九八《礼志》称其事在太祖“即位之明年”。〉太常寺博士聂从义上《三礼图》。先是，周世宗时，将禘于太庙，言事者以宗庙无祧室，不当行禘祫之礼。崇义上言，其略曰：“魏明帝以景初三年正月上仙，至五年二月，祫祭。明年，又禘。自兹后，以五年为禘。且魏以武帝为太祖，至明帝始三帝，未有毁主而行禘祫，其证一也。宋文帝元嘉六年，祠部定十月三日大祫。其太学博士议云：‘按禘祫之礼，三年一，五年再。’宋高祖至文帝裁亦三帝，未有毁主而行禘祫，其证二也。梁武帝用谢广议，三年一禘，五年一祫，谓之大祭。禘祭以夏，祫祭以冬。且梁武乃受命之君，裁追尊四朝而行禘祫，则知祭者是追养之道，以时移节变，孝子感而思亲，故荐以首时，祭以仲月，间以禘祫，序以昭穆，乃礼之经也，非关宗庙备与未备，其证三也。”终从崇义之议。世宗诏参定郊庙祭玉，崇义因考正三礼，至是，表上之。帝览而嘉之，诏曰：“礼器、礼图，相承传用，浸历年祀，宁免差违。聂崇义典事国庠，服膺儒业，讨寻故实，刊正疑讹，奉职效官，有足嘉者，崇义宜量与酬奖。所进《三礼图》，宜令太子詹事尹拙集儒学三五人，更同参议，所冀精详，苟有异同，善为商榷。”
尹拙驳正三礼，聂崇义复引经释之，下（礼）［工］〈据《宋史》四三一《聂崇义传》改。〉部尚书窦仪裁定。仪上奏曰：“伏以圣人制礼，垂之无穷，儒者据经，所传或异，年祀浸远，图绘缺然，踳驳弥深，丹青靡据。聂崇义研求师说，耽味《礼经》，较于旧图，良有新意。尹拙爰承制旨，能罄所闻。尹拙驳议及聂崇义答义各四卷，臣再加详阅，随而裁置，率用增损，列于注释，共分为十五卷，以闻。”诏颁行之。拙、崇义复陈“祭玉、鼎釜异同”之说，诏下中书省集议。吏部尚书张昭等奏议曰：“按聂崇义称祭天苍璧，九寸圆好，祭地黄琮，八寸无好，圭、璋、琥并长九寸。自言周显德三年，与田敏等按《周官‧玉人》之职及阮谌、郑玄旧图，载其制度。臣等按《周礼‧玉人》之职，只有‘璧琮九寸，瑑琮八寸’，及‘璧羡度尺好三寸以为度’之文，即无苍璧、黄琮之制，兼引注有《尔雅》‘肉倍好’之说，此即是注‘璧羡度’之文，又非苍璧之制。又详郑玄自注《周礼》，不载尺寸，岂复别作画图，违经立异。《四部书目》内有《三礼图》十二卷，是隋开皇中敕礼官修撰，其图第一、第二题云梁氏，第十后题云郑氏，又称不知梁氏、郑氏名位所出。今书府有《三礼图》，亦题梁氏、郑氏，不言名位。厥后有梁正者，集前代图记，更加详议，题《三礼图》曰：‘陈留阮士信受礼学于颍川綦册君，取其说为图三卷，多不按《礼》文，而引汉事与郑君之文违错，正删为二卷。’其阮士信即谌也。如梁正之言，可知谌之纰谬，兼三卷《礼图》删为二卷，应在今《礼图》之内，亦无改祭玉之说。臣等参详，自周公制礼之后，叔孙通重定以来，《礼》有纬书，汉代诸儒颇多著述，讨寻祭玉，并无尺寸之说。魏、晋之后，郑玄、王肃之学，各有生徒，《三礼》、《六经》，无不论说，检其书亦不言祭玉尺寸。臣等参验画图本书，周公所说正经不言尺寸，设使后人谬为之说，安得便入周图？知崇义等以诸侯入朝献天子、夫人之琮、璧以为祭玉，又配合羡度肉好之言，强为尺寸。古今大礼，顺非改作，于理未通。又据尹拙所述，礼神之六玉，称取梁桂州刺史崔灵恩所撰《三礼义宗》，内昊天及五精帝圭、璧、琮、璜皆长尺二寸，以法十二时。祭地之琮长十寸，以效地之数。又引《白虎通》云：‘方中圆外曰璧，圆中方外曰琮。’崇义非之，以为灵恩非周公之才，无周公之位，一朝撰述便补六玉阙文，尤不合礼。臣等窃以刘向之论《洪范》，王通之作《元经》，非必挺圣人之姿而居上公之位，有益于教，亦为斐然。臣等以灵恩所撰之书，聿稽古训，祭玉以十二为数者，盖天有十二次，地有十二辰，日有十二时，封山之玉牒十二寸，圜丘之笾豆十二列，天子以镇圭外守，宗后以大琮内守，皆长尺有二寸，又祼圭尺二寸，王者以祀宗庙。若人君亲行之郊祭，登坛酌献，服大裘，搢大圭，行郊奠，而手秉尺二之圭，祼献九寸之璧，不及礼宗庙祼圭之数，父天母地，情亦奚安？则灵恩议论，理未为失，所以自《义宗》之出，历梁、陈、隋、唐垂四百年，言礼者引为师法，今《五礼精义》、《开元礼》、《郊祀录》皆引《义宗》为标准。近代晋、汉两朝，仍依旧制。周显德中，田敏等妄作穿凿，辄有更改。自唐贞观之后，凡三次大修五礼，并因隋朝典故，或节奏繁简之间稍有厘革，亦无改祭玉之说。伏望依《白虎通》、《义宗》、《唐礼》之制，以为定式。又尹拙依旧图画釜，聂崇义去釜画镬，臣等参详旧图，皆有釜无镬。按《易‧说卦》云：‘坤为釜。’《诗》云：‘维锜及釜。’又云：‘漑之釜鬵。’《春秋传》云：‘锜釜之器。’《礼记》云：‘燔黍捭豚。’解云：‘古未有甑釜，所以燔捭而祭。’即釜之为用，其来尚矣，故入于《礼图》。今崇义以《周官》祭祀有‘省鼎镬’、‘供鼎镬’，又以《仪礼》有‘羊镬’、‘豕镬’之文，乃云：‘画釜不如画镬。’今诸经皆载釜之用，诚不可去。又《周》、《仪礼》皆有‘镬’之文，请两图之。又若观诸家祭祀之画，今代见行之礼，于大祀前一日，光禄卿省视鼎、镬，伏请图镬于鼎下。”诏从之。
乾德元年二月，〈按︰《宋史》一二六《乐志》，“太常窦俨上言曰云云”乃建隆元年二月之事，──薛《鉴》在建隆元年四月──下文“翰林学士承旨陶谷等云云”方为乾德元年之事。本书因二事性质相近，故合叙之。〉太常窦俨上言曰：“三五之兴，礼乐不相沿袭。洪惟圣宋，肇建皇极，一代之乐，宜乎立名。乐章固当易以新词，式遵旧典。”从之，因诏俨专其事。俨乃改周乐文舞《崇德》之舞为《文德》之舞，武舞《象成》之舞为《武功》之舞。改乐章十二顺为十二安，盖取“治世之音安以乐。”之义：祭天为《高安》，祭地为《静安》，宗庙为《理安》，天地宗庙登歌为《嘉安》，皇帝临轩为《隆安》，王公出入为《正安》，皇帝食饮为《和安》，皇帝受朝、皇后入宫为《顺安》，皇太子轩县出入为《良安》，正冬朝会为《永安》，郊庙俎豆入为《丰安》，祭享、酌献、饮福、受胙为《禧安》，祭文宣王、武成王同用《永安》，耤田、先农用《静安》。五月，有司上言：“僖祖文献皇帝室奏《大善》之舞，顺祖惠元皇帝室奏《大宁》之舞，翼祖简恭皇帝室奏《大顺》之舞，宣祖昭武皇帝室奏《大庆》之舞。”从之。翰林学士承旨陶谷等奉诏撰定祀感生帝之乐章曲名：降神用《大安》，太尉行用《保安》，奠玉币用《庆安》，司徒奉俎用《咸安》，酌献用《崇安》，饮福用《广安》，亚献用《文安》，送神用《普安》。五代以来乐工未具，是岁秋行郊享之礼，诏选开封府乐工八百三十人，权隶太常，习鼓吹。
四年春，遣拾遗孙吉取成都孟㫤伪宫县至京师。太常官属阅视，考其乐器不协音律，命毁弃之。
六月，判太常寺和岘言：“大乐署旧制，宫县三十六虡设于庭，登歌两架设于殿上。望诏有司别造，仍令徐州求泗滨石以充磬材。”许之。先是晋开运末，礼乐之器沦陷，至是，始令有司复二舞、十二案之制。二舞郎及引舞一百五十人，按视教坊开封乐籍，选乐工子弟以备其列，冠服准旧制。鼓吹十二案，其制，设毡床十二，为熊罴腾倚之状以承其下，每案设大鼓、羽葆鼓、金𬭚各一，歌箫、笳各二，凡九人，其冠服同引舞之制。
十月，岘又言：“乐器中有叉手笛，乐工考验皆与雅音相应。按唐吕才歌《白雪》之琴，马滔进《太一》之乐，当时得与宫县之籍，况此笛足以协十二旋相为宫，亦可通八十四调。其制如雅笛而小，长九寸，与黄锺管等，其窍有六，左四右二，乐人执持，两手相交，有拱揖之状，请名之曰拱宸管。望于十二案、十二编磬并登歌两架，各设其一，编于令式。”诏可。
太祖每谓雅乐声高，近于哀思，不合中和，又念王朴、窦仪，素名知乐，皆已沦没，因诏和岘讨论其理。岘言：“以朴所定律吕之尺较西京铜望臬古制石尺短四分，乐声之高良由于此。”乃诏依古法别创新尺以定律吕，自此雅音和畅，事具《律历志》。〈按︰此文原出《宋史》一二六《乐志》，故仅著篇名。〉
自国初已来，御正殿、受朝贺，用宫县次；御别殿、群臣上寿，举教坊乐。是岁冬至，上御乾元殿，受贺毕，群臣诣大明殿，行上寿礼，始用雅乐、登歌二舞。
是月，和岘又上言：“郊庙殿庭，通用《文德》、《武功》之舞，然其缀兆未称武功、文德之形容。又依古义，以揖让得天下者，先奏文舞；以征伐得天下者，先奏武舞。陛下以推让受禅，宜先奏文舞。按《尚书》，舜受尧禅，‘玄德升闻，乃命以位。’请改殿宇所用文舞为《玄德升闻》之舞。其舞人约唐太宗舞图，用一百二十八人，以倍八佾之数，分为八行，行十六人，皆着履，执拂，服袴褶，冠进贤冠。引舞（一）［二］〈据《宋史》一二六《乐志》改。〉人，各执五采纛。其舞状、文容、变数，聊增更改。又陛下以神武平一宇内，即当次奏武舞。按《尚书》周武王‘一戎衣而天下大定’，请改为《天下大定》之舞。其舞人数行列，悉同文舞。其人皆被金甲，持戟。引舞二人，各执五采旗。其舞六舞：一变象六师初举，二变象上党克平，三变象淮扬厎定，四变象荆、湖归复，五变象邛蜀纳款，六变象兵还振旅。乃别撰舞曲乐章，其铙铎、雅相、金𬭚、鼗鼓，并引二舞等工人冠服，即依乐令，而《文德》、《武功》之舞，请于郊庙仍旧通用。又按唐贞观十四年，景云见，河水清，张文收采古《朱雁》、《天马》之义，作《景云河清歌》，名《燕乐元会第二奏》者是也。伏见今年荆南进甘露，京兆、（东）［果］州〈据《宋史》一二六《乐志》改。〉进嘉禾，黄州进紫芝，和州进绿毛龟，黄州进白兔。欲依月律，撰《神龟》、《甘露》、《紫芝》、《嘉禾》、《玉兔》五瑞各一曲，每朝会登歌，首奏之。”有韶︰“二舞人数、衣冠悉仍旧制，乐章如所请。”
六年，岘又言：“汉朝获天马、赤雁、神鼎、白麟之瑞，并为郊歌。国朝合州进瑞木成文，驯象由远方自至，秦州获白乌，黄州获白雀，并合播在筦弦，荐于郊庙。”诏岘作《瑞文》、《驯象》、《玉乌》、《皓雀》四瑞乐章，以备登歌。
未几，岘复言：“按《开元礼》，郊祀车驾还宫，入嘉德门，奏《采茨》之乐；入太极门，奏《太和》之乐。今郊祀礼毕，登楼肆赦，然后还宫，宫县但用《隆安》，不用《采茨》。其《隆安》乐章本是御殿之辞，伏详礼意，《隆安》之乐自内而出，《采茨》之乐自外而入，若不并用，有失旧典。今大乐署丞王光裕诵得唐日《采茨曲》，望依月律别撰其辞。每郊祀毕，车驾初入，奏之；御楼礼毕，还宫，即奏《隆安》之乐。”并从之。

[book_title]卷09
太祖乾德二年，遣使案行黄河，治古堤。议者以旧河不可卒复，力役且大，遂止。诏民治遥堤，以御冲决之患。
三年秋，大霖雨，河决阳武，梁、澶、郓亦决。诏发州兵治之。
四年八月，滑州河决，坏灵河县大堤。诏殿前都指挥使韩重赟等督士卒丁夫数万人治之。
五年春正月，帝以河堤屡决，分遣使行视，发畿甸丁夫缮治。自是岁以为常，皆以正月首事，季春而毕。是月，诏开封、大名府、郓、澶、滑、孟、濮、齐、淄、沧、棣、滨、德、博、怀、卫、郑等州长吏，并兼本州河堤使。
开宝五年五月，河大决濮阳，又决阳武。诏发诸州兵及丁夫凡五万人，遣颍州团练使曹翰护其役。翰辞，太祖谓曰：“霖雨不止，又闻河决。朕信宿以来，焚香上祷于天，若天灾流行，愿在朕躬，勿延于民也。”翰顿首对曰：“昔宋景公，诸侯耳，一发善言，灾星退舍。今陛下忧及兆庶，恳祷如是，固当上感天心，必不为灾。”
六月，下诏曰：“近者澶、濮等数州，霖雨（渐）［荐］〈据《宋史》九一《河渠志》改。本卷下文校补未注依据者同此。〉降，洪河为患。朕以屡经决溢，重困黎元，每阅前书，详究经渎。至若夏后所载，但言导河至海，随山浚川，未闻力制湍流，广营高岸。自战国专利，堙塞故道，小以妨大，私而害公，九河之制遂隳，历代之患弗弭。凡搢绅多士，草泽之伦，有素习河渠之书，深知疏导之策，若为经久，可免重劳，并许诣阙上书，附驿条奏。朕当亲览，用其所长，勉副询求，当示甄奖。”时东鲁逸人田告者，纂《禹元经》十二篇。帝闻之，召至阙下，询以治水之道。善其言，将授以官。以亲老，固辞归养，从之。翰至河上，亲督工徒，未几，决河皆塞。
太宗太平兴国二年秋七月，河决孟州之温县，郑州之荥泽，澶州之顿丘，皆发缘河诸州丁夫塞之。
三年春正月，命使十七人分治黄河堤，以备水患。
八年五月，河大决滑州韩村，泛澶、濮、曹、济诸州民田，坏居人庐舍。东南流，至彭城界入于淮。诏发丁夫塞之。堤久不成，乃命使者按视遥堤旧址。使回条奏，以为︰“治遥堤不如分水势。自孟抵郓，虽有堤防，唯滑与澶最为隘狭，于此二州之地，可立分水之制。宜于南北岸各开其一，北入王莽河以通于海，南入灵河以通于淮，节减暴流，一如汴口之法。其分水河，量其远迩，作为斗门，启闭随时，务乎均济。通舟运，漑农田，此富庶之资也。”不报。时多阴雨，河久未塞。帝忧之，遣枢密直学士张齐贤乘传诣白马津，用太牢加璧以祭。
十二月，滑州言决河塞，群臣称贺。
九年春，滑州复言房村河决。帝曰：“近以河决韩村，发民治堤不成，安可重困吾民，当以诸军代之。”乃发卒五万，以侍卫步军指挥使田重进领其役。
淳化四年冬十月，河决澶州，陷北城，坏庐舍七千馀区。诏发卒代民治之。是岁，巡河供奉官梁睿上言：“滑州土脉疏，岸善𬯎，每岁河决南岸，害民田。请于迎阳凿渠引水，凡四十里，至黎阳合大河，以防暴涨。”帝许之。
五年春正月，滑州言新渠成。帝又案图，命昭宣使、罗州刺史杜彦钧率兵夫计功十七万，凿河开渠，自韩村埽至州西铁狗庙，凡五十馀里，复合于河，以分水势。
真宗大中祥符（三）［五］年，著作佐郎李垂上《导河形胜书》三篇并图，其略曰：“臣请自汲郡东推禹故道，挟御河，较其水势，出大伾、上阳、太行三山之间，复西河故渎，北注大名西、馆陶南，东北合赤河而至于海。因于魏县北析一渠，正北稍西，迳衡漳直北下，出邢、洺，如《夏书》‘过洚水’，稍东，注易水，合百济，会朝河而至于海。大伾而下，黄、御混流，薄山障堤，势不能远。如是，则载之高地而北行，百姓获利，而契丹不能南侵矣。《禹贡》所谓‘夹右碣石入于海’。孔安国曰：‘河逆上此州界。’其始作自大伾西八十里，曹公所开运渠东五里，引河水，正北稍东十里，破伯禹［古］堤，迳牧马陂，从禹故道。又东三十里，转大伾西，通利军北，挟白沟，复（四）［西］大河，〈据《长编》改。〉北迳清丰、大名西，历洹水、魏县东，曁馆陶南，入屯氏故渎，合赤河而北，入于海。既而自大伾西新发故渎西岸，析一渠，正北稍西五里，广深与汴等，合御河道。逼大伾北，即坚壤析一渠，东西二十里，广深与汴等，复东大河。两渠分流，则三四分水犹得注澶渊旧渠矣。大都河水从西大河故渎，东北合赤河而达于海。然后于魏县北发御河西岸，析一渠，正北稍西六十里，广深与御河等，合衡漳水。又冀州北界，深州西南三十里，决衡漳西岸，限水为门，西北注滹沱，潦则塞之使东渐渤海，旱则决之使西灌屯田，此中国御边之利也。两汉而下，言水利者屡欲求九河故道而疏之。今考图志，九河并在（中）［平］原而北，且河坏澶、滑，未至平原而上已决矣，则九河奚利哉！汉武舍大伾之故道，发顿丘之暴冲，则滥兖泛齐，流患中土，使河朔平田膏腴千里，纵容边寇劫掠其间。今大河尽东，全燕陷北，而御边之计，莫大于河。不然，则赵、魏百城，富庶万亿，所谓诲盗而招寇也。一日（俟）［伺］我饥馑，乘虚入寇，临时用计者实难，不如因人足财丰之时，成之为易。”诏枢密直学士任中正、龙图阁直学士陈彭年、知制诰王曾详定。中正等上言：“详垂所述，颇为周悉。所言起滑台而下，派之为六，则缘流就下，湍急难制，恐水势聚而为一，不能各依所导。设或必成六派，则是更增六处河口，悠久难于堤防，亦虑入滹沱、漳河，渐至二水淤塞，益为民患。又筑堤七百里，役夫二十一万七千，工至四十日，侵占民田，颇为烦费。”其议遂寝。
天禧三年六月，滑州河溢城西北天台山旁，俄复溃于城西南，岸摧七百步，漫溢州城。历澶、濮、曹、郓，注梁山泊，又合清水、古汴渠，东入于淮，州邑罹患者三十二。即遣使赋诸州薪石、楗橛、茭竹之数千六百万，发兵夫九万人治之。
四年二月，河塞。群臣入贺，上亲为文，刻石纪功。是年，祠部员外郎李垂又言疏河利害，命垂至大名府、滑、卫、德、贝州、通利军，与长吏计度。垂上言：“臣所至，并称黄河水入王莽、沙河与西河故渎，注金、赤河，必虑水势浩大，荡浸民田，难于堤备。臣亦以为河水所经，不无为害。今者决河而南，为害既多，而又阳武埽东，石堰埽西，地形污下，东河泄水又艰。或者云：‘今决处漕底坑深，旧渠逆上，若塞之，旁必复坏。’如是则议塞河者诚以为难。若决河而北，为害虽少，一旦河水注御河，荡易水，迳乾宁军，入独流口，遂及契丹之境。或者云：‘因此摇动边鄙。’如是则议疏河者又益为难。臣于两难之间，辄画一计，请自上流引北载之高地，东至大伾，泻复于澶渊旧道，使南不至滑州，北不出通利军界。何以计之？臣请自卫州东界曹公所开运渠东五里河北岸凸处，就岸实土坚引之，正北稍东十三里，破伯禹古堤，注裴家潭，迳牧马陂。又正东稍北四十里，凿大伾西山，酾为二渠，一逼大伾南足，决古堤，正东八里，复澶渊旧道；一逼通利军城北曲河口，至大禹所导西河故渎，正北稍东五里，开南北大堤。又东七里，入澶渊旧道，使南不至滑州，与南渠合。夫如是，则北载之高地，大伾二山脽股之间，分酌其势，浚泻两渠，汇注东北，不远三十里，复合于澶渊旧道，而滑州不治自涸矣。臣请以兵夫二万，自来岁二月兴作，除三伏半功外，至十月而成，其均厚埤薄，俟次年可也。”疏奏，朝议虑其烦扰，罢之。
初，滑州以天台决口去水稍远，聊兴葺之，及西南堤成，乃于天台口旁筑月堤。六月望，河复决天台下，走卫南，浮徐、济，害如三年而益甚。帝以新经赋率，虑殚困民力，即诏京东西、河北路经水灾州军，勿复科调丁夫。其守捍堤防役兵，仍令长吏存恤而番休之。
五年春正月，知滑州陈尧佐以西北水坏城，无外御，筑大堤；又叠埽于城北，护州中居民；复就凿横木，下垂木数条，置水旁以护岸，谓之木龙，当时赖焉；复并旧河开枝流，以分导水势。有诏嘉奖。
说者以黄河随时涨落，故举物候为水势之名：立春之后，东风解冻，河边人候水，初至凡一寸则夏秋当至一尺，颇为信验，故谓之“信水”。二月、三月，桃华始开，冰泮雨积，川流猥集，波澜盛长，谓之“桃华水”。春末，芜菁华开，谓之“菜华水”。四月末，垄麦结秀，擢芒变色，谓之“麦黄水”。五月，瓜实延蔓，谓之“瓜蔓水”。朔野之地，深山穷谷，固阴冱寒，冰坚晚泮，逮乎盛夏，消释方尽，而沃荡山石，水带矾腥，并流于河，故六月中旬后谓之“矾山水”。七月，菽豆方秀，谓之“豆华水”。八月，菼薍华，谓之“荻苗水”。九月，以重阳纪节，谓之“登高水”。十月，水落安流，复其故道，谓之“复槽水”。十一月、十二月，断冰杂流，乘寒复结，谓之“蹙凌水”。水信有常，率以为准，非时暴涨，谓之“客水”。其水势，凡移谼横注，岸如刺毁，谓之“札岸”；涨溢逾防，谓之“抹岸”；埽岸故朽，潜流漱其下，谓之“塌岸”；浪势旋激，岸土上𬯎，谓之“沦卷”；水浸岸逆涨，谓之“上展”；顺涨谓之“下展”；或水乍落，直流之中忽屈曲横射，谓之“径䆗”；水猛骤移，其将澄处望之明白，谓之“拽白”，亦谓之“明滩”；湍怒略渟，势稍汨起，行舟值之多溺，谓之“荐浪水”。水退淤淀，夏则胶土肥腴，初秋则黄灭土颇为疏壤，深秋则白灭土，霜降后皆沙也。
旧制岁虞河决，有司常以孟秋预调塞治之物，梢芟、薪柴、楗橛、竹石、茭索、竹索凡千馀万，谓之“春料”。诏下濒河诸州所产之地，仍遣使会河渠官吏，乘农隙，率丁夫水工，收采备用。凡伐芦荻，谓之“芟”；伐山木榆柳［枝］叶，谓之“梢”。辫竹纠芟为索，以竹为巨索，长十尺至百丈，有数等。先择宽平之所为埽场。埽之制：密布芟索，铺梢，梢芟相重，压之以土，杂以碎石，以巨竹索横贯其中，谓之“心索”。卷而束之，复以大芟索系其两端，别以竹索自内旁出，其高至数丈，其长倍之。凡用丁夫数百或千人，杂唱齐挽，积置于卑薄之处，谓之“埽岸”。既下，以橛臬阂之，复以长木贯之，其竹索皆埋巨木于岸以维之。遇河之横决，则复增之以补其缺。凡埽下，非积数叠亦不能遏其迅湍。又有“马头”、“锯牙”、“木岸”者，以蹙水势护堤焉。
凡缘河诸州，孟州有河南、北凡二埽，开封府有阳武埽，滑州有韩、房二村、凭管、石堰州、西鱼池、迎阳凡七埽、〈原注：旧有七里曲埽，后废。〉通利军有齐贾、苏村凡二埽，澶州有濮阳、大韩、大吴、商胡、王楚、横陇、曹村、依仁、大北、冈孙、陈固、明公、王八凡十三埽，大名府有孙杜、侯村二埽，濮州有任村、东、西、北凡四埽，郓州有博陵、张秋、关山、子路、王陵、竹口凡六埽，齐州有采金山、史家涡二埽，滨州有平河、安定二埽，棣州有聂家、梭堤、锯牙、阳成四埽。所费皆有司岁计而无阙焉。

[book_title]卷10
太祖建隆元年二月乙亥，尊母杜氏为皇太后。太后定州安喜人，治家严而有法，生五子，曰匡济、匡胤、光义、光美、匡赞，匡济、匡赞早卒。陈桥之变，后闻之曰：“吾儿素有大志，今果然矣。”及尊为皇太后，帝拜于殿上，太后愀然不乐。左右进曰：“臣闻母以子贵，今子为天子，胡为不乐？”太后曰：“吾闻为君难，天子置身兆庶之上，若治得其道，则此位可尊；苟或失驭，求为匹夫不可得，所以忧也。”帝再拜曰：“谨受教。”
二年六月甲午，皇太后杜氏崩。太后疾，帝侍药饵，不离左右。疾革，召赵普入受遗命，且问帝曰：“汝知所以得天下乎？”帝曰：“皆祖考、太后之馀庆也。”后曰：“不然，正由柴氏使幼儿主天下尔。若周有长君，汝安得至此！汝百岁后，当传位光义，光义传光美，光美传德昭。夫四海至广，能立长君，社稷之福也。”帝泣曰：“敢不如教！”后顾谓普曰：“尔同记吾言，不可违也。”普即榻前为誓书，于纸尾署曰“臣普记”，藏之金匮，命谨密宫人掌之。遂崩，谥曰昭宪。
秋七月，以弟光义为开封尹，光美为（开）［兴］元〈据《宋史》二四四《宗室传》、《续纲目》、薛《鉴》改。〉尹。
乾德二年六月，以皇子德昭为贵州防御使。故事，皇子出阁即封王，帝以德昭未冠，特杀其礼。
三年六月，加弟光义中书令，光美同平章事，子德昭贵州团练使。
开宝六年八月，赵普罢相，出为河阳三城节度使。普至河阳，上表自诉曰：“外人谓臣轻议皇弟开封尹，皇弟忠孝全德，岂有间然。矧昭宪皇太后大渐之际，臣实与闻顾命。知臣者君，愿赐昭鉴！”帝手封其表，藏之金匮。
九月，封弟光义为晋王，班宰相上。又以弟光美兼侍中，子德昭同平章事。
九年三月，以子德芳为贵州团练使。
九月，帝幸晋王光义第。帝友爱光义，数幸其第，恩礼甚厚。光义尝有疾，亲为灼艾，光义觉痛，帝亦取艾自灸。每对近臣言：“光义龙行虎步，他日必为太平天子，福德非吾所及也。”
冬十月，帝有疾。壬午夜，大雪，帝召晋王光义，属以后事。左右皆不得闻，但遥见烛影下晋王时或离席，若有逊避之状。既而上引柱斧戳地，大声谓晋王曰：“好为之！”俄而帝崩，时漏下四鼓矣。宋皇后见晋王愕然，遽呼曰：“吾母子之命皆托于官家！”晋王泣曰：“共保富贵，无忧也。”甲寅，晋王光义即皇帝位，改名炅。号宋后为开宝皇后，迁之西宫。以弟廷美为开封尹，封齐王；兄子德昭为永兴军节度使兼侍中，封武功郡王；德芳为山西南道节度使、同平章事、兴元尹。廷美即光美也。寻诏太祖、廷美子女并称皇子、皇女，以示一体。
太宗太平兴国四年二月，帝自将伐汉，欲以齐王廷美掌留务。开封判官吕端言于廷美曰：“上栉风沐雨，以申吊伐。王地处亲贤，当表率扈从，若掌留务，非所宜也。”廷美遂请行，帝许之。
八月，皇子武功王德昭自杀。初，德昭从帝征幽州，军中尝夜惊，不知帝所在，有谋立德昭者，帝闻不悦。及还，以征北未利，久不行太原之赏，德昭以为言，帝大怒曰：“待汝自为之，赏未晚也！”德昭退而自刎。帝闻之惊悔，往抱其尸，大哭曰：“痴儿何至此耶？”赠中书令，追封魏王，谥曰懿。
冬十月，论平汉功，进封齐王廷美为秦王。
六年三月，皇子兴元尹德芳卒，赠中书令、岐王，谥曰康惠。
时卢多逊专政，赵普奉朝请累年，多逊益毁之，谓普初无立上意，普郁郁不得志。会晋邸旧僚柴禹锡、赵镕、杨守一告秦王廷美骄恣，将有阴谋窃发。帝疑，以问普，普因言：“愿备枢轴，以察奸变。”且自陈曰：“臣忝旧臣，为权幸所沮。”遂备道预闻昭宪太后顾命及前朝上表自诉等事。帝发金匮，得誓书，及览普前表，因召见，谓曰：“人谁无过，朕不待五十，已知四十九年非矣。”九月，拜普司徒兼侍中，封梁国公。
七年三月，或又告廷美欲因帝幸西池为乱，遂罢廷美开封尹，为西京留守，赐袭衣、犀带，钱千万缗，绢、彩各万匹，银万两，西京甲第一区。诏枢密使曹彬饯廷美于琼林苑。以太常博士王遹判河南府事，开封府判官阎矩判留守事。进柴禹锡枢密副使，杨守一枢密都承旨，赵镕东上合门使，赏其告廷美阴谋功也。贬左卫将军、枢密承旨陈从（龙）［信］〈据《宋史》二七六本传改。〉为左卫将军，皇城使刘知信为右卫将军，弓箭库使惠延真为商州长史，禁军列校皇甫继明为汝州马步军都指挥使，定人王荣为濮州教练使，皆坐交通廷美及受其燕犒也。或告王荣尝与廷美亲吏狂言：“我不久当得节帅。”坐削籍，流海岛。
初，昭宪太后遗命太祖传位于帝，帝传之廷美以及德昭，故帝即位之初，命廷美尹开封，而德昭、德恭等皆称皇子。及德昭不得其死，德芳相继夭没，廷美始不自安，柴禹锡因上变以摇之。他日，帝以传国意访之赵普，普对曰：“太祖已误，陛下岂容再误！”廷美遂得罪。赵普复相，卢多逊心不自安，普屡讽令引退，而多逊贪固权位，不能决。会普廉得多逊尝遣堂吏赵白交通秦王事，帝大怒，责授守兵部尚书。越二日，下御史狱，捕系中书守堂官赵白、秦府孔目官阎密、小吏王继勋等，命翰林承旨李昉、学士扈蒙、卫尉卿崔仁冀、御史滕中正等杂治之。多逊具伏，言累遣赵白以中书机事密告廷美，且曰：“愿宫车晏驾，尽力事大王。”廷美亦遣小吏樊德明报多逊云：“承旨言正会我意。”因遗之弓矢，多逊受之。阎密恣横不法，言多指斥，王继勋尝为求访声妓，怙势赃污，皆伏罪。狱上，帝诏文武官集议朝堂，太子太师王溥等七十四人奏：“多逊及廷美顾望诅咒，大逆不道，宜行诛戮，以正刑章。赵白等处斩。”诏削夺多逊官，流崖州，并徙其家属、期亲于远裔。赵白、樊德明、阎密、王继勋等悉斩于都门外，籍其家财。廷美勒归私第，其男女等复正名称，德恭等仍为皇侄，皇侄女适韩崇业，去公主、驸马之号，并发遣西京，就廷美居止。贬阎矩为涪州司户参军，孙屿为融州司户参军，皆廷美官属，坐辅导无状也。赵普又以廷美居西京非便，讽知开封府李符上言：“廷美不悔过，怨望，乞徙远郡，以防他变。”诏降封廷美为涪陵县公，房州安置，妻楚国夫人张氏削国封。以阎彦进知房州，袁廓通判州事，以伺察之。普又恐符言泄，乃坐符他事，流之春州，岁馀卒。
八年冬十月，赵普罢。廷美至房州，忧悸成疾，雍熙元年春正月，卒于房州，年三十八。帝闻之，呜咽流涕，谓宰相宋琪、李昉等曰：“廷美自少刚愎，长益凶恶。朕以同气至亲，不忍寘之于法，俾居房陵，冀其思过。方欲推恩复旧，遽兹殒逝，痛伤奈何！”因悲泣，感动左右。诏追封为涪王，谥曰悼，为发哀成服，以其子德恭、德隆为刺史。廷美之得罪，赵普为之也，真宗即位，追复为秦王，妻张氏为楚国夫人，仁宗赠太师、尚书令，徽宗改封魏王。
初，普以佐命功，代范质等为相，帝倾心任之，事无大小，悉咨决焉。普尝荐某人为某官，帝不许。明日复奏，不许。明日又奏，帝大怒，裂奏牍掷地。普颜色不变，跪拾之以归。他日，补缀旧牍，复奏如初，帝悟，卒用其人。又有群臣当迁官，帝素恶其人，不许，普坚以为请。帝怒曰：“朕固不与，卿若之何？”普曰：“刑赏，天下之刑赏，陛下岂得以喜怒专之？”帝怒甚，起，普亦随之。帝入宫，普立宫门，久之不去，竟得允。其刚果类此。然多忌刻，屡以微时所不足者为言，帝曰：“若尘埃中可识天子、宰相，则人皆物色之矣。”普独相且十年，颇专，尝以私怨诬冯瓒、李美、李楫，以赃论死，廷臣多忌之。帝常幸其第，会吴越遣使致书于普，及海物十瓶，置帘下，未及发而帝至，仓卒不及屏。帝顾问何物，普以实对，帝曰：“海物必佳。”即命启之，皆瓜子金也。普惶恐谢曰：“臣未发书，实不知。”帝曰：“第受之，彼谓国家事皆由尔书生耳。”时官禁私贩，秦、陇大木多冒称普市货都下。三司使赵玭以闻，帝大怒，即欲逐普，王溥力为救解，得止。而卢多逊与普不协，数因入对短普，帝滋不悦。先是开宝初，判大理寺雷德骧以寺官属附会普增损刑名，愤惋，见帝面白其事，辞气俱厉。帝怒，曳出之，贬商州司户参军。久之，知商州奚屿希普意，奏德骧怨望，坐削籍，流灵武。德骧子有邻，击登闻鼓陈冤，并诉中书吏他不法事，帝为下御史狱，鞫实。帝愈疑普，遂诏参知政事吕馀庆、薛居正与普更知印押班，以分其权。普竟罢，终帝世不复召。久郁郁不得志，太宗太平兴国五年，遂因上变事，得召为司徒、侍中，而秦王廷美之狱竟成于普。八年，罢为武胜军节度使。帝作诗饯之，赐宴长春殿。普奉诗泣曰：“陛下赐臣诗，当刻石，与臣朽骨同葬泉下。”帝为之动容。明日，谓宰相曰：“普有功国家，朕昔与游，今齿发衰矣，不欲烦以机务，因诗以道意。普感激泣下，朕亦为堕泪。”宋琪对曰：“昨普至中书，执御诗涕泣谓臣曰：‘此生馀年，无阶上答，庶希来世，得效犬马力。’今复闻宣谕，君臣始终，可谓两全。”

[book_title]卷11
太祖建隆元年三月，吴越王钱俶遣使来贺即位，自是岁朝贡。
开宝七年冬十月，伐江南，诏加吴越王俶为升州东南行营招抚制置使。先是，俶遣判官黄夷简入贡，帝谓之曰：“汝归语元帅，江南倔僵不朝，我将讨之，元帅当助我，无惑人言云：‘皮之不存，毛将安附。’”寻密告以师期，遂有是命。
八年夏四月，吴越王俶既受命，以沈承礼权知国务，而自率兵五万攻常州。丞相沈虎子谏曰：“江南，国之藩蔽，今大王自撤其藩蔽，将何以卫社稷乎？”不听，进攻其关城，又败其军于北界。遣兵攻江阴、宜兴，皆下之，遂拔常州。江南主贻俶书曰：“今日无我，明日岂有君？一旦圣天子易地酬勋，王亦大梁一布衣耳。”俶不答，以书上，帝优诏褒之。
九年二月，吴越王俶来朝。先是，帝谓吴越使者曰：“元帅克毗陵，有大功，俟平江南，可暂来与朕一相见，以慰延想，即当复还。朕三执圭币以见上帝，岂食言乎？”至是，俶与妻孙氏、子惟浚入朝，帝赐礼贤宅以居，亲幸宴之，赏赉甚厚，赐俶剑履上殿，书诏不名。命与晋王叙昆弟之礼，俶固辞，乃止。留两月，遣还，赐以一黄袱，封识甚固，戒俶曰：“途中宜密观。”及启之，则皆群臣乞留俶章疏也，俶甚感惧。
太宗太平兴国三年三月己酉，吴越国王俶来朝。会陈洪进纳土而惧，上表乞罢所封吴越国王及解天下兵马大元帅并书诏不名之命，归其兵甲，求还，帝不许。其臣崔仁冀曰：“朝廷意可知矣，大王不速纳土，祸且至！”俶左右争言不可。仁冀厉声曰：“今已在人掌握，且去国千里，惟有羽翼乃能飞去耳！”俶遂决策，上表献其境内十三州、一军、八十六县。俶朝退，将吏始知之，皆恸哭曰：“吾王不归矣！”丁亥，诏封俶为淮海国王，授俶弟仪、信并观察使，俶子惟浚、惟治并节度使，惟演、惟灏及族属、僚佐授官有差。又授其将校孙承祐、沈承礼、崔仁冀并为节度使，赐赉待遇，冠绝当时。寻令两浙发俶缌麻已上亲及管内官吏悉至汴京，凡千四十四艘。以范旻权知两浙诸州、军事。旻上言：“俶在国日，徭赋繁苛，乞尽蠲其弊。”从之。
八年十二月，俶改封汉南国王，罢天下兵马大元帅。
端拱元年八月戊寅，俶生辰，帝赐燕。是夕暴卒。
陈洪进者，故清源节度使留从效牙将也。建隆三年三月，从效卒，子绍镃典留务。会吴越聘使至，绍镃夜召与燕。洪进诬绍镃谋附吴越，执送于唐建康，推副使张汉思为留后，而自为副使。已而汉思患洪进专，因设燕，伏甲将杀之。酒数行，地忽大震，同谋者惧，因以告洪进。洪进亟走出，甲士皆散，自是更相为备。一日，洪进袖大锁，安步入府中，叱退直兵。汉思方坐内斋，洪进即合其户而锁之，使人叩门而言曰：“郡中军吏请副使知留务，众情不可违，幸授之印。”汉思惶惧不知所为，即自门间出印与之。洪进遽召将吏曰：“留后授吾印以莅事。”众皆贺。即日迁汉思别舍，以兵守之。遣使请命于唐，又遣牙将魏仁济间道奉表来告，且请制命。
乾德二年二月，改清源为平海军，仍授洪进节度。洪进岁贡，多厚敛于民，二州甚苦之。
太宗太平兴国三年夏四月，洪进来朝，因献漳、泉二州，县十四。诏授洪进武宁节度使、同平章事，留之汴京，诸子皆授要郡，遣之官。
洪进后从平太原，封岐公，雍熙三年卒。

[book_title]卷12
太祖建隆元年夏四月，北汉主刘钧自将兵至潞州赴李筠。筠兵败，北汉主惧，引师归。
（八）［九］〈据《宋史》一《太祖纪》、薛《鉴》改。〉月，昭义节度使李继勋焚北汉平遥县，俘获甚众。晋州钤辖荆罕儒复率众攻汾州，为北汉大将郝贵超所袭，战死。罕儒骁将，帝痛惜之，斩其部将不用命者二十馀人。
三年二月，北汉侵潞、晋，守将击走之。
乾德元年秋七月，汉宿卫殿直王隐、刘昭、赵峦等谋逆，伏诛。辞连其枢密使段常，北汉主出常为汾州刺史，寻缢杀之。初，北汉主宠姬郭氏，医僧之女也，僧与嫠妇通而生姬，有殊色。北汉主嬖之，将立为妃，常以所出非偶，恐贻笑邻国，北汉主乃止。姬之昆弟姻戚又多抑而不用，故咸怨常，因谮杀之。死非其罪，国人怜之。
八月，王全斌攻取北汉乐平，诏以为平晋军。契丹救之，不及。
九月，北汉以契丹攻平晋军，洺州防御使充西山巡检郭进救却之。进御下严毅，帝遣戍卒，必谕之曰：“汝辈谨奉法。我犹贷汝，郭进杀汝矣。”尝有军校自西山诣汴，诬讼［进］〈据《续纲目》、薛《鉴》补。本卷下文校改未注依据者同此。〉不法事。帝诘知其情，送进，令杀之。会北汉来侵，进语其人曰：“汝敢论我，信有胆气。今贳汝罪，汝能掩杀敌兵，当即荐汝；如败，可自投河东。”其人踊跃赴战，大（至）［致］克捷。进即以闻，乞还其职，帝从之。
北汉主自潞州之败，日惧宋师至，以赵文度为相，又召抱腹山人郭无为及五台山僧继颙参预国事。未几，文度、无为议论不协，北汉主出文度守汾州，而无为独相，机事悉以委之。
契丹主以书贻北汉主曰：“尔不禀我命，擅改年号，助李筠，杀段常，其罪有三。”北汉主引“父为子隐”谢之。初，北汉与契丹岁使不绝，自是契丹使不来，而北汉使往则见留，群臣悉以使北为惧。北汉主乃命从子侍卫亲军使继文请命，亦被拘。继文，崇之嫡孙，魁梧有气局，沈毅寡言，契丹主亦厚礼之。
二年二月，昭义节度使李继勋侵北汉辽州，克之。初，继勋屡败北汉兵，至是，帝遣曹彬会继勋合兵入北汉境，攻其边邑及辽、石州。继勋大败北汉兵于辽城下。北汉辽城刺史杜延韬危蹙，籍部下兵三千人降于继勋。契丹以六万骑来援，又击走之。
三月，北汉耀州团练使周审（王）［玉］〈据《宋史》一《太祖纪》、又四八二《北汉世家》改。〉等来降。
四年，北汉复取辽州。
五年，北汉将阎章、樊晖各以砦来降。
开宝元年秋七月，北汉主钧殂，养子继恩立。初，世祖女适薛钊，生继恩；再适何氏，生继元。二子初幼孤，世祖以钧无子，命养为子。钧尝谓郭无为曰：“继恩巽软，非济世材，恐不能了我家事，将奈何？”无为不对。至是，病笃，召无为付以后事。继恩既嗣位，怨无为初不助己，且恐其专政，加守司空，外示优礼，内实疏之。
八月戊辰，遣李继勋将兵伐北汉。初，帝尝因谍者谓汉主曰：“君家与周世仇，宜不屈。今我与尔无所间，何为困此一方人也？若有志中国，宜下太行以决胜负。”汉主遣谍者报曰：“河东土地甲兵不足以当中国，然我家世非叛者，区区守此，盖惧汉氏之不血食也。”帝哀其言，谓谍者曰：“为我语钧，开尔一生路。”故终钧世不加兵。至是，闻其卒，遣李继勋等以禁军伐之。
北汉主初立，宋兵已入其境，乃遣刘继业、马峰等领军扼（围北）［团柏］谷。峰至铜锅河，李继勋前锋将何继（钧）［筠］〈据《宋史》二七三本传改。〉击破之，斩首三（十）［千］馀级，遂夺汾河桥，薄太原城下，焚延夏门。
九月，北汉主欲逐郭无为，畏懦不能决。月馀，供奉官侯霸荣率十馀人，挺刃入阁，反扃其门。时继恩独处丧次，见之惊起，绕屏还走，霸荣以刃揕其（背）［胸］，杀之。无为使人梯屋入，杀霸荣。继恩立才六十馀日，并人疑无为授意于霸荣，亟杀之以灭口。无为与群臣议立继恩之弟继元，参议中书事张昭敏独曰：“少主非刘氏，故嗣位不终。今宜立宗姓，以慰民望。世（宗）［祖］嫡孙继文，久留契丹，历险阻，宜迎立之，可以固宗社，结敌援。”无为不从，以继元易制，遂立之。
十一月，北汉主遣使告即位于契丹，且乞师。契丹主遣挞烈将诸道兵救之。帝亦遣使赍诏谕北汉主令降，约以平卢节度使授之。又别赐郭无为诏，许以邢州节度使。无为得诏色动，劝北汉主纳款，北汉主不从。初，帝使谍者惠璘伪称殿前指挥使，负罪奔北汉，无为知其（诈）［谋］，使为供奉官。及宋兵入境，璘即奔赴，至岚谷，候吏获送太原，北汉主使无为鞫之，无为释不问。有李超者，知璘奸状，上告，无为怒，并超斩之以绝口。李继勋等闻契丹兵来，皆引归，北汉因大掠晋、绛二州。
北汉主继元妻段氏常以小过为孝和后郭氏所责，既而病卒。继元疑后杀之，后方缞服哭孝和帝于柩前，继元遣其嬖臣范超执而缢杀之。宫中嫔御遭罹逼辱，无复嫌间。世祖十子，镐、锜、锡最有贤行，继元听群小之谮，幽囚之，未逾年皆死。
二年三月，帝以李继勋等师还无功，谋再举，以问魏仁浦曰：“朕欲亲征太原，何如？”仁浦曰：“欲速则不达，惟陛下重之。”帝不听，命继勋等将兵先赴太原，以光义为东京留守，自将发汴。三月，至太原。筑长连城围之，立砦于城四面：继勋军于南，赵赞军于西，曹彬军于北，党进军于东。北汉刘继业等乘晦突门，犯东、西砦，战败而遁。帝又命壅汾、晋二水以灌城，汉人大恐。郭无为复劝北汉主出降，汉主不从。一日，因宴群臣，无为痛哭于庭曰：“奈何以空城抗宋百万之师乎？”引佩刀欲自刺，冀动众心。汉主遽降阶执其手，引升坐而止。
夏四月，契丹复救北汉，帝度其必由镇、定救太原，使韩重赟倍道兼行赴之。又闻其分道，一自石岭关入，召何继筠逆击，授以方略。继筠遇契丹兵于阳曲，大败之，斩首千馀级。重赟亦先阵于嘉山，契丹兵自定州西入，见旗帜，大骇欲遁，重赟急击，大破之，擒其首领三十馀人。帝命以所获契丹俘示于城下，城中丧气。宪州判官史昭文、岚州刺史赵文度各以城降。
闰五月壬子，帝班师。时契丹主遣韩知璠册立北汉主。知璠习知戎备，在围城中，昼夜督察，尽心固守。帝命水军载弩环攻，骁将石汉卿等多战死，北汉兵亦屡败。夜半，忽传呼“汉主出降”。帝将开壁门，将作使赵（遂）［璲］〈据《宋史》四八二《北汉世家》、《续纲目》改。〉曰：“受降如受敌，讵可中夜轻出？”已而果谍者。契丹复遣南大王者将兵援北汉，东西班都指挥使李怀忠曰：“敌势已困，若选劲兵急攻，破在旦夕。”都虞候赵廷翰请先登，帝壮之，俾率众攻城。战不利，怀忠中流矢几死。时帝师顿于甘草（池）［地］，〈据《宋史》二五八《曹彬传》、《续纲目》、薛《鉴》改。〉会暑雨，军士多疾，太常博士李光赞上书请班师。帝以问赵普，普亦以为然。乃分兵屯镇、潞，徙北汉民万馀户于山东、河南而还。北汉主籍宋所弃军储，得粟三万，茶、绢各数万，丧败之馀，赖此少济。
太原之围，南城为汾水所陷。郭无为谋出降，因请自将夜击宋。北汉主信之，选精甲千人付无为，自登（七）［延］夏门〈据《长编》改。〉送之。无为行至北桥，值风［雨］晦冥而止。至是，阉人卫德贵告其事，且言无为献地之谋，踪迹屡露，反状明白，不可赦。北汉主乃杀之以徇。
三年春正月，契丹韩知璠自太原归，言晋阳多梗而刘继元无辅。政事令（赵）［高］〈据《辽史》八五本传，高勋初封赵王，此时已改封秦王，故删。〉勋亦言：“我与晋阳，父子之国，先君以一怒而尽拘其使，甚无谓也。”契丹主乃尽索北汉使者，凡十六人，厚礼而遣之。仍命刘继文为平章事，李弼为枢密使，俾辅继元。继文等久留契丹，复受其命归秉国政，左右皆谮毁之，北汉主乃出继文为代州刺史，李弼为宪州刺史。
是年，北汉主以僧继颙为太师兼中书令。继颙本刘氏孽子，以宗姓授鸿胪卿，尝游华严，见地有宝气，乃于团柏谷置银场，募民凿山，官收十之四，继颙自督，所获即倍于民。时北汉主多内宠，继颙献首饰数百副，北汉主大喜，遂有是命。
六年十二月，北汉主杀其弟刘继钦。初，北汉主为大内都（检）点［检］，父钧以其幼弱，命刘继钦副之，委以禁卫。北汉主立，亲旧多所诛放，继钦遂谢病请罢。北汉主曰：“继钦但事先帝，岂肯为我尽力耶？”乃黜居交城，寻遣人杀之。北汉主性残忍，凡臣下有忤意，必族其家。自帝亲征及遣将攻伐，因之杀伤不可胜计，大将张崇训、郑进、卫俦、故相张昭敏、枢密使高仲曦等，先后俱以谗见杀。
九年八月，帝令党进、潘美、杨光美、牛思进、米文义率兵分五道以攻太原，又遣郭进等分攻忻、代、汾、沁、辽、石等州。诸将所向克捷，进败北汉兵于太原城。北汉主急求救于契丹，契丹主遣其相耶律舒救之。师还。先是，帝尝微行过赵普，与普谋下汉。普曰：“太原当西、北二面，太原既下，则二边之患我独当之。不如姑俟削平诸国，则弹丸黑子之地将安逃乎？”帝以为然，故虽连年攻伐，至城下，辄退师。
太宗太平兴国四年春正月庚寅，帝议伐汉，薛居正等多以为不可，惟曹彬力赞之，帝意遂决。乃以潘美为北路都招讨使，帅崔彦进、李汉琼、刘遇、曹翰、米信、田重进军，分四面攻太原城。又以郭进为太原石岭关都部署，以断燕、蓟援师。
二月甲子，帝自将伐汉。
三月乙未，汉求救于契丹，契丹遣耶律沙为都统，敌烈为监军，帅师赴之。至白马岭，与都部署郭进遇。沙欲阻涧以待后军，敌烈不从，渡涧迎战，未成列，进薄之，契丹大败，敌烈等皆死。会耶律斜轸兵至，进引师退，沙得免。田钦祚护石岭屯军，恣为奸利，进不能禁，屡形于言，钦祚憾之。进武人，刚烈，战功高，钦祚数加凌侮，进不能堪，遂缢而死。钦祚以卒中风眩闻。帝悼惜良久，赠安国节度使。左右皆知而无敢言者。寻诏以牛思进代之。
夏四月，帝发镇州。行营都监折御卿分兵攻岢岚军，下之，遂取岚州。汉人于隆州依险筑城以拒，帝遣军使解晖、折彦赟等先发兵围之，继遣尹勋往，城遂陷。
庚午，帝次太原。时潘美等屡败汉兵，进筑长连城围太原，矢石交下如雨。汉外援不至，饷道又绝，城中大惧。帝至，督战益急，城无完堞。帝虑城陷杀伤者众，诏谕继元降。使者至城，守陴者不纳。帝亲督诸将士进薄城下，列阵于前，蹲甲交射，矢集城上如猬毛。
五月，汉指挥使郭万超逾城出降，继元亲信之臣多亡，城中危急。帝复诏谕继元速降，当保终始富贵。诏虽入城，而诸将锐攻不可遏。帝犹虑城陷害良民，麾兵少却。甲申，继元乃夜遣客省使李勋奉表乞降。诏许之，因至城北，张乐宴从臣于城台。明日，继元率官属缟衣、纱帽待罪台下。帝释之，赐袭衣、玉带，召使升台。继元叩首谢罪。诏授特进、检校太师、右卫上将军，封彭城郡公，赐赉甚厚。命刘保勋知太原府。凡得州十、军一、县四十一。帝作《平晋诗》，命从臣和。又授汉相李（挥）［恽］〈据《宋史》四八二《北汉世家》改。〉以下官有差。诏毁太原旧城，改为平晋县，以榆次县为并州。遣使分部徙太原民居之。纵火焚太原庐舍，老幼趋城门不及，焚死者甚众。
陈邦瞻曰：宋之受制夷狄，由失燕、蓟。其不能取燕、蓟，失在先下太原。昔王朴与周世宗谋取天下，欲先定南方，次及燕，最后乃及太原。盖燕定则太原直罝中兔耳，将安往哉！太祖、赵普雪夜之言，亦朴遗意也。太宗一日忘其本谋，急于伐汉，尽锐坚城之下，仅能克之。师已老矣，复议攻燕，所谓强弩之末，势不能穿鲁缯。一败而没世不振，再举再失利，皆由太宗不知天下之大势，倒行求前，以致顚蹶也。

[book_title]卷13
太祖开宝八年三月，契丹主贤命其涿州刺史耶律琮贻书知雄州孙全兴，请通好，全兴以闻。帝命答书许之。契丹乃使克（沙）［妙］骨愼思〈据《十朝纲要》、《宋会要辑稿‧蕃夷》一改。〉来结成，复遣人告北汉，以通好于宋，无妄侵伐。
秋七月，遣阁门使郝崇信、太常丞吕端使契丹报聘。
太宗太平兴国二年夏四月，契丹遣使耶律敞会葬太祖山陵。寻遣辛仲甫报谢之。契丹主问曰：“闻中朝有党进者，真骁将，如进之比凡几人？”仲甫曰：“名将甚多，如进鹰犬之材，何可胜数！”契丹主欲留之，仲甫曰：“信以成命，义不可留，有死而已。”契丹主知其不可夺，厚礼遣还。帝曰：“仲甫远使绝域，可谓不辱君命。更得数人如此，朕何患也！”
四年春正月，帝伐北汉，契丹遣挞马长寿来言曰：“何名而伐汉也？”帝曰：“河东逆命，所当问罪。若北朝不援，和约如故；不然，惟有战耳。”自是和好中绝。
帝既灭汉，欲乘胜取幽、蓟，诸将以师罢饷匮不欲行，崔翰独曰：“所当乘者，势也；不可失者，时也。取之易。”帝意决。五月庚子，遂发太原。
六月丁卯，次东易州，契丹刺史刘宇以城降，留兵千人守之。戊辰，次涿州，判官刘厚德亦以城降。庚午，进次幽州城南。契丹将耶律奚底军于城北，帝率众击走之。壬申，命宋渥、崔彦进、刘遇、孟玄喆分兵四面攻城，围之三周。以潘美知幽州行府事，契丹将多降。
秋七月，契丹顺州、蓟州皆降。耶律学古时守燕，悉力备御，不能支，城中大惧。契丹遣耶律休哥救燕。癸未，帝督诸军与契丹将耶律沙大战于高梁河。沙败，将遁，休哥兵适至，与耶律斜轸分左右翼以进，复战。帝大败，死者万馀人。甲申，帝引师南还。休哥追至涿州，帝急，乘驴车走免，丧资械不可胜计。庚寅，命孟玄喆屯定州，崔彦进屯关南，刘廷翰、李汉琼屯真定而还。以石守信、刘遇从征失律，贬之。
乙巳，帝至自范阳。
九月丙午，契丹寇镇州，都钤辖刘廷翰等合击，大破之。是时，契丹遣南京留守韩匡嗣与耶律沙、耶律休哥侵镇州，报围燕之役，军于满城西，方阵。官军诈降，匡嗣欲纳之，休哥曰：“彼气甚锐，疑诱我也，可整众待之。”匡嗣不听。俄而刘廷翰阵于前，崔彦进潜师蹑其后，李汉琼、崔翰、赵延进兵继至，合击之，契丹军大溃。追至遂城西，大败之，斩首万三百级，获三将，马万匹。匡嗣弃旗鼓遁走，独休哥整兵而退。
五年三月，契丹兵十万寇雁门。代州刺史杨业领麾下数百骑自西陉出，至雁门北口，南向击之，契丹兵大败，杀其驸马侍中萧咄李。自是契丹畏业，每望见旌旗，即引去。业本北汉节度使刘继业，为汉主继元捍太原城东南面，每杀伤王师，及继元降，继业犹据城苦战。帝素闻其勇，欲招致之，令中使谕继元，俾招继业。继元遣亲信往，继业乃北面再拜，大恸，释甲来见。帝慰抚之，复姓杨氏，止名业，拜代州刺史。时以业善战，号杨无敌。
冬十月，契丹主贤入寇，围瓦桥关。官军阵于水南，耶律休哥帅精骑渡水而战，官军大败，休哥追至莫州。
十一月己酉，帝自将御契丹。戊午，次大名。会契丹主引去，帝欲复伐幽州，李昉力陈其未可。帝以刘遇、曹翰为幽州部署，遂还京。
时廷臣多迎帝意，言宜速取幽、蓟，张齐贤上疏曰：“方今海内一家，朝野无事，关圣虑者，岂不以河东新平，屯兵尚众，幽燕未下，辇运为劳？臣愚以为此不足虑也。自河东初下，臣知忻州，捕得契丹纳粟典吏，皆云：‘自山后转般，以授河东。’以臣料，契丹能自备军食，则于太原非不尽力，然终为我有者，力不足也。河东初平，人心未固，岚、宪、忻、代未有军砦，入寇则田牧顿失，扰边则守备可虞。及国家守要害，增壁垒，左控右扼，疆事甚严，恩信已行，民心已定，乃于雁门阳武谷来争小利，此其智力可料而知也。圣人举事，动在万全，百战百胜，不如不战而胜。若重之愼之，则契丹不足吞，燕、蓟不足取。自古疆埸之难，非尽由敌国，亦多边吏扰而致之。若缘边诸砦抚驭得人，但使峻垒深沟，畜力养锐，以逸自处，宁我致人，此李牧所以用赵也。所谓择卒不如择将，任力不如任人。如是则边鄙宁，边鄙宁则辇运减，辇运减则河北之民获休息矣。臣闻家六合者以天下为心，岂止争尺寸之事，角强弱之势而已乎！是故圣人先本而后末，安内以养外。陛下以德怀远，以惠勤民，内治既成，远人之归可立而待也。”帝嘉纳之。
吕中曰：齐贤之论其知本矣，然徒知辽未可伐，而不知燕、蓟在所当取。岂惟齐贤，虽赵普、田锡、王禹偁亦不之知也。盖燕、蓟之所当取者有二：一则中国之民陷于左衽，二则中国之险移于夷狄。燕、蓟不收则河北之地不固，河北不固则河南不可高枕而卧也，特太宗时未有可取之机耳。
契丹主还国，以耶律休哥为于越。于越，契丹至贵之职也。休哥智略宏远，善料敌，每战胜，让功诸将，故士卒乐为之用。
六年春正月癸卯，置平塞、静戎二军。辛亥，易州破契丹数千众。复改静戎军为安静军。
秋七月，遣使如渤海。渤海本高丽别种，契丹尝取其扶馀城为东丹府。时帝将大举伐契丹，遣使赐其王诏书，令发兵以应。约灭辽之日，幽、蓟土宇复归中朝，朔漠之外悉与渤海，竟无至者。帝后复遣使如高丽，谕令发兵西会，高丽亦不能应。
七年九月，契丹主贤幸云州。至焦山，有疾，命韩德让、耶律斜轸受遗诏，立长子梁王隆绪而卒。隆绪小字文殊奴，生十二年矣。既嗣位，谥贤曰孝成皇帝，庙号景宗，尊母萧氏为太后，专国事，复国号曰大契丹，改元统和。后以德让为政事令兼枢密使，总宿卫兵，勃古哲总领山西诸州事，耶律休哥为南面行军都统。
雍熙三年春正月庚寅，以曹彬、田重进、潘美等为都部署，将兵伐契丹。初，贺怀浦将兵屯三交，好议边事，与其子知雄州贺令图上言：“契丹主少，母后专政，宠幸用事，请乘其衅以取燕、蓟。”帝信之，于是以曹彬为幽州道行营都部署，崔彦进副之，米信为西北道都部署，杜彦圭副之，出雄州。田重进为定州路都部署，出飞狐。潘美为云、应、朔等州都部署，杨业副之，出雁门。
三月癸酉，曹彬趋涿州，遣先锋将李继隆破契丹兵，取固安、新城二县。进攻涿州，克之，杀其将贺斯。虏兵复集，米信独以麾下三百人接战，被围数重，信持大刀，大呼突围而出。会彬遣兵至，遂败契丹兵于新城东北。丁丑，田重进出飞狐南，遇契丹兵，击破之。契丹西南面招安使大鹏翼率众来拒。重进阵于东，命部将荆嗣出其西，乘暮薄崖，以短兵接战，契丹兵投崖而下，杀获甚众。挑战数日，敌势颇张。时谭延美屯小沼，嗣令延美列队平川，别遣二百人执白帜于道侧，嗣以所部疾驱往鬬。契丹兵见旗帜绵亘，疑大军继至，欲遁去。重进乘之，契丹兵崩溃，生擒大鹏翼。飞狐、灵丘皆降。
丁亥，潘美自西陉入，与契丹兵遇，追至寰州，破之，刺史赵彦章以城降。进围朔州，节度副使赵希赞亦举城降。遂转攻应、云州，皆克之。
夏四月己酉，田重进战飞狐北，再破之，杀其二将。赵普上疏曰：“伏睹今春出师，将以收复幽、蓟，屡闻克捷，深快舆情。然晦朔荐更，已及初夏，尚稽克复，属在炎蒸，飞挽甚烦，战鬬未息，王师渐老，吾民亦疲，夙夜思之，颇增疑虑。战者危事，难保其万全；兵者凶器，深戒于不戢。前书有‘兵久生变’之言，此可以深虑也。苟更图淹缓，转失机宜，旬朔之间，便涉秋序。臣又虑内地先困，边境渐凉，虏则弓劲马肥，我则人疲师老，恐于此际，或误指踪。伏望速诏班师，无容玩寇。”不报。
五月庚午，曹彬引兵退，与契丹耶律休哥战于岐沟，败绩。初，诸将陛辞，帝谓曰：“潘美但先趋云、朔，卿等以十万众声言取幽州，且持重缓行，不得贪利。虏闻大兵至，必悉众救范阳，不暇援山后矣。”及彬等乘胜而前，所至克捷。每捷奏闻，帝讶其进兵之速。彬既次涿，契丹南京留守耶律休哥兵少，不敢出战，夜则令轻骑掠其单弱，以胁馀众，昼则以精锐张其势，又设伏林莽，以绝粮道。彬居涿旬日，食尽，退师雄州，以援馈饷。帝闻之，曰：“岂有敌人在前，反退军以援刍粮，失策之甚也！”亟遣使止彬勿前，急引师缘白沟河与米信军接，俟美尽略山后地，会重进东下，合势以取幽州。彬部下诸将闻美、重进累捷，耻握重兵不能有所攻取，谋议蜂起。彬不得已，乃裹粮与米信复趋涿州。休哥闻之，以轻兵来薄，伺蓐食则击离伍单出者。且战且却，由是军士自救不暇，结方阵，堑地两边而行。时方炎暑，军渴乏井，漉淖而饮，凡四日，始得至涿，士卒困乏，粮又将尽。会契丹主隆绪与其太后自驼罗口将大兵应援，趋涿州，彬、信复［引］〈据《续纲目》补。〉退。休哥因出兵蹑之，战于岐沟关。彬、信败走，无复行伍，夜渡拒马河，休哥引精兵追及，溺者不可胜计。彬、信南趋易州，方濒沙河而爨，闻休哥引兵复至，惊溃，死者过半，沙河为之不流，弃戈甲如邱山，知幽州行府事刘保勋死之。休哥请乘胜略地，至河为界，太后不从，引兵还燕，封休哥为宋国王。丙子，帝诏曹彬、米信及崔彦进等还，令田重进屯定州，潘美还代州，徙云、应、朔、寰四州吏民及吐谷浑部族分置河东、京西。
时契丹耶律斜轸将兵十万至定安西，贺令图遇之，败绩，南奔。斜轸追及，战于五台，死者数万人。明日，攻［陷］〈据《续纲目》、薛《鉴》补。〉蔚州。令图与潘美帅师往救，与斜轸战于飞狐，又败，于是浑源、应州将皆弃城走，斜轸乘胜入寰州，杀其守城吏卒千馀。潘美既败于飞狐，副将杨业引兵护云、应、寰、朔吏民内徙。时耶律斜轸已陷寰州，兵势甚盛，杨业遇之，欲领兵出大石路，直入石碣谷，以避其锋。护军王侁等以为畏懦，欲从雁门北川中而往。业不可，侁曰：“君侯素号‘无敌’，今逗挠不战，得非有他志乎？”业曰：“业非避死，盖时有未利，徒杀士卒而功不立。今君责业以不死，当为诸公先！”乃引兵自石跌路趋朔州，将行，泣谓美曰：“此行必不利。业，太原降将，分当死，上不之杀，宠以连帅，授之兵柄，非纵敌不击，盖欲伺便以立尺寸功，报国家耳。今诸君责业避敌，尚敢自爱乎？”因指陈家谷口曰：“诸君幸于此张步兵强弩以相援也。业转战当至此，可夹击之；不然，无遗类矣。”美遂与侁帅麾下阵于谷口。斜轸闻业且至，遣副部署萧挞览伏兵于路。业至，斜轸拥众为战势。业麾帜而进，斜轸佯败，伏兵四起，斜轸还兵前战，业大败，退趋狼牙村。侁自寅至巳不得业报，使人登托逻台望之，无所见，以为契丹败走，欲争其功，即领兵离谷口。美不能制，乃缘交河西南而进，行二十里，闻业败，即麾兵却走。贺怀浦败没。业且战且行，自午至暮，果至谷口，望见无人，抚膺大恸，再率麾下力战，身被数十创，士卒殆尽，犹手刃数十百人，马重伤不能进，匿深林中。耶律奚底望见袍影，射之，业堕马被擒，其子延玉死焉。业因太息曰：“上遇我厚，期讨贼捍边以报，而反为奸臣所迫，致王师败绩，何面目求活耶？”乃不食三日，死。业既败，麾下尚百馀人，业谓曰：“汝等各有父母妻子，与我俱死，无益也，可走还报天子。”众感激，皆战死，无一生还者。于是云、应、朔州及诸城将吏闻业死，悉弃城走，斜轸复陷其地。事闻，帝深痛惜，诏赠业太尉，削美三任，除侁名。
初议兴兵，独与枢密院计，中书不预闻。及败，帝悔，谓枢使张齐贤等曰：“卿等共睹，朕自今复作如此事否！”
秋七月庚午，以曹彬等违诏失律，各贬官有差。初，米信军溃，独李继隆所部成列而还，田重进亦全军不败。诏以重进为马步军都虞候，继隆知定州。
丁亥，以张齐贤知代州。帝以杨业死，访近臣可知代州者，时齐贤以言事忤帝意，因请行，乃命与潘美同领缘边兵马。
十一月壬寅，契丹主隆绪及萧太后帅众南下，以耶律休哥为先锋都统。时刘廷让帅师数万，并海而北，与李敬源合兵，将趋燕。休哥闻之，以兵扼要害，逆战于君子馆。天方盛寒，士卒皆不能彀弓弩。会隆绪兵大至，围廷让数重。廷让先分精兵属李继隆为后援，继隆退保乐寿。廷让力不敌，一军尽没，以数骑脱走，李敬源、杨重进皆死之。先是，休哥谍绐贺令图曰：“我获罪本国，旦夕愿归南朝。”令图信之，私遗重锦十两。及廷让败，休哥宣言：“愿见雄州贺使君。”令图意其来降，欲擅其功，即引数十骑逆之。既至帐下，休哥据胡床骂曰：“汝常好经度边事，今乃送死来耶？”令左右杀其从骑而执之。自是，河朔戍兵无复鬬志。契丹乘胜长驱而南，遂陷深、邢、德三州，杀官吏，俘士民，辇金帛而去。魏博之北，民尤苦焉。帝闻之，下诏自悔，而释败溃将士之罪，且蠲河北逋租，给复三年。令图贪功生事，轻而无谋，初与其父怀浦首谋北伐，一岁中父子皆败，且贻中国之害。
壬子，契丹薄代州城，副部署卢汉赟畏懦，保壁自固，张齐贤选厢军二千出御之，誓众感慨，无不一当百，契丹少却。先是，齐贤遣使约潘美以并师来会战，使为契丹所执。俄而美使至，云：“师出至柏井，得密诏云：‘东路王师败衄，并之全军不许出战。’已还州矣。”时契丹兵塞川，齐贤曰：“敌知美来而不知美退。”乃闭美使室中，夜发兵二百，人持一帜，负一束刍，距州西南三十里，列帜燃刍。契丹遥见火光中有旗帜，意谓并师至，骇而北走。齐贤先伏步卒二千于土镫砦，掩击大败之，杀其国舅详稳挞烈哥、官使萧打里，斩首数百，获马二千，器械无算。
四年春正月丙戌，诏︰“行营将士战败溃散，并释不问。缘边城堡备御有劳者，具以名闻。录死事文武官子孙。蠲河北雍熙三年以前逋租，敌所蹂践者，给复三年；军所过，二年；馀一年。”
二月，缮治河北诸州、军城隍。
帝将大发兵讨契丹，遣使募兵于河南、北四十馀郡，凡八丁取一，以充义军。京东转运使李维清曰：“若是，天下不耕矣！”三上疏争之。李昉等亦相率言：“河南之民罔知战鬬，或虑人情摇动，因而为盗，非计之得。”乃诏独选河北，而诸路悉罢。
端拱元年冬十月，契丹主隆绪攻涿州，城破，遂进攻长城。士卒溃围南走，隆绪邀击之，杀获略尽。
十一月，契丹攻满城、祁州及新乐，皆陷之。己丑，郭守文破契丹于唐河。
时北鄙骚动，帝忧之，访群臣以边事，右拾遗王禹偁献“御戎十策”，大略假汉事以明之︰“汉十二帝，言贤明者，文、景也；言昏乱者，哀、平也。然文、景之世，军臣单于最为强盛，候骑至雍，火照甘泉。哀、平之时，呼韩邪单于每岁来朝，委质称臣，边烽罢警。何耶？盖文、景当军臣强盛之时，而外任人，内修政，使不能为深患者，由乎德也。哀、平当呼韩衰弱之际，虽外无良将，内无贤臣，而致其来朝者，系于时也。今国家之广大不下汉，契丹即强盛，至如挠边侵塞，岂有候骑至雍、火照甘泉之事乎？亦在乎外任人，内修德耳。臣愚以为，外则合兵势而重将权，下诏感励边人，使知取幽、蓟旧疆，非贪其土地；内则省官以宽经费，抑文士以激武夫，信用大臣以资其谋，禁游惰以厚民力。”帝深嘉之。
二年春正月，契丹陷易州，迁其民于燕。癸巳，诏议北伐。张洎言：“中国御戎，惟恃险阻。今自飞狐以东皆为契丹所有，既失地利，而河朔列壁皆具城自固，莫可出战，此又分兵之过也。请于沿边建三大镇，各统十万之众，鼎峙而守，仍命亲王出临魏府以控其要，则契丹虽有精兵，岂敢越而南侵！制敌之方尽于此矣。”宋琪言：“国家取燕，于雄、霸直进，非我战地。如令大军于易州循孤山，涉涿水，抵桑干河，出安祖寨，则东瞰燕城，才及一舍。此周德威取燕之路，下视孤垒，浃旬必克。山后八州，闻蓟门不守，必尽归降，势使然也。然兵，凶器，圣人不得已而用之。若选使通好，弭战息民，此亦策之得也。”李昉、王禹偁亦多以修好为言，帝纳之。
八月，尹继伦大破契丹兵于徐河。时朝廷闻契丹复至，遣李继隆发真、定兵万馀，护送粮馈数千乘，趋威虏。耶律休哥闻之，帅精骑数万，邀诸途。北面都巡检使尹继伦适领兵徼巡路，遇之，休哥不顾而南。继伦曰：“寇蔑视我耳。彼捷还，则乘胜而驱我北去；不捷，亦且泄怒于我，将无遗类矣！为今日计，当卷兵衔枚以蹑之，彼锐气前趋，不虞我之至。力战而胜，足以自树；纵死，犹不失为忠义。岂可泯然而死，为边地鬼乎？”众皆愤激从命。继伦令秣马，伺夜，人持短兵，潜蹑其后。行数十里，至唐州徐河，天未明，休哥去大军四五里，会食讫，将战。继隆方阵于前以待，继伦从后急击，杀契丹一大将，众皆惊溃。休哥方食，失箸，为短兵中其臂，创甚，乘马先遁，馀众引去。契丹为之夺气，自是不敢大入寇，每相戒曰：“当避黑面大王。”以继伦面黑，故云。
至道元年二月，契丹大将韩德威率众万骑，诱党项、勒浪等族，自振武入寇。折御卿邀击，败之于子河[氵义]。勒浪等乘乱反击德威，杀其将突厥合利等，德威仅以身免。
夏四月，契丹寇雄州。何承矩条子河[氵义]之捷，谕州民，且揭于市。契丹谍知，愧忿，将袭取承矩以雪耻，夜引数千骑抵城下。承矩整兵出拒，迟明，与契丹酣战，契丹复走。帝闻，谓承矩轻佻生事，罢之。
十二月，契丹韩德威谍知折御卿有疾，遂帅众犯边，以报子河[氵义]之役。御卿力疾御之，德威闻其至，不敢进。既而疾甚，母密召之归，御卿曰：“世受国恩，边寇未灭，御卿罪也。今临敌，安可弃士卒自便！死于军中，乃其分也。为白太夫人，无念我，忠孝岂得两全！”言讫泣下。明日，卒于师，契丹兵亦退。

[book_title]卷14
太祖建隆元年，定难节度使李彝兴入贡。李氏自思恭历唐末、五代，世有夏州。周显德中，封彝兴西平王。至是，加太尉。
乾德五年，李彝兴卒，子克睿立。
太宗太平兴国三年，李克睿卒，子继筠立。
四年，王师伐汉，继筠遣其将李光远、光宪率蕃、汉兵渡河，略太原境，以张军势。
五年，李继筠卒，弟继捧立。
七年五月，李继捧入朝，献银、夏、绥、宥四州地。继捧自陈愿居京师，乃遣使夏州护缌麻以上亲赴阙，授继捧彰德军节度使，并官其昆弟克信等十二人有差。遂曲赦夏州管内，以曹光实为四州都巡检使。
六月，李继迁叛，走地斤泽。继迁，继捧族弟也，时为管内都知蕃落使，居银州。闻朝使至，遣赴阙，乃诈言乳母死，出葬，遂与其党数十人奔入地斤泽。
八年，知夏州尹宪、都巡检曹光实袭继迁，破之，斩首五百级，焚四百馀帐，获其母与妻。继迁遁去。
雍熙二年二月，继迁陷银州。先是，继迁既败，转徙无常处，复连娶豪族，渐以强大，而西人以李氏世著恩德，往往多归之。继迁因语其豪右曰：“李氏世有西土，今一日绝之，尔等不忘李氏，能从我兴复乎？”众曰：“诺。”遂与弟继冲赴夏州诈降，诱杀曹光实于葭芦川。因袭据银州，复破会州，焚城郭而去。事闻，朝廷遣知秦州田仁朗等将兵讨之。
五月，征田仁朗还。副将王侁击继迁，走之。初，继迁既杀曹光实遂，围三族砦。砦将折遇乜杀监军使者，与继迁合。田仁朗行次绥州，请益兵，留月馀俟报。时继迁乘胜进攻抚宁砦，仁朗闻之，喜曰：“戎人常乌合寇边，胜则进，败则走，不可穷其巢穴。今继迁啸聚数万，尽锐以攻孤垒，抚宁小而固，非浃旬所能破。我俟其困，以大兵临之，分遣强弩三百，邀其归路，虏成擒矣。”部署已定，仁朗欲示闲暇，纵酒摴蒲，侁等因媒孽之。帝闻三族已陷，大怒，征仁朗还，下御史狱，劾问请益兵及陷三族状。仁朗对曰：“银、绥、夏三州兵皆以城守为词不遣，三族去绥州远，非元诏所救也。臣已定擒继迁策，会诏至，不果。”因言：“继迁得羌戎情，愿优诏怀来，或以厚利啖部落酋长令图之。不尔，他日大为边患。”帝愈怒，特贷死，窜商州。是月，侁等出银州北，破悉利诸砦，枭其党折罗遇。麟州诸蕃皆请纳马赎罪，助讨继迁，侁遂举所部［兵］〈据《续纲目》、薛《鉴》补。〉入浊轮川，斩贼首五千级，继迁及遇乜遁去。时诏郭守文与侁同领边事，守文复与知夏州尹宪击盐城诸蕃，焚千馀帐，由是银、麟、夏三州蕃百二十五族悉内附。
三年，继迁请降于契丹，契丹册封为夏国王，以义成公主妻之。
四年〈按︰《宋史》四八五《夏国传》叙此事在雍熙四年，毕《鉴》在四年三月，今据补“四年”二字。〉夏四月，夏州安守中以众三万与继迁战于王亭镇，败绩，继迁追至城门而还。
端拱元年五月，复以李继捧为定难节度使，遣之镇。帝尝谓继捧曰：“汝在夏州，用何道以制诸部？”对曰：“羌人鸷悍，但羁縻而已，非能制也。”会有言继迁悉知朝廷事，疑继捧泄之，乃出继捧为崇信军节度。至是，继迁侵扰日甚，诸将用兵无功，帝从赵普计，覆命继捧镇夏州，赐姓名赵保忠，厚赐而遣之，以招继迁。
淳化二年秋七月，李继迁请降，以为银州观察使，赐姓名赵保吉。先是，继捧至夏州数月，即言继迁悔过归款，诏授继迁银州刺史，然实无降心也。至是，与继捧战于安庆泽，继迁中流矢，遁去，转攻夏州。继捧乞济师，乃遣翟守素出兵援之。守素至，继迁纳款，奉表谢罪，遂有是命，且以其子德明为管内蕃落使行军司马。未几，继迁复叛。
五年春正月，诏以李继隆为河西都部署，讨李继迁。先是，转运副使郑仁宝议禁盐池，用困继迁。继迁遂率边人四十二族寇掠环州，边将多为所败。久之，继迁欲徙绥州民于平夏，部将高文岯等因众不乐，反攻败之。继迁复围堡砦，掠居民，焚积聚，遂攻灵州，朝廷乃命继隆讨之。
三月乙亥，李继隆将兵入夏州。时继捧闻继隆且至，先挈其母、妻、子、女壁于野外，上言与继迁解怨，献马五十匹，乞罢兵。帝览奏，立遣中使督继隆进军。及师压境，继迁因袭继捧营，欲并其众。继捧方寝，闻难作，单骑走还城。指挥使赵光嗣闭之别室，开门迎继隆，继隆执之送汴。继迁遁去。继捧至京，赦之，封宥罪侯。
夏四月甲申，堕夏州城。帝以夏州深在沙漠，奸雄因以窃据，欲堕其城，宰相吕蒙正曰：“自赫连筑城以来，每为关右之患，若遂废之，万世利也。”乃诏堕之，迁其民于银、绥。是年，继迁复遣使贡马谢罪。
至道元年六月，李继迁遣押衙张浦以良马、橐驼来献，帝令卫士射于后圃，俾浦观之。士皆拓两石弓，有馀力。帝笑问浦曰：“羌人敢敌否？”对曰：“羌部弓弱矢短，但见此长巨人则已遁矣，况敢敌乎？”帝留浦京师，遣使拜继迁鄜州节度使，继迁不受。
秋七月，李继迁寇清远军，守将张延击败之。
二年夏四月，遣李继隆等分道讨李继迁。初，帝命白守荣等护刍粟四十万赴灵州，李继迁邀击于浦洛河，守荣众溃，运饷尽为所夺。帝怒，命继隆为环、庆等州都部署，将兵讨之。会曹（灿）［璨］〈据《宋史》二五八本传及四八五《夏国传》改，下同。〉自河西还，言：“继迁众万馀方（圆）［围］灵武，城中告急使为继迁所得，（则）［遂］顿兵不去矣。”吕端请发兵，由麟府、鄜延、环庆三道以捣平夏，袭其巢穴，则灵武之围自解。或云：“盛夏涉旱海，水泉竭，粮运艰辛，不如静以待之。”帝不听，即部分诸将，命继隆出环，丁罕出庆，范廷召出延，王超出夏，张守恩出麟，五路进讨，直趋平夏。保安军奏获继迁母。帝用寇准议，且斩之，吕端言：“昔项羽得太公，欲烹之，汉祖曰：‘愿遗我一杯羹。’夫举大事者不顾其亲，况继迁胡夷悖逆之人哉！斩之徒树仇怨，益坚其叛，不若置延州，善养视之，以系继迁心。”帝从之。
八月，李继隆率诸将进军，期抵乌白池。继隆遣其弟继和驰奏，以环州道迂，欲自清冈峡直趋继迁巢穴，不及援灵武。上怒曰：“汝兄必败吾事矣！”因手札切责，使未至而继隆已发兵与丁罕合，行十日不见虏，引军还。张守恩见虏不击，独范廷召与王超至乌白池，与贼遇。时贼锐甚，超持重不进。其子德用年十七，为先锋，请乘之，转战三日，虏遂却。德用曰：“归师遇险必乱。”乃领兵先绝要害，下令曰：“乱行者斩！”一军肃然。贼见其师整，不敢逼。廷召等大小数十战，互有胜负，而诸将失期，士卒困乏，终不能破贼。
三年［十］〈据《宋史》六《真宗纪》、《续纲目》、薛《鉴》补。〉二月，李继迁遣使纳款，且求蕃任。会帝崩，太子初即位，方在谅阴，许之，授继迁充定难节度使，且割夏、绥、银、宥、静五州与之，张浦亦遣还。继迁寻遣弟瑗诣阙谢。未几，复抄边。
真宗咸平五年三月，李继迁大合蕃部，攻陷灵州。继迁改灵州为西平府，居之。先是，帝以灵武事访李至，至言：“河、湟之地，夷、夏杂居，是以先王置之度外。今灵州不可不弃，若移朔方军于环州，保固边境，亦一时之权也。”帝不决。时继迁抄掠益甚，帝以张齐贤为泾原诸路经略使，御之。齐贤亦言：“灵武孤城，必难固守，徒使军民六、七万陷于危亡之地，无益。”通判永兴军何亮复上“安边书”，言：“灵武地方千里，表里山河，舍之，则戎狄之利广且饶矣，一患也。自环庆至灵武凡千里，西域、戎狄，合而为一，二患也。冀北，马之所生，自匈奴猖獗，无匹马南来，惟资西域。西域既分为二，其右乃西戎之东偏，实为夏贼之境，其左乃西域之西偏，如舍灵武，复合为一。夏贼桀黠，俾诸戎不得货马，未知战马何从来，三患也。请筑溥乐、耀德二城，以通河西之粮道。灵武居绝域之外，不筑此二城为唇齿，与舍灵武无异。”帝览奏，复诏群臣议弃守之宜。杨亿上疏，引汉弃朱崖为喻，请弃灵武，守环庆，与李至前议合。辅臣复以灵州乃必争之地，苟失之则缘边诸郡皆不可保。帝惑之。李沆曰：“继迁不死，灵武终非朝廷有也。莫若遣使密召州将，使部分军民，空垒而归，如此则关右之民息肩矣。”帝不从，以王超为西面行营都部署，将步骑六万援灵州。会继迁寇清远军，都监段义叛降于继迁，继迁势益张，复攻定州、怀远。曹（灿）［璨］以蕃兵邀击之，稍稍斩获，而王超所将大军卒不能进，灵州遂陷，知州事裴济死之。帝得报，悔不用李沆之言。
六年六月，李继迁围麟州，诏金明巡检李继周击之。知州事卫居宝出奇兵突战，继迁拔营遁去。
十月，李继迁转攻西蕃，取西凉府。都首领潘罗支伪降，集六谷蕃部合击继迁，继迁大败，中流矢死。子德明立。契丹封德明为西平王。时环庆边臣以德明初立，乞降诏慰抚之，帝乃诏德明，令审图去就。知镇戎军曹玮上言：“继迁擅河南地二十年，兵不解甲，使中国有西顾之忧。今其国危子弱，不即捕灭，后更强盛，不可制矣。愿假臣精兵，出其不意，擒德明送阙下，复河南为郡县，此其时也。”帝欲以恩致德明，不报。
景德三年九月，李德明奉表归款，复遣刘仁勖进誓表。十月，授德明充定难节度使，封西平王，赐赉甚厚，给奉如内地，因索子弟入质。德明谓非先世故事，不遣，惟献驼马谢恩而已。自是德明岁朝贡不绝。
大中祥符三年，夏州饥。德明上表，求粟百万，朝议不知所出。或言德明方纳款而敢渝誓，请降诏责之。王旦曰：“第诏德明云，已敕有司具粟百万于京师，其遣众来取。”德明得诏，惭曰：“朝廷有人！”遂止。
九年，德明表，边臣罕守旧制，各务邀功，渐乖盟约。诏答之。
干兴二年，德明以兵攻麟州柔远砦，巡检杨承吉与战不利，命曹玮为环、庆、秦州缘边巡检安抚使备御之。是年，德明城怀远镇为兴州。
仁宗天圣九年十月，德明死，子元昊立。事见后。

[book_title]卷15
太祖开宝六年五月，交州丁琏入贡。梁末，交州土
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:42:44-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>