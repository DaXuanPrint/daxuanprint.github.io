<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="甲申纪事,北归纪,附录,甲申纪事全文在线阅读,甲申纪事全文在线下载,大玄古籍书库">
<meta name="description" content="明赵士锦撰。一卷。略叙甲申(1644)三月十九日前明政府兵饷、用人诸大事,而详记李自成农民军攻入北京后见闻。并记有得自农民军将士关于开封战役、昌平士兵起义和农民军内部情况。叙述比较客观,内容信实。另有《北归记》,附印于后,所记前半略同于《甲申纪事》,后半记四月十四日至五月二十六日由北京回故乡经过。_甲申纪事_全文在线阅读_甲申纪事_全文在线下载_大玄古籍书库">
<title>甲申纪事_赵士锦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">甲申纪事</span> <br/>
          作者： <span class="inputVal" id="bkauthor">赵士锦</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]15365</span> <br/>
          说明： <span class="inputVal" id="bkdec">明赵士锦撰。一卷。略叙甲申(1644)三月十九日前明政府兵饷、用人诸大事,而详记李自成农民军攻入北京后见闻。并记有得自农民军将士关于开封战役、昌平士兵起义和农民军内部情况。叙述比较客观,内容信实。另有《北归记》,附印于后,所记前半略同于《甲申纪事》,后半记四月十四日至五月二十六日由北京回故乡经过。</span> <br/>
          封面： <span class="inputVal" id="bkimg">Z_6712.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]甲申纪事
[book_author]赵士锦
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]15365
[book_dec]明赵士锦撰。一卷。略叙甲申(1644)三月十九日前明政府兵饷、用人诸大事,而详记李自成农民军攻入北京后见闻。并记有得自农民军将士关于开封战役、昌平士兵起义和农民军内部情况。叙述比较客观,内容信实。另有《北归记》,附印于后,所记前半略同于《甲申纪事》,后半记四月十四日至五月二十六日由北京回故乡经过。
[book_img]Z_6712.jpg


[book_title]甲申纪事
●序：《甲申纪事》者，追录也。追录故有日、有不日也。自三月十七日以后，则日之，以前则不能日也。然则甲申之事若是尽乎？曰：书其见闻，宁真而毋欺，故甯简而毋滥也。呜呼！后之君子，得是纪面读之，不特陷城之情形与贼之行径，如身在涂炭中。而一时兵饷用人之大端，亦可以考见焉。若先帝国亡与亡一段英烈之气，与日月争光可也。至殉难诸臣，一时耳目所未及者，不敢混增，以自附于阙文之义。一切诗歌，亦不敢附会以失其真。朴陋之诮，所不辞也。若以爱憎同□□□是非，以膺冥殛，吾知免矣。
甲申夏五，缮部郎赵□□【所缺二字为「士锦」】
东宫千秋节，每岁上座。癸未冬，闯贼破西安，上泫然为□□之罢宴。
元旦，上御殿，东宫御文华殿。上命大小臣工上殿，识□东宫，各直省上贺笺，同郡通政司参议宋学显转笺，尤属目焉。为予言：「东宫龙姿风彩，非常人也。」
初六日，有山西州县俱用进士之旨。时陕西已陷，朝议惴惴，以防河为急也。
正月十九日，上御批大学士李建泰督师守山西，赐尚方剑，便宜行事：「朕同阁臣、五府六部掌印官亲饯，着礼部择日启行，具礼仪来看。」礼部择廿六日启行，于前门城楼上设席，上南面，建泰西面，内阁五府六部俱东面。内阁陈演、魏藻德、方岳贡，吏部尚书李遇知，户部尚书倪元璐，礼部侍郎杨汝成，兵部尚书张缙彦，刑部尚书张忻，工部尚书范景文，一时艳为异数焉。建泰是日印绶开花，出平定门，舆扛怱折。是日大风刮地，沙土扑面，人咸谓非吉兆云。
二十九日，内传工部尚书范景文、礼部右侍郎丘瑜以原官兼东阁大学士，入阁办事。
二月中旬，下捐饷之令，以三万为上等，久无应者。惟太康输银二万，进爵为侯，嘉定输银一万，其馀勋戚未有及万者，文武官不过几百几十而已。先论衙门，每衙门限助若干，后复每省限以数，如江南八千，江北四千，浙江六千，湖广五千，陕西四千，山东四千之类，缙绅纷纷告免。又谕每一大臣举一堪输者以应令。吾乡举王永助，浙江举朱大典，馀者未及举也。
二十八日，上命阁臣传五府六部詹翰科道等官入，授以手札，俾条陈战守事宜。三日后，上问阁臣条议如何，诸阁臣对曰：「臣等不敢言。只看宪臣李邦华、词臣李明睿、项煜之议。」上即命取来看。三臣皆言南迁，以东宫监抚南京；煜议则以定王镇淮安，永王镇济宁。上曰：「难道敎朕做抱头鼠窜的？」是日，上以缺用，命一内臣至嘉定伯所借银十二万，往复再三，嘉定只肯出三万。内臣大哭曰：「是亦皇爷之命了。」
二月二十六日，出原任兵部尚书张国维于狱。以原官至浙，直劝输苏松缙绅，念其抚吴之惠，故有是请，从之。
三月初一日，召对国维。国维曰：「臣到江南，不烦陛下一夫，即有银四十万送进。」上大喜，国维退。或讯其策若何，国潍曰：「官大户所输，即于前门浙直段铺内会来，岂非不烦一夫？」国维因疏荐每府设劝输乡官一员，又请监纪、赞画等官。是时人畏寇警，皆借为出城之计。国维于三月初九日先出，劝输官虽奉旨，以门禁不得出也。
三月朔，昌平兵变，以缺饷故也。
自二月至三月十八日，每日召对各臣。
初二日，命大学士魏藻德往济宁募兵，方岳贡往淮安借饷，寻止之。
三月十五日，庙市甚盛，缙绅无不出观。
三月十六日早，予晤户部尚书倪元璐，时倪已解任。予在太学时，有师生之谊。因问调钱粮如何，倪曰：「每月四十万，可勾九边之饷。正月有外解来，才度过二月，二月无外解，故有捐助之举也。」是日午后，晤职方郎张正声。予问侦探若何，正声曰：「无确信。」予问大同若何，正声云：「想已陷了。」予问今日为计若何，正声云：「只有提吴三桂兵一著，初间已驰檄去矣。」后予在贼营中，队长姚奇英为予言——初六破宣府，初十破阳和，十六早至居庸关，午间至昌平，而京师茫然罔闻。良可浩叹。是日，上考选推知，云有道，有部属，未定也。是晚贼信甚急，上于夜间召诸太监，大哭。诸太监曰：「皇爷放心，奴辈为皇爷死守。」先是，以营兵缺少，每一人管七垛；至是小火俱上城，每垛一人，炮声不绝。惟襄城伯李国桢、戎政侍郎王家彦巡视京营。兵科光时亨、御史王章得上城，馀官皆不得上城矣。
十五日，予以缮部员外郎管节慎库，主事缪沅、工科高翔汉、御史熊世懿同交盘。予于上午过前门，门如故也。至库交盘，新库中止二千三百余金，老库中止贮籍没史𡎊家资，金带、犀杯、衣服之类，只千余金。沅为予言，此项已准作巩驸马家公主造坟之用，待他具领状来，即应发去。外只有锦衣卫解来迦纳校尉银六百两，宝元局易钱银三百两，贮画办处，为守城之用。库中老卒为予言，万历年时，老库满，另置新库；新库复满，库厅及两廊俱贮足，今不及四千金，国家之贫至此。少顷作别回，经前门，见门已闭，遣班役询之，云寇已薄城，每二三四里扎一营，游骑络绎相接。自是城上炮声昼夜不绝矣。
十七日，厚载门外，有小民捐三百金。又一人久住彰义门外，今避难城中，年六十馀，一生所积仅四百金，痛哭输之户部，上以锦衣千户官之。二人义士，惜未得其姓名也。
十八日，上下罪己诏，罢加派新旧饷，擒贼首者世侯，擒头目者世指挥，罪止李自成一人。喻上猷、宋企郊等俱许自新。是日未刻，彰义门陷李自成，刘宗敏、李大亮对城上大骂，襄城伯出与言曰：「我入你营为质，你当遣人与圣上面讲。」自成曰：「何用为质。」即遣前降太监杜勋缒城而入。勋奏云：「力不敌，割地讲和何如？」上亦颔之，勋往返而议不成。上与内臣商出城，以重围不果。入宫逼后妃自尽，上拔刀刃袁妃之肩，仆焉，未死也。中宫自缢，气绝。上连声曰：「死得好！死得好！」上亦往煤山自尽，外廷实不知也。
十九日早，宫人四出，踉跄问道，百姓惶遽。先是，十八晚传召对，是早大学士丘瑜、修撰杨廷鉴、编修宋之绳以侍班入长安门，见守门者止一人；至五风楼前，阒其无人，亟趋出。是时大寮尚开棍坐轿传呼，庶僚亦乘骑，泄泄于道路间也。予在寓，闻宫人四出，亟诣诸同乡诸大老所问讯，公谓吴兵昨夜已至城外，今始可保无虞。予答云：「恐未必。」予作别出门，予骑已为一内相策之而去。长班有一驴，予乘之，由刑部街又至一大老所，大老尚冠带接属官，雍雍揖逊。予亟入，言外事如此，大老亦如「三桂始至之」言，予亟别之。是辰巳时侯，灰烟布天，见内相策骑如飞，衔尾而来；男妇纷纷，有挈子女者，有携包袱者，有瞽目跛足相倚而走者。至焦家桥，炮声忽寂，见城上守兵疾走如飞，乱滚至城下。予下驴站立，有二三百男妇，自西来云：「已进城矣！」少顷，又有二三百人来云：「好了好了，不杀人了。速贴『顺民』二字于门首。」百姓有觅得黄纸者，有得红纸者，俱书「顺民」二字粘于门。少顷复设香案，粘黄纸一条，书「大顺永昌，皇帝万岁万万岁」。贼兵俱白帽青衣，御甲负箭，衔枚贯走。百姓门俱闭，有行走者避于道傍，亦不相诘。寂然无声，惟闻甲马之音。大叫云：「有驴马者速献出，敢藏匿者斩！」有驴马者即时牵出。少顷，将大宅斩门而入，小宅插令箭于门首，以示欲用之意。予时避于焦家桥衚同内。至午后，百姓粘「顺民」二字于帽上，往来奔走如故。平定、阜成、崇文、齐化诸门，俱以是时破矣。是时百官俱意上已出城，为奔行在之计，有匿长班家者，有匿民房者。日间百姓尚不知苦，至夜则以防奸细为名，将马兵拦截街坊出路。兵丁斩门而入，掠金银，淫妇女，民始苦之。每至夜皆然。贼上城，时戎政侍郎王家彦被贼刃伤死，御史王章自缢死，李国桢下城逃，光时亨降贼。
破城后，午后李自成入德化门，内员三百余人，班役千馀人出迎。贼将即日于演象所拣选斑役。贼入宫，东宫跪迎于门左，令人掖起。又搜得二王，俱谕「勿惧，今日即如我子，不失富贵」。见袁妃及公主，嗟叹先帝下忍，令扶去本宫调理。相传懿安皇后出迎，并献金银，后不知下落。贼入宫，即唤娼妇小唱梨园数十人入宫。是日添设门兵，禁人出入。放马兵入城，街坊衚同无不至者，俱不抄掠。贼初入城，有兵二人抢前门铺中紬缎，即磔杀之，以手足钉于前门左栅栏上，予目击之。李自成不知先帝所在，以东宫、二王送伪都督刘宗敏所，即戚畹田弘遇宅也，宗敏收养之。出牌大书：「主救民水火，克破京城，崇祯逃出。有能出首者，爵逾侯，黄金万两；隐匿者戮全家。」居民汹汹，莫必其命。是日下令，文武各官于次日投职名，二十一日见朝。愿为官者，量材擢用，不愿者听其回籍。如有隐匿者，歇家邻佑一并正法。
十九日，范景文驱一家自缢或投井，己亦投井死。其遗表云：「不知圣驾所在，惟有一死以报陛下。」户部尚书倪元璐，洗马马世奇，中允刘理顺，简讨汪伟，都御史李邦华，副都施邦曜，刑部侍郎孟兆祥、子进士孟章明，兵部主事成德死之。汪伟夫妇自尽。贼入元璐寓，见尸在堂，即报贼首。贼首至，见之曰：「不愿为官，说明还乡，有何不可，何至是也？」戒匆犯其寓。惠安伯张庆臻阖门自焚死。新乐侯刘文炳、驸马都尉巩永固阖门自尽。
二十日，各官俱往投职名，为歇家衙役长班所驱也。刘宗敏【住田弘遇宅】、李大亮【住西城大宅】、李岩、郭某【不知其名，住在周奎宅】四处分投职名。予以掌库务，为库役陈魁、王信所获，时予在田戚畹门首。林增志、杨昌祚、宋之绳、房师杨士聪俱祝髪，百官俱青衣小帽，往投职名。忽传吏部主事吴孳昌进，孳昌亦祝髪者。少顷，宋献策送出，成礼而别，诸人相视而骇。吴河南人，与宋同乡故也。时敏、汤有庆云：「塞门内魏相公、吏部员外郭万象，方巾青衣在内，岂误视耶？」百官中有证其确者。投职名及提到各官，俱发各营看守，在宗敏处者为多。工部尚书陈必谦、兵部侍郎张凤翔在李大亮处押禁，予在刘宗敏处押禁。
二十日，大理寺卿淩义渠、太常寺少卿吴麟徵、都给事中吴甘来、御史陈良谟、陈纯德、太仆寺丞申佳胤、吏部主事许直、兵部主事金铉，俱自尽。义渠于是日早拜同郡张鳞然。嶙然者，平阳知府，降贼，为文谕院学士，兼行在工政府侍郎者也。义渠请敎嶙然，嶙然曰：「恐要你们做官。」义渠曰：「不做官则若何？」曰：「恐要追饷。」义渠归寓缢死。光禄署丞沈元龙为予言，往拜嶙然如是言，又述其言白：「我被他一夹后，要我撰讨皇上檄文。三人同撰，二人用散体，我用对偶体，自成喜，因授是官。」嗣后嶙然乞盘太仓库差，每日入内，不见客矣。是日，予在宗敏宅前见一少妇，美而艳，数十女人随之而入，系国公家媳妇也。
二十一日，未押诸官入朝，其押在各营者，不与也。入长安门，各投职名，贼皆聚而焚之。承天门闭，诸人露坐以候。近午，太监王德化自内出，从者十馀人。见兵部尚书张缙彦，诟曰：「明朝事都是你辈坏的。」缙彦与辩，德化呼从人批其颊。是日，各官至暮乃出，诟辱百端。庶子周凤翔出朝自缢。是日午后，户部侍郎党崇雅、御史柳寅东、给事仲介松年，各方巾色衣，乘骑自西长安门入。党、柳在通州拘进，介随李督师行，至是拘进。李建泰亦是日入城，押者数人，住大市街。贼嘱谕降，不从，自刎不死，贼令人善视之。是日，以高翔汉为都直指，其子在营中，故用之最早。是日贼执李襄城至，面反向而不跪。贼叱之，襄城曰：「我明朝大臣，无跪礼。」贼言不脆将杀汝，襄城不屈；又言将杀汝全家，仍不屈；又言将杀阖城百姓，襄城乃跪曰：「我为阖城百姓跪，非跪汝也。」李贼欲杀之，伪军师宋献策不可。发同诸人追银，夹二次，乘间自缢死。
二十二日，贼搜得先帝遗弓于煤山松树下，与内监王承恩对面缢焉。左手书「天子」二字，身穿蓝䌷造袍，红裤，一足穿靴，一足靴脱，髪俱乱。内相目睹，为予言也。
二十三日，传各营押官入朝听选。各官俱于五凤楼前席地而坐，将午，刘宗敏、牛金星执姓名册唱名，宗敏方巾蓝衣，金星方巾行衣，用白鹇补。点用九十六人，用者南面，不用者北面。予在选中，不屈，辞之。用者出东华门赴吏部听选，仍长班家人相随，无防押之人。不用者，仍发营看守。是日，殓先带于东华门，用价五两，买二棺，舆后俱殓。王承恩亦殓焉。棺停茶棚下，长班目击，为予言也。
二十四日，刘宗敏夹书役二人于大街。其陕西随来者，误写二字，即以夹之，盖以试夹棍也。自二十三日至二十五日，攒造夹棍五千副，木皆生棱，用钉相连，以夹人无不骨碎。至是乃散李、郭诸营。
二十五日，伪礼政府巩示：随驾各官，率耆老人等上表劝进。巩焴者，山西提学佥事，从贼为礼政府左侍郎，其尚书皆留守陕西，每府一侍郎从征，称行在。如吏政宋企郊，户政杨建烈，兵政喻上猷，刑政陆之褀，工政张嶙然及焴，皆侍郎也。
二十六日，复传各营押官入朝听选。予是日见张缙彦饮啖自如，陈必谦、张凤翔惫甚，立于缙彦旁。是日选中者，藏一室中，不得见矣。予与中书刘中藻同发押原管处，是晚几死。是日，史馆办事、京营卫幕杂流、各卫指挥千百户、各衙门效劳候缺听用等官，及举人生员，俱赴朝投职名，以希进用。贼以大册录之，百人为一聚，以数骑持械押赴各营收管。贼自二十六日起，每三、六、九日劝进。廿六日将行礼，刘宗敏曰：「我与他同做响马，何故拜他？」坚不肯。牛金星劝之曰：「今日与前不同。」乃两拜而止。又鸿官送《劝进表》与宗敏，宗敏曰：「何为劝进？」鸿胪官解其义，又曰：「请老爷行礼。」宗敏曰：「何谓行礼？」鸿胪官曰：「五拜三叩头。」盖贼将无大小，目不识丁。追银数目、多少字俱不认识，即法马上字，亦令人传说焉。
二十七日，派饷于各营押官，内阁十万，部院、京堂、锦衣七万，或五万、三万；科道、吏部、兵部、翰林三万、二万；部属而以下千计；勋戚则人财两尽而后已。在宗敏处者，每人派过数目不增，在李大亮处者，所派虽少，纳完又增。押予队长姚奇英为予言：「兵部官大，可痛恨。我辈遣人来买明朝武官做，必要几千金，故今兵部官追饷独多。「凡各处武官，皆贼用贿买得，何怪乎开门迎贼哉？是日，陈演输银四万，锦衣骆养性输银三万，各免夹羁候。方岳贡、丘瑜、魏藻德、掌镇抚司梁清宏，又办事卫幕杂流、千百户、各衙门效劳等官【下缺字】，每日金银酒器、䌷疋衣服，辇载到刘宗敏所，予见其厅内段疋堆积如山，金银两【下缺字】与屋齐。
四月初一日，传听选各官吉服朝贺，纷纷于被押各官处借鲜明者。予吉服为某【下缺字】。是日易「大明门」板，敢期初六日即位。是日，宗敏夹魏藻德，得银一万两，因责其以首辅误国，藻德曰：「本是书生，不谙政事，又兼先帝无道，遂至于此。」宗敏大怒曰：「汝以书生为状元，不三年为宰相，崇祯有何负汝，诋为无道？」呼左右掌嘴数十，仍夹不放。是日，方岳贡及丘瑜仍令羁侯。按受刑诸臣，有自二十六日者，有自二十七、二十八、二十九者，其受刑之故，亦多不同，有完银多而反夹，完银少而反不夹者；有已完银而仍夹者；有不完银而终不受刑者；识者以为前世之【下缺字】仍送吏政府选官者，有已完银而钻营偏裨，取宗敏、大亮等名帖送吏政府者，亦【下缺字】刘、李追夹者，无定准也。
初二日，魏藻德被夹五日，至是日死。复捉其子追银，其子诉家已无银，若父在可【下缺字】杀之。是日，陕西提学黎志升充随驾考选试官，考京城生员。出题「天与之人归之」。
初三日，葬先帝及后于田妃墓，黎明令数人舁去。是日，又改即位之期于初八日。凡各营囚系有鸿胪寺官尽放，以习即位礼仪故也。又令礼政府选序班多员，街市之人声音洪亮者皆赴，巩焴督之习仪焉。
初四日，焚毁太庙各主。
初五日，庶吉士张家玉上疏，请表章诸死难者，见贼词色甚厉，贱怒缚于午门外。家玉请死，不许，至三日逮入。欲淩迟之，玉不为动，寻释之。玉系广东人。
初六日，有邻里以奸情执送宗敏者。宗敏审之，问其妇曰：「汝从本夫乎？抑从奸夫乎？」其妇愿从奸夫。宗敏淩迟其妇，而二夫骈斩之。其听断如此。初六日，贼又改即位之期于十二日。
初七日，李自成至宗敏寓议事，见庭中三院，夹者几百人。有垂毙者，不忍听闻。问宗敏得银若干，宗敏以数对。自成曰：「天象不吉，宋军师言应省刑，此辈宜放之。」宗敏唯唯。每日早将已死者用竹筐抬出，每筐三两人，以绳束之。至是五六日矣。至是未死者尚多，其受刑甚者，大僚则李遇知、王正志、王都、金之俊为甚；其夹而未甚者，则王鳌永、张维机也；而陈必谦、张凤翔、张忻、雷跃龙、沈惟炳、杨汝成、郝晋则未受刑。词臣则杨昌祚、林增志、卫胤文为甚；其夹而未甚者，则胡世安、李明睿也，而李士淳、杨士聪则未受刑。科道则顾熔、陈纯德、曹溶为甚，庶僚刚孙肇兴、张慎学、谢于宣、申济芳俱轻重受刑；其未刑者甚多，如予等是也。高斗光遣戍出狱，被首追银，贼将夹之，伊子生员高鼎慨然代受，孝行可矜。阳武侯薛濂夹数日，囊已空矣；诡言有窖金在宅，将自发之。宅在东城，贼令二人舁往，则宅为贼将占据久矣。问藏何处，将代发之，濂不能对，舁回，越二日死。毛定西亦死于夹，应袭长男十二日死。此勋臣之大略也。是时宗敏所追银甚多，大亮所追不及其半。大亮惧获罪，派本营将领人出二百金，凑成一半，故人怨刘倍于李焉。
初八日，传令释放。予于是早从平子门营中走至田戚畹宅前，尚无早膳。监押各官林立，一僧捧佛豆至，口呼「结缘」，各官手攫之立尽。至晚，予与御史冯垣登同坐田戚畹门首，忽监押者呼冯去，即夹于石狮子傍，讯其故，乃为祝髪也。诸押官中尚有祝髪者，面如土色，于长班或家人头上乱扯头发，装作鬓毛。垣登至次早毙焉。贼自四月初，每逢三、六、九劝进，实无是意，每夜以所劫金银币帛。酉时放净街炮三声，以牛车骡马载归西安府。日以选官哄人，示若将即位者然。
十一日，又改即位之期为十五日。时贼方习仪于内，伪官俱朝服，李自成朱衣登昭文阁，凭槛而望。忽传东警，故更之。
十二日，又改即位之期于十七日。是时东行之期已定，特以此愚人耳目尔。是夜，收各营系者于伪都督处，勋戚大臣皆杀之。陈演、徐允祯等三十二人俱于是日杀。方岳贡、丘瑜令监押者杀，监押者告之曰：「主将意如此，我辈何敢无状？」奉以缳具，二人各缢死。是日，以戚畹妇女配各营队长，按册结之，不拘老少，有子者一并随养。其得少美者，欣欣抱之马上，或遇一老丑，携扶而行，亦无可奈何。
十三日，李自成以东宫、二王出正阳门。自成瞽一目，白帽，青布箭衣，黄盖；东宫衣绿，用青盖，在自成前。予时借宿前门，予仆目击之。刘宗敏等俱行，惟留李岩居东城，牛金星居朝中，以为守备。
十四日，予出城南下。宋企郊为吏政府侍郎，见刘宗敏称之为「老爷」。宗敏至吏部堂，驰马直入，企郊偃偻迎之。阳和总督王继谟护为企郊同乡，拜企郊贺曰：「有非常之人，定有非常之举。老先生非常人也，故应有此奇遇。「予长班亲耳聆之，为予言者。职之选官也，以身躯为上下，肥长者官于内，短瘦者官于外。贼云以水德王，衣服尚蓝，故军中俱穿蓝，官帽亦用蓝。品级以云为等，一品一云，九品彷之。贼改印为「契」，改六部为「政府」，内阁为「天章阁」，春坊为「文谕院」，翰林为「弘文院」，六科为「谏院」，御史为「直指使」，知府为「刺史」，知州为「州牧」，知县为「县令」，太仆寺为「验马寺」，兵备为「防御使」。
贼兵姚奇英为予言：「我大顺朝尚未设官，不过以掌家为名。百人之长为小掌家，千人之长为大掌家，万人之掌为老掌家。即刘、李诸老爷，不过老掌家而已。」贼为予言：「正月初八日西安府起兵，至破京城，才七十日。所过七十馀州县无不开门迎接，惟榆林大战。榆林几屠尽，我兵所杀亦多。」予问死难官，贼云只山西巡抚蔡懋德、北直巡抚卫景瑗、宣府巡抚朱一冯而已。昌平降兵陈一元谓予曰：「昌平巡抚何老爷即何谦于大兵未至，十四日借守居庸之名出城。吾辈于十七早闻大兵至，禀李总爷守鑅，即襄城之叔，云吾兵只得去降，总爷不肯，吾辈又云：『老爷虽不肯，吾辈去矣。』李回马至门房，自缢。我兵至三里坡，已有老人生员在前迎接，刘老爷指宗敏先至，吾辈跪云：『昌平守兵降。』刘老爷云：『圣驾在后。』须臾皇爷指自成至，跪降之。」京畿外真、顺等府皆开门迎降，惟保定拒守五日，乡官吏部郎中张罗俊、癸未进士张罗彦守城死之。
牛金星，河南宝鸡县人，系丁卯科举人。其人使酒负气，与祥符进士王士俊为儿女姻，最相善。会士俊有阖门之丑，金星酒后扬其丑，士俊衔之；后金星以酗酒笞县吏，邑令亦衔之。士俊遂与令罗织其事上之巡方，巡方疏劾之，革去举人，囚之狱中；自成破城出之，以为左丞相。此队长姚奇英为予言之也。李自成，陕西米脂人，为马头，北方此役甚苦。刘宗敏为冶匠。一日，自成为官府捉马，苦无以应，偶坐宗敏店中。李大亮为秀才家佣工人，亦瞽一目，秀才命大亮到肆中买鸡肉等物，见自成窘甚，问其故，自成以实告，三人各言其志，即将所买食物祀神盟誓为响马。贼后寖炽为流贼，为总督孙传庭所窘。三人赤身逃河南山中，采树皮为食。后复聚众，逐至于此，故三人不相上下焉。
贼载往陕西金银锭上有历年字型大小，闻自万历八年以后所解内库银尚未动也，银尚存三千余万两，金一百五十万两。贼兵姚奇英为予言，开封府攻一年而不破，惹大京城，一日便破。予问有内应乎？曰：「无之，吾辈俱扒城而入。」言每攻城，己必争先扒墙，今右手已去四指，无能为矣。奇英又言攻开封时亲自扒城，城将破，时官城中者恐以破城议罪，将河水灌城，而己逃避之，非真河水决也。时巡按为王燮。贼军师宋献策占数言，十八晚无雨，京城八月十五日破，有雨，明日破。是晚微雨，明日果破。同年时敏为予言，己卯年令安阳时，有乡绅史应选占太乙数云：「崇祯十七年，西北大坏，东南十存二三。」史曾为苏州知府。敏于正月中言之。予在姚奇英营中见一人，忘其姓名，云：「我系守承天府参将，降后遂为小卒。凡降者，即大总兵皆然。」其人忽患疟，三日后即剃发，往鹫峰寺为僧。橐中有银五十六金，以入常住，奇英固留之，不听。
予监督节慎库。十八日，堂札造器械小车发银，旧例请巡视科道同发。十九早，以名刺请省中高翔汉，其阍人坚不肯传。长班刘智云：「高爷长班说城必破，造他何益？」又云高爷子在营中，昨晚有书到，故知之。入城，翔汉即为都直指焉。
甲申春正月，放内阁陈演。二月放内阁蒋德璟。德璟于本月即出都，演至三月尚在京，故及闯贼之难，以追饷夹死。或云演先是寄顿兵部尚书陈新甲厚藏，故不能出也。新甲亦蜀人，理或有之。象有齿以焚其身，信哉？演后放，一中翰以银杯送之，演不受。中翰呼曰：「老师若不鉴纳，是掼门生于门墙之外了。」予同年时敏为予言之。后闯贼押诸绅，演与中翰某适同一处，中翰谓演曰：「凡人死，亦要寻个好伴。汝这样人，与我同死一处？」奈何人之反面无情，一至于此。
予监督节慎库时，为甲申三月十五日。与主事缪沅交盘，库中止银二千三百馀两，又钱作八百两。国家之贫至此，可发一笑。自正月至三月，日以坐饷为令，或论省坐派，或论官坐派，无虚日，至三月十八日始发帑金二万，赏守城军士，银未及发而城破矣。闯破城后，日以内库银骡车运至西安，见其锭上有凿「万历八年」字者。闻内库银用至万历七年止，八年以后俱未用也。陈陈相积，扃而不发，卒至以国予敌，可为后世有国者之戒。
闯入城，贼将刘宗敏营中有河南生员王姓者，其人在复社中，闻陈名夏、周钟之名，素向慕焉，欲用之，故名夏与钟得不受刑。然钟尔时实未受伪署也，贼中劝进者，皆宗敏、金星、宋企郊等，未闻钟有撰劝进表之事也。弘光时，讹传钟撰劝进表，有「比尧舜而多武功，较汤武而无惭德」等语。予南下时，见闯贼自张告示于各府州县，果有此二语，而议者乃以为钟之所撰，毋乃冤乎？

[book_title]北归纪
●序：
予读《北归纪》，而叹古今人之不相及也。王维「凝碧」一绝句，遂达行在，左迁太子中允，郑虔亦贬台州司户。杜少陵固自拔于贼者也，子维、虔各赠之以诗，今读赠虔诗云：「万里伤心严谴日，百年垂死中兴时」，何其待人之恕而不自厓异也！亦可见当日之时论甚平，而人品交情，皆有忠厚长者之意。其陷城贼者尚得如此，而初不受污者又可知矣。今甲申之变，持吏议者，动藉口于唐六等，其比拟当否，不具论；亦思夫唐六等中有不为贼用，不受贼官，而尚事苛求者乎？况借题遂私，或出一人之爱憎乎？夫遭难而不能以身为殉，此在臣子自用引咎，不为过也，未闻朝廷以此立法，当路以此立案也。顺逆之分，止争从贼与否耳。从贼者诛，无可末减；既不从贼，又奚容置一喙焉？共见共闻之事，如乌鹄之黑白，不待黔洛。乃或■谤于笔端，肆诬于舌底，是欲以一手■天，而欺天下之人俱无耳目也，有是理乎？予与赵子，前之同预北难，其始终略相类，迨后南来，予大为人所齮齕，而六案亦卒不能相及。呜呼！是非难揜，人将如何？惟是痛定思痛，开卷怆然，读是纪而悲吾曹之不幸，则未免有同情焉尔。
济上友人杨士聪题
癸未腊月八日，予自家抵京师。陕西失守，寇信甚严，中外惴惴。议以防河为急，时奉旨用甲科辅户、工两部郎官，予为大司空范公景文所谘，补工部营缮司员外郎，二月二十五日抵任。时有守门之役，予分得阜城门，守城诸务，竹头木屑，工之所司最琐也。旧例先取之市肆，事平给值，予揭债现发，商贾称便。
三月六日大同陷，九日宣府陷，旋委署节慎库事。十五日交盘，库藏止有二千三百余金，外有迦纳校尉银六百两，易钱银三百两，贮吴书办处。同年缪君沅云：「此项应存外为军兴之用。」予如其言。是日寇已薄城，百官尚未知也。晌午，予从正阳门归寓，见前门已闭，讯之，知被围矣。自晚至夜，炮击轰轰不绝。
十八日，破彰义门，十九向晨炮息，家僮自外来曰：「顷见宫人走道上，人言驾出矣。」予亟起，将诣库中，辟旅门，街市■然，百姓惶惧。至中途，街市之人益纷纷；更进里许，见守陴者拥而下，相呼曰：「城陷矣，奈何？」后之下者曰：「城陷矣，幸勿伤人。」少顷，贼驰而进，皆白帽青衣，张劲弓，挟修矢，每人拴短棍数条，衔枚疾走，衢中寂无人矣。时阴雨闭天，飞雪满城，惨杀之气透人心■。予避道傍小廛中，经一宿，次早贼出，令各官投职名，一时长班家人畏祸，迨之出。且有「一家匿，十家连坐」之令，亦无处藏身也。予适投于贼将刘宗敏所。宗敏者，冶夫也，苍颜骨脸，目不识丁，为贼冠军将军，发于陈总兵拘禁，陈不知何许人。在平子门小庵中，因就系焉。同执者，同年潘君同春也。贼令最严，虽同执者各自安置，声息绝不相通。是晚，贼兵有方姓者，曲致殷勤，设酒食相饷，予求自绝，饮食不入口者三日。贼之监予者若干人，咸相劝曰：「老爷无自苦，俺家官好做，与明朝一般。老爷升转俺家里，小的们还求看觑，勿忘今日。」予浩叹曰：「吾世受国恩，未可以二。若官吾，我自为政，汝辈未知也。」贼皆颔之，礼貌稍懈。贼慕苏杭富丽，每问路径，予言泽国也，周环皆水，大则波光弥淼，空白连天，小则曲巷委蛇，荒芦断岸，非扁舟小棹不可以达。贼张目相谓曰：「果若是耶？江南未可去也。」予问左兵若何，贼言：「强且众，陆师犹匹敌，水师能弱吾矣。」
二十三日，漏下未尽一筹，推予醒，命四贼押之至西华门。由后湖经金鳌、玉蝀二坊，入会极门，时缙绅被执者，俱于五凤楼前席地而坐。亭午，伪相牛金星、刘宗敏执册点用，凡九十六人。用者立北面，点著南面，列予在点用中，予出而辞之。金星曰：「非尔所愿，则亦已矣。」因进而请曰：「櫐囚惠徼先世之灵，得归死于宗社，幸养慈母以终。」金星点头，仍发旧禁所。时则与行人刘君中藻、程君玉成同羁一室中。阅三宿为二十六日，早起又押入西华门，至皇极殿东庑点名。是日留用者置一室中，不能见矣。复欲用予，予辞之如前。大行刘君亦告免。每人差二贼押出西华门，皆露刃疾走，仍发与各营看守。是晚，贼兵俱作严戾状，无复如前日矣。纳予与大行于一室，以四贼相守。灯烛四照，辉煌如白日。室中无可坐卧者，只有芦席一片。予就坐，四贼来同坐，卧则环向而枕焉。更余，外疾呼一声，三贼亟出，大行探予手曰：「事急矣，若何？」其一贼之未出者，自言「我大同降兵张心宇」，以手据地，向大行叩头者，再向予叩头者，再拔腰间小刀，出匣而复纳者三。以手指外，作瞋目状，若不敢致一辞。予叹曰：「生死有命，未可强也。」少顷前三贼至，手中各持索，就卧所来绑予二人，将手足牢系，口中亦不出一辞。予缄口瞑目，听其所为。久之，汗如雨注，遍体麻木。夜将半，三贼睡熟，前所叩头之张心宇略宽大行绑，次及予，手足虽困，得解而少安。次早宗敏传合令，罚予银三千两，大行千两。予之罚独多者，以予掌库事也。又发至贼将姚奇英营中，予惟刻刻求死，不食者已六日矣。奇英谓曰：「若欲死耶？若死当累我，谁与若代赔三千金耶？且加餐，勿累我。」
至二十九日，宗敏刑拷未完银数。诸贼见予一无以偿，欲以此惧予，奇英曰：「无然，他们是进士家，皮肉不能受刑。刘老爷只要银子，苦若何益？寻他管家来料理。」因令四贼押予至旧寓。门紧闭，启之，阒其无人。渴殊甚，汲水一瓯饮之，贼倾之于地，防有毒也。室中书籍如故，简得寸楮三副，一上老母，作死别之语，以不得尽孝为恨；一上仲兄，将家廪分剖，后事惟所主张；一付诸僮仆，倘有人心，收我骸骨归里。洒泪出门，惟归营就死而已。时贼有导予者曰：「你既无以自赎，岂无衙门中人可代输者乎？」
初一日，长班刘智，家严旧役也，时来问讯，悯予被执将死，以前贮书办处迦纳校尉银及易钱银二项，言之于贼，贼同长班擒书办之父至。予见衙门书吏，无辜而刑毙者甚众，因告曰：「死则死耳，胡用他人代为？我身之不惜，实不忍见他人死也。」力言而释之。是日即有家僮来省视，劫之，称贷于官店中。时有苏贾张君玉寰，呼其同事至，倡言曰：「我辈在此，货物未必看得■皆我有也。同郡缙绅，忍视其颠危而莫救乎？吾辈应量本之多寡，为出赀之厚薄，但必得田券为质。」同事者皆唯唯。呜呼！张君可谓铮铮佼佼者矣。得纱罗若干输之陈，贼自是不复督责矣。
初八日，传令释放。是早，从平子门至田戚畹宅，监押各官如林立也。一僧捧佛豆一盂，口呼「结缘」，各官手摆之，立尽。至晚，予与侍御冯垣登同坐石堦，忽监押者呼冯去，即夹于石狮傍，无不震惊。予是夜得释，在贼营中几二十日矣。屡求死而未得间，防卫严也。
初九日，宿真武庙中。计欲缒城，终不可。
十二日，宿饭店中，患泻颇剧。次早闻海岱门可出，强起而出，随行随止，乘间出便门。呜呼！予自三月十九日至此，无日可自全也。至此而生，真再生矣。养疴一日，自十四日从便门经张家湾，至天津十里许。过一村，其居民遥望予同行辈有七十馀骑，遂远避高阜上。予等为言，予辈实南下者，非不良人也，居民始下阜云。此日以前，尚无南下者，故始见若辈而骇耳。过沧州、德州、恩县、荏平、高唐，至济宁，买舟入黄河。德州及济宁城中拷炙士大夫如京师。先是同行者方君以智，相戒勿交一语，至宿迁，策蹇黄河岸，始叙一语。买舟至清江浦，沿河一带，我兵防守，行旅颇艰。
五月初四日夜，自白洋河以下，见烟火烛天，光同白昼，吾兵烧青河县也。予乖夜亟行，翼日端午，抵清江浦。时淮抚路公振飞、巡按同年王君燮相见。问予北事，予为言之，于按君乞一舟，不应，徒步至淮安，无舟可买。适有湖广监军道周君，乃浃以舟，至高邮得共济。传言高兵当前，纵横杀劫，莫敢进。予在贼中坚辞伪官，惨受戮辱，北来者皆知之，见则相与慰劳，予亟欲南归，与高邮守同年武君备借小舟，至泰州。泰州城外，乡兵防御甚严，舟至即刀棘相向，奸与良弗辨也。同行者遇害二人，予亦受伤在肋肾间，幸不死。入水抵暮，为同年宫君继兰救之以归，卧病二日。
十五日，扶携至江口。
十六日，至丹徒，舟抵岸，而丹徒之乡兵如泰州，予不能登。通名于镇主侍御蒋君拱宸，得免。
十七日，买舟至无锡。时衣敝履穿，精神困惫。无锡顾氏，予仲娣所于归也，将往而息焉，至则仲娣亡三月矣。留三日。吏部华公允诚、同年秦君■俱见访。
二十六日，抵吴门，拜老母，哭倒伏地；老母抱之起，相持而泣。伤处甚惫，调养至百日始痊。北来士大失皆矜予刑辱惨烈，至死不变，相为奖重。予手疏自陈，奉旨复原官。乙酉三月，补都水司员外郎，而江南未几覆陷矣。
呜呼！洒泪新亭，空作楚囚之泣；西台恸哭，聊存皋羽之言。敢纪之以识予生之不辰云。

[book_title]附录
《漕抚路振飞上总督张国维书甲申三月》
承问敝乡事，言之愤悒。敝乡愚民疾视长上，编歌捏谣，伫望贼来，若谓其实行假仁假义也者。三月九日，伪官孙某到，诱士民扬去，温言抚谕，共信为真。士民但求赊死，不顾孔孟道义，不顾祖宗德泽，并不顾一身节义，相率迎贼，初亦无害。次日，又一贼带二百馀人至，选民间妇女六十人，假说娼妓，恣行淫辱。将缙绅、生员并百姓之家计，少给者即用脑箍、夹棍、炮烙、拷打。衙役乘机报复，不富者亦谓之富人，莫必其命，乱如鼎沸。敝县人悔叹，而事已不自繇矣。小价十二日仓卒自原籍来，言之未尽。贼真横真暴，说者乃调假仁假义，皆奸细之说也。山西塘报并奉览，祖圣闻之，必为发指矣。
《漕抚路振飞上总督张国维书·副总兵刘世昌塘报》
三月十八日，据山西逃来抚院标下都司王奋朔，系平阳府太平县人，并同来儒士曹俊奇、材官曹芳，于二月念七日自本县逃出，繇菁华镇等处，于三月十七日来至徐州，投入高镇营内。
职闻随即传来，据本官口称，闯贼残蹂秦、晋等处情形。所克州县虽张示名不扰民，实乃假仁假义。凡破一处，定要拷取乡绅并富民金银，或要十万两，或要银五万两，地方罄劫一空。至于妇女，择有姿色者，俱令搬往陕西去，余给赏水户为娼。所得地方，贼俱委骰更添新官，今更知府为府尹，知州为州牧，知县为县令，兵道为防御使。设内阁，为考试官姓牛，考选吏政府官姓巩。造印，官礼政府卫斗枢系太平县人。有贼标下白、李二副将因破蒲州、解州等县，所得金银被本将私行赏兵，闯贼怒以专擅不报，将二贼将官打死。
今闯贼被宣、大兵马杀退，回至代州，其居庸、固城等关俱被官兵阻塞。一路来又闻都中段经略于二月十一日出京督师堵剿，但先日秦、晋士民惟愿寇来归贼，今遭窘辱，又望兵临，愿作内应，希得复仇雪耻，奈无一旅恢复。今绛州马脚山有贤士六七人：冯云龙、黄希圣、赵时胤等，皆系举人、廪生；又有名将二十余人，并各寨民，皆忠义之士，宁死不降，奈无接应出来等情。到职据此理合塘报。
【按：以上二件据上海图书馆藏旧钞本《明季稗史》录】
《张士仪禀报思宗缢死及京师情形》
标下总统水营副总兵张士仪谨禀老爷台前：二十二日，有从京师初二日出来难民吴胜等八名□，居安福衚同木匠、银匠，询称三月十七、十八连日攻城，至十九日，奸民开得胜门入。其东直等门无兵，皆繇城上齐到各门，要讨骡马银两，杀伤无数。本日皇上□□先□□主剑杀，田妃缢死，周后缢断绳，亦剑杀死。即命司礼监王陪上煤山一望，即云：「大家死罢！」大哭一齐缢死。贼出谕，有献出皇上者，赏万金，爵通侯。次日，在煤山上寻出皇上与王监，各一杨木棺，价值三五百钱。
二十一日，贼以朱红大棺换殓，祭皇上与周后。太子不知去向，二小王贼兵抱去。当日死节自缢：户部倪元璐、都察院李邦华、翰林汪伟及吴履中、施邦曜等。六部改六政府，五府改五营。贼虽未敢僭位，其出示文武官员于二十四日各具吉服进朝，愿回籍任其自便，愿为官者量才擢用。至二十四日，在五凤楼上逐员唱名。当杀一百二十余员，其馀俱派纳银，自万及千。民亦派纳银两，各有差等，不纳者夹拶追要。委礼部造印，方印粗文，光字改「广」字，成改「呈」，务改「务」，自改「字」，明改「名」等情。
大变是的，日已久矣，四方必闻，恐有不肖之念者乘之而起，则削平为难。莫若急求亲王绍统，颁诏发丧，则海内复知有君，不敢乱动矣。其势刻不容缓，仰乞老爷达权济变，则天下幸甚！为此理合具禀，须至廪者，仰乞老爷阅过留中。
崇祯十七年四月□日，副总兵张士仪
【按：此件据上海图书馆藏原件录】
《塘报》
为塘报事，据辽东海州卫生员张世珩报称，闯贼于三月下残损四五字三桂差人进北京打探老总兵、圣上消息，有闯贼在北京捉拏勋戚文武大臣、拷打要银，将与吴总兵父吴骧□打要银，止凑银五千两，已交入。吴骧打发旗鼓传海山，将京中一应大事一一诉禀。吴老总兵已受闯贼刑法，将死，吴总兵闻之，不胜发竖，言君父之讐，必以死报。即传各将官商议，将关外辽东、甯远、沙后所、先前奉旨二城士民速移进山海本府各州县驻札，吴总兵即将士民挑选二十万，于四月十三日离城，十里红花店扎营。闯贼亲率兵马，出北京往海关内，带总兵吴骧随营。
十九日，闯贼兵马到山海，离城十里，亦在红花店安营。总兵吴三桂出城诱计，闯贼假服，令伏兵于城外十里红花店。大战闯贼，吴三桂得胜，闯贼大败，随将吴骧枭斩。吴三桂率领人马追赶闯贼，至深河馹五十里，两下收兵。吴总兵又诈竖抚旗，上书「顺民」字号，在彼诱贼。一日，又设伏兵埋伏，将闯贼大营攻破，砍贼数万，追赶闯贼至□宁县，大约四十馀里。吴三桂官兵得其辎重不计其数，骡马二万馀□，闯贼大败，仍回北京。闯贼将北京城外各关厢放火焚烧，将城外军民人等俱收进城。总兵吴三桂分兵三路行，追贼至通州高卑店扎营。世珩因兵马荒荒，南往之急，其后事未详，不取乱言。
再禀各府州县，旧日大道难□抄繇海边小往南行，止天津南大泥沽李村镇暂住问信，以便南行。不期于四月二十八日遇闯贼下总兵李公子，率贼兵赶天津金总兵至李村北首。因金总兵官兵往南回，李公子追赶十余里，将官兵杀死。李公子收兵，到李村下营一晚，二十九日，李公子领兵回天津，天津城门俱闭了，不容李公子进城。内里百姓大炮打李公子，李公子带领兵马星夜往北京。
五月初二日南行，山东一带各府州县，闯贼俱已安官。初八日，到青州府东关外往过，有该处百姓言之，满城内外百姓，蒙衡王爷鼓舞重赏，内外军民人等忿勇，将闯贼发来伪官贼兵尽数杀死，幸得太平。世珩因各途兵马纷纷，抄道往南。理合塘报。
【按：本文原件藏上海图书馆，曾经朱墨涂乙，但较读不如底稿详朴近实，故据底稿录。】

        </div>
      </div>
    </div>
  </div>
</div>
<!--update:2025-08-30 09:45:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>