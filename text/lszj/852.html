<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷第一,卷第二,卷第三,卷第四,卷第五,卷第六,卷第七,卷第八,卷第九,卷第十,卷第十一,卷第十二,卷第十三,卷第十四,卷第十五,卷第十六,卷第十七,卷第十八,卷第十九,卷第二十,卷第廿一,卷第廿二,卷第廿三,卷第廿四,卷第廿五,卷第廿六,卷第廿七,卷第廿八,卷第廿九,卷第三十,卷第卅一,卷第卅二,卷第卅三,卷第卅四,卷第卅五,卷第卅六,卷第卅七,卷第卅八,卷第卅九,卷第四十,卷第卌一,卷第卌二,卷第卌三,卷第卌四,卷第卌五,卷第卌六,卷第卌七,卷第卌八,卷第卌九,卷第五十,卷第五十,日本三代实录全文在线阅读,日本三代实录全文在线下载,大玄古籍书库">
<meta name="description" content="《日本三代实录》，简称《三代实录》，五十卷，是日本平安时代的史书，记载了清和天皇、阳成天皇、光孝天皇三代天皇，从天安二年（858年）8月至仁和三年（887年）8月之间三十年的事情。该书是日本六国史中的第六部，为编年体形式的汉文史书，共50卷，于延喜元年（901年）编纂完成。编纂者有：藤原时平、菅原道真、大藏善行、三统理平。_日本三代实录_全文在线阅读_日本三代实录_全文在线下载_大玄古籍书库">
<title>日本三代实录_菅原道真_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">日本三代实录</span> <br/>
          作者： <span class="inputVal" id="bkauthor">菅原道真</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]445840</span> <br/>
          说明： <span class="inputVal" id="bkdec">《日本三代实录》，简称《三代实录》，五十卷，是日本平安时代的史书，记载了清和天皇、阳成天皇、光孝天皇三代天皇，从天安二年（858年）8月至仁和三年（887年）8月之间三十年的事情。该书是日本六国史中的第六部，为编年体形式的汉文史书，共50卷，于延喜元年（901年）编纂完成。编纂者有：藤原时平、菅原道真、大藏善行、三统理平。</span> <br/>
          封面： <span class="inputVal" id="bkimg">Z_6320.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]日本三代实录
[book_author]菅原道真
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]445840
[book_dec]《日本三代实录》，简称《三代实录》，五十卷，是日本平安时代的史书，记载了清和天皇、阳成天皇、光孝天皇三代天皇，从天安二年（858年）8月至仁和三年（887年）8月之间三十年的事情。该书是日本六国史中的第六部，为编年体形式的汉文史书，共50卷，于延喜元年（901年）编纂完成。编纂者有：藤原时平、菅原道真、大藏善行、三统理平。
[book_img]Z_6320.jpg


[book_title]序
臣時平等。竊惟，帝王稽古，咸置史官。述言事而徵廢興，甄善惡以備懲勸。開闢之辰，日暮於手披之處，遂初之跡，俄頃於目閱之間者也。伏惟，太上天皇生知至聖，性植純仁。體耀魄而居宸，平泰階而建極，彛倫攸敘，憲竄該舉。以為，始自貞觀，爰及仁和，三代風猷，未著篇牘。若闕文之靡補，恐盛典之長虧。詔大納言-正三位-兼行左近衛大將-皇太子傅-陸奧出羽按察使臣-源朝臣-能有、中納言-兼右近衛大將-從三位-行春宮大夫臣-藤原朝臣-時平、參議-勘解由長官-從四位下-兼守右大辨-行春宮亮臣-菅原朝臣-道真、從五位下-行大外記-兼播磨權大掾臣-大藏朝臣-善行、備中掾-從六位上三統宿禰理平等，因循舊貫，勒就撰修。四五年來，大納言-能有朝臣拜右大臣，奄然殞逝。既而搜採稍周，條流且辨。天皇，倦負扆於九重，輕脫屣於萬乘。宸旈應厭，凝神默於姑射，淨居有勸，落飾於魔宮。爾乃時屬揖讓，朝廷務般。在此際會，蹔停刑緝。
今上陛下，承累聖之寶祚，順兆民之樂推。天縱雄才，嗤漢武於大略。德尚恭己，法虞舜之無為。思欲遵前旨之草創，從即日之財成。敕正三位-守左大臣-兼行左近衛大將臣-籐據朝臣-時平、正三位-守右大臣-兼行右近衛大將臣-菅原朝臣-道真、從五位上-行勘解由次官-兼大外記-參河權介臣-大藏朝臣-善行、大外記-正六位上臣-三統宿禰-理平等，賷其叅譁，亟有頭角。右大臣-道真朝臣坐事左降，歘向西府。洎斯文之成立，值彼臣之謫行。大外記-理平賜爵遷官，不遂其業。
臣等，強勉專精，經引積稔，編次究數，筆削畢功。起於天安二年八月乙卯，訖于仁和三年八月丁卯，首尾三十年，都為五十卷，名曰-日本三代實錄。今之所撰，務歸簡正，君舉必書。綸言遐布，五禮沿革，萬機變通，祥瑞天之所祚於人主，灾異之所誡於人主。理燭方策，撮而悉戴之。節會儀注，烝嘗制度，蕃客朝聘。自餘諸事，永式是存，粗舉大綱。臨時之事，履行成常，聊標凡例，以示有之矣。開委巷之常，乖教世之要，妄誕之品，棄而不取焉。臣等生謝含章，辭非隱核。腐毫淹祀，靦汙失魂。謹詣朝堂，奉進以聞。謹序。
延喜元年八月二日
左大臣從二位兼行左近衛大將臣藤原朝臣時平
從五位上行勘解由次官兼大外記臣大藏朝臣善行

[book_title]卷第一
太上天皇
天皇。諱惟仁。文徳天皇之第四子也。母太皇太后藤原氏。太政大臣贈正一位良房朝臣之女也。嘉祥三年歳在庚午三月乙卯朔廿五日癸卯。生天皇於太政大臣東京一條第。十一月廿五日戊戌。立爲皇太子。于時誕育九月也。先是有童謠云。大枝〈乎〉超〈天〉走超〈天〉躍〈止利〉騰〈加理〉超〈天〉。我〈耶〉護〈毛留〉田〈仁耶〉。搜〈阿左理〉食〈無〉志岐〈耶〉。雄々〈伊〉志岐〈耶〉。識者以爲。大枝謂大兄也。是時。文徳天皇有四皇子。第一惟喬親王。第二惟條親王。第三惟彦親王。皇太子是第四皇子也。天意若曰超三兄而立。故有此三超之謠焉。』
天安二年八月己丑朔廿七日乙卯。文徳天皇崩於冷然院新成殿。從五位上守左近衛少將兼行美濃介良岑朝臣清風。從五位上守右近衛少將兼行主殿頭美濃權介紀朝臣全吉。各率將將曹近衛等。陣於皇太子直曹。于時春宮帶刀舍人解陣退散。大納言正三位兼行右近衛大將民部卿陸奧出羽按察使安倍朝臣安仁率從五位下守左近衛少將兼行備前權介坂上大宿祢當道。從五位上守右近衛少將兼行伊勢權介藤原朝臣有貞。將監已下。奉天子神璽寳劔節符鈴印等於皇太子直曹。從五位上行少納言兼侍從橘朝臣清蔭。左衛門佐從五位上兼行少納言侍從藤原朝臣基經。從四位上行中務大輔清原眞人瀧雄。并主鈴等相從焉。太政大臣從一位藤原朝臣良房。左大臣從二位源朝臣信。右大臣從二位兼行左近衛大將藤原朝臣良相侍於皇太子直曹。公卿於藏人所定縁葬諸司。正三位行中納言源朝臣定。參議從三位行中宮大夫伴宿祢善男。參議從四位上行左兵衛督兼伊勢守源朝臣多。從四位上行中務大輔清原眞人瀧雄。從四位下行民部大輔兼加賀守藤原朝臣仲統。勘解由長官兼左近衛中將從四位下守右大弁讃岐守藤原朝臣良繩。從五位下守左少弁丹□眞人貞岑。從五位下守木工頭兼左衛門權佐紀朝臣春枝。六位已下四人爲裝束司。』正三位行中納言橘朝臣岑繼。參議從三位行春宮大夫平朝臣高棟。參議左大弁從四位上兼行左衛門督伊豫權守藤原朝臣氏宗。正四位下行下野守豊江王。散位從四位下茂世王。從四位上行越中守源朝臣啓。左京亮從五位下朝原宿祢良道。從五位下守主計頭兼行算博士木工權助有宗宿祢益門。六位已下四人爲山作司。』從四位下行越中權守房世王。從五位上守宮内大輔橘朝臣貞雄。大炊頭外從五位下丸子連家繼。六位已下二人爲養役夫司。』從四位上行山城守基兄王。右京權亮從五位下巨勢朝臣河守。六位以下二人爲作路司。』正三位行中納言源朝臣弘爲前次第司長官。從五位上守治部大輔藤原朝臣本雄爲次官。判官二人。主典二人。』參議從四位上行左兵衛督兼伊勢守源朝臣多爲後次第司長官。兵部少輔從五位下源朝臣直爲次官。判官二人。主典二人。』先是廿六日。遣使於伊勢。近江。美濃等國。齎勅符木契警固諸關。散位從五位上藤原朝臣菅雄。外從五位下大秦公宿祢此雄。并内舍人一人爲伊勢使。從五位上行丹波介坂上大宿祢貞守。散位從五位下上毛野朝臣繩主。并内舍人一人爲近江使。散位從五位下藤原朝臣直道。并内舍人一人爲美濃使。』令山城國司警護宇治。與度。山崎等道。以東南西三方通路之衝要也。』▼是日。宣告天皇崩之状於山城國司及伊勢。近江。美濃等使。』遣從五位下守右少弁藤原朝臣家宗。率諸衛監護左右兵庫。從四位上守宮内卿源朝臣勤。勘解由次官從五位下藤原朝臣宜等監護左右馬寮。
廿九日丁巳。諸衛鎧甲嚴警。』皇太子與皇太夫人。同輿遷御東宮。儀同行幸。但不警蹕。先是廿七日。奉迎皇太夫人於東五條宮。欲令擁護幼冲太子也。』陰陽寮奏言。夜有星入紫微宮。赤如炎火。長十餘丈。凡天文風雲。氣色有異。陰陽頭及天文博士密封奏聞。修國史局召陰陽寮。索其案文。記載史書。他皆效此。
九月癸未朔二日庚申。大納言安部朝臣安仁。中納言橘朝臣岑継。参議平朝臣高棟。伴宿祢善男。従四位下行文章博士兼備前権守菅原朝臣是善。大蔵大輔正五位下兼守左中弁高階朝臣岑緒。従五位上大学博士大春日朝臣緒継。外従五位下行陰陽権助兼陰陽博士滋岳朝臣川人。外従五位下行陰陽助兼権博士笠朝臣名高。外記史内記各一人。至山城国葛野郡田邑郷真原岡。定山陵之地。
四日壬戌。東宮成服。群臣百寮從之。令五畿七道。始着素服。擧哀成礼。擧哀之礼。毎日三度。限以三日。式部省率百官於冷然院南路頭擧哀。公卿及侍臣已下於東宮。喪服之限。以日易月。十三日而釋之。其遠所者。以詔到日爲期。
七日乙丑。遣大學頭從五位上兼行東宮學士豊階眞人安人。存問供御葬之群臣。』安置十僧於近陵山寺。□僧於廣隆寺。合五十口。始自今日。至于四十九日。轉經念佛。安置沙弥廿人於陵邊。晝夜結番。修大佛頂三昧。朞年之後。令得度。宣詔内外云。朞年之遏密。□從易月之制。率土黔黎。須有心喪。宜禁飮宴作樂美服。
八日丙寅。諸衛陣兵脱甲從常儀。
十四日壬申。遣大中臣氏人等於左右京五畿七道。修祓禊。以將釋服也。』以參議從三位行春宮大夫平朝臣高棟爲權中納言。勘解由長官兼左近衛中將從四位下守右大弁行讃岐守藤原朝臣良繩爲參議。散位從五位下源朝臣同爲侍從。春宮亮兼右衛門佐筑前守從五位下藤原朝臣興邦爲内藏權頭。筑前守如故。右京大夫從四位下兼行式部大輔春宮權亮南淵朝臣年名爲信濃守。右京大夫式部大輔如故。左衛門佐從五位上兼行少納言侍從藤原朝臣基經爲左近衛權少將。少納言侍從如故。從五位上行右兵衛佐兼「行」伊豫介藤原朝臣良世爲右近衛權少將。伊豫介如故。從五位下守内藏權頭兼行筑前守藤原朝臣興邦爲左衛門佐。餘官如故。侍從從五位下伴宿祢中庸爲右衛門佐。散位從五位上源朝臣平爲左兵衛佐。從五位下守雅樂頭源朝臣舒爲權佐。從四位上守宮内卿源朝臣勤爲右兵衛督。散位從五位下平朝臣有世爲左馬助。左兵衛佐從五位下兼行信濃介藤原朝臣秀道爲右馬頭。信濃介如故。散位從五位下藤原朝臣廣基爲助。』是夜。空中有聲如雷。
十五日癸酉。明經得業生正七位下苅田首安雄。大初位下葛井連善宗。並進二階。以奉試及科也。
十六日甲戌。今上公除。百官吉服。仍大祓於朱雀門前。
十八日丙子。所司始進御膳。
廿日戊寅。遣正六位上大中臣朝臣良人於伊勢太神宮。告以齋内親王退出也。
廿二日庚辰。地震。
廿三日辛巳。散位從五位下源朝臣包爲中務少輔。中務少輔從五位上藤原朝臣忠宗爲侍從。備後守從五位下藤原朝臣有年爲近江介。從四位下行文章博士兼備前權守菅原朝臣是善爲播磨權守。文章博士如故。從五位上守右近衛少將兼主殿頭行美濃權介紀朝臣全吉爲備前權守。從五位上守右近衛權少將兼行伊豫介藤原朝臣良世爲少將。伊豫介如故。從五位下行右馬助藤原朝臣廣基爲右兵衛佐。外從五位下行近江介道嶋宿祢瀧島爲右馬助。
廿五日癸未。從五位下行中宮大進三統宿祢眞淨爲亮。外從五位下行少進御船宿祢彦主爲大進。典藥頭從五位下兼行侍醫當麻眞人鴨繼爲主殿頭。侍醫如故。大學頭從五位上兼行東宮學士豊階眞人安人爲美濃權介。大學頭如故。散位從五位下賀茂朝臣弟岑爲備後守。
廿八日丙戌。散位從五位下時宗王卒。
廿九日丁亥。夜有流星。自東南行西北。星所落之處。有聲如雷。
冬十月戊子朔。日有蝕之。六衛府見直於陣者賜絹綿各有差。
二日己丑。公卿不就太政官曹司廳。承前例。於仗頭賜次侍從已上飮。▼是日隨停止。以諒闇也。』皷吹司始發教習鼓角之聲。例也。
七日甲午。新鑄銅印一面。賜讃岐國。先是。彼國司言。所在銅印。久經年代。文字□滅。仍賜之。
八日乙未。遣散位從五位下内宗王。從五位下守左少弁丹□眞人貞岑等。迎伊勢齋内親王。大祓於建礼門前而發使焉。』▼是日。夜陰陽寮漏刻盛水銅器自鳴一聲。
十六日癸夘。延五十僧於廣隆寺。修文徳天皇七々日御齋會。公卿已下會集。又分頭遣使於近陵諸寺。修轉念功徳。
十七日甲辰。便請廣隆寺五十僧於東宮。限以三日。轉讀大般若經。廣隆寺□僧。近陵寺十僧。始自御葬明日。至于□九日。讀經念佛。頻日所請。即便是也。』陵邊修三昧沙弥廿口。令住雙丘寺。元是右大臣清原眞人夏野之山庄。今所謂天安寺也。
廿二日己酉。授日向國從五位上高智保神。都農神等從四位上。從五位上都萬神。江田神。霧島神並從四位下。伊豫國正六位上布都神從五位下。
廿三日庚戌。遣外從五位下行陰陽助兼陰陽權博士笠朝臣名高。鎭謝眞原山陵。
廿六日癸丑。從五位下行越前介良岑朝臣經世爲少納言。從五位下行相摸介滋野朝臣安成爲權大外記。相摸介如故。周防權守從五位下藤原朝臣常行爲右近衛權少將。周防權守如故。四品惟喬親王爲大宰帥。
卅日丁巳。大祓於建礼門前。爲明日擬發伊勢太神宮使也。
十一月戊午朔。遣從四位下行越中權守房世王。内藏頭從五位上兼行神祇大副中臣朝臣逸志等於伊勢太神宮。告以天皇將即位也。』▼是日。陰陽寮所進明年暦。付内侍奏。
三日庚申。停平野春日等祭焉。
五日壬戌。以正三位行中納言源朝臣定。從四位下行左馬頭在原朝臣行平爲山階山陵使。參議左大弁從四位上兼行左衛門督伊豫權守藤原朝臣氏宗。從四位上行中務大輔清原眞人瀧雄爲柏原山陵使。大納言正三位兼行右近衛大將民部卿陸奧出羽按察使安倍朝臣安仁。中務少輔從五位下源朝臣包爲嵯峨山陵使。參議從三位行中宮大夫伴宿祢善男。大舍人頭從五位上島江王爲深草山陵使。參議勘解由長官兼左近衛中將從四位下守右大弁行讃岐守藤原朝臣良繩。從四位下行文章博士兼播磨權守菅原朝臣是善爲眞原山陵使。從四位上行右兵衛督源朝臣勤爲今上外祖母源氏愛宕墓使。並告以天皇即位他。
七日甲子。天皇即位於大極殿。時年九歳。詔曰。明神〈止〉大八洲國所知天皇詔旨〈良万止〉宣勅〈乎〉。親王。諸王。諸臣。百官人等。天下公民衆聞食〈止〉宣。掛畏〈支〉平安宮〈尓〉御宇〈之〉倭根子天皇〈我〉宣。此天日嗣高座之業〈乎〉。掛畏近江大津〈乃〉宮〈尓〉御宇〈之〉天皇〈乃〉初賜〈比〉定賜〈倍留〉法随〈尓〉仕奉〈止〉。仰賜〈比〉授賜〈比之〉大命〈乎〉。受賜〈利〉恐〈美〉受賜〈利〉懼〈利〉。進〈母〉不知〈尓〉退〈母〉不知〈尓〉。恐〈美〉坐〈久止〉宣天皇勅〈乎〉衆聞食〈止〉宣。然皇〈止〉坐〈天〉天下治賜君〈波〉賢人〈乃〉良佐〈乎〉得〈天之〉。天下〈乎波〉平〈久〉安〈久〉治物〈尓〉在〈止奈毛〉聞行〈須〉。故是以大命坐宣〈久〉。朕雖拙劣。親王等〈乎〉始〈天〉。王等臣等〈乃〉相穴〈奈比〉奉〈利〉相扶奉〈牟〉事依〈弖之〉。此〈乃〉仰賜〈比〉授賜〈閇留〉食國〈乃〉天下之政〈波〉。平〈久〉安〈久〉可奉仕〈止奈毛〉所念行。是以正直之心〈天〉。天皇朝庭〈乎〉衆助仕奉〈止〉宣天皇勅〈乎〉衆聞食〈止〉宣。辞別宣〈久〉。凡人子〈乃〉蒙福〈麻久〉欲爲〈流〉事〈波〉。於夜〈乃〉多米〈尓止奈母〉聞行〈須〉。故是以朕親母藤原氏〈乎〉皇太夫人〈尓〉上奉〈利〉治奉〈流〉。又仕奉人等中〈尓〉其仕奉状隨〈尓〉冠位上賜〈比〉治賜〈布〉。又太神宮〈乎〉始〈天〉諸社〈乃〉祢宜祝等〈尓〉給位一階。又僧綱〈乎〉始〈天〉諸寺知行有聞〈流〉。并天下僧尼〈乃〉年八十已上施物賜。又左右京五畿内〈乃〉鰥寡孤獨不能自存者。及天下給侍〈留〉老人等〈尓〉給御物〈布〉。又内外官〈乃〉未得解由輩免賜。又天下百姓〈乃〉半徭免給。仁壽元年以往調庸未進在民身者免賜〈波久止〉勅天皇大命〈乎〉衆聞食〈止〉宣。』授兵部卿三品忠良親王二品。左大臣從二位源朝臣信正二位。權中納言從三位平朝臣高棟正三位。參議從四位上兼行左兵衛督伊勢守源朝臣多。參議左大弁兼行左衛門督伊豫權守藤原朝臣氏宗並正四位下。參議勘解由長官左近衛中將從四位下守右大弁行讃岐守藤原朝臣良繩從四位上。無位秀世王。棟氏王並從四位下。無位廣山王從五位下。從四位上守治部卿兼行美作守源朝臣生。右京大夫從四位下兼行式部大輔信濃守南淵朝臣年名並正四位下。大學頭從五位上兼行美濃權介豊階眞人安人正五位上。散位從五位上橘朝臣貞根。丹波守大枝朝臣音人。左近衛少將兼行播磨介良岑朝臣清風。右近衛少將兼伊豫介藤原朝臣良世。從五位下守内藏權頭兼行左衛門佐筑前守藤原朝臣興邦並正五位下。從五位下守左少弁丹□眞人貞岑。右兵庫頭百濟王永仁。散位橘朝臣伴雄。雅樂頭源朝臣舒。兵部少輔源朝臣直。右近衛權少將兼周防權守藤原朝臣常行。右少弁藤原朝臣家宗並從五位上。外從五位下守玄蕃頭兼行算博士家原宿祢氏主。勘解由次官兼行明法博士御輔朝臣永道。散位正六位上在原朝臣安貞。源朝臣有。左衛門大尉坂上大宿祢貞雄。中務大丞佐伯宿祢眞利。大藏大丞大野朝臣鷹取。主殿權助藤原朝臣永谷。右近衛權將監藤原朝臣山陰。左兵衛大尉紀朝臣宗守。淡路守伴宿祢益友。式部大丞巨勢朝臣夏井。内藏權助藤原朝臣安房並從五位下。左大史正六位上都宿祢御酉。直講布瑠宿祢淨野。大舍人少允文伊美吉國兄並外從五位下。』▼是日。進文徳天皇女御從三位藤原朝臣古子階。加從一位。无位源朝臣良姫從四位上。』礼畢還宮。賜飮群臣。賜祿各有差。
九日丙寅。地震。
十日丁夘。停大原野祭。
十一日戊辰。无位坂子女王。重子女王並授從四位下。是□御帳之女王也。凡天皇即位之日。擇王氏女有容儀者二人。充□御帳之職。因而賜爵。他皆效此。』大納言正三位兼行右近衛大將民部卿陸奧出羽按察使安倍朝臣安仁抗疏請解大將曰。安仁。材非九徳。藝謝七功。猥蒙先皇帝之恩。假以右將軍之節。辞不獲命。□俛從事。猶輸深衷。欲訴非據。而奄然崩□。哀號無及。今聖上承緒。鴻化惟新。含瞬懷肝。孰不仰属。安仁委質先朝。雖無一分之善。歸誠今上。豈忘累葉之恩。所以鞠躬刻心。志思報効。而此職任當股肱。寄重爪牙。警衛勤巡。事功夙夜。况復整烏合之衆。必資膂力。統鷹揚之師。宜藉驍雄。安仁蒲柳秋衰。昏耄日迫。雖欲自勉。力不從心。擁雲旗而慙威稜。佩霜劔而愧□憊。恐老病潜發坐嚴陣。乞收將軍之印綬。保殘生於桑楡。臣解此職。而所帶猶多。於効涓塵。豈謂無地。伏願。曲垂優恤。鑒其所敢。即而許之。不任懇款之至。不聽。
十三日庚午。太政官頒下今月七日詔書於京畿七道諸國云。今稽詔旨。天安二年十一月七日以前内外未得解由之輩。不論已言上未言上。准承和例。其身所犯莫以拘責。但未言上者。後司造會赦帳。前後共署言上。亦如先格。又當年徭贐不可更免者。後年聽復。不如明詔。敢有乖違者。殊處重責。不曾寛恕。又仁壽元年以往調庸未進言上。在民身者不明。搜検早從免除。若徴取已訖隱爲未進。及言上先訖更加徴責者。科責如前。並是權時之恩宥。非猾吏之可恃。慣此風迹。不得再然。自餘事條。一依詔旨。
十四日辛未。從四位下藤原朝臣多可幾子卒。多可幾子者。右大臣從二位良相之第一女也。少有雅操。文徳天皇仁壽初。選入掖庭。俄而爲女御。二年授正五位下。四年進爵爲從四位下。
十七日甲戌。大納言正三位兼行右近衛大將民部卿陸奧出羽按察使安倍朝臣安仁重上疏曰。安仁近瀝情款。伏佇乾照。而還旨冲深。未垂矜許。魂影震迫。無以自□。臣耄年既及。慮散命□危。可濫帶衆官久萃謗議。而鴻恩未答。纎効無聞。居常勵己。未能惣辞。竊以。將軍之職。寄重責深。禦侮防非。唯力是視。假臣壯年猶尸素。况茲暮齡。懼同敗荷。是以抽丹瀉愿。誓祈久遠。伏願天恩無偏。特垂鑒許。則脩方理暢。庸臣獲所。不任愚□之至。許之。
廿日丁丑。停園韓神祭。自此之後。鎭魂新甞等諸祭皆停止。』詔山城國司令停警固。
廿一日戊寅。遣内舍人正七位上藤原朝臣宗行。佐伯宿祢春岑。紀朝臣良津。齎勅符木契。解諸關警。』▼是日夜分。固近江關使從五位上坂上大宿祢貞守歸奏奉契。』以正三位行中納言源朝臣定爲兼右近衛大將。
廿四日辛巳。固伊勢關使散位從五位上藤原朝臣菅雄歸奏奉契。
廿五日壬午。宣詔内外云。宜改元中宮職。爲皇太后宮職。』以散位從五位下橘朝臣休蔭爲侍從。從五位下安倍朝臣有道爲大監物。從四位下行兵部大輔兼越前權守藤原朝臣良仁爲中宮大夫。從五位上守右少弁藤原朝臣家宗爲亮。右少弁如。正五位下行丹波守大枝朝臣音人爲式部少輔。外從五位下行直講布瑠宿祢淨野爲助教。散位從五位下橘朝臣春成爲雅樂頭。正五位下豊前王爲民部大輔。從四位下行民部大輔兼加賀守藤原朝臣仲統爲兵部大輔。散位從五位下安倍朝臣房上爲大判事。正四位下行下野守豊江王爲宮内卿。散位從五位下清原眞人道雄爲少輔。從五位下在原朝臣守平爲大膳大夫。從五位上出雲朝臣岑嗣爲典藥頭。從五位下高橋朝臣淨野爲内膳奉膳。從四位下茂世王爲彈正大弼。從四位下行近江權守紀朝臣今守爲左京大夫。參議右大弁從四位上兼行勘解由長官左近衛中將藤原朝臣良繩爲近江權守。餘官如故。散位從四位上清原眞人長田爲下野守。從五位上行丹波介坂上大宿祢貞守轉權守。從五位下行權介藤原朝臣諸藤轉守。從五位上守左近衛權少將兼行少納言侍從藤原朝臣基經爲播磨介。餘官如故。從五位下行暦博士兼紀伊權介大春日朝臣眞野麻呂爲備後介。暦博士如故。從五位下守右衛門權佐紀朝臣恒身爲紀伊權守。從五位上守右中弁兼行式部少輔播磨介紀朝臣夏井爲讃岐守。右兵衛佐從五位下藤原朝臣廣基爲右衛門權佐。侍從從五位下源朝臣至爲右兵衛佐。
廿六日癸未。固美濃關使散位從五位下藤原朝臣直道歸奏奉契。諸衛解嚴。』贈故正三位源朝臣潔姫正一位。遣從四位上行越中守源朝臣啓於神樂岡□。告以贈位。潔姫。帝之外祖母也。』左京職言。毎年進鍛冶戸百濟品部戸等計帳。無益於公家。有煩於職吏。請除棄而不進。從之。
廿七日甲申。以大安寺僧傳燈大法師位春耀。東大寺僧傳灯大法師位安圓並爲内供奉十禪師。
十二月戊子朔。於右仗頭賜親王已下侍從已上酒。非侍從亦預之。賜祿各有差。
二日己丑。前春宮職印一枚進於内裏。
八日乙未。公卿奏請省棄五月七日贈皇后忌云。謹検往事。後太上皇。徳崇謙光。不存國忌。而獨留皇后之忌日。勘之礼經。義乖相配。伏請一准舊典。式從停廢。奏可。』太政官論奏曰。對馬嶋下縣郡擬大領外少初位下直氏成。上縣郡擬少領无位直仁徳等率部内百姓首從十七人。發兵射殺守正七位下立野連正峯。及從者榎本成岑等。氏成等罪皆當斬。詔減死一等。處之遠流。須去十月十日以前依式奏□。而奉葬文徳天皇。未滿廿日。亦皇太子未即位。故延而行之。非緩也。』以正五位下行式部少輔大枝朝臣音人爲右中弁。式部少輔如故。
九日丙申。詔定十陵四墓可獻年終荷前之幣。天智天皇山階山陵在山城國宇治郡。春日宮御宇天皇田原山陵在大和國添上郡。天宗高紹天皇後田原山陵在大和國添上郡。贈太皇太后高野氏大枝山陵在山城國乙訓郡。桓武天皇柏原山陵在山城國紀伊郡。贈太皇太后藤原氏長岡山陵在山城國乙訓郡。崇道天皇八嶋山陵在大和國添上郡。先太上天皇楊梅山陵在大和國添上郡。仁明天皇深草山陵在山城國紀伊郡。文徳天皇田邑山陵在山城國葛野郡。贈太政大臣正一位藤原朝臣鎌足多武峯墓在大和國十市郡。後贈太政大臣正一位藤原朝臣冬嗣宇治墓在山城國宇治郡。尚侍贈正一位藤原朝臣美都子次宇治墓在山城國宇治郡。贈正一位源朝臣潔姫愛宕墓在山城國愛宕郡。
十日丁酉。神祇官所奏御躰御卜。大臣奏之。』詔改眞原山陵爲田邑山陵。
十三日庚子。地震。』公卿於外記候廳聽政。自文徳天皇崩後。於近衛陣頭。聽弁官所申之政。今日始復常儀。』▼是日。公卿於侍從所飮酒。五位已上預席者八十餘人。以太政官厨家綿。賜上下各二屯。
十四日辛丑。奉充田邑山陵々戸四烟。
十五日壬寅。分遣公卿已下侍從已上於諸山陵墓。獻荷前幣。▼是日。天皇不御建礼門前。大臣行事。
十九日丙午。屈名僧十口於内殿。轉讀大般若經。限以八日。』▼是日。始修佛名懴悔之事。凡毎年十二月十九日延名僧三四人於内殿始修佛名懴悔。限三日訖。他皆效此。
廿九日丙辰。授無位良岑朝臣親子從五位下。
卅日丁巳。大祓大儺如常儀。

[book_title]卷第二
貞觀元年己卯春正月戊午朔。天皇不受朝賀。諒闇也。中務省七耀暦。宮内省藏氷樣。大宰府腹赤魚等付内侍奏。
七日甲子。詔以讃岐國從五位下雲氣神列於官社。』▼是日。天皇不覽青馬。停節會之事也。
八日乙丑。於大極殿始講最勝王經。以元興寺僧三論宗傳燈大法師位道昌爲講師。不擧音樂。遏密也。凡毎年十月興福寺維摩會。屈諸宗僧學業優長果五階者爲講師。明年正月大極殿御齋會。以此僧爲講師。三月藥師寺最勝會講師。亦同請之。經此三會講師者。依次任僧綱。他皆效此。
十日丁夘。所司獻剛夘杖。天皇不御前殿。付内侍奏。』▼是日。始奉作天下諸社神寳。仍大祓於建礼門前。』正三位行權中納言平朝臣高棟奏請。別墅在山城國葛野郡。以爲道場。賜額曰平等寺。詔許之。
十三日庚午。以散位從四位下利基王爲侍從。從五位下源朝臣謹爲雅樂頭。外從五位下高丘宿祢百興爲和泉守。從四位下滋野朝臣貞雄爲攝津守。外從五位下壹志宿祢吉野爲參河介。從五位下藤原朝臣眞冬爲遠江守。從五位下行式部大丞巨勢朝臣夏井爲駿河守。從四位上行右兵衛督源朝臣勤爲相摸守。右兵衛督如故。從五位下行内膳正清原眞人眞貞爲上総介。從五位下守雅樂頭橘朝臣春成爲下総介。從五位上行丹波權守坂上大宿祢貞守爲美濃權守。宮内少輔從五位下清原眞人道雄爲上野介。從五位下守左近衛少將兼行備前權介坂上大宿祢當道爲陸奧守。出雲守從五位下伴宿祢春宗爲介。從四位上行越中守源朝臣啓爲加賀守。散位從五位上廣宗宿祢糸繼爲越中守。從五位下上毛野朝臣繩主爲能登守。從五位下坂上大宿祢貞雄爲丹波介。從四位下行侍從輔世王爲但馬守。散位從五位下三原朝臣永道爲伯耆守。從五位下藤原朝臣數守爲出雲守。從四位下行左馬頭在原朝臣行平爲播磨守。參議正四位下行左大弁兼左衛門督藤原朝臣氏宗爲美作守。左衛門督如故。從四位上守刑部卿兼行但馬守藤原朝臣春津爲備前守。參議從三位行右衛門督源朝臣融爲備中守。右衛門督如故。散位從五位下藤原朝臣直道爲周防守。外從五位下三善宿祢氏吉爲淡路守。參議從三位行皇大后宮大夫伴宿祢善男爲伊豫權守。皇太后宮大夫如故。刑部少輔從五位下源朝臣頴爲權介。從五位下守大判事安倍朝臣房上爲土左守。右近衛中將從四位下兼行相摸守源朝臣興爲筑前守。右近衛中將如故。散位從五位下大原眞人眞室爲肥後權介。外從五位下善道朝臣根莚爲豊後介。從五位下行上総權介藤原朝臣良尚爲左近衛權少將。從五位上行豊前守清原眞人秋雄爲左馬頭。
十四日辛未。大極殿齋講畢。名僧於御前論義。施被如常。
十六日癸酉。停踏歌之節。諒闇也。』從五位下行陸奧守坂上大宿祢當道爲鎭守府將軍。
十七日甲戌。六衛府射礼停而不行。
廿一日戊寅。美濃國言。紫雲見。
廿二日己卯。能登國馳驛言。渤海國入覲使□孝愼等一百四人來着珠洲郡。』大宰府言。筑前國志摩郡兵庫鼓自鳴。庫中弓矢有聲聞外。
廿七日甲申。京畿七道諸神進階及新叙。惣二百六十七社。奉授淡路國无品勳八等伊佐奈岐命一品。備中國三品吉備都彦命二品。』神祇官无位神産日神。高御産日神。玉積産日神。生産日神。足産日神並從一位。无位生井神。福井神。綱長井神。波比祇神。阿須波神。櫛石窓神。豊石窓神。生嶋神。足嶋神並從四位上。』宮内省從三位園神。韓神並正三位。大膳職正四位下御食津神從三位。左京職從五位上太祝詞神。久慈眞智神並正五位下。大膳職從五位下火雷神。大炊寮從五位下大八嶋竈神八前。齋火武主比命神。内膳司從五位下庭火皇神。造酒司從五位下大戸自神等並從五位上。无位酒殿神從五位下。』山城國正二位勳二等松尾神從一位。葛野月讀神。平野今木神並正二位。正四位下稻荷神三前並正四位上。正四位下大若子神。小若子神。酒解神。酒解子神並正四位上。平野從四位下久度古開神從四位上。正五位上貴布祢神。正五位下乙訓火雷神。從五位上水主神等並從四位下。正五位下合殿比□神正五位上。從五位下樺井月讀神。木嶋天照御魂神。和攴神並正五位下。從五位下祝園神。天野夫攴賣神。岡田鴨神。岡田園神。樺井月神。棚倉孫神。許波多神。出雲井於神。片山神。鴨川合神等並從五位上。正六位上與度神。石作神。向神。簀原神。鴨山口神。小野神。久我神。高橋神。雙栗神。水度神。伊勢田神。无位小社神並從五位下。』大和國從一位大己貴神正一位。正二位葛木御歳神。從二位勳八等高鴨阿治須岐宅比古尼神。從二位高市御縣鴨八重事代主神。從二位勳二等大神大物主神。從二位勳三等大和大國魂神。正三位勳六等石上神。正三位高鴨神並從一位。正三位勳二等葛木一言主神。高天彦神。葛木火雷神並從二位。從三位廣瀬神。龍田神。從三位勳八等多坐弥志理都比古神。金峰神並正三位。正四位下丹生川上雨師神從三位。從五位下賀夜奈流美神正四位下。從五位下勳八等穴師兵主神。片岡神。夜岐布山口神並正五位上。從五位下都祁水分神。都祁山口神。石寸山口神。耳成山口神。飛鳥山口神。畝火山口神。長谷山口神。忍坂山口神。宇陀水分神。吉野水分神。吉野山口神。巨勢山口神。葛木水分神。鴨山口神。當麻山口神。大坂山口神。伊古麻山口神並正五位下。從五位下和爾赤坂彦神。山邊御縣神。村屋祢富都比賣神。池坐朝霧黄幡比賣神。鏡作天照御魂神。十市御縣神。目原高御魂神。畝尾建土安神。子部神。天香山大麻等野知神。宗我都比古神。甘樫神。稔代神。牟佐坐神。高市御縣神。輕樹村神。天高市神。太玉命神。櫛玉命神。川俣神。波多□井神。坐日向神。卷向若御魂神。他田天照御魂神。志貴御懸神。忍坂生根神。葛木倭文天羽雷命神。長尾神。石園多久豆玉神。調田一事尼古神。金村神葛木御縣神。火幡神。往馬伊古麻都比古神。平群石床神。矢田久志玉比古神。添御縣神。伊射奈岐神。葛木二上神並從五位上。无位水越神從五位下。』河内國從一位勳三等枚岡天兒屋根命正一位。正三位勳六等恩智大御食津比古命神。恩智大御食津比□命神並從二位。正四位上勳六等枚岡比□神從三位。從五位下杜本神正四位下。從五位上丹比神正五位下。從五位下春日戸神。高宮神。弓削神。志紀長吉神。狹山堤神。狹山神。菅生神並從五位上。』和泉國正五位下勳八等大鳥神從四位下。』攝津國從三位勳八等廣田神正三位。正五位上勳八等生田神。從五位上勳八等長田神。從五位上垂水神。從五位下勳八等大依羅神。難波生國魂神。下照比女神。坐摩神。從五位下勳八等新屋天照御魂神並從四位下。從五位下名次神正五位下。從五位下中臣須牟地神。伊射奈岐神。伊和志豆神並從五位上。』伊賀國无位穴石神從五位下。』伊勢國從三位多度神正三位。從四位下阿射加神從四位上。』尾張國正三位熱田神從二位。』駿河國從三位淺間神正三位。』伊豆國從四位下三嶋神從四位上。從五位下楊原神從五位上。』武藏國從五位下氷川神從五位上。』安房國從三位勳八等安房神。天比々理刀□命神並正三位。』近江國從二位勳一等比叡神正二位。從五位上勳八等伊香神從四位下。從五位下伊冨岐神。佐久奈度神。水口神。川田神。三上神。奧津嶋神。小比叡神並從五位上。』美濃國從三位中山金山彦神正三位。』信濃國正三位勳八等建御名方冨命神從二位。從三位建御名方冨命前八坂刀賣命神正三位。』上野國正五位下勳八等貫前神從四位下。』下野國從三位勳四等二荒神正三位。』陸奧國正五位上勳四等計仙麻神。正五位下勳四等志波彦神。勳五等拜幣志神。勳六等零羊埼神。從五位上勳四等志波姫神並從四位下。從五位下計仙麻大嶋神從五位。』若狹國從二位勳八等若狹比古神正二位。正三位若狹比□神從二位。』越前國正二位勳一等氣比神從一位。從四位上勳六等推前神。勳六等劔神並正四位下。』加賀國白山比女神正三位。』能登國正二位勳一等氣多神從一位。』越中國從三位高瀬神。二上神並正三位。』丹波國從五位下小川月神。麻氣神並從五位上。』丹後國從五位下大川神。大宮賣神並從五位上。』出雲國從三位熊野神。勳八等杵築神並正三位。』播磨國從五位下勳八等粒坐天照神。伊和坐大名持御魂神並從四位下。從五位下海神從五位上。』安藝國正五位下伊都岐嶋神。從五位上速谷神並從四位下。從五位下多家神從五位上。』長門國從五位下住吉荒魂神從五位上。』紀伊國從四位下伊達神。志摩神。靜火神並正四位下。從五位下勳八等丹生都比賣神。伊太祁會神。大屋都比賣神。神都摩都比賣神。鳴神並從四位下。從五位下須佐神。熊野早玉神。熊野坐神並從五位上。』阿波國從五位下大麻比古神。忌部天日鷲神並從五位上。』土佐國從五位下都佐坐神從五位上。』筑前國正三位勳八等田心姫神。湍津姫神。市杵嶋姫神並從二位。正五位下竈門神。從五位下筑紫神並從四位下。從五位下織幡神。志賀海神。美奈宜神並從五位上。无位住吉神從五位下。』筑後國正三位高良玉垂命神從二位。從四位下豊比□神從四位上。』肥前國從五位下田嶋神從四位下。』肥後國從二位勳五等健磐龍命神正二位。從四位下阿曾比□神從四位上。』壹岐嶋從五位下海神。住吉神。兵主神。月讀神並從五位上。』對馬嶋從五位下和多都美神。高御魂神。住吉神並從五位上。
廿八日乙酉。授无位錦部淨刀自子外從五位下。』正六位上行少外記廣宗宿祢安人。大内記正六位上安倍朝臣清行爲領渤海國客使。
廿九日丙戌。大祓於建礼門前。以明日將發班幣諸神使也。
二月丁亥朔。停釋奠之礼。諒闇也。』遣使伊勢國大神宮及五畿七道。班幣諸神。告以即位之由。』神祇官從一位神産日神。從一位高御産日神。從一位玉積産日神。從一位足産日神。大和國從一位勳二等大神大物主神並奉授正一位。
四日庚寅。於神祇官。修祈年祭。』渤海國客着能登國。▼是日。詔遷於加賀國安置便處。
五日辛卯。西京失火。延燒數十家。
七日癸巳。詔遣典藥頭從五位上出雲朝臣岑嗣於備中國。採石鍾乳。』從六位下行直講苅田首安雄爲領渤海客使。以廣宗安人辞退也。
九日乙未。大初位下春日朝臣宅成爲渤海通事。
十日丙申。春日祭如常。
十一日丁酉。有赤黄白氣。形如車輪繞日。』授信濃國從二位勳八等建御名方富命神正二位。正三位建御名方富命前八坂刀賣命神從二位。神祇官從四位上生嶋神。足嶋神並正四位下。信濃國從五位下寳宅神從五位上。』「大般若經一部安置氣比神宮寺」右大臣從二位兼行左近衛大將藤原朝臣良相奏請。以私第一區。建崇親院。安置藤原氏無居宅者。便隷施藥院。凡厥所須付物。令施藥院司掌之。又建延命院。々便隷勸學院。安置藤原氏有病患者。詔從之。
十三日己亥。土左守從五位下安倍朝臣房上爲圖書頭。從五位下守圖書頭當麻眞人清雄爲諸陵頭。散位從五位上藤原朝臣菅雄爲民部少輔。從五位下粟田朝臣惟雄爲皷吹正。從四位上行阿波守藤原朝臣輔嗣爲刑部卿。阿波守如故。散位從五位上百濟王慶世爲大輔。從五位下橘朝臣末茂爲少輔。從五位下守雅樂頭橘朝臣春成爲大判事。散位從五位下御長眞人近人爲大藏少輔。河内守從五位下滋野朝臣善根爲宮内少輔。散位從五位下連扶王爲内膳正。從五位下行上総介清原眞人眞貞爲左京亮。從四位下行越前守橘朝臣海雄爲右京大夫。正四位下行右京大夫兼式部大輔信濃守南淵朝臣年名爲勘解由長官。式部大輔信濃守如故。從五位下守諸陵頭大枝朝臣直臣爲河内守。右兵庫頭從五位上百濟王永仁爲攝津權介。散位從五位下吉備朝臣全繼爲上総介。民部少輔從五位下淡海朝臣弘峯爲下総守。散位從五位下笠朝臣豊興爲越前守。從五位下守玄蕃頭兼行算博士家原宿祢氏主爲伯耆守。伯耆守從五位下三原朝臣永道爲出雲守。從五位下行伊豫權介源朝臣頴爲備前介。勘解由次官從五位下藤原朝臣宜爲伊豫權介。豊後守從五位下橘朝臣岑雄爲土左守。左京亮從五位下朝原宿祢良道爲豊前守。散位從五位下藤原朝臣世數爲豊後守。出雲守從五位下藤原朝臣數守爲右兵庫頭。
十五日辛丑。詔越前國司。寫大般若經一部。安置氣比神宮寺。
十七日癸卯。授尾張國從二位熱田神正二位。從四位下大縣神從四位上。伊勢國正三位多度神從二位。
十九日乙巳。遣正五位下守右中弁兼行式部少輔大枝朝臣音人。向伊勢國多度神社。尾張國熱田。大縣等神社。奉神位記財寳。
廿五日辛亥。請六十四僧。於東宮轉讀大般若經。今日起首。限三日訖。凡貞觀之代。毎年四季轉讀大般若經。他皆效此。』以長門國醫師從八位下海部男種麿爲採銅使。詔。三箇年内所進銅鉛。年別各足三千斤者。須借授五位。其後三年内不減此數者。隨爲眞。
廿七日癸丑。下知五畿七道諸國。令修理諸神社。宜自今以後。官長專當。年中修理色目。付朝集使言上。
卅日丙辰。大祓於建礼門前。以明日可發奉幣八幡大菩薩使也。』筑前國從二位勳八等田心姫神。湍津姫神。市杵嶋姫神並授正二位。太政大臣東京一條第從二位勳八等田心姫神。湍津姫神。市杵嶋姫神並授正二位。此六社居雖異。實是同神也。
三月丁巳朔。遣散位從五位下和氣朝臣巨範。向豊前國八幡大菩薩宮。奉幣帛財寳神馬等。告以即位之由也。三日己未。停御齋燒燈之事。
四日庚申。遣左衛門少尉正六位下紀朝臣今影。右衛門大志從六位上櫻井田部連貞雄麻呂於河内。和泉兩國。辨决陶山之爭。
五日辛酉。授相摸國大住郡大領外從五位下壬生直廣主從五位下。正六位上大神朝臣田仲麻呂外從五位下。
十三日己巳。領渤海客使大内記正六位上安倍朝臣清行。直講從七位下苅田首安雄。俶裝進發。告宣云。使等宜稱存問兼領渤海客使。當般不任存問使故也。』渤海國副使周元伯頗閑文章。詔越前權少掾從七位下嶋田朝臣忠臣假爲加賀權掾向彼。與元伯唱和。以忠臣能属文也。
十九日乙亥。大僧都傳燈大法師位眞雅抗表曰。道之極味。無勝秘藏。人之高行。在轉法輪。祕藏不直開。待縁乃開。法輪不獨轉。逢時初轉。法興道隆。其應有由。伏惟今上陛下。殖良因於往刧。纉寳祚於今辰。聖仁攸被。无遠而不臻。佛心所加。無幽而不照。眞雅幸謁聖明之主。儻遇仁造之時。道喜人歡。於此足矣。所謂悉曇梵字者。凡聖之教父。人天之智母者也。所以學字相者。廣生世間之庶智。觀字義者。深證出世之妙智。似巨海呑百川。如大地載万物。如來説法自斯字而發。薩□圓覺從彼文而開。眞雅苟爲傳薪之人。何無弘法之思。待縁仰運。齡傾力衰。如今當於此際會。不果彼心期。則俟河之清。人壽幾何。若夫嘉祥寺者。先帝奉爲深草天皇所建立也。舊跡風流。宛然在目。伏願。便於彼寺新院永賜三人度者。教以悉曇文相。學以梵字々義。即是聲聞之業。法文之要。是故眞言宗以此爲要道。應學法門。其類巨多。今取最要者。配於三人也。將使一人諳書大佛頂梵字。一人諳書大隨求梵字。一人諳書悉曇章梵字。亦其護身則摩由之力殊高。存命則尊勝之助最深。是以莎底□蒭。返損減之神於明王。善住天子。延已縮之命於佛頂。拯濟之功。亘億界而不竭。度脱之力。歴萬刧而无極。然即使此三人。兼讀大孔雀明王經三卷并佛頂尊勝梵字一道。毎年三月上旬。試定上件三人。當於今上降誕之日度之。其得業之後。爲持念之僧。住嘉祥西院。轉孔雀尊勝。恒護十善之鳳輿。久堅九重之寳城。特令弟子之中冠首者。永代相承行此白業。然則今上陛下。徳滿乾坤。明等日月。保不壞之聖躰於轉法之力。擧无疆之法壽於密言之功。深草聖帝。正覺之花更鮮。田邑先皇。無價之寳弥照。即使世同東戸。時化南薫。天下清平。人物安樂。詔許之。
廿日丙子。授大膳職醤院無位高部神從五位下。
廿二日戊寅。授攝津國正六位上雪氣神從五位下。』伯耆守從五位下家原宿祢氏主爲勘解由次官兼算博士。周防守從五位下藤原朝臣直道爲鑄錢長官。周防守如故。散位外從五位下高丘宿祢百興爲和泉守。從五位下守左近衛少將藤原朝臣良尚爲上総權介。少將如故。外從五位下行豊後介善道朝臣根莚爲越後權介。散位外從五位下都宿祢御酉爲因幡權介。從五位下行上総介吉備朝臣全繼爲伯耆守。散位從五位下藤原朝臣山蔭爲備後權介。外從五位下當野忌寸平麻呂爲豊後介。
廿六日壬午。授上野國正六位上波己曾神從五位下。安藝國正六位上大麻天神。伊都岐嶋中子天神。水分天神。天社天神並從五位下。』詔令出羽國秋田郡俘囚道公宇夜古。道公宇奈岐度之。先是國司上言。件俘囚等。幼棄野心。深愧異類。歸依佛理。苦願持戒。仍特許之。』授正六位上高向朝臣公輔從五位下。無位紀朝臣全子。田中朝臣保子。安倍朝臣高子並從五位下。
廿七日癸未。制。主税寮史生。勞以十年爲限。
夏四月丙戌朔。日有蝕之。』雷雨。震東京民居二家。
二日丁亥。天皇不御前殿。於左仗頭。賜飮親王以下次侍從以上。賜祿各有差。▼是日。詔以從四位下時佐王。從五位上百濟王慶世並爲次侍從。
三日戊子。安藝國采女凡直貞刀自「刀」賜姓名笠朝臣宮子。隷左京職。宮子。中務少丞正六位上笠朝臣豊主之女。母雄宗王之女淨村女王。大同元年。雄宗王以伊豫親王家人。配流安藝國。宮子少年從母。不知父族。貫安藝國賀茂郡凡直氏。預采女之貢。美濃守從五位上笠朝臣數道。越前守從五位下笠朝臣豊興等證之。仍復本貫姓名。
四日己丑。廣瀬龍田祭如常。
七日壬辰。式兵二省奏擬階文。天皇不御前殿。大臣奉勅。命省行之。』武藏國去秋水□。下野國大風。陸奧國洪水。出羽國霜雹。加賀國水旱。出雲國秋寒。並賑給之。
八日癸巳。内殿潅佛如常。凡毎年四月八日。天子於内殿潅佛。親王公卿及殿上六位已上各奉□錢。多少有差。他皆效此。
九日甲午。從五位下守諸陵頭當麻眞人清雄爲圖書頭。從五位下守圖書頭安倍朝臣房上爲治部少輔。從五位下行大外記兼相摸介滋野朝臣安成爲上野權介。大外記如故。
十日乙未。授法華寺從三位薦枕高御産栖日神正三位。正四位上火雷神從三位。從四位下法華寺坐神從四位上。
十五日庚子。公卿於太政官曹司廳。賜成選位記。宣制云。勅旨〈止〉宣大命〈乎〉衆聞食〈止〉宣。天安二年成選人等〈尓〉。其仕奉状〈乃〉随〈尓〉冠位上賜〈比〉治賜〈波久止〉宣大命〈乎〉衆聞食〈止〉宣。』▼是日。詔曰。朕聞。自古躰元居正者。雖運殊根英。聲別金石。莫不改正朔變徽章。以易民之視聽也。故能皇疏不測。萬朔酌而不□。帝系無涯。千載沿布而无□。方今春忠已達。夏徳爲余。衆鳥調翼而始。百花成實而新結。見候物之如此。知開元之所宜。其改天安三年。以爲貞觀元年。將使皇猷正一。被群品以用全。寳暦延長。均兩儀以年遠。』▼是日。神祇官卜。以參河國播豆郡爲悠紀。美作國英多郡爲主基。
十八日癸夘。皇太后遷自東宮。御右大臣西京三條第。去年八月廿九日。与今上同輿。遷自冷然院。御於東宮。擬還五條宮。暫御大臣第。爲避忌也。』進参議從三位行皇太后宮大夫伴宿祢善男階。加正三位。亮從五位下三統宿祢眞淨從五位上。外從五位下行大進御船宿祢彦主從五位下。』縁皇太后御願。置安祥寺年分度者三人。願文曰。竊以。眞化無方。導慈航於暗海。神功不測。運智炬於邪山。窺渉者莫究其宗。皈仰者咸超彼岸。權實兼濟。名言兩絶。故能感通之理。紛綸於沙界。報施之途。照彰於塵劫者矣。伏惟仁明皇帝。均芳得一。降迹大千。雖垂衣廣運。負□高居。而十地无忘。四禪有託。逮乎白雲在御。仙駕不追。九服所以纒衰。百靈於是結慟。威靈若在。歳月逾深。余昔出自閨門。入侍巾櫛。瑶光降神。誕「王」得先帝。肅奉天規。丕隆祖業。未從汾水之遊。俄遷鼎湖之駕。慧日早隱。世間虚空。終天不可復看。隔地何日將會。舐犢之情。感于懷抱。垂堂之念。軫於心神。余家亡二親。國送兩帝。三從之義永絶。孤寡之思交侵。夫以。有始者必有終。有生者必有死。哀樂代謝。盛衰互來。猶如朝之有暮。晝之有夜。必然之理。所以不脱也。是以。調御丈夫。示林變之悲。淨徳夫人。遺花委之患。上界天人。猶以不免。下界凡夫。何方得遁。况復奈河之渡。平生之財不隨。平等之前。君臣之序無辨。獨生而獨死。自作而自受。即知。藏庫之富。空穢清淨之心。王侯之貴。還囚自在之身。長養此六賊。輪廻彼三界。豈如借有爲之力。搆無爲之家。役有漏之身。轉無漏之職。夫仁遠乎。我欲斯至。早歳有志。未属時來。去仁壽年中。初建此伽藍。布須達之金。割祇陀之地。翹瓶沙之務。馳于填之誠。輪奐之功。龍宮自寫。毘首之巧。尊顏更開。於是。延荷衣爲住持之客。屈龍象爲傳燈之主。余雖有丈夫之志。未能行婦人之身。所願。毎年度此三人。代身修道。將除三毒。上以増佛法之壽命。下以遂我懷之宿望。但以。衆生種性。大小不同。能仁隨應。示現非一。故空教有教。頓漸權實。各當其器。皆是无二。菩薩利他。孰捨孰取。然則世間所行。八宗之教。須皆修習。應病與藥。然而人命有限。法門無盡。仍人々分學。不責該通。而淺薄之輩。膚受之流。各迷所見。誣所不見。遂使一味之水忽異波瀾。同床之子還成矛楯。論之正教。良所不容。今之所度。有異於此。夫眞言教門。諸法之肝心。如來之秘要。凡在佛子。必可修習。仍課度者。以爲自宗。自餘七宗。皆爲兼學。度者必須並學一宗。立此兼濟之道。示彼不別之心。仍試度之後。便篭寺家。七年之際。不聽出山。晝則講所兼之經論。夜則念所宗之經咒。又令此度者。毎年相次。夏中三月。講演法華最勝仁王等經。其講師者。寺家簡定。牒僧綱所。將令充行。但法華最勝。年々相替。令講一部。至仁王經。毎年加講。住山限滿。當行利他。須准新藥。弘福。法隆。崇福等寺之例。預維摩會最勝會竪「竪」義之列。其年次者。置崇福下。但複已下之業。本寺據例課試。令夫脩名之徒知所屈。束實之流有所伸。然則道之精華。末墜於地。義之骨髓。猶在於人。又毎年至八月。起廿一日。盡廿七日合七ケ日。殊奉爲田邑天皇。令脩尊勝法。與乾坤而終始。將日月而貞明。此之勝縁。是爲无量捧持。奉資仁明天皇。洗拂菩提之樹。開敷正覺之花。翼賛田邑天皇神路。青蓮臺上。面奉弥陀。紫紺堂中。親承慈氏。聽八音而證果。登千葉而娯神。庶幾。我皇千佛並手。倶垂摩頂之愍。百像聚口。同加育養之慈。金輪長轉。北極之尊不動。塵劫方盡。南山之壽无虧。大庭興夢。無爲之化可及。豊谷騰歌。有截之風弥長。開闢以來。登遐聖靈。灑薫修之雨。清三障之垢。後々代々。有土之主。依持念之風。固万代之基。殊別奉莊天智天皇山陵。兆域近於道場。疎鐘覺長夜之眠。雅梵驚重昏之聽。不改山岳之色。即開靈鷲之峯。乍御生死之界。即取涅槃之樂。太皇大后及与中宮。坤義備徳。王母獻壽。太政大臣。匡揚皇化。致君昇尭舜之美。賛弼帝徳。捧聖盖羲軒之聲。諸王公主。固磐石之緒。天人之際逾高。股肱喉舌。申補袞之規。山河之賞克懋。文武□匪躬之節。牧伯宣字育之方。華夷依仁。士女蹈義。日月光華。風雲律呂。時和歳阜。災害不生。民冨世豊。禍亂不發。上至有頂。下究輪際。中間所有。一切含識。同乘種智之車。等遊寂光之土。惣是廣大功徳。奉資考妣之神。膝下之恩。昊天罔極。懷抱之愍。厚地不比。而風樹不待。寒泉空咽。願遣善根之寳。申莊嚴之志。□空眞之轍。泛解脱之舟。開道樹於天宮。揚惠風於鷲嶺。凡厥試度之事。令權律師傳燈大法師位慧運專一勾當。血脉相傳。不關別人。其行事者。一任寺記。若有臨時應以俗爲勾當者。專依寺家所請。不更雜用他人。
廿日乙巳。詔賜左大臣從一位源朝臣信。攝津國河邊郡爲奈野。爲遊獵之地。
廿一日丙午。大祓於建礼門前。以觸穢之人入於御在所也。』河内和泉兩國相爭燒陶伐薪之山。依朝使左衛門少尉紀今影等定。爲和泉國之地。
廿三日戊申。六府警固。縁賀茂祭也。』大納言正三位兼行民部卿陸奧出羽按察使安倍朝臣安仁薨。安仁者。左京人。從四位上行治部卿東人孫。而參議大宰大貳從四位上寛麿之子也。安仁身長六尺三寸。姿皃環偉。性沈深有威重。少直校書殿。弘仁中爲山城大掾。累遷中務民部少丞。天長初除近江權大掾。介藤原朝臣弟雄深相親善。委任政事。安仁爲政強濟。名聞朝廷。秩限未滿。授從五位下。除信濃介。視事三年。部内肅然。任終之年。加從五位上。褒能治也。尋拜兵部少輔。俄而進正五位下。承和元年轉大輔。遷任近江權介。明年遷刑部大輔。有勅侍奉太上天皇於嵯峨。太上皇甚親任。以安仁爲院別當。事無大小。委决於安仁。先是。院事擁滯。男女多愁。安仁旬日之間。平理弁行。太上天皇深嘉之。尋遷治部大輔。太上天皇嘗從容評議諸國吏之優劣。以爲。未若安仁爲信濃介之能。後人莫之及。即賜牙笏。玉帶。金魚袋并御衣一襲。有識相賀云。此賞是宰相之鴻漸也。三年授從四位下。五年拜參議。爲刑部卿。太上天皇語安仁曰。汝宜早居樞機之職。何久行山院之事。七年爲左大弁。停別當職。其後院中庶事不理。有勅復爲別當。弁官之政。拂曉而入。安仁退衙之後必詣嵯峨。往還之程。原野數里。朝廷恤其繁劇。爲擇簡之職。九年遷大藏卿。是年七月。太上天皇崩。皇太子坐事被廢。八月立諱〈文徳天皇〉親王爲皇太子。以安仁爲春宮大夫。十年兼下野守。未幾兼彈正大弼。十一年授從四位上。十三年加正四位下。遷左大弁。春宮大夫彈正大弼下野守並如故。十五年進爵。爲從三位。拜中納言。數日兼民部卿。春宮大夫如故。嘉祥三年授正三位。齊衡二年領陸奧出羽按察使。上表辞民部卿。不許。三年拜權大納言。安仁志尚謙虚。愛公如家。顧謂子弟云。諸國調庸。多入封家。納官者少。所食之邑。於身有餘。乃上表曰。帶職兩三官。周旋於具瞻之地。食邑八百戸。盈溢於尸素之身。伏望。減大納言之所食。給中納言之所封。帝感安仁之有讓。特許其所請。天安元年爲大納言。兼右近衛大將。抗表苦辞大將。優詔不聽。頻上至于二三。然後許之。薨時年六十七。安仁達練政體。明解朝章。毎有奏議。應對無滯。至於假景。教誡子孫。有子男八人。貞行。宗行。清行。興行。最知名。興行始擧秀才。對策及第。
廿四日己酉。賀茂神祭。停遣朝使。縁有穢也。』▼是日夜大雨。流潦奔突。□□難渉。
廿六日辛亥。常陸國正六位上石船神。佐波波神並授從五位下。
廿七日壬子。授安藝國從五位上多家神從四位下。
廿八日癸丑。詔曰。書稱科斗。懋遷之訓斯彰。簡号韋編。交易之方呂遠。是以姜公通市井之貨。齊國大彊。鴟夷善廢歛之居。陶業爰盛。遠則赤側白金。近則鵝眼□環。順世而異名。逐時而興利。但權輕作重。子去母隨。誠是歴年之漸深。遂知行用之弥賎。宜改舊幣更制新錢。勤此變通。救彼流弊。文曰饒益神寳。一以當舊之十。即舊之与新。並令雜用。』
是月。廿日以前。有讀奏諸國銓擬郡司擬文之儀。例也。而史漏而不書。故今闕焉。
五月丙辰朔。參議從四位上行式部大輔藤原朝臣貞守卒。貞守者。參議從三位楓麻呂會孫。而正六位上諸貞子也。貞守器宇凝峻。頗有學渉。天長元年爲大學大允。累遷内匠助。皇太后宮大進。五年授從五位下。爲右少弁。遷式部少輔。不幾復右少弁。兼讃岐介。十年加從五位上。承和元年遷春宮亮。兼豊前守。後年爲信濃介。春宮亮如故。九年七月。皇太子被廢。仍左遷越後權守。十五年徴拜式部少輔。兼備前介。嘉祥三年増正五位下。遷右中弁。仁壽元年授從四位下。轉左中弁。三年遷右大弁。數月拜參議。尋兼下野守。齊衡二年進階爲從四位上。拜式部大輔。卒時年六十二。
四日己未。丹波國荒木神列於官社。』分肥後國合志郡。始置山本郡。
五日庚申。停端午之節。諒闇也。
七日壬戌。四品守彈正尹兼行常陸大守人康親王出家入道。上表曰。臣人康言。身居雲漢之末。才無涓流之效。空備簪纓。徒□疾病。〈中謝〉臣欲遂頑怯於聖日。不慮幽人長往之蹤。將盡筋骨於明時。豈歸眞如寂滅之道。然而蒙昧之身荷榮顯。鬼必瞰其滿盈。尊崇之地處虚羸。天宜奪其年算。斯乃臣所以一寒一暑。膚□作搆患之機。或晦或明。心肺背養痾之府者矣。臣今年二月。熱發甚篤。醫藥無所施其方。針熨遂不通其術。即知。魂遊岱岳。九原多一死之悲。夢上鈞天。七日無再生之効。綿綴之間。纔發此念。出家功徳。免三途苦。仍先請二師。已受十戒。形猶禿丁。服是僧祇。豈計非更生之藥。起朽質於玄廬。無返魂之香。招飛精於鬼録。此乃如來護念。菩薩加持之力矣。已得蒙其冥助。不得背其深期。伏望。被陛下之殊私。爲梵門之禪侶。將使金魚脱佩。長褫紫服之粧。銀□伏櫪。永罷繍衣之職。陛下若遇臣厚者。思捨獲其保全。若矜臣優者。□奬收其封職。不勝荒迷之至。謹拜表以聞。』詔。人康親王。辞其官爵。歸於釋侶。宜准國康親王收其品封。但本封舊并帳内資人准无品例充之。人康親王者。仁明天皇之第四子也。承和十五年正月叙四品。拜上総太守。仁壽二年遷彈正尹。齊衡四年兼常陸太守。親王自少年時。有歸大乘道之意。今謝病遂本懷焉。』和泉國舊府神。聖神。比賣神等。列於官社。
十日乙丑。公卿就太政官曹司廳。任銓擬郡司。策文云。天皇〈我〉詔旨〈良万止〉宣大命〈乎〉衆聞食〈世止〉宣。今國國〈乃〉郡司〈尓〉任賜人等〈尓〉。冠位上賜〈比〉治賜〈波久止〉宣御命〈乎〉諸聞食〈世止〉宣。』存問兼領渤海客使大内記安倍朝臣清行。加賀國司等。奉進渤海國啓牒信物。王啓曰。虔晃啓。孟冬漸寒。伏惟。天皇起居萬福。即此虔晃。蒙恩當國。間年使命。永展先親之礼。將累代之情。忱續任風之影。恒無隔紀。以至于今。虔晃幸承先緒。撫守一邦。古典攸憑。合重礼意。敢依舊貫。差付使程。紀近盈年允増結戀。期海津於挂席。表翰信於傳心。仍發雲檣。迥凌波浪。凝萬里之遐想。係寸心以難窮。往復之間。伏望矜恤。限以巨溟。未由拜覲。下情無任馳戀。謹差政堂省左允烏孝愼奉啓。示宣謹啓。』中臺省牒曰。牒。奉處分。扶桑崇浪。日域遐邦。欲占風挂席。期阻歳而寄音。泛泛輕舟。罕過沃雲之水。拳拳方寸。弥増披霧之情所以。隔年度日。天轉律移。想尋修之舊貫。近周廻之星紀。酌展親於古典。遵繼好於前章。憑事表情。善隣□礼。戀懷轉切。不待前期。謹差政堂省左允烏孝愼。令覲貴國者。准状牒上。
十三日戊辰。備前國獲白雀一而獻之。
十五日庚午。下知山城國。充贈正一位源朝臣潔姫墓守冢一戸。
十七日壬申。雷電雨雹。』肥後國從四位上阿蘇比□神列於官社。
十八日癸酉。授陸奧國正五位上勳五等日高見水神從四位下。
十九日甲戌。從五位上行相摸權介藤原朝臣恒雄爲介。從五位下行陸奧守坂上大宿祢當道爲兼常陸權介。』傳燈大法師位道詮奏言。法隆寺東院。是聖徳太子所居。堂宇舊存。遺像是在。年祀稍久。破壞日加。請以大和國平群郡私水田七町四段。施入彼院。以充修理堂舍并忌日轉念功徳料。許之。
廿二日丁丑。屈八十僧。限以三日。於東宮轉讀大般若經。
廿六日辛巳。攝津國從五位下伴馬立天照神。伴酒着神並授正五位下。伊勢國從五位下員辨大神正五位下。紀伊國正六位上堅眞音神從五位上。
廿八日癸未。授出雲國正三位勳七等熊野坐神。正三位勳八等杵築神。紀伊國從五位上熊野早玉神。熊野坐神並從二位。山城國從五位下大川原國津神。有市國津神。正六位上天照御門神並從五位上。
廿九日甲申。大雨。

[book_title]卷第三
六月乙酉朔。霖雨大水。
二日丙戌。正六位上秋岡王。秋雄王。良岡王。三常王。徳繼王。徳成王。无位廣貞王。廣益王。廣梁王。山村王。高隅王。清隅王十二人並賜姓清原眞人。一品舍人親王六代之 孫也。
四日戊子。霖雨未霽。賑京邑飢乏者。
十一日乙未。月次神今食祭。並於神祇官行事。親王公卿參會。所司供事如常。
廿二日丙午。雷雨大風。折木發屋。
廿三日丁未。賜渤海國王勅書曰。天皇敬問渤海國王。書獻悉至。披覽具之。維王文武兼體。忠孝由衷。襲當國之徽猷。敦親仁之舊好。傾心久契。無疎就日之誠。利渉長期。不廢飛雲之嶮。乃顧深款。何靡増懷。先皇以去年八月昇遐。遺詔不許奔赴。朕以寡徳。荷託鴻圖。奉先訓而聿脩。撫舊□以自恤。雖則會同之礼大喪無虧。延正之朝春秋所美。然而闕庭遏密。事須隔於殷□。邦國頻災。人有艱於郵傳。縁此慰藉使者。□期放還。間紀如□。通情猶迩。今因孝愼。付送信物。仍舊辨裝。色目如別。熱劇。王及所部平安好。略此遣書。指無一二。』太政官送中臺省牒曰。得中臺省牒稱。奉處分。扶桑崇浪。日域遐邦。欲占風而挂席。期阻歳而寄音。泛泛輕舟。罕過沃雲之水。拳拳方寸。弥増披霧之情。所以隔年度日。天轉律移。想尋修之舊貫。近周廻之星紀。酌展親於古典。遵繼好於前章。憑事表情。善隣□禮。戀懷轉切。不待前期。謹差政堂省左允烏孝愼。令覲貴國者。准状牒上日本國太政官者。謹録牒上。謹牒者。滄瀛不測。義在含弘。江漢可宗。礼存朝會。駿奔惟遽。來不及期。有司執平。弗肯容待。奉勅。孝愼等。遥慕聲教。凌蜃闕而頻來。尋懷順歸。辞龍郷以□至。忠節之効。矜恤可量。况魯侯再朝。春秋無貶。唯國有兇喪。年屬荒侵。將全舊儀。何苦黎庶。宜殊加迎接。權停入都。在所安存。支賜准例。復吉凶相問。往迹可憑。若有意於弔來。事須拘於遺制。徒煩舟楫。將背時規。更待紀盈。當表隣好者。今因綸旨。検校如常。修船畢功。風潮可駕。璽書信物。同附使廻。留彼篤誠。放其歸去。今以状牒。牒至准状。故牒。』東□五十疋。綿四百屯賜大使烏孝愼。孝愼別貢土宜。仍有此錫賚焉。』▼是日。於東宮雅院始修法。限以十二日。
廿五日己酉。文章博士職田。元給四町。今加二町。
廿九日癸丑晦。大祓於朱雀門前。例也。
秋七月甲寅朔。於右仗頭。賜飮群臣。
四日丁巳。廣瀬竜田祭如常。
五日戊午。大和國從五位下氣吹雷神。從五位下響雷神並列於官社。
七日庚申。筑後國從四位下豊比□神列於官社。
十一日甲子。出雲國從五位下佐陀神。无位湯坐志去日女命並授正五位下。
十三日丙寅。大祓於建礼門前。以明日將發奉諸神社幣并財寳使也。』詔。太政大臣祿法准左右大臣并停資人帶刀等。縁太政大臣抗表苦請也。』又詔。諸國定額寺。堂塔破壞。佛經曝露。三綱檀越。無心修理。頃年水旱不時。疫癘間發。靜言其由。恐縁彼咎。宜下知五畿内七道諸國。修理部内諸寺堂塔。其料充寺家田園地利。若無田園者。勘録支度帳言上。』從四位上行備前守藤原朝臣春津卒。春津者。左大臣正二位緒嗣朝臣之第二子也。春津風姿美麗。清警寛雅。天長初。擢爲左近衛將監。七年遷皇太后宮大進。明年授從五位下。検近江權介。數月授從五位上。承和元年遷爲備中權守。久而爲侍從。九年進正五位下。俄而拜右馬頭。十年春。父左大臣抗表致仕。其第三表。以春津爲使。奉進内裏。勅曰。左丞相藤原朝臣。公先朝之元勳。而朕之舊徳也。近功成名遂。老歸於第。朕以几杖礼優之。不敢負公之故也。右馬頭春津。是公之孝子。特授從四位下。以慰目前。嘉祥三年丁母憂解職。未幾奪情起之。拜右兵衛督。仁壽初遷刑部卿。兼但馬守。尋加從四位上。齊衡四年爲但馬守。遷備前守。並不之官。春津。家世貴顯。生而富實。居處閨庭。甚爲鮮華。性寡嗜欲。不貪財利。唯馬是好。時時觀之。里第養閑。不肯出仕。帝戯語左右曰。春津是南山之玄豹焉。卒時年五十二。
十四日丁夘。遣使諸社。奉神寳幣帛。參議正四位下行左大弁兼左衛門督美作守藤原朝臣氏宗爲賀茂御祖別雷兩社使。散位從五位下正峯王爲松尾社使。正五位下守右中弁兼行式部少輔大枝朝臣音人爲平野社使。從五位下行主殿權助藤原朝臣水谷爲大原野社使。右兵衛佐從五位下源朝臣至爲乙訓社使。從五位下守右兵庫頭藤原朝臣四時爲大神社使。掃部頭從五位上藤原朝臣貞敏爲石上社使。從四位下行兵部大輔藤原朝臣仲統爲春日社使。從五位下守圖書頭當麻眞人清雄爲當麻社使。中務少輔從五位下源朝臣包爲住吉社使。散位從五位下丹□眞人繩主爲丹□社使。少納言兼侍從從五位下良峯朝臣經世爲杜本社使。神祇大祐正六位上大中臣朝臣豊雄爲氣比氣多兩社使。散位從五位下紀朝臣宗守爲日前國懸兩社使。』授平野正二位今木神從一位。從四位上久度神。古開神並從三位。正五位下合殿比□神從四位下。
十九日壬申。雷雨。震内教坊柿樹。
廿一日甲戌。存問兼領渤海客使直講苅田安雄復命奏言。客徒。今月六日解纜帰蕃。大内記安倍清行。去四月丁父憂去職。故安雄獨歸奏事。依諒闇不喚客徒。自加賀國還蕃焉。
廿三日丙子。以從五位上守右少弁兼行中宮亮藤原朝臣家宗爲修理東大寺大佛長官。
廿七日庚辰。地震。
廿八日辛巳。河内國言。禾兩岐。
是月。雅院櫻樹華。京中李樹皆華。
八月甲申朔。新鑄印一面賜美作國。以國司申請舊印文字□滅不堪行用也。
三日丙戌。大雨。』遣從五位下行備後權介藤原朝臣山陰。外從五位下行陰陽權助兼陰陽博士滋岳朝臣川人等。於大和國吉野郡高山。令修祭礼。董仲舒祭法云。螟□賊害五穀之時。於害食之州縣内清淨處。解之攘之。故用此法。前年命陰陽寮。 於城北船岳修此祭。今亦於此修之。蓋擇清淨之處。
四日丁亥。下野國言。木連理。
七日庚寅。屈請六十僧於東宮。轉讀大般若經。限以三日。
八日辛卯。地震。』勅。五畿七道諸國年貢御鷹。一切停止。
九日壬辰。自五月至今月霖雨。仍遣使者於大和國丹生河上雨師社。奉幣青馬等。祈以止雨也。
十日癸巳。尚侍從三位當麻眞人浦虫薨。時年八十。浦虫者。右京人也。父正六位上繼麻呂。浦虫。弘仁七年任典殿。十三年授從五位下。未幾遷爲掌侍。十四年授從五位上。天長五年授正五位下。爲典侍。九年授從四位下。承和八年授從四位上。嘉祥三年授正四位下。後年授從三位。天安元年任尚侍。浦虫爲人貞和。早標美譽。未嘗適於人。遂不知伉儷之道。自掌宮人之職。能修禁内之礼式。
十二日乙未。大風雨交殺。京師人居被風壞者多。
十三日丙申。授和泉國從五位下聖神從四位下无位舊府神正五位下。比賣神從五位上。河内國无位飛鳥戸神正四位下。正六位上若倭彦命。若倭姫命並從五位下。』禁畿内畿外諸國司養鷹鷂。
十六日己亥。右京人散位從五位下高向朝臣公輔。元名桑田麻呂。而叙位告身。注名公輔。依公輔申請。除籍帳桑田麻呂字。
十七日庚子。上野國正六位上委文神列於官社。
廿日癸夘。授上野國正六位上委文神從五位下。
廿一日甲辰。皇太后屈請六十僧於雙丘寺。限五箇日。講法華經。奉爲田邑天皇。修周忌之齋也。群臣百寮皆悉參會。
廿五日戊申。出雲國俘囚正六位上吉弥侯黄海叙從五位下。
廿七日庚戌。於雙丘寺。修田邑天皇周忌御齋會。親王公卿參集。式部省點検五位已上見參者。
廿八日辛亥。依十禪師傳燈大法師位恵亮表請。始置延暦寺年分度者二人。其一人爲賀茂神。可試大安樂經。加試法華經金光明經。一人爲春日神。可試維摩詰所説經。加試法華經金光明經。表曰。恵亮言。皇覺導物。且實且權。大士垂迹。或王或神。故聖王治國。必頼神明之冥助。神道剪累。只憑調御之慧刄。伏惟。金輪陛下。乘六牙而降神跡。逮九歳而登九五。受佛付囑。轉大法輪。法門餘慶。還在于今歟。所謂維摩不二之典。盛演佛境不思之義。高貴四徳之教。寔談佛性常住之旨。並斯如來。護國利人之門。不可一廢者也。是以。恵亮等。以去嘉祥三年八月五日陛下在東宮日。經啓祈願已畢。頃年殊垂恩感。毎降誕日。且度。于今八年。伏冀。天慈幸降恩勅。不改素願。永歳三月下旬。於比叡山西塔寳幢院。將試度之。然後准弘仁十四年官符。令受大戒。其受戒之後。依先師式。十二年不出山門。一日不闕。長講件經。利益名神。奉護聖朝。恵亮等。師資相承。修此佛業。盡未來際。擁護國家。但件人等。得業以後。僧中諸事。准天台眞言等宗。一同用之。然則開闢以來仙靈。開覺性而遊妙覺。我朝以後聖王進醍醐而保常樂。非只諸神歳歳増威。亦乃群生日日長福。持茲大善。集我皇朝。伏願。長御紫宸。大敷玄徳。壽固群岳。恩深四溟。次則資薫田邑聖靈。四流高謝。五智圓顯。竜天順風雨之期。率土樂昇平之化。然後竪窮三界。横被四生。永謝迷津。超昇覺道。
廿九日壬子。大祓於朱雀門前。以心喪礼畢。始從常儀也。
九月癸丑朔。三日乙夘。停御燈潔齋。以有大甞會事也。
四日丙辰。分頭遣使。奉幣賀茂御祖。別雷。松尾。貴布祢。乙訓。稻荷等神社。祈止霖雨也。
五日丁巳。左京人散位從五位上高原王賜姓三原朝臣。高原。一品新田部親王之後也。
八日庚申。山城國月讀神。木嶋神。羽束志神。水主神。樺井神。和岐神。大和國大和神。石上神。大神神。一言主神。片岡神。廣瀬神。龍田神。巨勢山口神。葛木水分神。賀茂山口神。當麻山口神。大坂山口神。膽駒山口神。石村山口神。耳成山口神。養父山口神。都祁山口神。都祁水分神。長谷山口神。忍坂山口神。宇陀水分神。飛鳥神。飛鳥山口神。畝火山口神。吉野山口神。吉野水分神。丹生川上神。河内國枚岡神。恩智神。和泉國大鳥神。攝津國住吉神。大依羅神。難波大社神。廣田神。生田神。長田神。新屋神。垂水神。名次神等遣使奉幣。爲風雨祈焉。
九日辛酉。停重陽節。以先帝忌景近也。於右仗頭賜菊酒。群臣次侍從及非侍從堪言詩者。外記史内記預焉。酣暢之後。賦重陽菊酒詩。録見在座者奏之。後日賜綿有差。』此日。大風暴雨。發屋折樹。
十日壬戌。大祓於朱雀門前。爲行大甞會事也。依式。八月上旬可行。而以諒闇之内。延及于今日。』遣使奉幣於伊勢太神宮。
十四日丙寅。地震。
十八日庚午。大風雷雨大殺。
廿一日癸酉。任大甞會御禊裝束及鹵簿次第等司。正三位行中納言源朝臣弘爲裝束司長官。從五位上守右少弁兼中宮亮藤原朝臣家宗爲次官。左大史正六位上菅野朝臣高松。大内記高階眞人菅根並爲判官。主典二人。正三位行中納言橘朝臣峯繼爲前次第司長官。中務少輔從五位下源朝臣包爲次官。中務大丞正六位上藤原朝臣善枝。式部大丞紀朝臣春常並爲判官。主典二人。參議正四位下行左兵衛督兼伊勢守源朝臣多爲後次第司長官。兵部少輔從五位下源朝臣直爲次官。中務少丞正六位下藤原朝臣忠基。兵部少丞正七位下安倍朝臣高貞並爲判官。主典二人。
卅日壬午。雨。大祓於八省院東廊。爲大甞會近也。依雨行事。故用東廊。
冬十月癸未朔。日有蝕之。
二日甲申。於右仗頭賜飮親王已下。次侍從已上。録見在座者奏之。賜祿有差。
五日丁亥。卜定恬子内親王爲伊勢齋。儀子内親王爲賀茂齋。
七日己丑。畿内畿外諸國。遣使班幣於天神地祇。去九月祈無風雨之災。誠有感徹。歳以有年。仍賽之。』武藏國從五位下磐井神列於官社。
十二日甲午。大祓於朱雀門前。以定伊勢賀茂齋内親王也。
十五日丁酉。天東南有異雲。中有赤色。如電光激。』▼是日夜。神祇官於羅城門前。修祭事。有大甞會祭故也。
廿一日癸卯。爲來月將奉大甞會。行幸鴨水。修禊事。例也。
廿三日乙巳。尚侍從三位廣井女王薨。廣井者。二品長親王之後也。曾祖二世從四位上長田王。祖從五位上廣川王。父從五位上雄河王。廣井。天長八年授從五位下。任尚膳。嘉祥三年授從四位上。任權典侍。仁壽四年授從三位。天安三年轉尚侍。薨時年八十有餘。廣井少修徳操。擧動有礼。以能歌見稱。特善催馬樂歌。諸大夫及少年好事者。多就而習之焉。至于□沒。時人悼之。
廿八日庚戌。遣散位從五位上並山王於伊勢太神宮。告以定齋内親王也。』上野國獻嘉禾一莖卅穗。兩岐稻一莖九穗。』▼是日。鑄錢司進新鑄錢。奉諸名神社并諸山陵。及頒賜親王已下各有差。
廿九日辛亥晦。地大震。
十一月壬子朔。陰陽寮奉進明年御暦并頒暦。帝不御前殿。付内侍奏。
七日戊午。授讃岐國正六位上城山神從五位下。』大藏少輔從五位下御長眞人近人爲參河守。
九日庚申。平野春日神祭如常。
十日辛酉。梅宮神祭如常。
十二日癸亥。地震。
十三日甲子。大原野神祭如常。
十四日乙丑。園韓兩神祭如常。
十五日丙寅。於神祇官。修鎭魂祭。
十六日丁夘。車駕幸朝堂院齋殿。親奉大甞祭。
十七日戊辰。未鷄鳴。大甞宮祭礼既訖。天皇幸豊樂院。御悠紀帳。賜宴群臣。悠紀國獻物。移御主基帳。群臣移就主基座。悠紀國奏風俗歌舞。日暮。以悠紀國所獻衣被。賜親王已下。五位已上。諸有雜怠及内外官未得解由者皆預焉。是夜。天皇留御豊樂殿後房。文武百官侍宿。親王已下參議已上侍御在所。琴歌神宴。終夜歡樂。賜御衣。
十八日己巳。天皇御悠紀帳。賜宴群臣。主基國獻物。移御主基帳。群臣移座。乃主基國奏風俗歌舞。賜主基國所獻衣被。一如昨儀。是夜。天皇留御。親王已下百官侍宿亦如昨。
十九日庚午。撤去悠紀主基兩帳。天皇御豊樂殿廣廂。宴百官。多治氏奏田舞。伴佐伯兩氏久米舞。安倍氏吉志舞。内舍人倭舞。入夜宮人五節舞。並如舊儀。宴竟賜絹綿各有差。諸司官人五位已上有雜怠。及諸國司就事入京。并新除外吏過裝束程未向任之輩皆預之。但未得解由者不在預限。詔曰。天皇〈我〉大命〈良万止〉勅大命〈乎〉諸聞給〈止〉宣。悠紀主基〈尓〉仕奉〈流〉二國〈乃〉國司等。日夜無怠事〈久〉務結〈利〉勤〈之久〉仕奉〈尓〉依〈天〉治賜〈不〉。又仕奉人等中〈尓〉。其仕奉状〈乃〉随治賜人〈毛〉在。又御意〈乃〉愛盛〈尓〉治賜人〈毛〉一二在。故是以冠位上賜治賜〈波久止〉詔天皇大命〈乎〉衆聞食〈止〉宣。』進右大臣從二位兼行左近衛大將藤原朝臣良相階加正二位。參議從三位行右衛門督兼備中守源朝臣融加正三位。參議正四位下行左大弁兼左衛門督美作守藤原朝臣氏宗從三位。彈正大弼從四位下茂世王從四位上。無位棟良王從四位下。散位從五位下礒江王從五位上。無位久須繼王從五位下。從四位下行攝津守滋野朝臣貞雄從四位上。民部大輔正五位下豊前王從四位下。内藏頭從五位上兼行神祇大副中臣朝臣逸志。内藥正兼侍醫參河權介物部朝臣廣泉。肥後守藤原朝臣冬緒。紀伊守在原朝臣善淵並正五位下。參河守從五位下御長眞人近人。散位大中臣朝臣椙雄。小野朝臣恒柯。美作介大中臣朝臣眞主。左馬頭兼行信濃介藤原朝臣秀道。備前守源朝臣頴。侍從源朝臣同。縫殿頭伴宿祢須賀雄。右兵衛佐源朝臣至。散位和氣朝臣巨範。圖書頭當麻眞人清雄。權大外記兼上野權介滋野朝臣安成。左衛門權佐藤原朝臣廣基。陸奧守兼行常陸權介坂上大宿祢當道並從五位上。外從五位下行大和權介蕃良朝臣豊持。參河介壹志宿祢吉野。明法博士讃岐朝臣永直。尾張介菅野朝臣弟門。陰陽權助兼陰陽博士滋岳朝臣川人。大學助御船宿祢佐世。散位高橋朝臣文室麻呂。正六位上源朝臣撰。源朝臣治。左衛門大尉藤原朝臣國經。橘朝臣子善。藤原朝臣貞庭。式部大丞藤原朝臣安棟。右衛門少尉文室朝臣卷雄。右兵衛權大尉文室朝臣能雄。散位藤原朝臣岑人。橘朝臣忠宗。木工權助笠朝臣弘興。大内記高階眞人菅棟。右近衛將監兼美作權掾紀朝臣正守。丹波權掾百濟王俊聰。散位笠朝臣高人。内藏少允丹□眞人石臣。主殿允車持朝臣廣眞並從五位下。左大史正六位上菅野朝臣高松。少外記秦宿祢安雄。主計助飛鳥戸造豊宗。中宮少進長統朝臣三肋。左近衛將監神門臣氏成。右近衛將監多臣自然麻呂。參河權掾大原宿祢河麻呂。美作掾佐伯直豊田麻呂並外從五位下。』日暮。車駕還宮。
廿日辛未。詔曰。天皇〈我〉大命〈良万止〉勅大命〈乎〉衆聞給〈止〉宣。神祇官人等〈乎〉始〈天〉。大甞會〈尓〉參出來〈天〉仕奉〈流〉悠紀主基二國〈乃〉國司郡司百姓及司司人〈止毛〉。番上已上〈尓〉御物賜〈布〉。又悠紀主基兩國〈乃〉主典〈与利〉以下。國醫師〈尓〉至〈万弖〉。及諸郡司主帳已上〈乃〉把笏者〈尓〉。位一階上賜治賜〈布〉。又悠紀國〈乃〉今年庸物。主基國〈乃〉今年田租免賜〈布〉。兩國〈乃〉卜相郡司〈尓波〉。特御物賜〈波久止〉宣。』神祇伯大副及二國齋部少領已上。加賜馬各一疋。』授正四位下源朝臣全姫從三位。无位爲子女王。憙子女王。異子女王並從四位下。從四位下伴宿祢友子從四位上。无位源朝臣盈姫從四位下。從五位上菅原朝臣閑子。甘南備眞人伊勢子並正五位下。從五位下田口朝臣舘子。菅原朝臣勢子並從五位上。外從五位下賀陽朝臣姑子。無位源朝臣高子。橘朝臣常子。藤原朝臣繼子。藤原朝臣高子。藤原朝臣榮善子。百濟王香春。笠朝臣遠子並從五位下。從六位上江沼臣河子外從五位下。
廿三日甲戌。大雨雪。
廿九日庚辰。雪未止。
卅日辛巳。大祓於朱雀門前。大甞祭解齋也。
十二月壬午朔。十一日壬辰。月次神今食祭如常。
十四日乙未。授信濃國无位守達神從五位下。淡路國正六位上湊口神從五位下。
十八日己亥。延屈六十僧於東宮。限以三日。轉讀大般若經。并修佛名懴悔。
廿一日壬寅。正三位行中納言兼右近衛大將源朝臣定。正三位行中納言源朝臣弘並爲大納言。定右近衛大將如故。從四位上守大藏卿兼行因幡守清原眞人岑成爲參議。正五位下守右中弁兼行式部少輔大枝朝臣音人爲權左中弁。式部少輔如故。正五位下行肥後守藤原朝臣冬緒爲右中弁。參議正三位行皇太后宮大夫兼伊豫權守伴宿祢善男爲民部卿。餘官如故。正五位下行紀伊守在原朝臣善淵爲大和守。散位從五位下佐伯宿祢子房爲武藏權介。從五位下藤原朝臣貞庭爲上総介。遠江守從五位下藤原朝臣眞冬爲常陸介。正三位行權中納言平朝臣高棟加陸奧出羽按察使。參議右大弁從四位上兼行左近衛中將勘解由長官近江權守藤原朝臣良繩爲備前守。右大弁左近衛中將勘解由長官並如故。散位從五位下文室眞人益善爲紀伊守。
廿二日癸夘。從四位上行攝津守滋野朝臣貞雄卒。貞雄者。右京人也。父從五位上家譯。延暦十七年改伊蘇志臣。賜滋野宿祢。弘仁十四年改宿祢賜朝臣。貞雄。是家譯之第三子也。身長六尺餘。雅有儀貌。幼遊大學。頗閑詞賦。弘仁七年爲主殿少屬。累遷掃部權允。右衛門少尉。嶬峨天皇徴貞雄近侍。恩寵稍密。自右衛門少尉。遷掃部助。兼左近衛將監。天長四年授從五位下。除備前權介。承和五年改權爲正。其年授從五位上。拜少納言。兼侍從。十二年出爲丹波守。加正五位下。嘉祥三年授從四位下。拜但馬權守。天安二年爲攝津守。貞觀元年進從四位上。女從五位上岑子。文徳天皇納之。誕二皇子二皇女並賜姓源朝臣。貞雄職歴数國。殊迹無聞。爲性仁愛。與物無競焉。卒時年六十五。
廿五日丙午。伊勢齋恬子内親王。於鴨水邊六條坊門末修禊。賀茂齋儀子内親王。於同水邊待賢門末修禊。並入初齋院。
廿七日戊申。大臣奉勅。於建礼門前。行荷前幣之事。』太政官論奏言。前越後守從五位上伴宿祢龍男令從者公弥侯廣野等。毆殺書生物部稻吉。前者稻吉向太政官。告訴守龍男犯用官物。故殺之状下刑部省。令斷龍男罪。省稱會恩赦。直從放免。前豊後守從五位下石川朝臣宗繼寃奪百姓財物。介外從五位下山口宿祢稻床等證之。下刑部省。妄引赦書。擅從原免。前左馬權少允正六位上清岑朝臣田繼。少允從六位上紀朝臣令名。少属正六位上安倍朝臣有之。從六位上麻續部清道。史生從六位上田邊史宅主。騎士余廣主。恩智貞吉等。以私馬換官馬。省亦無所考訊。皆以赦免。刑部大丞正六位上藤原朝臣飽永。少録從七位下秦忌寸秋野。前少輔從五位上源朝臣頴。大録從七位上布瑠宿祢道永等從大丞丹□眞総言。放出罪人。前日向守從五位下嗣岑王謀殺詔使正五位下田口朝臣房富等。須詳加覆案者也。帝特降優詔曰。龍男。宗繼。及左馬寮官人等所犯。年遷時變。人物改易。飽永等罪。成自眞総。情有可矜。宜申優曲。並從原宥。但刑部大丞正六位上兼中判事丹□眞人眞総□執非法故縱罪人。仍官當解任。嗣岑王依先斷官當免爵。
卅日辛亥。大祓於朱雀門前并大儺如常儀。

[book_title]卷第四
二年春正月壬子朔。天皇不受歳賀。雨也。御前殿賜宴侍臣。賜御被。所司各奉職。奏七曜暦。藏氷厚薄。腹赤魚。擧音樂。並如舊儀。于時天皇御東宮。▼是日廢朝賀。故宴於前殿。
四日乙夘。所司獻剛卯杖。天皇不御前殿。付内侍奏。
七日戊午。車駕幸豊樂院。觀覽青馬。賜宴奏樂。賜祿如舊儀。
八日己未。於大極殿。始講最勝王經如常。以藥師寺僧花嚴宗傳燈大法師位明哲爲講師。
十四日乙丑。大極殿齋講畢。僧綱引名僧。奉參御在所論義。施被如常。
十六日丁夘。踏歌之節。天皇御前殿。賜宴奏樂。踏歌如常儀。』▼是日。以參議正三位行民部卿兼皇太后宮大夫伊豫權守伴宿祢善男爲中納言。民部卿皇太后宮大夫如故。從四位上行伊豫守春澄朝臣善繩爲參議。散位從五位上小野朝臣千株爲内匠頭。從五位下行上総介藤原朝臣貞庭爲大藏少輔。散位正五位下弘宗王爲左京大夫。從五位下行駿河介坂上大宿祢瀧守爲山城介。左京大夫從四位下紀朝臣今守爲攝津守。圖書頭從五位上當麻眞人清雄爲伊賀守。外從五位下行音博士上毛野朝臣永世爲尾張介。從五位下行大内記高階眞人菅根爲遠江守。外從五位下行侍醫興道宿祢名繼爲駿河介。侍医如故。散位從五位下佐伯宿祢眞利爲甲斐守。從五位上平朝臣春香爲武藏介。從五位下和氣朝臣春生爲上総權介。從五位下藤原朝臣大野爲介。參議正三位行右衛門督源朝臣融爲近江守。右衛門督如故。從五位下守左近衛少將兼行上総權介藤原朝臣良尚爲權介。少將如故。二品行彈正尹賀陽親王爲常陸太守。彈正尹如故。二品行兵部卿忠良親王爲上野太守。兵部卿如故。散位從五位下橘朝臣信蔭爲出羽守。從五位下豊住朝臣永貞爲若狹守。從四位上清原眞人長田爲加賀守。從五位下行造酒正伊統宿祢福代爲介。左京亮從五位下清原眞人眞貞爲越後守。散位從五位下藤原朝臣興世爲但馬介。左近衛少將正五位下良岑朝臣清風爲播磨權介。少將如故。從五位下行備中介朝野朝臣貞吉爲守。散位從五位下内藏朝臣高守爲介。從五位下藤原朝臣貞高爲讃岐介。參議從四位上守大藏卿兼行因幡守清原眞人岑成爲大宰大貳。散位從五位下藤原朝臣眞數爲少貳。右近衛中將從四位下源朝臣興爲筑前守。興去年正月兼筑前守。母憂去職。今以本官起之。從五位上行大宰少貳小野朝臣貞樹爲肥後守。外從五位下行少外記秦宿祢安雄爲豊後介。散位從五位下藤原朝臣雄瀧爲日向守。
十七日戊辰。天皇幸豊樂院。觀射礼。
十八日己巳。車駕幸豊樂院。觀賭射。左右近衛少將侍帝御座東西。書中不如舊儀。凡御豊樂殿。覧賭射之時。左右近衛少將各一人。相分昇侍帝高御座東西。書諸人射的中不。他皆效此。
廿一日壬申。天皇内宴近臣如常儀。凡毎年正月廿一日。天子内宴於近臣。喚文人賦詩。預席者不過四五人。内教坊奏女樂。親王公卿及文人殿上六位已上。賜綿各有差。他皆效此。
廿七日戊寅。詔。越前國氣比神宮寺置十僧爲定額。隨闕補之。』授遠江國從四位下敬滿神正四位下。正五位下□原河内神。小國神。從五位下鹿苑神並從四位下。從五位上矢奈比賣神。眞知乃神並正五位上。美作國正五位下中山神從四位下。』散位外從五位下大秦公宿祢此雄爲出雲介。
二月壬午朔。三日甲申。春日祭如常。
四日乙酉。祈年祭如常。
五日丙戌。信濃國正六位上馬背神。飄別神。妻科地神。无位駒弓神。出速雄神並授從五位下。
六日丁亥。釋奠如常。直講從六位下苅田首安雄講毛詩。文人賦詩。
八日己丑。進肥前國從四位下田嶋神階加從四位上。授從五位上荒穗天神正五位下。從五位下豫等比□天神。久治國神。天山神。志志岐神。温泉神並從五位上。正六位上金立神從五位下。
十日辛夘。大原野祭如常。』從五位上行大學博士大春日朝臣雄繼以孝經奉授天皇。正五位上行大學頭豊階眞人安人爲都講。正五位下守權左中弁兼行式部少輔大枝朝臣音人。正五位下守右中辨藤原朝臣冬緒等預席。
十一日壬辰。公卿於太政官曹司廳。列見文武官成選之人。』正五位下良岑朝臣親子。從五位下藤原朝臣有子。並進階級。加從四位下。授從五位下藤原朝臣宜子正五位下。无位水取連夏子從五位下。正六位上和久勝清子外從五位下。』從三位源朝臣全姫爲尚侍。
十四日乙未。請六十僧於東宮。限三箇日。轉讀大般若經。』散位從五位下正岑王爲大監物。從五位下橘朝臣岑範爲圖書頭。彈正少弼從五位下平朝臣實雄爲式部權少輔。二品行彈正尹兼常陸太守賀陽親王爲治部卿。常陸太守如故。防葛野河使散位從五位下佐伯宿祢眞持爲玄蕃頭。散位從五位下藤原朝臣緒數爲諸陵頭。從五位上安倍朝臣眞行爲刑部大輔。治部卿正四位下源朝臣生爲大藏卿。外從五位下行侍醫兼駿河介興道宿祢名繼爲醫博士。餘官如故。散位外從五位下春道宿祢永藏爲造酒正。四品行上総太守本康親王爲彈正尹。上総太守如故。散位從五位下藤原朝臣安棟爲少弼。從五位下藤原朝臣大野爲左京亮。大監物從五位下安倍朝臣有道爲右京亮。正五位下行内藥正兼侍醫參河權介物部朝臣廣泉爲參河權守。内藥正侍醫如故。散位從五位下和氣朝臣春生爲遠江權介。從五位上伴宿祢龍男爲上総介。鎭守將軍從五位上坂上大宿祢當道爲權介。散位外從五位下神門臣氏成爲下総介。從五位上豊井王爲但馬權守。左馬頭從五位上清原眞人秋雄爲介。左馬頭如故。散位從五位下藤原朝臣興世爲因幡守。從五位下小野朝臣春枝爲鎭守將軍。
廿五日丙午。僧正傳燈大法師位眞濟卒。眞濟者。俗姓紀朝臣。左京人也。祖正五位下 田長。父巡察彈正正六位上御園。眞濟少年出家。學大乘道。兼通外傳。夙有識悟。從大僧都空海。受眞言教。大師海公鑑其器量。特加提誘。遂授兩部大法。爲傳法阿闍梨。眞濟時年廿五。時人奇之。眞濟入愛當護山高尾峰。不出十二年。嵯峨天皇聞其苦行。爲内供奉十禪師。承和之初。遣使聘唐。眞濟奉朝命。隨使渡海。中途漂蕩。船舶破裂。眞濟纔駕一筏。随波而去。泛泛然不知所到。凡在海上廿三日。其同乘者卅餘人。皆悉餓死。所活者眞濟與弟子眞然二人而已。眞濟唯佛是念。自然不飢。豈非如來冥護之所致哉。南嶋人遥望海中。毎夜有光。恠而尋之。拯得着岸。皮膚腐爛。尸居不動。嶋人憐愍。收而養療。遂得歸本朝。仁明天皇擢爲權律師。文徳天皇甚見尊重。爲權少僧都。未幾轉權大僧都。少頃爲僧正。於是。眞濟抗表請以僧正位讓先師空海。中心懇切。至于再三。天皇感激。贈空海法師以大僧正位。緇徒榮之。眞濟表請。建一重寳塔於高尾岑神護寺。造五大虚空藏菩薩像。安置塔中。置七口僧僧及度年分三人。春秋二季。永設法會。轉讀虚空藏十輪等經。以鎭護國家也。守其遺跡。至今修之。天安二年八月。文徳天皇寢病。眞濟侍看病於冷然院。大漸之夕。時論嗷嗷。眞濟失志隱居。遷化時年六十一。
廿八日己酉。授備後國正六位上大藏神。神田神並從五位下。
廿九日庚戌晦。雷雨晦合。
三月辛亥朔。近江國建部神列於官社。
二日壬子。割阿波國美馬郡。置三好郡。
三日癸丑。御燈齋潔如常。
七日丁巳。詔以武藏國正税穀四百斛。上野國二百斛。賜傳燈大法師位圓仁。於彼國應賽宿祢。故有此賚。
廿日庚午。從五位上行參河守御長眞人近人爲越後守。散位從五位上並山王爲紀伊守。從五位上行紀伊守文室眞人益善爲豊前守。』薩摩國從五位上開聞神加從四位下。從五位下志奈毛神。白羽火雷神。智賀尾神。賀紫久利神。鹿兒嶋神並授從五位上。正六位上伊尓色神從五位下。
廿五日乙亥。特有勅。免除太政官厨借大藏省錢七百□四貫。絹六十九疋。綿八万四千三百卅屯。絲一千八百斤。調布一万三千六百端。商布一万九千八百廿六段。鐵一百廷。公卿已下弁大夫已上於左仗頭拜賀舞蹈。
廿九日己夘。迅雷暴雨。』右京一條三坊地壹町。賜從五位上小野朝臣千株。從五位下藤原朝臣良尚等。
夏四月辛巳朔。帝御南殿。賜宴侍臣。次侍從被召。侍右仗下。左右近衛府遞奏音樂。日暮酒酣。親王公卿促席御前。各奏絲竹。坐歌起舞。非侍從及外吏五位未得放還。并外記史内記六府將監尉以下門部以上預見參者。賜祿各有差。參議以上別加賜御衣。夜分之後。盡歡而罷。』▼是日。詔以從五位上藤原朝臣廣基。從五位下源朝臣有爲次侍從。
四日甲申。平野。廣瀬。龍田等祭如常。
五日乙酉。梅宮祭如常。
六日丙戌。殞霜殺草。
八日戊子。内殿潅佛如常。』詔。東大寺大毘盧遮那佛會事。惣聽修理大佛検校修行傳灯賢大法師眞如處置。又詔二品治部卿賀陽親王。大納言正三位源朝臣弘。正三位行中納言兼民部卿皇太后宮大夫伴宿祢善男等。勾當供養大佛會事。
十一日辛夘。廻飄起外記候廳前。旋轉西行。小虫無萬數。飛散其中。』▼是日。詔准據承和。仁壽舊跡。新錢三万賜侍從厨。
十五日乙未。六府警固。縁賀茂祭也。
十七日丁酉。賀茂祭如常。齋内親王未入野宮。故不向社。
十八日戊戌。諸衛解嚴。
十九日己亥。詔五畿七道諸國。令境内僧尼。誦佛頂尊勝陀羅尼。日滿廿一遍。毎至年終。具録言上。自今以後。永爲歳事。以爲國祈也。
廿二日壬寅。地震。
廿四日甲辰。從五位下藤原朝臣禹能子授從四位下。无位藤原朝臣度茂子從五位下。
廿五日乙巳。皇太后遷自右大臣西京第。御東五條宮。』授從五位上行右近衛權少將兼周防權守藤原朝臣常行正五位下。常行。右大臣之第一男也。』新鑄印一面。賜尾張國。
廿九日己酉晦。設齋會。講仁王經。起自京師。爰及諸國。惣百高座焉。咒願文曰。實知。玄宗仁王般若大乘滿字護國秘藏。波斯匿王對揚之主。無上世尊演説之師。文言超卓。理致幽深。辨明五忍。發揮二諦。道濟群品。不宰其功。化惣万流。莫知其用。防災効福。最是昭彰。司契握襃。誰不崇重。聖皇出宸。景命惟新。漢昭謝明。周成慙徳。亭毒無私。財成不測。慈覃鳥獸。恩遍遐荒。雲之油々。穀之□々。應物開務。沿酌舊章。随時施教。因循故實。執徐之歳。中呂之月。講期卜日。法會擇辰。始自朝廷。□于海内。預撤熏羶。先禁漁獵。三十一處。設席京城。六十九所。肆莚都外。飾茲百座。竟以二時。哲匠吼説。聽者填噎。魚山唄暢。牛檀香披。散花如雨。懸幡搖風。大哉勝事。盛矣善功。十方三宝。願有感通。一切諸聖。願爲隨喜。護持寳位。泰山之安。珍衛仙齡。劫石之固。玉鏡宣輝。金輪穆化。乾坤交泰。家國富饒。梵釋四王。増益威光。龍神八部。加添勢力。天宇棟梁。王室股肱。叶賛罔窮。帶砺不渝。中外和平。妖蘖不生。俗比結繩。人歌撃壤。』先是。二月十六日任行事司。大納言正三位源朝臣弘。正三位行中納言兼民部卿皇太后宮大夫伴宿祢善男。參議從三位行左大弁兼左衛門督美作守藤原朝臣氏宗。參議右大弁從四位上兼行左近衛中將備前守藤原朝臣良繩。正五位下守權左中弁兼行式部少輔大枝朝臣音人。修理東大寺大佛使長官從五位上守右少弁兼行中宮亮藤原朝臣家宗。大外記正六位上多米宿祢弟益。正六位上行左少史讃岐朝臣時雄。正六位上行右少史志紀宿祢氏經等是也。
五月庚戌朔。屈請六十僧於東宮御在所。讀大般若經。限三日訖。
五日甲寅。地震。雷電雨雹。皇帝不御武徳殿。停端午之節。』駿河國言。富士山上五色雲見。
十一日庚申。天皇及皇太夫人。以米六百斛。鹽卅五斛。醴卅二斛。□子一千五百枚。□飯四十合。笥飯五百合。□飯一万六千九百六十枚。海藻三万三千三百斤。新錢一十二万五千文。施僧尼優婆塞優婆夷及隱居飢窮之輩二万九千六百七十四人。。以助修淳和太后齋會也。先是。淳和太后於院裏設齋會。限以五日。講法華經。。▼是日齋講竟矣。
十八日丁夘。地震。雷電。雨雹。』散位從五位上小野朝臣恒柯卒。恒柯者。右京人也。祖征夷副將軍從五位下永見。父出羽守正五位下瀧雄。恒柯少好學。頗有文情。尤善草隸。承和二年爲少内記。尋轉大内記。兼美作掾。遷近江大掾。大内記如故。八年遷式部大丞。十一年授從五位下。出爲大宰少貮。仁壽三年拜右少辨。明年爲播磨守。治貴簡要。政不開明。貞觀元年授從五位上。恒柯情無矯餝。擧必任眞。但性矜夸。傲於人物。書迹之妙。冠絶當時。世之習其業者。皆取楷摸。適得尺牘。莫不愛奇焉。卒時年五十三。
廿日己巳。讃岐國從五位下雲氣神列於官社。
廿三日壬申。尾張國人從六位上笛吹部高繼復本姓物部屋形。
廿六日乙亥。於太政官曹司廳。任諸國銓擬郡司。』▼是日。請廿僧於東宮北殿。修息災法。限以三日。
廿八日丁丑。從四位下童子女王。復本名重子。授位告身。誤注童子。今有披訴。因而許之。
廿九日戊寅。進越中國鵜坂神階加從四位下。從五位上日置神授正五位上。
六月庚辰朔。三日壬午。自五月霖雨。至是大水。
五日甲申。散位從五位下藤原朝臣秋緒爲大監物。從四位下行播磨守在原朝臣行平爲内匠頭。散位從五位下藤原朝臣廣守爲諸陵頭。從五位上文室朝臣笠科爲刑部大輔。從五位上橘朝臣伴雄爲宮内大輔。從五位上守刑部大輔安倍朝臣貞行爲攝津守。内匠頭從五位上小野朝臣千株爲播磨守。
九日戊子。能登國大穴持神。宿那彦神像石神二前。並列於官社。
十一日庚寅。於神祇官。修月次祭。夜帝不御神嘉殿。便於神祇官。修神今食祭。
十四日癸巳。攝津國四天王寺上言。毘沙門像手持刀及塔形等抛擲壇下。遣使者修法。謝恠異也。』前文章得業生正八位下味酒首文雄加叙三階。以對策及第也。
十五日甲午。授後院无位隼神從五位下。
十六日乙未。分遣使者近京諸寺。修轉念功徳。縁御體乖和也。
十七日丙申。地震。
廿二日辛丑。地亦震。
廿三日壬寅。皇太后宮職水田九町在美作國英多郡。今相博勝田郡公田。以英多郡地狹田少。給民口分常煩不足故也。
廿五日甲辰。地震。
廿九日戊申。土左國播多郡地一十町賜施藥院。』大祓於朱雀門前如常。
秋七月己酉朔。四日壬子。廣瀬龍田祭如常。
十日戊午。進河内國從三位弥加布都命神。比古佐自布都命神階並加從二位。
十四日壬戌。地震。
十七日乙丑。地震。
廿一日己巳。大風暴雨。
廿四日壬申。地震。』夜有流星。出自東北。入於西南。光照地。
廿五日癸酉。請六十僧於東宮。轉讀大般若經。限三日訖。
八月戊寅朔。二日己夘。越前國正六位上廣湍雄椎神。二上神並授從五位下。
五日壬午。授无位藤原朝臣淑子從五位上。』中宮大夫從四位下藤原朝臣良仁卒。良仁者。贈太政大臣正一位冬嗣朝臣之第七子也。母嶋田氏。從五位下清田之姉。良仁。美姿儀。風神警亮。少遊大學。讀書忘疲。文徳天皇在儲。承和十年徴爲藏人。俄而除主藏正。遷爲春宮大進。十三年授從五位下。轉亮。授從五位上。嘉祥三年四月。文徳天皇踐祚之初。加叙正五位上。遷中宮亮。兼右兵衛權佐。後拜右馬頭。中宮亮如故。四年授從四位下。累遷兼右近衛中將。大舍人頭。木工頭。左京大夫。遷轉數官。猶帶中宮亮。天安元年左遷越前權守。遷兵部大輔。未幾遷中宮大夫。良仁淡雅。歸懷釋教。門地高華。甚爲潔清。服飾之美。最究鮮明。所好唯馬。退公之後。毎爲愛玩。性至孝。奄丁母憂。哀啼哭泣。歐血絶氣。經時乃蘇。不勝悲慟。服中病卒。時年□二。
六日癸末。皇太后自七月晦。御體不豫。至此加□。度廿人出家。以祷平復也。
十日丁亥。釋奠。外從五位下行助教布瑠宿祢清野講尚書。文章生等賦詩如常。
十一日戊子。明經博士等參詣東宮。不召御前。賜祿而罷。
十四日辛夘。參河國獻銅鐸一。高三尺四寸。徑一尺四寸。於渥美郡村松山中獲之。或曰。是阿育王之寳鐸也。
十五日壬辰。任伊勢齋内親王行禊前後次第司。以掃部頭從五位上藤原朝臣貞敏爲前次第司長官。式部大丞正六位上紀朝臣良舟爲判官。大録正六位下善道朝臣繼根爲主典。從五位上行兵部少輔源朝臣直爲後次第司長官。大丞正六位上藤原朝臣保則爲判官。大録從六位下榎原忌寸全吉爲主典。
廿四日辛丑。大祓於建礼門前。爲明日伊勢齋内親王將行禊也。
廿五日壬寅。伊勢齋恬子内親王臨鴨水。大修禊事。即日入野宮。
廿六日癸夘。授右近衛少將正五位下兼行伊豫介藤原朝臣良世從四位下。爲中宮大夫。正五位下行大和守在原朝臣善淵爲内匠頭。從四位下行内匠頭在原朝臣行平爲左京大夫。正五位下守左京大夫弘宗王爲大和守。彈正少弼從五位下藤原朝臣安棟爲參河守。散位從五位下藤原朝臣萬枝爲相摸介。右近衛權少將正五位下兼行周防權守藤原朝臣常行爲少將。周防權守如故。從五位下行備後權介藤原朝臣山陰爲右近衛權少將。備後權介如故。
廿七日甲辰。文徳天皇國忌。始修西寺。仍所司廢務。』夜有流星。出自南方。入於西北。光照地。』夜。偸兒開神祇官西院齋戸神殿。盜取三所齋戸衣。并主上結御魂緒等。
卅日丁未。雨水。
九月戊申朔。二日己酉。右京人從八位上中臣朝臣福成賜姓惟岳宿祢。貫附右京九條。先是。福成披訴。去齊衡三年。中臣氏人稱非同族。申官削籍。厥後福成忽焉失姓。請賜件姓。被貫右京。許之。
三日庚戌。天皇御齋燒燈如常。
七日甲寅。地震。
九日丙辰。停重陽之節。於右仗頭。賜菊酒群臣。次侍從及諸司官人。舊爲文章生并文章生等被召侍坐。縁見在座者奏之。後日賜大藏省綿各有差。
十一日戊午。遣大舍人頭從五位上嶋江王。神祇大祐正六位上大中臣朝臣豊雄等。向伊勢大神宮奉幣。例也。
十四日辛酉。大風。折樹發屋。京師百姓廬舍破損者甚多。
十五日壬戌。風雨未止。都城東西兩河洪水。人馬不通。諸國濱海之地。潮水漲溢。人畜被害。
十九日丙寅。詔。下野國正三位勳四等二荒神社始置神主。』山城國宇治郡荒廢地一町三百卅八歩賜文徳天皇々子源朝臣能有。
廿日丁夘。傳燈滿位僧三澄奏言。神岑山寺在攝津國嶋下郡。三澄奉爲國家所建立也。春演説最勝王經。秋吼講法華妙典。請爲御願眞言一院。賜名忍頂寺。詔許之。
廿六日癸酉。勘解由次官從五位下兼行明法博士御輔朝臣長道卒。長道者。左京人也。元明經生。後學律令。號別勅生。官給衣食。同得業生。學殖漸優。奉試及第。承和七年爲明法博士。仁壽三年叙外從五位下。母喪去職。後復本官。齊衡二年兼大判事。天安二年爲勘解由次官。餘官如故。十一月授從五位下。卒時年六十二。
廿七日甲戌。正三位行中納言兼陸奧出羽按察使平朝臣高棟奏。鎭守府上言。邊垂之吏。去郷遼遠。公廨之外。無復資粮。而至有未納。抑而不行。請准大宰府司公廨。雖有未納。以正税給之。永爲恒例。詔許之。
冬十月丁丑朔。日有蝕之。
二日戊寅。天皇御前殿。賜飮侍臣如常。
三日己夘。授豊前國正六位上大富神從五位下。』安藝國佐伯郡始置主政一員。』正五位下行内藥正兼侍醫參河權守物部朝臣廣泉卒。廣泉者。左京人也。本伊豫國風早郡。姓物部首。後隷京兆。賜姓朝臣。廣泉。少學醫術。多見方書。天長四年爲醫博士兼典藥允。遷爲侍醫。後累遷伊豫讃岐掾。侍醫如故。六年春授外從五位下。爲内藥正。侍醫如故。十四年授從五位下。兼伊豫掾。仁壽四年授從五位上。爲肥前介。内藥正侍醫如故。天安二年兼參河權介。貞觀元年冬授正五位下。轉參河權守。内藥正侍醫如故。廣泉。藥石之道。當時獨歩。齡至老境。鬚眉皓白。皮膚光澤。躰氣猶強。卒時年七十六。撰攝養要决廿卷。行於世矣。
七日癸未。地震。
八日甲申。廢大隅國吉多。野神二牧。縁馬多蕃息害百姓之作業也。
十五日辛夘。河内國正四位下飛鳥戸神列於官社。』大和國平城京中水田五十五町四段二百八十八歩施捨不退超昇兩寺。先是。傳燈修行賢大法師眞如上表曰。件田。大同四年。勅賜上毛野。叡□。石上内親王等。彼親王等偏謂。私地捨充功徳。而歴代以降。盡被收公。聞諸俗務。理縱宜然。假之眞論義有未允慥。當今慈雲廣覆。慧日更明。凡縁佛事之莊嚴。必賜恩綸而印可。請特哀許。施入不退。超昇等寺。不破亡靈之宿心。將資聖朝之冥助。勅許之。眞如者。平城太上天皇々子。弘仁之廢皇太子也。
十六日壬辰。制。哲王之訓。以孝爲基。夫子之言。窮性盡理。即知。一卷孝經。十八篇章。六籍之根源。百王之摸範也。然此間。學令。孔鄭二註爲教授正業。厥其學徒相沿。盛行於世者。安國之注。劉□之義也。今案。大唐玄宗開元十年。撰御注孝經。作新疏三卷。以爲世傳鄭注。比其所注餘。義理專非。又稽之鄭志。康成不注孝經。安國之本。梁亂而亡。今之所傳。出自劉□。事義紛薈。誦習尤艱。靡厭衆止。更招疑義。故玄宗廣酌儒流。深廻睿想。爲之訓注。冀闡微言。即勅學士儒官。僉議可否。於是。當時有識。碩徳名儒。咸集廟堂。恭尋聖義。妙理甚深。常情難測。同共嗟伏。服請頌傳。侍中安陽縣男乾曜等奏曰。天文昭爛。洞合幽微。望即施行。佇光來葉。制曰可。然則孔鄭之注竝廢於時。御注之經獨行於世。而唯傳彼注。未讀件經。假之通論。未爲允慥。鄭孔二注。即謂非眞。御注一本。理當遵行。宜自今以後。立於學官。教授此經。以充試業。庶革前儒必固之失。遵先王至要之源。但去聖久遠。學不厭博。若猶敦孔注。有心講誦。兼聽試用。莫令失望。
廿一日丁酉。屈六十僧於東宮。限三箇日。轉讀大般若經。
廿五日辛丑。法隆寺牒曰。検案内。有功徳安居。官安居二色講師。功徳安居講者。上宮太子之本願。官安居講者。勝寳感神天皇之本願也。昔日僧等。件二色講。互當其次。則爲得業。而依登美眞人藤津解。天長二年以降。延暦寺僧爲官安居講師。爾來功徳一講。依次充之。即爲夏講業。而太政官去齊衡二年八月廿二日格稱。補任諸國講讀師者。以五階僧爲講師。以三階僧爲讀師者。有司案此格云。所謂夏講已請延暦寺僧。專寺僧等所請功徳講。是格外之色。不可爲夏講業。今諸大寺惣有其色。成五階業。至法隆寺。既無其色。何以立業。望請。件功徳講。爲夏講業。下知所司。以爲永例。然則先聖本願。隆於万代。傳燈末學。紹於億刧。從之。
廿八日甲辰。皇太后於東五條宮。大修齋會。講法華經。限五日訖。
廿九日乙巳。山城國宇治郡地廿五町賜左大臣正二位源朝臣信。』正三位行中納言橘朝臣岑繼薨。岑繼者。贈太政大臣正一位清友朝臣孫。而右大臣贈從一位氏公朝臣之長子也。氏公朝臣。是仁明天皇之外舅。岑繼所生。是仁明天皇之乳母。故天皇龍潜之日。陪於藩邸。稍蒙寵幸。岑繼身長六尺餘。腰圍差大。爲性寛緩。少年愚鈍不好文書。天皇見其無才。歎曰。岑繼地是大臣之孫。帝之外家。若有才識。公卿之位。庶幾可企。何其不讀書之甚哉。岑繼竊聞。慙恐於心。乃改節勵精。從師受學書傳。略通意旨。天長六年爲内舍人。七年任常陸少掾。遷相摸權掾。九年正月叙從五位下。天皇登極之初。天長十年三月。爲右近衛少將。父氏公右近衛大將。由是遷爲左兵衛佐。遷左近衛少將。承和三年正月授從五位上。兼丹後守。六年加正五位下。七年授從四位下。拜兵部大輔。左近衛少將丹後守並如故。轉中將。十一年正月拜參議。十三年爲右衛門督。兼相摸守。十四年進從四位上。其年冬十二月母憂解職。十五年二月詔奪情以本官起之。嘉祥二年正月授從三位。五月拜權中納言。齊衡二年進爵爲正三位。三年拜中納言。薨時年五十七。
閏十月丁未朔。地震。
二日戌申。分遣使者。賜京師貧窮者錢米。以今日皇太后宮齋講畢故也。
四日庚戌。詔二品行兵部卿忠良親王。聽以私鷹二聯。狩五畿内國禁野邊。
十二日戊午。大宰府言。管豊後國權掾正六位上越智宿祢廣成乞骸骨曰。廣成齡及八十。筋力衰耗。空妨官職。無益公家。請罷官歸郷以待終。許之。
十六日壬戌。進伊豫國從四位上大山積神階加從三位。正六位上伊方神授從五位下。
十七日癸亥。授伊豫國從五位上瀧神從四位下。
廿日丙寅。雨雪。録見在禁中五位以下及諸衛府宿直者。賜綿有差。』无品同子内親王薨。帝不視事三日。内親王者。淳和太上天皇之皇女也。母池子。丹□氏。從五位上門成之女也。
廿三日己巳。地震。』勅從四位下行文章博士兼播磨權守菅原朝臣是善。正五位下守權左中弁兼行式部少輔大枝朝臣音人。正五位下守右中弁藤原朝臣冬緒。從五位上行大學博士大春日朝臣雄繼。從五位下守主計頭兼行木工助博士有宗宿祢益門等曰。今年一章十九年。准據先例。當有朔旦冬至。而暦博士眞野麻呂等所上暦日。冬至在十一月二日。若於經史。有可進退之理乎。宜議而奏之。是善等議曰。謹案。眞野麻呂所執。以爲。依日分小餘不足。不得合朔。論之暦術。理若當然。但案暦經注云。月行遲疾。暦則有三大二小。以日行盈縮増損之〈云々〉。當察加時早晩。随其所近而進退之。使不過三大三小。其正月朔。若有交加時正見者。消息前後一兩月。以定大小。令虧在晦者。以此言之。既有進退之理。而今當年暦八月大。九月小。十月大。閏十月小。然則以一小月爲大。自得朔旦冬至。夫朔旦冬至者。暦數之所始。帝王之休祥。既云避凶而在晦。何不逐吉以退朔。昔唐太宗貞觀十四年有閏十月。即得朔旦冬至。太史令傳仁均以癸亥爲朔旦冬至。而宣義郎李淳風案古暦分日。以爲。甲子宜在朔旦。詔下公卿及諸有識。於是。國子祭酒孔頴達等十有四人。尚書八座。請從淳風議。有詔可之。雖然至於後年。不見□耀之愆。爰知。一日進退。未足爲妨。又尚書百釋云。頻大消之。案其意義。毎至章蔀之歳。必欲令得朔旦冬至。故頻置大月。至於三四。夫三大三小者。暦術之常法。况今唯置二大。既得合朔乎。』又勅從五位下行暦博士兼備後介大春日朝臣眞野麻呂。外從五位下行陰陽助兼權陰陽博士笠朝臣名高等曰。令諸有識等僉議云。今年可置朔旦冬至。若依此説。逐吉置朔者。於後年暦。得節氣不錯謬歟。眞野麻呂等奏言。謹検術法。無依吉進退之文。仍今年不置朔旦冬至。但依群臣議置之。可無弦望晦朔之差。於是。詔從是善等之議焉。
廿五日辛未。宣詔百官及五畿七道諸國云。今年當有朔旦冬至。而暦家偏依日分不足。置於二日。今稽之故實。既有改定之理。宜改閏小月爲大。即以十一月一日丁丑爲朔旦冬至。』▼是日。任同子内親王裝束山作等司。從四位下行越中權守房世王爲裝束司長官。治部少輔從五位下安倍朝臣房上爲次官。判官二人。主典二人。散位從五位下廣山王爲山作司長官。從五位下藤原朝臣大野爲次官。判官二人主典二人。喪家辭而不受。』太政官論奏。美濃國惠奈郡人縣万歳麻呂。殺百姓三人。法官斷罪。當斬刑。詔減死一等處之遠流。
十一月丁丑。朔旦冬至。』河内國從五位下豊稻賣神。御祖神。御子宮神並授正五位下。』公卿上表。賀朔旦冬至曰。臣聞。乾坤不宰。日月無私。逆其道則躔次自差。順其常則禎祥暗叶。然則上元之歳。天正之辰。合璧和光。連珠縟彩。歴列辟而稀遭。待興王而合瑞者也。〈中賀〉。伏惟皇帝陛下承天之序。繼聖之明。生知之徳潜通。不言之化自遠。是以陰陽降祉。天人合應。慶雲連理。史不絶書。瑞鳥嘉禾。府無虚月。而今律應北宮。漏移南至。五星同舍。均瑞彩於周臺。兩耀集辰。合昌耀於漢祀。從九霄以降祥。表無彊之嘉運。豈不以天地合徳。日月齊明。先天而天不違。後天而奉天時者哉。臣等傾心日轡庇影□□。顧惟愚朦。竊感顯慶。同陳思王之抗表。唯祝踐長。異崔亭伯之作銘。猶欽延祚。無任聳抃之至。謹拜表奉賀以聞。』▼是日。帝御前殿。賜飮侍臣。録文武官及校書殿内竪等見直者奏之。
三日己夘。詔參議正三位行右衛門督源朝臣融賜大和國宇陀野。爲臂鷹從禽之地。
八日甲申。春日平野等祭如常。
九日乙酉。梅宮祭如常。
十二日戊子。大原野祭如常。
十三日己丑。園韓兩祭如常。
十四日庚寅。於宮内省修鎭魂祭如常。
十五日辛夘。修新甞祭。帝不御神嘉殿。親王公卿向宮内省行事
十六日壬辰。詔曰。皇天無親。以萬物爲芻狗。聖人無心。以百姓爲耳目。是以資生無沫。不言之化克隆。樂推不厭。無爲之業長逸。朕以眇々之身。託萬民之上。渉道已淺。乘奔危懷。但頼群公卿士盡力□翼朕躬。廼者公卿奏言。今年十一月朔旦冬至。得天之紀。終而復始。連珠映五緯而懸芒。合璧疊二離而□彩。雖理關恒算。而必感至仁。朕之寡徳。何鍾斯祥。肆思与天下共同休慶。自貞觀二年十一月十六日昧爽以前徒罪以下。不論輕重。咸從免除。但八虐。故殺。謀殺。強竊二盜。私鑄錢。常赦所不免。及欠負官物之類。不在赦限。若以赦前事相告言者。以其罪罪之。其門蔭久絶。及功才早彰者。特加榮奬。式暢寵章。内外文武官。主典已上叙爵一級。在京正六位上諸吏及史生以下直丁以上。又天下高年人等。宜量賜物。庶覃鴻霈於浹宇。答靈眷於昊蒼。布告遐迩。俾知朕意。』天皇御前殿。賜宴群臣。賜文武官爵。策命曰。天皇〈我〉詔旨〈良万止〉勅大命〈乎〉衆諸聞食〈止〉宣。朔旦冬至〈波〉。歴代〈天〉希〈尓〉値王者〈乃〉休祥〈奈利〉。朕〈我〉以不徳〈天〉今〈尓〉得値〈利〉。朕躬〈乃美也〉此〈乎〉嘉〈牟〉。親王等。諸王等。諸臣等百官人〈止毛〉。天下〈乃〉公民〈尓〉至〈万天〉。相賀〈部之止奈毛〉所念行〈須〉。故是以。其仕奉状〈乃〉隨〈尓〉上治賜〈布〉人〈毛〉在。氏氏〈乃〉中〈尓〉治賜〈布〉人〈毛〉一二在。又内外〈乃〉諸司〈乃〉主典〈与利〉以上〈乃〉人〈尓〉冠一階上賜〈布〉。又司々〈乃〉人〈止毛〉直丁〈尓〉至〈万天〉大物賜〈布〉。又天下高年〈乃〉人〈止毛尓毛〉賜物〈布〉。又諸徒罪以下〈乃〉人〈止毛〉免賜〈久止〉勅大命〈乎〉衆聞食〈止〉宣。』進正四位下行神祇伯橘朝臣永名。從四位上守刑部卿藤原朝臣輔嗣階並加從三位。授參議右大辨從四位上兼行左近衛中將備前守藤原朝臣良繩正四位下。散位從四位下基棟王從四位上。文章生无位潔世王從四位下。大舍人頭從五位上嶋江王正五位下。无位興我王從五位下。從四位上行右兵衛督兼相摸守源朝臣勤正四位下。從四位下行文章博士兼播磨權守菅原朝臣是善。无位源朝臣光並從四位上。散位正五位下坂上大宿祢正野。大藏大輔兼守左中弁高階眞人岑緒。權左中弁兼行式部少輔大枝朝臣音人。左近衛少將兼行播磨權介良岑朝臣清風。右中弁藤原朝臣冬緒。右近衛少將兼行周防權守藤原朝臣常行並從四位下。從五位上守左近衛權少將兼行少納言侍從播磨介藤原朝臣基經正五位下。散位從五位下常道眞人兄守。滋野朝臣善蔭。主殿頭兼行侍醫當麻眞人鴨繼。因幡守藤原朝臣興世。大宰少貳藤原朝臣眞數。神祇少副中臣朝臣□守。散位藤原朝臣諸葛。左近衛少將兼行近江權介藤原朝臣良尚。中務少輔源朝臣包。大膳大夫在原朝臣守平。右衛門佐伴宿祢中庸。主計頭兼行算博士木工助有宗宿祢益門。少納言兼侍從良岑朝臣經世並從五位上。散位外從五位下味眞公御助麻呂。春道宿祢永藏。天文博士志斐連春繼。主税頭家原宿祢繩雄。侍醫兼醫博士駿河介興道宿祢名繼。助教布瑠宿祢清野。无位源朝臣好。正六位上源朝臣加。内舍人橘朝臣茂蔭。大内記安倍朝臣清行。无位平朝臣朝雄。式部少丞藤原朝臣良近。木工大允和氣朝臣彝範。式部大丞紀朝臣春常。散位文室眞人甘樂麻呂。民部大丞清原眞人惟岳。左衛門大尉藤原朝臣利基。少尉菅野朝臣宗範。散位百濟王貞惠。藤原朝臣眞宗。藤原朝臣雄良。當麻眞人安方。肥前介永原朝臣永岑。河内介石川朝臣弟庭。宮内大丞大原眞人安雄並從五位下。左大史正六位上三善宿祢清江。大外記多米宿祢弟益。直講六人部福眞。右近衛將監兼土左權掾肩野連道主。木工權少允志紀縣主貞成。皇太后宮大屬清根宿祢吉。式部大録善道朝臣繼根。左近衛將曹從七位下忠世宿祢眞並外從五位下。』▼是日。夜烈風雷雨。
十七日癸巳。風猶不止。多壞人廬舍。
廿日丙申。詔改散事從四位下源朝臣盈姫告身。爲從四位上。盈姫。嵯峨太上天皇之女也。
廿六日壬寅。無位源朝臣端姫。姫統朝臣敦子並授從四位上。无位藤原朝臣儉子從四位下。從五位下安倍朝臣御井子正五位下。无位藤原朝臣元子。藤原朝臣徳子。文室眞人廣子。藤原朝臣多子。藤原朝臣岑子。藤原朝臣充子。坂本朝臣氏子並從五位下。從七位下葛井連繼刀自。春日部眞繼。刑部眞鴦。无位佐々貴山公宮子。大春日朝臣氏子並外從五位下。』天皇御前殿。賜親王以下祿各有差。今月一日録文武官及検書殿内竪見直者。今日賜祿。
廿七日癸夘。正五位下行内藏頭兼神祇大副中臣朝臣逸志爲神祇伯。從五位上行神祇少副中臣朝臣□守爲大副。散位從五位下高向朝臣公輔爲中宮大進。從四位下行右近衛少將兼周防權守藤原朝臣常行爲内藏頭。餘官如故。從五位下行暦博士兼備後介大春日朝臣眞野麻呂爲陰陽頭。餘官如故。從五位下行侍醫大神朝臣虎主爲内藥正。散位從五位下藤原朝臣正世爲大藏少輔。從五位上滋野朝臣善蔭爲彈正少弼。從五位上行美濃權守坂上大宿祢貞守爲守。從五位上行陰陽頭藤原朝臣三藤爲下野守。散位從五位上清瀧朝臣藤根爲越前守。大藏少輔從五位下藤原朝臣貞庭爲太宰少貮。從五位上行太宰少貮藤原朝臣眞數爲肥後守。
十二月丙午朔。四日己酉。地震。
八日癸丑。新修釋奠式。頒下七道諸國。先是。播磨國言。博士正八位上和迩部臣宅繼申請云。謹案。大唐開元礼。大學國子。州縣各有釋奠式。今此間唯有大學式。無諸國式。所謂大學式。則因循開元礼。大學國子之式。具載奠祭之儀。明定進退之度。又云。若上丁當國忌及祈年祭。改用中丁者。如此等事。未有施行。凡厥諸國相犯者多。或稱大學例。用風俗樂。或據州縣式。停止音樂。唯任人心。遂無一定。夫尊師之道。誠須嚴整。如在之礼。豈合參差。望請。被賜件式。以爲永鑒。勅依之。
十一日丙辰。於神祇官。修月次神今食祭。親王公卿參會行事。
十五日庚申。公卿奉勅。會建礼門前。遣使者於諸山陵墓。獻荷前幣如常。
廿日乙丑。先是。從五位上行大學博士大春日朝臣雄繼以御注孝經奉授皇帝。今日有事竟宴。授博士雄繼正五位下。御筆書告身以寵之。
廿一日丙寅。始修佛名懴悔之事如常。
廿八日癸酉。授正六位上藤原朝臣諸房從五位下。
廿九日甲戌。從五位下行内藥正大神朝臣虎主卒。虎主者。右京人也。自言。大三輪大田々根子之後。虎主。本姓神直。成名之後。賜姓大神朝臣。幼而俊辨。受學醫道。針藥之術。殆究其奧。承和二年爲左近衛醫師。遷侍醫。十五年授外從五位下。兼參河掾。後遷兼備後掾。齊衡三年授從五位下。貞觀二年拜内藥正。卒時年六十三。虎主性好戯謔。最爲滑稽。与人言談。必以對事。甞出自禁中。向作地黄煎之處。途逢友人。問云。向何處去。虎主答云。奉天皇命。向地黄處。此其類也。然處治多効。人皆要引。療病之工。廣泉沒後。虎主繼塵。太收聲價焉。
卅日乙亥。從五位上源朝臣舒爲次侍從。』大祓於朱雀門前。并大儺如常。

[book_title]卷第五
三年春正月丙子朔。天皇不受朝賀。雨也。御前殿。賜宴侍臣。奏七曜暦。藏氷厚薄。腹赤魚。擧音樂。賜被。並如常儀。
四日己夘。所司獻剛卯杖。天皇不御前殿。付内侍奏。
七日壬午。天皇御豊樂殿。觀青馬。賜宴奏樂如常儀。賜祿有差。
八日癸未。於大極殿。始講最勝王經。以興福寺僧傳燈大法師位春徳爲講師。
九日甲申。地震。
十三日戊子。參議從三位行左大弁兼左衛門督美作守藤原朝臣氏宗爲中納言。左衛門督如故。散位正四位下正躬王爲參議。正四位下行右大弁兼左近衛中將備前守藤原朝臣良繩爲左大弁。左近衛中將備前守如故。正四位下行勘解由長官兼式部大輔信濃守南淵朝臣年名爲右大弁。勘解由長官信濃守如故。參議從四位上春澄朝臣善繩爲式部大輔。從四位下行權左中弁兼式部少輔大枝朝臣音人爲左中弁。從五位上行民部少輔藤原朝臣菅雄爲大輔。宮内少輔從五位下滋野朝臣善根爲民部少輔。從五位上守治部大輔藤原朝臣本雄爲大藏大輔。散位從五位下丹□眞人弟梶爲少輔。從四位下行攝津守紀朝臣今守爲山城守。散位外從五位下多米宿祢弟益爲介。從五位下在原朝臣安貞爲大和權守。從五位下藤原朝臣秀雄爲河内守。攝津權守從五位上安倍朝臣貞行爲正守。散位從四位上源朝臣冷爲伊勢守。從五位上行皇大后宮亮三統宿祢眞淨爲介。本官如故。散位從五位下藤原朝臣良近爲權介。外從五位下善道朝臣繼根爲伊豆守。二品行式部卿仲野親王爲上総太守。式部卿如故。散位從五位下橘朝臣吉雄爲信濃權守。從五位下行内藏助紀朝臣冬雄爲介。散位從四位上基棟王爲下野權守。從五位下伴宿祢河男爲介。從四位下行越中守房世王爲越前權守。從五位下守大判事橘朝臣春成爲越中權守。從五位下守河内守大枝朝臣直臣爲介。散位從五位下高橋朝臣文室麻呂爲越後介。從四位下行左中弁兼大藏大輔高階眞人峯緒爲丹波守。散位從五位上文室朝臣笠科爲丹後守。大藏少輔從五位下藤原朝臣正世爲因幡介。大監物從五位下藤原朝臣秋雄爲播磨權介。從五位下行陰陽權助兼陰陽博士滋岳朝臣川人爲權大掾。餘官如故。右近衛中將從四位下源朝臣興爲兼美作守。參議正四位下行左兵衛督兼伊勢守源朝臣多爲備前守。左兵衛督如故。散位從五位下小野朝臣國梁爲備後介。從五位下藤原朝臣國經爲權介。從五位上藤原朝臣關主爲安藝守。從五位下紀朝臣春常爲長門守。外從五位下菅野朝臣高松爲紀伊介。從四位上行彈正大弼茂世王爲阿波守。從五位上守左近衛少將藤原朝臣有眞爲介。少將如故。從四位下行民部大輔豊前王爲伊豫守。從五位下守右近衛權少將藤原朝臣山陰爲介。少將如故。大藏卿正四位下源朝臣生爲筑前守。』宮内大丞正六位上大原眞人安雄。去年十一月十六日關賜爵之日。式部省引列於庭中。而内記漏脱不書位記。遂以空還。然而勅賜著緋。▼是日追賜從五位下告身。』授無位長岑宿祢良子從五位下。
十四日己丑。大極殿齋會畢。僧綱以下奉參内殿。論義如常。
十六日辛夘。帝御前殿。賜宴侍臣。踏歌賜祿如常。
十七日壬辰。降雨。』於豊樂殿行射礼。上不臨御。勅公卿。令監射焉。
廿日乙未。出雲國上言。渤海國使李居正等一百五人。自隱岐國來着嶋根郡。
廿一日丙申。内宴近臣。文人賦詩。内教坊奏樂如常儀。賜祿有差。授雅樂少允正六位上和邇部大田麻呂外從五位下。大田麻呂工於吹笛者也。』▼是日。宣詔山城。河内。和泉。攝津及七道諸國司。近來奉修理東大寺大毘盧遮那佛像。功夫既成。仍來三月十四日當設无遮之大會極莊嚴之妙態。宜自十一日至廿日禁斷殺生。至于會日。於國分二寺。各開齋會。請集部内僧尼。普爲供養。其料物便用正税。其大宰府於觀音寺修之。令導師具演事由。兼令會集僧尼。倶稱讃盧舍那佛号。乃至無知小民教作是念。我寺知識所奉修理毘盧舍那。今日至心應奉供養。我亦運心。專念同就。廣作功徳。但先帝准據本願天皇之弘願。以八幡大菩薩爲主。天下名神及万民爲知識衆。初行修理。今至當時。此事遂成。始終雖殊。徳業惟一。然則使八幡大菩薩別得解脱。令諸餘名神々力自在。本願天皇及先帝御靈。乃至開闢以來登遐聖靈。同頼薫修。早開覺花。爰及當今。表裏夷晏。風雨順時。年穀豊稔。以此爲基。當遍法界。不論自他。終證菩提焉。』下知出雲國司云。渤海客徒依例供給。但舊用稻。今度特以穀舂充。
廿八日癸夘。散位正六位上藤原朝臣春景。兵部少録正七位下葛井連善宗爲領渤海客使。播磨少目大初位上春日朝臣宅成爲通事。勅。竟使事之間。藤原春景宜稱但馬權介。葛井善宗稱因幡權掾。
二月乙巳朔。日有蝕之。
二日丙午。沒陸奧國司守從五位上坂上大宿祢當道。介從五位下伴宿祢春宗。及掾已下記事以上公廨。以前守從五位上文室朝臣有眞解由不与過程限也。前守有眞。記事葛木種主等。科公事稽留罪。以程限之内不分付官物也。
三日丁未。攝津國豊嶋郡古荒田五十七町。賜二品兵部卿忠良親王。
四日戊申。祈年祭并春日祭如常。
七日辛亥。遣唐使者向攝津國住吉神社奉神寳。』授信濃國正六位上國業比賣神從五位下。』先是。今上奉爲先帝。寫得金字大般若經一部。▼是日。於内殿屈請百僧。奉讀彼經。限三日訖。』授外從五位下錦部連清刀自從五位下。
十日甲寅。讀經事畢。百僧罷還。各施度者一人。所司有布施之外。以内藏寮絹綿布加□焉。
十一日乙夘。大原野祭如常。
十三日丁巳。釋奠如常。』讃岐國從五位上田村神列於官社。
十六日庚申。散位從五位上和氣朝臣巨範爲中務小輔。從五位下伴宿祢益友爲大監物。從五位上行宮内少輔源朝臣同爲大學頭。從五位上行中務少輔源朝臣包爲治部大輔。正五位上行大學頭豊階眞人安人爲刑部大輔。散位從五位下橘朝臣主雄爲大判事。主計頭從五位上兼行木工助算博士有宗宿祢益門爲木工權頭。主計頭算博士如故。外從五位下行木工權少允志紀縣主貞成爲助。參議正四位下正躬王爲彈正大弼。從五位下行主殿權助藤原朝臣水谷爲齋院長官。權助如故。散位從五位下清原眞人惟岳爲勘解由次官。從五位上行武藏介平朝臣春香爲權守。從五位下行武藏權介佐伯宿祢子房爲介。
十八日壬戌。皇太后臨御太政大臣東京染殿第。王公以下莫不畢會。盛設肴饌。終日歡飮。雅樂寮擧音樂。賜親王以下五位以上衣被絹。諸司六位以下及女嬬等賜祿有差。夜分之後。還御本宮。太后可御鳳輦。而今日用牛車。
十九日癸亥。授外從五位下行隼人正難波連蘰麻呂從五位下。主殿允正八位下伴大田宿祢常雄外從五位下。无位上毛野朝臣滋子從五位下。昨日皇太后御太政大臣第。仍有此賞。蘰麻呂已下。大臣家之人也。
廿一日乙丑。詔山城。河内。和泉。攝津。七道諸國司云。來三月十四日。當設無遮大會。奉供養東大寺大毘盧舍那佛。宜令彼日會集人。授十善戒。
廿五日己巳。皇太后向大原野神社奉幣。御牛車。以藤原氏六位已下爲御車從者。』▼是日。以周防守從五位下藤原朝臣直道爲少納言。散位從五位上藤原朝臣諸葛爲中務少輔。齋院長官從五位下兼行主殿權助藤原朝臣水谷爲侍從。餘官如故。從五位下行侍醫兼醫博士駿河介興道宿祢名繼爲内藥正。侍醫駿河介如故。從五位上行中務少輔和氣朝臣巨範爲大藏少輔。從五位下行越中介大枝朝臣直臣爲駿河權守。從五位上守左近衛少將兼行近江權介藤原朝臣良尚爲正介。少將如故。外從五位下行紀伊介菅野朝臣高松爲越中介。大藏少輔從五位下丹□眞人弟梶爲周防守。』詔大納言正三位兼行右近衛大將源朝臣定。聽以私鷹鷂各二聯遊□山城。河内。和泉。攝津等國禁野之外。
廿九日癸酉。皇太后落餝入道。文徳天皇女御從一位藤原朝臣古子相從出家。』參議從四位上行大宰大貳清原眞人岑成卒。岑成者。左京人。贈一品舍人親王之後也。曾祖二世從四位上守部王。祖從五位下猪名王。父無位弟村王。岑成是弟村之子也。天長五年爲近江大掾。六年授從五位下。爲筑後守。七年二月母憂去職。其年十月拜近江介。九年加從五位上。岑成。本名美能。至于十年六月。賜姓清原眞人。改名爲岑成。十一月加正五位上。承和元年授從四位下。十一年爲越前守。赴任之後。取暇入京。隱居不出。所司奏聞。官當解任。免從四位下之階。十三年授正五位下。十四年春拜大和守。嘉祥元年授從四位下。爲彈正大弼。遷爲左中弁。仁壽二年出爲越前守。八月留爲彈正大弼。齊衡二年進從四位上。除右大弁。天安元年遷大藏卿。二年兼因幡守。貞觀元年拜參議。二年爲大宰大貳。卒於官。岑成。立性清直。不拘小節。初爲大和守。盛造官舍。政有能名。至于爲大貳。西府倉屋破壞特甚。有意修造。不遑寧居。伐神社之木。充結構之用。或人諌云。此神見稱有靈。祟咎所致。不利於人。岑成拒而不肯。強令伐取。因此受病。不幾而卒。時年六十三。
三月乙亥朔。殞霜。
三日丁丑。御齋燒燈如常。
四日戊寅。自一日霜頻降。
六日庚辰。授阿波國正六位上白鳥神從五位下。
七日辛巳。新鑄銅印一面。賜東市司。
八日壬午。授左近衛權少將正五位下兼行少納言侍從播磨介藤原朝臣基經從四位下。』散位從四位下忠貞王爲大學頭。從五位上源朝臣同爲宮内少輔。
十二日丙戌。授從八位下齋部宿祢文山從五位下。文山修理東大寺大佛。巧思不恒。功夫早成。仍以賞焉。
十三日丁亥。令百官限三箇日斷魚肉。以明日應奉供養東大寺毘盧舍那佛故也。』停防鴨河葛野河二使。隷山城國。
十四日戊子。於東大寺。設無遮大會。奉供養毘盧舍那大佛。勅二品治部卿賀陽親王。三品中務卿諱〈光孝天皇〉親王。四品彈正尹本康親王。正三位行中納言兼民部卿皇太后宮大夫伴宿祢善男。從四位下行右中弁藤原朝臣冬緒。左京大夫從四位下在原朝臣行平。從五位下守左衛門權佐紀朝臣春枝。散位外從五位下布瑠宿祢清貞。外從五位下行左大史三善宿祢清江。小外記正七位下御室朝臣安常等。相率向寺。監修會事。此是佛像。感神聖武皇帝天平十五年創造。文徳天皇齊衡二年。頭傾頚斷。頓落于地。年來修理。鎔鑄復舊。▼是日。即便開眼佛師入篭。轆轤引上。乃點佛眼。凡其莊嚴之儀不可勝載。殿廊之柱衣以錦繍。壇場之上敷其朱紫。懸七寳樹。遶栽庭際。藻餝幡盖。排批香花。極巧盡麗。奪人目精。歴覽梵宇。處々莊餝。觀者不能厭而抛過。衲衣宿徳。振錫秀眉。威儀具足。填噎堂宇。大唐。高麗。林邑等之樂。鼓鐘肆陣。絲竹方羅。先令内舍人端□者廿人供倭舞。次近衛壯齒者廿人東舞。後梵唄接響。衆樂遞奏。大佛殿第一層上結構棚閣。更施舞臺。天人天女。彩衣霓裳。音伎聒空。以移一天。南北兩京。貴賎士女。充街塞陌。莫不聚觀。躡足翕肩。人不得顧。先是。詔從四位下行文章博士兼播磨權守菅原朝臣是善。作咒願文曰。粤若天國押開廣庭天皇十三年壬申。佛像西「還頭」□。釋教東來。至于感神聖武皇帝天平十五年癸未。敬造毘盧舍那大佛。二百有餘載。金姿誕耀。光輝百億之中。玉相宏開。震動三千之外。一草一壤。獻至誠而爭先。一日三拜。應弘誓以競進。人神感慶。光跌已成。摸兜率之下生。状須弥之高峙。爰設開眼會。車駕親臨。旌旗拂天。鐘皷震地。四夷間奏。萬樂更陳。自斯而後。一百餘祀。先皇齊衡二年乙亥秋九月。現寂滅之爲樂。稱諸法之必空。廢千株之扶持。爲一時之傾毀。靈顏頓落。疑滿月之暮西山。寳髻倶投。似遊雲之頽北□。眞容特峙。儼若思惟。玉座無驚。宛然禪定。先皇大鈎无事。神器有歸。尭曦將佛鏡倶懸。軒車与法輪同轉。刑罰措而不用。功徳因以同施。慨諸佛之失元首。恨衆庶之無瞻仰。以爲神力不動於大力。四禪不壞於三災。勾海將留。魔風可返。即傍謀卿相。博詢蒭蕘。採公輸班之雲□。據張平子之參輪。周官詮揆日之工。荊容練成風之功。雖則道霑遐邇。□動幽明。龍王移水府之□。星客布天國之贐。紅粟朽廩。贍万民而有贏。青鳬委貫。散四海以無盡。猶示功非獨擧。力寄群縁。一切偕心。衆生共助。一粒攸捨。齊金剛之珍藏。半錢所施。比銅山之陶鑄。於是神靈致感。奔爲知識之先。外道歸心。還爲恭敬之輩。何况施身童子。忍辱仙人。天女持花。山神獻菓。三槐九棘。褫玉佩而從歸。桂殿椒房。落金釵以靡惜。無量无盡。荷擔爭馳。自西自東。車馬競至。遂使銀繩運轉。見飛頭於虚空。璧相全還。瞻圓面於寳殿。猶喩漢帝之日再中天上。秦王之鏡更出地中。星豪一點。排重雲而宵光。花簪四照。逐長春以曉發。前佛後佛。非謂二佛。前身後身。猶是一身。如去如來。不生不滅。豈此之謂哉。若使陰陽爲炭。万物爲銅。較量功力。豈如此哉。自鼎湖龍去。梧岫雲飛。藻□有遺。供養未畢。爰今上垂衣致化。寢繩成功。馭七聖而無爲。軼三皇以有截憂良圖之不竟。悲善業之無成。率先百工。遂爲具相。以此。貞觀三年歳次辛巳春三月十四日。青蓮湛目。□翠幌而高臨。赭菓涵脣。啓紅窓以密咲。三十二相。煥若天成。八十四儀。巍如踊出。即便莊嚴金光護國之香塲。排辨天平勝寳之舊事。層甍四注。激奔電於彫□。複屋三休。繞浮烟於繍檻。瓊廡清英之地。□鷺成行。□樹恢廊之庭。□鸞致態。飛箏列鐸。抽上妙之奇調。清唄梵鐘。發中天之異響。初虹曳綵。即挂新幡。瑞鳳翻金。還栖舊刹。香煙花雨。供三世佛之虚空。玉饌瓊漿。薦十方僧之現在。天籟地籟。參差万殊。南音北音。鏗鏘九變。寳螺獸吼。法皷雷鳴。蕩穢滌邪。和神感鬼。激楚陽河之曲。俳優狄□之偶。莫不動風雲致鱗羽者矣。於是閭閻霧撲。士女雲趨。車不得旋。人不得顧。繞長廊而遊目。翠簾啓窓。推高門而翕肩。紅袖成帳。非夫含樞宅海提象御震者。焉能動而行之。非夫薫修百億覆護三千者。誰敢靜而當之。然則金鍾盛四海之水。能潅頂者曰師。玉斗騰七耀之暉。獨臨胸者稱聖。先分功徳。救濟神祇。早脱威怒之煩。速趨慈善之果。憑斯功徳。奉資感神之山陵。以此勝因。奉翊田邑之靈廟。倶懸眞鏡。爲遍周法界之光。同轉梵輪。爲願行圓滿之佛。令茲景福奉薦聖朝。四三才而齊儀。六五龍而比壽。愕夢無侵其慮。甘寢有恬其神。□□不廢。玉燭恒照。九土開謳。千廂發詠。太皇大后。中宮。摩耶之徳。窮累劫而無銷。章徳之規。與坤元以等。又親王諸王。相府卿門。拱北辰而無移。據南岳以不動。百僚之臣。千城之宰。比屋流祥。闔門契福。十方之所該被。三界之所包含。倶出塵區。同登智岸。即説咒願曰。蓮華法藏。莊嚴世界。祇園重閣。開演勝義。十重法身。遍周法界。不可思議。盧舍那佛。感寳天皇。敬造金容。天人合應。祥符顯彰。一切弘誓。万方捨財。塊壤盈握。枝葉捧手。銑鎔已畢。藻飾具成。光焔概天。跏跌連地。楡芒曉點。桂影宵臨。神宮不夜。寰宇長秋。一日三拜。千年六時。霜鐘遠響。風鐸長鳴。至誠欽仰。精進供食。香花無數。伎樂自在。爰及齊衡。圓首忽頽。叡情悲感。黎庶栖遑。因循舊迹。補綴先儀。功未具足。先帝昇遐。聖皇繼體。文思欽明。垂拱無爲。優遊有道。股肱寧濟。補相肅雍。赤縣同文。蒼□胥悦。貞觀三年。歳次辛巳。暮春之月。十四日晨。莊嚴洽盡。頭顱端正。慧眼重開。靈豪更照。乃勅境内。禁斷屠漁。預勸會衆。受十善戒。請三世佛。供養上饌。屈十方僧。布施妙財。虹幡製綵。雲幢揚光。□鼓群鳴。鳳簫倶叫。琴瑟克諧。金石殊調。似夢鈞天。疑生淨土。天神歸依。地靈來集。覩者如堵。來者如雲。都雄野老。鴈行連袖。趙美燕餘。魚貫繼履。如是景祐。先資七廟。滌想三明。恬神八解。感神天皇。遠慮斯基。早叶宿誠。當成今佛。田邑聖靈。深圖始啓。速遊六天。遂登十地。兩皇大后。母儀堅固。中宮淑徳。霧露無侵。方今聖朝。寶祚延長。恒沙入壽。刧石添身。風調舜暦。雨浹尭旬。萬民康樂。四境恬靜。天官□宰。全保金剛。袞職名臣。永斷災難。文武百官。霑斯法味。牧守千里。沐此良縁。梵釋四王。龍神八部。増光日月。倍勢風雷。八幡菩薩。殊資妙因。依善知識。成菩提果。部類神祇。或幽或顯。倶乘梵筏。早脱□宅。山林聚落。河海諸神。扶持白業。愛護黄圖。三千法界。十二因縁。共出煩昏。同遊覺照。
廿三日丁酉。詔河内攝津兩國。聽二品行式部卿兼上総太守仲野親王以私鷹鷁各二聯遊獵禁野之外。
廿五日己亥。禁陸奧國出境内之馬。
卅日甲辰。聽傳灯修行賢大法師眞如向南海道。
夏四月乙巳朔。天皇不御前殿。於右近仗下。賜侍臣飮。賜祿如常。喚左右近衛樂人於北殿東庭奏音樂。中宮別賜中將以下近衛以上御衣并布各有差。
四日戊申。廣瀬。龍田。平野等祭如常。
五日己酉。梅宮祭如常。
七日辛亥。地震。
八日壬子。内殿潅佛如常』授近江國從五位下川枯神正五位下。
九日癸丑。從五位上行中務少輔藤原朝臣諸葛爲少納言。從五位上行宮内少輔源朝臣同爲中務少輔。散位從五位下文室朝臣卷雄爲主殿權助。周防守從五位下丹□眞人弟梶爲兼鑄錢長官。
十日甲寅。授伊賀國正六位上高藏神。阿波神。高松神。宇奈根神並從五位下。
十二日丙辰。賀茂齋内親王臨鴨水修禊。▼是日。便入紫野齋院。勅大納言正三位兼行右近衛大將源朝臣定監禊事。
十三日丁巳。勅。縁皇太后御願。安祥寺年分度三人外。寄住寺中
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:43:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>