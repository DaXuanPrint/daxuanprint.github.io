<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,十七史纂古今通要全文在线阅读,十七史纂古今通要全文在线下载,大玄古籍书库">
<meta name="description" content="十七卷。元胡一桂撰。胡一桂字庭芳，号双湖先生。元徽州婺源。(今属江西)。人，宋景定五年。(1264)，领乡荐，试礼部不中，于是退而讲学。远近师之。入元家居，并以讲学著述为业。其学宗朱熹，而且精通《周易》。著有《周易本义附录纂疏》、《易学启蒙翼传》、《十七史纂古今通要》、《朱子诗传附录纂疏》。是书始自三皇迄于五代，广搜史事，并且附加论断。作者于书前作序且制地理世系等十三图。此书议论精辟，并且在古今兴亡问题上有深刻研究。熊禾《勿轩集》有胡一桂之史纂通要语序，就是为《十七史纂古今通要》而作的。有大兴朱氏元刊本。">
<title>十七史纂古今通要_胡一桂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">十七史纂古今通要</span> <br/>
          作者： <span class="inputVal" id="bkauthor">胡一桂</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史评,完结</span> <br/>
          字数： <span class="inputVal" id="bknum">[book_length]185803</span> <br/>
          说明： <span class="inputVal" id="bkdec">十七卷。元胡一桂撰。胡一桂字庭芳，号双湖先生。元徽州婺源 (今属江西) 人，宋景定五年 (1264)，领乡荐，试礼部不中，于是退而讲学。远近师之。入元家居，并以讲学著述为业。其学宗朱熹，而且精通《周易》。著有《周易本义附录纂疏》、《易学启蒙翼传》、《十七史纂古今通要》、《朱子诗传附录纂疏》。是书始自三皇迄于五代，广搜史事，并且附加论断。作者于书前作序且制地理世系等十三图。此书议论精辟，并且在古今兴亡问题上有深刻研究。熊禾《勿轩集》有胡一桂之史纂通要语序，就是为《十七史纂古今通要》而作的。有大兴朱氏元刊本。</span> <br/>
          封面： <span class="inputVal" id="bkimg">Z_5736.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]十七史纂古今通要
[book_author]胡一桂
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史评,完结
[book_length]185803
[book_dec]十七卷。元胡一桂撰。胡一桂字庭芳，号双湖先生。元徽州婺源 (今属江西) 人，宋景定五年 (1264)，领乡荐，试礼部不中，于是退而讲学。远近师之。入元家居，并以讲学著述为业。其学宗朱熹，而且精通《周易》。著有《周易本义附录纂疏》、《易学启蒙翼传》、《十七史纂古今通要》、《朱子诗传附录纂疏》。是书始自三皇迄于五代，广搜史事，并且附加论断。作者于书前作序且制地理世系等十三图。此书议论精辟，并且在古今兴亡问题上有深刻研究。熊禾《勿轩集》有胡一桂之史纂通要语序，就是为《十七史纂古今通要》而作的。有大兴朱氏元刊本。
[book_img]Z_5736.jpg


[book_title]提要
钦定四库全书　　　　　史部十五
十七史纂古今通要　　　史评类
提要
【臣】等谨案十七史纂古今通要十七卷元胡一桂撰一桂有易本义附録纂疏已着録是书自三皇以迄五代裒集史事附以论断前有大德壬寅自序并地理世系等十三图钱曾读书敏求记曰宋以来论史家汗牛充栋率多龎杂可议以其不讨论之过也此书议论颇精允絶非宋儒隅见者可比一览令人於古今兴亡理治了然胷次朱子称稽古録其言如桑麻菽粟小儿六经了好令读去予於此亦云其推许是书甚至至议其当从资治通监帝魏不当从朱子纲目帝蜀则又以久经论定之事务持异议以骇听不足为一桂病也熊禾勿轩集有胡庭芳史纂通要前序即为此书而作庭芳一桂字也其称史纂通要省文耳此本不载禾序殆偶佚欤乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
史纂通要卷一
元　胡一桂　撰
三皇总论
三皇之号昉於周礼外史掌三皇五帝之书【周礼注云楚灵王所谓三坟五典是也】而不指其名其次则见於秦博士有天皇地皇人皇之议【史记秦初并天下令议尊号丞相绾御史大夫劫廷尉斯与博士等议曰古有天皇地皇泰皇唐司马贞索隐谓泰皇当作人皇今从之】秦去古未远意三皇之称此或庶几焉汉孔安国书序乃始以伏羲神农黄帝为三皇少昊颛顼高辛尧舜为五帝不知果何所本盖孔子於家语自伏羲以下皆称曰帝【家语有宰我问五帝德季康子问五帝二篇或疑家语非孔子书恐不可以为据然亦尝思之矣西汉去夫子未远太史公明言孔子所传宰予问五帝德史记又多引用五帝篇语固已信之况大戴礼亦有五帝德篇又与家语合纵家语未必真夫子书而皇与帝名称自不可杂也】易大传春秋内外传有黄帝炎帝之称【易下系称黄帝春秋内传左氏传外传国语皆有炎帝黄帝之称】吕氏月令虽不可为据然有曰帝太昊帝炎帝帝黄帝亦足以表先秦未尝以伏羲神农黄帝为三皇也至宋五峯胡氏直断以孔子易大传以伏羲神农黄帝尧舜为五帝不信传而信经其论始定然三皇之号不可泯也则亦以天皇地皇人皇言之但此三者本无所稽意混茫初开先有天而後有地既有天地则气化而人生焉皇极经世书以元经会所谓天开於子地辟於丑人生於寅至寅始为开物之初意三皇之号由此而称而所谓三坟者亦必因文籍既生之後述上古之事而有是书大抵鸿荒阔远不可得而详矣【索隐三皇补纪曰天皇氏兄弟十二人地皇氏兄弟十一人人皇氏兄弟九人皆分掌九州然亦不知其何所据今姑附注以备观览大纪又谓人皇後有有巢氏教民构木为橹巢夏暑居之亢地为营窟冬寒居之未知稼穑食草木之食未有火化饮禽兽之血而茹其毛先取其皮蔽前後取而蔽後又有燧人氏始教民出火民未知衣服夏多积薪冬则炀之未有烹炮饮血而茹腥始教之燔炙後世圣人遂有鑚燧改火之法】况夫子於书首唐虞於易首伏羲伏羲以前皆未尝道阙之可也胡氏曰鸿荒之时亦犹日之夜月之晦时之冬焉生消升降终而复始於穆天命不已而成四时之造化於皇羣圣体是以为三纲之礼乐事本乎道道藏於事天生人人成天三皇尸其体五帝妙其用禹汤文武成其功孔子孟轲传其学轲之死虽未有得其传者惟皇上帝降衷于下民若有恒性何莫由斯道也【此下只称胡氏曰者并系五峯大纪】
五帝总论
天地肇判邃古遐邈厥详曷闻孔子定书断自唐虞他经则自周礼外惟易系辞传称古者包羲氏王天下包羲氏没神农氏作神农氏没黄帝尧舜氏作如斯而已家语记孔子答宰我问五帝德【家语五帝德篇答宰我问黄帝颛顼帝喾帝尧帝舜】答季康子问五帝【家语五帝篇答季康子问大昊配木炎帝配火黄帝配土少昊配金颛顼配水】及春秋内外传於黄帝尧舜间又有少昊颛顼帝喾焉大戴礼亦有五帝德篇又帝世皆叙自黄帝次颛顼高辛尧舜【见司马索隐】与宰我所问合司马氏史记纪五帝又与大戴礼宰我所问合意其本此二书也然皆缺而未备【黄帝而上缺伏羲神农黄帝而下缺少昊不书】善乎胡氏之论曰皇者初冒天下者也帝者主宰天下者也自燧人而上即三皇之世也包羲神农黄帝尧舜是五君者有先天地开辟之仁後天地制作之义民到于今受其赐故孔子称之黄帝之後少吴颛顼高辛虽尝帝天下孔子所以越而遗之必称尧舜者以三君居位仅可持其世而己未尝有制作贻万世故也则五帝之名实定矣今愚本之易参之胡氏以定五帝之世亦庶几仲尼之意云耳
伏羲
帝太昊伏羲氏【帝王世纪风姓母华胥】成纪人也以木德继天而王【家语古之王者易代改号取法五行更旺相生先起於木太昊首以木德王天下索隐木德春令故易称帝出乎震月令孟春其帝太昊是也】都宛丘【今陈州太昊之墟】生而神明德合天地其王天下也河出图洛出书则而画之始作八卦以通神明之德以类万物之情因而重之为六十有四又幽赞於神明而生蓍参天两地而倚数观变於隂阳而立卦【见易下系说卦】教民决嫌疑定犹豫使不迷於吉凶悔吝之涂盖非特为万世文字之祖【朱子语録】实开物成务之学也造化之秘泄於此圣道之统亦始於此矣【陈栎寿翁增广通畧】又因龙图之瑞以龙纪官故为龙师而龙名【左昭十七年百官师皆以龙纪召号後同】教民佃渔【佃音田猎也】以罔罟为器教民?姻以俪皮为礼【伉俪之义双也】又教民豢养六畜【马牛羊豕鸡犬】以充庖厨且以为牺牲享神祗故号伏羲氏亦号包羲氏焉【在位一百十　按胡氏曰世传伏羲没女弟女娲袭据尊位循帝年　之迹无所革造始制笙篁号女帝女娲後又有骊连栗陆中央栢皇大庭赫胥尊卢啓统昊英朱襄葛天隂康无怀一十三代皆祖包羲此夫子所不道故不具载姑附见於此又按自伏羲至帝喾所称年皆不可详姑记之】
神农
炎帝神农氏【世纪姜姓长姜水故姓自黄帝始则羲农姓未可据姑存之母女登少典正妃游华山感龙首而生帝】火德王【家语】都曲阜【鲁邑】有火瑞以火纪故为火师而火名斵木为耜揉木为耒以教天下之耕日中为市致天下之民聚天下之货交易而退各得其所【易下系辞】此後世农商所由起而斯民生养之具畧备矣【增广通畧】又尝百草以有医药而济其疾疢作五弦之琴以咏丰年之歌【大纪】帝崩号曰神农氏焉【在位百　按司马贞补纪四十年　谓神农氏後又有帝临魁帝承帝明帝直帝来帝哀帝榆罔通八代五百三十年轩辕兴大纪同亦夫子所不道附见於此云】
黄帝
黄帝有熊氏姓公孙【史记云名轩辕】有熊国君少典之子【世纪母附宝索隐云长於姬水改姓姬居轩辕之丘因以为名有熊河南新郑是也】都轩辕之丘以土德王【家语索隐黄龙地螾见土精大五六围螾音引】帝生而神灵弱而能言幼而狥齐【狥疾齐速】长而敦敏成而聪明于时神农氏世衰【世後世神农氏也恐非一君其後世皆称炎帝司马贞有八代之说然国语又谓少典娶有娲氏生炎帝黄帝二帝用师以相济则是兄弟争国也皆不可详矣姑记之】炎帝侵陵诸侯蚩尤【诸侯】肆为强暴轩辕修德治兵三战而後胜炎帝於阪泉杀蚩尤於涿鹿【燕山路涿州】诸侯归之推轩辕代神农为天子是为黄帝帝披山通道未尝宁居东至于海【登九山及岱宗】西至于崆峒【山名又登陇西鸡头山】南至于江【登熊湘在长沙】北逐薰鬻【北蛮】合符釡山【会诸侯】邑于涿鹿之阿迁徙无常以兵师为营卫有云瑞故其纪官也为云师而云名举风后力牧常先大鸿以当辅佐【郑玄云风后三公力牧相大鸿鬼臾区号佐也】命大挠作甲子【挠奴教反探五行之情又占斗纲所建始作甲子】容成造历隶首理算数伶伦造律吕臾区占星气容成兼而总之【外纪】六术之中律历为要历以斗柄建寅春正月为岁首律以黄锺之宫声发於自然为十二律之本度量衡之所由出三者合律然後措之天下田可分禄可均礼可制乐可作故律也者万事根本也又建左右史官以纪言动苍颉沮诵实当其任始作鸟迹篆谓之曰字【大纪苍颉沮诵见鸟兽蹄迹作鸟迹篆其文依类象形而生故谓之曰字】帝又上观天文大明时令乃周行天下以观地理画野分州立步制畒以防不足使八家为井井开四道而分八宅凿井於中以均生产塞欺陵弭闘讼【本纪】又济以舟楫导以服牛乘马门柝杵臼弧矢宫室棺椁书契罔不毕备【易系】夫然後制轩冕别章服使知贵贱有等上下有序各安其分焉其通变而使不倦神化而使民宜垂衣裳而天下治者如此至和氤氲羣生安乐凤凰巢阿阁麒麟游于郊【大纪】盛矣哉五帝之世也帝四妃二十五子得姓者十有四人为十二姓【姬酉祈已滕箴任荀嬉姞儇依】生人以来得姓之始实由於此自今观之伏羲神农二圣人去洪荒之世未远也其风犹为朴畧至黄帝之世实为文明之渐故昔之穴居野处者今始有宫室昔之汚樽抔饮者今始有什器昔之结绳而治者今始有书契文字昔之皮革蔽体者今始有冠冕章服其诸制器利用难以枚举駸駸乎非复前日朴野之俗矣胡氏曰是谓德配天地道之至也制度之经也德泽流天下至于今人蒙其惠虽死犹生也後世乃传帝得僊术骑龙升天者真妖妄矣旨哉言乎【在位一百年】
少皥
少皥金天氏姬姓黄帝次子【世纪谓玄嚣继黄帝立即少皥金天氏亦曰青阳氏母曰女节】以金德王故号金天氏能修太皥之法象日月之明故又号曰少皥氏【大纪】都曲阜少皥之立也凤鸟适至故纪於鸟为鸟师而鸟名【左氏】又以凤知天时立凤鸟氏为历正【大纪】少皥氏衰九黎乱德天下之人相惧以神相惑以怪家为巫史民渎于祀灾祸荐至胡氏曰邪说之为人害也久矣以五帝之时九黎犹乱风教矧汉以来圣学絶灭世衰一世在上之人苟且侥幸功成而气盈利得而志怠崇尚势力而不知仁义者乎故释氏巫祝得以其说诳惑斯民为之荐死求生祈福免祸天下靡然从之在上者恬然不复知礼制刑赏之本在下者安然不复知正身修行之实鬼教浮虚之言徧天下风俗既移孰能不外饰事君之礼内怀背上之心志在伏节死义以三纲为己任临事不苟免乎
颛顼
颛顼高阳氏姬姓黄帝之孙昌意之子【家语世纪云母女枢】以水德王【家语】都帝丘【卫今濮阳後徙高阳称高阳氏】颛顼以来官师不能远纪乃纪於近为民师而命以民事【左氏】帝渊静而有谋疏通而知远养材以任地履时以象天依鬼神以制义治气以教化洁诚以祭祀北至幽陵南至交趾西至流沙东至蟠木【地理志流沙在张掖居延县海外经东海中有山名度索上有大桃树蟠屈三千里】动静之物小大之神日月所照莫不砥属【史记】盖自少皥之衰神民杂揉帝命南正重司天以属神【少皥子】北正黎司地以属民【高阳氏子後帝喾使黎并掌重职赐氏祝融卒弟吴回嗣位】絶地天通使无相侵渎革九黎之乱神人不杂万物有序民安其生焉【在位七十八年】
帝喾
帝喾高辛氏姬姓黄帝曾孙玄嚣之孙蟜极之子【史记世纪云帝生而骈齿张晏云高阳高辛以所兴地名号颛顼帝喾以字号上古质也】以木德王都亳【今河南偃师是】生而神异自言其名聪以知远明以察微顺天之义知民之急仁而威惠而信修身而天下服取地之财而节用之抚教万民而利诲之历日月而迎送之明鬼神而敬事之其色郁郁其德嶷嶷【索隐郁郁犹穆穆嶷嶷高也】其动也时其服也士【索隐服士服言公且亷也】执中而徧天下日月所照风雨所至莫不服从【史记】帝四妃元妃有邰氏女曰姜嫄与帝禋祀上帝而生稷陈锋氏女曰庆都有赤龙之祥孕十四月而生尧於丹陵有娀氏女曰简狄祈于高禖有飞燕之祥而生契娵訾氏女曰常仪生子贽帝崩贽袭位未久而殂尧有圣德初封於陶後封於唐即位是为帝尧【帝喾在位七十年夀百五岁】胡氏曰天地之间有气化有形化人之生虽以形相禅固天地之精也姜嫄克禋克祀以弗无子志之所至气亦至焉气之所至精亦至焉故若履天帝之武而敏歆其祀於是有子不可谓怪而诸儒不悟惑可知也至於?纬之书谓庆都惑赤龙之精而生尧简狄吞玄鸟之卵而生契则诬矣何者人也乃与繁气交而生子则无是理矣是以载其事而削其词焉西汉薄太后有苍龙据腹之祥而生文帝若非史氏记之详明则後世必谓薄与龙交而生子矣【高帝召薄姬幸之姬曰昨暮夜妾梦苍?据吾腹高帝曰此贵证也吾为汝遂成之一幸生男是为文帝】是故儒者莫要於穷理理明然後物格而知至知至然後意诚而心不乱
帝尧
夫子定书断自唐虞以下迄于周於是论二帝三王之治者始有所根据帝尧陶唐氏帝喾子姓伊祈【史记尧名放勲舜名重华禹名文命先儒皆辨其非是】以火德都平阳【今晋州年十六以唐侯即位邵氏皇极经世书元年甲辰七十二载夀百岁按以後纪年系并用邵氏云】书称其德曰钦明文思安安者帝之心法也曰允恭克让者帝之身法也钦存於中恭见於外敬为圣学始终之要也不但是也克明俊德以亲九族则身修而家齐矣九族既睦平章百姓则家齐而国治矣百姓昭明协和万邦则国治而天下平矣圣经明德二字实自尧发之大学八条亦始於此又不但是也中者天下之大本事事物物莫不有一中道举天下以与人大事也而授受之际不过曰允执厥中而已圣经中之为义亦自尧发之中庸九经亦始於此然则开千万世圣学之源者尧之功顾不钜乎仲尼祖述尧舜韩子所谓尧以是道传之舜禹汤文武周公孔子者即此是也道散於三极之间所望於圣人者裁成天地之道以立人极云耳洪荒之世气浮而为天者不过茫茫一太虚耳固未有度数之分黄帝颛顼虽云造历盖未详也至帝始命羲和分掌天地四时於是推步之法愈密日月星辰之丽於天者始则而象之岁分为四时又分为十二月又分为三百六十日因其气盈朔虚又为置闰以应周天之度於是天道可得而成矣质凝为地者亦不过茫茫一块土耳固未有疆理之别也黄帝虽曰分州画埜亦未详也至帝始咨四岳举其能治水者以拯斯民垫溺一朝之命鲧不能治而禹继之其施功之最难者莫如冀壶口龙门等处此盖混沌初分水未有泄积之岁久冲决奔放愈甚则怀襄之害愈烈禹因其势疏凿而顺导之若其次第则先青兖徐扬之下流而荆豫梁雍以次底绩弼成五服自甸侯至绥而封建之制以立咸则三壤自畎浍至川而井田之法以成於是地道可得而平矣自羲农黄帝开物成务之後又适当一元文明之会风气駸开剏制立法维其时也典中所载若时若采二节尤有可得而论者若时登庸此盖欲举而受之以登庸之大任也【亦犹舜之徵庸禹之奋庸百揆之任也】畴咨之举不以属之他人而以属嗣子丹朱盖可见矣若采虽非若时之比书曰亮采曰载采采盖亦着於其事而有光华者也孔子曰巍巍乎其有成功焕乎其有文章其此之谓矣畴咨之举独以属之共工必其人之有剏法立制之能也此二职者一居道揆以论建於上一居法守以奉行於下二职举而天下之能事毕矣然天下之治得人固难知人尤难一曰嚚讼一曰象恭帝之见则明矣而卒无以当其选者直至七十载逊位之时始得其人曰虞舜舜又荐禹得益稷臯陶诸人以佐之考其事大抵皆在舜历试之後摄政之时八元八凯之举四凶四罪之去与夫治水征苖又其事之最着者也五典敦五礼庸五服章五刑用法度礼乐彰彰然着明如日月行天亘古常见此又立人之道以参赞天地化育之所不及者盖万世之功也【此篇系熊去非书说】舜既即位封尧後於唐而为虞宾【外纪封丹朱於实沈之墟以奉其先祀客见天子】
帝舜
帝舜有虞氏姓姚黄帝之後自昌意至舜七世【史记重华父瞽瞍瞽瞍父桥牛桥牛父句望句望父敬康敬康父穷蝉穷蝉父颛顼颛顼父昌意昌意黄帝之子愚按史记帝王世次昌意曾孙敬康与尧四从兄弟为舜高祖则舜为尧四世从孙与尧同时尧以二女嫁之是舜以曾祖姑为妻已若可疑又禹与尧亦四从兄弟舜亦禹四世从孙乃先授尧之天下而後授之禹又舜五世从孙乃殛五世从祖於羽山容齐洪氏亦言史记称契十四世为汤弃十五世为文王汤与文王隔六百年为叔侄讥其无是理然则太史公帝王世纪恐未足据也】受尧禅以火德王都莆阪【今河中府元年丙辰在位六十一载】瞽子父顽母嚚象傲常欲杀舜舜克谐
以孝烝烝乂不格奸耕于历山【河东】历山皆让畔渔于雷泽【雷夏】雷泽皆让居陶于河滨【济隂定陶陶丘亭是】河滨器不苦窳【游甫反病也】二十以孝闻三十尧欲巽位于四岳四岳辞衆咸荐舜荛曰我其试哉女于时观厥刑于二女舜内行弥谨厘降二女于妫汭瞽亦允若尧将使嗣位历试诸艰命之司徒而五典以从命之百揆而百事以序命之四岳而四门穆穆纳之大麓而烈风雷雨弗迷孟子所谓使之主事而事治主祭而神享者是也既历三载尧以舜之言皆可底绩遂命舜陟帝位舜让不获乃摄行天子事首察玑衡以齐七政历象授时所当先也类上帝禋六宗望山川徧羣神摄位致告所当谨也五载一巡守羣后四朝上下之情所当交通无间也仁以恤五刑之用义以断四罪之诛而天下咸服矣荐禹司空往平水土又举益稷以为之辅水土既平禽兽之害人者息人得平土而居之矣其疆理天下又有可言者禹之治水既已别为九州舜复析之为十二者盖以冀之东北为幽西北为并青之正北为营盖自古北狄为中国患此三州正系扞御要害之地於此可见古人经制天下之大畧矣【此意本熊去非书说大纪割青州碣石以北辽东之地为营州割冀州恒山以北燕蓟之地为幽州割冀州大行西北之地为并州南抚交趾西发氐羌北发山戎息慎东长岛夷】二十八载之间真所谓巍巍乎其有成功也尧崩三年丧毕而後践天子之位南面而治端拱无为责成於九官四岳十二牧二十二人命禹宅百揆以统之帝不过执其黜陟之权考其成功而已天下之广万事之衆初不以身亲之也五十年间有天下而已若不与岂非其得为君之道若是乎居摄以前犹任臣道之劳即位以後可见君道之逸迨夫耄期之後禹摄位之时虽有征苖之事而班师舞羽己为之来格盖至於此德洽民心而有司不犯恩被动植至海隅苍生盛矣哉太和之极也禹摄位十有七年舜崩【蔡氏书传云史记言舜巡守崩于苍梧之野孟子云舜卒於鸣条未知孰是今零陵九疑山有舜冢云】三年丧毕而後践天子位封舜後於虞而作宾焉盖尝观尧舜禹三圣授受尧之命舜曰允执厥中舜之命禹复益以三言者盖以中之为道汨於人心之危者易陷隐於道心之微者难明故必察之以精而不杂守之以一而不离则危者安微者着自无过不及之差信能执乎此中则天下之大以之传贤者此中也以之传子者亦此中也推之而为汤武之放伐亦不外乎此中也此舜所以别白人心道心之危微而且诲之以精一用工之要者其虑至深远矣吁精者明也即尧之所谓明德一者诚也即尧之所谓钦敬此十六字之传为万世心学之要曾谓圣圣相授徒恃势位之尊土宇之广云乎哉胡氏曰愚读五帝书而後知圣人泽及斯民之远也後世有立功於一时兴利於一邦者人犹追思而祀之是数圣人者有功於天下万世曾不得推苗裔立宗子建庙庭春秋四时飨天下之报也有天下者端拱九重之内治其国家上之天文下之地理中之人伦衣食之原器用之利法度之章礼乐之则谁推明制作之也而忘之乎佛教之兴驾一偏空说失事理之正而其神像乃得蟠据中华名山巍嶪相望又听其雕梁画栋羣沦灭三纲之人而豢养之此何道也其不耕不植侵渔民利耗蠧民财乃细事耳为政者恬不以为虑可悲之甚矣
史纂通要卷一

[book_title]卷二
钦定四库全书
史纂通要卷二
元　胡一桂　撰
夏
夏禹姓姒黄帝玄孙祖颛顼父鲧【史记颛顼父昌意昌意父黄帝世纪母有莘氏女曰志是为修已】受舜禅以金德王【家语】都安邑国号夏仍唐虞以建寅之月为岁首【元年丁巳在位二十八年】初尧时洪水滔天下民昬垫试鲧治水九载绩用弗成舜摄位殛鲧羽山命禹嗣父职举益稷为之佐禹以司空治水益作虞掌草木鸟兽弃后稷教民播种禹劳心焦思八年於外三过其门而不入娶于涂山辛壬祭甲启呱呱而泣禹弗子惟荒度土功【涂山国名会稽山阴县历四日往治水後生启过门不入惟以相度治水为急】陆行乘车水行乘船泥行乘橇【音蕝板为之形如其擿行泥上】山行乘檋【一作梮皆纪録反以鉄如锥头长半寸施履下以土山】首自帝都次兖次青次徐次扬次荆豫梁雍同九州宅四隩【四方深远处可居】旅九山【旅祭山之名】涤九川陂九泽方其随山刋木也则暨益奏庶鲜食及其决九川距四海濬畎浍距川也【一畒之问广尺深尺曰畎方百里广二寻深二仭曰浍濬之至川】则暨稷播奏庶艰食【书益稷篇於艰食下仍有鲜食二字但暨稷只当言艰食鲜食疑衍文】於是别九州之分野差土田之高下定贡赋之式度立封建井田之经界尽一时经制生养斯民之道矣於是贡金九牧以铸九鼎载所立九州之制度以垂万世【五峰胡氏曰左氏以为鼎者图象百物而为之备使民知神奸也愚切以为诬矣魑魅魍魉自古不以为天下患惟鄙夫鄙妇则或言之缙绅先生不道也王者协于上下以承天休乃以此为事而庸铸之於鼎乎然则禹所铸者何也始除洪水之害别九州之分野差土田之高下定贡赋之式度立井田封建之经界尽一时生养斯民之道矣又铸于鼎以为万世准耳春秋之时晋郑铸刑书则知古人创立制度欲传久远者必於鼎矣】昔箕子有言曰鲧堙洪水汩陈其五行帝乃震怒不畀洪范九畴彞伦攸斁鲧则殛死禹乃嗣兴天乃锡禹洪范九畴彞伦攸叙夫以水土既平则九功修和【六府水火金木土谷三事正德利用厚生合为九功】九畴锡彞伦叙天人之所关系有如此者舜既受禅命禹宅百揆禹首进克艰惠廸之谟安止几康之告至於傲慢好游之戒凛凛乎为舜陈之真有忧治世而危明主之意勤于邦俭于家舜之称禹者不过切实之言予何言予思日孜孜禹之自述者初无过高之论然而不徒从事於议论之间而必有事功之实盖可见矣舜老禅禹位曰天之历数在汝躬汝终陟元后且致意於人心道心精一执中之传禹拜稽首固辞帝曰毋惟汝谐乃受命摄行天子之事如舜之初舜崩三年丧毕禹遂即天子位任臯陶伯益以国政【史记】县钟鼓磬铎鞀以待四方之士【曰教寡人以道者击鼓谕以义者击钟告以事者击铎语以戞者击磬有狱讼者击鞀音桃淮南子】建旌旗斿旐以别尊卑等级【禹命奚仲为车正云云管子】兴学校以重明伦之教泣罪人而痛百姓之异心【出是罪人泣之曰尧舜之人皆以尧舜之心为心寡人为君百姓各自以其心为心是以痛之说苑】絶旨酒而知後世以亡国【仪狄作酒甘疎之絶旨酒曰後世必有以酒亡国者世本】会涂山而戮防风氏之後至【长狄国见家语】今观其纪纲典则关石和钧王府则有之歌【书五子之歌】禹之功厚德茂立极埀统为万世凖者至详且备矣後世覩河洛者思禹功见舞大夏者称禹德盛矣哉不可忘也【大夏禹乐名】末年东廵守至会稽而崩【夀一百岁冢在会稽山】盖尝论之禹之传於舜者心法授受一中而已天乃锡禹洪范九畴而皇极居五以一御八居中制外亦一中而已而吾夫子称禹乃曰菲饮食而致孝乎鬼神恶衣服而致美乎黻冕卑宫室而尽力乎沟洫禹吾无间然矣何哉盖中道之传心法也吾夫子之论又指其孝心纯至者言之也禹伤父以治水殛死故直以此自任卒之建立伟绩克盖前愆至於禘喾而郊鲧禹之心从可识矣故於宗庙则致其孝於祭服则致其美沟洫则尽其力宁饮食之菲衣服之恶宫室之卑皆不敢暇顾者其心诚不忍一日安於天子之常奉故也夫岂矫情饰伪干誉沽名者之所为哉味吾夫子无间然之言其深有以识禹之心者乎吁孝也者天之经也地之义也民之行也中心仁爱诚敬之至也尧舜之道亦孝悌而已一孝立而万善从之其於立功也乎何有禹崩启遂继世以有天下後世不传贤而传子实自此始王启即位【元年甲申在位九年】有扈氏威侮五行怠弃三正【扈国扶风鄠县三正子丑寅之正疑古已迭用】启召六卿躬行天罚大战于甘?之有甘誓之书享诸侯于钓台【頴昌府阳翟县有钓台陂】天下咸朝夏后窃尝疑王启嗣位之初何为遽有有扈氏之变也太史公谓启征有扈不服唐孔氏谓尧舜受禅启独继父以是不服今观甘誓声罪之辞不过曰威侮五行怠弃三正而已其不奉正朔之意可见也吁传子之事固非出於禹之本心也天与之人与之启不能以逃其责矣然天下之事才出於创见非耳目所常习者不能不起人疑叛之心至重烦王师大战而後?之舜禹嗣位宁有是乎夫子定书而存此篇固见启之奋发有为且着有扈氏不臣之罪而帝王升降之几世变之一会从可识矣启崩太康立【启子元年癸巳在位二十九年】以逸豫?厥德黎民咸贰乃盘游无度畋于洛表十旬弗反有穷后羿【穷国名羿君名】距于河而废之厥弟五人作五子之歌以致其怨尝观禹之训曰内作色荒外作禽荒甘酒嗜音峻宇雕墙有一於此未或不亡太康一犯禽荒之戒而竟以失邦皇祖之训岂欺我哉羿立太康弟仲康【元年壬戌在位十三年】身为之相仲康肇位四海首命胤侯掌六师惟时羲和沈乱于酒遐弃厥司至於日食大变尚罔闻知王命胤侯往征之作胤征林氏曰羿废太康而立仲康其篡乃在相之世是则仲康犹有以制之也羿之立仲康也方将执其礼乐征伐之权以号令天下而仲康即位之始即命胤侯掌六师以收其兵权羲和之罪虽曰沈乱于酒然党恶於羿同恶相济故胤侯承王命往征之以剪羿羽翼故终仲康之世羿不得以逞使仲康尽失其权则羿之簒夏岂待相而後敢耶王崩子王相立【元年乙亥在位二十七年】权已归羿相为羿所逐居商丘依同姓诸侯斟灌斟鄩氏羿恃善射不修民事淫于原兽【好猎】弃武罗伯姻熊髠龙圉【四子羿贤臣】而用寒浞浞伯明后寒之谗子弟也【寒国名伯明后寒弃浞于夷羿收之】使相已浞行媚于内【宫人】施赂于外愚弄其民娱羿于畋外内咸服羿犹不悛将归自畋家衆杀而烹之夏遗臣靡奔有高氏【国名】浞自立【壬寅浞簒是年少康生浞终辛巳共四十年】因羿室生浇及豷使浇灭斟灌斟鄩氏杀后相处浇于过处豷于戈【遏戈二国名宋郑间】后緍方娠【王相后】逃出自窦归于有仍【后緍仍国女】生少康为仍牧正【牧官之正】浇使椒求之【椒浇臣】奔有虞【商均所封之国】为之庖正虞君思妻之二姚而邑诸纶【虞邑】有田一成【方十里】衆一旅【五百人】能布德兆谋收夏衆抚其官职靡自有鬲收二国之烬【灌鄩遗民】以灭浞而立少康【元年壬午在位二十二年】少康使臣女艾灭浇于过后杼灭豷于戈【即王杼也】有穷遂亡【自王相至此并见左襄四年】少康崎岖乱离之间复禹亦还旧都祀夏配天不失旧物而有夏中兴焉【此下增广通畧】後之言中兴者当自少康始少康其中兴之贤君靡其中兴之贤臣乎论夫羿浞之祸已无夏矣羲黄尧舜以来相传之正统其絶者盖四十年区区庖正一成之地一旅之衆正复几何患难颠沛濒於殆者数矣而卒能复禹旧迹践天子位岂惟正统所在非盗贼邪气所可奸要亦为之君者有拨乱之志为之臣者有尽忠之节人事既尽能以天道为定命故能臻兹大业呜呼少康靡鬲真人臣子哉虽然少康之有成也推原其故亦由虞君思之为也虞舜之後也一代之兴则先代子孙宾于王家与国同其休戚古人之虑盖深远矣後世得人之国则絶人之祀不知天道昭明祸亦反踵虞夏商周之祖若孙传祚二千年其效断可覩矣【熊去非书论】少康而後杼【少康子元年甲辰在位十七年】槐【王杼子元年辛酉在位二十六年】芒【王槐子元年丁亥在位十八年】泄【芒子元年乙巳在位十六年】不降【泄子元年辛酉在位五十九年】扃【不降弟元年庚申在位二十一年】厪【局子元年辛巳在位二十一年】而孔甲立【不降子元年壬寅在位卅一年】好鬼神事淫乱德衰诸侯多叛【时天降二龙有雌雄有刘累学扰龙得事孔甲赐姓御龙氏龙一雌死潜醢以食夏后既而求龙刘惧迁于鲁县】又继以皋【孔甲之子元年辛亥在位十二年】发【臯子元年甲申在位十九年】而履癸立是为桀【发子元年癸卯在位五十二年贼人多杀曰桀】自孔甲以来诸侯多叛桀尤无道有力能伸铁钩索灭德作威天下颤怨【颤音战】伐有施氏有施人以末喜女焉【末一作妹】嬖之为倾宫瑶台酒池肉林池可运船糟堤可望十里一鼔而牛饮者三千人末喜笑以为乐杀直臣关龙逢囚汤夏台既而得释汤乃与伊尹兴师伐桀战于鸣条【安邑西】克之放于南巢【庐江六县有居巢城桀奔此因以放之也】天下归殷矣人有常言曰五帝官天下三王家天下官天下者定於立贤家天下者定於立嫡然孟子固已言禹荐益於天矣未尝不以官天下为心也异时讴歌朝觐讼狱者乃不之益而之启幸而启贤能敬承继禹之道启之再传则循习而以传子为当然矣未几太康失邦酿成羿浞之祸者四十年非继以少康之贤禹之宗祀不其殆乎陵迟至於履癸极矣何则嫡之分因前定也而嫡不能以必皆贤也天下生民之任则重也大君者天地父母宗子大臣则宗子之家相也师保之说昉於商书汤尹之所以汲汲焉旁求俊彦启廸後人者其虑固深远矣大抵天之生大圣大贤固不数其生大奸大恶亦不常见天下惟中才最多是以不可无教大甲成王固中才之主也非有伊尹周公则败度败礼者谁能使之改幼冲有过者又谁为之亢世子之法耶厥後二君卒能克绍前烈为商周之令王者夫岂其性然哉学问之功大师保之责隆也三代而下昭烈孔明盖知此道矣後主以闇弱之质孔明所以为之计虑者深矣微天夺孔明之速汉业犹可维持而未坠也虽然亦在其委任权力如何耳商家一代师保之任迄于其亡然以三仁之贤不能止商辛之暴则於此又将若之何哉後之有天下者立嫡既不可轻易则当慎择师傅而早谕敎之至於托孤受遗之际尤必重其任焉则庶乎其可矣【熊去非书论】夏有天下十七世四百五十八年【按经世书起丁巳终甲午通五十八年浞簒四十年】
殷【初号商後盘庚改殷】
殷汤姓子名履以水德王【家语】都亳【今南京谷熟县为南亳即旧都孔安国曰契父帝喾都自契至汤八迁汤自商丘迁亳初契封商今商州後相上居商丘今应天府】汤之先契为之祖契父帝喾母曰简狄为喾次妃生契佐禹治水有功为司徒封於商赐姓子氏十三世为天乙是为成汤【契昭明相上昌若曹圉冥振微报丁报乙报丙主壬主癸天乙昭明至天乙十三世皆父子相继汤即位十七年践天子位十三年崩夀百岁】自契至成汤八迁汤始居亳从先王居【先王谓帝喾】以七十里诸侯【契後世为诸侯】为夏方伯葛伯不祀汤始征之【孟子曰汤居亳与葛为邻地理志云葛今梁国宁陵之葛乡】时伊尹有元圣之德乐尧舜之道於畎亩之中汤三使往聘学焉而後臣之任以国政倚为阿衡汤尝荐伊尹于夏王伊尹丑夏复归于亳因说汤以伐夏救民之事桀杀直臣龙逢衆庶莫敢言汤使人哭之桀怒囚汤夏台已而得释汤出见野张网四面祝曰自天下四方皆入吾网汤曰噫尽之矣乃去其三面祝曰欲左左欲右右不用命乃入吾网汉南诸侯闻之曰汤德至矣及禽兽矣归之者四十余国桀无道益甚残虐万姓诸侯昆吾氏为乱伊尹相汤率诸侯伐昆吾遂伐桀诸侯共推汤为天子既即位以尧舜禹皆揖让传天下已独以干戈得之有慙德曰予恐来世以台为口实仲虺作诰以释其慙汤乃改正朔以建丑之月为岁首岁曰祀反桀之事必民以寛除其邪虐顺民所喜远近归之然自伐夏之後大旱七年洛坼川竭煎沙烂石太史占之曰当以人祷汤曰吾请自当剪髪断爪身婴白茅自为牺牲祷於桑林六事自责曰政不节欤民失职欤宫室崇欤妇谒盛欤苞苴行欤谗夫昌欤何不雨之极也言未既大雨方数千里矣【通历】当时初置二相以伊尹仲虺为之【通典】後之言三代相业者伊尹盖为称首焉【增广通畧】尝读孟子至三王四事章所谓汤执中立贤无方者亦何取其义至於穷夜旦之所思而汲汲若是乎盖尝考之虞夏用人不过一二世族而已传称八元八凯则高辛高阳之才子史记禹契稷世系同所自出孔安国传书以益为臯陶子臯陶则高阳才子庭坚也周以亲亲为重武王兄弟九人周公之鲁康叔之卫若管若蔡若霍若曹若郕若邥皆列为显诸侯召毕亦以周同姓为上公一时大臣之子若孙大抵各以其世虽凡民之俊秀论於王朝不过州闾族党之官出长入治之职如三公吕望六卿苏公诸侯三恪之外异姓亦鲜矣逮至春秋孔门高弟仕者不过止於家臣一有所进则谓之远间亲新间旧矣周公谅亦知其未广也故日夜之所思惟以汤之立贤无方为中道今观商书一则曰敷求哲人二则曰旁招俊乂伊尹莱朱巫贤傅说诸大臣非以其亲以其贤也主於贤则有德是视固不间亲主於亲则未必皆贤且妨天下之贤路矣信矣立贤无方为不易之中道而周公往往言之亦未得尽行其志也因表而出之以为世法云【熊去非书论】或曰唐虞揖逊传天下禹德已衰於传子汤放桀武王伐纣而论者乃曰尧以是道传之舜舜以是道传之禹禹以是道传之汤汤以是道传之文武中道之相传其用何若是之不侔欤曰不然也圣人之道一天而已试尝论之唐虞之时泰和之景象也禹啓之世亨通之嘉会也夏商之末造其天时肃杀之秋乎汤武适当其时革命之举不容不顺乎天而应乎人矣是故天之道生於春长於夏肃杀於秋谓肃杀非天之道不可圣人之道揖逊於唐虞家传於夏禹放伐於商周谓放伐非圣人之道亦不可圣人初何尝容心於其间哉与时偕行而已布昭圣武之汤即克寛克仁之主我武惟扬之武即作民父母之元后曾谓汤武果有异於尧舜禹之道哉观四时则知天矣观天则知圣人矣岐而二之者非也汤崩太丁未立外丙二年仲壬四年故太甲立【元年戊申在位三十三年　太丁太子外丙次子仲壬少子伊川程子曰太丁死外丙方二岁仲壬方四岁故太甲立】太丁之子汤之适孙也伊尹祠于先王奉嗣王祗见厥祖侯甸羣后咸在百官緫已以听冢宰伊尹乃明言烈祖之成德以训于王有伊训之书太甲既立不明于德欲败度纵败礼伊尹营于桐宫【桐汤葬地名郑玄云有王离宫焉】密迩先王其训王徂桐宫居忧三年悔过自怨自艾处仁迁义伊尹乃以冕服奉王归于亳还政于王此太甲三篇之书所以作也太甲由是修德保惠庶民克终汤业继以沃丁【太甲子元年辛巳在位二十九年】太庚【沃丁弟元年庚戌在位二十五年】小甲【太庚子一作弟元年乙亥在位二十七年】雍己【小甲弟元年壬辰在位十二年】而太戊立【雍己弟元年甲辰在位七十五年】先是雍己之世商道寖衰诸侯或不来王至是亳有祥【妖怪也】桑榖共生于朝【二木合生】一暮大拱【两手搤之曰拱】伊陟相之【伊尹子】巫咸为佐伊陟曰妖不胜德君之政其有阙欤大戊於是修先王之政明养老之礼早朝晏退问疾吊丧三日桑榖枯死三年远方重译至者七十六国殷道复兴享国七十五年号曰中宗又继以仲丁【太戌子元年己未在位一十三年】外壬【仲丁弟元年壬申在位一十五年】河亶甲【外壬弟元年丁亥在位九年】祖乙【河亶甲子元年丙申在位一十九年】迁都靡定仲丁自亳迁于嚣【或云河南敖仓是】河亶甲又自嚣迁于相【河北地名】祖乙又自相迁于耿皆河决之患也祖乙而後祖辛【祖乙子元年乙卯在位一十六年】沃甲【祖辛弟元年辛未在位二十五年】祖丁【祖辛子元年丙申在位三十二年】南庚【祖丁弟元年戊辰在位二十五年】阳甲【祖丁子元年癸巳在位七年】而盘庚立【阳甲弟元年庚子在位二十八年】自仲丁至阳甲多废适立弟争位相伐乱凡九世诸侯莫朝盘庚初殷道益衰耿都又有河决之患复欲迁于亳臣民安土重迁盘庚作书以谕之乃从自汤至盘庚凡五迁盘庚既迁从汤所都改商曰殷【徙亳殷地故改亳今偃师】行汤之政殷道复兴小辛【盘庚弟元年戊辰在位二十一年】小已【小辛弟元年己丑在位二十八年】继之时又不竞武丁立【小乙子元年丁巳在位五十九年】恭默思道梦帝赉良弼以形旁求于天下说为胥靡筑傅岩之野惟肖【傅岩在虞虢界有涧水坏道常使胥靡刑人筑护道说代筑供食筑处有窟曰圣人窟今陕州河北县北七里】爰立作相有说命之书三篇【上篇记得说命相之辝中篇记说为相进戒之辝下篇记说论学之辝】最後记说论学之辞谆勤恳切此学之为王者事尤商一代之家法自成汤学于伊尹以洪其源至傅说相高宗以浚其流诚有非後世所能及者矣高宗祭成汤有飞雉升鼎耳而雊祖已训诸王曰惟先格王正厥事【言至道之王遭变正其事而灾自消】高宗从之不敢荒宁嘉靖殷邦至于小大无时或怨【见书高宗肜日篇】三年蛮夷编髪重译来朝者六国自是章服多有翟羽【用所贡】既而代荆楚伐鬼方僭乱既夷殷道复兴享国五十有九年号曰高宗王崩子祖庚立【武丁子元年丙辰在位七年】授祖甲【祖庚弟元年癸亥在位三十三年】王少不义高宗远之居处困厄不得志作其即位爰知小人之依能保惠于庶民不敢侮鳏寡又作盘盂诸书以自警戒【二十六篇】自是为廪辛【祖甲子元年丙申在位六年】庚丁【廪辛弟元年壬寅在位二十一年】至于武乙【庚丁子元年癸亥在位四年】复去亳徙河北恣其无道为偶人谓之天神与博令人为行神不胜戮辱之又为革囊盛血仰射之命曰射天猎於河渭之间暴雷震死由太丁【武乙子元年丁卯在位三年】至帝乙【太丁子元年庚午大位三十七年】殷益衰庶长微子启贤箕子劝王以为嗣王以其毋贱不立也立适子受辛是为纣【元年丁未在位三十二年　残义损善曰纣纣母微时生启为后生纣一说太史争之曰有妻子不可立妾子】资辩捷疾材力过人手格猛兽智足以拒谏言足以饰非播弃黎老昵比罪人为天下逋逃主聚渊薮乃夷【平也】居弗祀上帝神祗宗庙尚兵百战皆克伐有苏氏获其女妲己嬖之惟言是用作奇技淫巧以悦之使师?作新淫之声北里之舞靡靡之乐厚赋税以实鹿台之财【台大三里高千尺在朝歌城中】盈钜桥之粟【钜棆仓名】广沙丘苑台以酒为池县肉为林纵男女倮逐其间为长夜之饮作炮烙之刑【膏铜柱下加炭令罪人行辄堕炭中妲己笑】取妲己笑乐刳孕妇斮朝胫醢九侯脯鄂侯囚周侯於羑里【三侯为三公九侯筵好女不喜淫杀之醢其父鄂侯争之遭脯西伯叹崇侯以告囚之河内羑里城】周臣进美女奇物善马得释更赐弓矢斧钺专征伐为西伯西伯卒子发立【纣十七年癸亥命文王为西伯三十三年己巳文王没武王嗣西伯位】时纣恶不悛微子去之以存宗祀比千谏而剖心箕子佯狂为囚奴周西伯发於是帅诸侯伐纣战于收野纣前徒倒戈攻于後以北奔鹿台衣宝玉自焚西伯诛纣及妲己天下归周矣胡氏曰尧舜与贤三王与嫡亦以圣人不世出贤德无以大相过即定於与嫡所以一民心重天下也然大君人命所系兴亡之本圣人有权焉未尝执一也是以武王虽弟上承文王之命而终不释为君帝乙亦贤君也泥於立嫡而不知纣之足以亡天下也亦不知变之过矣使帝乙而知是道商之卜世犹未可知也虽然商亡矣而人心风俗犹有可得而言者盖天下治乱系风俗风俗之媺恶系人心三代固皆有道之长也而商之一代风俗为最媺每读商书至终篇纣之亡三仁宁死宁遯宁佯狂为奴所以自靖自献者不敢有一毫负先王之心伯夷扣马一谏凛凛乎万世君臣之大义虽圣人复起不可易也或言微子先抱祭器归周者非也书所谓我不顾行遯我罔为臣仆者去而避纣曷尝有去商即周之事哉归周以全宗祀自是商亡以後事比干之死固已安之箕子之佯狂意柳宗元之论亦深有以察乎其心【柳子厚箕子碑云当其周师未至殷祀未殄比干已死微子已去向使纣恶未稔而自毙武庚念乱以图存国无其人谁与兴理是故人事之或然者也然则先生隐忍为此其有志於斯乎】後来武王下车访道授圣大法而终不为之臣朝鲜长往用广宗祀此其志何如哉不但是也当时为商之臣若民者大率有不肯臣周之心大诰洛诰多方多士诸篇班班可睹虽周人目之为顽在商则不失其为义矣陈同父所谓历三纪而後世变风移盖当康王之世归周且四千年壮者已老老者已死其逋播遗黎真是至死不贰要亦可见商家一代之人心风俗矣夏未之前闻也周平王以後奄奄如一尫羸病废之人畧无能出一匕强剂以起其生者则所谓养成一代之人心风俗有王者作诚不可以已也【熊去非书论】商有天下共二十八君六百四十四年【按经世书起乙未终戊寅】
史纂通要卷二

[book_title]卷三
钦定四库全书
史纂通要卷三
元　胡一桂　撰
周
周武王姓姬名发以木德王【家语】都镐京【镐长安县属永兴军武王即位十三年灭商是为元年己卯在位七年】周之先弃为之祖母曰姜嫄为帝喾元妃生弃好稼穑尧举为农师封邰舜命为后稷周自后稷以农事开国公刘克笃前烈【后稷生不窋夏政裒弃稷不务不窋失其官奔戎狄间不窋生鞠鞠生公刘公刘复修后稷之业】庆节国於豳【与邠同今豳州公刘生庆节庆节生皇仆皇仆生差弗差弗生毁隃毁隃生公非公非生高圉高圉生亚圉亚圉生公叔祖类】太王去豳邑于岐山之下居焉故号曰周实肇基王迹【公叔祖类生古公亶父即太王有狄难去居岐山豳人从之太王乃贬戎狄之俗营城郭室屋为邑别居之】王娶于齐曰太姜【有邰氏女】美而贤生三子曰太伯仲雍季历季历天性恭顺友爱罙笃娶于挚曰太任亦有贤行生圣子昌太王欲立季历以传之昌王薨太伯仲雍承父志逃之荆蛮断髪文身以示不可复用国人於是奉季历为嗣孔子曰太伯其可谓至德也已矣三以天下让民无德而称焉盖谓是也【祖甲时】王季既立有谋能断守正而和照临无蔽勤施无私顺以事上比以亲民庆赏刑威政自己出四邻咸服焉【祖甲至帝乙时】王薨【夀一百岁】文王昌嗣位大劝农桑乃正经界定井田以为彻法耕者九一【一大一妇受田百亩为一井其方一里以百亩为公山八家皆私百亩同养公田是为彻法】仕者世禄关市讥而不征泽梁无禁罪人不孥鳏寡孤独穷而无告之民文王发政施仁必先斯四者又礼下贤人太颠闳夭散宜生鬻子辛甲南宫括之徒皆来归时文王为三公纣为不道醢九侯脯鄂侯文王窃叹崇侯虎以告纣囚之羑里文王乃取包羲氏易六十四卦次序而演之作为卦下之辞以埀世立教孔子曰易之兴也其当殷之末世周之盛德耶当文王与纣之事耶是故其辞危危者使平易者使倾其道甚大百物不废惧以终始其要无咎此之谓易之道也既而得释赐以弓矢为殷西伯于时西有昆夷之患北有猃狁之难文王以天子之命命将帅遣戍役以守卫中国吕望时已八十余闻西伯善养老归于周钓于渭文王出猎载以归尊为太公任以大司马虞芮之君争田而质厥成【虞芮久争质於周入境耕者让畔行者让路入朝士让为大夫大夫让为卿二君慙曰我等小人不可履君子之庭乃相让以所争田为闲田】天下闻而归之者四十余国於是道化所被者益广矣既而伐犬戎伐密须【姞姓国】败耆国伐顸【音于】伐崇【崇侯虎】而作丰邑自岐徙丰三分天下有其二以服事殷孔子曰周之德其可谓至德也已矣史乃谓其隂行善诸侯皆来决平毋乃以小人之心度君子之腹者乎愚尝读周颂至太王实始剪商读鲁论至文王三分天下有其二未尝不慨後之论者皆不能不以辞害意也何以言之太王盖当祖甲之时去高宗中兴未远也後一百有六年殷始亡且武王十三年以前尚无非事商之心则剪商之云太王非但不出之於其口亦决不萌之於其心特以其有贤子圣孙有传立之志于以望其国祚之绵洪焉尔岂有一亳觊觎之私心哉议者乃谓太王有是心太伯不从遂逃荆蛮则是太王固已尝形之於言矣夫以唐高祖尚能骇世民之言曾谓太王之贤反不逮之乎诗称实始剪商特谓王季文王之立由於太王以至武王有天下推原其故则剪商实自太王始尔非谓太王真有剪商之心也至於文王三分有二之说夫文王虽大圣诸侯也纣虽下愚天子也安得以诸侯而有天子三分有二之天下哉纵使果有之以纣之暴恶肯容之乎以崇侯虎之鸷害乃不譛毁之乎此必无之事也而夫子有是言者特以文王之圣道化所及极其形容之广云尔岂谓天下三分有二之版图诚归之於周哉且以虞芮一质成之後归文王者四十余国四十国之疆土未必为文王有而四十国之诸侯四十国之人心则归文王矣盖至於武王孟津之会诸侯不期而集者八百国岂八百国之疆土人民先为武王有哉亦心悦诚服而趋之者如归市尔文武之心盖有推之而不能去逃之而不能免者矣如必曰太王实始剪商必曰文王三分天下有其二圣贤立言之意胥失之矣请得以暴白二王之心於千百载之上者【此段与熊去非讲明得之】文王薨武王立【纣二十四年即位实文王为西伯】太公为师周公为辅召公毕公之徒左右王师九年戡黎祖伊恐奔告于纣曰天既讫我殷命惟王淫戏用自絶故天弃我纣曰我生不有命在天祖伊反曰乃罪多参在上乃能责命于天盖有以知殷之必亡矣【见书西伯戡黎篇戡黎多指文王大纪称纣三十二年西伯发戡黎蔡氏书传亦有或曰称武王之说】十有三年春大会于孟津【孟地名津渡处在河内孟州河阳县】誓友邦冢君御士庶士【泰誓上篇】惟戊午【蔡氏曰一月二十八日】王次于河朔【河北】羣后以师毕会王乃徇师而誓【泰誓中篇】时厥明【戊午明日】大巡六师明誓衆士【泰誓下篇】甲子昧爽【蔡氏曰二月四日】王朝至于商郊牧野乃誓【有枚誓篇临战誓衆】纣率其旅若林【七十万人】会于牧野罔有敌于我师前徒倒戈攻于後以北血流漂杵【倒戈自戮】於是杀纣以成革命之功【见武成篇】乃还归在丰践天子位南面朝诸侯改正朔以建子之月为岁首始称年与民更始乃反商政政由旧释箕子囚封比干墓式商容闾散鹿台之财发钜桥之粟大赉于四海而万姓悦服於是大建公侯於天下封黄帝後於祝封尧後於蓟封舜後胡公妫满於陈以胡公之父虞阏父尝为周陶正赖其器用妻以元女大姬分以肃慎氏楛矢以备三恪复封夏後东娄公於杞封纣子武庚於殷用其礼乐作宾王家皆为上公是为二王之後封神农後於焦封太公望於齐周公旦於鲁召公奭於燕庶叔高於毕皆留相周封叔鲜於管叔度於蔡叔处於霍以监殷以殷余民封康叔於朝歌国号卫封叔振铎於曹叔武於郕季载於邥【左传作聃】封庶弟叔绣於滕叔郑於毛又封诸叔于郜于雍于原于郇于酆号仲号叔为文王卿士勲在王室藏於盟府仲封西号【故夏墟】叔封东号【都制】封太伯仲雍後周章为吴伯复封章弟为虞仲【於故夏墟初太伯仲雍奔荆楚荆人义之从者日衆东至海上得千余家自立国号句吴太伯薨无子仲雍嗣为吴君武王使求其後得仲雍曾孙周章世君吴矣因封曰吴伯云云】封少昊裔兹舆於莒封祝融安期裔挟於邾封四岳姜姓文叔於许封仲虺弟雍滑後於薛新受封者八百国兄弟之君十有五人同姓者四十余人【并见大纪】以兼制天下【按当时有越禹按少康庶子封会稽迄于周末】後又迹箕子所之东至朝鲜【夷地】就而封之焉不惟是也大之为洪范之陈而万世彞伦之道明【王访于箕子箕子陈洪范之书】次之为丹书之戒而敬怠义欲之辨着【王问尚父黄帝高阳之道对曰在丹书曰敬胜怠者吉怠胜敬者灭义胜欲者从欲胜义者凶王曰善哉退而铭其席监盥盘楹杖带劔矛】纎之为九府圜法之立而泉货之利通【大纪唐虞夏商以珠玉为上币次金帛三等赤黄白赤为上币铜铁为下币名曰衆後转曰钱尚父立圜法轻重以铢遹九府之货九局东南西北东南西南东北西北中】报本反始则崇追王祭祀之礼【五峯胡氏曰武王定天下命周公制礼追王大王王季文王上祀先公以天子之礼先公之於先王虽有远近侯王之制皆吾祖也故一事以天子之礼】垂裕後昆则立教世子之法【大纪世子初学周公以为世子则无为也亢世子法於伯禽使与世子居处出入欲令世子知君臣长幼之道也世子有过则挞伯禽所以示世子以世子之道也】至於建官则惟贤也位事则惟能也重民五教而食丧祭之加谨惇信明义而崇德报功之兼尽此其所以垂拱而天下治【本书武成篇】尚何难之有武王崩成王诵立【武王子年十三即位元年丙戌在位三十七年夀五十】周公应问无穷引之以道太公诚立而敢断辅善而相义以充大其志召公亷洁而切直匡过而谏邪以矫拂其行史佚博闻强记敏给而善词以承救其遗忘王虽童蒙而四臣维之故朝廷无过事于时周公以太师位冢宰正百工管叔自以年长而周公居中专政已与二叔监殷屏弃居外羣叔乃流言於国曰公将不利於孺子挻动武庚连淮奄以叛召公不悦周公遂有君奭之书周公乃告二公【召公毕公】曰我之弗辟【音关】我无以告我先王於是决策东征委召公毕公以内事帅师而东作大诰周公居东二年劳来殷民固守其所三监淮夷欲西不得西欲战不得战党与日离乃致辟管叔于商囚蔡叔于郭林以车七乘降霍叔于庶人黜殷命杀武庚命微子启代殷後而外变弭宁矣【史记周公既承王命诛武庚乃命殷王元子启代殷後奉其先祀作微子之命以申之国于宋启史记作开】或曰金縢所谓流言不过羣叔播为中伤之言所谓我之弗辟【音避】居东二年乃是周公避之而居东所谓罪人斯得则周公居东之後王始知流言之为管蔡也于後管叔怀流言之罪挟武庚以叛而後诛之耳岂有兄弟之间方听道涂之言而遽欲致辟之乎曰不然也曷不证之蔡仲之命乎亦惟曰羣叔流言即接以致辟之辞矣曰流言者特微其辞耳三监武庚之叛固已在其中矣盖当是时成王以幼冲而抚新造之邦流言之变危急存亡之所繋周公以身佩安危之寄担当重任抚几不发大事去矣故宁不顾兄弟之亲不恤天下後世之议已事盖有重於此者所以即形为我之弗辟【音辟】我无以告我先王之言而居东二年罪人斯得即东征致辟之事也况谓之曰罪人以其煽乱王室而声其罪耳岂流言仅及周公而遽以罪加之乎由是观之此为何时尚可从容二年之避乎吾知公必不然矣【此段熊去非讲明之意】但外变虽宁而王犹有疑周公之心故周公居东取易三百八十四爻而系之以辞以承文考之志进退存亡不失其正之理筹之熟矣又为鸱鴞诗以贻王王亦未敢诮公秋大熟未获天大雷电以风偃禾拔木王启金縢之书将卜天变乃得周公代武王之说【初武王有疾周公册祝请以身代纳金縢】王执书泣曰其勿穆卜昔公勤劳王家予冲人弗及知今天动威以彰周公之德惟朕小子其新逆【新当作亲逆迎也】王出郊天雨反风禾起岁熟乃归周公于东公是以有东山之诗厥後周公从王东狩伐淮夷遂践奄肃慎来贺亦以三监之变至此而後事之首末俱定也周公复位冢宰握髪吐哺以下白屋之士由是尽知天下贤才之淹滞者狱讼之失情者饥寒之无告者诸侯来朝各告戒之皆曰明哉周公何知我之悉乎【大纪】交趾之南越裳氏重三译而来朝有曰天无烈风淫雨海不扬波三年矣意者中国有圣人乎是以来朝观此则知周公盛德之感格道化之渐被可见也【越裳献白雉曰天无烈风云云使者迷归路周公作指南车导之期年至其国】初武王谓周公曰洛汭延于伊汭其地四平我南望三涂北望岳鄙顾詹有河伊洛天室宜营周居尔其成之於是成王将宅洛邑居九鼎乃命太保先至洛卜宅作召诰周公继之作洛诰乃营洛邑为王城而郏鄏之鼎以定营成周於东郊而殷民之顽以化【召诰洛诰多士所由作初武王克商迁九鼎洛邑欲都洛未果成王成武王之志命召公相宅周公经营建都洛邑营洛有二所瀍水西建都居九鼎称郏鄏卜世三十卜年七百又称东都乂称王城取中土四方道里均瀍水东迁殷顽民称成周又称东郊取密迩王室循服其心成王寔都镐特来往朝诸侯祀清庙於洛】成明堂以朝诸侯【明堂成周公朝诸侯於明堂以颁度量】制周礼以定百王之大法【周礼仪礼二书周公所作】作武乐以象武王之伐功至是周公摄政盖七年矣乃归政於王王犹命周公分正东郊而有多士之书【周公以王命作诰殷遗多士】于後又作无逸立政以戒成王公没【经世书丙戌周公没】王在位尚二十七年读周官之书则知成王设官分职之有伦朝觐巡狩之有法读君陈之书则知成王命君陈以尹兹东郊拳拳不忘殷民之化至於作德日休敬典在德两言则又二篇中切要之论此固成王学力之到而实周公造就之妙欤成王时诸侯分封命宋後殷外【命微子启奉殷祀已注见前】同姓有唐【成王弟叔虞史记五年王与叔虞削桐叶为珪戏封史佚曰天子无戏言遂封尧故墟曰唐侯後号晋春秋时始大】有蔡【蔡叔子蔡仲有蔡仲之命】异姓有熊绎之楚焉【绎祝融後姓芉音靡鬻熊子事文王成王时绎以先人功封夷王时僭称王】康王钊立【钊音昭成王子元年癸亥在位二十六年】太保爽芮伯彤伯毕公卫侯毛公师氏虎臣百尹御事咸受顾命【有顾命篇】康王既尸天子位诰诸侯太保率西方诸侯入应门左毕公率东方诸侯入应门右皆再拜稽首曰今王敬之哉张皇六师无坏我高祖寡命王若曰庶邦侯甸男卫予一人钊报诰昔君文武建侯树屏在我後之人虽尔身在外乃心罔不在王室用奉恤厥若无遗鞠子羞羣公皆听命【见康王之诰】又册命毕公以成周之衆保厘东郊【见毕命】王克遵洪业敬恭神人四夷宾服海内晏然百姓兴於礼义囹圄空虚成康之际天下安宁刑措不用者四十余年有唐虞之风焉【史书】吁文武成康父子祖孙圣贤相继者二百余年後世谓泰和在唐虞成周宇宙间真元会合之运亘千古而再见者欤【增广通略】昭王瑕立【康王子元年己丑在位五十一年】王在位久不能强於政治风化稍衰时月有光五色贯紫微井水溢楚人不朝王南征返济汉汉滨人济以胶船中流胶液王及祭公皆溺死【祭畿内国周公之後为王卿士见左僖传】穆王满立【昭王子五十即位元年庚辰在位五十五年】初年举用贤才命君牙为大司徒作君牙有曰心之忧危若蹈虎尾涉于春冰命伯冏为大仆正作冏命有曰怵惕惟厉中夜以兴思免厥愆于时王心未肆也迨夫将征犬戎祭公谋父谏曰先王耀德不观兵有威让之令有文告之辞又不至则增修於德无勤民於远不听遂征之得四白狼四白鹿以归由是荒服不至诸侯有不睦者周德始衰继又东巡至郑大之谷【音音】起春宵宫集诸方士言神仙事造父得骅骝骐骥驖骊騄耳八骏马献王王喜欲周行天下以求神仙於是西巡乐而忘返作白云黄竹之歌天下愁怨潢池之东徐偃【嬴姓】修饰仁义诸侯多归之者僭称王王闻之驰归造父为御起诸侯师与荆楚合攻徐破之偃王走死赐造父赵城为赵氏【造父嬴姓蜚亷别子季胜之後】未几王又欲出游祭公谋父作祈招之诗以风王【诗曰祈招之愔愔式昭德音思我王度式如玉式如金形民之力而无醉饱之心】王感而止命修辞令以怀诸侯以柔四夷周室再安末年王在位久教化衷刑罚繁思有以清之此吕刑之书所以作也胡氏曰穆王耄荒德虽下衰然能曲尽典狱之情伪以训戒天下後世其仁民之意厚矣孔子所以有取也亦不得中行而与之故思狂狷之意欤其王繄扈【穆王子元年乙亥在位十二年】游於泾上密康公从受三女之奔其母曰必致之王夫兽三为羣人三为衆女三为粲粲美物也而何德以堪之王犹不堪况尔之小丑乎康公不献一年王灭密【史记密姬姓国】女色之倾人国固如此夫懿王囏立【共王子元年丁亥在位二十五年】时王室始衰徙都槐里【汉地理志京兆郡槐里县京兆故长安县也镐在长安南二十里槐里相近王暂居之非迁居槐里一名犬丘】孝王辟方【共王弟元年壬子在位十五年】恶来之後有非子者好马善养息之王命主马汧渭之间马大蕃息王邑之秦封为附庸使续伯益後号秦于时大雹江汉冰牛马死愚谓当嬴秦始封之世而灾异之见杀气若兹履霜之象已兆於此矣天道之倚伏可畏也哉夷王爕立【懿王子元年丁卯在位十六年】觐礼不明王始下堂而见诸侯纲常自此紊矣时荆熊绎五世孙熊渠甚得江汉民和西伐庸东侵扬粤僭立三子为王【立其长子康中子江少子执疵皆为王】卫康公七世孙顷公首坏王制并?鄘之地【按朱子谓卫不知何时并得?鄘之地而胡氏大纪谓顷公时不知何据姑从之】孟子曰天无二日民无二王孔子曰天下无道礼乐征伐自诸侯出况灭人之国而有之乎斯二者皆陵迟解纽之事何夷王之不能问也可为三叹息者矣厉王胡立【夷王子元年癸未在位十七年并共和三十一年】而诗之变雅始作【民劳板荡等】时荣夷公好专利有宠於王大夫芮良夫谏曰夫利百物之所生也天地之所载也王人者将导利而布之上下使神人百物无不得极犹曰怵惕惧怨之来也今王学专利其可乎匹夫专利犹谓之盗王而行之其归鲜矣荣公若用周必败也不听卒以为卿士用事政益暴虐四夷交侵【荆楚寇南玁狁寇北淮夷寇束】征歛数起虐用其民民不堪命聚而谤王得卫巫【卫国之巫】使监谤以告辄杀国人莫敢言道路以目王喜告召公曰吾能弭谤矣召公曰是障之也防民之口甚於防川川壅而溃伤人必多民亦如之故为水者决之使导为民者宣之使言王不听三年民不堪命作乱流王于彘【晋地汾水之上河东永安也】太子靖匿召公家国人闻而围之召公以其子代之得免二相周公召公【周召之後相周通号周公召公】和协共理国事号称共和共和十四年【始庚申终癸酉】王崩于彘二相奉太子靖即位是为宣王【元年甲戌在位四十六年】周召为辅王承衰乱之後旱灾知惧侧身修行以销天变【见云汉诗】任贤使能兴衰拨乱有山甫以补衮职之阙【仲山甫樊侯也见烝民诗】有申伯以蕃四国之难【申姜姓国见嵩高诗】命召公平淮夷【召穆公见江汉诗】吉甫伐玁狁【尹吉甫见六月诗】方叔征蛮荆【方叔卿士见采芑诗大纪云时荆楚强盛方叔征之楚震恐去王号】故能复文武之境土会诸侯於东都而周室中兴焉况当是时内有姜后之贤脱簪珥以谏所以辅成早朝晏罢勤於政事者多矣【王尝晏起后脱簪珥待罪永巷以谏自是早朝晏罢见後汉皇后传】惜乎籍田不修虢公徒谏【不修籍於千亩虢文公谏云人之大事在农上帝粢盛所出人之供给所取不听见国语】战千亩而料民【国语西河界休县地名千亩败于姜氏之戎既丧师乃料民大原仲山甫谏古不料民不听注简料其数多寡】杀杜伯非其罪【将杀其臣杜伯而非其罪伯之友左儒争不听儒亦死之】祈父白驹黄鸟之诗【变小雅】终不能免诗人之刺则当时司马之职非人贤者之去欲留不可末年生民盖有失其所者矣惜哉宣王时始封其庶弟友於郑是为郑桓公幽王宫?【宣王子元年庚申在位十一年】沈湎淫佚谗谀并进赋歛烦重百姓愁怨不以礼信待诸侯赏罚不当诸侯怨叛泾渭洛三川震【常昭曰镐京地震故三川动】伯阳父曰伊洛竭而夏亡河竭而商亡山崩川竭亡国之证【伯阳父周大夫注禹都阳城伊洛所经商都渭河水所经】未几三川竭岐山崩初王娶于申生太子宜臼後嬖褒姒生伯服又济以虢石父之谀佞【石父为卿】与褒姒譛申后及太子宜白王废后太子而以褒姒为后伯服为太子褒姒骄恣王惑之诗人知其必亡刺之曰燎之方扬宁或灭之赫赫宗周褒姒之【初夏之衰有二龙止王庭言曰余褒之二君夏后卜请漦藏之吉漦龙吐沫也龙立漦在椟历夏商不敢发厉王未发之漦流于庭王使妇人倮噪化玄龟入後宫童妾遭之孕生子弃之宣王时童謡檿弧箕服实亡周国有夫妇鬻是器者王使执之逃见弃女收之奔褒褒人有狱入女赎罪幽王入後宫取嬖之生伯服以出褒号褒姒鼋蜥蜴檿弧弓箕木名服矢房】宜臼奔申王求杀之申不与王伐申申侯与缯人召西夷犬戎攻王王举烽火徵兵莫至【初犬戎荐侵王都始为烽燧徵兵备不虞王宠褒姒甚欲褒姒笑万方不笑为举烽火诸侯至无寇乃大笑王悦数举其後不信诸侯不至】遂杀王骊山下虏褒姒立伯服为王尽取周赂而去【史记】而西周遂亡论者曰幽王以妾为妻以孽代宗父子夫妇之间纲常灭矣欲不亡得乎【增广通略】当是时郑伯友死於战秦襄公帅师救周力战破戎卫侯和从晋侯仇合诸侯师击戎逐之黜伯服郑世子掘突【武公】收父散兵从诸侯东迎故太子【宜臼】於申归而立之【大纪】是为平王而周辙遂东矣【平王东迁洛邑之王城即周公定鼎之所是为东都】
史纂通要卷三
<史部,史评类,史纂通要>

[book_title]卷四
钦定四库全书
史纂通要卷四
元　胡一桂　撰
周【下】
平王宜臼立东迁洛阳是为东周【元年辛未在位五十一年】王命晋文侯为侯伯赉以秬鬯弓矢赐以河内附庸晋於是始大初使命秦襄公曰戎无道侵夺我岐丰秦能逐戎即有其地至是襄公乘胜取之而西周畿内八百里之地尽为秦有是举周家兴王基业一转而为秦矣又始封襄公为诸侯【赐爵为伯】留卫武公于周以辅政公是年九十五谥郑伯友曰桓公召掘突入为司徒东迁以後政令不行於天下衰弱与诸侯等故孔子删诗降黍离於国风【黍离以下其诗不能复雅谓之王国变风】定书终於文侯之命作春秋起於鲁隐公之元年而托始於平王其以是夫【隐公元年平王四十九年也初成王封周公子伯禽为鲁侯至隐公十三君公惠公庶子名息姑惠公初爱少子立为太子公薨国人不与立隐公】胡氏曰幽王无道虽天下所不与其见杀於犬戎则天下所不忍而平王乃其子也所宜坐薪尝胆养民训兵帅天下诸侯披其巢宂诛其宗种复居镐京继迹文武成康盖前人之愆则可谓人子矣愚观其命秦晋之词语平而不切志舒而不惨忘不共戴天之雠轻弃旧都以西事委之於秦而即安於洛邑亡三纲矣夫子定书而取文侯之命何哉平王虽不自饬励而晋侯不失蕃宣之道逐西戎黜伯服扶立冢嗣号令天下莫敢不从使平王稍有仁心义气而辅以晋文卫武则周室中兴矣圣人之心广道大权轻重不失毫厘是以深取晋文而於平王犹有望也及其末年怠惰放纵不可救药日以衰微名号虽存其实与杞宋等矣圣人据事实本天道而作春秋固非衆人之所识也愚谓平王不但无仁心义气而已今观其遣戍母家【申国】此扬之水所以作也【王风篇名】朱文公之论曰申侯与犬戎弑幽王乃王法必诛不赦之贼平王与其臣子不共戴天之雠也今平王知有母而不知有父知其立已之为有德而不知其弑父之为可怨至使复雠讨贼之师反为报施酬恩之举则其忘亲逆理而得罪於天已甚矣平庵项氏曰自天理观之则申侯为平王不共戴天之雠自平王观之则申侯乃其贾充成济也【事见後曹魏高贵卿公】其戍之宜矣愚亦曰自幽王观之则平王真所谓乱臣贼子无复人心天理之存者矣夫子删诗而存扬之水其刺之也固宜由是论之则春秋托始於平王可以深长思矣王崩桓王林立【平王孙太子之子太子死立林元年壬戌在位二十三年】周之东迁晋郑焉依平王时郑武公庄公为王朝卿士【宣王始封其弟友於郑伯爵子武公掘突武公子庄公寤生】王欲畀虢公政【西虢公亦仕王朝畀政不专任郑伯】郑伯怨王王曰无之於是周郑交质【王子狐质郑郑公子忽质周】继又交恶【王崩周人将畀虢公政夏郑伯帅师取温之麦秋又取成周之禾】至是繻【音需】葛一战祝聃射王中肩【王夺郑伯政郑不朝王伐郑左隐三年桓五年】东周之衰决於此郑伯无君之罪实为首恶其能逃万世之诛乎杜氏乃谓郑志在苟免王伐之为非【杜预注】是诚何见哉庄王佗【桓王子元年乙酉在位十五年】十二年齐小白归国是为桓公用管仲为相卒覇诸侯【小白齐桓公名事见後齐国】胡氏曰齐桓公所以有始而无终者大本不正也使齐桓果有匡天下之志而不求自利则管子者天下之才也当以见诸天王上言文武之勤中述成康之盛下陈今日之衰微盖自幽王灭于西戎秦人力战取丰镐平王东迁于成周虞虢魏芮皆畿内诸侯乘乱各据土宇王畿中断无西偏矣使齐桓管仲人赞于天王匡正畿甸以修王畧谨五礼以齐诸侯整六军以膺戎狄则周室赫然中兴而王化行矣惜乎齐桓管仲不知出此而溺於饮宴祍席之间也【桓公三夫人王姬徐姬蔡姬无子而内实多嬖宠故也】厘王【一作僖】胡齐【庄王子元年庚子在位五年】时桓公会北杏【齐地】以平宋乱灭遂【巳亥宋大夫南宫万弑闵公庚辰会遂不至故灭之】会鲁于柯而不渝曹沬之盟【庚子会柯将盟曹沫以匕首刼桓公返鲁侵地公许之後悔管仲谓不可弃信於诸侯遂与沬三败所亡地于鲁沬音昧】一再会鄄【音绢一音真卫地辛丑壬寅两会而宋始服】而齐始覇谓其始为诸侯长也【左庄十四年】胡氏曰【文定公】春秋之世以诸侯主天下盟会自北杏始其後晋文秦穆宋襄楚庄交主夏盟迹此而为之者也惠王阆立【僖王子元年乙巳在位二十五年】有子颓之乱王奔温居郑之栎【郑大都】郑伯虢公帅师杀子颓奉王归周【初庄王欲立少子颓不克惠王即位夺其大臣蒍国园取边伯宫丙午边伯蒍国等五大夫怨王作乱奉颓伐王王奔遂召燕卫立颓郑伯见虢叔请纳王虢叔杀颓及五大夫见左氏史记】王赐桓公为侯伯且谋伐卫以其立子颓也【甲寅】是年桓公与诸侯盟于幽【宋公鲁侯陈侯郑伯同盟】齐定令关市五十而征一赋禄以粟田税上年什取三中年什二下年什一大凶不税其或饥馑则弛而税令诸侯必足三年之食以其余修兵革不足者助之发齐於是覇公喜曰孤之有管仲犹鸿之有翼也号曰仲父其後公城卫于楚丘【辛酉狄灭卫懿公死卫遗民立戴公庐于曹癸亥城楚丘】迁邢于夷仪【壬戌狄伐邢公与诸侯救之邢溃围出合兵逐狄遂迁邢诸侯城邢】诛哀姜以宁鲁难【鲁庄公薨其弟季友立公爱子班庆父亦公弟与夫人哀姜通弑班立姜娣子开後又弑开而自立姜皆与谋季友遂立公少子申杀庆父桓公以姜乱鲁取于邾而诛之】盟召陵而礼荆楚【乙丑以九国师伐楚责包茅不贡师进次陉楚使屈完如师师退次召陵楚服而礼之也屈完及诸侯盟召陵颖川县】盟首止以定周太子之位【王以后爱子带故将废太子郑管仲请桓公帅诸侯告王请与太子会太子必无害矣丙寅遂帅诸侯会太子于首止之也】盟甯母而不乘郑人之衅【戊辰伐郑以逃首止之盟也郑太子华聼命於会言於公许以郑为内臣公以有衅欲从之管仲谏止华归得罪郑伯始请盟于齐服故也】皆王之世焉襄王郑立【惠王子元年庚午在位三十三年】时桓公有葵丘之会【庚午盟诸侯葵丘王使宰孔致胙】命管夷吾平戎于王【初惠王欲立少子带废太子郑齐会首止定之壬申带怨不得立召戎伐周癸酉王讨子带子带奔齐公遂使夷吾平戎于王王飨以上卿礼夷吾辞受下卿礼还】帅诸侯师城缘陵而迁?【甲戌淮夷病杞公会诸侯谋救杞丁丑迁缘陵缘陵杞色】其後又征诸侯戍周以舒戎难【丁丑王告难故】明年而公卒【戊寅】于时秦穆公亦已两平晋难立晋君【穆公惠王未年壬戌即位襄王三十一年庚子卒凡三十九年初晋献公因骊姬之譛杀太子申生重耳奔蒲夷吾奔屈公卒里克杀姬子奚齐苟息立姬娣所生卓子里克杀之庚午穆公纳夷吾是为惠公乙酉纳重耳是为文公】晋文公始返国矣【乙酉返国癸巳卒凡九年】王有叔带之乱奔郑告急于晋文公率诸侯纳王诛叔带王飨醴【礼有飨有燕飨有体荐燕有折俎飨之以大礼而又为之设醴酒此盛礼也】命之侑【侑以币帛】请隧【王之葬礼掘地通道曰隧】弗许曰王章也与之阳樊温原攅茅之田【周之南阳地】其後遂有河阳之狩王赐文公为侯伯然以臣召君文公此举於是乎不可为训矣【初郑怨王与卫滑伐滑王使人助卫请滑郑执之王怒乙酉以狄伐郑遂以狄女隗氏为后子带通焉王出后带以狄伐周王奔郑狄立带为王丙戌文公纳王诛带己丑文公败楚师于城濮作王宫于河阳践土召王献楚俘诸侯毕朝春秋讳之书曰天王出狩于河阳河阳晋温地践土郑河内地】襄王之元年即宋襄公之元年也【襄公庚午即位甲申卒凡十五年】公虽以覇称仅有立齐孝公一事为可取耳【己卯率诸侯伐齐送齐太子昭立之是为孝公】顷王壬臣【襄王子元年癸卯在位六年】匡王班【顷王子元年己酉在位六年】至定王瑜【匡王弟元年乙卯在位二十一年】时楚庄始覇【顷王六年即位至定王十六年庚午卒凡二十三年】楚本子爵夷王世已僭称王至是伐陆浑之戎【陆浑县属弘农郡】次雒观兵周郊王使王孙蒲劳师楚子问鼎之大小轻重对曰在德不在鼎周德虽衰天命未改鼎之轻重未可问也楚子慙惧而退【乙卯】盖尝夷考五覇迭兴始於庄王十二年【丙申】齐桓公入国至定王之十六年【庚午】楚庄卒而五覇之业终盖历七王九十五年於此矣齐桓晋文功在王室秦穆定晋君至再已而伐晋伐戎以成覇业【丙子伐晋获惠公丁酉伐晋晋不出封殽尸而还戊戌伐戎王益国十二开地千里】末乃收其贤臣以从死【公卒葬雍从死者有七十人三良与焉】其不得为诸侯盟主固宜【史记】楚庄初灭庸以自丰【庚戌】至窥周而问鼎已而伐郑伐陈伐宋殆无虚日【丙辰以後伐郑凡五庚申癸亥伐陈乙丑伐宋明年与宋平】宋襄智畧不如桓文强暴不如秦楚而兴师乃不禽二毛不鼓不成列区区以姑息为仁义而不能舒丧师之戚盂之会见辱於楚【壬午公求覇业求诸侯于楚楚与诸侯会盂宋地楚执公以伐宋已而释之】泓之战卒殒其躯【癸未公伐郑楚伐宋救郑战于泓公伤股国人皆咎公公曰君子不重伤不禽二毛】皆自取也虽然五覇莫如桓文矣孰优曰晋文公谲而不正【如丙戌襄王与原田不服胁以兵谍知将降故退一舍又如己丑分曹卫田以速楚战又退三舍以避子玉之类】齐桓公正而不谲【如伐楚责包茅不入王祭不供仗义执言不由谲道】孔子已尝言之又曰桓公九合诸侯不以兵车管仲之力也如其仁如其仁又曰管仲相桓公覇诸侯一匡天下民到于今受其赐微管仲吾其被髪左祍矣【语宪问篇】所以大管仲之功者如此其至然终不能免小器之讥以其徒知挟天子以令诸侯区区为覇齐之举而非有尊王明义之诚心其器量不足称也不然管仲死桓公薨何至五公子争立天下遽不复宗齐乎【戊寅公与管仲属公子昭於宋襄公以为太子郑姬所生即孝公也五公子谓长卫姬生无亏少卫姬生元即惠公葛嬴生潘即昭公密姬生商人即懿公宋华子生公子雍是也争立大乱数世诸姬即内嬖如夫人者六人也】噫谓仲为天下之才桓公不以赞天子使王化得行者亦未为笃论矣简王夷立【定王子元年丙子在位十四年】继以灵王泄心【简王子元年庚寅在位二十七年】二十一年庚戌冬十一月庚子孔子生【生於鲁昌平郷陬邑】鲁襄公之二十二年也至敬王时为鲁大司寇相定公会齐侯于夹谷齐人归鲁侵疆【辛丑时年五十二侵疆郓龟隂也】继使仲由为季氏宰堕三都【费郈成】收其甲兵【癸卯】及摄行相事【乙巳】七日而诛少正卯与闻国政三月鲁国大治真儒之效方少见而齐人归女乐沮之於是去鲁奔走宋卫陈蔡之间及归鲁年已六十八矣【哀公十一年丁巳】鲁终不能用乃叙书传礼记【有杞宋损益从周等语】删诗正乐【有鲁太师及乐正语】繋易作春秋实绍伏羲尧舜禹汤文武周公以来之道统传之万世呜呼盛哉宰我曰以予观於夫子贤於尧舜远矣子贡曰见其礼而知其政闻其乐而知其德由百世之後等百世之王莫之能违也自生民以来未有夫子也有若曰岂惟民哉麒麟之於走兽凤凰之於飞鸟太山之於丘垤河海之於行潦类也圣人之於民亦类也出於其类拔乎其萃自生民以来未有盛於孔子也景王贵【灵王子元年丁巳在位二十五年】敬王匄【景王子元年壬午在位四十四年】有子朝之乱至再皆赖晋而後定【子朝景王长庶子爱欲立之会崩国人立长子猛子朝攻杀猛是为悼王晋顷公攻子朝立敬王猛母弟也子朝奔楚十六年子朝之徒复乱敬王奔晋十七年晋定公入王于周】时晋六卿强公室卑矣而顷公定公犹两平王室之乱为可嘉也三十九年【庚申】鲁哀公之十四年公西狩获麟孔子作春秋所感而起故所以为终也越明年壬戌夏四月乙丑孔子卒【寿七十三】而左传实终於哀公二十七年【癸酉即贞定王元年】韩赵魏灭智伯之事焉敬王世曹灭於宋【甲寅】陈灭於楚【癸亥】元王仁【敬王子元年丙寅在位六年】越句践伐吴围之大败吴师吴王夫差栖姑苏山使大夫肉袒?行请成于越曰意者亦欲如会稽之赦孤臣之罪乎句践不忍欲许之范蠡曰会稽之事天以越赐吴吴不取今天以吴赐越越其可逆天乎范蠡乃鼓进兵使者泣而去吴王自杀遂灭吴句践乃以兵北渡淮与齐晋诸侯会徐州致贡于周天子赐胙命为伯诸侯毕贺【初景王二十六年吴败越夫椒乘胜入越越王以甲楯五千栖会稽卑辞乞成于吴吴许越平事见吴国越王尝胆刻励至是修怨灭吴】太史公曰禹之功大矣渐九川定九州至于今诸夏乂安及苖裔句践苦身焦思终灭强吴北观兵中国以尊周室号称覇王句践可不谓贤哉盖有禹之遗烈焉范蠡二迁皆有荣名名垂後世臣主若此欲无显得乎【史记】贞定王介立【元王子元年壬申在位二十八年】初晋有智氏赵氏韩氏魏氏范氏中行氏为六卿六卿强专权弗能制智伯既与韩赵魏灭范氏中行氏而分其地【癸未】又约韩魏共伐赵三年不克赵襄子使人告韩魏反共攻智伯灭之而与赵共分其地【丙戍】蔡於王之时亦为楚所灭【甲午】王崩三子争位相伐卒归於考王嵬【贞定王子元年庚子在位十六年初贞定王崩太子去疾立是为哀王三月弟叔袭杀去疾自立是为思王五月少弟嵬杀叔自立是为考王也】王封其弟于河南是为桓公以续周公官职桓公卒子威公立威公卒子惠公立惠公乃封其少子於巩以奉王号东周惠公【史记】而东西周之称又起於此【索隐曰惠公立长子曰西周公又封少子於巩仍袭父号曰东周惠公於是又称东西二周也按世本西周桓公名掲居河南东周惠公名班居洛阳是也复斋胡氏曰其後掲没而长子成公袭有其地小子班专制洛阳兄弟角立史册逸其世数名氏至赧王三十四年楚谋入寇王使东周君谕止之盖班之後也至赧王入秦秦迁西周公於狐聚而河南亡庄襄元年迁东周君於阳人聚而洛阳之巩亡】威烈王午立【考王子元年丙辰在位二十四年】二十三年【戊寅】九鼎震始命晋大夫魏斯赵籍韩?为诸侯【斯文侯籍烈侯?景侯】初考王元年晋幽公立土地所存惟绦曲沃二邑余皆为三家所有公畏其强反朝于三家王不能讨至此乃命为诸侯司马氏通监【名光神宗朝作资治通监】续左氏为编年而托始於韩赵魏之事诚以名分所系不容不论而议之也故其言曰幽厉之後周道日衰然文武之祀犹绵绵相属者以子孙尚能守其名分故也今晋大夫暴灭其君剖分晋国天子既不能讨又使列为诸侯是区区之名分复不能守而并弃之也卒使天下以智力相雄长圣贤之後为诸侯者社稷无不泯絶生民之类糜灭几尽岂不哀哉可谓至论矣自是安王骄立【威烈王子元年庚辰在位二十六年】齐田和迁其君康公於海上食一城以奉先祀【庚寅】王又不能讨反命和为诸侯【壬辰田和会魏文侯及楚卫于浊泽求为诸侯文侯为请於王及诸侯许之乙未乃命和为诸侯】後七年康公薨田氏遂并齐而有之【壬寅】夫固有以啓之也厥後有齐者田姓而姜氏之齐亡【初陈公子完得罪奔齐桓公为工正更姓田氏子孙盛多敬王三十九年田恒弑齐简公其子盘号襄子相齐与三晋通至是奄有其国】未几韩赵魏亦共废晋靖公为家人分其地而晋亡【乙巳】烈王喜立【安王子元年丙午在位七年】齐威王来朝王是时周室微弱诸侯莫朝而齐独朝天下以此益贤威王威王封即墨大夫烹阿大夫於是羣臣耸惧莫敢饰诈务尽其情齐国大治强於天下【辛亥王召即墨大夫曰子居即墨毁言日至吾使人视田野辟人民给东方以宁是子不事吾左右求助也封之万家邑召阿大夫曰子守阿誉言曰至吾使人视田野不辟人民贫馁赵攻鄄子不救卫取薛陵子不知是子厚币事吾左右求誉也遂烹阿大夫及左右常誉者】王初年韩灭郑并其国因徙都之【丙午】显王扁【烈王弟元年癸丑在位四十八年】在位四十八年间秦发杀机斩首之数自石门龙贾始【丁巳秦败韩赵魏兵石门斩首六万王赐以黼黻之服庚寅惠文王虏魏将龙贾斩首八万】孙膑龎涓俱学兵法仕齐仕魏自相刃靡【初孙龎俱学兵法涓为魏将自知不及膑召至刖其足黥之齐使至魏载之齐威王以为师十五年魏惠王伐赵齐救赵用膑计败魏二十八年魏龎涓伐韩齐救韩用膑计夜杀涓于马陵】卫公孙鞅以刑名之学入秦【八年鞅入秦三十一年孝公卒惠文王诛鞅】郑申不害以黄老之学入韩【十八年郑贱臣申不害以黄老刑名之学干昭侯用为相凡十五年终其身圂治兵强】苏秦张仪俱事鬼谷先生【王诩】学从横之术秦为从约长并相齐楚燕赵韩魏【佩六国相印】其後张仪相魏又割上郡十五县以赂秦【三十六年以後秦洛阳人仪魏人秦主从合六国以攻秦仪主横离六国以事秦】孟尝君以贱妾之子倜傥饶智术散财养士食客常数千人盗虚名以重天下【四十八年齐封田婴於薛号靖郭君子田文嗣薛公号孟尝君】而邹人孟轲不远千里乃以儒术见魏惠王谈仁义於刑名功利战鬬之世【三十三年】固宜圆凿方枘而难入也斯无庸论矣独惟当时事体有可恨者三晋之强也不以其道立为诸侯是非所当立而立威烈既失之於前三晋既侯石门之战秦特以诸侯伐诸侯何功之有乃赐黼黻之服是非所当赐而赐显王复失之於後周之政刑至是无复有存焉者矣【此一节本林氏之论】故宜日趋於弱致胙【九年致文武胙孝公三十五年致胙惠公】致伯【二十六年致伯孝公】贺即位【三十三年贺惠文王】以养成强秦虎狼之暴故末年敢於僭王而无忌惮【四十四年惠文始僭称王】诸侯皆从而效之矣【韩魏齐赵遂皆称王】尚何言哉是时楚杀越王无疆越始散服於楚而国亡【四十五年】慎靓王定【显王子元年辛丑在位六年】时楚赵魏韩燕同伐秦秦人开关【函谷】延敌五国之师皆败走【癸卯】明年苏秦死齐【齐大夫与秦争宠刺杀之】张仪遂说魏请成于秦秦与韩赵战胜【甲辰斩首八万】而燕王哙又自以其国与子之而国内大乱矣【乙巳子之相燕哙老属国子之愿为臣至赧王初年齐醢子之杀哙三年燕人立太子平是为昭王】二年孟轲去魏适齐夫孟子自显王三十三年至魏【魏都大梁故亦称梁】至是魏君罂卒去魏适齐逮夫赧王元年复去齐今观其见魏惠而进仁义之说见魏襄而陈不嗜杀之说亦意梁之可与有为也奈何以为迂阔於事情於是絶望於梁而适齐因宣王一牛之不忍啓之以王道井田学校与民同乐历历为王言之盖以三代教养之道望其君也王不能用於是浩然出昼退述尧舜孔子之道而着作焉【胡初翁成性史评】呜呼文武成康遗泽竭王道不行於天下而孔孟生於春秋战国者天也困厄其身弥昌其道宁病圣贤不病万世亦天也讵容以一时之遇不遇计哉赧王延立【慎靓王子元年丁未在位五十九年】东西周分治【索隐曰王赧微弱东西周分王正理各居一都故曰东西周高诱曰西周王城今河南东周巩今成周洛阳也】王徙都西周【自洛阳徙河南】盖以微弱不能主盟会武公焉依【武公西周君】寄空名於诸侯之上者五十有九年当时自秦楚齐赵魏韩燕七强国外仅存鲁卫宋中山【乙亥宋灭见下鲁至秦庄襄壬子灭卫至秦二世灭】秦虽尤强而六国亦非小弱也张仪虽说楚韩齐赵燕事秦归报未至而秦惠王已薨【庚戍】明年而仪亦物故矣宋王偃以雀生史占必覇天下遂灭滕伐薛败齐楚魏乃射天笞地斩焚社稷自速灭亡【乙亥齐湣王与魏楚灭之】齐湣王灭宋而骄乃南侵楚西侵三晋欲并二周为天子【丙子】卒败死於燕乐毅【诸侯害齐之骄暴争合谋丁丑燕乐毅并将秦魏韩赵兵伐齐大败之湣王走莒楚使淖齿弑之燕六月间下齐七十余城】斯无庸论矣赵武灵王变胡服习骑射制林胡灭中山【甲寅秦昭襄立其年武灵变服壬戌破中山】大啓土宇蔺相如叱强秦於渑池之会【壬戌秦昭襄会赵王渑池赵王为鼓瑟相如请秦王击缶不肯相如张目叱秦王左右王为一击缶】马服君【赵奢所封】败秦将於阏与【音预】之围【辛卯赵惠文时】斯亦强矣秦之所陵者楚所侵者韩魏耳【注见秦昭襄王下】自赵轻受韩上党之归【己亥秦白起伐韩拔野王上党路絶上党太守径以地归赵受之丁丑秦拔上党而民皆走赵赵廉颇军长平按据上党民】误以赵括代廉颇之将长平之师一丧上党竟为秦有【范睢使人反问谓廉颇易与且降矣秦独畏马服君子赵括耳遂以括代颇将其年秦白起竟攻杀括坑降卒四十余万赵人大震】上党者天下之脊也既为秦有韩必折而归之六国其将焉往【此本陈莹中论】於是秦围赵邯郸岁余几不得脱赖楚魏来救解围【壬寅】末年【乙巳】秦取韩阳城负黍【阳城有负黍聚】取赵二十五县王恐与诸侯约从攻秦令毋得通阳城秦怒使将军摎攻西周王奔秦顿首受罪尽献其邑三十六王还周崩秦取九鼎宝器而迁西周公【索隐武公子文公】於狐【音惮孤聚与阳人聚在洛阳南】後七岁【壬子】东周君与诸侯谋伐秦秦庄襄使相国吕不韦灭东西周二周皆入秦春与周君以阳人聚奉祀而周遂亡【聚在河南梁县徐广曰周比亡时几七县河南洛阳谷城平隂偃师巩缑氏也】愚观战国以来功利之习坏烂人心君臣大义澌灭殆尽无复有存焉者六国非特坐视周室之亡而莫之救如齐湣楚襄蓄无王之心久矣【甲申湣王欲并二周见前戊子楚襄王欲与齐韩共伐秦因欲图周王使东周君谕之乃止】特顾其力有所不赡耳岂惟秦哉而当时之士如苏秦张仪公孙衍【号犀首】苏代苏厉楼缓之徒不足论也乐毅亷颇蔺相如赵奢亦未易以责备也贾谊称齐有孟尝【田文】赵有平原【武灵王弟胜】楚有春申【黄歇】魏有信陵【公子无忌】此四君者皆明智而忠信寛厚而爱人尊贤而重士然孟尝君尝入相秦仅以鸡鸣狗盗之客脱身逃难【癸亥秦昭襄闻君贤请以为相或间之王囚君欲杀之君求解於秦幸姬姬请狐白裘已献王客为狗盗盗裘献姬姬言於王遣之至罔王悔追之秦法鸡鸣出客客有善为鸡鸣者野鸡间之皆鸣乃得脱归】平原君得毛遂合从於楚【癸卯秦王齕围赵邯郸君求救於楚约客文武备者二十人俱得十九人毛遂自荐卒能说楚王定从救赵】因妇夤缘於魏【君娶魏女公子无忌姊君求敕魏谓无忌曰纵轻胜弃之独不念公子姊耶】幸致春申信陵二君以存赵【楚使黄歇无忌遂盗晋鄙兵符勒兵以救赵】而二君者虽能出身以遣楚太子之归【史记春申君与顷襄王太子完质於秦数年王病恐不起请太子亟归秦不许遂谋遣太子与使者俱亡身自守舍以死当之太子亡归竟得立秦亦不杀歇】虽能接岩穴隐者得侯生毛公薛公之力【史记信陵君得夷门监者侯嬴计盗晋鄙兵符勒兵救赵又得毛公薛公劝云秦攻魏急而公子不归使秦破大梁夷先王宗庙公子何面目立天下乎公子遂趍驾归救魏】而周亡亦无一能倡大义於天下仅有鲁仲连义不帝秦负当世高士重名【秦围邯郓魏使新垣衍令赵帝秦以说秦解围齐人鲁仲连适游赵折衍云帝泰则连有蹈东海死耳吾不忍为之民也】亦初非为尊周使当时之士有如三老董公之遮说当时之君有如汉王三军缟素为王赧发丧为天下诛无道秦名其为贼敌乃可服齐桓晋文之事宁不可复见於今日何计不出此顾乃区区欲与秦鬭智角力卒之宾服恐後以待灭亡之不暇可痛也哉迹周自武王至幽王十二世都镐是为西周自平王至赧王二十三世都洛是为东周【东周至考王子以後又自有东西二周之分】平王以後春秋时也威烈王後战国时也【增广通略】盖尝论之西都自泾舟胶楚泽下堂见诸侯纲常陵迟已为春秋之渐东都自春秋已来弱不可支犹幸五覇挟天子以令诸侯尚寄空名於天下然繻葛倒悬已为战国之渐战国首命韩赵魏为诸侯纲常道尽矣於是七雄竸强苏秦张仪肆从横之术从者犹知合六国以抗秦横者甘於事秦而不耻事秦者固不知有周抗秦者不过自为亦岂复知有周哉虽然仪秦不足论管仲以其君覇犹不能免小器之讥此东周之不可复西亦犹战国之不可复春秋五覇三王之罪人於仪秦乎何诛又尝合三代论之三代之王有天下一千九百六十九年何圣贤之君无几夏有禹啓少康商有成汤太甲太戊盘庚武丁周有武王成王康王宣王外无闻焉然後之言治者以三代为称首巍巍皇皇卓冠千古而莫及者禹汤文武以圣王之道立经陈纪创法定制其尤卓卓然者如井田封建学校兵师之要靡不备具而又固结之以仁维持之以礼端本洪源自足与天无极故其後世子孙非有刚恶如桀纣幽厉之暴非有柔恶如王赧之衰皆足以世守之而勿失也岂偶然哉周自武王有天下至赧王凡三十五王【哀王思王在外】八百六十七年【按通监起己卯终乙巳以秦昭襄王五十二年丙午接周统经世书同】南宫氏曰周自武王至东周君灭而周始亡于秦【盖於秦庄襄元年壬子灭东周君始书秦则周实计八百七十三年】斯实録也後有秉春秋之笔者盍改而正诸【按文公纲日於秦昭襄丙午以後与六国皆分书直至始皇二十六年庚辰并天下方大书但东周亡於壬子未之论也】
史纂通要卷四

[book_title]卷五
钦定四库全书
史纂通要卷五
元　胡一桂　撰
周诸侯
鲁
鲁周公旦周武王弟也王伐商周公佐王定天下封於少昊之虚曲阜【今兖州仙源县】是为鲁公周公不就封留佐王子伯禽代封於鲁伯禽即位之後管蔡反淮夷徐戎并兴伯禽率师伐之肸【一作猕书作费注鲁东郊地】作肸誓【书作费誓】徐戎遂平三世为幽公而有弟之弑【幽公宰弟?弑公自立谥魏公】又三世为武公武公与长子括小子戏朝周宣王爱戏欲立为鲁太子樊仲山甫谏不聼卒立戏是为懿公九年公兄括之子伯御弑公而自立宣王伐鲁诛伯御立懿公弟偁是为孝公自是诸侯多畔王命王舍长立少固有以啓之也孝公子惠公公适夫人无子贱妾声子生子息息娶宋女女至而好公夺而妻之生子允登宋女为夫人允为太子公卒允少公长庶子自心以平王四十九年摄政而夫子作春秋托始於此十一年羽父请杀子允求太宰【羽父公子翬】公曰吾为允少故摄今允长矣吾方营菟裘【鲁邑】而老焉以授允政翬惧反谮公于允请杀公允许诺遂弑公而立允是为桓公公娶于齐生子同公与夫人如齐申繻谏不聼【鲁大夫】齐襄公通焉公怒夫人以告齐使彭生弑公于车子同立是为庄公【母夫人留齐不敢归】公有三弟长庆父次叔牙次季友公娶齐女为夫人曰哀姜无子姜弟叔姜生子开初公爱孟女【党氏女鲁大夫任生】生子班欲立之公病问嗣於叔牙叔牙曰庆父在可以为嗣问季友季友曰请以死奉班也遂鸩叔牙立其子为叔孙氏公卒季友竞立班先是庆父与哀姜通欲立姜娣子开至是庆父弑班而立开是为闵公二年哀姜与庆父谋欲立庆父遂弑闵公鲁人欲诛庆父庆父奔莒於是季友奉闵公庶兄立之是为厘公亦庄公少子哀姜奔邾季友赂求庆父使人杀之庆父乃自杀齐桓公闻哀姜与庆父乱以危鲁召之邾而杀之以平鲁难季友为相九年号成季其後为季氏庆父後为孟氏公卒子兴立是为文公文公卒襄仲杀公适子恶及视而立庶子倭是为宣公【文公二妃长妃齐女哀姜生恶及视次妃敬嬴子倭襄仲公子遂】鲁由此公室卑三桓强【三桓鲁桓公之族孟孙叔孙季孙】宣公【季文子相】谋伐三桓会卒不果子黑肱立是为成公成公卒子午立是为襄公【季武子相】襄公卒昭公禂立【季武子立之】鸜鹆来巢【二十五年鸜鹆不踰济非中国之禽】师已曰【鲁大夫】文成之世童謡曰鸜鹆来巢公在乾侯【杜预曰乾侯魏郡赤丘县晋境内邑】鸜鹆入处公在野外季氏与郈氏鬭鷄【季平子郈昭伯二家相近】季芥其羽郈金其距平子怒昭伯亦怒郈氏以告公公伐季氏平子请罪弗许於是三家共伐公公奔齐【九月】如晋居乾侯【二十八年】公卒【三十二年卒於乾侯】鲁人立昭公弟宋是为定公五年季平子卒其家臣阳虎囚季桓子而专国政【八年虎欲杀三桓适更立所善庶子桓子诈而得脱後三桓与鲁议虎虎奔齐焉】十年孔子行相事公与齐景公有夹谷之会齐欲袭鲁公孔子以礼历阶诛齐淫乐齐侯惧乃止归鲁侵地而谢过十二年使仲由隳三桓城收其甲兵孟氏不肯隳城伐之不克而止季桓子受齐女乐三日不朝孔子遂行定公卒子哀公蒋立孔子反鲁十四年春西狩获麟孔子作春秋所感而起故所以为终也【实周敬王之三十九年哀公十六年孔子卒】二十七年三桓攻公公奔卫如邹如越公卒悼公宁立时三桓胜鲁如小侯而已又八传为顷公【元穆共康景平緍顷】十六年赧王五十九年也是岁西周灭又六年当秦孝文王元年楚考烈王灭鲁顷公亡迁于卞邑【卞一作下今兖州泗水县】为家人而鲁祀始絶太史公曰甚矣鲁道之衰也观庆父及叔牙闵公之际何其乱也隐桓之事襄仲杀适立庶三家北面为臣亲攻昭公昭公以奔何其戾也迹鲁自周武王伯禽就封至顷公三十四君八百二十七年而亡【起己卯终辛亥】
齐
齐太公望吕尚者东海人也其先祖尝为四岳佐禹平水有功虞夏之际封於吕或封於申夏商时申吕或封支庶子孙或为庶人尚其後苖裔也本姓姜氏从其封姓故曰吕尚尚穷困年老以渔钓干周西伯西伯将出猎卜之曰所获非龙非彲非虎非熊乃覇王之辅於是果遇太公於渭之阳与语大悦曰自吾先君太公曰当有圣人适周周因以兴子真是耶吾太公望子久矣故号曰太公望载与俱归立为师後武王东伐以观诸侯师行师尚父故曰师尚父武王克啇元年封尚父於齐都营丘东成王时管蔡乱淮夷畔乃使召康公【奭】命太公曰东至海西至河南至穆陵北至无棣五侯【五等侯】九伯【九州伯】实得征之【皆得讨其罪】齐由此得征伐为大国至哀公【不辰】纪侯谮之周周烹哀公【夷王】而立其弟胡公【静】徙都薄姑哀公同母弟弑胡公而自立是为献公【尚父七世孙】至僖公【献公六世孙】爱其同母弟之子公孙无知令其秩服比太子太子诸儿立是为襄公公绌无知服秩无知怨鲁桓公夫人襄公女弟也公故尝私通之及与桓公来复通焉桓公知之怒夫人夫人以告公醉桓公使力士彭生抱桓公上车拉杀之遂杀彭生以谢鲁无知弑公自立游於雍林雍林人袭杀无知初襄公诛杀不当羣臣恐祸及次弟纠奔鲁其母鲁女管仲召忽傅之次弟小白之莒鲍叔傅之小白自小善大夫高徯及无知死高徯隂召小白於莒鲁亦发兵送公子纠管仲别将遮莒道射中小白带鈎小白佯死管仲使驰报鲁送纠者行益迟小白载温车中驰行先入亦有高国内应【齐正卿】先入得立是为桓公发兵拒鲁以书遗鲁请杀子纠又请管仲醢之鲍叔牙受管仲及堂阜脱桎梏言之桓公以为大夫任政管仲与鲍叔隰朋高徯修齐国政修军令赡贫穷禄贤能齐人皆悦二年灭郯【一作初公亡时郯无礼故灭之】二年伐鲁【庄公献遂邑乃平】盟鲁于柯【济北束柯齐邑】曹沬以匕首刼桓公反鲁侵地後悔欲无与而杀沬管仲谏不可遂与三败所亡地於鲁诸侯皆信齐而欲附之七年会诸侯于甄【卫地】而公始覇十四年陈厉公子完号敬仲来奔以为工正田成子常之祖也二十三年救燕伐山戎【北狄鲜卑也】燕送入齐境於是割燕所至与之命修召公之政纳贡于周诸侯闻之皆从齐二十七年诛鲁湣公夫人哀姜以其淫公子庆父两预弑鲁君也二十八年城卫楚丘三十三年以夫人蔡姬故率诸侯伐蔡蔡溃【二十九年公与夫人戏船中夫人荡公公怒归蔡姬蔡亦怒嫁其女】遂伐楚责包茅不入贡师进次陉【楚地】楚屈完将兵扞齐齐退召陵【颍川县】而盟三十五年会诸侯葵丘【陈留外黄县】周襄王赐胙彤弓矢大路秋复会葵丘有骄色诸侯颇有叛者纳公子夷吾为晋君讨晋乱至高梁【晋地】公曰寡人兵车之会三乘车之会六九合诸侯一匡天下三十八年周襄王弟带与戎合谋伐周公使管仲平戎于周四十一年管仲隰朋皆卒管仲病公问曰羣臣谁可相者仲曰知臣莫如君公曰易牙如何对曰杀子以适君非人情不可曰开方如何对曰倍亲以适君非人情难近曰竪刁如何曰自宫以适君非人情难亲公不用仲言三子专权四十二年初公三夫人王姬徐姬蔡姬皆无子内宠如夫人者六人公与仲属孝公於宋襄公以为太子公卒易牙与竪刁立无诡【卫姬子】为君太子昭奔宋【五公子争立未定公尸在牀六十七日尸?出户外】宋襄公率诸侯兵送齐太子昭而伐齐齐人杀无诡四公子攻太子宋败四公子而立太子是为孝公十年孝公卒开方杀孝公子而立潘【葛嬴子】是为昭公十九年昭公卒子舍立为君昭公弟商人【密姬子】墓上杀舍自立是为懿公四年公游申池丙戎庸职弑懿公【初公断丙戎父足而使戎侯夺庸职之妻而使骖乘】齐人废其子立公子元【少卫姬子】是为惠公顷公【惠公子】初晋使郤克於齐齐使夫人帷中观笑之十年齐伐鲁卫晋使郤克以车八百乘救鲁卫伐齐追齐至马陵【齐地】齐请以宝器谢不聼必得笑克者萧桐叔子【桐叔萧君之字齐侯外祖父子女也难拆言其母故远言之萧附庸子姓】对曰叔子齐君母亦犹晋君母子安置之於是乃许令反鲁卫侵地公卒子灵公立公疾崔抒迎故太子光立之是为庄公六年初棠公妻好【棠邑名】棠公死崔抒取之庄公通焉尝以崔抒冠赐人崔抒怒遂弑庄公崔抒立庄公异母弟杵臼是为景公齐太史书曰崔抒弑庄公杀之其弟後书复杀之少弟复书乃舍之崔抒右相庆封左相後庆封因崔子以事败悉诛其家抒自杀庆封既杀抒益骄未几败奔鲁奔吴吴与之朱方富於在齐九年景公使晏婴之晋与叔向私语曰齐政卒归田氏田氏虽无大德以公权私有德於民民爱之四十八年与鲁定公好合夹谷犁鉏曰孔丘知礼而怯请令莱人为乐【莱人莱夷】因执鲁君可得志景公患孔丘相鲁惧其覇故从犁鉏之计方会进莱乐孔子历阶上使有司执莱人斩之以礼让景公公慙乃归鲁侵地以谢罢去公卒太子荼立是为晏孺子【景公少子】仅一年而田乞自鲁迎公子阳生立之【亦景公子乞召归私匿其家请诸大夫曰常之母有鱼菽之祭幸会饮乞盛阳生橐中置坐中央发橐出阳生曰此乃齐君矣与诸大夫盟立之】杀孺子而逐其母芮子齐鲍子与悼公有郤弑公齐人共立悼公子任是为简公四年田常弑简公而立平公【简弟】　相之而专齐之政又两传宣公康公而齐相田和迁康公於海上食一城和田常之曾孙也迁之六年当周安王之十六年而田和始列为诸侯至安王三十二年康公薨姜氏之齐祀絶迹齐自周武王元年尚父受封於齐至康公三十一君合七百四十四年而齐田氏灭之焉【起己卯终壬寅】
晋
唐叔虞姬姓周武王子成王弟初叔虞母梦天谓武王曰余命女生子名虞余与之唐及生子文在其手曰虞因命之曰虞成王立与叔虞戏削桐叶为珪与叔虞曰以此封若史佚因请择日立叔虞王曰吾与戏尔史佚曰天子无戏言言则史书之礼成之乐歌之於是遂封叔虞於唐故曰唐叔虞自叔虞九世至穆侯夫人姜氏以条之伐生子仇【条晋地七年伐条】千亩之伐生少子成师【千亩西河界休县】师复曰【师复大夫】异哉君之命子也太子曰仇仇者雠也少子曰成师成师大号成之者也今名反易後能毋乱乎穆侯卒弟殇叔自立太子仇出奔幽王九年仇杀殇叔而自立是为文侯犬戎之祸救周立平王有功平王有文侯之命文侯卒昭侯立【文侯子】封文侯弟成师于曲沃【曲沃邑大於翼翼晋都邑】号曰桓叔桓叔好德衆皆附焉君子曰晋之乱其在曲沃矣七年晋大臣潘父弑昭侯而迎桓叔晋人发兵败桓叔立孝侯平【昭侯子平王三十二年】立诛潘父十六年曲沃庄伯【桓叔子】弑孝侯晋人败庄伯立鄂侯郄【孝侯子平王子十八年立】二年鲁隐公初立事入春秋鄂侯卒子哀侯光立八年曲沃武公伐而虏之【武公备庄伯子】晋人乃立小子侯【哀侯子】四年武公诱召小子侯杀之周桓王使号仲伐武公晋人乃立哀侯弟緍为晋侯二十八年武公伐晋侯緍灭之尽以宝器赂周厘王王命武公为君列为诸侯尽并晋地而有之【武公穆侯鲁孙桓叔之孙庄伯之子自桓叔初封曲沃凡六十七岁武公卒代晋】二年卒子献公诡诸立十六年灭霍灭魏灭耿【三国皆姬姓】二十二年灭虢灭虞初公伐骊戎得骊姬及姬弟俱爱幸之五年姬生奚齐其弟生悼子姬谮杀大子申生【母齐桓公女姬谓太子曰君梦齐姜太子速祭曲沃归厘於君太子於是祭其母上胙於公公猎姬毒胙中猎还上胙姬曰宜试之祭地地坟与犬犬死与小臣小臣死太子闻之不辨乃自杀时太子居曲沃】又谮二公子皆知之重耳奔狄夷吾奔梁【姬谮药胙事公子皆知之重耳母翟之狐氏女夷吾母重耳母女弟】献公子八人太子及二公子皆有贤行公卒荀息【息为相主国政】以公命将立奚齐里克杀奚齐于丧次荀息复立悼子里克杀悼子于朝鞭杀骊姬于市【杀姬一句见列女传】荀息死之里克迎夷吾於梁秦穆公齐桓公亦发兵纳夷吾立之是为惠公初惠公许赂秦穆公以晋河西之地求归国後既倍秦赂晋饥秦输之粟秦饥乃闭之籴而又兴师以伐之秦大怒战于韩原秦获晋侯以归将以祀上帝晋侯姊为穆公夫人衰絰以请乃归晋侯公卒子圉立是为怀公未几秦穆公以兵纳重耳杀怀公於高梁而立之是为文公公少好士年十七有贤士五人曰赵衰狐偃咎犯【公舅也】贾佗先轸魏武子公奔狄时年已四十三从此五士至狄十二年过卫【文公不礼】过五鹿【卫地】乞食野人与之土块至齐【桓公厚礼妻以宗女】凡五岁欲安之齐女乃与赵衰等醉重耳载以行过曹【共公不礼欲观骈脇】僖负覊私遗重耳食置璧其下重耳受食还璧去过宋【襄公以国礼礼之】过郑【文公不礼】去之楚【成王以适诸侯礼待之】数月晋太子圉亡秦【逃归晋】秦怨之乃召重耳至秦穆公以宗女五人妻之【子圉妻与往】乃发兵与重耳归晋出亡凡十九岁得入年六十二矣【襄王十六年乙酉】二年初王有弟叔带之乱奔郑告急于晋赵衰曰求覇莫如入王乃发兵至阳樊【周地阳邑名樊仲山甫所居】入王于周杀带王赐河内阳樊之地四月楚【成王】以诸侯围宋来告急先轸曰报施定覇於今在矣狐偃曰楚新得曹而初婚於卫若伐曹卫楚必救之则宋免矣於是侵曹伐卫卫侯请盟不许卫人出其君於襄牛【卫氏】以悦晋入曹令军毋入僖负覊家执曹伯分曹卫地以与宋楚急曹卫其势宜释宋文公从之楚成王乃引兵归楚将子玉请伐晋宋齐秦与晋次城濮【卫地】与楚合战楚败作王宫于践土献楚俘於周王命晋侯为侯伯冬晋侯会诸侯於温欲率之朝周力未能恐其有畔者使人言襄王狩于河阳遂率诸侯朝王于践土春秋讳之书曰狩九年公卒子襄公欢立明年败秦师于殽虏秦三将孟明视西乞秫白乙丙以归文公夫人言遣之四年秦大兴兵伐我度河取王官封殽尸而去五年晋伐秦取新城报王官之役七年襄公卒太子夷臯立是为灵公四年伐秦取少梁秦亦取晋之殽六年秦康公伐晋取覊马晋侯怒击秦大战河曲八年顷王崩晋使赵盾以车八百乘平周乱立匡王灵公侈厚歛以雕墙从台上弹人观其避丸胹熊蹯【熊掌内难熟】不熟杀宰夫赵盾数谏不聼公患之使鉏麑刺盾不忍而自杀【麑叹曰杀忠臣弃君命罪一也遂触槐而死】伏甲攻盾因宰夫而得免盾奔未出晋境赵穿袭杀公於桃园盾昆弟为将军而迎盾盾复位太史董狐书曰赵盾弑其君以视於朝盾曰者赵穿我无与太史曰子为正卿亡不出境反不诛国乱非子而谁孔子闻之曰董狐古之良史也书法不隐宣子良大夫也为法受恶惜也出境乃免成公立【文公少子】景公据【成公子】八年使郤克於齐齐顷王母从楼上观而笑之克怒归至河上曰不报齐者河伯视之克执政九年伐齐齐使太子强为质兵罢十一年使克栾书韩厥以兵车八百乘与鲁卫共伐齐困顷公齐败走晋追北齐献宝器求平不聼必得萧桐叔子为质齐使曰萧桐叔子顷公母顷公母犹晋公母奈何必得之不义请复战晋乃许平厉公初立欲和诸侯与秦桓公夹河盟归而秦背盟与翟谋伐晋三年与诸侯伐秦虏其将成差六年郑背晋与楚盟厉公自将渡河闻楚兵来救射中楚共王目败於鄢陵楚引归晋由此威诸侯公多外嬖姬归欲尽去羣大夫立诸姬兄弟姬兄曰胥童尝与郤至有怨栾书亦有怨于郤至【栾书欲待楚师退击之郤至云楚有六间不可失也故怨】乃诈公谓鄢陵之役实郤至召楚欲作乱内子同立之【时子同在周京】会与国不俱是以事不成公怨至遂令胥童以兵八百袭攻杀三郤【錡犨至】栾书中行偃袭厉公囚而弑之杀胥童使荀罃迎公子同于周而立之尊之为悼公公贤魏绦任之政使和戎戎大亲附公曰自吾任魏绦九会诸侯【一会于戚二会城棣三会鄢四会邢丘五同盟于戏六会徂七戍郑虎牢八同盟于亳城九会萧鱼】和戎翟魏子之力也平公立元年伐齐齐败走遂围临菑烧屠其郭中引兵归昭公立六卿强公室卑顷公立周景王崩王子争立晋六卿平王室乱立敬王十二年晋宗家祁奚叔孙向子相恶於君六卿欲弱公室乃遂以法尽灭其族而分其邑为十县各令其子为大夫晋益弱六卿皆大由定公至出公时有四卿之乱初智伯与韩赵魏共分范中行地以为邑出公怒吿齐鲁欲伐四卿四卿恐乃反攻出公公奔齐道死故智伯乃立哀公【贞定王十三年】又三年赵襄子韩康子魏桓子共攻智伯于晋阳【今并州太原府】遂三分其地幽公柳立【哀公子十八年】当时公室微弱土地所有惟绦曲沃【今绦州二县】余皆入三家公畏三家之强而反朝之至威烈王之六年公淫妇人夜窃出邑中盗杀公而魏文侯以兵讨乱乃立烈公止【幽公子二十七年】未几王命韩赵魏列为诸侯晋祚盖已亡而未灭耳又两传孝公顷【烈公子十五年】靖公俱酒【孝公子二年】当安王之二十六年而韩哀侯赵敬侯魏武侯废靖公为家人三分晋地而晋祀遂絶迹晋自周成王元年唐叔虞受封至靖公三十八君合七百四十一年而亡【起乙酉终乙巳】
燕
召公奭与周同姓【谯周曰周之支族食邑於召】周武王灭商封召公於北燕成王时召公为三公自陕以西召公主之自陕以东周公主之【何休曰陕者今弘农陕县是也】召公之治西方甚得民和巡行乡邑有棠树决狱政事其下自侯伯至庶人各得其所无失职者民思其政怀棠树不敢伐歌咏之作甘棠之诗召公以下十八世至庄公山戎来侵齐桓公救燕北伐山戎而还燕君送桓公出境桓公因割燕所至地予燕使燕供贡天子如成周时复修召公之法又自庄公十九世为文公时秦益强苏秦始来说约六国为从文公卒子易王立而事入战国【周显王三十七年立在位十二年】显王四十六年初称王王哙立【易王子在位七年】让国於相子之子之南面行王事而哙老不聼政三年国内大乱孟轲谓齐湣王曰今伐燕此文武之时不可失也齐伐燕士卒不战城门不闭哙死齐大胜燕子之亡国人立太子平是为昭王卑身厚币以招贤者谓郭隗曰齐因孤之国乱而袭破燕诚得贤士以共国雪先王之耻孤之愿也隗曰王必欲致士请从隗始於是昭王为隗改筑台师事之乐毅自魏往邹衍自齐往剧辛自赵往燕王吊死问孤与百姓同甘苦二十八年国富士卒乐遂以乐毅为上将军与秦楚三晋合谋伐齐齐败湣王出亡燕兵追至临淄尽取齐宝烧其宫室宗庙齐城不下者独莒即墨余皆属燕昭王卒子惠王立宿与乐毅有隙使骑刼代将毅亡走赵田单以即墨击败燕军骑刼死燕兵引归齐尽复故城涽王死莒乃立其子为襄王惠王卒三传至王喜命其相栗腹以五百金约欢於赵王还报曰赵壮者皆死长平【先是秦败赵於长平坑四十万】其孤未壮可伐也王问昌国君乐间对曰赵四战之国其民习兵不可伐王怒羣臣皆以为可惟大夫将渠谓与人约交而伐之不祥必无成功不聼起二军车二千乘栗腹将而攻鄗秦攻伐赵使廉颇击破栗腹等廉颇逐之五百余里围其国请和解围其後太子丹质於秦亡归燕见秦且灭六国祸且至燕隂养壮士荆轲献督亢地图因刺秦王王杀轲使王翦击燕燕王斩丹以献未几虏王喜而燕祀遂絶太史公曰召公奭可谓仁矣甘棠且思之况其人乎燕北廹蛮貉内措齐晋崎岖强国之间最为弱小几灭者数矣然社稷血食者八九百岁於姬姓独後亡岂非召公之烈耶迹燕自周武王元年召公受封历战国共四十四君合九百丹一年而灭於秦【起己卯终己卯】
卫
卫康叔封姬姓周武王同母弟武王克商以殷余民封康叔为卫君居河淇间故商虚又惧康叔齿少乃申告康叔曰必求殷之贤人君子长者问其先殷所以兴所以亡而务爱民告以纣所以亡者以淫於酒酒之失妇人是因故纣之乱自此始为梓材示君子可法则故谓之康诰酒诰梓材以命之康叔之国既以此命能和集其民民大悦成王长用事举康叔为周司寇赐卫宝祭器以章有德十世至武公修康叔之政百姓和集四十七年犬戎杀幽王武公将兵佐周平戎甚有功平王命武王为公再传至庄公夫人齐女好而无子夫人陈女子蚤死陈女弟生子完母死庄公命夫人齐女子之立为太子庄公宠妾生子州吁十八年州吁长好兵公使将石碏【上卿】谏公曰庶子好兵使将乱自此起不聼二十三年公卒完立是为桓公二年弟州吁骄奢出之州吁奔十六年州吁收拾卫亡人袭弑桓公自立为卫君石碏因桓公母家於陈详为善州吁至郑郊碏与陈侯共谋使右宰丑进食杀州吁于濮【陈地】迎桓公弟晋於邢立之是为宣公夫人夷姜生子汲为太子取齐女好悦而自取之生寿及朔太子汲母死公正夫人【商女】与朔共谗之恶汲公怒乃使汲於齐令盗遮界上谓盗曰见持白髦者杀之乃与太子白髦且行朔之兄寿知之谓太子可无行太子曰逆父命求生不可遂行寿乃盗白髦先驰至界盗杀之太子汲又至谓盗曰所当杀者乃我也盗并杀之公乃以朔为太子立是为惠公初朔与其母共谗太子汲於宣公而杀之公卒而立朔左右公子怨朔谗太子汲乃作乱攻惠公惠公奔齐而立汲弟黔牟周庄王命齐襄公率诸侯伐卫纳惠公诛左右公子而黔牟奔周惠公自齐入复立二十五年公怨周容黔牟与燕伐周惠王奔温卫燕立王弟颓为王二十九年郑伯纳王懿公【惠公子】赤立公好鹤鹤有乘轩者及狄人伐卫将战国人受甲者皆曰使鹤鹤实有禄位余焉能战卫师败绩杀懿公懿公之立也百姓大臣皆不服自公父惠公谗杀太子汲代立至懿公常欲败之卒灭惠公之後国人乃立戴公申【黔牟弟昭伯顽之子】元年卒齐桓公以卫数乱乃率诸侯城卫楚丘立公弟毁为文公轻赋平罪身自劳与百姓同若以收卫民十六年晋重耳过无礼公卒弟立为成公三年晋文公欲假道救宋不许晋大夫元咺攻成公公出奔晋文公伐卫分其地与宋讨前过无礼及不救宋患也成公二岁如周求入与晋文公会文公鸩成公公私於周王鸩令薄得不死文公卒入之卫诛元咺十一年公孙鞅入秦十六年卫更号曰侯又四传而为襄公恶公有贱妾幸之有身梦人谓曰我康叔也令若子必卫名而子曰元妾恠之问孔成子成子曰康叔者卫祖也及生子男也以告襄公公曰天所置也於是名之曰元而立为嗣是为灵公出公辄者灵公太子蒯聩之子初蒯聩以灵公夫人南子有恶欲杀南子而觉之蒯聩惧奔宋已而之晋赵氏灵公卒国人立辄後十二年蒯聩自宋入立是为庄公初庄公辱戎州人戎州人告赵简子简子围公公出奔卫人乃立公子班师为卫君齐复伐卫虏班师乃更立公子起为卫君元年卫石曼专逐其君起而出公自齐复入立又七传而为成侯速当显王二十三年贬号曰侯服属三晋平侯而下有四君嗣君者平侯子更号曰君也嗣君子怀君立二十七年而赧王亡嗣君弟元君初怀君朝魏魏杀之而立元君君盖魏壻也卫君角者元君之子立之九年当始皇二十六年秦吞六国初并天下而卫独存越十二年至二世元年而废角为庶人卫祀遂絶迹卫自周武王元年康叔受封至角四十一君合九百八年秦二世元年灭之【起己卯终壬辰】
曹
曹叔振铎姬姓文王子武王弟王克商封叔振铎于曹【济阳定陶县】十四世至共公十六年初晋公子重耳亡过曹曹无礼欲观其骈脇厘负覊谏不聼私善於重耳二十一年晋文公伐曹围曹三月晋师入曹数之以不用僖负覊言而用美女乘轩者三百人也虏共公以归令军母入僖负覊之家或说文公曰昔齐桓公会诸侯复异姓今君囚曹君灭同姓何以令於诸侯晋乃复归共公又三传为成公负刍三年晋厉公伐曹虏成公以归已复释之又三传为悼公九年朝宋宋囚之死於宋曹立其弟野是为声公五年平公弟通【平公成公孙武公之子】弑声公代立是为隐公四年声公弟露弑隐公代立是为靖公公卒子伯阳立初伯阳立之三年国人有梦衆君子立于社宫谋欲亡曹曹叔振铎止之请待公孙强许之旦求之曹无此人梦者戒其子曰我死尔闻公孙强为政必去之无罹曹祸及伯阳好田弋之事曹鄙人公孙强亦好弋获白鴈以献且言田弋之说说之因访政事大悦之有宠使有司城以聼攻梦者之子乃亡去曹伯背晋而奸宋宋景公伐曹晋人不救至敬王三十三年宋景公灭曹执伯阳及公孙强以归杀之曹祀遂灭太史公曰余寻曹共公之不用僖负覊乃乘轩者三百人知唯德不建及振铎之梦岂不欲引曹之祀者哉如公孙强不修厥政叔铎之祀忽诸迹曹自周武王元年叔振铎受封至伯阳二十五君合六百三十六年宋灭之【起己卯终甲寅】
蔡
蔡叔度者姬姓周文王之子武王弟也武王同母兄弟十人母曰太姒文王正妃长子伯邑考次武王发次管叔鲜次周公旦次蔡叔度次曹叔振铎次成叔武次霍叔处次康叔封次冉季载武王克殷封叔鲜於管【荥阳京县】叔度於蔡【上蔡】叔处於霍监纣子武庚成王时三叔挟武庚以乱周公诛管叔放蔡叔降霍叔蔡叔子曰胡乃率德改行周公举为鲁卿士鲁国治於是言於王复封胡於蔡奉蔡叔祀有蔡仲之命十二世至哀侯娶陈息侯亦娶陈【息国海南新息县】息夫人将归过蔡蔡侯不敬息侯怒请楚文王来伐我我求救於蔡蔡必来楚因击之可以有功楚从之虏蔡侯以归留九岁死於楚蔡人立哀侯子肝是为缪侯缪侯以女弟为齐桓公夫人因与桓公戏船中荡舟不止桓公怒归蔡女而不絶也蔡亦怒嫁其弟桓公怒遂伐蔡蔡溃虏缪侯以归至召陵而归之又三传而为景侯为太子般娶妇於楚而景侯通焉般弑父自立是为灵侯十二年楚灵王以灵侯弑父诱灵侯醉而杀之刑其士卒七十人令公子弃疾灭蔡使弃疾为蔡公三年弃疾弑灵王代立为平王平王乃求景侯少子庐立之是为平侯灵侯般之孙攻平侯子自立是为悼侯悼侯弟申立是为昭侯与吴王阖庐共伐楚破楚入郢义五传而侯齐立四年楚惠王灭蔡侯齐亡蔡祀遂絶贞定王之二十二年也迹蔡自周武王元年叔度受封至侯齐二十五君合六百七十六年而楚灭之【起己卯终甲午】
郑
郑桓公姬姓周厉王少子宣王庶弟宣王二十二年初封於郑百姓皆便爱之幽王以为司徒和集周民周民皆悦河洛之间人便思之为司徒一岁王以褒姒故治多邪诸侯或畔之公问太史伯【周太史】曰王室多乱予安逃乎对曰独洛之东土河济之间可居地近虢郐君贪好利百姓不附公为司徒民皆爱公公诚请居之虢郐之君见公方用事轻分公地公诚居之虢郐之民皆公之民也於是公卒言於王东徙其民洛东而虢郐果献十邑竟国之二岁犬戎杀幽王并杀公公子掘突立是为武公夫人姜氏生太子寤生生之难弗爱生少子叔段段生易爱之公疾夫人请立段弗聼公卒寤生立是为庄公元年封段於京段至京缮甲治兵与其母谋袭郑二十二年果袭郑公伐段段走京京人畔段走鄢鄢溃奔共公迁母城頴後因颍考叔之言悔之遂为母子如初二十四年侵周地取禾二十七年朝周桓王怒弗礼【为取禾事】三十七年不朝周桓王率陈蔡虢卫伐郑祝聃射王中肩三十八年北戎伐齐遣太子忽救齐太子辞齐婚公卒祭仲立忽是为昭公初庄公又取雍氏女【宋大夫】生突雍氏有宠於宋宋庄公诱祭仲执之曰不立突祭仲许以突归立之昭公闻之奔卫突立是为厉公四年祭仲专国政厉公患之使其壻雍纠杀之纠谋之妻妻以告祭仲杀纠戮之市厉公出居边邑栎祭仲迎昭公忽入郑复立宋颇与厉公兵自守於栎郑以故亦不伐栎昭公二年高渠弥与公出猎射杀昭公于野【初昭公为太子时庄公欲以高渠弥为卿忽恶之庄公弗聼至是恐诛故弑公】祭仲与渠弥更立昭公弟子亹为君【无谥】是为子亹元年齐襄公会首止伏甲杀子亹渠弥与祭仲召子亹弟婴於陈立之是为郑子祭仲死十四年郑厉公使人诱刼郑大夫甫瑕要以求入瑕遂杀郑子及其二子迎厉公突复入即位踰年公谓甫瑕曰子之事君有二心矣遂诛之瑕曰重德不报诚然哉五年燕卫与周惠王弟颓伐王王出奔温立弟颓为王六年惠王告急於郑厉公与虢叔袭杀颓入惠王于周【子亹子】文公立三十六年重耳过文公弗礼重耳反国立是为文公三十七年翟攻周襄王王奔郑文公居王于汜四十三年晋文公与秦穆公共围郑讨其助楚攻晋者【四十一年助楚击晋】及文公过时无礼也叔詹自杀郑人以詹与晋文公公曰必欲一见郑君辱之而去郑患之乃使人私於秦曰破郑益晋非秦利也秦兵罢晋文公欲入兰为太子以告郑【初文公贱妾燕姞梦天与之兰遂生子名曰兰後逐羣公子兰奔晋从文公围郑事文公甚谨爱幸之】郑大夫石癸曰夫人子尽已死庶子无如兰贤遂许晋与盟卒立子兰为太子晋兵乃罢去四十五年公卒子兰立是为缪公元年秦穆公使三将袭郑至滑逢郑贾人弦高诈以十二牛劳军故秦兵不至而还二十一年楚与宋华元伐郑华元杀羊不与其御羊斟怒以驰郑郑囚华元灵公【穆公子文公孙】元年楚献鼋於公子家子公【二子郑卿】将朝子公食指动【第二指】谓子家曰他日指动必食异物及入见公进鼋羮子公笑曰果然公问其故具告公召之独弗与羮子公怒染其指【染指於鼎】尝之而出公怒欲杀子公子公与子家谋先弑公襄公【灵公子】六年子家卒国人逐其族以其弑灵公也楚庄王以郑与晋盟来伐围郑三日郑以城将陷襄公肉袒牵羊以迎庄王却三十里而後舍卒去三传而为僖公五年郑相子驷朝公公不礼子驷怒使厨人药杀公【年表云子驷使贼夜弑公】赴诸侯曰僖公暴病卒简公【僖公子】元年诸公子谋欲诛相子驷子驷觉之反尽诛诸公子三年子驷欲自立为君公子孔使尉止杀子驷而代之子孔又欲自立子产止之於是子孔从之而相郑十二年公怒子孔专国权诛之而以子产为卿十九年简公如晋请卫君还而封子产以六邑【四井为邑】子产让受其三邑二十二年吴季札使郑见季子如旧交二十三年诸公子争宠相杀又欲杀子产公子或谏曰子产仁人郑所以存者子产也勿杀乃止定公【简公子】六年郑火公欲禳之子产曰不如修德五年郑相子产卒郑人皆悲泣之如亡亲戚子产郑成公之孙为人仁爱人事君忠厚孔子尝过郑与子产如兄弟及闻子产死曰古之遗爱也兄事子产又七传而为康公乙周烈王元年韩哀侯灭郑并其国郑祀遂絶太史公曰语有之以权利合者权利尽而交踈甫瑕是也甫瑕虽以刼杀郑子内厉公厉公终背而杀之此与晋之里克何异守节如荀息身死而不能存奚齐变所从来亦名故矣迹郑自宣王二十二年郑公友受封至康公二十三君合四百三十二年韩灭之而亡【起乙未终丙午】
陈
陈胡公满妫姓虞舜之後也昔舜为庶人时妻尧二女居妫汭其後因以为氏姓舜禅禹而舜子商均为封国夏时或失或续武王克商复求舜後得妫满封於陈以奉舜祀而曰胡公十二传至桓公鲍平【三十八年】公弟佗其母蔡女故蔡人为佗杀五父及桓公太子免而立佗【春秋传谓佗即五父世家与传违】是为厉公二卑生子敬仲完周太史过陈陈厉公使以周易筮之卦得观之否是谓观国之光利用宾于王此其代陈有国乎不在此其在异国非此其身在其子孙若在异国必姜姓姜姓太岳之後物莫能雨大陈衰此其昌乎七年厉公所杀太子免之二弟曰跃曰因曰杵臼共令蔡人诱厉公以好女与蔡人共杀厉公而立跃是为利公又三传为宣公杀其太子御寇御寇素善厉公子完完惧祸及已奔齐桓公使为工正三十七年齐桓公伐蔡蔡东道恶桓公怒执陈辕涛涂又三传为灵公十四年公与大夫孔宁仪行父皆通夏姬十五年与二子饮于夏氏公戏二子曰徵舒似汝二子曰亦似公徵舒怒弑公二子奔楚太子午奔晋徵舒自立为陈侯【徵舒故陈大夫夏姬御叔之妻徵舒之母】楚庄王率诸侯诛徵舒因县陈而有之羣臣毕贺申叔独不贺【楚大夫】庄王问其故对曰王以徵舒为贼杀君故以是伐之已而取之则後何以令於天下是以不贺王曰善乃迎太子午於晋立之复君陈是为成公孔子读史至此曰贤哉楚庄王轻千乘之国而重一言哀公悼太子师长妾子留有宠哀公属之其弟招公病招杀太子立留为太子公怒欲诛招招发兵围守哀公公自杀招立留为陈君楚闻乱使公子弃疾发兵伐陈留奔郑遂灭陈弃疾为陈公五年归弑其父灵王是为平王欲和诸侯乃求故陈悼太子师之子吴立为陈侯是为惠公至其孙涽公六年孔子适陈二十四年楚惠王杀涽公灭陈而有之陈祀遂絶太史公曰舜之德可谓至矣禅位于夏而後世血食者历三代及楚灭陈而田常得政於齐卒为建国百世不絶苖裔有土者不乏焉迹陈自周武王元年胡公满受封至涽公越二十四君合六百四十五年而亡
宋
微子开者子姓殷帝乙之首子而纣之庶兄也纣既立淫乱微子数谏不聼欲死之欲去未能自决乃问於太师少师【太师三公箕子少师孤卿比干】太师少师乃劝微子去遂行周武王克商微子持其祭器造军门武王复其位如故武王封纣子武庚禄父以续殷祀使管蔡相之武王崩成王少周公且代行政当国管蔡疑之乃与武庚作乱周公既承王命诛管蔡杀武庚乃命微子开代殷後奉其先祀作微子之命以申之国于宋【世本宋更曰睢阳】微子仁贤殷余民甚爱戴之四传至涽公卒弟熙立为炀公涽公子鲋祀弑炀公而自立是为厉公又五传至宣公太子与夷公病让其弟和曰父死子继兄死弟及天下通义也我其立和和三让受之和立是为穆公九年公病召大司马孔父谓曰先君舍太子与夷而立我我不敢忘我死必与与夷也孔父曰羣臣皆愿立公子冯公曰母立冯吾不可以负宣公於是公使冯出居于郑公子与夷立是为殇公君子曰宋宣公可谓知人矣立其弟以成义然卒其子复享之元年卫州吁弑君完自立欲得诸侯使告宋曰冯在郑必乱乃可与我伐之宋许之与伐郑至东门而还二年郑伐宋以报东门之役其後诸侯数来侵九年大司马孔父嘉之妻好出道遇太宰华督【戴公之妹】督悦目而观之督利孔父妻十年攻杀孔父取其妻公怒遂弑公迎冯於郑立之是为庄公公卒涽公立九年宋水鲁使臧文仲吊水公自罪曰寡人以不能事鬼神政不修故水臧文仲善此言乃公子子鱼教公也十一年湣公与南宫万猎因博争行公怒辱之曰始吾敬若今若鲁虏也万有力遂以局杀湣公于蒙泽【宋地初十年宋伐鲁鲁生虏宋南宫万宋人请万归万宋卿】大夫?牧以兵造公门万搏牧牧齿着门阖死【阖门肩】因杀太宰华督更立公子游为君诸公子奔萧公子御说奔亳【萧亳朱邑】万弟南宫牛将兵围亳萧及宋公子撃杀南宫牛弑宋新君游立湣公弟御说是为桓公万奔陈宋人请以赂陈陈使妇人饮之醇酒以革裹归宋宋人醯万也三十年公病太子兹甫让其庶兄目夷为嗣公义太子意竟不聼公卒太子立是为襄公以目夷为相七年宋地霣星如雨与雨偕下六鷁退飞【公羊传曰视之则六察之则鷁徐察之则退蜚】见风疾也八年齐桓公卒十二年春宋襄公为鹿上之盟【宋地】以求诸侯於楚目夷谏曰小国争盟祸也不聼秋诸侯会宋公盟于盂【宋地】目夷曰祸其在此乎君欲已甚何以堪之於是楚执宋襄公以伐宋冬会亳以释宋公子鱼曰祸犹未也十三年宋伐郑子鱼曰祸在此矣秋楚伐宋以救郑襄公将战子鱼谏曰天之弃商久矣不可十一月公与楚成王战于泓公伤股楚已救郑郑享之取郑二姬以归【楚甥女】十四年公病伤卒子成公立公卒弟御杀太子及大司马而自立为君宋人共杀御而立成公少子杵臼是为昭公昭公子文公四年郑【受命】楚代宋宋使华元将郑败宋囚华元华元将战杀羊以食士其御羊羮不及故怨驰入郑军故败四传而为景公二十五年孔子过宋宋司马桓魋恶之欲杀孔子孔子微服去三十年宋灭曹有之三十七年荧惑守心宋之分野公忧之司星子韦曰可归於相公曰相吾股肱曰可移於民公曰君者待民曰可归於岁公曰岁饥民困吾谁为君子韦曰天高聼卑君有君人之心三荧惑宜有动候之果徙三度又五传宋君偃自立为王东败齐取五城南败楚取地三百里西败魏军乃与齐魏为敌国盛血以韦囊悬而射之命曰射天淫於酒妇人羣臣谏者辄射之诸侯皆曰桀宋四十七年齐涽王与魏楚伐宋杀王偃遂灭宋而三分其地宋祀遂絶太史公曰春秋讥宋之乱自宣公废太子而立弟国以不宁者十世【公羊传曰君子大居正宋之祸宣公为之也】襄公修行仁义欲为盟主既败於泓而君子或以为多【公羊曰君子大其不鼓不成列临大事而不忘大礼有君而无臣以为虽文王之战亦不过此】伤中国缺礼义褒之也宋襄之有礼让也迹宋自周成王元年微子受封至王偃三十二君合八百三十一年当赧王之二十九年齐楚魏灭之而亡【起丙戌终乙亥】
秦【自襄公始封为诸侯以至始皇一天下讫二世亡国并见第六卷】
楚
楚熊绎芉姓其先出自颛顼四世重黎为帝喾火正有功帝命曰祝融及重黎诛以其弟吴回为重黎复居火正吴回生陆终陆终六子其少曰季连芉姓楚其後也季连之後或在中国或在蛮夷周文王时季连苖裔曰鬻熊事王早卒其子熊绎当成王时封以子男之田姓芉氏居丹阳夷王时王室微诸侯或不朝相伐熊渠甚得江汉民间和乃立其长子康为河亹王【今江陵】中子熊为鄂王【武昌】少子执疵为越章王皆在江上楚蛮之地厉王暴虐熊渠畏伐去其王号熊绎十世至武王武王三十七年熊通曰吾先鬻熊文王之师也成王令居楚蛮夷皆来服而王不加位我自尊耳乃自立为武王文王【武王子】始都郢六年伐蔡虏蔡哀侯以归已而释之十二年灭邓成王【文王子】布德施惠结好诸侯使人献天子天子赐胙曰镇尔南方夷越之乱无侵中国於是楚地千里十六年齐桓公侵楚使将军屈完以兵御之桓公数以赋不入王室许之乃去十八年伐许许君肉袒谢释之二十二年伐黄二十六年灭英三十三年宋襄公欲为盟会召楚楚王怒曰召我我将好往袭辱之遂行至盂执辱宋公已而归之三十四年郑文公南朝楚楚成王北伐宋败之泓射伤宋襄公病创死三十九年灭夔夔不祀祝融鬻熊故也晋文公败子玉於城濮穆王商臣【成王子】初成王将以商臣为太子令尹子上曰蠭目而豺声忍人也不可立弗聼既又立王子职而黜商臣商臣以宫甲围成王王请食熊蹯而死弗聼王自缢商臣遂代立庄王【穆王子】即位三年不出号令日夜为乐令国中曰敢谏者死伍举入谏曰愿有进隐曰有鸟在於阜三年不蜚不鸣此何鸟也王曰三年不蜚一蜚冲天三年不鸣一鸣惊人举退矣吾知之矣居数月淫益甚大夫苏从入谏王曰若不闻令乎对曰杀身以明君臣之愿也於是罢淫乐聼政所诛者数百人所进者数百人任伍举苏从以政国人大悦是岁灭庸六年伐宋获五百乘八年伐陆浑戎至洛观兵问鼎十三年灭舒十六年伐陈杀夏徵舒徵舒弑君故诛之也已破陈即县之羣臣皆贺申叔使齐来不贺王问对曰王以陈之乱率诸侯以义伐之而贪其县何以复令天下王乃复国陈十七年围郑入自皇门郑伯肉袒牵羊以逆王曰其君能下人必能信用其民矣庸可絶乎麾军去三十里遂许之平二十年围宋以杀楚使也围五月城中食尽易子而食析骨而炊宋华元出告以情王曰君子哉遂罢兵去二十三年卒共王【庄王子】十六年晋伐郑郑告急共王救郑与晋战鄢陵晋败楚射中共王目王召将军子反子反嗜酒从者竪阳教进酒醉王怒射杀子反罢归三传而为灵王三年以诸侯伐吴克之囚庆封灭其族以封徇曰无敢齐庆封弑其君弱其孤以盟诸大夫封反曰莫如楚共王庶子围弑其君兄之子员而代之立灵王使弃疾杀之八年使弃疾灭陈十年召蔡侯醉而杀之使弃疾定蔡因为陈蔡公平王【灵王子】二年使费无忌如秦为太子建取妇妇好无忌先归说王可自取为太子更求聼之卒自取秦女秦女生熊珍时伍奢为太子傅无忌少傅无忌无宠於太子常谗太子王召太子欲诛之太子奔宋无忌曰伍奢有二子不杀为楚国患盍以免其父召之必至王使人谓奢曰能致二子则生不能将死奢曰尚至胥不至奢曰尚之为人廉死节慈孝而仁闻召而免父必至不顾其死胥之为人智而好谋勇而矜功知来必死必不来然为楚国忧者必此子於是王使人召之曰来吾免尔父伍尚谓伍胥曰闻父免而莫奔不孝也父戮莫报无谋也度能任事智也子其行矣我其归死尚遂归胥遂出奔奢闻之曰胥亡楚国危哉楚遂杀奢及尚楚畏吴城郢昭王立【平王子】元年楚不悦费无忌以其谗亡太子建杀伍奢父子与郤宛宛宗姓及伯氏子嚭及子胥皆奔吴吴兵侵楚楚怨无忌甚楚令尹子常诛无忌以悦衆衆乃喜十年吴王阖庐伍子胥伯嚭与唐蔡俱伐楚楚大败吴兵入郢辱平王之墓昭王出奔王之出奔也使申包胥请救於秦秦以车五百乘救楚王复位惠王章【昭王子】当敬王四十一年故平王太子建之子白公胜【为巢大夫号白公名胜】与勇力死士袭杀令尹子西子綦於朝刼惠王欲弑之王亡走【昭王夫人宫惠王母也】胜自立为王月余叶公救楚攻胜杀之王复位是岁灭陈县之四十二年灭蔡四十四年灭?简王【惠王子】元年灭莒再传而为悼王事入战国周安王之元年也四传而为怀王十一年苏秦约从山东六国共攻秦楚怀王为从长至函谷关秦出兵击六国六国皆引兵而归齐独後秦欲伐齐楚与齐从亲秦惠王患之张仪说楚絶齐令使者从仪西取故秦所分楚商於之地六百里【商於今顺阳郡南郷丹水二县有商城在於中故谓商於地】则齐弱矣是北弱齐西德於秦私商於以为富此一计而三利俱至也怀王大悦乃置相印於仪日与置酒宣言吾复得吾商於地羣臣皆贺陈轸独吊怀王曰何故轸对曰秦之所为重王者以王之有齐也今地未可得而齐先絶是孤楚也夫秦又何重孤国哉必轻楚矣且先出地而後絶齐则秦计不为先絶齐而後责地则必见欺於张仪则王必怨之是西起秦患北絶齐交两国之兵必至臣故吊王弗聼使一将军西受封地仪至秦佯醉坠车称病不出三月地不可得楚王曰仪以吾絶齐为尚薄耶乃使勇士北辱齐王齐大怒折楚符而合於秦秦齐交合仪乃起朝谓楚将军曰子何不受地从某至某广袤六里楚将军曰臣之所以见命者六百里不闻六里归报怀王怀王大怒兴师将伐秦陈轸又曰伐秦非计也不如因赂之一名都与之伐齐是我亡於秦取偿於齐也吾国尚可全今吾已絶於齐而责欺於秦是吾合秦齐之交而来天下之兵也国必大伤王不聼发兵攻秦秦亦发兵击之十七年秦大败我军斩甲士八万虏将军屈匄取汉中郡怀王大怒乃悉兵复袭秦战蓝田秦大败楚军韩魏闻楚困乃南袭楚至邓楚闻引兵归十八年秦使约复与楚视分汉中之半和楚楚王曰愿得张仪不愿得地仪请入楚楚王欲杀仪仪善左右靳尚言之王幸姬郑?得免又说楚叛从约与秦合亲约婚姻仪已去屈原使从齐来曰何不诛仪王悔追不及秦惠王卒仪走齐涽王患楚与秦合遗楚王书曰王何不与寡人并力收韩魏燕赵与为从而尊周室以案兵息民令於天下莫敢不乐聼则王名成矣且王欺於张仪亡地汉中兵挫蓝田天下莫不代王怀怒今乃欲先事秦愿大王熟计之王遂不合秦而合齐以善韩二十四年背齐合秦秦昭王初立赂楚楚往迎妇二十五年王与秦盟於黄棘秦复与楚上庸二十六年齐韩魏伐楚楚使太子质秦请救救至三国去二十七年楚太子与秦大夫闘杀之亡归二十八年秦与齐韩魏攻楚杀楚将取重丘而去二十九年秦复攻楚楚军死者二万杀将军景缺王恐乃使太子质齐以求平三十年秦复伐楚取八城秦昭王遗楚王书愿会武关面约结盟王见书患之昭睢曰王母行而发兵自守秦虎狼不可信王子兰劝王行曰奈何絶秦之驩心於是往会秦诈令一将军伏兵武关号为秦王怀王至则闭武关遂与西至咸阳朝章台如蕃臣不与亢礼怀王大怒悔不用昭子言秦因留怀王要割巫黔中郡怀王怒不许齐归太子於楚立为王是为顷襄王告秦曰赖社稷神灵国有王矣秦怒发兵攻楚大败楚军斩首五万取析及十五城而去二年怀王亡逃归秦觉之遮楚道怀王恐乃从间道走赵以求归赵不纳欲去魏秦追至遂与秦使复之秦发病三年卒于秦秦归其丧於楚楚人皆怜之如悲亲戚诸侯由是不直秦六年秦遗书曰楚倍秦秦且率诸侯伐楚楚王患之七年楚迎妇於秦秦楚复平十四年楚王与秦王好会于宛结和亲十五年楚秦晋燕伐齐取淮北十六年与秦王好会鄢十九年秦伐楚楚败割上庸汉北地予秦二十年秦白起拔西陵【归州】二十一年白起拔郢烧先王墓夷陵楚兵散不复战东北保於陈城二十二年秦拔黔中郡二十三年王收兵十万西取秦所拔江旁十五邑为郡距秦二十七年复与秦平入子质秦三十六年王病太子逃归王卒子立为考烈王元年纳州【南郡有州陵县】于秦以平二十二年楚东徙寿春命曰郢二十五年王卒顷襄王时与齐魏共灭宋考烈王时灭鲁幽王【考烈王子】立李园杀春申君王卒哀王【幽王母弟】立三月而幽王庶弟袭杀之自立为王负刍五年始皇之二十四年秦将王翦蒙武破楚虏负刍灭之以其地为楚郡楚祀遂絶迹楚自周成王元年熊绎受封至王负刍四十九君合八百九十四年而秦灭之【始乙酉终戊寅】
吴
吴周章姬姓仲雍四代孙也仲雍太伯之弟皆周太王子而王季历之兄也季历贤而有圣子昌太王欲立季历以及昌於是太伯仲雍乃奔荆蛮文身断髪示不可用以避季历季历果立是为王季而昌为文王太伯之奔荆蛮也自号曰吴荆蛮义之从而归之者千有余家立为吴太伯太伯卒无子弟仲雍立是为吴仲雍及武王克商求太伯仲雍之後得仲雍四代孙周章是时周章已君吴矣因遂封之乃封周章为虞仲於周之北故夏虚并列为诸侯虞仲在中国而吴在夷蛮虞立十二世而晋献公以周惠王二十二年灭之虞灭二世而夷蛮之吴兴大凡从太伯至王梦寿十九世吴益大称王始通於中国【楚亡大夫申公巫臣怨楚将子反奔晋自晋使吴教吴用兵乘车令其子为吴行人於是始通中国伐楚】王诸樊立初梦寿有子四人长诸樊次余祭次余昧次季札季札贤而梦寿欲立之季札让不可於是乃立诸樊诸樊已除丧而让位季札季札谢曰昔曹宣公之卒也诸侯与曹人不义曹君将立子臧子臧去之以成曹君君子曰能守节矣君义嗣谁敢干君有国非吾节也札虽不才愿附子臧之义吴人固欲立季札季札弃其室而耕乃舍之【曹宣公卒曹于师君公子负刍负刍在国间宣公卒杀太子自立故曰不义子臧负刍庶兄】王诸樊卒有命受弟余祭欲传以次致国於季札以称先王梦寿之意且嘉季札之义季札封延陵故号曰延陵季子为吴使鲁请观周乐去鲁遂使齐去齐使於郑适晋余祭卒弟余昧立余昧卒复欲受季札季札让逃去於是吴人曰先王有命兄卒弟代必致季子季子今逃去则王余昧复当立今余昧立既卒其子当代遂立僚是为王僚王阖庐光诸樊之子公子光是也常以为吾父兄弟四人当传至季子季子不受国先父先立即不传季子光当立遂隂纳贤士欲袭王僚而楚伍员知光有他志乃求勇士专诸而进之光喜遂伏甲於窟室使专诸置匕首於炙鱼之中以刺王僚铍【音披】交於胷遂弑王僚自立举伍子胥为行人与谋国事楚诛伯州犂其孙伯噽奔吴以为大夫【元年】伐楚五战及郢楚昭王奔随【楚与国】吴兵入郢子胥伯噽鞭平王之尸以报父雠【三年】伐楚楚败吴於姑苏【阖门起姑苏台高见三百里】伤指而死【十九年】子王夫差立伯噽为太宰伐越败之夫椒【二年夫椒越地太湖中椒山】报姑苏也越王句践乃以甲兵五千人栖会稽使大夫种赂太宰而行成吴王许之子胥谏不聼卒与平罢兵七年王闻齐景公死北伐齐子胥谏越王腹心疾不先务齐不亦谬乎不聼遂败齐师召鲁哀公徵百牢十一年子胥使齐属其子於齐鲍氏吴王闻之大怒赐子胥属镂之劒以死将死曰抉吾眼置之吴东门以观越之灭吴也十三年召鲁卫君会橐臯十四年北会诸侯於黄池【近济水】欲覇中国越王乘间伐吴入吴虏太子友吴王归乃使厚币与越平末年越复伐吴围之大败吴师吴王夫差栖姑苏山使大夫肉袒膝行请成于越曰意者亦欲如会稽之赦孤臣之罪乎句践不忍欲许之范蠡乃鼓进兵使者泣而去越欲迁夫差於甬东【越东鄙】予百家居之吴王曰孤老矣不能事君王也吾悔不用子胥之言自陷此遂自刭死越诛太宰噽以为不忠而归吴祀遂絶迹吴自周武王元年周章受封至夫差二十君合六百五十年当周元王四年越王句践灭之【起己卯终戊辰】
越
越王句践其先禹之苖裔而夏后帝少康之庶子也封会稽以奉禹祀文身断髪披草莱而邑焉二十余世至允常与吴王阖庐战而相怨伐允常卒子句践立是为越王元年吴王闻允常死伐越越射伤阖庐且死告其子夫差曰必毋忘越三年句践闻吴王日夜勒兵且报越欲先伐之范蠡谏不聼遂兴师吴王闻之悉发精兵击越败之夫椒【吴郡吴县】越王乃以余兵五千栖於会稽吴王追而围之越王乃令大夫种行成于吴曰句践请为臣妻为妾吴王将许之子胥曰天以越赐吴勿许也种还以报句践欲自杀种止之曰吴太宰噽贪可诱以利请间行言之献以美女宝器噽因说吴王曰越已服为臣赦之国之利也吴王将许之子胥谏曰今不灭越後必悔弗聼卒赦越句践反国苦身焦思坐卧即仰胆饮食亦尝胆也身自耕作夫人自织食不加肉衣不重采下贤人厚宾客振贫吊死与百姓同劳举国政属大夫种范蠡与大夫柘稽行成为质於吴二岁吴归蠡自会稽七年士民欲吴大夫逢同谏曰莫若结齐齐亲楚附晋以厚吴吴志广轻战三国伐之越乘其弊可克也居二年吴将伐齐子胥谏吴有越腹心疾齐疥癣也愿先越吴王弗聼遂伐齐胜之以归越请货粟子胥谏勿与王遂与之越乃私喜子胥曰王不聼谏後三年吴其虑乎太宰噽因谗子胥貌忠而实忍人父兄不顾安能顾王王始不问乃使子胥於齐闻其托子於鲍氏大怒曰伍员果欺寡人欲反使人赐子胥属镂劒以自杀子胥大哭曰我令而父覇我又立若若初欲分吴国半与我我不受今若反以谗诛我报使者曰必取吾眼置东门以观越兵入也於是吴任噽政四年吴王北会诸侯於黄池越遂伐吴杀吴太子吴告急於王王方会诸侯於黄池惧天下闻之乃秘之後四年越复伐吴吴士民罢弊轻鋭尽死於齐晋越大破吴留围之三年吴师败越复栖吴於姑苏之山吴使公孙熊请成曰孤臣夫差敢布腹心异日尝得罪会稽夫差不敢逆命得与君王成以归今王诛孤臣孤臣惟命是聼意者亦欲如会稽之赦孤臣之罪乎句践不忍欲许之范蠡谏不可吴使者泣而去吴王乃自杀蔽其面曰吾无面以见子胥也越王乃葬吴王而诛太宰噽句践既平吴乃以兵渡淮与齐晋诸侯会於徐州致贡於周元王使人赐句践胙命为伯句践以淮上地与楚归吴所侵宋地於宋与鲁泗东方百里当是时越兵横行於江淮东诸侯毕贺号称伯王范蠡遂去自齐遗大夫种书越王为人长颈鸟喙可与共患难不可与共乐子何不去种见书称病不朝人或谗种且作乱越王乃赐种劒曰子教寡人伐吴七术寡人用其三而败吴其四在子子为我从先生试之种遂自杀又六传至王无强无强时兴师北伐齐西伐楚与中国争强当楚威王时越北伐齐齐威王使人说越王愿大王三转攻楚也於是越伐楚楚威王兴兵伐之大败越杀王无强而越以此散服於楚而国亡太史公曰禹之功大矣渐九川定九州至于今诸夏艾安及苖裔句践苦身焦思终灭强吴北观兵中国以尊周室号称伯王句践可不谓贤哉盖有禹之遗烈焉范蠡三迁皆有荣名名垂後世臣主若此欲无显得乎迹越夏少康庶子受封於会稽历二十余世至允常又历七世至王无强而为楚所灭【年不可考】
赵
赵烈侯籍周威烈王二十三年始与韩魏俱列为诸侯【在位四年】赵氏之先与秦同祖自中衍後蜚廉有子二人一曰恶来其後为秦一曰季胜五世至造父善御幸周缪王赐以赵城由此为赵氏七世至叔带去周如晋事晋文侯始建赵氏于晋国五世至赵夙生共孟共孟生衰事重耳骊姬之乱奔翟翟伐廧咎如得二女以少女妻重耳长妻衰生盾初重耳在晋时赵衰妻亦生赵同赵括赵婴齐衰从重耳出亡十九年重耳反国为文公衰为原大夫卒谥成季盾代任国政立灵公公骄盾谏不聼及食熊掌不熟杀宰人持其尸出盾见之公惧欲杀盾盾亡未出竟赵穿弑公而立成公盾复反任国政太史书曰赵盾弑其君【语见晋国下】景公时盾卒谥宣孟子朔嗣朔取晋成公姊为夫人景公三年大夫屠岸贾为司寇乃治灵公之贼请诛赵氏韩厥曰灵公遇贼盾在外吾先君以为无罪故不诛今诸君诛其後是非先君之意贾不聼韩厥告朔趣亡朔不肯曰子必不絶赵嗣朔死不恨厥许诺贾擅与诸将攻赵氏於下宫杀赵朔赵同赵括赵婴齐灭其族朔妻成公姊有遗腹匿公宫赵朔客曰公孙杵臼谓朔友人程婴曰胡不死曰朔妇有遗腹幸而男吾奉之女也吾徐死耳亡何妇生男贾闻之索於宫中夫人置儿絝中祝曰赵宗絶乎若号即不絶若无声及索儿竟无声得脱杵臼曰立孤儿与死孰难婴曰死易立孤儿难耳杵臼曰子强为其难吾为其易二人谋取他婴儿负之匿山中婴出谬谓诸将曰婴不肖不能立赵孤谁能与我千金吾告赵孤处诸将喜许之发师随婴攻杵臼杵臼缪曰小人哉程婴昔下宫之难不能死与我谋匿赵氏孤儿今又卖我纵不能立而忍卖之乎抱儿呼曰天乎天乎赵孤何罪请活之独杀杵臼可也诸将不许遂杀杵臼与孤儿以为赵孤良已死皆喜然赵真孤乃反在婴卒与匿山中十五年晋景公疾卜之曰大业之後不遂者为?景公问韩厥对曰大业後在晋絶者其赵氏乎吾君灭赵宗国人哀之故见蓍策公问赵尚有後子孙乎韩厥以实告公遂与韩厥谋立孤儿赵孤名曰武於是召武及婴遍拜诸将诸将反与婴武攻屠岸贾灭其族复与武田邑如故武冠为成人婴乃辞武曰我将下报宣命与杵臼武不从婴自杀武服齐衰三年祠之勿絶武续赵宗晋平公时为正卿卒谥文子文子生景叔景叔生赵鞅是为简子晋顷公时六卿以法诛公族祈氏羊舌氏分其邑为十县六卿各令其族为之大夫晋公室由此益弱简子有臣曰周舍好直谏舍死简子每聼朝常不悦大夫请辠简子曰大夫无罪吾闻千羊之皮不如一孤之腋诸大夫朝徒闻唯唯不闻同舍之鄂鄂也是以忧也简子名晋卿实专晋权奉邑侔於诸侯初范中行作乱伐简子简子奔晋阳至是简子围范中行中行奔简子遂有邯郸栢人之地余邑入晋简子卒襄子立【名母恤】未几知伯与韩赵魏尽分范中行故地晋出公怒告齐鲁欲伐四卿四卿恐共攻出公出公奔齐道死知伯
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:40:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>