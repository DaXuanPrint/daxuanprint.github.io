<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一·本纪第一,卷二·本纪第二,卷三·本纪第三,卷四·本纪第四,卷五·本纪第五,卷六·本纪第六,卷七·本纪第七,卷八·本纪第八,卷九·本纪第九,卷十·本纪第十,卷十一·本纪第十一,卷十二·本纪第十二,卷十三·本纪第十三,卷十四·本纪第十四,卷十五·本纪第十五,卷十六·本纪第十六,卷十七·本纪第十七,卷十八·本纪第十八,卷十九·本纪第十九,卷二十·本纪第二十,卷二十一·本纪第二十一,卷二十二·本纪第二十二,卷二十三·本纪第二十三,卷二十四·本纪第二十四,卷二十五·本纪第二十五,卷二十六·本纪第二十六,卷二十">
<meta name="description" content="纪传体史书。元脱脱等撰。一百一十六卷，包括本纪三十卷，志三十二卷，表八卷，列传四十五卷，《国语解》一卷。成书于元至正四年(1344)。记述唐昭宗天复元年耶律阿保机称夷离堇至顺帝至正三年(1343)间辽朝兴亡史事，取材主要依据辽耶律俨的《皇朝实录》和金陈大任的辽史，兼采《资治通鉴》、《契丹国志》等书。因未能广泛参考宋人著作，仓促成书，内容较为贫乏，且详细不一。本纪记事较为充实，天祚帝纪内所载耶律大石所建西辽始末，为罕见史料。诸志较为简略，但也能反映契丹游牧民族特色。列传部分最为简略，缺陷很多，开国前和灭亡阶">
<title>辽史_脱脱_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">辽史</span> <br/>
          作者： <span class="inputVal" id="bkauthor">脱脱</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]349351</span> <br/>
          说明： <span class="inputVal" id="bkdec">纪传体史书。元脱脱等撰。一百一十六卷，包括本纪三十卷，志三十二卷，表八卷，列传四十五卷，《国语解》一卷。成书于元至正四年(1344)。记述唐昭宗天复元年耶律阿保机称夷离堇至顺帝至正三年(1343)间辽朝兴亡史事，取材主要依据辽耶律俨的《皇朝实录》和金陈大任的辽史，兼采《资治通鉴》、《契丹国志》等书。因未能广泛参考宋人著作，仓促成书，内容较为贫乏，且详细不一。本纪记事较为充实，天祚帝纪内所载耶律大石所建西辽始末，为罕见史料。诸志较为简略，但也能反映契丹游牧民族特色。列传部分最为简略，缺陷很多，开国前和灭亡阶段的记载尤其缺略。但因《皇朝实录》和陈书《辽史》皆已不存，故该书为研究辽史的基本史料。清厉鹗作《辽史拾遗》，杨复吉作《辽史拾遗补》，今人冯家升有《辽史证误三种》，都可增补此书。有明南、北监本、清殿本、百纳本等。中华书局出版的校点本是以百纳本为基础，采用各种版本进行参校，改错补漏，是目前最好的版本。</span> <br/>
          封面： <span class="inputVal" id="bkimg">Z_6742.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]辽史
[book_author]脱脱
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]349351
[book_dec]纪传体史书。元脱脱等撰。一百一十六卷，包括本纪三十卷，志三十二卷，表八卷，列传四十五卷，《国语解》一卷。成书于元至正四年(1344)。记述唐昭宗天复元年耶律阿保机称夷离堇至顺帝至正三年(1343)间辽朝兴亡史事，取材主要依据辽耶律俨的《皇朝实录》和金陈大任的辽史，兼采《资治通鉴》、《契丹国志》等书。因未能广泛参考宋人著作，仓促成书，内容较为贫乏，且详细不一。本纪记事较为充实，天祚帝纪内所载耶律大石所建西辽始末，为罕见史料。诸志较为简略，但也能反映契丹游牧民族特色。列传部分最为简略，缺陷很多，开国前和灭亡阶段的记载尤其缺略。但因《皇朝实录》和陈书《辽史》皆已不存，故该书为研究辽史的基本史料。清厉鹗作《辽史拾遗》，杨复吉作《辽史拾遗补》，今人冯家升有《辽史证误三种》，都可增补此书。有明南、北监本、清殿本、百纳本等。中华书局出版的校点本是以百纳本为基础，采用各种版本进行参校，改错补漏，是目前最好的版本。
[book_img]Z_6742.jpg


[book_title]卷一·本纪第一
太祖上
太祖大圣大明神烈天皇帝，姓耶律氏，讳亿，字阿保机，小字啜里只，契丹迭剌部霞濑益石烈耶律弥里人，德祖皇帝长子，母曰宣简皇后萧氏，唐咸通十三年生。初，母梦日堕怀中，有娠。及生，室有神光异香，体如三岁儿，即能匍匐。祖母简献皇后异之，鞠为己子。常匿于别幕，涂其面，不令他人见。三月能行，晬而能言，知未然事。自谓左右若有神人翼卫。虽龆龀，言必及世务，时伯父当国，疑辄咨焉。既长，身长九尺，丰上锐下，目光射人，关弓三百斤。为挞马狘沙里。时小黄室韦不附，太祖以计降之，伐越兀及乌古、六奚、比沙狘诸部，克之。国人号阿主沙里。
唐天复元年，岁辛酉，痕德堇可汗立，以太祖为本部夷离堇，专征讨，连破室韦、于厥及奚帅辖剌哥，俘获甚众。冬十月，授大迭烈府夷离堇。明年秋七月，以兵四十万伐河东代北，攻下九郡，获生口九万五千，驼马牛羊不可胜纪。九月，城龙化州于潢河之南，始建开教寺。明年春，伐女直，下之，获其户三百。九月，复攻下河东怀远等军。冬十月，引军略至蓟北，俘获以还。先是，德祖俘奚七千户，徙饶乐之清河。至是创为奚迭剌部，分十三县。遂拜太祖于越、总知军国事。明年岁甲子，三月，广龙化州之东城。九月，讨黑车子室韦，唐卢龙军节度使刘仁恭发兵数万，遣养子赵霸来拒。霸至武州，太祖谍知之，伏劲兵桃山下。遣室韦人牟里诈称其酋长所遣，约霸兵会平原。既至，四面伏发，擒霸，歼其众，乘胜大破室韦。明年七月，复讨黑车子室韦。唐河东节度使李克用遣通事康令德乞盟。冬十月，太祖以骑兵七万会克用于云州，宴酣，克用借兵以报刘仁恭木瓜涧之役，太祖许之。易袍马，约为兄弟。及进兵击仁恭，拔数州，尽徙其民以归。明年二月，复击刘仁恭。还，袭山北奚，破之。汴州朱全忠遣人浮海奉书币、衣带、珍玩来聘。十一月，遣偏师讨奚、霫诸部及东北女直之未附者，悉破降之。十二月，痕德堇可汗殂，群臣奉遗命请立太祖。曷鲁等劝进，太祖三让，从之。
元年春正月庚寅，命有司设坛于如迂王集会埚，燔柴告天，即皇帝位。尊母萧氏为皇太后，立皇后萧氏。北宰相萧辖剌、南宰相耶律欧里思率群臣上尊号曰天皇帝，后曰地皇后。庚子，诏皇族承遥辇氏九帐为第十帐。二月戊午，以从弟迭栗底为迭烈府夷离堇。是月，征黑车子室韦，降其八部。夏四月丁未朔，唐梁王朱全忠废其主，寻弑之，自立为帝，国号梁，遣使来告。刘仁恭子守光囚其父，自称幽州卢龙军节度使。秋七月乙酉，其兄平州刺史守奇率其众数千人来降，命置之平卢城。冬十月乙巳，讨黑车子室韦，破之。
二年春正月癸酉朔，御正殿，受百官及诸国使朝。辛巳，始置惕隐，典族属，以皇弟撒剌为之。河东李克用卒，子存勖袭，遣使吊慰。夏五月癸酉，诏撒剌讨乌丸、黑车子室韦。秋八月壬子，幽州进合欢瓜。冬十月己亥朔，建明王楼。筑长城于镇东海口。遣轻兵取吐浑叛入室韦者。
三年春正月，幸辽东。二月丁酉朔，梁遣郎公远来聘。三月，沧州节度使刘守文为弟守光所攻，遣人来乞兵讨之。命皇弟舍利素、夷离堇萧敌鲁以兵会守文于北淖口。进至横海军近淀，一鼓破之，守光溃去。因名北淖口为会盟口。夏四月乙卯，诏左仆射韩知古建碑龙化州大广寺以纪功德。五月甲申，置羊城于炭山之北，以通市易。冬十月己巳，遣鹰军讨黑车子室韦，破之。西北嗢娘改部族进輓车人。
四年秋七月戊子朔，以后兄萧敌鲁为北府宰相。后族为相自此始。冬十月，乌马山奚库支及查剌底、锄勃德等叛，讨平之。
五年春正月丙戌朔，日有食之。丙申，上亲征西部奚。奚阻险，叛服不常，数招谕弗听。是役所向辄下，遂分兵讨东部奚，亦平之。于是尽有奚、霫之地。东际海，南暨白檀，西逾松漠，北抵潢水，凡五部，咸入版籍。三月，次滦河，刻石纪功。复略地蓟州。夏四月壬申，遣人使梁。五月，皇弟剌葛、迭剌、寅底石、安端谋反。安端妻粘睦姑知之，以告，得实。上不忍加诛，乃与诸弟登山刑牲，告天地为誓而赦其罪。出剌葛为迭剌部夷离堇，封粘睦姑为晋国夫人。秋七月壬午朔，斜离底及诸蕃使来贡。八月甲子，刘守光僣号幽州，称燕。冬十月戊午，置铁冶。十一月壬午，遣人使梁。
六年春正月，以化葛为惕隐。二月戊午，亲征刘守光。三月，至自幽州。夏四月，梁郢王友珪弑父自立。秋七月丙午，亲征术不姑，降之，俘获以数万计，命弟剌葛分兵攻平州。八月壬辰，上次恩德山。皇子李胡生。冬十月戊寅，剌葛破平州，还，复与迭剌、寅底石、安端等反。甲申，遣人使梁致祭。壬辰，还次北阿鲁山，闻诸弟以兵阻道，引军南趋十七泺。是日燔柴。翼日，次七渡河，诸弟各遣人谢罪。上犹矜怜，许以自新。是岁，以兵讨两冶，以所获僧崇文等五十人归西楼，建天雄寺以居之，以示天助雄武。
七年春正月甲辰朔，以用兵免朝。晋王李存勖拔幽州，擒刘守光。甲寅，王师次赤水城，弟剌葛等乞降。上素服，乘赭白马，以将军耶律乐姑、辖剌仅阿钵为御，解兵器、肃侍卫以受之，因加慰谕。剌葛等引退，上复数遣使抚慰。二月甲戌朔，梁均王友贞讨杀其兄友珪，嗣立。三月癸丑，次芦水，弟迭剌哥图为奚王，与安端拥千馀骑而至，绐称入觐。上怒曰：“尔曹始谋逆乱，朕特恕之，使改过自新，尚尔反覆，将不利于朕！”遂拘之，以所部分隶诸军。而剌葛引其众至乙室堇淀，具天子旗鼓，将自立，皇太后阴遣人谕令避去。会弭姑乃、怀里阳言车驾且至，其众惊溃，掠居民北走。上以兵追之，剌葛遣其党寅底石引兵径趋行宫，焚其辎重、庐帐，纵兵大杀。皇后急遣曷古鲁救之，仅得天子旗鼓而已。其党神速姑复劫西楼，焚明王楼。上至土河，秣马休兵，若不为意。诸将请急追之，上曰：“俟其远遁，人各怀土，怀土既切，其心必离，我军乘之，破之必矣！”尽以先所获资畜分赐将士，留夷离毕直里姑总政务。夏四月戊寅，北追剌葛。己卯，次弥里，问诸弟面木叶山射鬼箭厌禳，乃执叛人解里向彼，亦以其法厌之。至达里淀，选轻骑追及培只河，尽获其党辎重、生口。先遣室韦及吐浑酋长拔剌、迪里姑等五人分兵伏其前路，命北宰相迪里古为先锋进击之。剌葛率兵逆战，迪里古以轻兵薄之。其弟遏古只临阵，射数十人毙，众莫敢前。相拒至晡，众乃溃。追至柴河，遂自焚其车乘庐帐而去。前遇拔剌、迪里姑等伏发，合击，遂大败之。剌葛奔溃，遗其所夺神帐于路，上见而拜奠之。所获生口尽纵归本土。其党库古只、磨朵皆面缚请罪。师次札堵河，大雨暴涨。五月癸丑，遣北宰相迪辇率骁骑先渡。甲寅，奏擒剌葛、涅里衮阿钵于榆河，前北宰相萧实鲁、寅底石自刭不殊。遂以黑白羊祭天地。壬戌，剌葛、涅里衮阿钵诣行在，以稿索自缚，牵羊望拜。上还至大岭。时大军久出，辎重不相属，士卒煮马驹、采野菜以为食，孳畜道毙者十七八，物价十倍，器服资货委弃于楚里河，狼籍数百里，因更剌葛名暴里。丙寅，至库里，以青牛白马祭天地。以生口六百、马二千三百分赐大小鹘军。六月辛巳，至榆岭，以辖赖县人扫古非法残民，磔之。甲申，上登都庵山。抚其先奇首可汗遗迹，徘徊顾瞻而兴叹焉。闻狱官涅离擅造大校，人不堪其苦，有至死者，命诛之。壬辰，次狼河，获逆党雅里、弥里，生埋之铜河南轨下。放所俘还，多为于骨里所掠。上怒，引轻骑驰击。复遣骁将分道追袭，尽获其众并掠者。庚子，次阿敦泺，以养子涅里思附诸弟叛，以鬼箭射杀之。其馀党六千，各以轻重论刑。于厥掠生口者三十馀人，亦俾赎其罪，放归本部。至石岭西，诏收回军乏食所弃兵仗，召北府兵验而还之。以夷离堇涅里衮附诸弟为叛，不忍显戮，命自投崖而死。秋八月己卯，幸龙眉宫，轘逆党二十九人，以其妻女赐有功将校，所掠珍宝、孳畜还主；亡其本物者，命责偿其家；不能偿者，赐以其部曲。九月壬戌，上发自西楼。冬十月庚午，驻赤崖。戊寅，和州回鹘来贡。癸未，乙室府人迪里古、迷骨离部人特里以从逆诛。诏群臣分决滞讼，以韩知古录其事，只里姑掌捕亡。十一月，祠木叶山。还次昭乌山，省风俗，见高年，议朝政，定吉凶仪。十二月戊子，燔柴于莲花泺。
八年春正月甲辰，以曷鲁为迭剌部夷离堇，忽烈为惕隐。于骨里部人特离敏执逆党怖胡、亚里只等十七人来献，上亲鞫之。辞多连宗室及有胁从者，乃杖杀首恶怖胡，馀并原释。于越率懒之子化哥屡蓄奸谋，上每优容之，而反覆不悛，召父老群臣正其罪，并其子戮之，分其财以给卫士。有司所鞫逆党三百馀人，狱既具上以人命至重，死不复生，赐宴一日，随其平生之好使为之，酒酣，或歌、或舞、或戏射、角，各极其意。明日，乃以轻重论刑。首恶剌葛，其次迭剌哥，上犹弟之，不忍置法，杖而释之。以寅底石、安端性本庸弱，为剌葛所使，皆释其罪。前于越赫底里子解里、剌葛妻辖剌已实预逆谋，命皆绞杀之。寅底石妻涅离胁从，安端妻粘睦姑尝有忠告，并免。因谓左右曰：“诸弟性虽敏黠，而蓄奸稔恶。尝自矜有出人之智，安忍凶狠，溪壑可塞而贪黩无厌。求人之失，虽小而可恕，谓重如泰山；身行不义，虽入大恶，谓轻于鸿毛。昵比群小，谋及妇人，同恶相济，以危国祚。虽欲不败，其可得乎？北宰相实鲁妻馀卢睹姑于国至亲，一旦负朕，从于叛逆，未置之法而病死，此天诛也。解里自幼与朕常同寝食，眷遇之厚，冠于宗属，亦与其父背大恩而从不轨，兹可恕乎！”秋七月丙申朔，有司上诸帐族与谋逆者三百馀人罪状，皆弃市。上叹曰：“致人于死，岂朕所欲。若止负朕躬，尚可容贷。此曹恣行不道，残害忠良，涂炭生民，剽掠财产。民间昔有万马，今皆徒步，有国以来所未尝有，实不得已而诛之。”冬十月甲子朔，建开皇殿于明王楼基。
九年春正月，乌古部叛，讨平之。夏六月，幽州军校齐行本举其族及其部曲男女三千人请降，诏授检校尚书、左仆射，赐名兀欲，给其廪食。数日亡去，幽帅周德威纳之。及诏索之，德威语不逊，乃议南征。冬十月戊申，钓鱼于鸭渌江。新罗遣使贡方物，高丽遣使进宝剑，吴越王钱镠遣滕彦休来贡。是岁，君基太一神数见，诏图其像。
神册元年春二月丙戌朔，上在龙化州，迭烈部夷离堇耶律曷鲁等率百僚请上尊号，三表乃允。丙申，群臣及诸属国筑坛州东，上尊号曰大圣大明天皇帝，后曰应天大明地皇后。大赦，建元神册。初，阙地为坛，得金铃，因名其地曰金铃冈，坛侧满林曰册圣林。三月丙辰，以迭烈部夷离堇曷鲁为阿庐朵里于越，百僚进秩、颁赉有差，赐酺三日。立子倍为皇太子。夏四月乙酉朔，晋幽州节度使卢国用来降，以为幽州兵马留后。甲辰，梁遣郎公远来贺。六月庚寅，吴越王遣滕彦休来贡。秋七月壬申，亲征突厥、吐浑、党项、小蕃、沙陀诸部，皆平之。俘其酋长及其户万五千六百，铠甲、兵仗、器服九十馀万，宝货、驼马、年羊不可胜算。八月，拔朔州，擒节度使李嗣本。勒石纪功于青冢南。冬十月癸未朔，乘胜而东。十一月，攻蔚、新、武、妫、儒五州，斩首万四千七百馀级。自代北至河曲逾阴山，尽有其地。遂改武州为归化州，妫州为可汗州，置西南面招讨司，选有功者领之。其围蔚州，敌楼无故自坏，众军大噪乘之，不逾时而破。时梁及吴越二使皆在焉，诏引环城观之，因赐滕彦休名曰述吕。十二月，收山北八军。
二年春二月，晋新州裨将卢文进杀节度使李存矩来降。进攻其城，刺史安金全遁，以文进部将刘殷为刺史。三月辛亥，攻幽州，节度使周德威以幽、并、镇、定、魏五州之兵拒于居庸关之西，合战于新州东，大破之，斩首三万馀级。杀李嗣本之子武八。以后弟阿骨只为统军，实鲁为先锋，东出关略燕、赵，不遇敌而还。己未，于骨里叛，命室鲁以兵讨之。夏四年壬午，围幽州，不克。六月乙巳，望城中有气如烟火状，上曰：“未可攻也。”以大暑霖潦，班师。留曷鲁、卢国用守之。剌葛与其子赛保里叛入幽州。秋八月，李存勖遣李嗣源等救幽州，曷鲁等以兵少而还。
三年春正月丙申，以皇弟安端为大内惕隐，命攻云州及西南诸部。二月，达旦国来聘。癸亥，城皇都，以礼部尚书康默记充版筑使。梁遣使来聘。晋、吴越、渤海、高丽、回鹘、阻卜、党项及幽、镇、定、魏、潞等州各遣使来贡。夏四月乙巳，皇弟迭烈哥谋叛，事觉，知有罪当诛，预为营圹，而诸戚请免。上素恶其弟寅底石妻涅里衮，乃曰：“涅里衮能代其死，则从。”涅里衮自缢圹中，并以奴女古、叛人曷鲁只生瘗其中。遂赦迭烈哥。五月乙亥，诏建孔子庙、佛寺、道观。秋七月乙酉，于越曷鲁薨，上震悼久之，辍朝三日，赠赙有加。冬十二月庚子朔，幸辽阳故城。辛丑，北府宰相萧敌鲁薨。戊午，以于越曷鲁弟污里轸为迭烈部夷离堇，萧阿古只为北府宰相。甲子，皇孙隈欲生。

[book_title]卷二·本纪第二
太祖下
四年春正月丙申，射虎东山。二月丙寅，修辽阳故城，以汉民、渤海户实之，改为东平郡，置防御使。夏五月庚辰，至自东平郡。秋八月丁酉，谒孔子庙，命皇后、皇太子分谒寺观。九月，征乌古部，道闻皇太后不豫，一日驰六百里还侍，太后病间，复还军中。冬十月丙午，次乌古部，天大风雪，兵不能进，上祷于天，俄顷而霁。命皇太子将先锋军进击，破之，俘获生口万四千二百，牛马车乘、庐帐器物二十馀万。自是举部来附。
五年春正月乙丑，始制契丹大字。夏五月丙寅，吴越王复遗滕彦休贡犀角、珊瑚，授官以遣。庚辰，有龙见于拽剌山阳水上，上射获之，藏其骨内府。闰六月丁卯，以皇弟苏为惕隐，康默记为夷离毕。秋八月己未朔，党项诸部叛。辛未，上亲征。九月己丑朔，梁遣郎公远来聘。壬寅，大字成，诏颁行之。皇太子率迭剌部夷离堇污里轸等略地云内、天德。冬十月辛未，攻天德。癸酉，节度使宋瑶降，赐弓矢、鞍马、旗鼓，更其军曰应天。甲戌，班师。宋瑶复叛。丙子，拔其城，擒宋瑶，俘其家属，徙其民于阴山南。十二月己未，师还。
六年春正月丙午，以皇弟苏为南府宰相，迭里为惕隐。南府宰相自诸弟构乱，府之名族多罹其祸，故其位久虚，以锄得部辖得里、只里古摄之。府中数请择任宗室，上以旧制不可辄变；请不已，乃告于宗庙而后授之。宗室为南府宰相自此始。夏五月丙戌朔，诏定法律，正班爵。丙申，诏画前代直臣像为《招谏图》，及诏长吏四孟月询民利病。六月乙卯朔，日有食之。冬十月癸丑朔，晋新州防御使王郁以所部山北兵马内附。丙子，上率大军入居庸关。十一月癸卯，下古北口。丁未，分兵略檀、顺、安远、三河、良乡、望都、潞、满城、遂城等十馀城，俘其民徙内地。十二月癸丑，王郁率其众来朝，上呼郁为子，赏赉甚厚，而徙其众于潢水之南。庚申，皇太子率王郁略地定州，康默记攻长芦。唐义武军节度使王处直养子都囚其父，自称留后。癸亥，围涿州，有白兔缘垒而上，是日破其郛。癸酉，刺史李嗣弼以城降。乙亥，存勖至定州，王都迎谒马前。存勖引兵趋望都，遇我军秃馁五千骑，围之，存勖力战数四，不解。李嗣昭领三百骑来救，我军少却，存勖乃得出，大战，我军不利，引归。存勖至幽州，遣二百骑蹑我军后，我军反击，悉擒之。己卯，还次檀州，幽人来袭，击走之，擒其裨将。诏徙檀、顺民于东平、沈州。
天赞元年春二月庚申，复徇幽、蓟地。癸酉，诏改元，赦军前殊死以下。夏四月甲寅，攻蓟州。戊午，拔之，擒刺史胡琼，以卢国用、涅鲁古典军民事。壬戌，大飨军士。癸亥，李存勖围镇州，张文礼求援，命郎君迭烈、将军康末怛往击，败之，杀其将李嗣昭。辛未，攻石城县，拔之。五月丁未，张文礼卒，其子处瑾遣人奉表来谢。六月，遣鹰军击西南诸部，以所获赐贫民。冬十月甲子，以萧霞的为北府宰相。分迭剌部为二院：斜涅赤为北院夷离堇，绾思为南院夷离堇。诏分北大浓兀为二部，立两节度使以统之。十一月壬寅，命皇子尧骨为天下兵马大元帅，略地蓟北。
二年春正月丙申，大元帅尧骨克平州，获刺史赵思温、裨将张崇。二月，如平州。甲子，以平州为卢龙军，置节度使。三月戊寅，军于箭笴山，讨叛奚胡损，获之，射以鬼箭。诛其党三百人，沉之狗河。置奚堕瑰部，以勃鲁恩权总其事。夏四月己酉，梁遣使来聘，吴越王遣使来贡。癸丑，命尧骨攻幽州，迭剌部夷离堇觌烈徇山西地。庚申，尧骨军幽州东，节度使符存审遣人出战，败之，擒其将裴信父子。闰月庚辰，尧骨抵镇州。壬午，拔曲阳。丙戌，下北平。是月，晋王李存勖即皇帝位，国号唐。五月戊午，尧骨师还。癸亥，大飨军士，赏赉有差。六月辛丑，波斯国来贡。秋七月，前北府宰相萧阿古只及王郁徇地燕、赵。冬十月辛未朔，日有食之。己卯，唐兵灭梁。
三年春正月，遣兵略地燕南。夏五月丙午，以惕隐迭里为南院夷离堇。是月，徙蓟州民实辽州地。渤海杀其刺史张秀实而掠其民。六月乙酉，召皇后、皇太子、大元帅及二宰相、诸部头等诏曰：“上天降监，惠及烝民。圣主明王，万载一遇。朕既上承天命，下统群生，每有征行，皆奉天意。是以机谋在己，取舍如神，国令既行，人情大附，舛讹归正，遐迩无愆。可谓大含溟海，安纳泰山矣！自我国之经营，为群方之父母。宪章斯在，胤嗣何忧？升降有期，去来在我。良筹圣会，自有契于天人；众国群王，岂可化其凡骨？三年之后，岁在丙戌，时值初秋，必有归处。然未终两事，岂负亲诚？日月非遥，戒严是速。”闻诏者皆惊惧，莫识其意。是日，大举征吐浑、党项、阻卜等部。诏皇太子监国，大元帅尧骨从行。秋七月辛亥，曷剌等击素昆那山东部族，破之。八月乙酉，至乌孤山，以鹅祭天。甲午，次古单于国，登阿里典压得斯山，以麃鹿祭。九月丙申朔，次古回鹘城，勒石纪功。庚子，拜日于蹛林。丙午，遣骑攻阻卜。南府宰相苏、南院夷离堇迭里略地西南。乙卯，苏等献俘。丁巳，取金河水，凿乌山石，辇致潢河、木叶山，以示山川朝海宗岳之意。癸亥，大食国来贡。甲子，诏砻辟遏可汗故碑，以契丹、突厥、汉字纪其功。是月，破胡母思山诸蕃部，次业得思山，以赤牛青马祭天地。回鹘霸里遣使来贡。冬十月丙寅朔，猎寓乐山，获野兽数千，以充军食。丁卯，军于霸离思山。遣兵逾流沙，拔浮图城，尽取西鄙诸部。十一月乙未朔，获甘州回鹘都督毕离遏，因遣使谕其主乌母主可汗。射虎于乌剌邪里山，抵霸室山。六百馀里且行且猎，日有鲜食，军士皆给。
四年春正月壬寅，以捷报皇后、皇太子。二月丙寅，大元帅尧骨略党项。丁卯，皇后遣康末怛问起居，进御服、酒膳。乙亥，萧阿古只略燕、赵还，进牙旗兵仗。辛卯，尧骨献党项俘。三月丙申，飨军于水精山。夏四月甲子，南攻小蕃，下之。皇后、皇太子迎谒于札里河。癸酉，回鹘乌母主可汗遣使贡谢。五月甲寅，清暑室韦北陉。秋九月癸巳，至自西征。冬十月丁卯，唐以灭梁来告，即遣使报聘。庚辰，日本国来贡。辛巳，高丽国来贡。十一月丁酉，幸安国寺，饭僧，赦京师囚，纵五坊鹰鹘。己酉，新罗国来贡。十二月乙亥，诏曰：“所谓两事，一事已毕，惟渤海世仇未雪，岂宜安驻！”乃举兵新征渤海大諲歙。皇后、皇太子、大元帅尧骨皆从。闰月壬辰，祠木叶山。壬寅，以青牛白马祭天地于乌山。己酉，次撒葛山，射鬼箭。丁巳，次商岭，夜围扶馀府。
天显元年春正月己未，白气贯日。庚申，拔扶馀城，诛其守将。丙寅，命惕隐安端、前北府宰相萧阿古只等将万骑为先锋，遇諲歙老相兵，破之。皇太子、大元帅尧骨、南府宰相苏、北院夷离堇斜涅赤，南院夷离堇迭里是夜围忽汗城。己巳，諲歙请降。庚午，驻军于忽汗城南。辛未，諲歙素服，稿索牵羊，率僚属三百馀人出降。上优礼而释之。甲戌，诏谕渤海郡县。丙子，遣近侍康末怛等十三人入城索兵器，为逻卒所害。丁丑，諲歙复叛，攻其城，破之。驾幸城中，諲歙请罪马前。诏以兵卫諲歙及族属以出。祭告天地，复还军中。二月庚寅，安边、鄚颉、南海、定理等府及诸道节度、刺史来朝，慰劳遣之，以所获器币诸物赐将士。壬辰，以青牛白马祭天地。大赦，改元天显。以平渤海遣使报唐。甲午，复幸忽汗城，阅府库物，赐从臣有差。以奚部长勃鲁恩、王郁自回鹘、新罗、吐蕃、党项、室韦、沙陀、乌古等从征有功，优加赏赉。丙午，改渤海国为东丹，忽汗城为天福。册皇太子倍为人皇王以主之。以皇弟迭剌为左大相，渤海老相为右大相，渤海司徒大素贤为左次相，耶律羽之为右次相。赦其国内殊死以下。丁未，高丽、濊貊、铁骊、靺轲来贡。三月戊午，遣夷离毕康默记、左仆射韩延徽攻长岭府。甲子，祭天。丁卯，幸人皇王宫。己巳，安边、鄚颉、定理三府叛，遣安端讨之。丁丑，三府平。壬午，安端献俘，诛安边府叛帅二人。癸未，宴东丹国僚佐，颁赐有差。甲申，幸天福城。乙酉，班师，以大諲歙举族行。夏四月丁亥朔，次伞子山。辛卯，人皇王率东丹国僚属辞。是月，唐养子李嗣源反，郭存谦弑其主存勖，嗣源遂即位。五月辛酉，南海、定理二府复叛，大元帅尧骨讨之。六月丁酉，二府平。丙午，次慎州，唐遣姚坤以国哀来告。秋七月丙辰，铁州刺史卫钧反。乙丑，尧骨攻拔铁州。庚午，东丹国左大相迭剌卒。辛未，卫送大諲歙于皇都西，筑城以居之。赐諲歙名曰乌鲁古，妻曰阿里只。卢龙行军司马张崇叛，奔唐。甲戌，次扶馀府，上不豫。是夕，大星陨于幄前。辛巳平旦，子城上见黄龙缭绕，可长一里，光耀夺目，入于行宫。有紫黑气蔽天，逾日乃散。是日，上崩，年五十五。天赞三年上所谓“丙戌秋初，必有归处”，至是乃验。壬午，皇后称制，权决军国事。
八月辛卯，康默记等攻下长岭府。甲午，皇后奉梓宫西还。壬寅，尧骨讨平诸州，奔赴行在。乙巳，人皇王倍继至。九月壬戌，南府宰相苏薨。丁卯，梓宫至皇都，权殡于子城西北。己巳，上谥升天皇帝，庙号太祖。冬十月，卢龙军节度使卢国用叛，奔于唐。十一月丙寅，杀南院夷离堇耶律迭里、郎君耶律匹鲁等。二年八月丁酉，葬太祖皇帝于祖陵，置祖州天城军节度使以奉陵寝。统和二十六年七月，进谥大圣大明天皇帝。重熙二十一年九月，加谥大圣大明神烈天皇帝。太祖所崩行宫在扶馀城西南两河之间，后建升天殿于此，而以扶馀为黄龙府云。
赞曰：辽之先，出自炎帝，世为审吉国，其可知者盖自奇首云。奇首生都菴山，徙潢河之滨。传至雅里，始立制，置官属，刻木为契，穴地为牢，让阻午而不肯自立。雅里生毗牒。毗牒生颏领。颏领生耨里思，大度寡欲，令不严而人化，是为肃祖。肃祖生萨剌德，尝与黄室韦挑战，矢贯数札，是为懿祖。懿祖生匀德实，始教民稼穑，善畜牧，国以殷富，是为玄祖。玄祖生撒剌的，仁民爱物，始置铁冶，教民鼓铸，是为德祖，即太祖之父也，世为契丹遥辇氏之离堇，执其政柄。德祖之弟述澜，北征于厥、室韦，南略易、定、奚、霫，始兴板筑，置城邑，教民种桑麻，习织组，已有广土众民之志。而太祖受可汗之禅，遂建国。东征西讨，如折枯拉朽。东自海，西至于流沙，北绝大漠，信威万里，历年二百，岂一日之故哉！周公诛管、蔡，人未有能非之者。剌葛、安端之乱，太祖既贷其死而复用之，非人君之度乎？旧史扶馀之变，亦异矣夫！

[book_title]卷三·本纪第三
太宗上
太宗孝武惠文皇帝，讳德光，字德谨，小字尧骨，太祖第二子。母淳钦皇后萧氏，唐天复二年生，神光异常，猎者获白鹿、白鹰，人以为瑞。及长，貌严重而性宽仁，军国之务，多所取决。天赞元年，授天下兵马大元帅，寻诏统六军南徇地。明年，下平州，获赵思温、张崇。回破箭笴山胡逊奚，诸部悉降。复以兵掠镇、定，所至皆坚壁不敢战。师次幽州，符存审拒于州南，纵兵邀击，大破之，擒裨将裴信等数十人。及从太祖破于厥里诸部，定河壖党项，下山西诸镇，取回鹘单于城，东平渤海，破达卢古部，东西万里，所向皆有功。
天显元年七月，太祖崩，皇后摄军国事。明年秋，治祖陵毕。冬十一月壬戌，人皇王倍率群臣请于后曰：“皇子大元帅勋望，中外攸属，宜承大统。”后从之，是日即皇帝位。癸亥，谒太祖庙。丙寅，行柴册礼。戊辰，还都。壬申，御宣政殿，群臣上尊号曰嗣圣皇帝。大赦。有司请改元，不许。十二月庚辰，尊皇太后为太皇太后，皇后为应天皇太后，立妃萧氏为皇后。礼毕，阅近侍班局。辛巳，诸道将帅辞归镇。己丑，祀天地。庚寅，遣使谕诸国。辛卯，阅群牧于近郊。戊戌，女直遣使来贡。壬寅，谒太祖庙。甲辰，阅旗鼓、客省诸局官属。丁未，诏选遥辇氏九帐子弟可任官者。
三年春正月己酉，阅北克兵籍。庚戌，阅南克兵籍。丁巳，阅皮室、拽剌、墨离三军。己未，黄龙府罗涅河女直、达卢古来贡、庚午，以王郁为兴国军节度使，守中书令。二月，幸长泺。己亥，惕隐涅里衮进白狼。辛丑，达卢古来贡。三月乙卯，东蒐。癸亥，猎羖历山。乙丑，猎松山。唐义武军节度使王都遣人以定州来归。唐主出师讨之，使来乞援，命奚秃里铁剌往救之。四月戊寅，东巡。己卯，祭麃鹿神。丁亥，于猎所纵公私取羽毛革木之材。甲午，取箭材赤山。丙申，猎三山。铁剌败唐将王晏球于定州。唐兵大集，铁剌请益师。辛丑，命惕隐涅里衮、都统查剌赴之。五月丙午，建天膳堂。猎索剌山。戊申，至自猎。丁卯，命林牙突吕不讨乌古部。己巳，女直来贡。六月己卯，行瑟瑟礼。秋七月丁未，突吕不献讨乌古捷。壬子，王都奏唐兵破定州，铁剌死之，涅里衮、查剌等数十人被执。上以出师非时，甚悔之，厚赐战殁将校之家。庚午，有事于太祖庙。八月丙子，突厥来贡。庚辰，诏建《应天皇太后诞圣碑》于仪坤州。九月己卯，突吕不遣人献讨乌古俘。癸未，诏分赐群臣。己丑，幸人皇王倍第。庚寅，遣人使唐。辛卯，再幸人皇王第。癸巳，有司请以上生日为天授节，皇太后生日为永宁节。冬十月癸卯朔，以永宁节，上率群臣上寿于延和宫。己酉，谒太祖庙。唐遣使遗玉笛。甲子，天授节，上御五鸾殿受群臣及诸国使贺。十一月丙子，鼻骨德来贡。辛丑，自将伐唐。十二月癸卯，祭天地。庚戌，闻唐主复遣使来聘，上问左右，皆曰：“唐数遣使来，实畏威也，未可轻举，观衅而动可也。”上然之。甲寅，次杏埚，唐使至，遂班师。时人皇王在皇都，诏遣耶律羽之迁东丹民以实东平。其民或亡入新罗、女直，因诏困乏不能迁者，许上国富民给赡而隶属之。升东平郡为南京。
四年春正月壬申朔，宴群臣及诸国使，观俳优角戏。己卯，如瓜埚。二月庚戌，阅遥辇氏户籍。三月甲午，望祀群神。夏四月辛亥，至自瓜埚。壬子，谒太祖庙。癸丑，谒太祖行宫。甲寅，幸天城军，谒祖陵。辛酉，人皇王倍来朝，癸亥，录囚。五月癸酉，谒二祖殿，宴群臣。女直来贡。戊子，射柳于太祖行宫。癸巳，行瑟瑟礼。六月丙午，突吕不献乌古俘。戊申，分赐将士。己酉，西巡。己未，选轻骑数千猎近山。癸亥，驻跸凉陉。秋七月庚辰，观市，曲赦系囚。甲午，祠太祖而东。八月辛丑，至自凉陉，谒太祖庙。癸卯，幸人皇王第。己酉，谒太祖庙。九月庚午，如南京。戊寅，祠木叶山。己卯，行再生礼。癸巳，至南京。冬十月壬寅，幸人皇王第，宴群臣。甲辰，幸诸营，阅军籍。庚戌，以云中郡县未下，大阅六军。甲子，诏皇弟李胡帅师趣云中，讨郡县之未附者。十一月丙寅朔，以出师告天地。丁卯，饯皇弟李胡于西郊。壬申，命大内惕隐告出师于太祖行宫。甲申，观渔三叉口。十二月戊申，女直来贺。戊午，至自南京。
五年春正月庚午，皇弟李胡拔寰州捷至。甲午，朝皇太后。
二月己亥，诏修南京。癸卯，李胡还自云中，朝于行在。丙午，以先所俘渤海户赐李胡。丙辰，上与人皇王朝皇太后。太后以皆工书，命书于前以观之。辛酉，召群臣议军国事。
三月丙寅，朝皇太后。丁卯，皇弟李胡请赦宗室舍利郎君以罪系狱者，诏从之。己巳，幸皇叔安端第。辛未，人皇王献白纻。乙亥，册皇弟李胡为寿昌皇太弟，兼天下兵马大元帅。壬午，以龙化州节度使刘居言同中书门下平章事。乙酉，宴人皇王僚属便殿。庚寅，驾发南京。
夏四月乙未，诏人皇王先赴祖陵谒太祖庙。丙辰，会祖陵。人皇王归国。
五月戊辰，诏修褭潭离宫。乙酉，谒太祖庙。六月己亥，射柳于行在。乙卯，如沿柳湖。丁巳，拜太祖御容于明殿。己未，敌烈德来贡。
秋七月壬申，乌古来贡。戊子，荐时果于太祖庙。
八月丁酉，以大圣皇帝、皇后宴寝之所号日月宫，因建《日月碑》。丙午，如九层台。
九月己卯，诏舍利普宁抚慰人皇王。庚辰，诏置人皇王仪卫。丁亥，至自九层台，谒太祖庙。
冬十月戊戌，遣使赐人皇王胙。癸卯，建《太祖圣功碑》于如迂正集会埚。甲辰，人皇王进玉笛。
十一月戊寅，东丹奏人皇王浮海适唐。
六年春正月甲子，西南边将以慕化辖戛斯国人来。乙丑，敌烈德来贡。丁卯，如南京。
三月辛未，召大臣议军国事。丁亥，人皇王倍妃萧氏率其国僚属来见。夏四月己酉，唐遣使来聘。是月置中台省于南京。
五月乙丑，祠木叶山。乙亥，至自南京。壬午，谒太祖陵。闰月庚寅，射柳于近郊。六月壬申，如凉陉。壬午，乌古来贡。
秋七月丁亥，女直来贡。己酉，命将校以兵南略。壬子，荐时果于太祖庙。东幸。
八月庚申，皇子述律生，告太祖庙。辛巳，鼻骨德来贡。九月甲午，诏修京城。
冬十月丁丑，铁骊来贡。十一月乙酉，唐遣使来聘。十二月甲寅朔，祭太祖庙。丙辰，遣人以诏赐唐卢龙军节度使赵德钧。
七年春正月壬辰，征西将军课里遣拽剌铎括奏军事。己亥，唐遣使来聘。癸卯，遣人使唐。戊申，祠木叶山。
二月壬申，拽剌迪德使吴越还，吴越王遣使从，献宝器。复遣使持币往报之。
三月己丑，林牙迪离毕指斥乘舆，囚之。丁未，遣使诸国。戊申，上率群臣朝于皇太后。
夏四月甲戌，唐遣使来聘，致人皇王倍书。己卯，女直来贡。
五月壬午朔，幸祖州，谒太祖陵。
六月戊辰，御制《太祖建国碑》。戊寅，乌古、敌烈德来贡。庚辰，观角戏。
秋七月辛巳朔，赐中外官吏物有差。癸未，赐高年布帛。丙戌，召群臣耆老议政。壬辰，唐遣使遗红牙笙。癸巳，使复至，惧报定州之役也。壬寅，唐卢龙军节度使赵德钧遣人进时果。丁未，荐新于太祖庙。
八月壬戌，捕鹅于沿柳湖，风雨暴至，舟覆，溺死者六十馀人，命存恤其家，识以为戒。戊辰，林牙迪离毕逸囚，复获而鞫之，知其事本诬构，释之。
九月庚子，阻卜来贡。
冬十月乙卯，唐遣使来聘。己巳，遣使云中。
十一月丁亥，遣使存问获里国。丁未，阻卜贡海东青鹘三十连。
十二月辛亥，以叛人泥离衮家口分赐群臣。丁巳，西狩，驻跸平地松林。
八年春正月戊子，女直来贡。庚子，命皇太弟李胡、左威卫上将军撒割率兵伐党项。癸卯，上亲饯之。
二月辛亥，吐谷浑、阻卜来贡。乙卯，克实鲁使唐还，以附献物分赐群臣。
三月辛卯，皇太弟讨党项胜还，宴劳之。丙申，唐遣使请罢征党项兵，上以战捷及党项已听命报之。
夏四月戊午，党项来贡。五月己丑，猎独牛山，惕隐迪辇所乘内厩骝马毙，因赐名其山曰骝山。戊戌，如沿柳湖。
六月甲寅，阻卜来贡。甲子，回鹘阿萨兰来贡。
秋七月戊寅，行纳后礼。癸未，皇子提离古生。丁亥，铁骊、女直、阻卜来贡。
冬十月乙巳，阻卜来贡。丙午，至自沿柳湖。辛亥，唐遣使来聘。己未，遣拔剌使唐。辛未，乌古吐鲁没来贡。
十一月辛丑，太皇太后崩，遣使告哀于唐及人皇王倍。是月，唐主嗣源殂，子从厚立。
十二月丁卯，党项来贡。
九年春正月癸酉，渔于土河。丙申，党项贡驼、鹿。己亥，南京进白獐。闰月戊午，唐遣使告哀，即日遣使吊祭。壬戌，东幸。女直来贡。二月壬申，祠木叶山。戊寅，葬太皇太后于德陵。前二日，发丧于菆涂殿，上具衰服以送。后追谥宣简皇后，诏建碑于陵。三月癸卯，女直来贡。夏四月，唐李从珂弑其主自立。人皇王倍自唐上书请讨。五月甲辰，如沿柳湖。癸丑，女直来贡，大星昼陨。
六月己巳朔，鼻骨德来贡。辛未，唐李从厚谢吊祭所遣使初至阙。秋八月壬午，自将南伐。乙酉，拽剌解里手接飞雁，上异之，因以祭天地。九月庚子，西南星陨如雨。乙卯，次云州。丁巳，拔河阴。冬十月丁亥，略地灵丘，父老进牛酒犒师。十一月辛丑，围武州之阳城。壬寅，阳城降。癸卯，洼只城降，括所俘丁壮籍于军。十二月壬辰，皇子阿钵撒葛里生，皇后不豫。是月驻跸百湖之西南。
十年春正月戊申，皇后崩于行在。二月戊寅，百僚请加追谥，不许。辛巳，宰相涅里衮谋南奔，事觉，执之。
三月戊午，党项来贡。夏四月，吐谷浑酋长退欲德率众内附。丙戌，皇太后父族及母前夫之族二帐并为国舅。以萧缅思为尚父领之。己丑，录囚。五月甲午朔，始制服行后丧。丙午，葬于奉陵。上自制文，谥曰彰德皇后。癸丑，以舍利王庭鹗为龙化州节度使。六月乙丑，吐浑来贡。辛未，幸品不里淀。
秋七月乙卯，猎南赤山。冬十一月丙午，幸弘福寺，为皇后饭僧，见观音画像，乃大圣皇帝、应天皇后及人皇王所施，顾左右曰：“昔与父母兄弟聚观于此，岁时未几，今我独来！”悲叹不已。乃自制文题于壁，以极追感之意。读者悲之。
十二月庚辰，如金瓶泺，遣拽剌化哥、窟鲁里、阿鲁扫姑等捉生敌境。
十一年春正月，钓鱼于土河。庚申，如潢河。三月庚寅朔，女直来贡。夏四月庚申，谒祖陵。戊辰，还都，谒太祖庙。辛未，燕民之复业者陈汴州事宜。癸酉，女直诸部来贡。癸未，赐回鹘使衣有差。五月戊戌，清暑沿柳湖。六月戊午朔，鼻骨德来贡。乙酉，吐谷浑来贡。
秋七月辛卯，乌古来贡。壬辰，蒲割〈宁页〉公主率三河乌古来朝。丙申，唐河东节度使石敬瑭为其主所讨，遣赵莹因西南路招讨卢不姑求救，上白太后曰：“李从珂弑君自立，神人共怒，宜行天讨。”时赵德钧亦遣使至，河东复遣桑维翰来告急，遂许兴师。
八月己未，遣萧辖里报河东师期。丙寅，吐谷浑来贡。庚午，自将以援敬瑭。
九月癸巳，有飞抃自坠而死，南府夷离堇曷鲁恩得之以献。卜之，吉。上曰：“此从珂自灭之兆也！”丁酉，入雁门。戊戌，次忻州，祀天地。己亥，次太原。庚子，遣使谕敬瑭曰：“朕兴师远来，当即与卿破贼！”会唐将高行周、符彦卿以兵来拒，遂勒兵陈于太原。及战，佯为之却。唐将张敬达、杨光远又阵于西，未成列，以兵薄之。而行周、彦卿为伏兵所断，首尾不相救。敬达、光远大败，弃仗如山，斩首数万级。敬达走保晋安寨，夷离堇的鲁与战，死之。敬瑭率官属来见，上执手抚慰之。癸卯，围晋安。甲辰，以的鲁子徒离骨嗣为夷离堇，仍以父字为名，以旌其忠。南宰相鹘离底、奚监军寅你已、将军陪阿临阵退懦，上召切责之。
冬十月甲子，封敬瑭为晋王，幸其府。敬瑭与妻李率其亲属捧觞上寿。初围晋安，分遣精兵守其要害，以绝援兵之路。而李从珂遣赵延寿以兵二万屯团柏谷，范延广以兵二万屯辽州，幽州赵德钧以所部兵万馀由上党趋延寿军，合势进击，知此有备，皆逗留不进。从珂遂将精骑三万出次河阳，亲督诸军。然知其不救，但日酣饮悲歌而已。丁卯，召敬瑭至行在所，赐坐，上从容语之曰：“吾三千里举兵而来，一战而胜，殆天意也，观汝雄伟弘大，宜受兹南土，世为我藩辅。”遂命有司设坛晋阳，备礼册命。
十一月丁酉，册敬瑭为大晋皇帝。自戊戌至戊申，候骑两奏南有兵至，复奏西有兵至。命惕隐迪辇洼拒之。敬达在围八十馀日，内外隔绝，军储殆尽，至濯马粪、屑木以饲马，马饥至自相啖其鬓尾，死则以充食。光远等劝敬达出降，敬达曰：“吾有死而已。尔欲降，宁斩吾首以降。”闰月甲子，杨光远、安审琦杀敬达以降。上闻敬达至死不变，谓左右曰：“凡为人臣，当如此也！”命以礼葬。所降军士及马五千匹以赐晋帝。丙寅，祀天地以告成功。庚午，仆射萧酷古只奏赵德钧等诸援兵将遁，诏夜发兵追击。德钧等军皆投戈弃甲，自相蹂践，挤于川谷者不可胜纪。仍命皇太子驰轻骑据险要，追及步兵万馀，悉降之。辛未，兵度团柏谷，以酒肴祀天地。俄追及德钧父子，乃率众降。次潞州，召诸将议，皆请班师，从之。命南宰相解领、鹘离底、奚监军寅你已、将军陪阿先还。壬申，惕隐洼、林牙迪离毕来献俘。晋帝辞归，上与宴饮，酒酣，执手约为父子。以白貂裘一、厩马二十、战马千二百饯之。命迪离毕将五千骑送入洛。临别，谓之曰：“朕留此，候乱定乃还耳。”辛巳，晋帝至河阳，李从珂穷蹙，召人皇王倍同死，不从，遣人杀之，乃举族自焚。诏收其士卒战殁者瘗之汾水上，以为京观。晋命桑维翰为文，纪上功德。
十二月乙酉朔，遣近侍挞鲁存问晋帝。丙戌，以晋安所获分赐将校。戊子，遣使驰奏皇太后，及报诸道师还。庚寅，发太原。辛卯，闻晋帝入洛，遣郎君解里德抚问。壬辰，次细河，阅降将赵德钧父子兵马。戊戌，次雁门，以沙太保所部兵分隶诸将。庚戌，幸应州。癸丑，唐大同、彰国、振武三节度使迎见，留之不遣。
十二年春正月丙辰，次堆子口。唐大同军节度判官吴峦闭城拒命，遣崔廷勋围其城。庚申，上亲征，至城下谕之，峦降。辛酉，射鬼箭于云州北。壬戌，祀天地。癸亥，遣国舅安端发奚西部民各还本土。丙寅，皇太后遣侍卫实鲁趣行，是夕，率轻骑先进。丁丑，皇子述律迎谒于滦河，告功太祖行宫。戊寅，朝于皇太后，进珍玩为寿。
二月丁亥，以军前所获俘叛入幽州者皆斩之。壬寅，诏诸部休养士卒。癸卯，晋遣唐所掠郎君剌哥、文班吏萧掞里还朝。
三月庚申，晋遣使来贡。丁卯，晋天雄军节度使范延广潜遣人请内附，不纳。己巳，遣郎君的烈古、梅里迭烈使晋。壬午，晋使及诸国使来见。
夏四月甲申，地震。幸平地松林，观潢水源。
五月甲寅，幸频跸淀。壬申，震开皇殿。
六月甲申，晋遣户部尚书聂延祚等请上尊号，及归雁门以北与幽、蓟之地，仍岁贡帛三十万匹，诏不许。庚戌，侍中烈率言范延广叛晋，引兵南向。
秋七月辛亥朔，诏诸部治兵甲。癸丑，幸怀州，谒奉陵。甲子，晋遣使来告范延广反。庚午，遣耶律褭古里使晋议军事。
八月癸未，晋遣使复请上尊号，不许。庚寅，晋及太原刘知远、南唐李蒨各遣使来贡。庚子，晋遣使以都汴及范延广降来告。
九月壬子，鼻骨德来贡。庚申，遣直里古使晋及南唐。癸亥，术不姑、女直来贡。辛未，遣使高丽、铁骊。癸酉，回鹘来贡。
冬十月庚辰朔，皇太后永宁节，晋及回鹘、敦煌诸国皆遣使来贺。壬午，诏回鹘使胡离只、阿剌保，问其风俗。丁亥，诸国使还，就遣蒲里骨皮室胡末里使其国。
十一月己未，遣使求医于晋。丁卯，铁骊来贡。
十二月甲申，东幸，祀木叶山。己丑，医来。

[book_title]卷四·本纪第四
太宗下
会同元年春正月戊申朔，晋及诸国遣使来贺。晋使且言已命和凝撰《圣德神功碑》。戊辰，遣人使晋。二月壬午，室韦进白麃。戊子，铁骊来贡。丁酉，猎松山。戊戌，幸辽河东。丙申，上思人皇王，遣惕隐率宗室以下祭其行宫。丁未，诏增晋使所经供亿户。
三月壬戌，将东幸，三克言农务方兴，请减辎重，促还朝，从之。丙寅，女直来贡。癸酉，东幸。夏四月戊寅朔，如南京。甲申，女直来贡。乙酉，幸温泉。己丑，还宫，朝于皇太后。丁酉，女直贡弓矢。己亥，西南边大详稳耶律鲁不古奏党项捷。五月甲寅，晋复遣使请上尊号，从之。
六月丙子朔，吐谷浑及女直东贡。辛卯，南唐来贡。癸巳，诏建日月四时堂，图写古帝王事于两庑。秋七月癸亥，遣使赐晋马。丁卯，遣鹘离底使晋，梅里了古使南唐。戊辰，遣中台省右相耶律述兰迭烈哥使晋，临海军节度使赵思温副之，册晋帝为英武明义皇帝。八月戊子，女直来贡。庚子，吐谷浑、乌孙、
靺鞨皆来贡。九月庚戌，黑车子室韦贡名马。边臣奏晋遣守司空冯道、左散骑常侍韦勋来上皇太后尊号，左仆射刘昫、右谏议大夫卢重上皇帝尊号，遂遣监军寅你已充接伴。壬子，诏群臣及高年，凡授大臣爵秩，皆赐锦袍、金带、白马、金饰鞍勒，着于令。冬十月甲戌朔，遣郎君迪里姑等抚问晋使。壬寅，晋遣使来谢册礼。是日，复有使进独峰驼及名马。
十一月甲辰朔，命南北宰相及夷离堇就馆赐晋使冯道以下宴。丙午，上御开皇殿，召见晋使。壬子，皇太后御开皇殿，冯道、韦勋册上尊号曰广德至仁昭烈崇简应天皇太后。甲子，行再生柴册礼。丙寅，皇帝御宣政殿，刘昫、卢重册上尊号曰睿文神武法天启运明德章信至道广敬昭孝嗣圣皇帝。大赦，改元会同。是月，晋复遣赵莹奉表来贺，以幽、蓟、瀛、莫、涿、檀、顺、妫、儒、新、武、云、应、朔、寰、蔚十六州并图籍来献。于是诏以皇都为上京，府曰临潢。升幽州为南京，南京为东京。改新州为奉圣州，武州为归化州。升北、南二院及乙室夷离堇为王，以主簿为令，令为刺史，刺史为节度使，二部梯里己为司徒，达剌干为副使，麻都不为县令，县达剌干为马步。置宣徽、閤门使、控鹤、客省、御史大夫、中丞、侍御、判官、文班牙署、诸宫院世烛，马群、遥辇世烛，南北府、国舅帐郎君官为敞史，诸部宰相、节度使帐为司空，二室韦闼林为仆射，鹰坊、监冶等局官长为详稳。
十二月戊戌，遣同括、阿钵等使晋，制加晋冯道守太傅，刘昫守太保，馀官各有差。
二年春正月乙巳，以受晋册，遣使报南唐、高丽。丁未，御开皇殿，宴晋使冯道以下，赐物有差。戊申，晋遣金吾卫大将军马从斌、考功郎中刘知新来贡珍币，命分赐群臣。丙辰，晋遣使谢免沿边四州钱币。
二月戊寅，宴诸王及节度使来贺受册礼者，仍命皇太子、惕隐迪辇饯之。癸巳，谒太祖庙，赐在京吏民物，及内外群臣官赏有差。丁酉，加兼侍中、左金吾卫上将军王鄑检校太尉。
三月，畋于褭潭之则。戊申，女直来贡。丁巳，封皇子述律为寿安王，罨撒葛为太平王。己巳，大赉百姓。夏四月乙亥，幸木叶山。癸巳，东京路奏狼食人。
五月乙巳，禁南京鬻牝羊出境。思奴古多里等坐盗官物，籍其家。南唐遣使来贡。丁未，以所贡物赐群臣。戊申，回鹘单于使人乞授官，诏第加刺史、县令。
六月丁丑，雨雪。是夏，驻跸频跸淀。秋七月戊申，晋遣使进犀带。庚戌，吐谷浑来贡。乙卯，敞史阿钵坐奉使失职，命笞之。闰月癸未，乙室大王坐赋调不均，以木剑背挞而释之；并罢南、北府民上供，及宰相、节度诸赋役非旧制者。乙酉，遣的烈赐晋乌古良马。己丑，以南王府二刺史贪蠹，各杖一百，仍系虞候帐，备射鬼箭，选群臣为民所爱者代之。
八月乙丑，晋遣使贡岁币，奏输戌、亥二岁金币于燕京。
九月甲戌，阻卜阿离底来贡。己卯，遣使使晋。
冬十月丁未，上以乌古部水草肥美，诏北、南院徙三石烈户居之。
十一月丁亥，铁骊、敦煌并遣使来贡。十二月庚子，钓鱼于土河。甲子，回鹘使者傔人有以刃相击者，诏付其使处之。
三年春正月戊子，吴越王遣使来贡。庚寅，人皇王妃来朝。回鹘使乞观诸国使朝见礼，从之。壬辰，遣陪谒阿钵使晋至生辰礼。晋以并、镇、忻、代之吐谷浑来归。二月己亥，奚王劳骨宁率六节度使朝贡。庚子，乌古遣使献伏鹿国俘，赐其部夷离堇旗鼓以旌其功。壬寅，女直来贡。辛亥，墨离鹘末里使回鹘阿萨兰还，赐对衣劳之。乙卯，鸭渌江女直遣使来觐。三月戊辰，遣使使晋，报幸南京。己巳，如南京。辛未，命惕隐耶律涅离骨德率万骑先驱。壬申，次石岭，以奚王劳骨宁、监军寅你已朝谒不时，切责之。丙子，鲁不姑上党项俘获数。癸未，猎水门，获白鹿。庚寅，诏扈从扰民者从军律。甲午，幸蓟州。乙未，晋及南唐各遣使来觐。夏四月庚子，至燕，备法驾，入自拱辰门，御元和殿，行入閤礼。壬寅，遣人使晋。乙巳，幸留守赵延寿别墅。丙午，晋遣宣徽使杨端、王眺等来问起居。壬子，御便殿，宴晋及诸国使。丙辰，晋遣使进茶药。壬戌，御昭庆殿，宴南京群臣。癸亥，晋遣使贺端午，以所进节物赐群臣。乙丑，南唐进白龟。五月庚午，以端午宴群臣及诸国使，命回鹘、敦煌二使作本俗舞，俾诸使观之。庚辰，晋遣使进弓矢。甲申，遣皇子天德及检校司徒邸用和使晋。戊子，阅骑兵于南郊。六月乙未朔，东京宰相耶律羽之言渤海相大素贤不法，诏僚佐部民举有才德者代之。丙申，阅步卒于南郊。庚子，晋及辖剌骨只遣使来见。壬寅，驾发燕京，命中书令萧僧隐部诸道军于长坐营。癸丑，次奉圣州。甲寅，劳军士。秋七月己巳，猎猾底烈山。癸酉，朝于皇太后。丙子，从皇太后视人皇王妃疾。戊寅，人皇王妃萧氏薨。己卯，以安重荣据镇州叛晋，诏征南将军柳严边备。丙戌，徙人皇王行宫于其妃薨所。辛卯，晋遣使请行南郊礼，许之。八月己亥，诏东丹吏民为其王倍妃萧氏服。庚子，阻卜来贡。壬寅，遣使南唐。乙巳，阻卜、黑车子室韦、赁烈等国来贡。南唐遣使求青毡帐，赐之。戊申，以安端私城为白川州。辛亥，鼻骨德使乞赐爵，以其国相授之。甲寅，阻卜来贡。乙卯，置白川州官属。丙辰，诏以于谐里河、胪朐河之近地，给赐南院欧堇突吕、乙斯勃、北院温纳何剌、三石烈人为农田。九月庚午，侍中崔穷古言：“晋主闻陛下数游猎，意请节之。”上曰：“朕之畋猎，非徒从乐，所以练习武事也。”乃诏谕之。壬午，边将奏破吐谷浑，擒其长；诏止诛其首恶及其丁壮，馀并释之。丙戌，晋遣使贡名马。戊子，女直及吴越王遣使来贡。冬十月辛丑，遣克郎使吴越，略姑使南唐。庚申，晋遣使贡布，及请亲祠南岳，从之。十一月己巳，南唐遣使奉蜡丸书言晋密事。丁丑，诏有司教民播种纺绩。除姊亡妹续之法。十二月壬辰朔，率百僚谒太祖行宫。甲午，燔柴，礼毕，祠于神帐。丙申，遣使使晋。丙辰，诏契丹人授汉官者从汉仪，听与汉人婚姻。丁巳，诏燕京皇城西南堞建凉殿。是冬，驻跸于伞淀。
四年春正月壬戌，以乙室、品卑、突轨三部鳏寡不能自存者，官为之配。丙子，南唐遣使来贡。庚辰，涅剌、乌隗部献党项俘获数。己丑，诏定征党项功。
二月丙申，皇太子获白獐。甲辰，晋遣使进香药。丙子，铁骊来贡。丁巳，诏有司编《始祖奇首可汗事迹》。己未，晋遣杨彦询来贡。且言镇州安重荣跋扈状，遂留不遣。是月，晋镇州安重荣执辽使者拽剌。
三月，特授回鹘使阔里于越，并赐旌旗、弓剑、衣马，馀赐有差。癸酉，晋以许祀南郊，遣使来谢，进黄金十镒。夏四月己卯，晋遣使进樱桃。
五月庚辰，吐谷浑夷离堇苏等叛入晋。遣牒蜡往谕晋及太原守臣。
六月辛卯，振武军节度副使赵崇逐其节度使耶律画里，以朔州叛，附晋。丙午，命宣徽使褭古只赴朔州，以兵围其城，有晋使至，请开壁，即勿听，驿送阙下。
秋七月癸亥，南唐遣使奉蜡丸书。丙寅，褭古只奏请遣使至朔令降，守者犹坚壁弗纳。且言晋有贡物。命即以所贡物赐攻城将校。己巳，有司奏神纛车有蜂巢成蜜，史占之，吉。壬申，晋遣使进水晶砚。
八月癸巳，南唐奉蜡丸书。庚子，晋遣使进犀弓、竹矢。吴越王遣使奉蜡丸书。
九月壬申，有星孛于晋分。丁丑，幸归化州。
冬十月辛丑，有司奏燕、蓟大熟。癸卯，吴越王遣使来贡。
十一月丙寅，晋以讨安重荣来告。庚午，吐谷浑请降，遣使抚谕。阻卜来贡，以其物赐左右。丙子，鸭渌江女直来贡。壬午，以永宁、天授二节及正旦、重午、冬至、腊并受贺，着令。
十二月戊子，晋遣使来告山南节度使安从进反。诏以便宜讨之。庚寅，南唐遣使奉蜡丸书。戊戌，晋遣王升鸾来贡。戊申，晋以败安重荣来告，遂遣杨彦询归。辛亥，晋遣使乞罢戍兵，诏惕隐朔古班师。甲寅，攻拔朔州，遣控鹤指挥使谐里劳军。时褭古只战殁城下，上怒，命诛城中丁壮，仍以叛民上户三十为褭古只部曲。
五年春正月丙辰朔，上在归化州，御行殿受群臣朝。以诸道贡物进太后及赐宗室百僚。戊午，诏求直言，北王府郎君耶律海思应诏，召对称旨，特授宣徽使。诏政事令僧隐等以契丹户分屯南边。戊辰，晋函安重荣首来献。上数欲亲讨重荣，至是乃止。癸酉，遣使使晋。是月，晋以朔州平，遣使来贺，遂遣客省使耶律化哥使晋，并致生辰礼。二月壬辰，上将南幸，以诸路有未平者，召太子及群臣议，皆曰：“今襄、镇、朔三州虽已平，然吐谷浑为安重荣所诱，犹未归命，宜发兵讨之，以警诸部。”上曰：“正与朕合。”遂诏以明王隈恩代于越信恩为西南路招讨使以讨之，且谕明王宜先练习边事，而后之官。甲午，如南京。遣使使晋索吐谷浑叛者。乙未，鼻骨德来贡。三月乙卯朔，晋遣齐州防御使宋晖业、翰林茶酒使张言来问起居。闰月，驻跸阳门。夏四月甲寅朔，铁骊来贡，以其物分赐群臣。丙子，晋遣使进射柳鞍马。五月五日戊子，禁屠宰。六月癸丑朔，晋齐王重贵遣使来贡。丁巳，徒睹古、素撒来贡。乙丑，晋主敬瑭殂，子重贵立。戊辰，晋遣使告哀，辍朝七日。庚午，遣使往晋吊祭。丁丑，闻皇太后不豫，上驰入侍，汤药必亲尝。仍告太祖庙，幸菩萨堂，饭僧五万人。七月乃愈。秋七月庚寅，晋遣金吾卫大将军梁言、判四方馆事朱崇节来谢，书称孙，不称臣，遣客省使乔荣让之。景延广答曰：“先帝则圣朝所立，今主则我国自册。为邻为孙则可，奉表称臣则不可。”荣还，具奏之，上始有南伐之意。辛卯，阻卜、鼻骨德、乌古来贡。将军闼德里、蒲骨等率降将辖德至阙，并献所获。丁未，晋遣使以祖母哀来告。八月辛酉，女直、阻卜、乌古各贡方物。甲子，晋复襄州。戊辰，诏河东节度使刘知远送叛臣乌古指挥使由燕京赴阙。癸酉，遣天城军节度使萧拜石吊祭于晋。九月壬辰，遣使贺晋帝嗣位。冬十月己巳，征诸道兵。遣将军密骨德伐党项。十一月乙未，武定军奏松生枣。十二月癸亥，晋遣使来谢。是冬，驻跸赤城。
六年春二月乙卯，晋遣使进先帝遗物。辛酉，晋遣使请居汴，从之。三月己卯朔，吴越王遣使来贡。甲申，梅里喘引来归。戊子，南唐遣使奉蜡丸书。丁未，晋至汴，遣使来谢。夏四月戊申朔，日有食之。五月己亥，遣使如晋致生辰礼。六月丁未朔，铁骊来贡。己未，奚锄骨里部进白麝。辛酉，莫州进白鹊。晋遣使贡金。
秋八月丁未朔，晋复贡金。己未，如奉圣州。晋遣其子延煦来朝。冬十一月辛卯，上京留守耶律迪辇得晋谍，知有二心。甲辰，铁骊来贡。十二月丁未，如南京，议伐晋。命赵延寿、赵延昭、安端、解里等由沧、恒、易、定分道而进，大军继之。是岁，杨彦昭请移镇奈泺及新镇，从之。
七年春正月甲戌朔，赵延寿、延昭率前锋五万骑次任丘。丙子，安端入雁门，围忻、代。己卯，赵延寿围贝州，其军校邵珂开南门纳辽兵，太守吴峦投井死。己丑，次元城，授延寿魏、博等州节度使，封魏王，率所部屯南乐。丙申，遣兵攻黎阳，晋张彦泽来拒。辛丑，晋遣使来修旧好，诏割河北诸州，及遣桑维翰、景延广来议。
二月甲辰朔，攻博州，刺史周儒以城降。晋平卢军节度使杨光远密道辽师自马家口济河。晋将景延广命石斌守麻家口，白再荣守马家口。未几，周儒引辽军麻答营于河东，攻郓州北津，以应光远。晋遣李守贞、皇甫遇、梁汉璋、薛怀让将兵万人，缘河水陆俱进。辽军围晋别将于戚城，晋主自将救之，辽师解去。守贞等至马家口，麻答遣步卒万人筑营垒，骑兵万人守于外，馀兵屯河西。渡未已，晋兵薄之，辽军不利。
三月癸酉朔，赵延寿言：“晋诸军沿河置栅，皆畏怯不敢战。若率大兵直抵澶渊，据其桥梁，晋必可取。”是日，晋兵驻澶渊，其前军高行周在戚城。乃命延寿、延昭以数万骑出行周右，上以精兵出其左。战至暮，上复以劲骑突其中军，晋军不能战。会有谍者言晋军东面数少，沿河城栅不固，乃急击其东偏，众皆奔溃。纵兵追及，遂大败之。壬午，留赵延昭守贝州，徙所俘户于内地。夏四月癸丑，还次南京。辛未，如凉陉。五月癸酉，耶律拔里得奏破德州，擒刺史尹居璠及将吏二十七人。
六月甲辰，黑车子室来贡。乙巳，纴没里、要里等国来贡。秋七月己卯，晋杨光远遣人奉蜡丸书。辛卯，晋遣张晖奉表乞和，留晖不遣。八月辛酉，回鹘遣使请婚，不许。是月，晋镇州兵来袭飞狐，大同军节度使耶律孔阿战败之。
九月庚午朔，北幸。冬十月丁未，鼻骨德来贡。壬戌，天授节，诸国进贺，惟晋不至。
十一月壬申，诏征诸道兵，以闰月朔会温榆河北。
十二月癸卯，南伐。甲子，次古北口。闰月己巳朔，阅诸道兵于温榆河。己卯，围恒州，下其九县。
八年春正月庚子，分兵攻邢、洺、磁三州，杀掠殆尽。入邺都境。张从恩、马全节、安审琦兵悉陈于相州安阳水之南。皇甫遇与濮州刺史慕容彦超将兵千骑来觇辽军。至邺都，遇辽军数万，且战且却，至榆林店。辽军继至，遇与彦超力战百馀合，遇马毙，步战，审琦引骑兵逾水以救，辽军乃还。二月，围魏，晋将杜重威率兵来救。戊子，晋将折从阮陷胜州。三月戊戌，师拔祁州，杀其刺史沈斌。庚子，杜重威、李守贞攻泰州。戊子，赵延寿率前锋薄泰城。己未，重威、守贞引兵南遁，追至阳城，大败之。复以步卒为方阵来拒，与战二十馀合。壬戌，复搏战十馀里。癸亥，围晋兵于白团卫村。晋兵下鹿角为营。是夕大风。至曙，命铁鹞军下马，拔其鹿角，奋短兵入击。顺风纵火扬尘，以助其势。晋军大呼曰：“都招讨何不用兵，令士卒徒死！”诸将皆奋出战。张彦泽、药元福、皇甫遇出兵大战，诸将继至，辽军却数百步。风益甚，昼晦如夜。符彦卿以万骑横击辽军，率步卒并进，辽军不利。上乘奚车退十馀里，晋追兵急，获一橐驼乘之乃归。晋兵退保定州。夏四月甲申，还次南京，杖战不力者各数百。庚寅，宴将士于元和殿。癸巳，如凉陉。六月戊辰，回鹘来贡。辛未，吐谷浑、鼻骨德皆来贡。辛巳，黑车子室韦来贡。丁亥，赵延寿奏晋兵袭高阳，戍将击走之。秋七月乙卯，猎平地松林。晋遣孟守中奉表请和，仍以前事答之。八月己巳，诏侍卫萧素撒阅群牧于北陉。九月壬寅，次赤山，宴从臣，问军国要务，对曰：“军国之务，爱民为本。民富则兵足，兵足则国强。”上以为然。辛酉，还上京。冬十月辛未，祠木叶山。十一月戊戌，女直、铁骊来贡。十二月癸亥朔，朝谒太祖行宫。乙丑，云州节度使耶律孔阿获晋谍者。戊辰，腊，赐诸国贡使衣马。
九年春正月庚子，回鹘来贡。丁未，女直来贡。
二月戊辰，鼻骨德奏军籍。三月乙亥，吐谷浑遣军校恤烈献生口千户，授恤烈检校司空。
夏四月辛酉朔，吐谷浑白可久来附。是月，如凉陉。
五月庚戌，晋易州戍将孙方简请内附。
六月戊子，谒祖陵，更閟神殿为长思。秋七月辛亥，诏征诸道兵，敢伤禾稼者，以军法论。癸丑，女直来贡。乙卯，以阻卜酋长曷剌为本部夷离堇。八月丙寅，乌古来贡。是月，自将南伐。
九月壬辰，阅诸道兵于渔阳西枣林淀。是月，赵延寿与晋张彦泽战于定州，败之。
冬十一月戊子朔，进围镇州。丙申，先遣候骑报晋兵至，遣精兵断河桥，晋兵退保武强。南院大王迪辇、将军高模翰分兵由瀛州间道以进，杜重威遣贝州节度使梁汉璋率众来拒。与战，大败之，杀梁汉璋。杜重威、张彦泽引兵据中渡桥，赵延寿以步卒前击，高彦温以骑兵乘之，追奔逐北，僵尸数万，斩其将王清，宋彦筠堕水死。重威等退保中渡寨。义武军节度使李殷以城降，遂进兵，夹滹沱而营。去中渡寨三里，分兵围之。夜则列骑环守，昼则出兵抄掠。复命大内惕隐耶律朔骨里及赵延寿分兵围守，自将骑卒夜渡河出其后。攻下栾城，降骑卒数千。分遣将士据其要害。于是军中预备军食，三日不得举烟火，但获晋人，即黥而纵之。诸馈运见者皆弃而走。于是晋兵内外隔绝，食尽势穷。
十二月丙寅，杜重威、李守贞、张彦泽等率所部二十万众来降。上拥数万骑，临大阜，立马以受之。授重威守太傅、邺都留守，守贞天平军节度使，馀各领旧职。分降卒之半付重威，半以隶赵延寿。命御史大夫解里、监军傅桂儿、张彦泽持诏入汴，谕晋帝母李氏，以安其意，且召桑维翰、景延广先来。留骑兵千人守魏，自率大军而南。壬申，解里等至汴，晋帝重贵素服拜命，舆母李氏奉表请罪。初，重贵绝和好，维翰数谏止之，不从，至是彦泽杀维翰，绐言自经死。诏收葬之，复其田园第宅，仍厚恤其家。甲戌，彦泽迁重贵及其母若妻于开封府署，以控鹤指挥使李荣督兵卫之。壬午，次赤冈。重贵举族出封丘门，稿索牵羊以待。上不忍临视，命改馆封禅寺。晋百官缟衣纱帽，俯伏待罪。上曰：“其主负恩，其臣何罪。”命领职如故，即授安叔千金吾卫上将军。叔千出班独立，上曰：“汝邢州之请，朕所不忘。”乃加镇国军节度使，盖在邢尝密请内附也。将军康祥执景延广来献，诏以牙筹数其罪，凡八，絷送都，道自杀。
大同元年春正月丁亥朔，备法驾入汴，御崇元殿受百官贺。戊子，以枢密副使刘敏权知开封府，杀秦继旻、李彦绅及郑州防御使杨承勋，以其弟承信为平卢军节度使，袭父爵。初，杨光远在青州求内附，其子承勋不听，杀其判官丘涛及弟承祚等自归于晋，故诛之。己丑，以张彦泽擅徙重贵开封，杀桑维翰，纵兵大掠，不道，斩于市。晋人脔食之。辛卯，降重贵为崇禄大夫、检校太尉，封负义侯。癸巳，以张砺为平章事，晋李崧为枢密使，冯道为太傅，和凝为翰林学士，赵莹为太子太保，刘昫守太保，冯玉为太子少保。癸卯，遣赵莹、冯玉、李彦韬将三百骑送负义侯及其母李氏、太妃安氏、妻冯氏、弟重睿、子延煦、延宝等于黄龙府安置。仍以其宫女五十人、内宦三人、东西班五十人、医官一人、控鹤四人、庖丁七人、茶酒司三人、仪鸾三人、健卒十人从之。二月丁巳朔，建国号大辽，大赦，改元大同。升镇州为中京。以赵延寿为大丞相兼政事令、枢密使、中京留守，中外官僚将士爵赏有差。辛未，河东节度使北平王刘知远自立为帝，国号汉。诏以耿崇美为昭义军节度使，高唐英为昭德军节度使，崔廷勋为河阳军节度使，分据要地。
三月丙戌朔，以萧翰为宣武军节度使，赐将吏爵赏有差。壬寅，晋诸司僚吏、嫔御、宦寺、方技、百工、图籍、历象、石经、铜人、明堂刻漏、太常乐谱、诸宫县、卤簿、法物及铠仗，悉送上京。磁州帅梁晖以相州降汉，己酉，命高唐英讨之。夏四月丙辰朔，发自汴州，以冯道、李崧、和凝、李浣、徐台符、张砺等从行。次赤冈，夜有声如雷，起于御幄，大星复陨于旗鼓前。乙丑，济黎阳渡，顾谓侍臣曰：“朕此行有三失：纵兵掠刍粟，一也；括民私财，二也；不遽遣诸节度还镇，三也。”皇太弟遣使问军前事，上报曰：“初以兵二十万降杜重威、张彦泽，下镇州。及入汴，视其官属具员者省之，当其才者任之。司属虽存，官吏废堕，犹雏飞之后，徒有空巢。久经离乱，一至于此。所在盗贼屯结，土功不息，馈饷非时，民不堪命。河东尚未归命，西路酋帅亦相党附，夙夜以思，制之之术，惟推心庶僚、和协军情、抚绥百姓三者而已。今所归顺凡七十六处，得户一百九万百一十八。非汴州炎热，水土难居，止得一年，太平可指掌而致。且改镇州为中京，以备巡幸。欲伐河东，姑俟别图。其概如此。”戊辰，次高邑，不豫。丁丑，崩于栾城，年四十六。是岁九月壬子朔，葬于凤山，陵曰怀陵，庙号太宗。统和二十六年七月，上尊谥孝武皇帝。重熙二十一年九月，增谥孝武惠文皇帝。
赞曰：太宗甫定多方，远近向化。建国号，备典章，至于厘庶政，阅名实，录囚徒，教耕织，配鳏寡。求直言之士，得郎君海思，即擢宣徽。嘉唐张敬达忠于其君，卒以礼葬。辍游豫而纳三克之清，悯士卒而下休养之令。亲征晋国，重贵面缚。斯可谓威德兼弘，英略间见者矣。入汴之后，无几微之骄，有“三失”之训。《传》称郑伯之善处胜，《书》进《秦誓》之能悔过，太宗盖兼有之，其卓矣乎！

[book_title]卷五·本纪第五
世宗
世宗孝和庄宪皇帝，讳阮，小字兀欲。让国皇帝长子，母柔贞皇后萧氏。帝仪观丰伟，内宽外严，善骑射，乐施予，人望归之。太宗爱之如子。会同九年，从伐晋。大同元年二月，封永康王。
夏四月丁丑，太宗崩于栾城。戊寅，梓宫次镇阳，即皇帝位于柩前。甲申，次定州，命天德、朔古、解里等护梓宫先赴上京。太后闻帝即位，遣太弟李胡率兵拒之。六月甲寅朔，次南京，五院夷离堇安端、详稳刘哥遣人驰报，请为前锋；至泰德泉，遇李胡军，战败之。上遣郎君勤德等诣两军谕解。秋闰七月，次潢河，太后、李胡整兵拒于横渡，相持数日。用屋质之谋，各罢兵趋上京。既而闻太后、李胡复有异谋，迁于祖州。诛司徒划设及楚补里。八月壬午朔，尊母萧氏为皇太后，以太后族剌只撒古鲁为国舅帐，立详稳以总焉。以崇德宫户分赐翼戴功臣，及北院大王洼、南院大王吼各五十，安抟、楚补各百。的鲁、铁剌子孙先以非罪籍没者归之。癸未，始置北院枢密使，以安抟为之。九月壬子朔，葬嗣圣皇帝于怀陵。丁卯，行柴册礼，群臣上尊号曰天授皇帝。大赦，改大同元年为天禄元年。追谥皇考曰让国皇帝。以安端主东丹国，封明王，察割为泰宁王，刘哥为惕隐，高勋为南院枢密使。
二年春正月，天德、萧翰、刘哥、盆都等谋反。诛天德，杖萧翰，迁刘哥于边，罚盆都使辖戛斯国。汉主刘知远殂，子承祐立。夏四月庚辰朔，南唐遣李朗、王祚来慰且贺，兼奉蜡丸书，议攻汉。秋七月壬申，皇子贤生。冬十月壬午，南京留守魏王赵延寿薨，以中台省右相牒〈虫葛〉为南京留守，封燕王。十一月，驻跸彰武南。
三年春正月，萧翰及公主阿不里瘐反，翰伏诛，阿不里庾死狱中。庚申，肆赦。内外官各进一阶。夏六月戊寅，以敞史耶律胡离轸为北院大王。己卯，惕隐颓昱封漆水郡王。秋九月辛丑朔，召群臣议南伐。冬十月，遣诸将率兵攻下贝州高老镇，徇地邺都、南宫、堂阳，杀深州刺史史万山，俘获甚众。
四年春二月辛未，泰宁王察割来朝，留侍。是月，建政事省。三月戊戌朔，南唐遣赵延嗣、张福等来贺南征捷。秋九月乙丑朔，如山西。冬十月，自将南伐，攻下安平、内丘、束鹿等城，大获而还。是岁，册皇后萧氏。
五年春正月癸亥朔，如百泉湖。汉郭威弑其主自立，国号周，遣朱宪来告。即遣使致良马。汉刘崇自立于太原。二月，周遣姚汉英、华昭胤来，以书辞抗礼，留汉英等。夏五月壬戌朔，太子太傅赵莹薨，辍朝一日，命归葬于汴。诏州县录事参军、主簿委政事省铨注。六月辛卯朔，刘崇为周所攻，遣使称，乞援，且求封册。即遣燕王牒〈虫葛〉、枢密使高勋册为大汉神武皇帝。南唐遣蒋洪来，乞举兵应援。是夏，清暑百泉岭。九月庚申朔，自将南伐。壬戌，次归化州祥古山。癸亥，祭让国皇帝于行宫。群臣皆醉，察割反，帝遇弑，年三十四。应历元年，葬于显州西山，陵曰显陵。二年，谥孝和皇帝，庙号世宗。统和二十六年七月，加谥孝和庄宪皇帝。
赞曰：世宗中才之主也，入继大统，曾未三年，纳唐丸书，即议南伐，即乏持重，宜乖周防，盖有致祸之道矣。然而孝友宽慈，亦有君人之度焉。未及师还，变起沉湎，岂不可哀也哉！

[book_title]卷六·本纪第六
穆宗上
穆宗孝安敬正皇帝，讳璟，小字述律。太宗皇帝长子，母曰靖安皇后萧氏。会同二年，封寿安王。
天禄五年秋九月癸亥，世宗遇害。逆臣察割等伏诛。丁卯，即皇帝位，群臣上尊号曰天顺皇帝，改元应历。戊辰，如南京。是月，遣刘承训告哀于汉。冬十一月，汉、周、南唐各遣使来吊。乙亥，诏朝会依嗣圣皇帝故事，用汉礼。十二月甲辰，汉遣使献弓矢、鞍马。壬子，铁骊、鼻骨德皆来贡。
二年春正月戊午朔，南唐遣使奉蜡丸书，及进犀兕甲万属。壬戌，太尉忽古质谋逆，伏诛。二月癸卯，女直来贡。三月癸亥，南唐遣使奉蜡丸书。丁卯，复遣使来贡。甲申，以耶律挞烈为南院大王。夏四月丙戌朔，日有食之。己亥，铁骊进鹰鹘。五月丙辰朔，视朝。壬午，南唐遣使来贡。六月壬辰，国舅政事令萧眉古得、宣政殿学士李澣等谋南奔，事觉，诏暴其罪。乙未，祭天地。壬寅，汉为周所侵，遣使求援，命中台省右相高模翰赴之。丁未，命乳媪之兄曷鲁世为阿速石烈夷离堇。秋七月乙亥，政事令娄国、林牙敌烈、侍中神都、郎君海里等谋乱，就执。八月己丑，眉古得、娄国等伏诛，杖李澣而释之。九月甲寅朔，云州进嘉禾四茎，二穗。戊午，诏以先平察割日，用白黑羊、玄酒祭天，岁以为常。壬戌，猎炭山。祭天。庚辰，敌烈部来贡。冬十月甲申朔，汉遣使进葡萄酒。甲午，司徒老古等献白雉。戊申，回鹘及辖戛斯皆遣使来贡。十一月癸丑朔，视朝。己巳，地震。己卯，日南至，始用旧制行拜日礼。朔州民进黑兔。十二月癸未朔，高模翰及汉兵围晋州。辛卯，以生日，饭僧，释系囚。甲辰，猎于近郊。祀天地。辛亥，明王安端薨。
三年春闰正月壬午朔，汉以高模翰却周军，遣使来谢。二月辛亥朔，诏用嗣圣皇帝旧玺。甲子，太保敌烈修易州城，镇州以兵来挑战，却之。三月庚辰朔，南唐遣使来贡，因附书于汉，诏达之。庚寅，如应州击鞠。丁酉，汉遣使进球衣及马。庚子，观渔于神德湖。夏四月庚申，铁骊来贡。五月壬寅，汉遣使言石晋树先帝《圣德神功碑》为周人所毁，请再刻，许之。六月丁卯，应天皇太后崩。秋七月，不视朝。八月壬子，以生日，释囚。己未，汉遣使求援。三河乌古、吐蕃、吐谷浑、鼻骨德皆遣使来贡。九月庚子，汉遣使贡药。冬十月己酉，命太师唐骨德治大行皇太后园陵。李胡子宛、郎君嵇干、敌烈谋反，事觉，辞逮太平王罨撒葛、林牙华割、郎君新罗等，皆执之。十一月辛丑，谥皇太后曰贞烈，葬祖陵。汉遣使来会。是冬，驻跸奉圣州。以南京水，诏免今岁租。
四年春正月戊寅，回鹘来贡。己丑，华割、嵇干等伏诛，宛及罨撒葛皆释之。是月，周主威殂，养子晋王柴荣嗣立。二月丙午朔，周攻汉，命政事令耶律敌禄援之。丙辰，汉遣使进茶药。幸南京。夏五月乙亥，忻、代二州叛汉，遣南院大王挞烈助敌禄讨之。丁酉，挞烈败周将符彦卿于忻口。六月癸亥，挞烈献所获。秋七月乙酉，汉民有为辽军误掠者，遣使来请，诏悉归之。九月丙申，汉为周人所侵，遣使来告。冬十一月，彰国军节度使萧敌烈，太保许从赟奏忻、代二州捷。十二月辛酉朔，谒祖陵。庚午，汉遣使来贡。是冬，驻跸杏埚。
五年春正月辛未朔，鼻骨德来贡。二月庚子朔，日有食之。庚申，汉遣使请上尊号，不许。壬戌，如褭潭。夏四月己酉，周侵汉，汉遣使求援。癸丑，命郎君萧海璃世为北府宰相。秋九月庚辰，汉主有疾，遣使来告。冬十月壬申，女直来贡。丁亥，谒太宗庙。庚寅，南唐遣使来贡。十一月乙未朔，汉主崇殂，子承钧遣使来告，且求嗣立。遣使吊祭，遂封册之。十二月乙丑朔，谒太祖庙。辛巳，汉遣使来议军事。
六年夏五月丁酉，谒怀陵。六月甲子，汉遣使来议军事。秋七月，不视朝。九月戊子，谒祖陵。冬十一月壬寅，鼻骨德来贡。十二月己未朔，谒太祖庙。
七年春正月庚子，鼻骨德来贡。二月辛酉，南唐遣使奉蜡丸书。辛未，驻跸潢河。夏四月戊午朔，还上京。初，女巫肖古上延年药方，当用男子胆和之。不数年，杀人甚多，至是，觉其妄，辛巳，射杀之。五月辛卯，汉遣使来贡。六月丙辰朔，周遣使来聘。南唐遣使来贡。八月己未，周遣使来聘。是秋，不听政。冬十月庚申，猎于七鹰山。十二月丁巳，诏大臣曰：“有罪者，法当刑。朕或肆怒，滥及无辜，卿等切谏，无或面从。”辛巳，还上京。
八年春二月乙丑，驻跸潢河。夏四月甲寅，南京留守萧思温攻下沿边州县，遣人劳之。五月，周陷束城县。六月辛未，萧思温请益兵，乞驾幸燕。秋七月，猎于拽剌山。迄于九月，射鹿诸山，不视朝。冬十一月辛酉，汉遣使来告周复来侵。乙丑，使再至。十二月庚辰，又至。
九年春正月戊辰，驻跸潢河。夏四月丙戌，周来侵。戊戌，以南京留守萧思温为兵马都总管，击之。是月，周拔益津、瓦桥、淤口三关。五月乙巳朔，陷瀛、莫二州。癸亥，如南京。辛未，周兵退。六月乙亥朔，视朝。戊寅，复容城县。庚申，西幸，如怀州。是月，周主荣殂，子宗训立。秋七月，发南京军戍范阳。冬十二月戊寅，还上京。庚辰，王子敌烈、前宣徽使海思及萧达干等谋反，事觉，鞫之。辛巳，祀天地、祖考，告逆党事败。丙申，召群臣议时政。
十年春正月，周殿前都点检赵匡胤废周自立，建国号宋。夏五月乙巳，谒怀陵。壬子，汉以潞州归附来告。丙寅，至自怀陵。六月庚申，汉以宋兵围石州来告，遣大同军节度使阿剌率四部往援，诏萧思温以三部兵助之。秋七月己亥朔，宋兵陷石州，潞州复叛，汉使来告。辛酉，政事令耶律寿远、太保楚阿不等谋反，伏诛。以酒脯祠天地于黑山。八月，如秋山，幸怀州。庚午，以镇茵石狻猊击杀近侍古哥。冬十月丙子，李胡子喜隐谋反，辞连李胡，下狱死。十一月，海思狱中上书，陈便宜。
十一年春二月丙寅，释喜隐。辛亥，司徒乌里只子迭剌哥诬告其父谋反，复诈乘传及杀行人，以其父请，杖而释之。三月丙辰，萧思温奏老人星见，乞行赦宥。闰月甲子朔，如潢河。夏四月癸巳朔，日有食之。是月，射鹿，不视朝。五月乙亥，司天王白、李正等进历。六月甲午，赦。冬十一月，岁星犯月。
十二年春正月甲戌，夜观灯。二月己丑朔，以御史大夫萧护思为北院枢密使，赐对衣、鞍马。夏五月庚午，以旱，命左右以水相沃，顷之，果雨。六月甲午，祠木叶山及潢河。秋，如黑山、赤山射鹿。
十三年春正月，自丁巳昼夜酣饮者九日。丙寅，宋欲城益津关，命南京留守高勋、统军使崔廷勋以兵扰之。癸酉，杀兽人海里。二月庚寅，汉遣使来告，欲巡边徼，乞张声援。壬辰，如潢河。癸巳，观群臣射，赐物有差。乙巳，老人星见。三月癸丑朔，杀鹿人弥里吉，枭其首以示掌鹿者。夏四月壬寅，猎于潢河。五月壬戌，视斡朗改国所进花鹿生麛。六月癸未，近侍伤獐，杖杀之。甲申，杀獐人霞马。壬辰，诏诸路录囚。秋七月辛亥朔，汉以宋侵来告。乙丑，荐时羞于庙。八月甲申，以生日，纵五坊鹰鹘。戊戌，幸近山，呼鹿射之，旬有七日而后返。九月庚戌朔，以青牛白马祭天地。饮于野次，终夕乃罢。辛亥，以酒脯祭天地，复终夜酣饮。冬十月丙申，汉以宋侵来告。十一月庚午，猎，饮于虞人之家，凡四日。十一月戊子，射野鹿，赐虞人物有差。庚寅，杀彘人曷主。

[book_title]卷七·本纪第七
穆宗下
十四年春正月戊寅朔，奉安神纛。戊戌，汉以宋将来袭，驰告。二月壬子，诏西南面招讨使挞烈进兵援汉。癸亥，如潢河。戊辰，支解鹿人没答、海里等七人于野，封土识其地。己巳，如老林东泺。壬申，汉以败宋兵石州来告。夏四月丁巳，汉以击退宋军，遣使来谢。是月，黄龙府甘露降。五月，射舐碱鹿于白鹰山，至于浃旬。六月丙午朔，猎于玉山，竟月忘返。秋七月壬辰，以酒脯祀黑山。八月乙巳，如硙子岭，呼鹿射之。获鹿四，赐虞人女瑰等物有差。丁未，还宫。戊申，以生日值天赦，不受贺，曲赦京师囚。乙卯，录囚。九月，黄室韦叛。冬十月丙午，近侍乌古者进石错，赐白金二百五十两。丙辰，以掌鹿矧思代斡里为闸撒狘，赐金带、金盏，银二百两。所隶死罪以下得专之。十一月壬午，日南至，宴饮达旦。自是昼寝夜饮。杀近侍小六于禁中。十二月丙午，以黑兔祭神。乌古叛，掠民财畜。详稳僧隐与战，败绩，僧隐及乙实等死之。
十五年春正月乙卯，以枢密使雅里斯为行军都统，虎军详稳楚思为行军都监，益以突吕不部军三百，合诸部兵讨之。乌古夷离堇子勃勒底独不叛，诏褒之。是月，老人星见。二月壬寅朔，日有食之。上东幸，甲寅，以获　鸭，除鹰坊刺面、腰斩之刑，复其徭役。是月，乌古杀其长窣离底，馀众降，复叛。三月癸酉，近侍东儿进匕箸不时，手刃刺之。丁丑，大黄室韦酋长寅尼吉叛。癸未，五坊人四十户叛入乌古。癸巳，虞人沙剌迭侦鹅失期，加炮烙、铁梳之刑而死。夏四月乙巳，小黄室韦叛，雅里斯、楚思等击之，为室韦所败，遣使诘之。乙卯，以秃里代雅里斯为都统，以女古为监军，率轻骑进讨，仍令挞马寻吉里持诏招谕。五月壬申，寻吉里奏，谕之不从。雅里斯以挞凛、苏二群牧兵追至柴河，与战不利。甲申，库古只奏室韦长寅尼吉亡入敌烈。六月辛亥，俞鲁古献良马，赐银二千两。以近侍忽剌比马至先以闻，赐银千两。是月，敌烈来降。秋七月甲戌，雅里斯奏乌古至河德泺，遣夷离堇画里、夷离毕常思击之。丁丑，乌古掠上京北榆林峪居民，遣林牙萧斡讨之。庚辰，雅里斯等与乌古战，不利。冬十月丁未，常思与乌古战，败之。十二月甲辰，以近侍喜哥私归，杀其妻。丁未，杀近侍随鲁。驻跸黑山平淀。
十六年春正月丁卯朔，被酒，不受贺。甲申，微行市中，赐酒家银绢。乙酉，杀近侍白海及家仆衫福、押剌葛、枢密使门吏老古、挞马失鲁。三月己巳，东幸。庚午获鸭，甲申获鹅，皆饮达旦。五月甲申，以岁旱，泛舟于池祷雨；不雨，舍舟立水中而祷，俄顷乃雨。六月丙申，以白海死非其罪，赐其家银绢。秋七月壬午，谕有司：凡行幸之所，必高立标识，令民勿犯，违以死谕。八月丁酉，汉遣使贡金器、铠甲。闰月乙丑，观野鹿入驯鹿群，立马饮至晡。九月庚子，以重九宴饮，夜以继日，至壬子乃罢。己未，杀狼人褭里。冬十月庚辰，汉主有母丧，遣使赙吊。十二月甲子，幸酒人拔剌哥家，复幸殿前都点检耶律夷腊葛第，宴饮连日。赐金盂、细锦及孕马百匹，左右授官者甚众。戊辰，汉遣使来贡。是冬，驻跸黑山平淀。
十七年春正月庚寅朔，林牙萧斡、郎君耶律贤适讨乌古还，帝执其手，赐卮酒，授贤适右皮室详稳。雅里斯、楚思、霞里三人赐樗酒以辱之。乙卯，夷离毕骨欲献乌古俘。二月甲子，高勋奏宋将城益津关，请以偏师扰之，上从之。夏四月戊辰，杀鹰人敌鲁。丙子，射柳祈雨，复以水沃群臣。五月辛卯，杀鹿人札葛。壬辰，北府宰相萧海璃薨，辍朝，罢重五宴。六月己未，支解雉人寿哥、念古，杀鹿人四十四人。是夏，驻跸褭潭。秋八月辛酉，生日，以政事令阿不底病亟，不受贺。九月，自丙戌朔猎于黑山、赤山，至于月终。冬十月乙丑，杀酒人粹你。十一月辛卯，杀近侍廷寿。壬辰，杀豕人阿不札、曷鲁、术里者、涅里括。庚子，司天台奏月当食不亏，上以为祥，欢饮达旦。壬寅，杀鹿人唐果、直哥、撒剌。十二月辛未，手杀饔人海里，复脔之。是冬，驻跸黑河平淀。
十八年春正月乙酉朔，宴于宫中，不受贺。己亥，观灯于市。以银百两市酒，命群臣亦市酒，纵饮三夕。二月乙卯，幸五坊使霞实里家，宴饮达旦。三月甲申朔，如潢河。乙酉，获驾鹅，祭天地。造大酒器，刻为鹿文，名曰“鹿甒”，贮酒以祭天。庚戌，杀鹘人胡特鲁、近侍化葛及监囚海里，仍剉海里之尸。夏四月癸丑朔，杀彘人抄里只。己巳，诏左右从班有材器干局者，不次擢用；老耄者，增俸以休于家。五月丁亥，重五，以被酒，不受贺。壬辰，获鹅于述古水，野饮终夜。丁酉，与政事令萧排押、南京留守高勋、太师昭古、刘承训等酣饮，连日夜。乙亥，杀鹿人颇德、腊哥、陶瑰、札不哥、苏古涅、雏保、弥古特、敌答等。六月丙辰，杀彘人屯奴。己未，为殿前都点检夷腊葛置神帐，曲赦京畿囚。甲戌，挞烈于雕窠中得牝犬来进。是夏，清暑瑽潭。秋七月辛丑，汉主承钧殂，子继恩立，来告，遣使吊祭。九月戊子，杀详稳八剌、拽剌痕笃等四人。己丑，登小山祭天地。戊戌，知宋欲袭河东，谕西南面都统、南院大王挞烈豫为之备。乙亥，猎熊，以唤鹿人铺姑并掖庭户赐夷腊葛。甲辰，以夷腊葛兼政事令，仍以黑山东抹真之地数十里赐之，以女瑰为近侍，女直详稳戛陌为本部夷离堇。是秋，猎于西京诸山。冬十月辛亥朔，宋围太原，诏挞烈为兵马总管，发诸道兵救之。十一月癸卯，冬至，被酒，不受贺。十二月丁丑，杀酒人搭烈葛。是冬，驻跸黑山东川。
十九年春正月乙卯朔，宴宫中，不受贺。己丑，立春，被　酒，命殿前都点检夷腊葛代行击土牛礼。甲午，与群臣为叶格戏。戊戌，醉中骤加左右官。乙巳，诏太尉化哥曰：“朕醉中处事有乖，无得曲从。酒解，可覆奏。”自立春饮至月终，不听政。二月甲寅，汉刘继元嗣立，遣使乞封册。辛酉，遣韩知范册为皇帝。癸亥，杀前导末及益剌，锉其尸，弃之。甲子，汉遣使进白麃。己巳，如怀州，猎获熊，欢饮方醉，驰还行宫。是夜，近侍小哥、盥人花哥、庖人辛古等六人反，帝遇弑，年三十九，庙号穆宗。后附葬怀陵。重熙二十一年，谥曰孝安敬正皇帝。
赞曰：穆宗在位十八年，知女巫妖妄见诛，谕臣下滥刑切谏，非不明也。而荒耽于酒，畋猎无厌。侦鹅失期，加炮烙铁梳之刑；获鸭甚欢，除鹰坊刺面之令。赏罚无章，朝政不视，而嗜杀不已。变起肘腋，宜哉！

[book_title]卷八·本纪第八
景宗上
景宗孝成康靖皇帝，讳贤，字贤宁，小字明扆。世宗皇帝第二子，母曰怀节皇后萧氏。察割之乱，帝甫四岁。穆宗即位，养永兴宫。即长，穆宗酗酒怠政。帝一日与韩匡嗣语及时事，耶律贤适止之。帝悟，不复言。
应历十九年春二月戊辰，入见，穆宗曰：“吾儿已成人，可付以政。”己巳，穆宗遇弑，帝率飞龙使女里、侍中萧思温、南院枢密使高勋率甲骑千人驰赴。黎明，至行在，哭之恸。群臣劝进，遂即皇帝位于柩前。百官上尊号曰天赞皇帝，大赦，改元保宁。以殿前都点检耶律夷腊、右皮室详稳萧乌里只宿卫不严，斩之。三月丙戌，入上京，以萧思温为北院枢密使。太平王罨撒葛亡入沙沱。己丑，夷离毕粘木衮以阴附罨撒葛伏诛。癸巳，罨撒葛入朝。甲午，以北院枢密使萧思温兼北府宰相。己亥，南院枢密使高勋封秦王。夏四月戊申朔，进封太平王罨撒葛为齐王，改封赵王喜隐为宋王，封隆先为平王，稍为吴王，道隐为蜀王，必摄为越王，敌烈为冀王，宛为卫王。五月戊寅，立贵妃萧氏为皇后。丙申，射柳祈雨。有司请以帝生日为天清节，从之。壬寅，汉遣李匡弼、刘继文、李元素等来贺。冬十月，东幸瑽潭。十一月甲辰朔，行柴册礼，祠木叶山，驻跸鹤谷。乙巳，萧思温封魏王，北院大王屋质加于越。
二年春正月丁未，如潢河。夏四月，幸东京，致奠于让国皇帝及世宗庙。五月癸丑，西幸。乙卯，次盘道岭，盗杀北院枢密使萧思温。六月，还上京。秋七月，以右皮室详稳贤适为北院枢密使。九月辛丑，得国舅萧海只及海里杀萧思温状，皆伏诛，流其弟神睹于黄龙府。冬十二月庚午，汉遣使来贡。
三年春正月甲寅，右夷离毕奚底遣人献敌烈俘，诏赐有功将士。庚申，置登闻鼓院。辛酉，南京统军使魏国公韩匡美封邺王。二月癸酉，东幸。壬午，遣铎遏使阿萨兰回鹘。己丑，以青牛白马祭天地。三月丁未，以飞龙使女里为契丹行宫都部署。夏四月丁卯，世宗妃啜里及蒲哥厌魅，赐死。己卯，祠木叶山，行再生礼。丙戌，至自东幸。戊子，萧神睹伏诛。六月丙子，汉遣使问起居，自是继月而至。丁丑，回鹘遣使来贡。秋七月辛丑，以北院枢密使贤适为西北路招讨使。八月甲戌，如秋山。辛卯，祭皇兄吼墓，追册为皇太子，谥庄圣。九月乙巳，赐傅父侍中达里迭、太保楚补、太保婆儿、保母回室、押雅等户口、牛羊有差。又以潜邸给使者为挞马部，置官掌之。壬子，幸归化州。甲寅，如南京。冬十月己巳，以黑白羊祀神。癸未，汉遣使来贡。丙戌，鼻骨德、吐谷浑来贡。十一月庚子，胪朐河于越延尼里等率户四百五十来附，乞隶宫籍。诏留其户，分隶敦睦、积庆、永兴三宫，优赐遣之。十二月癸酉，以青牛白马祭天地。己丑，皇子隆绪生。是冬，驻跸金川。
四年春二月癸亥，汉以皇子生，遣使来贺。闰月戊申，齐王罨撒葛薨。三月庚申朔，追册为皇太叔。夏四月庚寅朔，追封萧思温为楚国王。是夏，驻跸冰井。秋七月，如云州。丁丑，鼻骨德来贡。冬十月丁亥朔，如南京。十二月甲午，诏内外官上封事。
五年春正月甲子，惕隐休哥伐党项，破之，以俘获之数来上。汉遣使来贡。庚午，御五凤楼观灯。二月丁亥，近侍实鲁里误触神纛，法论死，杖释之。壬辰，越王必摄献党项俘获之数。戊申，以青牛白马祭天地。辛亥，幸新城。三月乙卯朔，复幸新城。追封皇后祖胡母里为韩王，赠伯胡鲁古兼政事令，尼古只兼侍中。夏四月丙申，白气昼见。五月癸亥，于越屋质薨，辍朝三日。辛未，女直侵边，杀都监达里迭、拽剌斡里鲁，驱掠边民牛马。己卯，阿萨兰回鹘来贡。六月庚寅，女直宰相及夷离堇来朝。丙申，汉遣人以宋事来告。秋七月庚辰，以保大军节度使耶律斜里底为中台省左相。是月，驻跸燕子城。九月壬子，鼻骨德部长曷鲁挞览来贡。冬十月丁酉，如南京。十一月辛亥朔，始获应历逆党近侍小哥、花哥、辛古等，诛之。十二月戊戌，汉将改元，遣使禀命。是月，如归化州。
鵩六年春正月癸未，幸南京。三月，宋遣使请和，以涿州刺史耶律昌术加侍中与宋议和。夏四月，宋王喜隐坐谋反废。秋七月丁未朔，閤门使酌古加检校太尉兼御史大夫，男海里以告喜隐事，遥授陇州防御使。庚申，猎于平地松林。冬十月乙亥朔，还上京。十二月戊子，以沙门照敏为三京诸道僧尼都总管，加兼侍中。
七年春正月甲戌朔，宋遣使来贺。壬寅，望祠木叶山。二月癸亥，汉雁门节度使刘继文来朝。贡方物。丙寅，以青牛白马祭天地。三月壬午，耶律速撒等献党项俘，分赐群臣。夏四月，遣郎君矧思使宋。己酉，祠木叶山。辛亥，射柳祈雨。如频跸淀清暑。五月丙戌，祭神姑。秋七月，黄龙府卫将燕颇杀都监张琚以叛，遣敞史耶律曷里必讨之。九月，败燕颇于治河，遣其弟安抟追之。燕颇走保兀惹城，安抟乃还，以余党千余户城通州。是秋，至自频跸淀。冬十月，钓鱼土河。
八年春正月癸酉，宋遣使来聘。二月壬寅，谕史馆学士，书皇后言亦称“朕”暨“予”，着为定式。三月辛未，遣五使廉问四方鳏寡孤独及贫乏失职者，赈之。夏六月，以西南面招讨使耶律斜轸为北院大王。秋七月丙寅朔，宁王只没妻安只伏诛，只没、高勋等除名。辛未，宋遣使来贺天清节。八月癸卯，汉遣使言天清节设无遮会，饭僧祝釐。丁未，如秋山。乙酉，汉以宋事来告。是月，女直侵贵德州东境。九月己巳，谒怀陵。辛未，东京统军使察邻、详稳涸奏女直袭归州五寨，剽掠而去。乙亥，鼻骨德来贡。壬午，汉为宋人所侵，遣使求援，命南府宰相耶律沙、冀王敌烈赴之。戊子，汉以宋师压境，遣驸马都尉卢俊来告。冬十月辛丑，汉以辽师退宋军来谢。十一月丙子，宋主匡胤殂，其弟炅自立，遣使来告。辛卯，遣郎君王六、挞马涅木古等使宋吊慰。十二月壬寅，遣萧只古、马哲贺宋即位。丁未，汉以宋军复至掠其军储来告。且乞赐粮为助。戊午，诏南京复礼部贡院。是月，辖戛斯国遣使来贡。

[book_title]卷九·本纪第九
景宗下
九年春正月丙寅，女直遣使来贡。
二月庚子，宋遣使致其先帝遗物。甲寅，以青牛白马祭天地。
三月癸亥，耶律沙、敌烈献援汉之役所获宋俘。戊辰，诏以粟二十万斛助汉。
夏五月庚午，汉遣使来谢，且以宋事来告。己丑，女直二十一人来请宰相、夷离堇之职，以次授之。
六月丙辰，以宋王喜隐为西南面招讨使。
秋七月庚申朔，回鹘遣使来贡。甲子，宋遣使来聘。壬申，汉以宋侵来告。丙子，遣使助汉战马。
八月，汉遣使进葡萄酒。冬十月甲子，耶律沙以党项降酋可丑、买友来见，赐诏抚谕。丁卯，以可丑为司徒，买友为太保，各赐物遣之。壬申，女直遣使来贡。乙酉，汉复遣使以宋事来告。十一月丁亥朔，司天奏日当食不亏。戊戌，吐谷浑叛入太原者四百馀户，索而还之。癸卯，祠木叶山。乙巳，遣太保迭烈割等使宋。乙卯，汉复遣使以宋事来告。十二月戊辰，猎于近郊，以所获祭天。
鵩十年春正月癸丑，如长泺。二月庚午，阿萨兰回鹘来贡。三月庚寅，祭显陵。夏四月丁卯，西幸。己巳，女直遣使来贡。五月癸卯，赐女里死，遣人诛高勋等。六月己未，驻跸沿柳湖。秋七月庚戌，享太祖庙。九月癸未朔，平王隆先子陈哥谋害其父，车裂以徇。是冬，驻跸金川。
鵩乾亨元年春正月乙酉，遣挞马长寿使宋，问兴师伐刘继元之故。丙申，长寿还，言“河东朔命，所当问罪。若北朝不援，和约如旧，不然则战。”二月丁卯，汉以宋兵压境，遣使乞援。诏南府宰相耶律沙为都统、冀王敌烈为监军赴之；又命南院大王斜轸以所部从，枢密副使抹只督之。三月辛巳，速撒遣人以别部化哥等降，纳之。丙戌，汉遣使谢抚谕军民，诏北院大王奚底、乙室王撒合等以兵戍燕。己丑，汉复告宋兵入境，诏左千牛卫大将军韩侼、大同军节度使耶律善补以本路兵南援。辛卯，女直遣使来贡。丁酉，耶律沙等与宋战于白马岭，不利，冀王敌烈及突吕不部节度使都敏、黄皮室详稳唐筈皆死之，士卒死伤甚众。夏四月辛亥，汉以行军事宜来奏，卢俊自代州驰状告急。辛酉，敌烈来贡。五月己卯朔，宋兵至河东，汉与战，不利，刘继文、卢俊来奔。六月，刘继元降宋，汉亡。甲子，封刘继文为彭城郡王，卢俊同政事门下平章事。宋主来侵。丁卯，北院大王奚底、统军使萧讨古、乙室王撒合击之。战于沙河，失利。己巳，宋主围南京。丁丑，诏谕耶律沙及奚底、讨古等军中事宜。秋七月癸未，沙等及宋兵战于高梁河，少却；休哥、斜轸横击，大败之。宋主仅以身免，至涿州，窃乘驴车遁去。甲申，击宋馀军，所杀甚众，获兵仗、器甲、符印、粮馈、货币不可胜计。辛丑，耶律沙遣人上俘获，以权知南京留守事韩德让、权南京马步军都指挥使耶律学古、知三司事刘弘皆能安人心，捍城池，并赐诏褒奖。八月壬子，阻卜惕隐曷鲁、夷离堇阿里睹等来朝。乙丑，耶律沙等献俘。丙寅，以白马之役责沙、抹只，复以走宋主功释之；奚底遇敌而退，以剑背击之；撒合虽却，部伍不乱，宥之；冀王敌烈麾下先遁者斩之，都监以下杖之。壬申，宴沙、抹只等将校，赐物有差。九月己卯，燕王韩匡嗣为都统，南府宰相耶律沙为监军，惕隐休哥、南院大王斜轸、权奚王抹只等各率所部兵南伐；仍命大同军节度使善补领山西兵分道以进。冬十月乙丑，韩匡嗣与宋兵战于满城，败绩。辛未，太保矧思与宋兵战于火山，败之。乙亥，诏数韩匡嗣五罪，赦之。十一月戊寅，宴赏休哥及有功将校。乙未，南院枢密使兼政事令郭袭上书谏畋猎，嘉纳之。辛丑，冬至，赦，改元乾亨。十二月乙卯，燕王韩匡嗣遥授晋昌军节度使，降封秦王。壬戌，蜀王道隐南京留守，徙封荆王。是冬，驻跸南京。
鵩二年春正月丙子朔，封皇子隆绪为梁王，隆庆为恒王。丁亥，以惕隐休哥为北院大王，前枢密使贤适封西平郡王。二月戊辰，如清河。三月丁亥，西南面招讨副使耶律王六、太尉化哥遣人献党项俘。闰月庚午，有鸨飞止御帐，获以祭天。夏四月庚辰，祈雨。戊子，清暑燕子城。五月，雷火乾陵松。六月己亥，喜隐复谋反，囚于祖州。秋七月戊午，王六等献党项俘。八月戊戌，东幸。冬十月辛未朔，命巫者祠天地及兵神。辛巳，将南伐，祭旗鼓。癸未，次南京。丁亥，获敌人，射鬼箭。庚寅，次固安，以青牛白马祭天地。己亥，围瓦桥关。十一月庚子朔，宋兵夜袭营，突吕不部节度使萧干及四捷军详稳耶律痕德战却之。壬寅，休哥败宋兵于瓦桥东，守将张师引兵出战，休哥奋击，败之。戊申，宋兵阵于水南，休哥涉水击破之，追至莫州，杀伤甚众。己酉，宋兵复来，击之殆尽。丙辰，班师。乙丑，还次南京。十二月庚午朔，休哥拜于越。大飨军士。
三年春二月丙子，东幸。己丑，复幸南京。三月乙卯，皇子韩八卒。辛酉，葬潢、土二河之间，置永州。以秦王韩匡嗣为西南面招讨使。夏五月丙午，上京汉军乱，劫立喜隐不克，伪立其子留礼寿，上京留守除室擒之。秋七月甲子，留礼寿伏诛。冬十月，如蒲瑰坡。十一月辛亥，加除室同政事门下平章事。是月，以南院枢密使郭袭为武定军节度使。十二月，以辽兴军节度使韩德让为南院枢密使。
四年春正月己亥，如华林、天柱。三月乙未，清明，与诸王大臣较射，宴饮。夏四月，自将南伐。至满城，战不利，守太尉奚瓦里中流矢死。统军使善补为伏兵所围，枢密使斜轸救免，诏以失备杖之。五月，班师。清暑燕子城。秋七月壬辰，遣使赐喜隐死。八月，如西京。九月庚子，幸云州。甲辰，猎于祥古山，帝不豫。壬子，次焦山，崩于行在。年三十五，在位十三年。遗诏梁王隆绪嗣位，军国大事听皇后命。统和元年正月壬戌，上尊谥孝成皇帝，庙号景宗。重熙二十一年，加谥孝成康靖皇帝。
赞曰：辽兴六十馀年，神册、会同之间，日不暇给；天禄、应历之君，不令其终；保宁而来，人人望治。以景宗之资，任人不疑，信赏必罚，若可与有为也。而竭国之力以助河东，破军杀将，无救灭亡。虽一取偿于宋，得不偿失。知匡嗣之罪，数而不罚；善郭袭之谏，纳而不用；沙门昭敏以左道乱德，宠以侍中。不亦惑乎！

[book_title]卷十·本纪第十
圣宗一
圣宗文武大孝宣皇帝，讳隆绪，小字文殊奴。景宗皇帝长子，母曰睿智皇后萧氏。帝幼喜书翰，十岁能诗。既长，精射法，晓音律，好绘画。乾亨二年，封梁王。
四年秋九月壬子，景宗崩。癸丑，即皇帝位于柩前，时年十二。皇后奉遗诏摄政，诏谕诸道。冬十月己未朔，帝始临朝。辛酉，群臣上尊号曰昭圣皇帝，尊皇后为皇太后，大赦。以南院大王勃古哲总领山西诸州事，北院大王、于越休哥为南面行军都统，奚王和朔奴副之，同政事门下平章事萧道宁领本部军驻南京。己丑，如显州。十一月甲午，置乾州。十二月戊午朔，耶律速撒讨阻卜。辛酉，南京留守荆王道隐奏宋遣使献犀带请和，诏以无书却之。甲子，挞剌干乃万十醉言宫掖事，法当死，杖而释之。辛未，西南面招讨使秦王韩匡嗣薨。癸酉，奉大行皇帝梓宫于菆涂殿。庚辰，省置中台省官。
统和元年春正月戊午朔，以大行在殡，不受朝。乙丑，奉遗诏，召先帝庶兄质睦于菆涂殿前，复封宁王。加宰相室昉、宣徽使普领等恩。丙寅，荆王道隐有疾，诏遣使存问。是日，皇太后幸其邸视疾。戊辰，以乌隈乌骨里部节度使耶律章瓦同政事门下平章事。甲戌，荆王道隐薨，辍朝三日，追封晋王，遣使抚慰其家。丙子，以于越休哥为南京留守，仍赐南面行营总管印绶，总边事，渤海挞马解里以受先帝厚恩，乞殉葬，诏不许，赐物以旌之。戊寅，遣使赐于越休哥及奚王筹宁、统军使颇德等汤药。命恳笃持送休哥下车榜，以谕燕民。辛巳，速撒献阻卜俘。壬午，涿州刺史安吉奏宋筑城河北，诏留守于越休哥挠之，勿令就功。赵妃及公主胡骨典、奚王筹宁、宰相安宁、北大王普奴宁、惕隐屈烈、吴王稍、宁王只没与横帐、国舅、契丹、汉官等并进助山陵费。癸未，齐国公主率内外命妇进物如之。甲申，西南面招讨使韩德威奏党项十五部侵边，以兵击破之。乙酉，以速撒破阻卜，下诏褒美；仍谕与大汉讨党项诸部。丁亥，枢密使兼政事令室昉以年老请解兼职，诏不允。二月戊子朔，禁所在官吏军民不得无故聚众私语及冒禁夜行，违者坐之。己丑，南京奏，闻宋多聚粮边境及宋主将如台山，诏休哥严为之备。甲午，葬景宗皇帝于乾陵，以近幸朗、掌饮伶人挞鲁为殉。上与皇太后因为书附上大行。丙申，皇太后诣陵置奠，命绘近臣于御容殿，赐山陵工人物有差。庚子，以先帝遗物赐皇族及近臣。辛丑，南京统军使耶律善补奏宋边七十馀村来附，诏抚存之。乙巳，以御容殿为玉殿，酒谷为圣谷。速撒奏讨党项捷，遣使慰劳。戊申，以惕隐化哥为北院大王，解领为南府宰相。辛亥，幸圣山，遂谒三陵。甲寅，以皇女长寿公主下嫁国舅宰相萧婆项之子吴留。三月戊午，天德军节度使颓剌父子战殁，以其弟涅离袭爵。己未，次独山。遣使赏西南面有功将士。辛酉，以大父帐太慰耶律曷鲁宁为惕隐。甲子，驻跸辽河之平淀。辛巳，以国舅、同平章事萧道宁为辽兴军节度使，仍赐号忠亮佐理功臣。壬午，以青牛白马祭天地。夏四月丙戌朔，幸东京。以枢密副使耶律末只兼侍中，为东京留守。庚寅，谒太祖庙。癸巳，诏赐物命妇寡居者。丙申，南幸。辛丑，谒三陵，以东京所进物分赐陵寝官吏。复诏赐西南路招讨使大汉剑，不用命者得专杀。壬寅，致享于凝神殿。癸卯，谒乾陵。乙巳，遣人以酒脯祭平章耶律河阳墓。庚戌，幸夫人乌骨里第，谒太祖御容，礼毕，幸公主胡古典第饮，赐与甚厚。壬子，大臣以太后预政，宜有尊号，请下有司详定册礼。诏枢密院谕沿边节将，至行礼日，止遣子弟奉表称贺，恐失边备。枢密请诏北府司徒颇德译南京所进律文，从之。遂如徽州。以耶律庆朗为信州节度使。五月丙辰朔，国舅、政事门下平章事萧道宁以皇太后庆寿，请归父母家行礼，而齐国公主及命妇、群臣各进物。设宴，赐国舅帐耆年物有差。壬戌，西南路招讨请益兵讨西突厥诸部，诏北王府耶律蒲奴宁以敌毕、迭烈二部兵赴之。癸亥，以于越休哥在南院过用吏人，诏南大王毋相循袭。庚午，耶律善补招亡入宋者，得千馀户归国，诏令抚慰。辛未，次永州，祭王子药师奴墓。乙亥，诏近臣议皇太后上尊号册礼，枢密使韩德度以后汉太后临朝故事草定上之。丙子，以青牛白马祭天地。戊寅，幸木叶山。西南路招讨使大汉奏，近遣拽剌跋剌哥谕党项诸部，来者甚众，下诏褒美。六月乙酉朔，诏有司，册皇太后日，给三品以上法服，三品以下用大射柳之服。西南路招讨使奏党项酋长执夷离堇子隈引等乞内附，诏抚纳之，仍察其诚伪，谨边备。丙戌，还上京。己丑，有司奏，同政事门下平章事、驸马都尉卢俊与公主不协，诏离之，遂出俊为兴国军节度使。辛卯，有事于太庙。甲午，上率群臣上皇太后尊号曰承天皇太后，群臣上皇帝尊号曰天辅皇帝，大赦，改元统和。丁未，覃恩中外，文武官各进爵一级。以枢密副使耶律斜轸守司徒。秋七月甲寅朔，皇太后听政。乙卯，上亲录囚。王子司徒娄国坐称疾不赴山陵，笞二十。辛酉，行再生礼。癸酉，临潢尹褭衮进饮馔。上与诸王分朋击鞠。丙子，韩德威遣详稳辖马上破党项俘获数，并送夷离堇之子来献。辛巳，赏西南面有功将士。八月戊子，上西巡。己丑，谒祖陵。辛卯，皇太后祭楚国王萧思温墓。癸巳，上与皇太后谒怀陵，遂幸怀州。甲午，上与斜轸于太后前易弓矢鞍马，约以为友。己亥，猎赤山，遣使荐熊肪、鹿脯于乾陵之凝神殿。以政事令孙桢无子，诏国舅小翁帐郎君桃隈为之后。乙巳，诏于越休哥提点元城。壬子，韩德威表请伐党项之复叛者，诏许之；仍发别部兵数千以助之。九月癸丑朔，以东京、平州旱、蝗，诏赈之。乙卯，谒永兴、长宁、敦睦三宫。丙辰，南京留守奏，秋霖害稼，请权停关征，以通山西籴易，从之。庚申，谒宣简皇帝庙。辛酉，幸祖州，谒祖陵。壬戌，还上京。辛未，有司请以帝生日为千龄节，从之。皇太后言故于越屋只有傅导功，宜录其子孙；遂命其子泮泱为林牙。丙子，如老翁川。冬十月癸未朔，司天奏老人星见。戊子，以公主淑哥下嫁国舅详稳照姑。癸巳，速撒奏敌烈部及叛蕃来降，悉复故地。乙未，以燕京留守于越休哥言，每岁诸节度使贡献，如契丹官例，止进鞍马，从之。丁酉，以吴王稍为上京留守，行临潢尹事。上将征高丽，亲阅东京留守耶律末只所总兵马。丙午，命宣徽使兼侍中蒲领、林牙肯德等将兵东讨，赐旗鼓及银符。十一月壬子朔，观渔挞马泺。癸丑，应州奏，获宋谍者，言宋除道五台山，将入灵丘界。诏谍者及居停人并磔于市。庚辰，上与皇太后祭乾陵，下诏谕三京左右相、左右平章事、副留守判官、诸道节度使判官、诸军事判官、录事参军等，当执公方，毋得阿顺。诸县令佐如遇州官及朝使非理征求，毋或畏徇。恒加采听，以为殿最。民间有父母在，别籍异居者，听邻里觉察，坐之。有孝于父母，三世同居者，旌其门闾。十二月壬午朔，谒凝神殿，遣使分祭诸陵，赐守殿官属酒。是日，幸显州。丁亥，以显州岁贡绫锦分赐左右。甲午，东幸。乙亥，皇太后观渔于玉盆湾。辛丑，观渔于浚渊。甲辰，敕诸刑辟已结正决遣而有冤者，听诣台诉。是夕，然万鱼灯于双溪。戊申，千龄节，祭日月，礼毕，百僚称贺。
二年春正月甲子，如长泺。二月癸巳，国舅帐彰德军节度使萧闼览来朝。甲午，赐将军耶律敌不春衣、束带。丙申，东路行军、宣徽使耶律蒲宁奏讨女直捷，遣使执手奖谕。庚子，朝皇太后，太后因从观猎于饶乐川。乙巳，五国乌隈于厥节度使耶律隗洼以所辖诸部难治，乞赐诏给剑，便宜行事，从之。丙午，上与诸王大臣较射。丁未，韩德威以征党项回，遂袭河东，献所俘，赐诏褒美。三月乙卯，划离部请今后详稳止从本部选授为宜，上曰：“诸部官惟在得人，岂得定以所部为限。”不允。赠故同平章事赵延煦兼侍中。夏四月丁亥，宣徽使、同平章事耶律普宁、都监萧勤德献征女直捷，授普宁兼政事令，勤德神武卫大将军，各赐金器诸物。庚寅，皇太后临决滞狱。辛卯，祭风伯。壬辰，以宣徽南院使刘承规为承德军节度使，崇德宫都部署、保义军节度使张德筠为宣徽北院使。五月乙卯，祠木叶山。丁丑，驻跸沿柳湖。六月己卯朔，皇太后决狱，至月终。秋七月癸丑，皇太后行再生礼。八月辛卯，东京留守兼侍中耶律末只奏，女直术不直、赛里等八族乞举众内附，诏纳之。九月戊申朔，驻跸土河。辛未，以景宗忌日，诏诸道京镇遣官行香饭僧。冬十月丁丑朔，以归化州刺史耶律普宁为彰德军节度使，右武卫大将军韩倬为彰国军节度使兼侍卫亲军兵马都指挥使。十一月壬子，以枢密直学士、给事中郑嘏为儒州刺史。是月，速撒等讨阻卜，杀其酋长挞剌干。十二月辛丑，以翰林学士承旨马得臣为宣政殿学士，耶律颇德南京统军使，耶律瑶升大内惕隐，大仁靖东京中台省右平章事。
三年春正月丙午朔，如长泺。丁巳，以翰林学士邢抱朴为尚书、礼部侍郎、知制诰，左拾遗知制诰刘景、吏部郎中知制诰牛藏用并政事舍人。二月丙子朔，以牛藏用知枢密直学士。三月乙巳朔，枢密奏契丹诸役户多困乏，请以富户代之。上因阅诸部籍，涅剌、乌隈二部户少而役重，并量免之。夏四月乙亥朔，祠木叶山。壬午，以凤州刺史赵匡符为保静军节度使。癸未，以左监门卫大将军王庭勖为奉先军节度使，彰武军节度使韩德凝为崇义军节度使。五月壬子，还上京。癸酉，以国舅萧道宁同平章事、知沈州军州事。六月甲戌朔，如柏坡。皇太后亲决滞狱。乙亥，以归义军节度使王希严为兴国军节度使。秋七月甲辰朔，诏诸道缮甲兵，以备东征高丽。甲寅，东幸。甲子，遣郎君班褭赐秦王韩匡嗣葬物。丙寅，驻跸土河。以暴涨，命造船桥，明日乘步辇出听政。老人星见。丁卯，遣使阅东京诸军兵器及东征道路。以平章事萧道宁为昭德军节度使，武定军节度使、守司空兼政事令郭袭为天平军节度使，大同军节度使、守太子太师兼政事令刘延构为义成军节度使，赠尚父秦王韩匡嗣尚书令。八月癸酉朔，以辽泽沮洳，罢征高丽。命枢密使耶律斜轸为都统，驸马都尉萧恳德为监军，以兵讨女直。丁丑，次藁城。庚辰，至显州，谒凝神殿。辛巳，幸乾州，观新宫。癸未，谒乾陵。甲申，命南、北面臣僚分巡山陵林木，及令乾、显二州上所部里社之数。丙戌，北皮室详稳进勇敢士七人。戊子，故南院大王谐领已里婉妻萧氏奏夫死不能葬，诏有司助之。庚辰，东征都统所奏路尚陷泞，未可进讨，诏俟泽涸深入。癸巳，皇太后谒显陵。庚子，谒乾陵。辛丑，西幸。闰九月癸酉，命邢抱朴勾检显陵。丙子，行次海上。庚辰，重九，骆驼山登高，赐群臣菊花酒。辛巳，诏谕东征将帅，乘水涸进讨。丙申，女直宰相术不里来贡。戊戌，驻跸东古山。己亥，速撒奏术不姑诸部至近淀，夷离堇易鲁姑请行俘掠，上曰：“诸部于国无恶，何故俘掠，徒生事耳。”不允。冬十一月甲戌，诏吴王稍领秦王韩匡嗣葬祭事。丁丑，诏以东北路兵马监军妻婆底里存抚边民。戊寅，赐公主胡骨典葬夫金帛、工匠。辛卯，以韩德让兼政事令。癸巳，禁行在市易布帛不中尺度者。丙申，东征女直，都统萧闼览、菩萨奴以行军所经地里、物产来上。

[book_title]卷十一·本纪第十一
圣宗二
四年春正月甲戌，观渔土河。林牙耶律谋鲁姑、彰德军节度使萧闼览上东征俘获，赐诏奖谕。丙子，枢密使耶律斜轸、林牙勤德等上讨女直所获生口十馀万、马二十馀万及诸物。己卯，朝皇太后。决滞讼。壬午，枢密使斜轸、林牙勤德、谋鲁姑、节度使闼览、统军使室罗、侍中抹只、奚王府监军迪烈与安吉等克女直还军，遣近侍泥里吉诏旌其功，仍执手抚谕，赐酒果劳之。甲午，幸长泺。二月壬寅，以四番都统军李继忠为检校司徒、上柱国。癸卯，西夏李继迁叛宋来降，以为定难军节度使、银夏绥宥等州观察处置等使、特进检校太师、都督夏州诸军事。西番酋帅瓦泥乞移为保大军节度使、鄜坊等州观察处置等使。甲寅，耶律斜轸、萧闼览、谋鲁姑等族帅来朝，行饮至之礼，赏赉有差。丙寅，行次袅里井。三月甲戌，于越休哥奏宋遣曹彬、崔彦进、米信由雄州道，田重进飞狐道，潘美、杨继业雁门道来侵，岐沟、涿州、固安、新城皆陷。诏宣徽使蒲领驰赴燕南，与休哥议军事；分遣使者征诸部兵益休哥以击之；复遣东京留守耶律抹只以大军继进，赐剑专杀。乙亥，以亲征告陵庙、山川。丙子，统军使耶律颇德败宋军于固安，休哥绝其粮　饷，擒将吏，获马牛、器仗甚众。庚辰，寰州刺史赵彦章以城叛，附于宋。辛巳，宋兵入涿州。顺义军节度副使赵希赞以朔州叛，附于宋。时上与皇太后驻兵驼罗口，诏趣东征兵马以为应援。壬午，诏林牙勤德以兵守平州之海岸以备宋。仍报平州节度使迪里姑，若勤德未至，遣人趣行；马乏则括民马；铠甲阙，则取于显州之甲坊。癸未，辽军与宋田重进战于飞狐，不利，冀州防御使大鹏翼、康州刺史马赟、马军指挥使何万通陷焉。丁亥，以北院枢密使耶律斜轸为山西兵马都统，以北院宣徽使蒲领为南征都统，以副于越休哥。彰国军节度使艾正、观察判官宋雄以应州叛，附于宋。庚寅，遣飞龙使亚剌、文班吏亚达哥阅马以给先发诸军，诏驸马都尉萧继远领之。辛卯，武定军马步军都指挥使、郢州防御使吕行德、副都指挥使张继从、马军都指挥使刘知进等以飞狐叛，附于宋。癸巳，赐林牙谋鲁姑旗鼓四、剑一，率禁军之骁锐者南助休哥。丙申，步军都指挥使穆超以灵丘叛，附于宋。诏遣使赐枢密使斜轸密旨及彰国军节度使杓窊印以趣征讨。夏四月己亥朔，次南京北郊。庚子，惕隐瑶升、西南面招讨使韩德威以捷报。辛丑，宋潘美陷云州。壬寅，遣抹只、谋鲁姑、勤德等领偏师以助休哥，仍赐旗鼓、杓窊印抚谕将校。癸卯，休哥复以捷报，上以酒脯祭天地。率群臣贺于皇太后。诏勤德还军。丙午，颇德上所获铠仗数。戊申，监军、宣徽使蒲领奏敌军引退，而奚王筹宁、北大王蒲奴宁、统军使颇德等以兵追蹑，皆胜之。遣敞史勤德持诏褒美，及诏侍中抹只统诸军赴行在所。频不部节度使和卢睹、黄皮室详稳解里等各上所获兵甲。又诏两部突骑赴蔚州，以助闼览。横帐郎君老君奴率诸郎君巡徼居庸之北。将军化哥统平州兵马，横帐郎君奴哥为黄皮室都监，郎君谒里为北府都监，各以步兵赴蔚州以助斜轸。庚戌，以斜轸为诸路兵马都统，闼览兵马副部署，迪子都监。以代善补、韩德威。癸丑，以艾正、赵希赞及应州、朔州节度副使奚军小校隘离辖、渤海小校贯海等叛入于宋，籍其家属，分赐有功将校。宋将曹彬、米信北渡拒马河，与于越休哥对垒，挑战，南北列营长六七里。时上次涿州东五十里。甲寅，诏于越休哥、奚王筹宁、宣徽使蒲领、南北二王等严备水道，无使敌兵得潜至涿州。乙卯，休哥等败宋军，献所获器甲、货财，赐诏褒美。蔚州左右都押衙李存璋、许彦钦等杀节度使萧啜里、执监城使、铜州节度使耿绍忠，以城叛，附于宋。丙辰，复涿州，告天地。戊午，上次沙姑河之北淀，召林牙勤德议军事。诸将校各以所俘获来上。奚王筹宁、南北二王率所部将校来朝。以近侍粘米里所进自落鸨祭天地。己未，休哥、蒲领来朝，诏三司给军前夏衣布。庚申，上朝皇太后。辛酉，大军次固安。壬戌，围固安城，统军使颇德先登，城遂破，大纵俘获。居民先被俘者，命以官物赎之。甲子，赏攻城将士有差。五月庚午，辽师与曹彬、米信战于歧沟关，大败之，追至拒马河，溺死者不可胜纪。馀众奔高阳，又为辽师冲击，死者数万，弃戈甲若丘陵。輓漕数万人匿歧沟空城中，围之。壬申，以皇太后生辰，纵还。癸酉，班师，还次新城。休哥、蒲领奏宋兵奔逃者皆杀之。甲戌，以军捷，遣使分谕诸路京镇。丁丑，诏诸将校，谕功行赏，无有不实。己卯，次固安南，以青牛白马祭天地。庚辰，以所俘宋人射鬼箭。诏遣详稳排亚率弘义官兵及南北皮室、郎君、拽剌四军赴应、朔二州界，与惕隐瑶升、招讨韩德威等同御宋兵在山西之未退者。辛巳，以瑶升军赴山西。壬午，还次南京。癸未，休哥、筹宁、蒲奴宁进俘获。斜轸遣判官蒲奴奏复蔚州，斩首二万馀级，乘胜攻下灵丘、飞狐，赐蒲奴酒及银器。丙戌，御元和殿，大宴从军将校，封休哥为宋国王，加蒲领、筹宁、蒲奴宁及诸有功将校爵赏有差。丁亥，发南京，诏休哥备器甲，储粟，侍秋大举南征。戊子，斜轸奏宋军复围蔚州，击破之。诏以兵授瑶升、韩德威等。壬辰，以宋兵至平州，瑶升、韩德威不尽追杀，降诏诘责。仍谕，据城未降者，必尽掩杀，无使遁逃。癸巳，以军前降卒分赐扈从。乙未，赏颇德诸将校士卒。六月戊戌朔，诏韩德威赴阙，加统军使颇德检校太师。甲辰，诏南京留守休哥遣炮手西助斜轸。乙巳，以夷离毕侄里古部送辎重行宫，暑行日五十里，人马疲乏，遣使让之。丁未，度居庸关。壬子，南京留守奏百姓岁输三司盐铁钱，折绢不如直，诏增之。甲寅，斜轸奏复寰州。乙卯，皇太妃、诸王、公主迎上岭表，设御幄道傍，置景宗御容，率从臣进酒，陈俘获于前，遂大宴。戊午，幸凉陉。以所俘分赐皇族及乳母。己未，闻所遣宣谕回鹘、核列哿国度里、亚里等为术不姑邀留，诏速撒赐木不姑货币，谕以朝廷来远之意，使者由是乃得行。癸亥，以节度使韩毗哥、翰林学士邢抱朴等充云州宣谕招抚使。丙寅，以太尉王八所俘生口分赐赵妃及于越迪辇乙里婉。秋七月丙子，枢密使斜轸遣侍御涅里底、干勤哥奏复朔州，擒宋将杨继业，及上所获将校印绶、诰敕，赐涅里底等酒及银器。辛巳，以捷告天地。以宋归命者二百四十人分赐从臣。又以杀敌多，诏上京开龙寺建佛事一月，饭僧万人。辛卯，斜轸奏大军至蔚州，营于州左。得谍报，敌兵且至，乃设伏以待。敌至，纵兵逆击，追奔逐北，至飞狐口。遂乘胜鼓行而西。入寰州，杀守城吏卒千馀人。宋将杨继业初以骁勇自负，号杨无敌，北据云、朔数州，至是，引兵南出朔州三十里，至狼牙村，恶其名，不进；左右固请，乃行。遇斜轸，伏四起，中流矢，堕马被擒。疮发不食，三日死。遂函其首以献。诏详稳辖麦室传其首于越休哥，以示诸军，仍以朔州之捷宣谕南京、平州将吏。自是宋守云、应诸州者，闻继业死，皆弃城遁。八月丁酉朔，置先离闼览官六员，领于骨里、女直、迪烈于等诸部人之隶官籍者。以北王蒲奴宁为山后五州都管。乙巳，韩德让奏宋兵所掠州郡，其逃民禾稼，宜募人收获，以其半给收者，从之。乙卯，斜轸还自军，献俘。己未，用室昉、韩德让言，复山西今年租赋。诏第山西诸将校功过而赏罚之。乙室帐宰相安宁以功过相当，追告身一通；谛居部节度使佛奴笞五十。惕隐瑶升、拽剌欻烈、朔州节度使慎思、应州节度使骨只、云州节度使化哥、军校李元迪、蔚州节度使佛留、都监崔其、刘继琛，皆以闻敌逃遁夺官；欻烈仍配隶本贯；领国舅军王六笞五十。壬戌，以斜轸所部将校前破女直，后有宋捷，第功加赏。癸亥，加斜轸守太保。九月丙寅朔，皇太妃以上纳后，进衣物、驼马，以助会亲颁赐。甲戌，次黑河，以重九登高于高水南阜，祭天。赐从臣命妇菊花酒。丁丑，次河阳北。戊寅，内外命妇进会亲礼物。辛巳，纳皇后萧氏。丙戌，次儒州，以大军将南征，诏遣皮室详稳乞的、郎君拽剌先赴本军缮甲兵。己丑，召北大王蒲奴宁赴行在所。甲午，皇太后行再生礼。冬十月丙申朔，党项、阻卜遣使来贡。丁酉，皇太后复行再生礼，为帝祭神祈福。己亥，以乙室王帐郎君吴留为御史大夫。政事令室昉奏山西四州自宋兵后，人民转徙，盗贼弃斥，乞下有司禁止。命新州节度使蒲打里选人分道巡检。北大王帐郎君曷葛只里言本府王蒲奴宁十七罪，诏横帐太保核国底鞫之。蒲奴宁伏其罪十一，笞二十释之。曷葛只里亦伏诬告六事，命详酌罪之。知事勤德连坐，杖一百，免官。甲辰，出居庸关。乙巳，诏诸京镇相次军行，诸细务权停理问。庚戌，分遣拽剌沿边侦候。辛亥，命皇族庐帐驻东京延芳淀。壬子，诏以敕榜付于越休哥，以南征谕拒马河南六州。乙卯，幸南京。戊午，以南院大王留宁言，复南院部民今年租赋。壬戌，以银鼠、青鼠及诸物赐京官、僧道、耆老。甲子，上与大臣分朋击鞠。十一月丙寅朔，党项来贡。庚午，以政事令韩德让守司徒。壬申，以古北、松亭、榆关征税不法，致阻商旅，遣使鞫之。女直请以兵从征，许之。癸酉，御正殿，大劳南征将校。丙子，南伐，次狭底埚，皇太后新阅辎重兵甲。丁丑，以休哥为先锋都统。戊寅，日南至，上率从臣祭酒景宗御容。辛巳，诏以北大王蒲奴宁居奉圣州，山西五州公事，并听与节度使蒲打里共裁决之。癸未，祭日月，为驸马都尉勤德祈福。乙酉，置诸部监，勒所部各守营伍，毋相镇杂。丙戌，遣谋鲁姑、萧继远沿边巡徼。以所获宋卒射鬼箭。丁亥，以青牛白马祭天地。辛卯，次白佛塔川，获自落驯狐，以为吉征，祭天地。诏驸马都尉萧继远、林牙谋鲁姑、太尉林八等固守封疆，毋漏间谍。军中无故不得驰马，及纵诸军残南境桑果。壬辰，至唐兴县。时宋军屯滹沱桥北，选将乱射之，桥不能守，进焚其桥。癸巳，涉沙河，休哥来议事。北皮室详稳排亚献所获宋谍二人，上赐衣物，令还招谕泰州。楮特部节度使卢补古、都监耶律盼与宋战于泰州，不利。甲午，祭麃鹿神。以卢补古临阵遁逃，夺告身一通；其判官、都监各杖之。郎君拽剌双骨里遇宋先锋于望都，擒其士卒九人，获甲马十一，赐酒及银器。乙未，以卢补古等罪诏谕诸军。以御盏郎君化哥权楮特部节度使，横帐郎君佛留为都监，代卢补古。权领国舅军桃畏请置二校领散卒，诏以郎君世音、颇德等充。命彰德军节度使萧闼览、将军迪子略地东路。诏休哥、排亚等议军事。十二月己亥，休哥败宋军于望都，遣人献俘。壬寅，营于滹沱北，诏休哥以骑兵绝宋兵，毋令入邢州；命太师王六谨侦候。癸卯，小校曷主遇宋辎重，引兵杀获甚众，并焚其刍粟。甲辰，诏南大王与休哥合势进讨，宰相安宁领迪离部及三克军殿。上率大军与宋将刘廷让、李敬源战于莫州，败之。乙巳，擒宋将贺令图、杨重进等。国舅详稳挞烈哥、宫使萧打里死之。丙午，诏休哥以下入内殿，赐酒劳之。丁未，筑京观。复以南京禁军击杨团城，守将以城降。诏禁侵掠。己酉，营神榆村，诏上杨团城粟麦、兵甲之数。辛亥，以黑白二牲祭天地。癸丑，拔冯母镇，大纵俘掠。丙辰，邢州降。丁巳，拔深州，以不即降，诛守将以下，纵兵大掠。李继迁引五百骑款塞，愿婚大国，永作藩辅。诏以王子帐节度使耶律襄之女汀封义成公主下嫁，赐马三千匹。

[book_title]卷十二·本纪第十二
圣宗三
五年春正月乙丑，破束城县，纵兵大掠。丁卯，次文安，遣人谕降，不听，遂击破之，尽杀其丁壮，俘其老幼。戊寅，上还南京。己卯，御元和殿，大赉将士。壬辰，如华林、天柱。二月甲午朔，至自天柱。三月癸亥朔，幸长春宫，赏花钓鱼，以牡丹遍赐近臣，欢宴累日。丁丑，以谛居部下拽剌解里侦候有功，命入御盏郎君班祗候。夏四月癸巳朔，幸南京。丁酉，上率百僚册上皇太后尊号曰睿德神略应运启化承天皇太后；礼毕，群臣上皇帝尊号曰至德广孝昭圣天辅皇帝。戊戌，诏有司条上勋旧，等第加恩。癸丑，清暑冰井。六月壬辰朔，召大臣决庶政。丙申，以耶律苏为遥郡刺史。秋七月戊辰，涅剌部节度使撒葛里有惠政，民请留，从之。是月，猎平地松林。九月丙戌，幸南京。是冬止焉。
六年春正月庚申，如华林、天柱。二月丁未，奚王筹宁杀无罪人李浩，所司议贵，请贷其罪，令出钱赡浩家，从之。甲寅，大同军节度使、同平章政事刘京致仕。三月己未，休哥奏宋事宜，上亲览之。丙寅，以司天赵宗德、齐泰、王守平、邵祺、阎梅从征四载，言天象数有征，赐物有差。癸未，李继迁遣使来贡。夏四月乙未，幸南京。丁酉，胡里室横突韩德让堕马，皇太后怒，杀之。戊戌，幸宋国王休哥第。五月癸亥，南府宰相耶律沙薨。闰月丙戌朔，奉圣州言太祖所建金铃阁坏，乞加修缮。诏以南征，恐重劳百姓，待军还治之。壬寅，阿萨兰回鹘来贡。甲寅，乌隈于厥部以岁贡貂鼠、青鼠皮非土产，皆于他处贸易以献，乞改贡。诏自今止进牛马。六月癸亥，党项太保阿剌恍来朝，贡方物。乙丑，谕诸道兵马备南征攻城器具。乙酉，夷离堇阿鲁勃送沙州节度使曹恭顺还，授于越。秋七月丙戌，观市。己亥，遣南面招讨使韩德威讨河、湟诸蕃违命者。赐休哥、排亚部诸军战马。己酉，驻跸于洛河。壬子，加韩德威开府仪同三司兼政事令、门下平章事，东京留守兼侍中、漆水郡王耶律抹只为大同军节度使。癸丑，排亚请增置涿州驿传。八月丙辰，以青牛白马祭天地。戊午，休哥与排亚、袅里曷捉生，将至易州，遇宋兵，杀其指挥使而还。庚申，幸黎园温汤。癸亥，以将伐宋，遣使祭木叶山。丁丑，濒海女直遣使速鲁里来朝。西北路管押详稳速撒哥以伐折立、助里二部，上所俘获。东路林牙萧勤德及统军石老以击败女直兵，献俘。大同军节度使耶律抹只奏今岁霜旱乏食，乞增价折粟，以利贫民。诏从之。滨海女直遣厮鲁里来修土贡。九月丙申，化哥与术不姑舂古里来贡。休哥遣详稳意德里献所获宋谍者。丁酉，皇太后幸韩德让帐，厚加赏赉，命从臣分朋双陆以尽欢。戊戌，幸南京。己亥，有事于太宗皇帝庙。以唐元德为奉陵军节度使。癸卯，祭旗鼓南伐。庚戌，次涿州，射帛书谕城中降，不听。冬十月乙卯，纵兵四面攻之。城破乃降，因抚谕其众。驸马萧勤德、太师闼览皆中流矢。勤德载帝车中以归。闻宋军退，遣斜轸、排亚等追击，大败之。戊午，攻沙堆驿，破之。己巳，以黑白羊祭天地。庚午，以宋降军分置七指挥，号归圣军。壬申，行军参谋、宣政殿学士马得臣言谕降宋军，恐终不为用，请并放还。诏不允。丙子，筹宁奏破狼山捷。辛巳，复奏败宋兵于益津关。癸未，进军长城口，宋定州守将李兴以兵来拒，休哥击败之，追奔五六里。十一月甲申朔，上以将攻长城口，诏诸军备攻具。庚寅，驻长城口，督大军四面进攻。士溃围，委城遁，斜轸招之，不降；上与韩德让邀击之，杀获殆尽，获者分隶燕军。辛卯，攻满城，围之。甲午，拔其城，军士开北门遁，上使谕　其将领，乃率众降。戊戌，攻下祁州，纵兵大掠。己亥，拔新乐。庚子，破小狼山砦。丁未，宋军千人出益津关，国舅郎君桃委、详稳十哥击走之，杀副将一人。己酉，休哥献黄皮室详稳徇地莫州所获马二十匹，士卒二十人。命赐降者衣带，使隶燕京。辛亥，西路又送降卒二百馀人，给寒者裘衣。以马得臣权宣徽院事。十二月甲寅朔，赐皮室详稳乞得、乞骨里战马。横帐郎君达打里劫掠，命杖之。丙辰，畋于沙河。休哥献奚详稳耶鲁所获宋谍。丁巳，遣北宰相萧继远等往觇安平。侍卫马军司奏攻祁州、新乐，都头刘赞等三十人有功，乞加恩赏。是月，大军驻宋境。是岁，诏开贡举，一人及第。
七年春正月癸未朔，班师。戊子，宋鸡壁砦守将郭荣率众来降，诏屯南京。庚寅，次长城口。三卒出营劫掠，笞以徇众，以所获物分赐左右。壬辰，李继迁与兄继捧有怨，乞与通好，上知其非诚，不许。癸巳，谕诸军趣易州。己亥，禁部从伐民桑梓。癸卯，攻易州，宋兵出遂城来援，遣铁林军击之，擒其指挥使五人。甲辰，大军齐进，破易州，降刺史刘墀，守陴士卒南遁，上帅师邀之，无敢出者。即以马质为刺史，赵质为兵马都监。迁易州军民于燕京。以东京骑将夏贞显之子仙寿先登，授高州刺史。乙巳，幸易州，御五花楼，抚谕士庶。丙午，以青牛白马祭天地。诏谕三京诸道。戊申，次涞水，谒景宗皇帝庙。诏遣涿州刺史耶律守雄护送易州降人八百，还隶本贯。己酉，次歧沟，射鬼箭。辛亥，还次南京，六军解严。二月壬子朔，上御元和殿受百官贺。诏鸡壁砦民二百户徙居檀、顺、蓟三州。甲寅，回鹘、于阗、师子等国来贡。乙卯，大飨军士，爵赏有差。枢密使韩德让封楚国王，驸马都尉萧宁远同政事门下平章事。是日，幸长春宫。甲子，诏南征所俘有亲属分隶诸帐者，给官钱赎之，使相从。乙丑，赏南征女直军，使东还。丙寅，禁举人匿名飞书，谤讪朝廷。癸酉，吐蕃、党项来贺。甲戌，云州租赋请止输本道，从之。丙子，以女直活骨德为本部相。分遣巫觋祭名山大川。丁丑，皇子佛宝奴生。戊寅，阿萨兰、于阗、辖烈并遣使来贡。三月壬午朔，遣使祭木叶山。禁刍牧伤禾稼。宋进士十七人挈家来归，命有司考其中第者，补国学官，馀授县主簿、尉。李继迁遣使来贡。丁亥，诏知易州赵质收战亡士卒骸骨，筑京观。戊子，赐于越宋国王红珠筋线，命入内神帐行再生礼，皇太后赐物甚厚。以鸡壁砦民成廷朗等八户隶飞狐。己丑，诏免云州逋赋。乙室王贯宁击鞠，为所部郎君高四纵马突死，诏讯高四罪。丙申，诏开奇峰路通易州市。戊戌，以王子帐耶律襄之女封义成公主，下嫁李继迁。是春，驻跸延芳淀。夏四月甲寅，还京。乙卯，国舅太师萧闼览为子排亚请尚皇女延寿公主，许之。丙辰，谒太宗皇帝庙。以御史大夫乌骨领乙室大王。己未，幸延寿寺饭僧。甲子，谏议大夫马得臣以上好击球，上疏切谏：“臣伏见陛下听朝之暇，以击球为乐。臣思此事有三不宜：上下分朋，君臣争胜，君得臣夺，君输臣喜，一不宜也；往来交错，前后遮约，争心竞起，礼容全废，若贪月杖，误拂天衣，臣既失仪，君又难责，二不宜也；轻万乘之贵，逐广场之娱，地虽平，至为坚确，马虽良，亦有惊蹶，或因奔击，失其控御，圣体宁无亏损？太后岂不惊惧？三不宜也。臣望陛下念继承之重，止危险之戏。”疏奏，大嘉纳之。丁卯，吐浑还金、回鹘安进、吐蕃独朵等自宋来归，皆赐衣带。皇太后谒奇首可汗庙。丙子，以舍利军耶律杳为常衮。己卯，驻跸儒州龙泉。五月庚辰朔，遣宣徽使蒲领等率兵分道备宋。以遥辇副使控骨离为舍利拽剌详稳。辛巳，祭风伯于儒州白马村。休哥引军至满城，招降卒七百馀人，遣使来献，诏隶东京。辛卯，猎桑乾河。壬辰，燕京奏宋兵至边，时暑未敢与战，且驻易州，俟彼动则进击，退则班师。从之。六月庚戌朔，以太师柘母迎合，挝之二十。辛酉，诏燕乐、密云二县荒地许民耕种，免赋役十年。甲戌，宣政殿学士马得臣卒，诏赠太子少保，赐钱十万，粟百石。乙亥，诏出诸畜赐边部贫民。是月，休哥、排亚破宋兵于泰州。秋七月乙酉，御含凉殿视朝。丙戌，以中丞耶律核麦哥权夷离毕，横帐郎君耶律延寿为御史大夫。癸巳，遣兵南征。甲午，以迪离毕、涅剌、乌濊三部各四人益东北路来人婆里德，仍给印绶。丁酉，劳南征将士。是日，帝与皇太后谒景宗皇帝庙。八月庚午，放进士高正等二人及第。冬十月，禁罝网捕兔。十一月甲申，于阗张文宝进内丹书。十二月甲寅，钓鱼于沈子泺。癸亥，猎于好草岭。

[book_title]卷十三·本纪第十三
圣宗四
八年春正月辛巳，如台湖。庚寅，诏决滞狱。庚子，如沈子泺。二月丁未朔，于阗、回鹘各遣使来贡。壬申，女直遣使来贡。三月丁丑，李继迁遣使来贡。庚辰，太白、荧惑斗，凡十有五次。乙酉，城杏埚，以宋俘实之。辛丑，置宜州。夏四月丙午朔，严州刺史李寿英有惠政，民请留，从之。庚戌，女直遣使来贡。庚午，以岁旱，诸部艰食，振之。五月戊子，以宋降卒分隶诸军。庚寅，女直宰相阿海来贡，封顺化王。丙申，清暑胡土白山。诏括民田。六月丙午，以北面林牙磨鲁古为北院大王。阿萨兰回鹘于越、达剌干各遣使来贡。甲寅，月掩天驷第一星。丙辰，女直遣使来贡。秋七月庚辰，改南京熊军为神军。诏东京路诸宫分提辖司，分置定霸、保和、宣化三县，白川州置洪理，仪坤州置广义，辽西州置长庆，乾州置安德各一县。省遂、妫、松、饶、宁、海、瑞、玉、铁里、奉德等十州，及玉田、辽丰、松山、弘远、怀清、云龙、平泽、平山等八县，以其民分隶他郡。八月乙卯，以黑白羊祭天地。九月乙亥，北女直四部请内附。壬辰，李继迁献宋俘。冬十月丙午，以大败宋军，复遣使来告。己酉，阻卜等遣使来贡。是月，驻跸大王川。十一月庚寅，以吐谷浑民饥，振之。丁酉，太白昼见。十二月癸卯，李继迁下宋麟、鄜等州，遣使来告。女直遣使来贡。庚戌，遣使封李继迁为夏国王。癸丑，回鹘来贡。是岁，放郑云从等二人及第。
九年春正月甲戌，女直遣使来贡。丙子，诏禁私度僧尼。庚辰，如台湖。乙酉，枢密使、监修国史室昉等进《实录》，赐物有差。戊子，选宋降卒五百置为宣力军。辛卯，诏免三京诸道租赋，仍罢括田。二月丙午，夏国遣使告伐宋捷。丁未，以涿州刺史耶律王六为惕隐。甲子，建威寇、振化、来远三城，屯戍卒。闰月辛未朔，日有食之。壬申，遣翰林承旨邢抱朴、三司使李嗣、给事中刘京、政事舍人张干、南京副留守吴浩分决诸道滞狱。三月庚子朔，振室韦、乌古诸部。戊申，复遣库部员外郎马守琪、仓部员外郎祁正、虞部员外郎崔祐、蓟北县令崔简等分决诸道滞狱。甲子，幸南京。夏四月甲戌，回鹘来贡。乙亥，夏国王李继迁遣杜白来谢封册。丙戌，清暑炭山。五月己未，以秦王韩匡嗣私城为全州。六月丁亥，突厥来贡。是月，南京霖雨伤稼。秋七月癸卯，通括户口。乙巳，诏诸道举才行、察贪酷、抚高年、禁奢僣，有殁于王事者官其子孙。己未，夏国以复绥、银二州，遣使来告。八月癸酉，铜州嘉禾生，东京甘露降。戊寅，女直进唤鹿人。壬午，东京进三足乌。九月庚子，鼻骨德来贡。己酉，驻跸庙城。南京地震。冬十月丁卯，阿萨兰回鹘来贡。壬申，夏国王李继迁遣使来上宋所授敕命。丁丑，定难军节度使李继捧来附，授推忠效顺启圣定难功臣、开府仪同三司、检校太师兼侍中，封西平王。十一月己亥，以青牛白马祭天地。十二月，夏国王李继迁潜附于宋，遣招讨使韩德威持诏谕之。是岁，放进士石用中一人及第。
十年春正月丁酉，禁丧葬礼杀马，及藏甲胄、金银、器玩。丙午，如台湖。二月乙丑朔，日有食之。韩德威奏李继迁称故不出，至灵州俘掠以还。壬申，兀惹来贡。壬午，免云州租赋。庚寅，夏国以韩德威俘掠，遣使来奏，赐诏安慰。辛卯，给复云州流民。三月甲辰，铁骊来贡。丙辰，如炭山。夏四月乙丑，以台湖为望幸里。庚寅，命群臣较射。五月癸巳，朔州流民给复三年。七月辛酉，铁骊来贡。八月癸亥，观稼，仍遣使分阅苗稼。九月癸卯，幸五台山金河寺饭僧。冬十月壬申，夏国王遣使来贡。戊寅，铁骊来贡。十一月壬辰，回鹘来贡。十二月庚辰，猎儒州东川。拜天。是月，以东京留守萧恒德等伐高丽。
十一年春正月壬寅，回鹘来贡。丙午，出内帑钱赐南京统军司军。高丽王治遣朴良柔奉表请罪，诏取女直鸭渌江东数百里地赐之。二月癸亥，霸州民妻王氏以妖惑众，伏诛。夏四月，幸炭山清暑。六月，大雨。秋七月己丑，桑乾、羊河溢居庸关西，害禾稼殆尽，奉圣、南京居民庐舍多垫溺者。八月，如秋山。冬十月甲申朔，驻跸蒲瑰坂。是岁，放进士王熙载等二人及第。
十二年春正月癸丑朔，漷阴镇水，漂溺三十馀村，诏疏旧渠。甲寅，以同政事门下平章事耶律硕老为惕隐。诏复行在五十里内租。乙卯，幸延芳淀。戊午，蠲宜州赋调。庚申，郎君耶律鼻舍等谋叛，伏诛。壬戌，以南院大王耶律景为上京留守，封漆水郡王。霸州民李在宥年百三十有三，赐束帛、锦袍、银带，月给羊酒，仍复其家。二月甲申，免南京被水户租赋。己丑，高丽来贡。甲午，免诸部岁输羊及关征。庚子，回鹘来贡。三月丁巳，高丽遣使请所俘人畜，诏赎还。戊午，幸南京。丙寅，遣使抚谕高丽。己巳，涿州木连理。壬申，如长春宫观牡丹。是月，复置南京军都监。夏四月辛卯，幸南京。壬辰，枢密直学士刘恕为南院枢密副使。戊戌，以景宗石像成，幸延寿寺饭僧。五月甲寅，诏北皮室军老不任事者免役。戊午，如炭山清暑。庚辰，武定军节度使韩德冲秩满，其民请留，从之。六月辛巳朔，诏州县长吏有才能无过者，减一资考任之。癸未，可汗州刺史贾俊进新历。庚子，录囚。甲辰，诏龙、凤两军老疾者代之。是月，太白、岁星相犯。秋七月辛亥朔，日有食之。甲寅，遣使视诸道禾稼。辛酉，南院枢密使室昉为中京留守，加尚父。丙寅，女直遣使来贡。戊辰，观获。庚午，诏契丹人犯十恶者依汉律。己卯，以翰林承旨邢抱朴参知政事。八月庚辰朔，诏王太妃领西北路乌古等部兵及永兴宫分军，抚定西边；以萧挞凛督其军事。乙酉，宋遣使求和，不许。戊子，以国舅帐克萧徒骨为夷离毕。乙未，下诏戒谕中外官吏。丁酉，录囚，杂犯死罪以下释之。九月壬子，室韦、党项、吐谷浑等来贡。辛酉，宋复遣使求和，不许。壬戌，行拜奥礼。癸酉，阻卜等来贡。冬十月乙酉，猎可汗州之西山。乙巳，诏定均税法。丁未，大理寺置少卿及正。十一月戊申朔，行再生礼。铁骊来贡。诏诸部所俘宋人有官吏儒生抱器能者，诸道军有勇健者，具以名闻。庚戌，诏郡邑贡明经、茂材异等。甲寅，诏南京决滞狱。己未，官宋俘卫德升等六人。十二月戊寅朔，日有食之。诏并奚王府奥理、堕隗、梅只三部为一，其二克各分为部，以足六部之数。甲申，赐南京统军司贫户耕牛。戊子，高丽进妓乐，却之。庚寅，禁游食民。癸巳，女直以宋人浮海赂本国及兀惹叛来告。丁未，幸南京。是年，放进士吕德懋等二人及第。
十三年春正月壬子，幸延芳淀。甲寅，置广灵县。丁巳，增泰州、遂城等县赋。庚申，诏诸道劝农。癸亥，长宁军节度使萧解里秩满，民请留，从之。庚午，如长春宫。三月丁丑朔，女直遣使来贡。甲辰，高丽遣李周桢来贡。三月癸丑，夏国遣使来贡。戊辰，武清县百馀人入宋境剽掠，命诛之，还其所获人畜财物。夏四月己卯，参知政事邢抱朴以母忧去官，起复。丙戌，诏诸道民户应历以来胁从为部曲者，仍籍州县。甲午，如炭山清暑。五月壬子，高丽进鹰。乙亥，北、南、乙室三府请括富民马以备军需，不许，给以官马。六月丙子朔，启圣军节度使刘继琛秩满，民请留，从之。丁丑，诏减前岁括田租赋。甲申，以宣徽使阿没里私城为丰州。丙戌，诏许昌平、怀柔等县诸人请业荒地。秋七月乙巳朔，女直遣使来贡。丁巳，兀惹乌昭度、渤海燕颇等侵铁骊，遣奚王和朔奴等讨之。壬戌，诏蔚、朔等州龙卫、威胜军更戍。八月丙子，夏国遣使进马。壬辰，诏修山泽祠宇、先哲庙貌，以时祀之。九月戊午，以南京太学生员浸多，特赐水硙庄一区。丁卯，奉安景宗及皇太后石像于延芳淀。冬十月乙亥，置义仓。辛巳，回鹘来贡。甲申，高丽遣李知白来贡。戊子，兀惹归款，诏谕之。庚子，鼻骨德来贡。十一月乙巳，阿萨兰回鹘遣使来贡。辛酉，遣使册王治为高丽国王。戊辰，高丽遣童子十人来学本国语。十二月己卯，铁骊遣使来贡鹰、马。辛巳，夏国以败宋人遣使来告。是年，放进士王用极等二人。
十四年春正月己酉，渔于潞河。丁巳，蠲三京及诸州税赋。丙寅，夏国遣使来贡。庚午，以宣徽使阿没里家奴阎贵为丰州刺史。二月庚寅，回鹘遣使来贡。三月壬寅，高丽王治表乞为婚，许以东京留守、驸马萧恒德女嫁之。庚戌，高丽复遣童子十人来学本国语。甲寅，韩德威奏讨党项捷。甲子，诏安集朔州流民。夏四月甲戌，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>