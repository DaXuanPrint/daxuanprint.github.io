<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御题宋版朱子资治通监纲目,提要,卷首上,卷首下,卷一上,卷一下,卷二上,卷二下,卷三上,卷三下,卷四上,卷四下,卷五上,卷五下,卷六,卷七,卷八上,卷八下,卷九上,卷九下,卷十上,卷十下,卷十一,卷十二上,卷十二下,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五上,卷二十五下,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六上,卷三十六下,卷三十七上,卷三十七下,卷三十八,卷三十九上">
<meta name="description" content="简称《朱子纲目》,或称《纲目》。纲目体编年史书。五十九卷。南宋朱熹撰。成书具体年代不详。因为司马光的《资治通鉴》部头太大,且内容太繁,所以要点不明,又不便阅读。因此,朱熹以《资治通鉴》为依据,欲改编成一部简明扼要的通俗读本。另外,《资治通鉴》原书的正统名分观点,基本上是以历史事实为依据。这既不能使理学家的观念得到印证和贯彻,又没有通过书法义例而达到寄寓褒贬与劝戒的效果。所以,朱熹又欲以《春秋》笔法为义例,使之能够更好地为统治阶级提供历史借鉴,并加强了史书对于维护封建秩序及封建道德、伦理教育的作用。总之,《">
<title>资治通鉴纲目【四库本】_朱熹_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">资治通鉴纲目【四库本】</span> <br/>
          作者： <span class="inputVal" id="bkauthor">朱熹</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,史评,完结</span> <br/>
          字数： <span class="inputVal" id="bknum">[book_length]2967832</span> <br/>
          说明： <span class="inputVal" id="bkdec">简称《朱子纲目》,或称《纲目》。纲目体编年史书。五十九卷。南宋朱熹撰。成书具体年代不详。因为司马光的《资治通鉴》部头太大,且内容太繁,所以要点不明,又不便阅读。因此,朱熹以《资治通鉴》为依据,欲改编成一部简明扼要的通俗读本。另外,《资治通鉴》原书的正统名分观点,基本上是以历史事实为依据。这既不能使理学家的观念得到印证和贯彻,又没有通过书法义例而达到寄寓褒贬与劝戒的效果。所以,朱熹又欲以《春秋》笔法为义例,使之能够更好地为统治阶级提供历史借鉴,并加强了史书对于维护封建秩序及封建道德、伦理教育的作用。总之,《资治通鉴纲目》在编写体例和内容取舍上,无不基于这两点。记事起周威烈王二十三年(前403),迄后周世宗显德六年(959),主要据司马光《资治通鉴》增损括而成。体例仿《春秋左传》,大书以提要者为纲,分注以备言者为目,纲如经,目如传。纲乃朱熹自作,颇寓褒贬之意。</span> <br/>
          封面： <span class="inputVal" id="bkimg">Z_6983.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]资治通鉴纲目【四库本】
[book_author]朱熹
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,史评,完结
[book_length]2967832
[book_dec]简称《朱子纲目》,或称《纲目》。纲目体编年史书。五十九卷。南宋朱熹撰。成书具体年代不详。因为司马光的《资治通鉴》部头太大,且内容太繁,所以要点不明,又不便阅读。因此,朱熹以《资治通鉴》为依据,欲改编成一部简明扼要的通俗读本。另外,《资治通鉴》原书的正统名分观点,基本上是以历史事实为依据。这既不能使理学家的观念得到印证和贯彻,又没有通过书法义例而达到寄寓褒贬与劝戒的效果。所以,朱熹又欲以《春秋》笔法为义例,使之能够更好地为统治阶级提供历史借鉴,并加强了史书对于维护封建秩序及封建道德、伦理教育的作用。总之,《资治通鉴纲目》在编写体例和内容取舍上,无不基于这两点。记事起周威烈王二十三年(前403),迄后周世宗显德六年(959),主要据司马光《资治通鉴》增损括而成。体例仿《春秋左传》,大书以提要者为纲,分注以备言者为目,纲如经,目如传。纲乃朱熹自作,颇寓褒贬之意。
[book_img]Z_6983.jpg


[book_title]御题宋版朱子资治通监纲目
涑水创为开义例紫阳述订益精微直传一贯天人学兼揭千秋兴废机敬胜治兮怠胜乱念兹是耳释兹非三编惟此遵纲纪【尝命词臣纂辑明史事为通监纲目三编体例一凖朱子朕亲为裁定序而行之】辑览曾无越范围【通监辑览一书亦近年所纂上自唐虞下迄明末凡有关政治得失者钜细咸载其中书法大旨亦仿朱子纲目之例并摘要着论】锓出新安留而目异增天禄有光辉外王内圣斯诚备勿失服膺永勑几御制读通监纲目
三五以前蹟杳茫三五以後滋益详编年事例自涑水正纪褒贬推紫阳列眉指掌示法戒四千余年治乱彰武帐几余一繙閲岂因巡狩懈就将但经触目心辄警不为博览供词章
御制读资治通监纲目
低押湘帘緑影斑时披青简度几闲千秋不尽兴亡故一念惟争敬肆间功继麟经谁复竝文如迁史尚须删独予监古心恒惕俗虑尘缘未许攀

[book_title]提要
【臣】等谨案
御批资治通鉴纲目五十九卷宋朱子撰因司马光资治通鉴胡安国通鉴举要补遗而折衷之大书为纲分注为目其义例详于自序又有凡例一卷以阐明褒贬进退之防然分注之目实属天台赵师渊成之其间商防论定见于手书不一而足详慎精宻可谓至矣自后宋遂昌尹起莘有发明永新刘友益有书法元祁门汪克寛有考异望江王幼学有集览上虞徐昭文有考证明武进陈济纠幼学之失有集览正误建安冯智舒有质实或以揆笔削之防或以详援引之实皆为有功于朱子之书者治中莆阳黄仲昭遍取诸家之
言附载本条之下以备稽考陈仁锡因之并为评刻而未能有所论断我
圣祖仁皇帝黙春秋谨严之防于事之可法可戒
或傅防失实不衷于理者详加
批论凡百有余条所以考古鉴今析疑徴信用垂奕禩者洵非往代儒生拘文牵义蠡测管窥之流所能拟议矣乾隆四十六年十一月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　墀

[book_title]卷首上
钦定四库全书
御批资治通监纲目卷首上
朱子序例
先正温国司马文正公受诏编集资治通监既成又撮其精要之语别为目录三十卷并上之晚病本书太详目录太简更着举要历八十卷以适厥中而未成也绍兴初故侍读南阳胡文定公始复因公遗稾修成举要补遗若干卷则其文愈约而事愈备矣然往者得於其家而伏读之犹窃自病记识之弗强不能有以领其要而及其详也故尝过不自料辄与同志因两公四书别为义例增损櫽括以就此编盖表岁以首年【逐年之上行外书某甲子遇甲字子字则朱书以别之虽无事依举要亦备岁年】而因年以着统【凡正统之年岁下大书非正统者两行分注】大书以提要【凡大书有正例有变例正例如始终兴废灾祥沿革及号令征伐杀生除拜之大者变例如不在此例而善可为法恶可为戒者皆特书之也】而分注以备言【凡分注有追原其始者有遂言其终者有详陈其事者有备载其言者有因始终而见者有因拜罢而见者有因事类而见者有因家世而见】
【者有温公所立之言所取之论有胡氏所收之说所着之评而两公所遗与夫近世大儒先生折衷之语今亦颇采以附於其间云】使夫岁年之久近国统之离合事辞之详略议论之同异通贯晓析如指诸掌名曰资治通监纲目凡若干卷藏之巾笥姑以私便检阅自备遗忘而已若两公述作之本意则有非区区所敢及者虽然岁周於上而天道明矣统正於下而人道定矣大纲槩举而监戒昭矣衆目毕张而几微着矣是则凡为致知格物之学者亦将慨然有感於斯而两公之志或庶乎其可以默识矣因述其指意条例如此列於篇端以俟後之君子云乾道壬辰夏四月甲子新安朱熹谨书
总目录
第一卷　　　　　　　凡百四十八年
起戊寅周威烈王二十三年尽乙
巳周赧王五十九年
第二卷　　　　　　　凡五十三年
起丙午尽戊戌西楚霸王四年汉
王四年
第三卷　　　　　　　凡四十六年
起己亥汉高帝五年尽甲申汉文
帝後七年
第四卷　　　　　　　凡四十六年
起乙酉汉景帝元年尽庚午汉武
帝元鼎六年
第五卷　　　　　　　凡四十九年
起辛未汉武帝元封元年尽己未
汉宣帝元康四年
第六卷　　　　　　　凡四十一年
起庚申汉宣帝神爵元年尽庚子
汉成帝阳朔四年
第七卷　　　　　　　凡二十二年
起辛丑汉成帝鸿嘉元年尽壬戌
汉平帝元始二年
第八卷　　　　　　　凡二十四年
起癸亥汉平帝元始三年尽丙戌
汉光武帝建武二年
第九卷　　　　　　　凡四十九年
起丁亥汉光武帝建武三年尽乙
亥汉明帝永平十八年
第十卷　　　　　　　凡五十年
起丙子汉章帝建初元年尽乙丑
汉安帝延光四年
第十一卷　　　　　　凡四十一年
起丙寅汉顺帝永建元年尽丙午
汉桓帝延熹九年
第十二卷　　　　　　凡二十七年
起丁未汉桓帝永康元年尽癸酉
汉献帝初平四年
第十三卷　　　　　　凡十五年
起甲戌汉献帝兴平元年尽戊子
汉献帝建安十三年
第十四卷　　　　　　凡十九年
起己丑汉献帝建安十四年尽丁
未汉後主建兴五年
第十五卷　　　　　　凡二十五年
起戊申汉後主建兴六年尽壬申
汉後主延熙十五年
第十六卷　　　　　　凡二十七年
起癸酉汉後主延熙十六年尽己
亥晋武帝咸宁五年
第十七卷　　　　　　凡二十五年
起庚子晋武帝太康元年尽甲子
晋惠帝永兴元年
第十八卷　　　　　　凡十四年
起乙丑晋惠帝永兴二年尽戊寅
晋元帝太兴元年
第十九卷　　　　　　凡十九年
起己卯晋元帝太兴二年尽丁酉
晋成帝咸康三年
第二十卷　　　　　　凡二十二年
起戊戌晋成帝咸康四年尽己未
晋穆帝升平三年
第二十一卷　　　　　凡二十五年
起庚申晋穆帝升平四年尽甲申
晋孝武帝太元九年
第二十二卷　　　　　凡十四年
起乙酉晋孝武帝太元十年尽戊
戌晋安帝隆安二年
第二十三卷　　　　　凡十二年
起己亥晋安帝隆安三年尽庚戌
晋安帝义熙六年
第二十四卷　　　　　凡十七年
起辛亥晋安帝义熙七年尽丁卯
宋文帝元嘉四年魏太武帝始光
四年
第二十五卷　　　　　凡二十三年
起戊辰宋文帝元嘉五年魏太武
帝神?元年尽庚寅宋文帝元嘉
二十七年魏太武帝太平真君十
一年
第二十六卷　　　　　凡十五年
起辛卯宋文帝元嘉二十八年魏
太武帝太平真君十二年尽乙巳
宋明帝泰始元年魏文成帝和平
六年
第二十七卷　　　　　凡十八年
起丙午宋明帝泰始二年魏献文
帝天安元年尽癸亥齐武帝永明
元年魏孝文帝太和七年
第二十八卷　　　　　凡十三年
起甲子齐武帝永明二年魏孝文
帝太和八年尽丙子齐明帝建武
三年魏孝文帝太和二十年
第二十九卷　　　　　凡八年
起丁丑齐明帝建武四年魏孝文
帝太和二十一年尽甲申梁武帝
天监三年魏宣武帝正始元年
第三十卷　　　　　　凡二十一年
起乙酉梁武帝天监四年魏宣武
帝正始二年尽乙巳梁武帝普通
六年魏孝明帝孝昌元年
第三十一卷　　　　　凡七年
起丙午梁武帝普通七年魏孝明
帝孝昌二年尽壬子梁武帝中大
通四年魏孝武帝永熙元年
第三十二卷　　　　　凡十五年
起癸丑尽丁卯
第三十三卷　　　　　凡七年
起戊辰尽甲戌
第三十四卷　　　　　凡十七年
起乙亥尽辛卯
第三十五卷　　　　　凡十二年
起壬辰尽癸卯
第三十六卷　　　　　凡二十四年
起甲辰尽丁卯隋炀帝大业三年
第三十七卷　　　　　凡十年有奇
起戊辰隋炀帝大业四年尽戊寅
七月
第三十八卷　　　　　凡六年有奇
起戊寅隋恭帝皇泰元年八月唐
高祖武德元年八月尽甲申唐高
祖武德七年
第三十九卷　　　　　凡十六年
起乙酉唐高祖武德八年尽庚子
唐太宗贞观十四年
第四十卷　　　　　　凡二十一年
起辛丑唐太宗贞观十五年尽辛
酉唐高宗龙朔元年
第四十一卷　　　　　凡三十五年
起壬戌唐高宗龙朔二年尽丙申
唐中宗嗣圣十三年
第四十二卷　　　　　凡十七年
起丁酉唐中宗嗣圣十四年尽癸
丑唐玄宗开元元年
第四十三卷　　　　　凡三十四年
起甲寅唐玄宗开元二年尽丁亥
唐玄宗天宝六载
第四十四卷　　　　　凡十一年
起戊子唐玄宗天宝七载尽戊戌
唐肃宗乾元元年
第四十五卷　　　　　凡二十年
起己亥唐肃宗乾元二年尽戊午
唐代宗大历十三年
第四十六卷　　　　　凡五年有奇
起己未唐代宗大历十四年尽甲
子唐德宗兴元元年四月
第四十七卷　　　　　凡十六年有奇
起甲子唐德宗兴元元年五月尽
庚辰唐德宗贞元十六年
第四十八卷　　　　　凡十八年
起辛巳唐德宗贞元十七年尽戊
戌唐宪宗元和十三年
第四十九卷　　　　　凡十九年
起己亥唐宪宗元和十四年尽丁
巳唐文宗开成二年
第五十卷　　　　　　凡三十年
起戊午唐文宗开成三年尽丁亥
唐懿宗咸通八年
第五十一卷　　　　　凡十六年有奇
起戊子唐懿宗咸通九年尽甲辰
唐僖宗中和四年五月
第五十二卷　　　　　凡十二年有奇
起甲辰唐僖宗中和四年六月尽
丙辰唐昭宗乾宁三年
第五十三卷　　　　　凡十年
起丁巳唐昭宗乾宁四年尽丙寅
唐昭宣帝天佑三年
第五十四卷　　　　　凡十三年
起丁卯尽己卯
第五十五卷　　　　　凡七年
起庚辰尽丙戌
第五十六卷　　　　　凡十年
起丁亥尽丙申
第五十七卷　　　　　凡十年
起丁酉尽丙午
第五十八卷　　　　　凡五年
起丁未尽辛亥
第五十九卷　　　　　凡八年
起壬子尽己未
倪士毅凡例序
朱子纲目之作权度精切而笔削谨严先辈论之详矣赞不待赘惟凡例世尚罕传学者於书法有未窥其要者至元後戊寅冬友人朱平仲晏归自泗滨明年春出其所录之本谓得於赵公继清篔翁之子嘉绩凝始获披阅遂即录之暇日详观因转相传录而不能无小误惜未有他本可以参校乃随所可知正其错简三条【岁年门二条即位门一条】漏误衍文共三十余字以寄建安刘叔简锦文刋之坊中与四方学者共之又记昔受学于先师定宇陈先生时得李氏纲目论一篇实能发朱子此书之大旨而见者亦少今并录以附于後盖凡例当与纲目并行而李氏纲目论当与尹氏纲目发明并行若纲目及尹氏之书皆盛行矣故愿以是二书备传之苟能相与讲习则朱子继春秋之笔焕然以明其於世教岂曰小补至正二年壬午夏五月辛未朔新安倪士毅谨书
凡例目录
统系
【正统　列国　簒贼　建国僭国　无统　不成君小国】
岁年
名号
【正统　僭号　簒贼无统　不成君】
即位
【建都　起兵加号　传国】
改元【後唐石晋之间温公旧例尤为颠错】
尊立
崩葬
【陵庙　追尊改葬】
簒贼
废徙【谓下废上者其上废下自入废黜例】
祭祀
【郊祀　封禅　宗庙　杂祠祭冠昏　举盛礼宴飨　学校】
行幸
【巡行　田猎奔走】
恩泽
【制诏　更革　戒谕　遗诏遣使巡行　　号令】
朝会
【聘问　和好　游说　交质割地　降附　贡献】
封拜
【选举　赏赐　殊礼　徵聘录子孙赐爵　赐姓】
征伐
【叛乱　僭窃　夷狄　遣将师名　战　　胜负】
废黜
【后妃　太子诸王　国除】
罢免
【囚系　流窜诛杀　宽宥】
人事
灾祥
凡例
统系一
【正统　列国　簒贼　建国僭国　无统　不成君小国】
凡正统谓周【起篇首威烈王二十三年尽赧王五十九年】秦【起始皇二十六年尽二世三年】汉【起高祖五年尽炎兴元年此用习凿齿及程子说自建安二十五年以後黜魏年而系汉统与司马氏异】晋【起太康元年尽元熙二年】隋【起开皇九年尽大业十三年】唐【起武德元年尽天佑四年】列国谓正统所封之国【如周之秦晋齐楚燕魏韩赵田诸大国及汉诸侯王之类】簒贼谓簒位干统而不及传世者【如汉之吕后王莽唐之武后之类其隗嚣公孙述安史之属又不得入此例】
建国谓仗义自王或相王者【如秦之楚赵齐燕魏韩】
僭国谓乘乱簒位或据土者【如汉之魏吴晋之汉赵诸燕二魏二秦成汉代诸凉西秦夏之属内二秦以上为大国成汉以下为小国】
无统谓周秦之间【秦楚燕魏韩赵齐代八大国凡二十四年】秦汉之间【楚西楚汉三大国雍以下为小国凡四年】汉晋之间【魏吴晋三大国凡十六年】晋隋之间【宋魏齐梁北齐後周陈隋为大国西秦夏凉北燕後梁为小国凡一百七十年】隋唐之间【隋唐魏夏梁凉秦定杨吴楚郑北梁汉东以上凡五年】五代【梁唐晋汉周为大国二蜀晋岐吴南汉吴越楚荆闽南唐殷北汉为小国凡五十三年】
不成君谓仗义承统而不能成功者【如刘玄】
凡正统全用天子之制以临四方书法多因旧文略如春秋书周鲁事事有相因者连书之【簒贼事亦连书但每岁首及有异事处一加其名】诸国或臣或叛各以其制处之【如汉自昭烈以後即内吴而外魏】事各冠以国号不连书
凡无统即为敌国彼此均敌无所抑扬书法多变旧文略如春秋书他国事事各冠以国号不连书【凡连书与否非有褒贬但从文势之便耳】
凡诸国号从其本称或屡更易即从史家所称而於建国之始即注云是为某国【如晋太元十年乞伏国仁称单于即注云是为西秦】
凡诸国同时同号者後起者称後至前国亡则後国去後字而凡追称前国处加前字
凡远方小国继世迁徙不能悉书因事乃见【如仇池杨氏之类】○【凡言因事乃见者本条虽无事而可参照前後者皆是】
岁年
凡岁不用岁阳名只用甲子【依史记年表以从简便】大书於横行之上甲字子字别之以朱其余皆墨
凡正统周自篇首秦汉晋隋唐自初并天下皆大书於横行之下朱书国号【如云周秦汉晋隋唐】諡号【如周云威烈王秦云始皇帝汉云太祖高皇帝世祖光武皇帝晋云世祖武皇帝隋云高祖文皇帝唐云高祖神尧皇帝】君名【如云午○惟篇首前无所承故立此例後有即位在今年内者用之】年号【周秦汉初未有如晋即云太康隋云开皇唐云武德】墨书某年【如周云二十三年秦云二十六年汉云五年晋云元年隋云九年唐云七年】次年以後但於行下墨书某年【如威烈王云二十四年】○【自次年以後至墨书某年旧本误在後条朱注列国之下】
篇首周年之下朱注列国【如云秦晋楚燕齐魏韩赵】墨书諡爵【如云简公烈公之类惟三晋初为侯而不改元故未书諡爵】君名【如止如当之类无则阙之】某年所注列国颇以兴起先後为次而於新旧之间以圈隔之其末又以圈隔下朱注总结统旧国若干新国若干凡若干国次年以後惟元年注之如前法【如燕僖公元年之类不结有增损者依例结之新旧并如前结】○【自墨注諡爵至凡若干国旧本误在後条其不成君亦依正统已絶之例下惟元年注之如前法一句上旧本又有列国二字别为一条今僭删此二字依前後条之例增次年以後四字而属於此】
凡天子继世则但於行下朱书諡号【如安王二世皇帝之类不名者名已见其後有被废无谥者但曰帝某而不用後人所贬之爵以其非有天下之号也】
○年号【如汉建元之类】墨书元年【周则列国之元亦注其下】次年以後如篇首次年之法秦汉以後列国不复注
建国僭国之大者则於年下朱书国名諡号姓名【如楚隐王陈胜魏文帝曹丕之类无諡者但云某王某】年号【如魏黄初之类】墨注元年次年以後则朱注国名墨注年号某年其小者则依周列国例但年号用墨注首尾增损新旧之间亦如前法
其簒贼干统而正统已絶无年可系则朱注其国名墨注年号於行下【如汉之吕氏新莽之类】正统虽絶而故君尚存则追系正统之年而注其下【如唐之武氏用范氏唐监及胡氏补遗义例】
其不成君亦依正统已絶之例【如汉帝玄之类】
凡无统自更端处【如秦昭襄王五十一年楚汉元年吴黄武元年宋永初元年隋义宁元年梁开平元年】即於行下分注诸国之年大者纪年小者纪元朱书新旧首尾增损皆如前法但其兴废促数则岁结之不纪年者亦列数其国号
名号
【正统　僭号　簒贼无统　不成君】
凡正统之君周曰王秦汉以下曰帝【其曰上者当时臣子之辞今不用惟注中或因旧文】其列国之君周曰某爵某【如赵侯籍之类】僭称王者曰某君某【如楚君当之类有注则从本文○按通监魏晋以後独以一国之年纪事而谓其君曰帝其余皆谓之主初无正闰之别而犹避两帝之嫌至周末诸侯皆僭王号顾反因而不改盖其笔削之初义例未定故有此失今特正之庶几窃取春秋之义】汉以後曰某王某【如齐王吉之类】其僭称帝曰某主某【如魏主丕之类注首如之後直书名】簒贼曰某【新莽之类】不成君曰帝某【如帝玄之类注则从本文】
凡无统之君周秦之间曰某王【秦王韩王之类无贬文者周室既亡而诸侯又皆称之则已不为天子之号矣】秦汉之间曰某帝【楚义帝之类○无贬文者是时天下无君义帝实天下之共主但制於强臣寻以弑殒故不得为正统耳】曰某王【如汉王之类】汉以後称帝曰某主【吴晋宋魏之类注同】其小国曰某主某【如夏主勃勃之类】某王某【如北凉王蒙逊之类】某公某【如凉公歆之类凡小国注如僭国之例云】
即位
【建都　起兵加号　传国】
凡正统周王继世曰子某立注云是为某王【如安王之类非子则各以其属如显王之类不言即位者古者嗣君定位初丧踰年而後即位战国末年此礼犹在如秦昭王薨次年十月孝文王乃即位三日而薨是也故旧史言立而不言即位今从之】秦更号曰王初并天下更号曰皇帝【如王初即王位时未有天下自从无统之例虽用周王继世之法亦不书即位及并天下又未尝改行即位之礼但称更号耳】继世曰某袭位【胡亥从本文】
汉以後创业中兴曰王即皇帝位【汉高祖已称汉王晋元帝已称晋王故但称王惟光武昭烈各以其号书○晋隋唐创业时未有天下自从无统之例】继世曰太子某即位【汉惠帝以下用此例古礼已废从本文也非太子则又随事书之】有故则随事书之【如秦子婴汉文帝之类】
凡列国继世不书因事注中见之其有故者乃随事书之【如燕平楚横齐法章楚完】
凡建国自立者曰某自立为某王【如陈胜之类】
人所立者曰某尊某为某【项籍尊义帝之类】或曰某国立某为某或曰某人立某为某王【如秦嘉立景驹之类】或曰某王某立某为某王【如张耳立赵歇之类】
凡僭国始称帝者曰某号姓名称皇帝【如魏王曹丕宋王刘裕梁王朱晃之类】继世曰太子某立【如魏太子叡】
始称王者姓名称某王其继世曰嗣
复国曰某复立为某王【如拓跋珪之类】复号曰某国复称王【如西秦之类】
凡簒贼自见簒弑例
凡不成君者其初立用死国以下例惟所当【如刘信刘元之类】凡无统周秦之间惟秦继世特从周王例诸国仍用列国例自汉晋以後用僭国例但称帝者不书姓【如晋王炎齐王道成之类】
凡始建都曰都【高帝都栎阳帝玄都宛光武都洛阳】自他所来徙曰徙都【韩徙都郑秦徙都咸阳○凡言西都某北都某者亦比类而从本文耳】屡徙而後定曰定都【汉高帝至长安始定徙都】事之微者曰某迁于某【如楚迁于钜阳之类】国之微者曰某徙居某【如卫徙居野王之类】徙封曰徙封【如楚黄歇徙封于吴之类见其强横无君之实余见封拜例】为人所徙曰某人徙某人于某地【如楚人徙鲁于莒之类】
凡起兵以义者曰起兵【如秦末诸侯汉刘崇翟义刘演之类汉末关东州郡】其起虽不义而所与敌者又不得以盗贼名之则曰兵起【如新莽时州郡及樊崇刁子都之属】
凡国家无主四方据州郡称牧守者曰某人自为某自称某自领某官【袁绍曹操之类】其传袭各随其事书之【孙权袁尚之类】
凡天子巳称皇帝而复加他号者随事书之【如汉陈圣刘太平周天元唐尊号之类】
凡以国与人者子弟曰传【赵主父之类】他人曰让【燕哙之类】○【此条旧本在改元门之末今按目录次序而移於此】
改元【後唐石晋之间温公旧例尤为颠错】
凡中世而改元者着其始【魏惠王一年汉文帝後元武帝元狩之类】余皆因事见之【如章和之类】
凡中岁而改元无事义者以後为正【依温公旧例以从简便】其在废兴之际关义理得失者以前为正而注所改於下【如汉建安二十五年十月魏始称帝改元黄初而通监从是年之首即为魏黄初又章武三年五月後主即位改元建兴而通监於目录举要自是年之首即称建兴凡若此类非惟失其事实而於君臣父子之教所害尤大故今正之但建安二十五年三月改元延康考之范史及陈志注文是汉号而通监所书乃在曹丕称王时所改者今不能悉见】
尊立【尊谓尊太上皇太皇太后皇太后立谓立皇后皇太子其诸王自入封拜例】
凡正统尊立皆书尊曰尊某为某【汉高祖尊太公为太上皇後凡尊皇太后为太皇太后尊皇后为皇太后皆用此例】其母非正嫡则加姓氏【定陶太后丁姬慎园贵人之类】更曰更某为某【汉高祖更王后曰皇后王太子曰皇太子】立后曰立皇后某氏【如惠帝张后之类】非正嫡曰立某氏为皇后【如文帝窦后之类】立太子曰立子某为皇太子【汉文帝初立景帝为太子时但云子啓中年以後封王诸子始有称皇子者後遂称之今按封立之命出於天子不应自谓其子为皇子只从文帝初例】
凡非正统则不书因事特书者去皇号【汉立太子盈无事而特书者备汉事皇号惟太上皇不可省然惟一见後但云太上而已】
崩葬
【陵庙　追尊改葬】
凡正统曰崩【因其旧史臣子之辞】在外则地【秦始皇汉安帝之类】未踰年不成君曰薨【如汉北乡侯】失尊曰卒【如周赧汉献之类】其太皇太后皇太后皇后皆曰某后某氏崩自杀曰自杀【谓罪疑者】有罪即加罪字【上文已书反逆者不必加有罪字如卫后戾太子是】无罪而以幽死者曰幽杀之【自杀亦同】废后不书因事见者曰卒自杀者曰自杀国亡身废守节不移而国统寻复者则有其故号而书崩【孝平皇后】秦汉以後王侯死皆曰卒贤者则注云諡曰某【按刘秘丞说凡诸侯王以下当依陆淳例书卒温公以为确论而恨周秦汉纪不可请本追改则是已觉通监书薨之失而悔之矣陆淳说见春秋纂例盖薨乃臣子之辞不当施之於国史也今从其说○又諡非生者之称而通监以諡加於薨卒之上亦非是今亦正之然非贤者则虚美之辞亦无所取故不复书】自杀者如后例【反逆如七国者不复言有罪】僭国之君称帝者曰某王姓某卒称王公者曰某王公姓某卒【按温公引三十国春秋诸国之君皆书卒】后夫人不书因事而见者曰某号某氏卒
凡无统之君称帝者曰某王某殂称王公者曰某王公某薨【上无天子故得因其臣子之辞】其后夫人如僭国例
凡蛮夷君长曰死【匈奴单于乌孙昆弥】
凡盗贼酋帅曰死【隗嚣之类】
凡正统之君废为王公而死者书卒而注其諡
凡正统之君葬【骊山万年长陵以下】立庙【太上皇庙高庙之类】预作陵【汉景作阳陵邑募民徙居之类】庙【汉文作顾成庙之类】追崇庙号【汉太祖太宗世宗中宗之类】皆随事书之
凡正统之后特葬曰葬某諡皇后于某【自汉宣帝许后始有諡而书葬如此例】合葬不地【如汉光武昭烈之类】不当合而合则特书合葬某陵【汉哀帝傅太后合葬渭陵之类】
凡僭国无统之君陵庙因事乃书无事则见之注下【因事如魏作夀陵立三祖庙之类】其后夫人亦然
凡正统追尊改葬立庙皆书【汉高祖五年昭灵夫人昭帝钩弋夫人宣帝追諡戾太子悼考悼后置园邑追尊悼考为皇考立寝庙哀帝定陶共王去定陶之号光武立四亲庙於洛阳徙章陵】
簒贼【晋董狐齐太史书赵盾崔杼弑君而不隐史氏之正法也正如春秋鲁君被弑则书薨而不以地着之盖臣子隐讳之义圣人之微意也前世史官修其本朝之史者多取春秋之法然已非史法又况后世之人修前代之史乃亦有为之隐讳而使乱臣贼子之罪不白於世人之耳目者则於义何所当乎通监所书巳革此弊然亦有未深切者今颇正之如左观者详之】
凡正统周秦以前列国弑君微者曰盗杀某君某【楚君当之类】史失贼曰某国弑其君某【郑君之类】贼可见者曰某弑其君某【韩严遂之类】君失名则不名【韩哀侯之类】贼官可见者并着之【秦庶长改之类】弑君而及其亲属者并书之【秦出公及其母】君出走而弑之曰某君出走某弑之【淖齿之类】弑其君之父母者随事书之【秦魏冉弑惠文后赵李兑弑主父之类】秦以後以兵弑者天子则曰某人弑帝于某【如赵高之类书地以着其实】僭国无统则曰某国某人弑其君于某【如魏司马昭之类】
凡以毒弑者加进毒字而不地【不可得而地故加进毒以着其实如莽冀之类霍显又加使医字】疑者曰中毒崩【如晋惠帝之类史言或曰司马越之鸩而通监不着其语今但如此书以传疑而着史家本语於其下】
凡事义不同者随事异文【如吕后废少帝幽杀之之类少帝本非孝惠子特吕后所自立而杀之故不得以弑书若少帝真当立之人无可废之罪则妇人之义夫死从子况天下之主乎虽其主母亦不得免弑君之名矣元魏冯后显祖之事当以此裁之】
凡簒国其事不同故随事异文而尤谨其始【如田氏并齐三晋分地秦人入寇之类至王莽董卓曹操等自其得政迁官建国皆依范史直以自为自立书之革命则曰称帝而不曰受禅封其故君则曰废而不曰奉其弑之者自加弑例】
凡杀他国之君亦随事而异文【魏杀卫君之类其因战而杀之见征伐例】
废徙【谓下废上者其上废下自入废黜例】
凡未成君而有罪当废者曰某有罪某官某奏废之【昌邑王贺之类】无罪为强臣所废者曰某废某为某【弘农王之类】未即位者如本号【孺子之类】列国废其君曰某国废其君某为某【三晋之类】迁则曰某迁其君于某【齐田和之类】
祭祀
【郊祀　封禅　宗庙　杂祠祭冠昏　举盛礼宴飨　学校】
凡正统郊祀天地建置迁徙皆书【雍五畤甘泉大畤汾隂后土汶上明堂渭阳五帝长安南北郊】其行礼世一见之余或因事而书
凡封禅皆书
凡宗庙之礼建置更革皆书【汉王二年立宗庙社稷例不合书特书以备汉事太上皇高庙原庙顾成庙太宗庙之类】其行礼不书或举盛礼或因他事乃书
凡襍祠祭因事乃书或有得失可法戒则特书之【得如始皇祠舜禹高帝祠孔子之类失如文帝作汾隂庙武帝祠竈求仙之类】
非正统用正统襍祠祭例【秦王郊见上帝于雍以僭书又以见汉五畤所由起】
凡冠昏惟正统书【冠如汉惠昭之类昏如汉平之类】
非正统则非有事义不书【如秦王冠以带剑书楚迎妇以忘讐书之类】
凡礼仪惟正统盛礼及有事义见得失者乃书【文帝藉田明帝大射养老之属以得书登灵台以盛书】
凡置酒宴飨因事乃书【汉置酒南宫朝贺置酒之类】
非正统者亦同上例【魏主髦养老之类】
凡学校兴废皆书
凡事关道术者皆书【石渠白虎求书典校图谶汉礼律历】
行幸
【巡幸　田猎奔走】
凡正统巡行郡国曰帝如某○既行而止曰不至而还○所过有事曰帝至某【间无异事则不书帝】○所诣非一则指其方曰帝某巡○还曰帝还宫【间无异事则不书帝】○暂还复出曰留几日
凡官府第宅曰幸○学校曰临曰视○私出曰微行凡游观田猎之事各以其事书
凡奔走以实书○列国若僭国无统之君出走曰某号某出奔某【诸侯失地名】未有所止者曰出走【齐君地】
凡非正统书法同但不书还或当特书以见事实则曰还某【如魏主某还洛阳之类】幸下着其字
恩泽
【制诏　更革　戒谕　遗诏遣使　巡行　号令】
凡恩泽皆书正统曰赦【起汉高祖五年至元帝永光二年再赦之後依胡氏例无事意者不复书】○非正统者曰赦其境内○赐复【如高帝复产子者过沛复其民之类】除减租力役【惠帝减戍卒文帝除田租之类】○问疾苦贷贫乏【如汉文帝定振贫养老之类】○恤死丧【如汉王棺敛吏士】○录囚徒【宣帝令郡国上系囚】○赐酺【赵主父酺五日】
凡制诏谓前此所无而始为之者皆书之【秦置丞相赵胡服秦置郡县为水德汉初为算赋起朝仪立原庙之类是也】
凡更革谓前此所有而今始改之者皆书之【秦变法废井田更赋税法更号除諡销兵坏城焚书汉高除秦苛法文帝除肉刑短丧之类】
凡兴作土工皆书之【如秦凿泾水为渠筑宫治道】
凡戒谕皆书【周王使东周公喻楚】
凡遗诏有事者皆书【如文帝短丧武帝宣帝昭烈顾命章帝罢盐铁】
凡遣使巡行各随事书之
凡号令谓措置一时之事者皆书之【如秦令民纳粟拜爵文帝令四方毋来献列侯之国之类】
朝会
【聘问　游说　和好　交质割地　降附　贡献】
凡朝有事若非常乃书正统曰某侯来朝【周齐侯秦公子少官会诸侯来朝之类】汉以後则书名衆则曰等
○非正统而相朝者曰某入朝于某【如韩王朝秦之类】其相如而非朝者各以其事书【如秦王稷薨韩王衰絰入吊祠齐赵入秦置酒之类】
凡会盟皆书有主者曰某会某于某【齐田和会魏卫于浊泽秦公子少官会诸侯来朝秦诱楚会武关秦会楚于宛之类】无主者曰某某会于某【齐魏会田诸侯会京师齐魏会徐州之类】有事者各以事系之【如浊泽以求为诸侯徐州以相王之类】
凡聘问正统遣使于他国曰遣某官某使某【汉陆贾刘敬】使卑而无事者曰遣使如某他国通好而不臣者使来曰某国遣使来聘使者则曰遣其臣某使者官重则曰遣其某官某○间无异事而遣报使则曰遣某官某报之有异事则曰遣某官某报其使
○非正统则曰某使某如某【燕乐毅】略则曰某遣使如某○间说则曰某使某说某而系其事【秦使张仪说诸侯连衡使以歇归约亲用他例燕使苏秦报未至秦王薨诸侯皆畔衡复合从而不书者秦非燕所能使燕特资其行耳】○乞师曰某使某如某乞师【赵公子胜如楚乞师】○献物曰某使其献某于某【赵使蔺相如献璧于秦】
凡和好各依本文书之其非正统或曰某以某为和於某或曰某请成于某或曰某与某平或曰某与某和亲或曰约亲○正统我所欲曰遣某使某结和亲或曰与某和亲彼所欲曰某请和亲
凡交质曰某某质于某
凡割地从小入大曰某献某地于某或曰某入某地于某或曰某伐某某献某或曰某以某为成于某或曰云云某尽入某以谢或曰某割某以和于某从大入小曰某与某某
凡降附正统曰某来降○力致曰降之【如赤眉之类】○或随事书之【如曰南越王称臣奉贡之类】
○非正统曰某降于某○或随事书之【如卫服属三晋听命于秦韩称藩于秦王陵以兵属汉随何以九江王归汉之类】
凡贡献正统曰某遣使入贡或云献某物
○非正统曰某遣使贡献于某或曰献某物【如赵使蔺相如献璧于秦之类】
封拜
【选举　赏赐　殊礼　徵聘赐爵　赐姓　录子孙】
凡正统封王皆书曰立某为某王【汉高祖立长沙王芮从兄贤弟交兄喜子肥之类自武帝元朔二年以後封王无事义者皆不书废徙国除仿此例】更立曰更立或曰徙【齐王信济北王志】封侯有故乃书曰封某为某侯【雍齿之类】因而命之者初命某为某诸侯【周威烈三晋安王田和之类】封者多则统言之【如云始剖符封功臣为彻侯太后王诸吕齐王卒分齐地立悼惠王子六人为王梁王武卒分梁地王其子五人】益封进爵有故则书【汉文帝论功益户有差成帝益封河间王良进孔吉等爵之类】褒先代圣王之後而封者悉书之【武帝封姬嘉成帝封孔吉】
○宦者封爵皆加宦者字【如郑衆之属以着刑臣有功之始】
凡以亲戚贵重者书其属【如元舅王凤之类以着外家与政之祸】
凡非正统封其臣子有故则书曰某封某为某【即墨大夫商君之类】亲属则曰某封某某为某【赵胜之类】
凡相王见即位例
凡正统命官曰以某人为某宰相皆书【汉丞相相国三公及权臣秉政者皆书御史大夫因事乃书自永初元年以後三公因事乃书】余官非有故不书【有功有事若其人之贤否用舍系时之治乱安危者乃特书之】宦者除拜当书者皆加宦者字【如石显之类以着刑臣与政之祸】
○因事而命官者某人云云以为某官【周吴起汉苏武】非正统命官非有故不书【卫鞅申不害之类】
○魏晋以後一除数官则书其重者【三公丞相大将军大司马侍中中书监令尚书令仆射】○州镇但云都督某某等州军事无都督号者但云某州刺史有异者全书及所镇【如琅邪王睿为安东将军都督扬州治建业之类】
凡选举皆书【如汉高帝求贤诏惠帝复孝弟力田文帝举贤良方正之类】
凡赐服【周赐秦以黼黻之类】赐爵【卜式之类】号【娄敬之类】姓【同上】妇人号【博平君之类】物【董宣毛义郑均之类】皆书
凡殊礼皆书【如致伯于秦萧何剑履上殿赐淮南王几杖王莽加号九锡之类王莽是自为之以自为书余仿此例】
凡徵聘隐士从其本文或曰迎【申公龚胜之类】或曰徵【周党严光之类】凡追褒勲贤皆书【如尽像如光武祭萧何霍光献帝祭陈蕃等之类】
凡录功臣子孙皆书【如宣帝求高祖功臣子孙失侯者赐金复其家封萧何子孙之类】
征伐
【叛乱　僭窃　夷狄　遣将师名　胜负　战】
凡正统自下逆上曰反有谋未发者曰谋反兵向阙曰举兵犯阙
凡调兵曰发集兵曰募整兵曰勒行定曰徇行取曰略肆掠曰侵掩其不备曰袭同欲曰同合势曰连兵并进曰合兵在远而附之曰应相接曰迎服属曰从益其势曰助援其急曰救开其围曰解交兵曰战尾其後曰追环其城曰围
凡胜之易者曰败某师平之难者曰捕斩之舍此之彼曰叛曰降于某附于某犯城邑寇得曰陷居曰据
凡僭名号曰称【周列国称王称帝汉以後僭国簒贼称皇帝盗贼称帝称天子之类】○人微事小曰作乱人微衆少曰盗衆多曰羣盗○犯顺曰寇【秦伐韩赵周约诸侯欲伐秦秦人攻西周】
凡中国有主则夷狄曰入寇或曰寇某郡事小曰扰某处中国无主则但云入边或云入塞或云入某郡杀掠吏民
凡正统天子亲将兵曰帝自将【如汉高击臧荼利几之类】遣将则曰遣某官某将兵○大将兼统诸军则曰率几将军或云督诸军或云护诸将○将卑师少无大胜负则但云遣兵○不遣兵而州郡自讨则云州郡或云州兵或云郡兵置守令平盗贼曰以某人为某云云【成帝河平二年西夷相攻以陈立为牂牁太守讨平之以虞诩为朝歌长之类】
凡正统用兵於臣子之僭叛者曰征曰讨【如汉高祖於韩王信之类】於夷狄若非其臣子者曰伐曰攻曰击其应兵曰备曰御曰拒皆因其本文【如汉高祖於共尉臧荼利几匈奴之属】
凡人举兵讨簒逆之贼皆曰讨【汉王讨西楚吕臣刘崇翟义之类】凡战不地屡战则地极远则地
凡书敌於敌国曰灭之【韩灭郑之类】於乱贼曰平之敌国乱贼岁久地广屡战而後定则结之曰某地悉定或曰某地平
凡得其罪人者於臣子曰诛於夷狄若非臣子者曰斩曰杀
凡执其君长将帅曰执曰虏曰禽获曰得皆从其本文凡阬斩非多不书○取地非多且要不书
凡师入曰还全胜而归曰振旅【赵充国之类】小败曰不利彼为主曰不克大败曰大败或曰败绩将帅死节曰死之
凡人讨逆贼而败者亦曰不克死曰死之【刘崇翟义之类】其破灭者亦以自败为文【三辅兵皆破灭之类】
凡非正统而相攻先发者不曰寇陷後应者不曰征讨其他悉从本文惟治其臣子之叛乱者书讨讨而杀之曰诛
废黜
【后妃　太子诸王　国除】
凡正统废其后太子诸侯王而无以考其罪之实者曰某人废【如汉彭越陈后之类】罪状明白者加有罪字【罪已见者云以罪若反逆大罪已见则不必加】无罪曰废某人【如汉景帝废薄后太子荣之类】
凡书国除者着其事【燕王建之类】有罪亦如之
凡自贬号者因其本文【卫侯卫君之类】
凡非正统者句上皆加国号废字在上者下加其字【例皆仿此】
罢免
【囚系　流窜诛杀　寛宥】
凡罢免罪不着者曰某官某免并免爵者曰某官某爵某免为庶人【流徙者即不言为庶人】着者名下加有罪字【或作以罪】无罪者曰免某官某并免爵者曰免某官某爵某为庶人策免者加策免字
凡谢病请老致仕宰相贤臣则书【张良王吉二疏韦贤之类】
凡就国贬左迁亦依罢免例分三等罪疑则姓名在上罪着则加有罪字无罪则云遣某人就国贬某官某为某官左迁某为某官
凡上印绶收印绶从本文【邓禹王商之类】
凡下狱死罪不着者曰某官某下狱死罪状明白者名下加有罪字【或云以罪】无罪者曰下某官某狱杀之其以赦出或被刑若自杀不食死之类各随其事书之官已见者不复见惟无罪而贤者则特书之虽以废免亦曰故某官爵某
凡诛杀叛逆或大罪曰某官某伏诛或曰诛某官某或曰讨某官某诛之【秦赵高汉韩王信诸吕子弘七国之类】
凡他罪明白者曰有罪弃市罪疑者去有罪字无罪曰杀某官某【赵李牧秦李斯汉韩信彭越之类】
凡书官例与下狱例同族其家夷其族夷三族族诛某人家族灭某人家皆从本文
凡欲杀而释之者【韩信朱云之类】○欲治而寛之者【梁王立之类】○当诛而不果者【王氏五侯之类】
人事
凡乡里世系不能悉记惟贤者则着其略
凡诸臣之卒惟宰相悉书贤者曰某官某爵姓名卒而注其諡【说见崩葬例】常人则不爵不姓不諡【姓未见者着之】
凡贤臣特书依贤相例官爵惟所有处士曰处士衆人则因事而见曰某官姓名卒而已无官则爵无爵则姓名而已某官爵已见者亦不复书
凡卒于军者曰军【祭遵冯异】非其地则地【管宁之类】
凡自杀者曰自杀有罪者加有罪字
凡贤臣遇害曰某杀某其官爵如本例【来歙岑彭之类】
凡衆杀称人【吴起苏秦之类】盗杀称盗【侠累之类】
凡死节者皆异文以见褒【刘崇翟义刘快龚胜王经刘谌诸葛瞻】
凡无统之世惟宰相不悉书余并依正统例但各如其国名
凡僭国之臣不以贤否皆因事乃见而依无统常人之例
凡簒贼之臣书死【范增王舜扬雄之类】
凡战死书死
凡一人之往来去就关国家利害系时世轻重者不以贤否皆书【孟轲吴起卫鞅李斯张良诸葛亮管宁之类】或有他事当见者亦书【田文之类】
凡有官者书官惟初除一见後改除乃复见之
凡宰相官重者书官而去姓【如相国何大将军光之类】爵异者书爵而去姓【魏公操魏王操之类】
凡无统大国之臣依正统小国僭国虽权臣贵重但书姓名
凡正统诸侯王既卒皆以諡称
灾祥
凡灾异悉书祥瑞或以示疑或以着伪乃书
凡因灾异而自贬损求言修政施惠者皆书无实者或不悉书
王栢凡例後语
通监纲目之惠後学久矣李果斋後语曰着书之凡例立言之异同附列於其後然有是言也而未见是书也五十有余年莫有知其详者未尝不抚卷太息遐想於斯焉噫麟笔絶而史法坏司马公监古托始三侯之僭命自是权谋变诈之习益深坑师灭国干统夷族相迹而奔兴废离合轇轕於一千三百六十二年之间其端如毛朱子推絜矩之道寓权衡之笔大书分注自相错综以备经传之体史迁以来未始有也苟非发凡释例一以贯之则述作之意孰得而明劝惩之意孰得而辨而大经大法所以扶天伦遏人欲修百王之轨度为万世之准绳者何以见直书不隐之实是岂寻行数墨强探力索者所可得其彷佛哉宜後学之所大恨也一日观讷斋赵公文集间有考亭往来书问乃知纲下之目盖属笔於讷斋而昔未之闻讷斋曰凡例一册已抄在此信乎果有是书也尘编将发影响自露及因上蔡书堂奉祠谢君【作章】为赵之婣力嘱其访问曰尝毁於水而未必存越一年始报曰凡例幸得於赵君【与峦】录以见授如获天球弘璧复得傃轩赵公本参校互正遂成全书今诸本所刋序例即此凡例之序也其後列十有九门总一百三十有七条凡下有目目下有类正统无统之分甚严有罪无罪之别亦着或君其王或主其帝或以盛书或以僭书或以得失书或以更革建立书有以自为自称书者有以贤否用舍书者有以可戒可法书者有以示疑着伪书者或着刑臣有功之始或着刑臣与政之始或着外家与政之始征寇诛杀之不同薨殂卒死之有异条分缕析该核谨严治乱跃如也昔夫子之作春秋因鲁史之旧文不见其笔削之迹正以无凡例之可证朱子曰春秋传例多不可信非夫子之为也今纲目之凡例乃朱子之所自定其大义之炳如者固一本於夫子至若曲笔乱纪隐慝匿情有先儒之所未尽者悉举而大正之盖深以邪说横流诚有甚於洚水猛兽之害有不可辞其责朱子亦谓纲目义例益精密乱臣贼子真无所匿其形矣开历古之羣蒙极经世之大用谓之续春秋亦何愧焉吁朱子之书流行天下无有遗者独此一卷晦迹既久殆将堙沦不广其传则读是书者终无释疑而辨惑遂锓梓于稽古堂与同志共之有宋咸淳乙丑正月朢金华王栢书
文天佑凡例识语
右通监纲目凡例得之今贰车潘公【子舆】盖金华始锓木而学者多未见也是书固宜与纲目并出然自乾道壬辰今百年矣彼先後显晦之故抑有其数耶发凡以言例夫子何隐乎尔而使後之人随义而昭明之殆有所属不然夫子岂靳乎是而不传哉执传例以求春秋勿可执是书以求纲目则可微纲目无以知春秋微是书无以读纲目信其传之不可不广也贰车念家学考亭谓刻诸学宫以惠我人既成矣复相语曰安得并刻纲目备此一书以为宣学钜丽之典也哉郡文学掾庐山文天佑谨识
御批资治通监纲目卷首上

[book_title]卷首下
钦定四库全书
御批资治通监纲目卷首下
朱子手书
纲目看得如何得为整顿续成一书亦佳事也纲目能为整顿否得留念幸甚
通监纲目以眼疾不能细看但观数处已颇详尽东平王苍罢归藩连下文幸邺事元本漏已依所示者补之矣此书无他法但其纲欲谨严而无脱落目欲详备而不烦冗耳
纲目想闲中整顿得尽可观恨相去远不得相聚讨论也
通监纲目次第如何有便幸逐旋寄来
所补纲目幸早见示及他卷不知提要曾为一一看过否若闲中能为整顿得一番亦幸事也巡幸还宫当如所谕但其间有事者自当随事笔削不可拘一例耳後汉单于继立不书本以匈奴已衰不
足详载如封王侯拜三公行赦宥之类耳更吿详之却於例中略见其意也
闲中了得纲目亦是一事不知已至甚处自古治日少乱日多史书不好看损人神气但又要知不奈何耳某今此大病几死幸而复苏未病时补得稽古录三四卷今亦未敢接续整理更欲续大事记熙宁以後亦觉难措手也此恐他日并累贤者用功亦不多也
所补纲目今附还亦竟未及细看不知此书更合如何整顿恐须更以本书目录及稽古录皇极经世编年通载等书参定其纲先令大事都无遗漏然後逐事考究首尾以修其目其有一时讲论治道之言无纲可附者惟唐太宗纪中最多虽以事类强而附之然终未安不知亦可去其太甚否而於崩葬处作一总叙略依次序该载如何某衰朽殊甚次第只了得礼书已无余力此事全赖几道为结裹了却亦是一事也又如稽古录中书乱亡事时或不着其用事人姓名无以示惩而作戒此亦一大眼目不可不明着其人与其交党之尤用力者使其遗?无穷为万世之明鉴也
李方子後序
春秋鲁史之旧名也编年鲁史之旧制也策书鲁史之旧文也夫子述而不作孰谓春秋为作曰其事则述其义则作本天道以正人事本王道以正伯图严君臣辨内外惩恶而劝善其要归於拨乱世反诸正笔则笔削则削非圣人孰能作之故春秋史也而谓之经自圣经孤行三家各以所闻为传舛午异同不能尽合於圣人之意学者病之然其大经大法所以建诸天地而不悖质诸鬼神而无疑百世以俟圣人而不惑者固非专门名家之流所能揜蔽之也粤自纪传创兴而编年之法废细大不捐猥酿不纲而策书之法废是非去取由其一隅之见不能不谬於圣人而惩劝之法又废矣独司马公处史法废坠之余超然远览推本荀悦汉纪以为资治通监一书凡一千三百六十二年之事珠贯绳聨粲然可考而春秋编年之法始复其功可谓伟矣若策书之法公尝着於稽古录而不引之於此以相附近广记备言曲畅旁通包括既衆前後相承若长江大河顺流东趋虽欲尽为界限而莫可得盖其详固未易记识而其大要亦未易以槩举也至於帝曹魏而寇蜀汉帝朱梁而寇河东系武后之年黜中宗之号与夫屈原四晧之见削扬雄荀彧之见取若此类其於春秋惩劝之法又若有未尽同者此子朱子纲目之所为作也踵编年之成文还策书之旧制一年之内纲别其条一条之下采摭其要井井有条如指诸掌细故浮辞固就刋削至言确论复多增补简而周详而整纲仿春秋而参取羣史之良目仿左氏而稽合诸儒之粹至於大经大法则一本於圣人之述作使明君贤辅有以昭其功乱臣贼子无所逃其罪而凡古今难制之变难断之疑皆得参验稽决以合於天理之正人心之安而後世权谋术数利害苟且之私一毫无得参焉则是继春秋而作未有若此书之盛者也况於兼策牍之制会文质之中不使孤行以啓後世异同之说其亦毫发无遗恨矣或曰然则此书之作曷为不继春秋丽泽先生吕公之为大事记也固接於获麟且托始而迷先几斋居感兴亦既言之矣今而不易何也曰事记之书用马迁之法者也故续获麟而无嫌纲目之书本春秋之旨者也故续获麟而不可夫固各有当也自有史册而有春秋自有春秋而有通监有通监而有纲目其间盖欲晚岁稍加更定以趋详密而力有未暇焉者然其大经大法之所存是岂秦汉以後操觚执简之士所能历其庭而涉其级哉岁在庚午方子始获传此於嗣子寺正君而服膺焉试吏南来负以与俱会建安真侯德秀惠临此邦暇日取而读之喟然叹曰大哉深乎信春秋以来未之有也为人君而通此书足以明德威之柄烛治乱之原为人臣而通此书足以守经事之正达变事之权盖穷理致用之总会而万世史笔之准绳规矩也慨郡计堇堇无乏乃相与隐核渗漏之余财复求寺正君新校之本参定而锓诸木盖将上禆乙夜之观览而下淑学者之讲明阅岁书成而侯易帅江右元戎将啓行矣於是亟以吿诸朝廷请上其板于成均以给四方之求且庶几乎转以上闻又俾方子书其所为刻之故方子固不得而辞也昔者窃闻之二程子倡明斯道以续絶学之传其於史事若未数数然也然伯子读汉书未尝辄遗一字叔子每观史至半必掩卷思其成败其有不合又复深思研精若此岂有他哉学之全体大用固当无所不用其极也至於此书之成义正而法严辞核而旨深陶熔历代之偏驳会归一理之纯粹振麟经之坠绪垂懿范於将来盖斯文之能事备矣使司马公见之必将心满意惬有起予之叹而王氏高谈性命絶灭史学卒稔夷狄之祸君子所以深诛而不听者也虽然五经备而後春秋作五经言其理春秋言其用理未极於精微春秋未易学也子朱子首释四书以示入道之要次及诸经而後可以读此书焉学者必循序而学之然後本末兼该内外融贯其於学之全体大用傥庶几乎苟不揣其本而齐其末不养其内而急其外遽以此书为先夫岂不足措之事业终不若体用两全之为纯且懿也故具论之而着书之凡例立言之异同又附列於其後使览者得考焉嘉定己卯冬十月庚午门人文林郎泉州观察推官李方子谨书
尹起莘发明序
先正朱文公先生修通监纲目观其自序有曰岁周於上而天道明统正於下而人道定大纲概举而监戒昭万目毕张而几微着则知先正致力是书者其有补於世教甚不浅也又曰是则凡为致知格物之学者亦将慨然有感於斯又曰因述其指意条例於篇端以俟後之君子则知先正注意是书其有望於後人发挥而讲明之者亦甚不浅也且夫先正书法有正例有变例正例则始终兴废灾祥沿革及号令征伐杀生除拜之类义固可见若其变例则善可为法恶可为戒者皆特笔书之如张良在秦而书曰韩人陶潜在宋而书曰晋处士扬雄在汉而书曰莽大夫吕后在一统之时而以分注纪其年武氏改号光宅而止书中宗嗣圣之类是皆变文见意者也至於其间微词奥义又有不可得而徧举如陶侃以藩镇入击贼而必书温峤以陶侃讨峻禇渊以旧臣为司空而必书於齐王道成称帝之下唐宇文士及邪佞之臣也而卒书其爵五代冯道失节之人也而卒具其官凡若此类殆未易察傥徒习其句读而不究其指归则先正书法之义隐矣此固鲰生所以妄意发明有不容自已者况是书之作其大经大法如尊君父而讨乱贼崇正统而抑僭伪褒名节而黜邪佞贵中国而贱夷狄莫不有系於三纲五常之大真所谓为天地立心为生民立极为先圣继絶学为後世开太平者也昔孟轲氏以孔子作春秋与抑洪水膺戎狄放龙蛇驱虎豹者异事而同功切谓纲目之作其有补於世教殆亦有得於春秋之旨皆所以遏人欲於横流存天理於既泯是乌可不讲究而发扬之哉今兹所述止欲发明书法指意使之显着而已其间亦有先儒已尝议论者则不复述或虽已有议论而指意不同者则自以己意附见又有虽当发明而先後义例相类如一者亦不重举求其大要不过如是虽未能贯通奥旨然於其大义亦或略见万分之一世之君子傥因瞽言而不徒以史学视之亦足以无负於先正之志矣管见之愚如此幸毋诮其僭後学遂昌柘溪布衣臣尹起莘谨序
贺善书法序
先生既取纲目要领命善为之赞矣至是复曰夫子是书其笔削之精微正在变例又不可不知也然大要不过辨名分正纲常以示劝戒尔岂固取褒贬之权以自与哉为往圣继絶学为万世开太平此其志也因即书法而求之有迁北踰年而仍补书其六年者存中国也【晋怀帝永嘉六年】有始即王位而即大书元皇帝者予正统也【晋元帝建武元年】或取他人子为太子则独书太子即位而无名别世嫡也【汉惠帝七年吕后】或立危病者为皇后则止书皇后崩而不氏惜母仪也【唐德宗贞元二年王淑妃】立后书民讥属少则书其名曰刘娥而後江沱之分明【晋愍帝建兴元年刘聪】立妃书氏讥欺人则书其名曰杨太真而後闺门之行饬【唐玄宗天宝四载】将正太后以弑君则子生先书魏主之子而人知无二上矣【魏庚寅年子诩】将责嗣君以渎伦则前朝先书以为才人而世知有三纲矣【唐太宗贞观十年】或杀人而书於殿内以讥其暴则刑人者必以义【隋文帝开皇十年李君才】或弃贤而书未入宫以讥其褊则退臣者必以礼【汉安帝延光三年杨震】非日食不书晦朔甚杀臣之忍则特书十二月晦而淫虐止矣【汉武帝元光四年窦婴】非星变不书昼夜志女宠之隂则特书万年宫夜大水而惑溺惩矣【唐高宗永徽五年武昭仪】谋反有主名而书曰霍氏谋反谓其举族皆反也则乱略知所戒【汉宣帝地节四年】讨罪先渠魁而书曰讨尔朱氏谓其举族可诛也则逆党自此孤【梁辛亥年】或死之异地而书於陷城以明其节【唐肃宗至德二载张巡许远】或爵於异代而书於始卒以予其忠【唐中宗嗣圣十七年狄仁杰】不揜其名以劝贤则有以叔侄而一语两书疏【汉宣帝元康三年】并列其罪以惩恶则有以父子而一语两书刘【五代甲戌年仁恭守光】两国各兵而同书之以示谋人人亦谋之之讥【五代乙丑年】两国异事而不殊之以为忘忧忧必及之之戒【周赧王三十年】若此类者不可胜举皆变例也皆所以垂世教也呜呼备矣非朱夫子其孰能修之非先生孰能明之抑尝请於先生曰或者以是书为门人之作又或以为未脱藁之书何如曰皆非也胡不观纲目篇端之自叙乎夫子固曰辄与同志取两公四书别为义例增损櫽括矣且如尚书集传止曰订定岂肯夺门人之名以为己作哉若以为未脱藁者则又不然夫子之修纲目也书成之岁仅踰强仕非晚年之絶笔也是後二十八年修书者复九如诗传易啓蒙通书解诸书皆在纲目已後成安有书未脱藁而遽及他书耶书未脱藁而可谓之通贯晓析如指诸掌耶即此二说可以涣然氷释矣因志于此以解议者之惑至顺壬申二月中和节门人贺善再拜谨序
揭傒斯书法序
孔子因鲁史作春秋以为万世之法朱子因司马氏通监作纲目以正百王之统此天地之经君臣之义而圣贤之心也世之言春秋者自公羊谷梁左氏以下无虑数十家而义犹有所未明疑犹有所未解者鲁史不可复见且圣人之制作也後之羽翼六经者宜莫如朱子犹不敢言春秋然纲目之作非深得圣人之旨者不能也故朱子不言春秋而知春秋者莫如朱子世之言纲目者亦无虑数十家既有春秋为之义例又有诸史可以究其始末且去朱子之世为未远而又有亲及其门者然言愈烦而义愈密非深得朱子之意如朱子之知春秋者不能言也能言未有若庐陵刘氏纲目书法者其辞则公羊谷梁其义则春秋而其志则朱子也古之有天下者莫若舜禹汤武然汤有慙德武未尽善舜禹之後得天下者莫如汉曹氏亲受汉禅威加中国?不能夺诸葛孔明汉贼之分元魏据有中国行政施化?不能絶区区江左之晋而继之此万世之至公而不可易焉者而犹或易之此纲目不得不继春秋而作而书法不得不为纲目而发也此朱子之志也刘氏讳友益字益友遭宋讫录闭门读书既深於经复长於史其为此书几三十年寸寸而较铢铢而积微辞隐义高见特识既足以啓发千载而中有无穷之忧余故曰非深知朱子之意如朱子之知春秋者不能言能言未有若刘氏纲目书法者而又曰此朱子之志也呜呼後之览是书者尚求其志哉天历二年六月十日揭傒斯谨序
刘友益书法凡例
正统例
凡天下混一为正统正统者大书纪年继世虽土地分裂犹大书之其非一统则分注细书之虽一统而君非正系或女主亦分注书之
帝王例
帝王即位周六世书子某立或弟某立恒称王【秦未混一从列国例】汉以後创业书即皇帝位中兴书即皇帝位继世书即位继世而书袭位或书立者变例也皆恒称帝传位书传位不书传位止书太子即位者变例也【凡变例各有义各见本事下】
升遐书崩书卒者变例也周不书葬秦汉以下书葬某陵遇害书弑书暴崩某地者变例也
皇后例
皇后立周秦不书西汉书立夫人或婕妤某氏为皇后东汉书立贵人某氏为皇后止书立皇后某氏或书立某人女为皇后者变例也後主以後至隋止书立皇后某氏唐复书立妃或昭仪或淑妃某氏为皇后恒称皇后子立称皇太后孙立称太皇太后
崩周秦不书至西汉始书崩上官氏以下始书氏不氏或书卒者变例也葬周秦西汉不书书葬者变例也东汉晋隋唐书葬某皇后不地书地者变例也
弑书弑书杀者变例也
皇太子例
皇太子立周不书秦始书汉以下书立子某为皇太子继世书太子某即位其不书名者变例也惟唐世例书太子即位其书名者变例也
列国例
列国周天子在上始建国书为诸侯继世书立恒称爵僭王後恒称君卒书卒妻称妃【或称妇】母称君母子称太子上无天子七国书王卒书薨妻称后母称太后曹魏以下始建国书称皇帝继世书立恒称主正统未亡卒书卒正统亡卒书殂妻称后母称太后子称太子列国皆不书葬书葬者变例也弑皆书弑书杀者变例也列国立后太子不悉书
僭小国恒称爵卒书卒妻称夫人僭帝恒称主卒书殂妻称后子皆称子或称太子皆不书葬弑皆书弑
大臣例
丞相三公拜免悉书之秦书免汉元以来始书罢或书免成帝始书策免唐以来丞相罢为他官贤者则书罢为某官否则书罢而已
卒皆书卒两汉卒具官爵书姓者为美辞不姓者为恒辞惟不具官爵者廼贬之蜀汉至晋以後无不书姓者不书姓者变例也惟不具官爵者为贬辞宋魏至陈无不具官者非贤不录也僭国之臣其见录者虽不具官非贬矣隋唐具官爵者皆美甚者书諡不具官爵者乃贬辞
凡免官书某人免者可免者也着所坐免者有罪者也书免某人官下某人狱免徵某人下狱免者无罪者也【凡左迁义同】
凡除名书除某名者无罪者也某除名者有罪者也
师衆例
凡兴师有名曰征曰伐曰讨无名曰侵曰击曰攻轻曰袭【战国多从书伐世远也】
凡反者书反书拒命书犯阙其书起兵举兵兵起者变例也
凡反者臣民及蛮夷在州境者或中国所立者或前已降者书讨非是书击而已
凡盗贼外患者书寇陷应之者书击而已罪甚者或书讨外患不书寇甚或书伐者变例也
凡攻取用力多者曰拔曰克易者曰取曰入非都邑及重城不书围
诛杀例
凡刑诛有罪曰诛曰讨无罪曰杀有罪亦曰杀者变例也不为无罪不可书杀者曰斩自杀曰自杀迫之自杀曰杀迫之自杀亦曰诛者变例也
凡下狱书下某狱徵某下狱无罪者也书某下狱有罪者也【凡下吏义同】
凡废有罪曰某废无罪曰废某
凡徙有罪曰某徙某废徙某免徙无罪曰徙某废某徙免某徙贬某
凡罪书有罪者今罪也书以罪者前罪也
临幸例
凡释奠太学及幸孔子宅书诣其书幸者变例也凡书巡幸田猎游观皆讥也其非讥者变例也凡避敌缓书如急书奔甚急书走
杂例
凡名僭国之君恒称名列国之君卒称名失地名非是而名者变例也
凡大臣以忧去不书书者变例也
凡人臣书起复皆讥也非讥而书者变例也
凡权臣进官书自者非君命而不书自者变例也凡人臣书卒死义书死之卒於病而书死之者变例也战死书死狱死书死盗贼书死非是而书死者变例也
凡使臣不辱命书其名甚者具其官非是而称名或具官者变例也
凡荒服之君立书立死书死其书卒者变例也杀书杀其书弑者变例也
按朱夫子篇首自序虽有正例变例之分然其二例之中又各自有正变不可不知也窃尝反复参究千三百六十二年所书见其凡例首尾如一辄以所见分为十类其二例中所有变例乃朱夫子笔削新意皆有大关涉存焉则於各事发其微旨以待後之君子傥不以僭为罪赐之订正则幸矣友益谨识
刘榘书法凡例後跋
先君子通监纲目书法义例贯通始终如一洞见朱夫子笔削之旨有非私智臆说之所可及也书成冯君子羽自国学录示朱夫子纲目凡例无不脗合但於立后例某人下狱例略有异同而先君子殁且二年矣然求之书法有确乎不可易者岂朱夫子之例亦若诗传有新旧说之未折衷欤不肖抱遗书究凡例於是二节既不敢致疑於先君子之书又不敢以朱夫子之说为未然谨志于篇首以俟同志相与正之峕至元二年丙子十月朔男榘百拜谨述
汪克宽考异凡例序
或问春秋凡例子朱子曰春秋之有例固矣奈何非夫子之所为也夫子作春秋笔则笔削则削游夏尚不能措一辞而三传各立凡例後之言春秋者又各立例殆将数十百家言人人殊学者将安取衷哉子朱子笔削资治通监为纲目褒贬去取一准春秋书法别统系以明大一统之义表岁年以仿首时之体辨名号以正名纪即位改元以正始书尊立崩葬以叙始终书簒弑废徙以讨乱贼书祭祀以着吉礼之得失书行幸田狩以着巡游之荒怠书恩泽制诏以着命令之美恶书朝会聘问以着宾礼之是非书封拜黜罢以见赏罚之当否书征伐战攻以志用兵之正伪书人事以寓予夺书灾祥以垂劝戒片言只字如持权衡以较轻重铢积黍分芒忽靡忒故手笔凡例一卷备列所以笔削之法学者据此以求纲目之旨不须更设注脚而史外传心之要典了然在目如眎诸掌与传者之自立例以言春秋盖不霄壤翅矣然鲁斋王公刋之金华敬所文君刋之宣城而传之未广也至元丁丑友人倪仲弘偶得於其友朱平仲遂以示余余喜其有益於後学欲锓枣俾远其传海宁任用和以其子从余游闻而乐之廼刻诸家塾余因考其同异以附於後并识其所从来之颠末於卷首云至正三年癸未良月既望後学新安汪克宽谨书
考异凡例
克宽谨按前纲目凡例与纲目之书皆子朱子手笔褒善贬恶明着义例悉用春秋书法一字不苟然学者抄录书肆传刋久而漏误者多尹氏发明乃或曲为之说噫朱子论春秋变例谓门人曰此乌可信圣人作春秋正欲示万世不易之法今乃忽用此说以诛人未几又用此说以赏人使天下後世皆求之而莫识其意是乃後世弄法舞文之吏之所为也曾谓大中至正之道而如此乎窃详此言则纲目之与凡例时或异同皆抄录传刋之失也况尹氏所纪纲目如秦王迁太后误作秦人隋主坚弑介公阐误作杀慕容泓败死作贬死徵士陶潜作处士之类讹舛尤甚克宽自幼受读尝有所疑而未敢决其必然今僭躐谨摭刋本纲目与子朱子凡例相戾者敬录如左以俟有识者考焉
岁年例曰正统於横行之下朱书国号諡号君名年号建国僭国朱注国名諡号姓名年号列国朱注国名簒贼及不成君亦朱注国名
克寛按朱书朱注刋本当用白字今坊本纲目行上甲子字仍用白字则行下大书分注元用朱字者亦当易以白字○又篇首威烈王名凡例於正统君名下注曰如云午今刋本细注亦当比晋帝奕例大书
名号例曰秦汉称帝注曰其曰上者当时臣子之辞今不用惟注中或因旧文
今刋本唐中宗书上观灯于市里玄宗书上躬耕兴庆宫侧上芟麦苑中上复幸左藏肃宗书上朝太上皇於西内代宗书上如陕州上还长安上幸章敬寺德宗书上生日不受献穆宗书上畋骊山文宗书上有疾武宗书上受法籙懿宗书上历拜十六陵僖宗书上奔凤翔昭宗书上更名上祀圆丘上如石门镇皆不书帝
即位例曰凡僭国始称帝者曰某号姓名称皇帝注云魏王曹丕宋王刘裕梁王朱晃之类
今刋本惟曹丕书姓宋王裕梁王晃皆不书姓
又曰凡始称王者继世曰嗣
今刋本书魏王曹操卒太子丕立不曰嗣
又曰复号曰某国复称王注曰如西秦之类
今刋本晋武帝太元十年书乞伏国仁称单于注云是为西秦十三年书西秦王乞伏国仁卒而不书西秦复称王疑脱简也
改元例曰关义理得失者以前为正而注所改於下注曰章武三年五月後主即位改元建兴而通监於目录举要自是年之首即称建兴凡若此类非惟失其事实而於君臣父子之教所害尤大故今正之
今刋本癸卯章武三年书後主建兴元年而不数章武之年然唐中宗景龙四年六月睿宗即位是年仍书四年而分注睿宗景云元年至次年书睿宗皇帝景云二年则建兴元年疑误
尊立例曰立太子曰立子某为皇太子注曰汉文帝立景帝为太子但云子唘中年以後封王诸子始有称皇子者後遂称之今按封立之命出於天子不应自谓其子为皇子只从文帝初例
今刋本汉顺帝建康元年书立皇子炳为太子唐太宗贞观二十一年书立皇子明为曹王玄宗开元二年书立皇子嗣真为鄫王代宗大历十四年书立皇子五人为王皇弟二人为王误加皇字
又曰非正统因事特书者去皇号
今刋本宋武帝永初元年立子义符为皇太子亦误加皇字唐穆宗长庆二年立景王湛为太子又误去皇字
崩葬例曰秦汉以後王侯死皆曰卒注曰薨乃臣子之辞不当施之国史也
今刋本唐武宗会昌三年书昭义节度使刘从谏薨僖宗乾符元年书同平章事刘瞻薨皆误作薨
又曰諡非生者之称而通监以諡加於薨卒之上亦非是今亦正之然非贤者则虚美之称亦无所取故不复注
今刋本梁文惠公狄仁杰梁文献公姚崇许文宪公苏頲广平文贞公宋璟武穆王李光弼文简公杨绾汾阳忠武王郭子仪西平忠武王李晟北平庄武王马燧南康忠武王韦臯邠宣公杜黄裳晋文忠公裴度皆书諡
又曰无统之君称王公者曰某王公某薨注曰上无天子故得因其臣子之辞
今刋本宋魏之间书秦王乞伏炽磐卒武都王杨玄卒凉王蒙逊卒五季之间书吴越武肃王钱鏐卒吴越文穆王钱元瓘卒楚文昭王希范卒吴越忠献王弘佐卒皆不书薨
又曰凡正统之君废为王公而死者书卒
今刋本唐高祖武德二年公薨不书卒
簒贼例曰君出走而弑之曰某君出走某弑之注淖齿之类又曰僭国无统则曰某国某人弑其君某
今刋本书齐君地出走其相淖齿杀之又书周郭威举兵反遂杀其主承佑而尹起莘发明皆曲为之说愚按秦二世隋炀亦皆骄暴无道而仍书弑又如夷狄臣下杀其君长且以弑书此必传误
又曰凡以毒弑者加进毒字而不地注曰霍显又加使医字
今刋本但书曰大将军光妻显弑皇后许氏而不书使医进毒恐漏
又曰簒国随事异文注曰封其故君则曰废而不曰奉今刋本唐昭宣帝天佑四年书梁王全忠称皇帝奉唐帝为济隂王不书曰废
巡行例曰凡正统巡行郡国曰帝如某官府第宅曰幸学校曰临曰视
今刋本唐高祖武德七年书帝诣国子学太宗贞观十四年书诣国子监高宗调露元年永淳元年玄宗开元十年皆书幸东都僖宗中和元年书幸成都皆与凡例不同
封拜例曰凡宦者封爵皆书宦者字
今刋本唐玄宗开元元年以高力士为右监门将军知内侍省事分注宦官之盛自此始而不书宦者字
又曰凡殊礼皆书注曰王莽加号九锡之属王莽是自为之以自为书
今刋本加安汉公莽号宰衡升宰衡诸侯王上加安汉公莽九锡并不书自愚按簒贼例注曰王莽董卓曹操等自其得政迁官建国皆依范史直以自为自立书之今董卓曹操司马昭等迁官殊礼皆称自惟王莽不书自盖漏误耳
征伐例曰僭名号曰称注曰周列国称王
今刋本周显王三十五年书齐魏相王四十四年书秦初称王四十六年书韩燕称王注曰时诸侯皆称王赵武灵王独不肯令国人谓己曰君而赧王十七年下注赵惠文王元年则赵亦称王矣然不书赵称王疑漏也
又曰中国有主则夷狄曰入寇或曰寇某郡中国无主则但云入边或云入某郡
今刋本汉明帝永平十六年书北匈奴大入云中五季之间屡书契丹入寇
又曰凡正统用兵於臣子之僭叛者曰征曰讨於夷狄若非其臣子者曰伐曰攻曰击
今刋本汉高祖八年书击韩王信余寇十年书代相国陈豨反帝自将击之十一年书淮南王布反帝自将击之皆不书征讨武帝元鼎六年书讨西羌光武建武十七年书马援讨交趾明帝永平元年书祭肜讨乌桓皆不曰攻击盖互误
废黜例曰凡正统废其后太子无罪者曰废某人今刋本唐高宗显庆元年以太子忠为梁王不曰废克宽按书肆所刋纲目如英布误作黥布狄道误作秋道刘裕至彭城戒严误作解严之类未可悉举今取其关於义例之切要者附於凡例之後庶几初学受读者可以无惑云
王幼学集览序例
余尝自恨赋性鲁钝学不迨人历代陈迹懵懵无知用是伏读文公通监纲目志在涉猎冀可粗通奈其中有假字古文有援引幽邃或句读疑难读而值之训故弗明理辞弥踬未免澄凝绎味郑重覃思甚至移日通宵竟不会其指要廼重寻古史申请老师虽举南荣之宿滞氷释於一旦复苦华子之忘病尤剧於中年以故不揆筦锥妄拟窥指烦墙间之笔札勤窗下之编抄紬繙经传羣书采刺儒先曩说事必穷其波源而随加演注字必究其巢穴而即便翻音凡载纲目文辞靡不锐心核实至如山河形胜动植飞?南北方言荒裔殊俗亦无放失悉用旁搜旧书之解者见有不同说或相戾兹皆兼录务广异闻其有所引根据未详钻研未至不肯凿空决臆宁如夏五郭公句读若涉疑昧则必剖判义理而注曰句絶或备录一句全文而注曰为句庶尔後读之脱复迷忘赖有此编矣犹患属辑无伦漫然难检遂本纲目篇章揭以帝王载祀虽然按纲目义例以得统之国大字特书无统之国两行分注且无统之作动辄二三多至十数若皆小字分注似觉要领支离今从变例以闰秦吕后新莽刘玄南朝五季不得统者与晚周汉晋隋唐正统之国一体特书如七雄西楚曹魏孙吴北朝君国及诸窃号僭名俱不枚标显列大槩欲端绪同归便於披阅而已非敢别为义例而故相抵牾也编始於大德己亥迄于延佑戊午积二十年七易稾而编甫成以其荟蕞丛集颇可省览因题之曰通监纲目集览既成六年三复讐正每一过目辄见舛遗先哲有云校书如尘埃风叶随扫随有噫诚哉言也彼且云然况謏闻陋识者乎其盘根错节尚有望於畜德醇儒云于时岁次甲子泰定元年正月灯夕前一日古舒望江慈湖王幼学行卿端拜谨书
徐昭文考证序
资治通监纲目子朱子所修之书也朱子祖春秋而修是书所以示天下後世不易之大法昭文窃尝读纲目而考凡例据凡例以证纲目今诸刋本所书之纲与所定凡例或多不合至如承统之帝或称为主嗣君之号或加於前此皆有关乎君臣父子之教义理得失之大者也又若正统曰帝而有误书主者无统曰主而有误书帝者太子即位书名而或不书王公继世书嗣而或书立汉初因秦正朔而或误书夏时贤臣卒书官爵而或误加諡号封爵除拜或不加贵属或不加宦者无以着其与政之祸弑君弑后或误书杀或不书进毒无以正其罪恶之实若临视如幸征讨攻击诛斩弑杀殂薨卒死凡此之类相因互误者不能悉举初朱子之修是书也凡例既定晚年付门人讷斋赵氏接续成之今所存语录多面命之辞手书告戒至甚谆切其曰纲欲谨严而无脱落目欲详备而不烦冗岂讷斋属笔之际尚欠详谨故有脱误失朱子之本意初学受读者不能无疑也果斋李氏曰朱子盖欲稍加更定而未暇焉勉斋黄氏亦曰纲目近能成编每以未及修补为恨牧庵姚氏序国统离合表仅得二误其一则建安末年误书延康今刋本已正之矣新安汪氏考异多所究明惜其未精也昭文僭不自揆辄本大贤之立言摭诸儒之同异反覆订定补漏正误注於各提要之下间亦窃附己意以明君臣父子之教夫妇适庶之别正统无统之名内夏外夷之分外戚养子之祸女宠宦寺之权虽一得愚见庶或有以推广述作之本义名曰资治通监纲目考证以俟君子正焉至正己亥中秋後学上虞徐昭文敬序
陈济集览正误序
按资治通监全书二百九十四卷惟胡三省音注优於诸家第篇帙浩繁人不易致故学者多读纲目王行卿集览为纲目而作是以盛行於世惜其草率欠精缪戾为多如三家文若元表政君之类有误初学非浅蚤岁阅习见有未当辄用他书考正无虑四百余条间有标举而无注者阙其所不知固无足议亦为逐一考补久而成编至今三十年矣谓夫摭前人之短非谨厚者所为藏诸巾笥不以示人历年既久重加修改义有所疑旁质同志索藁观之时见与可力劝梓行亦不之许自念少好史学颇尝究心每见集览於纲目不易晓处当释而不释者尚多甚欲别为一书通载详注而力衰目昬不能着笔深为殁齿之恨犹虑一旦溘先朝露姑掇旧藁大字浄书以遗儿辈习之非有隐於人楚齐失得徒贻当世讥议云耳峕永乐壬寅正月上日後学毘陵陈济识于北京寓舍
杨士奇集览正误序
朱文公因司马文正资治通监作纲目五十九卷大书为纲分注为目其书则孔子作春秋之义以正人心植世教有助於治道者也分注既详而其言与事或出於深僻有非浅尟所能遽通昔王行卿尝着集览以便学者其意善矣然其间不无文选蹲鸱之陋亡友右春坊赞善陈济伯载为正其谬误四百余事名曰集览正误伯载学博识端於此书致力勤而历年多考据精切殆无余憾有助於纲目者也其书故藏于家近陪太师英国公在史馆闲论及纲目书公益深叹集览之误因出伯载所着公阅而是之曰宜广其传遂取梓行之嗟乎纲目有关治道之书也伯载此编诚不可无者太师公勲德大臣好贤重儒之有素而图其不泯所存厚矣士君子有志尊主庇民之道而欲稽古以扩充焉者是编岂小补之哉建阳尹旴江张光啓氏既以尹氏发明徐氏考证及集览考异纂集於纲目书中而属书林刘宽綉梓复请是编刋于卷末以备全美其用心亦勤矣予深嘉之故为序诸简首宣德四年岁次乙卯五月甲子荣禄大夫少傅兵部尚书兼华盖殿大学士庐陵杨士奇序
冯智舒质实序
夫资治通监纲目一书廼考亭朱夫子之所纂修者也起自周末迄於唐季一以孔子所修之春秋为法凡千三百六十二年之事皆折衷之而合乎千万世之公论矣近代以来古舒王氏为集览以备其事固善心也但其间舆地郡邑之沿革多有缺略事物典故之本原尤有遗漏观者靡不憾焉愚因不揆譾肤乃於暇日将是书再四校勘逐一搜寻其典故遗漏处一以元儒所着五经笥之备载者随篇而释之其郡邑缺略者一遵本朝所颁一统志之详悉者依类而附之由是历一纪易五藁始克成编名曰质实盖欲有以证其实而使人尤便于观览也书成尤虑蜋前雀後寻隙求疵故谨书数言于首以求四方广见博闻之君子尚有以质实之何其幸哉峕成化元年春正月之吉旦建安木石山人冯智舒谨书
黄仲昭合注後序
经以载道史以纪事其述作之体自不同也然吾夫子之作春秋因鲁史所载之事而以尧舜禹汤文武之道定其是非以垂万世之监戒则其体固史而其道实与易书诗礼乐诸经并行而不悖焉子朱子因司马文正公所辑资治通监而修纲目盖仿吾夫子春秋之法也其事固因历代之所纪载而所以定其是非以垂监戒者亦何莫而非尧舜禹汤文武之道乎读史而不从事於斯则虽贯穿今古而无或遗则亦不免为玩物丧志其於修己治人之道亦奚补哉仲昭承乏提督江西学政因为学者定读书之法其於诸史则欲其熟观纲目以端其本顾书坊刻板岁久刓缺而其所附考证考异及集览正误三编俱类刻於各卷之後殊不便於览观又元儒庐陵刘友益所着书法一编甚有功於朱子提要之旨建安冯智舒所集质实一帙尤有功於王氏舆地之详旧皆未尝附载於篇也仲昭每欲重新缮写而取上五编之言各附入本条之下刻梓以诏学者第患其工费颇夥非独力所能办耳一日以语同寅婺源汪君从仁君慨然曰是书重刻於世道不为无补当相成之遂募书人缮写成帙请抚州儒士黎喆吴錡邓杰等精加校讐以正讹缪复相与规措其工费方将登梓而君以贺圣夀入京仲昭亦以职务行部俱弗获督其成遂付南昌滑守浩同守张汝舟俾募工刻焉盖经始於弘治癸丑之春至是凡四阅岁而工告毕因识其颠末以见仲昭及汪君所以重刻是书之意云弘治丙辰闰三月甲戌後学莆阳黄仲昭书
编集诸儒姓氏
尹氏【起莘宋遂昌人隐居不仕学问该洽尝着资治通监纲目发明五十九卷行世】刘氏【友益宋末永新人宋亡卜筑万山间杜门读书不与世接着通监纲目书法五十卷研精覃思历三十年而後成元揭傒斯称之曰百世之下先生此心先生不作山高水深】
汪氏【克宽元祁门人少颖敏力学元举于乡不第遂隐居教授邻郡学者皆宗师之号环
谷先生所着有春秋纂疏纲目考异】
王氏【幼学元望江人笃志力学尝读朱子通监纲目苦其援引幽邃句读疑难乃博采经
传着为纲目集览以便学者】
徐氏【昭文元上虞人自叙考证文云至正己亥中秋作考之大明一统志失其名氏姑阙
之以俟知者补云】
陈氏【名济永乐间武进人博学强记六经子史无不究竟时称为两脚书厨永乐初以布衣召修永乐大典为总裁书成授右春坊右赞善所着有诗传通证书传补元史举要通监纲目集览正误思斋集等书】
冯氏【智舒成化初建安人自序质实文乃成化元年春也考之大明一统志未及采入姑
阙之以俟後补】
谨按纲目编集诸家所着宋儒尹氏发明刘氏书法二书最为谨严精当深能有得於朱子之志者也元儒汪氏考异王氏集览二书亦为详备诚有功於朱子之书者也然於徐氏考证一书其自叙书文则云至正己亥中秋所作考之大明一统志则失其名氏而庐陵杨文贞公叙文亦尝及之其为裨补是书可知已逮至我国朝毘陵陈氏集览正误一书考据有理真集览之忠臣也徵之一统志既已备载其事迹而杨文贞公亦谓其有助於纲目者也又如冯氏质实一书廼成化元年所着亦便学者观览莆田未斋黄先生盖亦有取焉第志未及采入而有俟云时正德八年癸酉秋七月朔钦差福建提督学政副使姚有麟委官福州府侯官县儒学署教谕事举人海阳刘继善宗一甫校正谨识
御批资治通监纲目卷首下
<史部,史评类,御批资治通监纲目,卷首下>

[book_title]卷一上
<史部,史评类,御批资治通监纲目>
钦定四库全书
御批资治通监纲目卷一上
【起戊寅周威烈王二十三年尽乙巳周赧王五十九年】凡一百四十八年
【戊寅】周威烈王【午】二十三年【秦简公十二年晋烈公止十七年齐康公贷二年楚声王当五年燕闵公三十一年○魏文侯斯二十二年赵烈侯籍六年韩景侯?六年皆始为侯○统旧国五新国三凡八大国】考异【按岁年例曰横行之上甲字子字别之以朱横行之下正统朱书国号諡号君名列国朱注国名圈下朱注总结凡若干国今考朱书朱注刋本当用白字然坊木行上甲子仍用白字则行下朱注皆当易以白字後并仿此又威烈王名细注据凡例於正统君名下注曰如云午则此午字亦当比晋帝奕例大书】考证【谨按春秋左传终於鲁悼公四年是为周贞定王五年也自是旷六十一年始为通监何耶春秋以降诸侯相吞?者有之而大夫灭其君自三晋始天子不恤同姓而爵其贼臣此通监所以托始也左传终智伯通监始智伯通监不敢续春秋所以接左传也纲目分注智伯之始终三晋之事实皆六十一年事也呜呼书诗降而春秋春秋降而纲目盖将掲纲常於既沦叙彞伦於巳斁故曰大纲槩举而监戒昭矣其亦万世君臣所当追念者欤】初命晋大夫魏斯赵籍韩?为诸侯考异【提要韩?在魏斯赵籍上後凡大书分注并韩?在魏斯上】
【司马公曰天子之职莫大於礼礼莫大於分分莫大於名何谓礼纪纲是也何谓分君臣是也何谓名公侯卿大夫是也夫以四海之广兆民之衆受制於一人虽有絶伦之力高世之智莫不奔走而服役者岂】
【非以礼为之纲纪哉故天子统三公三公率诸侯诸侯制卿大夫卿大夫治士庶人贵以临贱贱以承贵而君臣之分犹天地之不可易然後上下相保而国家治安然礼非名不着非器不形名以命之器以别之然後上下粲然有伦名器既亡则礼安得独在哉故繁缨小物也而孔子惜之正名细务也而孔子先之盖事未有不始於微而成於着圣人之虑远故能谨其微而治之衆人之识近故必待其着而後救之治其微则用力寡而功多救其着则竭力而不能及也呜呼周道之衰纲纪散坏礼之大体十丧七八然犹历数百年宗主天下徒以名分尚存故也今晋大夫暴蔑其君剖分其地天子既不能讨又宠秩之使得列於诸侯是区区之名分复不能守而并弃之也先王之礼於斯尽矣或者以为当是之时周室微弱三晋强盛虽欲勿许其可得乎是大不然夫三晋苟不顾天下之诛则不请命而自立矣不请命而自立则为悖逆之臣天下苟有桓文之君必奉礼义而征之今请於天子而天子许之是受天子之命而为诸侯也谁得而讨之故三晋之列於诸侯非三晋之坏礼乃天子自坏之也呜呼君臣之礼既坏则天下以智力相?长遂使圣贤之後无不冺絶生民之类糜灭几尽岂不哀哉胡氏曰隂阳之运天地之化物理人事之始终皆自芒忽毫厘至不可御故修德者矜细行图治者忧未然君子所以贵於见几而作也夫三晋之欲剖分宗国旧矣自悼公以来隂凝氷坚垂及百载王之命之盖亦不得已焉是故善为天下国家者每谨於微而已矣卑宫恶服虑侈汰也不遑暇食防逸豫也栗栗危惧戒骄溢也动守宪度虞祸乱也不为嗜欲则娱乐之言无自进不好功利则兴作之计无自生诚如是虽使六卿并起三家辈出莽操懿温接迹於朝方且效忠宣力之不暇而何有於他志是故韩赵魏之为诸侯孔子所谓吾末如之何者人君监此亦谨於微而已矣○初智宣子将以瑶为後智果曰不如宵也瑶之贤於人者五其不逮者一也美须长大则贤射御足力则贤技艺毕给则贤巧文辩慧则贤强毅果敢则贤如是而甚不仁夫以其五贤陵人而以不仁行之其谁能待之若果立瑶也智宗必灭弗聼智果别族於太史为辅氏赵简子之子长曰伯鲁幼曰无恤将置後不知所立乃书训戒之辞於二简以授二子曰谨识之三年而问之伯鲁不能举其辞求其简已失之矣问无恤诵其辞甚习求其简出诸袖中而奏之於是简子以无恤为贤立以为後简子使尹铎为晋阳请曰以为茧丝乎抑为保障乎简子曰保障哉尹铎损其户数简子谓无恤曰晋国有难而无以尹铎为少无以晋阳为远必以为归及智宣子卒智襄子为政与韩康子魏桓子宴於蓝台智伯戏康子而侮段规智国闻之谏曰主不备难必至矣智伯曰难将由我我不为难谁敢兴之对曰不然夏书有之曰一人三失怨岂在明不见是图夫君子能勤小物故无大患今主一宴而耻人之君相又不备曰不敢兴难无乃不可乎蜹蚁蜂虿皆能害人况君相乎弗聼智伯请地於韩康子康子欲弗与段规曰智伯好利而愎不与将伐我不如与之彼狃於得地必请於他人他人不与必向之以兵然则我得免於患而待事之变矣康子曰善乃与之智伯悦又求地於魏桓子桓子欲弗与任章问焉桓子曰无故任章曰无故索地诸大夫必惧吾与之地智伯必骄彼骄而轻敌此惧而相亲以相亲之兵待轻敌之人智氏之命必不长矣不如与之以骄智伯然後可以择交而图之奈何独以吾为智氏质乎桓子曰善亦与之智伯又求蔡臯狼之地於赵襄子襄子弗与智伯怒帅韩魏之甲以攻之襄子将出曰吾何走乎从者曰长子近且城厚完襄子曰民罢力以完之又毙死以守之其谁与我从者曰邯郸之仓库实襄子曰浚民之膏泽以实之又因而杀之其谁与我其晋阳乎先主之所属也尹铎之所寛也民必和矣乃走晋阳三家围而灌之城不浸者三版沈竈产鼃民无叛意智伯行水魏桓子御韩康子骖乘智伯曰吾乃今知水可以亡人国也桓子肘康子康子履桓子之跗以汾水可以灌安邑绦水可以灌平阳也絺疵谓智伯曰韩魏必反矣智伯曰子何以知之对曰以人事知之夫从韩魏而攻赵赵亡难必及韩魏矣今约胜赵而三分其地城降有日而二子无喜志有忧色是非反而何明日智伯以其言告二子二子曰此谗臣欲为赵氏游说使主疑二家而懈於攻赵也不然二家岂不利朝夕分赵氏之田而欲为此危难不可成之事乎二子出絺疵入曰主何以臣之言告二子也智伯曰子何以知之对曰臣见其视臣端而趋疾知臣得其情故也智伯不悛赵襄子使张孟谈潜出见二子曰臣闻唇亡则齿寒赵亡则韩魏为之次矣二子乃隂与约为之期日而遣之襄子夜使人杀守堤之吏而决水灌智伯军智伯军乱韩魏翼而击之襄子将卒犯其前大败其衆遂杀智伯灭其族而分其地唯辅果在司马公曰智伯之亡也才胜德也聪察强毅之谓才正直中和之谓德才者德之资德者才之帅也是故才德全尽谓之圣人才德兼亡谓之愚人德胜才谓之君子才胜德谓之小人凡取人之术苟不得圣人君子而与之与其得小人不若得愚人然德者人之所严才者人之所爱爱者易亲严者易踈是以察者多蔽於才而遗於德自古以来国之乱臣家之败子才有余而德不足以至於颠覆者多矣岂特智伯哉○赵襄子漆智伯之头以为饮器智伯之臣豫让欲为之报仇乃诈为刑人挟?首入襄子宫中涂厠左右欲杀之襄子曰智伯死无後而此人欲为报仇真义士也吾谨避之耳让又漆身为?吞炭为哑行乞於市其妻不识也其友识之为之泣曰以子之才臣事赵孟必得近幸子乃为所欲为顾不易邪何乃自苦如此让曰委质为臣而求杀之是二心也吾所以为此者将以愧天下後世之为人臣而怀二心者也後又伏於桥下欲杀襄子襄子杀之胡氏曰君子为名誉而为善则其善必不诚人臣为利禄而效忠则其忠必不尽使智伯有後而豫子为之报仇其心未可知也智伯无後矣而让也不忘国士之遇以死许之至再三而愈?则无所为而为之者真可谓义士矣然襄子知其如此而终杀之何以为人臣之劝哉○襄子为伯鲁之不立也有子五人不肯置後立伯鲁之孙浣是为献子献子生籍是为烈侯魏斯者桓子之孙是为文侯韩?者康子之孙是为景侯盖自三家之灭智伯至是五十一年矣○魏文俟以卜子夏田子方为师每过段干木之庐必式四方贤士多归之文侯与羣臣饮酒乐而天雨命驾将适野左右曰今日饮酒乐天又雨君将安之文侯曰吾与虞人期猎虽乐岂可无一会期哉乃往身自罢之韩借师於魏以伐赵文侯曰赵兄弟也不敢闻命赵借师以伐韩对亦如之二国皆怒己而知文侯以讲於己也皆朝于魏魏由是始大於三晋文侯使乐羊伐中山克之以封其子击他日问於羣臣我何如主皆曰仁君任座曰君得中山不以封君之弟而以封君之子何谓仁君文侯怒座趋出次问翟璜对曰仁君也文侯曰何以知之对曰君仁则臣直向者任座之言直是以知之文侯悦使璜召座而反之亲下堂迎之以为上客文侯与田子方饮文侯曰钟声不比乎左高田子方笑文侯曰何笑子方曰臣闻之君明乐官不明乐音今君审於音臣恐其聋於官也文侯曰善子击出遭田子方於道下车伏谒子方不为礼击怒谓子方曰富贵者骄人乎贫贱者骄人乎子方曰亦贫贱者骄人耳富贵者安敢骄人国君而骄人则失其国大夫而骄人则失其家失其国家者未闻有以国家待之者也夫士贫贱言不用行不合则纳履而去安往而不得贫贱哉击乃谢之文侯谓李克曰先生有言家贫思良妻国乱思良相今所置非成则璜二子何如对曰卑不谋尊疎不谋戚臣在阙门之外不敢当命文侯曰先生临事勿让克曰居视其所亲富视其所与逹视其所举穷视其所不为贫视其所不取五者足以定之矣文侯曰先生就舍吾之相定矣李克出翟璜曰闻君召先生而卜相果谁为之克曰魏成璜忿然曰西河守吴起臣所进也君内以邺为忧臣进西门豹君欲伐中山臣进乐羊中山已拔无使守之臣进先生君之子无傅臣进屈侯鲋以耳日之所覩记臣何负於魏成克曰子之言克於君者岂将比周以求大官哉君问相於克克之对如是所以知君之必相魏成者成食禄千锺仆九在外是以东得卜子夏田子方段干木此三人君皆师之子所进五人者君皆臣之子恶得与成比也璜再拜谢曰鄙人失对愿卒为弟子吴起者卫人仕於鲁齐人伐鲁鲁人欲以为将起取齐女鲁人疑之起杀妻以求将大破齐师或譛之曰起始事曾参母死不奔丧曾参絶之又杀妻以求为将起残忍薄行人也起恐得罪闻魏文侯贤乃往归之文侯问诸李克克曰起贪而好色然用兵司马穰苴弗能过也於是文侯以为将击秦拔五城起为将卧不设席行不骑乘亲裹赢粮与士卒最下者同衣食分劳苦卒有病疽者起为吮之卒母闻而哭之或问之对曰往年吴公吮其父其父战不还踵遂死於敌吴公今又吮其子妾不知其死所矣○赵烈侯好音谓相国公仲连曰寡人有爱可以贵之乎连曰富之可贵之则否君曰然郑歌者枪石二人吾赐之田人万亩连诺而不与烈侯屡问连乃称疾不朝番吾君谓连曰君实好善而未知所持公仲亦有进士乎连曰未也曰牛畜荀欣徐越皆可连进之畜侍以仁义烈侯逌然明日欣侍以举贤使能明日越侍以节财俭用察度功德所与无不充君说乃谓连曰歌者之田且止以畜为师欣为中尉越为内史赐连衣二袭】集览【繁缨小物也而孔子惜之左传成二年卫孙桓子与齐师战卫将败新筑大夫仲叔于奚救桓子是以免既卫赏之以邑辞请繁缨以朝许之仲尼闻之曰惜也惟器与名不可以假人注繁缨马饰皆诸侯之服也器谓车服名谓爵号繁步干反字与樊通礼巾车樊缨注樊读如鞶带之鞶今马大带也缨当胷以削革为之六卿春秋晋有智氏赵氏韩氏魏氏范氏中行氏号六卿後晋君失政六卿专权贞定王十一年智赵韩魏共灭范中行而分其地十六年赵韩魏又共灭智氏而分其地安王二十六年三家共废晋君而分其地三家即赵韩魏也号为三晋晋阳地理志太原有晋阳县括地志云并州太原地名大明城古晋阳也正义曰即古并州茧丝指赋税而言保障指藩篱而言尹铎之意不在赋税而在藩篱此其所以保晋阳也损其户数减损户数则赋税轻民力舒也为少少始绍反段规韩康子之相主不备谓主若不预备则难至矣记坊记大夫不称君恐民之惑也注大夫有臣者称之曰主不言君辟诸侯也左传史墨对赵简子曰主所知也质乎质音贽犹言货也蔡臯狼臯狼赵邑名本春秋蔡地故曰蔡臯狼地理志西河郡有臯狼县长子周史卒甲所封後为赵邑属上党今潞州县礼职方氏其川漳注漳出长子长丁丈反左传襄十八年晋人执卫行人石买于长子注长丁丈反唯史书长子顔师古音长短之长恐误邯郸赵地音寒丹今磁州县在州北五十里洺州肥乡县亦邯郸地也有邯郸山在东城下不浸者三版浸当作没广二尺曰版骖乘乘石证反顔师古曰乘车之法尊者居左御者居中又一人处其右以备倾侧是以戎事称戎右其他则曰骖乘骖三也盖取三人为名义耳汾水汾源出岚州静乐北管岑山东南入并州即西南经绦州蒲州东北历安邑西南入河安邑魏桓子邑汉河东郡也括地志云故城在绦州夏县东北十五里东坡禹迹图云禹都平阳或云在安邑今安邑又名禹都城盖禹避舜子于此非都也绦水地理志绦水在信都南索隐曰水出信都与雩池漳河合流入海正义曰绦源出潞州屯留县西南方山东北流冀州入海平阳韩康子邑昔尧之都也於诗为唐国今平阳府是絺疵晋人絺当作郄案姓谱诸书未有从系者疑是借字郄音隙使主疑二家韩魏二家佯尊智伯故称曰主饮器索隐曰大宛传匈奴破月氐以其王头为饮器韦昭云饮器椑榼也晋灼云虎子属也案椑榼用以盛酒耳非用饮者晋以为溲便器者以韩子吕氏春秋并云襄子漆智伯头为溲杯故也正义曰刘氏云酒器也每宾会设之示恨深耳案此说恐非罗璧识遗曰案史韵饮音?顔师古引匈奴传以月氐王头共饮血盟为证谓饮酒器贵之也且死骨凶秽又恶人头颅岂俎豆所宜乎溲便释盖似之万见春亦是晋释?首刘向说苑曰尺八短剑也其头类?故名?首礼冬官桃氏为剑注?首长二尺重二斤一两三分两之一漆身漆有毒人近之则患疮肿若?然故让漆身以变其容吞炭国策曰豫让乞食其妻曰貌不似吾夫何其音似吾夫让遂吞炭以变其音委质服?曰委弃其形质而君事之示必死节於其主也左传僖二十三年策名委质注名书於所臣之策屈膝而君事之必式记曲礼篇尸必式注小俛以礼之韵会注乘而俛首致恭曰式义取凭轼也轼车前横板有所敬则俯而凭之孔曰古者车箱长四尺四寸而三分之前一後二横一木下去车牀三尺三寸谓之轼轼上二尺二寸横一木谓之较立乘平常则凭较若应为敬则落手隐下轼而头得俯俛中山狄都也汉为国有卢奴北平北新城唐深泽苦陉安国曲逆望都新市索隐曰今中山府是翟璜案姓苑翟本音狄後人姓乃音泽左高为句鲍彪注言左方之声高案左方之声谓阼阶东笙钟之声也君明乐官国策作君明则乐官不明则乐音鲍彪注乐音洛谓以治官为乐审於音审者言聼之察也西河春秋晋地今太原府汾州是屈侯鲋屈姓也名鲋起贪索隐曰李克言吴起贪下文云魏文侯知起亷平又公叔之仆称起节亷岂前贪而後亷耶起家本千金破产求仕今言贪非实贪也贪荣名耳母死不归杀妻求将是也司马穰苴穰苴田完之裔先为齐大司马故称司马穰苴所着书名司马法枪石二歌者之名枪七羊反番吾君失其姓名正义曰常山郡番吾县疑即古番吾君邑番音婆又音盘又音蒲字亦作蒲括地志云故城在镇州旁山县东二十里侍以侍犹言劝也逌然正义曰逌古攸字攸攸气悦也寛缓貌充君说说读曰悦二袭上下皆具曰袭国语谓之称贾逵案礼记丧大记曰袍必有表不禅衣必有裳谓之一称】正误【三家辈出今按三家指鲁大夫孟孙叔孙季孙之家赵韩魏已在六卿中不应复举此义至为易见集览开卷之初辄谬误若此愚故不避僭踰而述是编也质乎今按胡三省注质物相缀当也一读如字谓椹质也质的也智伯怒必加兵於魏如椹质之受斧质的之受矢也亦通絺疵今按絺作郗抽迟切古字多借用之饮器今按汉书匈奴传云单于以老上单于所破月氐王头为饮器者共饮血盟然则酒器是也若溲便器则不可盛血饮矣君明乐官今按乐如字言人君当明乐官择人而任之不必明乐音也充君说今按充字当属上文所与无不充五字为句充满也言凡所赐与皆称其功德也】质实【按一统志晋阳古邑名周唐叔虞始封之地春秋时属晋战国时属赵秦灭赵置晋阳县为太原郡治所汉因之晋没於刘石後魏属太原郡隋唐仍旧宋初改为平晋军寻复为晋阳县属并州元属太原路国朝改为太原县属太原府长子古邑名周史辛甲所封之地春秋时属晋战国时属赵後属秦汉置长子县属上党郡後魏分置乐阳县北齐二县俱废隋初置冀氏县寻改为长子县唐宋金元仍旧国朝因之属潞州邯郸古邑名春秋时属晋战国时为赵所都秦灭赵置邯郸郡汉废郡为县属赵国曹魏属广平国隋初属磁州後省入洺州唐初复置属洺州後改属磁州宋金元仍旧国朝因之改属广平府汾水源出太原府岢岚州流经灵石赵城洪洞临汾等县南历襄陵太平绦州稷山河津荥河等县注于黄河安邑禹所营之邑春秋时为晋境战国时属魏後属秦汉置安邑县为河东郡治所晋魏因之隋初置虞州後改为安邑郡唐初罢郡复置虞州至德初改为虞邑县属陕州大历中复名安邑属河中府宋属解州金元仍旧国朝因之仍属平阳府绦水源?平阳府绦县西流入闻喜县与湅水合经夏县安邑临晋猗氏等县界至蒲州东南入于黄河平阳本尧之都邑以其地在平水之阳故名春秋时属晋战国时属韩後属赵秦汉皆为河东郡地三国魏置平阳郡晋仍旧隋改为临汾郡唐初改为晋州後改为平阳郡宋改郡为府金属河东路元初为平阳路後改晋宁路国朝改为平阳府属山西道中山古狄都也春秋时属晋战国时属魏後属秦汉初为中山郡後改中山国曹魏改定州晋慕容垂都此隋改博陵郡唐初改定州後复为博陵郡寻更为义武军节度宋陞为中山府金元因之国朝改为定州属真定府西河古地名春秋时属晋战国时属赵秦汉皆为太原郡地三国魏置西河郡治兹氏县晋为西河国後魏置汾州後周改为介州隋复为西河郡唐初改浩州寻改汾州属河东道金置汾阳军节度元复为汾州国朝因之隶山西道司马穰苴田完之後齐景公时晋伐河甄而燕侵河上公患之晏婴荐穰苴文能附衆武能威敌公拜为将军使扞燕晋之师乃申明约束监军庄贾後期斩以狥军燕晋闻之皆解去厥後齐威王用兵大仿穰苴之法而诸侯来朝王乃追论古者司马兵法而附穰苴於其中因号曰司马穰苴兵法番吾汉之县名属常山郡本春秋晋之蒲邑也魏晋以来废之隋置房山县属恒山郡唐初属恒州後改为平山县宋金元皆仍旧本朝因之属真定府】
书法【初命何病周也三家分晋各三四世矣三家灭智氏分其田赵自襄子始襄子卒桓子立桓子卒献子立献子卒籍立○魏自桓子始桓子孙斯○韩自康子始康子卒武子立武子卒?立命之为诸侯则於是始也以周为固乱故病之或曰通监之托始於是也朱子於感兴篇尝有迷先几之疑矣纲目修通监者则曷为无改焉盖夫子之修春秋也曰其义则某窃取之又曰述而不作知此则知朱子之纲目矣是故仍温公之文於其首备胡氏之论於其後其意槩可见也】?明【昔在先王分爵五等建万国而亲诸侯褒有功而表有德凡有名有土者非上世神明之胄则勤劳宣力之臣尔曷尝僭及簒窃之人哉自姬辙既东王室衰微礼乐不由於天子征伐出自於诸侯泯泯棼棼圣人忧之笔削一经垂法万世凡列国君臣之事无微不録皆所以示褒贬之实于时诸侯不王而王朝之恩下及列国者不一而足春秋皆深为惜之是以锡命於鲁在桓公则王不称天以见滥赏之失在成公则天王称子以见卑屈之意至於小白葵丘之会重耳践土之盟虽尝使宰孔赐胙及尹氏策命然皆不见於经夫在内则书以示讥在外则削而不録圣人笔削之旨其严若此今焉晋之三家弁髦其君瓜分其国正天诛所宜加王法所不贳者周不能讨则亦已矣从而命之果何意耶考之迁史於周记固曰命韩魏赵为诸侯而於魏世家特曰魏赵韩列为诸侯耳於韩世家特曰与赵魏俱得为列侯耳於赵世家特曰魏赵韩皆相立为诸侯耳初未尝有请命於周之语夫请而见许先儒犹谓天子之自坏礼况实未尝请而天子自命之乎纲目於此文无损益然大书而首揭之者所以继鲁史之絶笔犹托始隐公之意云尔大抵周於诸侯初不顾理之逆顺而惟顾势之强弱曩时曲沃并晋诗人徒知请命于周之美而不计其倾覆宗国之罪今三家分晋自立爵以邦君使他日复有簒夺之臣周亦必移其命三晋者命之矣周固持此为取悦之具而不知陪臣可以并诸侯则诸侯亦可并天子此固势之所必至者去之千百载唐人以偏裨杀逐主帅聼其代立其不顾上下之分如出一辙故周亡於诸侯唐亡於藩镇其祸亦若合符节纲目书此所以正纲常之本示人道之端为万代之深戒者也有天下国家者可不监诸又按三晋之事通监取为篇首且深以礼与名分为言故我昔神祖制序谓王制自此而尽此亦古人造端立本之意盖深察司马氏之用心至胡寅着读史管见复以谨微立论今分注取之备载于下其说亦几无余藴矣臣?明纲目推考三家自立未尝请命之实且深原朱文公熹大书托始之意此皆取纲领节目之大者以为之说庶几先後更相?明而着书之意益以暴白云尔然尝即是思之自汉以前王泽未泯一宇宙也自汉以後王泽尽斩又一宇宙也所以然者秦并天下荡灭古制故其流至此极耳夫秦在诸侯为後封之国介在西戎当春秋时虽尝与中国会盟然始焉与晋婣聨既更韩原之战亦未遽絶迨重耳反国秦缪奔走好会无役不与翊成晋覇未几晋文即世肉未及寒遽有于殽之役自此晋秦交恶迭相攻撃盖自彭衙至于河曲畧无宁岁秦亦未始得志於晋观之厉公麻隧之战吕相絶秦之言则可见矣至春秋末年悼公复覇大合诸侯之衆败秦于棫林由是秦不复振终春秋世摈斥不通秦之所以莫能肆虎狼之暴者皆晋之力能制其命也夫晋为姬姓之属藩屏王室据形势之要表里山河屏蔽东诸侯之国秦界处其西俗混戎翟虽有狡焉思啓封疆之意制於晋而不得逞固不能舍近而攻远是以范睢谓韩魏中国之处而天下之枢於此见晋之地势足以控秦而秦之所患莫晋若也自三家分晋重以魏罃缪戾遂失河西秦始得以蚕食山东卒并天下世儒立论往往咎六国不能坚守合从之约遂为秦有然臣则谓秦之所以能并诸侯者原於三家之分晋也向使晋国不分则以全力制秦秦岂能越晋而并天下哉由是言之六国之灭不系於合从不合从而系乎晋之分不分晋不分为三虽不合从秦不可得而有晋既分为三虽合从秦不可得而拒盖晋未分则形势强既分则形势弱况晋国既分之後韩魏赵各以一国之力尚能抗秦若三国为一必无秦患不待智者而後知秦不能并吞诸侯则先王遗制犹有存者万一他国得志亦恐未必如秦之暴故夫王泽之斩自秦并天下始秦并天下自三家分晋始此固天地之大机也呜呼三家之分国其有关於天下之大势国统之离合者如此然则世之君子当知是书首此不徒以着周室之衰亦所以着秦人并吞六国之因不徒以着礼制之失亦所以着古今世道更变之端】
【己卯】二十四年【燕僖公元年】王崩子骄立
【是为安王】
盗杀楚君当
书法【楚入纲目贬称君僭王也至周亡始称王称薨书盗杀始此终纲目书盗杀十一是年楚君当安王五年侠累七国癸亥黄歇汉後主延熙十六年费禕晋怀帝永嘉六年贾疋梁戊午魏李延孙己巳东魏高澄唐玄宗开元十五年王君?肃宗宝应元年李辅国宪宗元和十年武元衡僖宗中和四年王铎不书官者三黄歇王君?李辅国书使盗杀三汉光武十一年公孙述杀来歙岑彭献帝建安二年袁术杀陈王宠】
【庚辰】安王元年【楚悼王类元年】秦伐魏
?明【凡兵声罪致讨曰伐当王室盛时征伐为天子大权诸侯无交伐之理至春秋则此制已紊况战国乎然秦在春秋屡与晋交兵臣前盖已论之矣自鲁襄十四年书叔孙豹会十三国伐秦之後终春秋世秦晋无复兵争又自春秋後着之迁史亦无大侵伐至是垂二百年始有伐魏之举于时魏方分晋不为无罪然秦实未尝致讨特为盗边之计而已纲目凡此类例以伐书之者地丑德齐莫能相尚故用兵交伐迭书于册所以着黩兵之罪耳惟夫入纲目之初秦首书伐则其首乱王制首开兵祸他时并吞天下其兆已见於此固君子尤当加察者臣故表而出之】
【辛巳】二年魏韩赵伐楚考异【提要有赵侯籍卒四字今刋本漏】○郑围韩阳翟集览【阳翟地志颍川阳翟县翟音宅索隐音狄括地志云洛州县今属钓州】质实【一统志云阳翟古地名春秋时为郑之栎邑战国时为韩国秦为阳翟县兼置颍川郡汉因之晋属河南郡东魏置阳翟郡隋废郡以县属襄城郡唐属嵩州後属许州宋属颍昌府金改为钧州以州有钧台故名元仍旧本朝因以阳翟县省入属开封府】
【壬午】三年【秦惠公赵武侯韩烈侯取元年】虢山崩壅河集览【虢山地志弘农陕县故虢国也山在陕州陕县西二里临黄河今河滨有冈阜似是颓山之余】
书法【记异也书山崩始此终纲目书山崩二十六是年汉吕后乙卯文帝元年宣帝本始四年元帝建昭四年成帝建始三年河平三年元延三年和帝永元元年十二年殇帝延平元年安帝永初六年延光二年三年四年顺帝永和三年桓帝建和二年和平元年永兴二年永夀元年延熹三年献帝初平四年晋元帝太兴四年再崩安帝义熙五年隋炀帝大业七年而壅水者四是年汉元帝建昭四年河平三年元延三年岸崩壅水不与焉汉元帝建昭四年】
【癸未】四年楚围郑
【甲申】五年日食
书法【不书某月缺也盖战国之记注多畧矣书日食始此终纲目书日食三百六十七不书月者六至汉高帝三年始书月】
?明【春秋日食三十六或日或不日然未有以年书者纲目是年与二十年及烈王元年七年赧十四年之类日食皆不书其月考之前史亦然然後知当时史官不职失其纪録为可知矣不然纲目岂於天戒而故畧之书之所以着其失也】
○盗杀韩相侠累
【侠累与濮阳严仲子有恶仲子闻轵人聂政之勇以黄金百镒为政母夀欲因以报仇政不受曰老母在政身未敢以许人也及母卒仲子乃使政刺侠累侠累方坐府上兵卫甚衆聂政直入刺之因自皮面决眼自屠出肠韩人暴其尸於市购问莫能识其姊嫈闻而往哭之曰是轵深井里聂政也以妾在之故重自刑以絶从妾奈何畏没身之诛终灭贤弟之名遂死政尸之旁】集览【侠累战国策作韩傀高诱曰即侠累也名傀侠古挟反累力追反严仲子严遂字仲子有恶如字史记作有郤轵人轵县深井里人也地志河内有轵县故城在孟州济源县东南战国魏邑今济源南三十里有轵城村皮面决眼索隐曰皮面谓以刀刺其面皮欲令人不识决眼谓出其眼睛战国策决作抉注挑也姊嫈嫈音莺史记作荣索隐曰荣其姊名重自刑以絶从徐广曰恐其姊从坐而死也索隐曰重持用反复也谓以妾故复自刑其身令人不识也从音踪古字少假借故无足旁徐氏以为从坐非也刘贡父亦音足松反正义曰重直龙反刑亦作刋说文刋剟也重爱惜也本为严仲子报仇讫爱惜其事不令漏泄以絶踪迹其姊妄云为己在故隐误矣】质实【一统志云濮阳古邑名春秋时属晋战国时属韩後属秦汉废之以其地属济隂郡晋置濮阳郡隋置濮州唐初因之後复为濮阳郡五代唐复为濮州宋仍旧金属大名府元直隶省部本朝因之属东昌府轵古邑名东周为畿内地春秋时属晋战国时属魏後属秦汉置轵县属河内郡後废之今名轵村故城在怀庆府济源县南一十三里】
?明【春秋昭二十年书盗杀卫侯之兄絷左氏以为齐豹先儒以为宗鲁若齐豹则有位于朝若宗鲁则身为骖乘圣人且以盗书之况聂政刺客小人真穿窬之微者尔书之为盗夫复何说尝怪马迁作史特取聂政着之列传累百千言而不厌若有深嘉乐予之意向微君子直笔书之则千载之不必有闻风效之者矣观者不可不知】
【乙酉】六年郑弑其君骀
书法【弑君者驷子阳之党也不书称国君无道也初子阳相郑繻公杀之故及书弑君始此纲目书废而弑者廿称国者一齐宝卷书弑者七十三称国者七郑骀代鬰律凉张祚西燕主冲西燕主忠燕主云宋子业夷蛮书弑不与焉】
【丙戌】七年
书法【无事必书备编年也後仿此】
?明【春秋二百四十二年未有一年无事者则以当时史官犹谨其纪録之职故圣人得以因而修之尔况於战国日寻干戈安得无事而每每间见若此则以衰乱之世史官失职故也然纲目虽无事亦备岁年者此正编年之法尔若夫春秋四时具然後成岁故虽无事必书首时至纲目则止书岁者自末周至五代盖一千三百六十二年岁月既久文字繁夥固不得纯用春秋之法此又随时变通之义君子所当加察者也】
【丁亥】八年齐伐鲁
【戊子】九年魏伐郑
【己丑】十年【晋孝公倾元年】
【庚寅】十一年秦伐韩宜阳取六邑集览【宜阳索隐曰弘农宜阳县在渑池西南今河南府宜阳是括地志云故韩城一名宜阳城在洛州福昌县东】质实【一统志云宜阳古邑名周为召伯聼讼之所春秋时属晋战国时属韩後属秦汉置宜阳县属新安郡後魏置宜阳郡後周改为熊州以县属焉隋属河南郡唐改县曰福昌後唐改福庆县宋复为宜阳县金元仍旧本朝因之属河南府】○齐田和迁其君贷於海上食一城
【和田恒之曾孙也】
书法【田和何以不书大夫知为大夫者不若是甚矣然则三晋亦不臣矣则曷为以晋大夫书书晋大夫所以病王也】
【辛卯】十二年秦晋战于武城集览【武城括地志云故武城一名武平城在华州郑县东北】○齐伐魏○鲁败齐师于平陆集览【平陆正义曰兖州县也平陆城即古厥国在大梁东界】质实【一统志云平陆春秋鲁邑名即古厥国也战国属楚後属秦汉置平陆县属东郡东汉省入须昌县北齐置乐平县隋复改为平陆县属鲁郡唐初属兖州後改为中都县金改为汶上县属东平府本朝因之属兖州府】
【壬辰】十三年秦侵晋○齐田和会魏侯楚人卫人于浊泽求为诸侯集览【浊泽地志浊水出齐郡广县厉妫山徐广曰长社有浊泽案赵世家中山伐魏败涿泽正义曰涿音浊徐云长社之浊泽非也括地志云浊水源出蒲州解县东北平地尔时魏都安邑韩赵伐魏岂河南至长社也当是解县浊水近於魏都】
【田和求为诸侯魏文侯为之请於王及诸侯王许之】
书法【会未有无故者纲目不言故会而言故必丑辞也故浊泽之会书求为诸侯于郊之会书田详显王十四年徐州之会书相王显王三十六年皆丑之也】
?明【自陈恒弑其君孔子沐浴而朝请鲁致讨而鲁君方制於三家有不能也当是时也陈恒之罪有天地之所不容人神之所共愤人皆得而诛之则上无天子下无方伯暴乱肆行莫知禁也循至田和遂并齐而有之今也前书迁其君於海上继书求为诸侯则其簒夺之实固不可诬周既不能制三晋於前其能制田氏於後哉後三年遂命为侯矣然田氏犹能请命於周者何耶彼见周人既命三晋而不及己也以为己与三晋等尔一予一否尤而效之周亦何辞於田氏而迟之久者亦不得已之意焉尔比而观之则当时君不君臣不臣其罪皆晓然具见於书法之间矣吁】
【癸巳】十四年
【甲午】十五年秦伐蜀取南郑集览【南郑汉中郡邑今兴元所理县三国魏孙资曰南郑直为天狱中即此】质实【一统志云南郑周褒国附庸之邑名郑桓公殁於犬戎其民南奔居此因曰南郑秦厉公城其地汉为南郑县东汉置汉中郡治此西魏改光义县隋复为南郑唐宋元仍旧本朝因之属汉中府】○魏侯斯卒
书法【诸国入纲目称爵及僭王则贬称君卒皆称卒至周亡则称王卒称薨纲目不皆卒诸侯有事而后卒唯王崩立悉书之王立名诸侯卒称名失国名卒不名者不得其名也夷蛮之君书死】?明【按礼诸侯曰薨大夫曰卒五等邦君何以书卒夫子作春秋凡外诸侯皆书卒先儒谓周室东迁诸侯放恣专享其国上不请命圣人黜之特书曰卒盖不与其为诸侯尔纲目取法春秋故凡诸侯所以书卒者此也然则何以名之诸侯不生名则死而名之礼也以小白重耳之盛莫不书名纲目亦春秋之法耳虽然纲目於赧王既亡之後诸侯又皆书薨何哉盖赧王未亡之前天子在上故以王法而正诸侯之卒逮赧既亡则上无天子故诸侯聼其称薨此又随时变通之意纲目之所不得已者呜呼微矣】
○魏吴起奔楚楚以为相
【魏武侯浮西河而下顾谓吴起曰美哉山河之固此魏国之宝也对曰在德不在险昔三苖氏左洞庭右彭蠡德义不修禹灭之夏桀之居左河济右泰华伊阙在其南羊肠在其北修政不仁汤放之商纣之国左孟门右太行常山在其北大河经其南修政不德武王杀之由此观之在德不在险君若不修德舟中之人皆敌国也武侯曰善魏相田文起不悦谓文曰请与子论功可乎文曰可起曰将三军使士卒乐死敌国不敢谋子孰与起文曰不如子起曰治百官亲万民实府库子孰与起文曰不如子起曰守西河而秦兵不敢东乡韩赵宾从子孰与起文曰不如子起曰此三者子皆出吾下而位加吾上何也文曰主少国疑大臣未附百姓不信方是之时属之子乎属之我乎起默然良久曰属之子矣久之魏相公叔害起譛之武侯疑之起惧诛遂奔楚楚悼王素闻其贤至则任之为相起明法审令捐不急之官废公族疏远者以养战士要在强兵破游说之言从横者於是南平百越北却三晋西伐秦诸侯皆患楚之强而楚之贵戚大臣多怨起者】集览【西河括地志云河在冀州西故名西河三苖氏书蔡氏传曰三苖国在江南荆扬之间恃险为乱者也今湖南溪洞时犹窃?俘而询之多为猫姓岂其遗种欤正义曰今江鄂岳三州之地是地理沿革表今浑州古三苖国洞庭湖在岳州巴陵西西吞赤沙南连青草横亘七八百里风土记云鼎澧沅湘合诸蛮黔南之水汇于洞庭至巴陵与荆江合正义曰以天子在北故洞庭在西为左彭蠡在东为右彭蠡湖在浔阳东南五十三里禹贡彭蠡既瀦蔡氏传曰地志在豫章彭泽县东合江西江东诸水跨豫章饶州南康之地所谓鄱阳湖者是也夏桀之居帝王世纪禹封夏伯今河南阳翟县是汲冢古文太康居斟鄩羿亦居之桀又居焉括地志云鄩城在洛州巩县西南河济禹贡济河惟兖州蔡氏传曰兖州之域东南据济西北距河河济之间相去不远地志河水自胜州东直南至华隂即东至怀州南又东北至平州碣石入海济水出常山房子县赞皇山东至钜鹿瘿陶县入泜索隐曰济水出河东垣县王屋山东其流至济隂故应劭云济水出平原隂县东泰华泰通作太禹贡至于太华蔡氏传曰地志太华山在弘农华隂县今华州华隂南二十里也礼职方氏曰豫州山镇曰华山伊阙括地志云阙塞山一名伊阙而俗名龙门高诱曰伊阙在洛阳西南六十里禹所辟也郦道元注水经云禹疏龙门以通水两山相对望之若阙然伊水历其间故名伊阙羊肠山在太原西北九十里正义曰羊肠阪道在太行山上南口属怀州北口属潞州括地志云羊肠阪在怀州河内县北二十五里商纣之国郑玄曰商国在泰华之阳皇甫谧曰今上洛商也括地志云商州东八十里商洛县古商国也孟门贾逵曰孟门太行皆晋山隘也索隐曰孟门山在朝歌东北刘氏案纣都朝歌孟门在其西今言纣之国左孟门则东边别冇孟门也或谓今石州孟门县是太行山在河内山阳县西北上党南正义曰在怀州河内北二十五里从横从将容反横与衡通胡盲反孟康曰南北为从东西为横瓒曰以利合为从以威势相胁为横正义曰诸说皆未允关东地从长六国共居之苏秦相六国令从亲而摈秦故曰合从关西地横广秦独居之张仪相秦破关东从道使连秦之横故曰连横百越谓非一种也犹言百蛮韦昭曰越有百邑故曰百越】质实【一统志云洞庭湖名在岳州府城西南禹贡九江孔殷注云即洞庭也沅渐元辰叙酉澧资湘九水皆合於此故名九江又九江沅资湘最大皆自南而入荆江自北而过洞庭瀦其间名为五瀦战国策云秦与荆战大破之取洞庭五瀦是也每岁六七月间岷峩雪消水暴涨自荆江逆入洞庭清流为之改色彭蠡湖名在南康府东南一名宫亭一名扬澜左里一名鄱阳阔四十里长三百里巨浸弥漫中有鴈泊小湖西接南昌东抵饶州北流入于江禹贡东汇泽为彭蠡是也河济二水名河水源自平阳府垣曲县东流怀庆府济源孟温三县境入河南府巩县界济水源发怀庆府济源县王屋山下曰沇水既见而伏复出於此为济有二源东源周回七百步其深莫测西源周?七百八十五步其深一丈与东源合流至温县南入于黄河其水性下且劲过黄河之南溢而为荥往东若断若续或伏或见而入于海泰华二山名泰山在济南府泰安州北五里即东岳岱宗也舜东廵狩至此其山屈曲盘道至絶顶高四十余里有石表东岳庙封禅坛在焉华山在西安府华隂县南一十里即西岳也以西有少华山故此曰太华白虎通云西方有太隂用事万物生华故曰华山伊阙山名即阙塞山也在河南府城西南三十里左传晋赵鞅纳王使女寛守阙塞即此一名伊阙亦名阙口大禹疏龙门伊水出其间汉服?谓南山伊阙是也俗名龙门山羊肠坂名在潞州壶关县东南一百六里汉地理志壶关有羊肠坂长三里盘曲如羊肠孟门山名在平阳府吉州西七十里吕不韦曰龙门未辟吕梁未凿河出孟门之上即此山也太行山名在怀庆府城北二十里山势绵亘数千里虽各因地立名其实皆名太行禹贡太行恒山至於碣石盖相接也常山常与恒同山在真定府曲阳县西北一百四十一里天文志恒山辰星主焉尔雅曰恒山为北岳盖祀典五岳之一】
【乙未】十六年【秦出公魏武侯击赵敬侯章韩文侯元年○田齐太公和元年○统秦晋齐楚燕赵魏韩旧国八田齐新国一凡九大国】考异【提要分注统字下作并晋齐楚燕统旧国八】初命齐田和为诸侯考异【据卷首魏斯赵籍韩?称晋大夫此田和上漏大夫字】
书法【田和何以不书齐大夫据魏斯赵籍韩?称晋大夫田和首迁其君不书大夫久矣然则命之者无贬乎贬必於其事端贬命晋大夫则余者意自见矣非以其请命欤不书请命书求为诸侯则固不以田和为可命也】
○魏袭赵邯郸不克
【丙申】十七年秦庶长改弑其君及其君母
【庶长改迎灵公之子于河西而立之是为献公遂杀出子及其母沈之渊旁】集览【庶长改庶长注见赧王二年改名也史失其姓河西正义曰西者秦州西县秦之旧地时献公在西县故迎立之】书法【国母书弑始此终纲目母后书弑九详汉灵帝中平六年】
?明【按史秦灵公卒子献公不得立立灵公季父悼子是为简公简公十六年卒子惠公立惠公十二年子出子生十三年惠公卒出子立出子二年庶长改迎灵公之子献公于河西而立之杀出子及其母沈之渊旁夫献公灵公之子不得嗣位则固当时用事大臣之罪尔昔齐公子商人骤施於国弑其君舍而自立未几商人为邴歜阎职所贼春秋不书曰盗反以弑君之罪归诸齐人诚以商人所以得为君者齐人君之也今出子继简公惠公之後而简公惠公出於秦人之所共立固无商人弑君自立之罪至於出子已历三世秦人既已举国君之则出子固秦人之君而秦乃出子之国矣戕而弑之果何义哉前史书杀出子及其母视之甚轻而马迁年表又以诛出公书之窃意出子在当时母子甚微故史氏亦待之以不足録耳至纲目始书弑其君及其君母特着其变之甚大而秦人覆载不容之罪亦始有不可得而掩者然後知纲目书法之意盖亦考其实而正其名不以势之强弱而废君臣之分所以扶三纲立人极为後世之戒耳昔孟子有言孔子成春秋而乱臣贼子惧臣谓纲目之修其治乱臣贼子尤为严谨凡前史未正之狱未名之恶皆大书而特书之于以继麟经之絶笔示万世之大关使乱贼之徒其罪终不可得而冺没庶几人类冇立不为夷狄禽兽之归臣固亦曰纲目修而乱臣贼子惧者此也学者其毋以常事视之常词读之则得其旨矣】
韩伐郑遂伐宋
【丁酉】十八年【秦献公齐桓公午元年】
【戊戌】十九年魏败赵师于兎台集览【兎台地名在河北】
【己亥】二十年日食昼晦集览【日食注见汉惠帝七年】
书法【日食至於昼晦非小变也凡日食食既为甚星昼见次之昼晦又次之皆大异也终纲目书日食三百六十七而书昼晦者三是年赧王十四年汉吕氏庚申书星昼见者二宋文帝己巳唐肃宗上元二年书食既者十有二详汉惠帝七年】
【庚子】二十一年楚君类卒楚人杀吴起
【悼王薨贵戚大臣作乱攻吴起杀之因射刺起并中王尸太子臧即位讨为乱者夷七十余家】书法【称人何衆辞也然书杀则愈於卫鞅矣鞅书诛】
?明【前书魏侯斯卒魏吴起奔楚此书楚君类卒楚人杀吴起则是用起者魏楚之君而怨起者魏楚之人也夫大臣佐君泽加於民则爱之若父母安有在魏而魏不容在楚而楚见杀哉起以功利富强之术中其君而虐用其民一旦祸?则足以杀其躯而已然起既得罪于楚纲目不书诛而书杀何也因射刺起并中王尸则当时羣臣作乱之罪亦不容冺故不得而诛之惟夫书以楚人则足以见人皆欲杀之之意云尔後之欲图富强者可不鉴诸】
【辛丑】二十二年【楚肃王臧元年】齐伐燕○魏韩赵伐齐
【壬寅】二十三年【是岁齐亡统秦晋楚燕魏赵韩田齐凡八大国】赵袭卫不克○齐侯贷卒无子田氏遂并齐
书法【书遂何罪辞也然上书卒无子则愈於三晋矣】
【癸卯】二十四年【齐威王因齐元年】狄败魏师于浍集览【于浍浍古外反括地志云浍高山一名浍山在绦州翼城东北二十五里浍水出焉杜预曰浍水出平阳绦县南西入汾索隐曰言于浍者於浍水之侧也】质实【一统志云浍水源出平阳府翼城县东七十五里乌岭山下西流至绦州入于汾水】○魏韩赵伐齐
【甲辰】二十五年【晋靖公俱酒元年】蜀伐楚
【乙巳】二十六年【韩哀侯元年○是岁晋亡统秦楚燕魏赵韩齐凡七大国】王崩子喜立【是为烈王】
三晋共废其君俱酒为家人而分其地集览【俱酒乃靖公之名也索隐曰系本作靖公俱家人韦昭曰庶人之家也索隐曰谓居家之人无官职也】
书法【韩赵魏与晋并列为诸侯於是各历数世矣晋烈公止孝公倾靖公俱酒凡三世魏文侯斯武侯撃凡二世赵烈侯籍武侯敬侯章凡三世韩景侯?烈侯取文侯哀侯凡四世书曰废其君何以不臣之罪罪之也故不称魏赵韩而称三晋据前伐齐再书魏韩赵系之以晋所以明其不臣也历三四世而君臣之分不可泯纲目之法严矣故自是恒称三晋终纲目书废君三十四俱酒汉少帝昌邑孺子弘农王魏山阳公齐王芳吴主亮晋陈留王海西公宋零陵王营阳王齐汝隂王海陵王涪陵王梁巴陵王魏主晔主恭主朗北齐中山王梁主纲主栋魏主钦周宋公陈江隂王北齐济南王陈临海王隋介公唐公中宗唐鄂王吴越弘倧汉湘隂公楚希萼书幽三石鉴魏孝静唐昭宗书迁二晋惠魏子攸废书奉二梁济隂吴让皇废不成其君三萧正德渊明唐重茂】
【丙午】烈王元年日食○韩灭郑自阳翟徙都之
书法【书灭始此】
【丁未】二年【赵成侯种元年】
【戊申】三年燕败齐师于林狐集览【林狐燕世家作林营索隐曰地名一云林地名於林地立营故曰林营】○鲁魏伐齐
【己酉】四年【燕桓公元年】赵伐卫取都鄙七十三集览【都鄙按礼十邑曰都五百家为鄙】○魏败赵师于北蔺集览【北蔺地理志蔺属西河郡正义曰今属石州在赵之西北故或云赵北蔺】
【庚戌】五年魏伐楚○韩严遂弑其君
【哀侯以韩廆为相而爱严遂二人相害遂刺廆於朝而并中哀侯】
书法【於是严遂刺韩廆於朝并中哀侯何以不书及其相韩廆大臣非死国不书廆遂二人相害则两下相杀而已耳两下相杀不书】
魏侯击卒
【武侯不立太子至是子罃与公中缓争立国内乱】集览【罃乙耕反公中缓正义曰中音仲】
【辛亥】六年【魏惠王罃韩懿侯元年】齐侯来朝
【时周室微弱诸侯莫朝而齐独朝之天下以此贤威王】
书法【书来朝何嘉尊周也入纲目三十四年非卒未有称爵者称齐侯嘉之也书来朝始此周世书来朝者二详显王二十六年惟此以美书】
?明【礼王制诸侯五年一朝书周官六年五服朝则诸侯朝於天子者礼也一不朝则黜其爵再不朝则削其地三不朝则六师移之则诸侯不朝于天子其罪亦不可逭矣自周之衰诸侯不王以春秋二百四十二年观之鲁以宗国之重公及大夫朝王者仅八见于经然皆因事而见实非能朝天子朝京师也宗国且尔况他国乎春秋且尔况战国乎今齐以强大之国乃能特举朝礼入见于周则是空谷足音晦冥日月絶无而仅冇者也天下贤之宜矣然齐自一朝之後继是无闻焉使其五年一朝能如王制六年一朝能如周官则亦诸侯事天子之常礼何足多哉惟夫天下不朝而齐独朝之所以见称于当时尔纲目书此盖亦乐予人为善之意於以见齐侯之贤於以见周室之削於以见天下之无王虽曰幸之其亦伤之观者要当推而广之可也】
赵伐齐○魏败赵师于怀集览【怀古河内也案韩诗外传武王伐纣祷于邢丘更名邢丘曰怀括地志云故怀城在今怀州武陟县西十里】质实【一统志云怀春秋晋之邑名战国属赵後属秦汉为怀县属河内郡隋析置武陟县属殷州唐初於此置陟州後州废以县属怀州省怀县入焉宋金元仍旧本朝因之属怀庆府】○齐侯封即墨大夫烹阿大夫
【齐威王召即墨大夫语之曰自子之居即墨也毁言日至然吾使人视即墨田野辟人民给官无事东方以宁是子不事吾左右以求助也封之万家召阿大夫语之曰自子守阿誉言日至吾使人视阿田野不辟人民贫馁赵攻鄄子不救卫取薛陵子不知是子厚币事吾左右以求誉也是日烹阿大夫及左右尝誉者於是羣臣耸惧莫敢饰诈务尽其情齐国大治强於天下】集览【即墨本莱州邑今胶州县也括地志云故即墨城在今登州胶水县南六十里阿杜预曰济北东阿是本齐之柯邑齐桓公与鲁会柯而盟即此今为祝阿括地志云故城在今东平府东阿县西南鄄音绢秦为东郡县汉为济隂鄄城县今属濮州】质实【一统志云即墨春秋齐之邑名以其地临墨水故名即墨汉置县为胶东国治东汉属北海国晋属济北国北齐省隋复置之唐宋仍旧元属胶州本朝改隶莱州府阿春秋齐之邑名战国末属秦汉置东阿县属东郡晋属济北国隋属北齐郡唐初属济阳郡後属郓州宋属东平府金元仍旧本朝罔之隶兖州府鄄春秋齐之邑名战国末属秦汉置鄄城县属济隂郡晋於此置濮阳郡隋改为濮州唐初为濮阳郡後复为濮州治鄄城县宋仍旧金属大名府元直隶省部本朝因之隶东昌府】书法【特书齐侯嘉不惑也凡美恶在其君则斥书主】
【壬子】七年【楚宣王良夫元年】日食○王崩弟扁立
【是为显王】
韩赵伐魏围安邑
【韩公孙颀谓懿侯曰魏乱可取也懿侯乃与赵成侯合兵伐魏大破其兵遂围安邑成侯曰杀罃立公中缓割地而退我二国之利也懿侯曰杀魏君暴也割地贪也不如两分之魏分为两不强於宋卫则我终无魏患矣赵人不聼乃解而去太史公曰魏惠王之所以身不死国不分者二国之谋不和也若从一家之谋魏必分矣故曰君终无适子其国可破也】集览【颀索隐曰音祁】
【癸丑】显王元年齐伐魏○赵侵齐
【甲寅】二年
【乙卯】三年秦败魏韩之师于洛阳集览【洛阳书多士篇序曰成周既成注成周洛阳下都案是古洛阳城也今河南府洛阳县东北故城在焉】质实【一统志云洛阳成周之地名居洛水之北故曰洛阳春秋时属晋战国时属魏秦属三川郡汉为河南郡治东汉改为雒阳魏复为洛阳晋因之隋迁郡治河南县唐改洛阳为永昌寻复旧宋初河南洛阳二县并置金以河南县省入洛阳县元仍旧本朝因之属河南府】
【丙辰】四年魏伐宋
【丁巳】五年秦败三晋之师于石门赐以黼黻之服集览【石门赵世家作石阿正义曰在石隰二州界黼黻之服白与黑相次画为斧形曰黼青与黑相背画为亚形曰黻案亚古弗字也礼司服疏云黼近刃白近上黑取其善断也黻取臣民背恶向善之义】质实【一统志云石门在平阳府解州东南自径岭踰中条山通陕州道山岭参天左右壁立间不容轨谓之石门】
【斩首六万】
书法【赐服不书此何以书前年秦兵至洛阳无忌惮孰甚焉於是而又败三晋之师于石门黼黻之赐周之所以自免者末矣书悲之也终纲目书赐服二是年唐天宝八载杨钊皆讥辞也】?明【诸侯终丧入见则冇锡礼所谓丧毕以士服见已见赐之黻冕是也岁时来朝则有锡诗所谓君子来朝又何予之玄衮及黼是也秦西方之戎翟自春秋末年不与中国之会盟久矣入纲目以来首书伐魏至是前年书败魏韩今年书败三晋尚功首虏虐害烝民罪固不容於诛周天子不能治之则亦已矣反乃赐以黼黻之服是教以杀人之事而赏杀人之贼也果何义耶且夫三晋之民中国之民也斩首至於六万复何罪乎自是而後秦日益张至於并吞之势已成乃始欲约从伐之尚奚及哉直书于此则周人妄赏之失固自不言可知兵祸何时而弭欤吁】
【戊午】六年
【己未】七年魏败韩赵之师于浍○秦败魏师于少梁集览【少梁正义曰即冯翊夏阳县也魏有大梁故以少梁别之今同州韩城县南二十里古少梁国】质实【一统志云少梁春秋晋之邑名即古韩梁二国地也秦更名夏阳县汉属冯翊郡隋析置韩城县以古韩城为名唐属同州五代梁唐属河中府宋因之金改祯州元复为韩城县本朝因之属西安府故城在韩城县南二十二里】○秦伯卒
【秦献公薨子孝公立生二十有一年矣是时河山以东强国六淮泗之间小国十余楚魏与秦接界魏筑长城自郑滨洛以北有上郡楚自汉中南有巴黔中皆以夷翟遇秦摈斥之不得与中国之会盟於是孝公?愤修政欲以强秦】集览【巴古巴子国有巴西巴东巴郡注见汉献帝建安十九年黔中春秋巴地战国属楚秦取之置黔中郡汉改武陵郡後周改黔州故城在今辰州西二十里盘瓠之後也黔音琴】质实【一统志云巴秦之郡名即周巴子国也秦灭蜀置巴郡汉因之治江州县汉末刘璋改为永宁郡晋复为巴都郡宋齐复为巴郡梁改为楚州西魏改为巴州隋初改为渝州後复为巴郡唐初复为渝州後改为南平郡五代时为王建孟知祥所据宋初改为恭州後陞重庆府元置重庆路本朝改为重庆府属四川道黔中秦之郡名即古蛮蜑所居之地春秋战国时属楚秦置黔中郡汉改为武陵郡东汉因之三国时初属蜀後属吴梁改为沅州隋初改曰朗州後复为武陵郡唐初复为朗州後改为武正军五代梁曰武顺军唐曰武平军宋初属朗州後陞为常德军节度元改常德路本朝改为常德府属湖广道】
?明【秦伯何以不名史失其传名不登於简册也春秋诸侯凡与会盟聘问者卒则名之如宋公和陈侯鲍之类是也其不与会盟聘问者卒则不名如滕侯卒宿男卒之类是也纲目不书名者如此年之秦伯三十六年韩侯之类考之前史皆不载其名虽或间见於後人附注之中亦不得知其实故皆从滕侯宿男之例亦及史阙文之意也若强以附注不可信之名而名之则失春秋之旨矣】
【庚申】八年【秦孝公燕文公元年】彗星见西方集览【彗星杜预曰彗所以除旧布新也音似义反正义曰彗徐醉反又先到反妖星光芒偏指如彗者也春秋钩命决宋均注云彗五彗也色苍则王侯破天子苦兵赤则贼起强国恣黄则女害色权夺后妃白则将军逆二年兵大作黑则水精贼江河决贼处处起杨韩占云其象若竹彗木条长短无常长大见久则灾深短小见不久则灾狭也】○卫公孙鞅入秦
【秦孝公令国中曰昔我穆公自岐雍之间修德行武东平晋乱以河为界西霸戎翟广地十里天子致伯诸侯毕贺为後世开业甚光美会往者厉躁简公出子之不宁国家内忧未遑外事三晋攻夺我先君河西地丑莫大焉献公即位镇抚边境徙治栎阳且欲东伐复穆公之故地修穆公之政令寡人思念先君之意常痛於心宾客羣臣有能出奇计强秦者吾且尊官与之分土於是卫公孙鞅闻之乃西入秦鞅卫之庶孙也好刑名之学事魏相公叔痤痤知其贤未及进会病魏惠王往问之曰公叔病如有不可讳将奈社稷何公叔曰痤之中庶子卫鞅年虽少有奇才愿君举国而聼之王嘿然公叔曰君即不聼用鞅必杀之无令出境王许诺而去公叔召鞅谢曰吾先君而後臣故先为君谋後以告子子必速行矣鞅曰君不能用子之言任臣又安能用子之言杀臣乎卒不去王出谓左右曰公叔病甚悲乎欲令寡人以国聼卫鞅也既又劝寡人杀之岂不悖哉鞅既至秦因嬖臣景监以求见说以富国强兵之术孝公大悦与议国事】集览【岐雍岐周文王所封邑汉为扶风郡隋改岐州唐改凤翔府括地志云岐山在岐州岐山县东北十里雍扶风雍县也以有东殽西汉南商北居庸四山之所拥翳故名曰雍天子致伯秦本纪孝公十九年天子始封爵为伯正义曰伯音覇公羊传成八年其称天子何注云天子者爵称也圣人受命皆天所生故谓之天子疏解云案辨名记天子无爵而以天子为爵称者言爵醮也所以醮尽其材天子有圣德居无极之尊位谓之爵称亦何伤而云无爵者谓无如诸侯以下九命之爵耳岂谓无尊美之爵乎记郊特牲云古者生无爵死无諡天子有諡有爵明矣往者厉躁简公出子之不宁自厉共公躁公简公至出子其间怀公自杀出子被杀故曰不宁也秦本纪曰秦以往者数易君君臣乖乱栎阳苏林曰栎音药徐广曰栎阳汉万年县也括地志云栎阳故城一名万年城在京兆栎阳县东北分土分扶问反凡裂土以封诸侯其受封者各有分也公孙鞅公孙氏也鞅名也音倚两反秦封鞅商於十五邑号曰商君公叔痤公叔氏也痤名也音在戈反如有不可讳战国魏策注死者人之所不能避故云中庶子战国魏策作卫庶子注此公族官别於国官及太子官嬖臣景监嬖臣便幸近习也景监姓名楚之族监去声】正误【天子致伯今按秦自襄公救周送王东迁有功封为诸侯穆公伐晋春秋已书秦伯何以曰孝公始封为伯也孝公十九年天子致伯乃方伯之伯周礼九命作伯谓诸侯之长也】质实【一统志云岐古之邑名即太王所居岐周之地春秋战国为秦地始皇并天下以属内史汉初更为中地郡寻更为右扶风三国魏改为扶风郡晋为秦国後魏改置秦平郡寻改为岐州西魏改为岐阳郡隋初为岐州後改为扶风郡唐初复为岐州後改为凤翔府宋因之属秦凤路金置天兴军元为凤翔路本朝复为凤翔府属陕西道雍古之邑名本召穆公之采邑春秋时为故雍秦置雍县汉属右扶风後魏为秦平郡治隋为扶风郡治唐至德初改为凤翔县仍析置天与县後省凤翔入天与金复改为凤翔县元仍旧本朝因之属凤翔府栎阳秦之县名属内史汉高帝初都於此既葬太上皇於万年陵遂分栎阳置万年县治栎阳城中故又名万年城今废为镇故城在西安府临潼县北五十里】
书法【上书见西方下书入秦鞅之为彗大矣东诸侯其忧乎通监是年不书彗见纲目特取而书之其旨微矣书彗始此终纲目书彗十有七是年周赧王十年十二年秦始皇三十三年汉景帝二年莽癸酉年晋成帝咸康二年孝武帝宁康元年安帝义熙十四年陈文帝乙酉年唐高宗总章元年睿宗太极元年文宗开成二年懿宗咸通五年昭宗大顺二年昭宣帝天佑二年後唐癸未年书孛五十三则彗之为变非孛比矣】
?明【天人相应之机至不可诬也自圣经灾异之书絶笔於获麟之後泯泯棼棼至于战国乱离瘼矣天变於上民病於下不可一端举也今也上书彗星见西方下书卫鞅入秦何哉盖秦自用鞅之後奋其余烈日肆虎狼之毒吞噬列国凡上世神明之胄扫殄无遗原野厌人之肉川谷流人之血灾变之形孰有大於此者不惟是也废井田开阡陌罢封建置守宰举先王之典籍尽畀之烈焰之中自昔三代数圣人良法美意扫地不存其为彗也大矣星变之烈岂偶然哉然则鞅乃西方之彗出而扫灭宇内者尔通监是年不载彗星之出纲目取诸迁史年表特笔于此盖有深意存乎其间君子不可不察也】
【辛酉】九年
【壬戌】十年秦以卫鞅为左庶长定变法之令
【卫鞅欲变法秦人不悦鞅言於孝公曰夫民不可与虑始而可与乐成论至德者不和於俗成大功者不谋於衆是以圣人苟可以强国不法其故甘龙曰不然因民而教者不劳而成功缘法而治者吏习而民安之卫鞅曰常人安於故俗学者溺於所闻以此两者居官守法可也非所与论於法之外也智者作法愚者制焉贤者更礼不肖者拘焉公曰善乃以鞅为左庶长卒定变法之令令民为什伍而相收司连坐不告奸者要斩告奸者与斩敌首同赏匿奸者与降敌同罚民有二男以上不分异者倍其赋有军功者各以率受爵为私鬭者各以轻重被刑大小戮力本业耕织致粟帛多者复其身事末利及怠而贫者举以为收孥宗室非有军功论不得为属籍明尊卑爵秩等级各以差次名田宅臣妾衣服有功者显荣无功者虽富无所芬华令既具未布恐民之不信乃立三丈之木於国都南门募民能徙置北门者子十金民怪之莫敢徙复曰能徙者予五十金有一人徙之辄与五十金乃下令令行期年民之国都言新令之不便者以千数於是太子犯法卫鞅曰法之不行自上犯之太子君嗣不可施刑刑其傅公子?黥其师公孙贾明日秦人皆趋令行之十年道不拾遗山无盗贼民勇於公战怯於私鬭乡邑大治秦民初言令不便者有来言令便鞅曰此乱法之民也尽迁之於边其後民莫敢议令司马公曰夫信者人君之大宝也国保於民民保於信故古之王者不欺四海霸者不欺四邻善为国者不欺其民善为家者不欺其亲不善者反之是以上下离心以至於败所利不能药其所伤所获不能补其所亡岂不哀哉商君以刻薄之资处攻战之世犹且不敢忘信以畜其民况为四海治平之政者哉】集览【为什伍而相收司连坐索隐曰什伍者五家为保十家相连收司相纠?也一家有罪九家举?若不纠举则十家连坐正义曰司管也为什伍之法使之相收相管以率受爵率与律同复其身复音福除也谓除免其身役事末利事务也末利工商也盖农桑为本故上文云本业耕织举以为收孥孥妻子也索隐曰谓纠举而收録其妻子没为官奴婢论不得为属籍论平声议法也谓宗室若无军功则不得入宗属之籍名田宅臣妾衣服案商君本传此句之下有以家次三字对上句以差次或以名字作上句读误矣索隐注谓各随其家爵秩之班次不使僭侈踰等也汉武帝时董仲舒言宜限民名田以赡不足杜佑通典注名田占田也各为立限不使富者过制则贫弱者可足也汉哀帝初丞相孔光大司空何武奏请诸侯王列侯公主皆得名田国中列侯在长安公主名田县道及关内侯吏民名田皆毋过三十顷诸侯王奴婢二百人列侯公主百人关内侯吏民三十人】正误【以率受爵今按韵书云率约数也犹差等也名田宅臣妾衣服今按通监节去三字则此句当蒙上文各以差次四字通为一句】
书法【纲目书律令多矣书省书正书更定书议定书新律令未有书变法者书变法何罪首变古也故书卫鞅而削其族纲目书律令之变二十五秦壬戌年变法令汉惠帝四年省法令武帝元光五年定律令成帝河平元年省律令晋甲申年贾充正法律宋辛卯年魏更定律令丁巳年再书己未年高允议定辛未年魏更定齐律书成癸未年梁颁新律梁甲申年魏更定庚午年齐定律癸未年周颁大律丁酉年周颁刑书己亥年周作刑经辛丑年隋初行新律癸卯年隋更定律大业三年颁新律戊寅年唐定律令贞观元年更定十一年定律令五代庚午年梁定律令癸未年唐复旧律令丁巳年周作刑统书变法者一而已】
【癸亥】十一年【韩昭侯元年】秦败韩师于西山
【甲子】十二年
【乙丑】十三年
【丙寅】十四年齐魏会田于郊
【魏惠王问齐威王曰齐亦有宝乎威王曰无有惠王曰寡人国虽小尚有径寸之珠照车前後各十二乘者十枚岂以齐大国而无宝乎威王曰寡人之所以为宝者与王异吾臣有檀子者使守南城则楚人不敢为宼有盼子者使守高唐则赵人不敢东渔於河有黔夫者使守徐州则燕赵之人从而徙者七千余家有种首者使备盗贼则道不拾遗此四臣者将照千里岂特十二乘哉惠王有惭色】集览【郊汉书吕产封郊索隐曰郊县属沛郡一作洨音下交仄檀子檀姓也史失其名索隐曰古者大夫皆称子南城县名属泰山盼子田盼也高唐本博州县今改州属东昌路黔夫姓名黔音渠金反俆州索隐曰即薛县也俆音舒非九州之徐春秋作舒州贾逵曰说文作??在薛县是也郡国志鲁国薛县六国时曰俆州纪年云梁惠王下邳迁於薛故名俆州则俆与?并音舒正义曰俆州齐西北界上地名也在渤海东平县种首名也史失其姓种上声】质实【一统志云高唐春秋齐之邑名汉始置县属平原郡後魏置南清河郡北齐罢郡隋初以县属贝州後属清河郡唐改为崇武县後复为高唐县属博州五代梁改鱼丘县後唐复旧晋改齐城县汉复为高唐县宋金仍属博州元初属东平路至元中改为州本朝因之属东昌府】
书法【会不言故言故丑辞也书会田于郊丑之也书田始此终纲目书田三是年宋甲申年魏主唐穆宗长庆二年书猎十三汉武帝元鼎五年成帝元延三年桓帝永兴二年延熹元年六年灵帝光和五年宋癸卯年唐太宗贞观五年十一年十六年後唐甲申年再猎乙酉年凡田猎讥也惟魏太武唐太宗非讥辞】
【丁卯】十五年秦败魏师于元里取少梁○魏伐赵围邯郸【戊辰】十六年齐伐魏以救赵魏克邯郸还战败绩
【初孙膑与龎涓俱学兵法涓仕魏为将军自以能不及膑乃召之至则断其足而黥之欲使终身废弃齐使者至魏膑隂见之使者窃载以归田忌客之进之威王威王问兵法遂以为师至是谋救赵以膑为将辞以刑余之人不可乃使田忌为将而孙子为师居辎车中坐为计谋忌欲引兵之赵孙子曰夫解杂乱纷纠者不控拳救鬭者不搏撠批亢捣虚形格势禁则自为解耳今梁之轻兵鋭卒竭於外而老弱疲於内若引兵疾走其都彼必释赵而自救是我一举解赵之围而收弊於魏也忌从之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>