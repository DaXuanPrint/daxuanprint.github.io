<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,●卷上,●卷中,●卷下,春冰室野乘全文在线阅读,春冰室野乘全文在线下载,大玄古籍书库">
<meta name="description" content="杂史。清李岳瑞撰。3卷。关中丛书之一。岳瑞字孟符，陕西咸阳人。光绪进士，以工部员外郎充总署章京，因赞成变法被革职。本书记有清一代轶事遗闻，不分年代，随事标题。有曾国藩、左宗棠等逸事，以及内务府糜费、奏疏纰缪、文牍谬误等共140余则。对左宗棠在西北镇压回民起义及其大肆搜括活动有所揭露。民国二十五年(1936)宋联奎、王健、冯光裕校点印行。收入《中国近代史资料丛刊·回民起义》第四册。_春冰室野乘_全文在线阅读_春冰室野乘_全文在线下载_大玄古籍书库">
<title>春冰室野乘_李岳瑞_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春冰室野乘</span> <br/>
          作者： <span class="inputVal" id="bkauthor">李岳瑞</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]97302</span> <br/>
          说明： <span class="inputVal" id="bkdec">杂史。清李岳瑞撰。3卷。关中丛书之一。岳瑞字孟符，陕西咸阳人。光绪进士，以工部员外郎充总署章京，因赞成变法被革职。本书记有清一代轶事遗闻，不分年代，随事标题。有曾国藩、左宗棠等逸事，以及内务府糜费、奏疏纰缪、文牍谬误等共140余则。对左宗棠在西北镇压回民起义及其大肆搜括活动有所揭露。民国二十五年(1936)宋联奎、王健、冯光裕校点印行。收入《中国近代史资料丛刊·回民起义》第四册。</span> <br/>
          封面： <span class="inputVal" id="bkimg">Z_6384.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春冰室野乘
[book_author]李岳瑞
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]97302
[book_dec]杂史。清李岳瑞撰。3卷。关中丛书之一。岳瑞字孟符，陕西咸阳人。光绪进士，以工部员外郎充总署章京，因赞成变法被革职。本书记有清一代轶事遗闻，不分年代，随事标题。有曾国藩、左宗棠等逸事，以及内务府糜费、奏疏纰缪、文牍谬误等共140余则。对左宗棠在西北镇压回民起义及其大肆搜括活动有所揭露。民国二十五年(1936)宋联奎、王健、冯光裕校点印行。收入《中国近代史资料丛刊·回民起义》第四册。
[book_img]Z_6384.jpg


[book_title]目录
卷上
拣魔辨异录
雍干遗事（二则）
乾隆宫禁遗事（三则）
乾隆朝万寿庆典之盛（二则）
宣宗冲龄神武
德宗皇帝圣德恭纪（二则）
德宗外交之大度
历书异闻
乾隆朝伪皇孙之狱
明太祖御书墨迹
正音书院
福八
明故太子之异闻
交泰殿大钟（三则）
明太傅遗事
徐健庵遗事
郭华野遗事
高文良公夫人之能诗
鸦片遗闻
田文镜之幕客
于文襄出缺之异闻
来文端之知人
大臣微行（三则）
和珅供词
纪和珅遗事（四则）
管韫山侍御之直节
毕太夫人训子诗
杨重英遗事
尹嘉铨罪案异闻
吴谷人遗事
刘文清姬人善书
庞雪崖之遗爱
金简
朱文正之迷信
成得大逆案
林清逆案异闻
汤文端遗事
杨忠武公遗事
梁山舟遗事
李申耆遗事
汤海秋之死
栗恭勤公遗事
前辈爱才之笃（二则）
内务府糜费
道光时南河官吏之侈汰
曹杜两相得谥文正之由
穆相权势之重
张船山侍御之直节
道光朝两儒将
林文忠公遗诗
卷中
林邓唱和诗词 三则
陶文毅识左文襄
桂林寇警轶闻
左文襄轶事
左文襄联语
左文襄遗议
李文忠公遗事
阎文介遗事
倭文端沮开同文馆
恭王用人之公
朱提督洪章遗事
张汶祥案异闻
林夫人书稿
高心夔遗事
延树南宗伯之大节
薛云阶司寇之法学
宝文靖遗事（二则）
多忠勇公轶事
国朝列女传三人
李莲英女弟之指婚
厨役高识
沈副宪之知遇
某太史遗事二则
浙案异闻
镇平王树汶之狱
王可庄太守失欢于宝文靖
挽联
纪马江死事诸将
甲申越南战事杂纪
章高元失青岛之遗闻
服妖
庚子拳乱轶闻
张樵野侍郎遗翰（三则）
中堂之识字
尚书忠爱
刘博泉侍郎之直
张文襄遗事（二则）
卷下
都门词事汇录 七则
半塘老人游仙词
九九销寒图
鹧鸪天咏
咏珍妃殉国事
咏雏伶五九事
纪王焕事
陶农部宫词
纪歙鲍烈士增祥事
纪大刀王五事
南下洼水怪
百年前海王村之书肆 琉璃厂于辽为海王村
燕郊废寺之金炉台
云南铜厂
嘉禾图
知不足斋日记钞本
三进士出身之奇
奏疏纰缪
文牍谬误
明季两烈妇
李奉贞
女子绝技
君杏农侍御
陈子庄明府之外交
王文靖遗文
宰白鸭
史抚部诗
黄公度京卿遗词
周太史（兰）隽语
题壁诗
孙北海雅谑
巧对
国初富室
官书错误
《四库全书》之滥觞
私家藏书楼
闺中经世远识
吴梅村身后之文字狱
吴汉槎髫年能诗
大盲头陀遗诗
孙豹人遗事
吴征君农祥遗事
屈翁山遗诗
钱牧斋诗案（七则）
香冢鹦鹉冢
梦异
洪大全遗事
石达开之日记
吴三桂之逆迹
戈登遗言
丁韪良被骗
赫承先求应乡试
黄靖南遗事
诗钟汇录（三则）
隐语汇录
铁路输入中国之始
乞食制府
时艺余谭
术士能代人饮食
马士英玉佩

[book_title]●卷上
○拣魔辨异录
《拣魔辨异录》一书，世宗宪皇帝御制，以辟天童僧法藏宏忍师徒之邪说者也。简端列谕旨一道，计四千一百余言，略谓佛道以指悟自心为本，利人接物，直达心原。外道魔道，亦具有知见，因误认佛性，谤毁戒行，故谓之魔。朕览密云《悟天隐修语录》，其言句机用，单提向上，直指人心，乃契西来的意，得曹溪正脉。及见密云之徒法藏所言，全迷本性，无知妄语，不但不知佛法本旨，即其本师悟处，全未窥见。其嗣宏忍，复有《五宗救》一书，造孽无穷。今其魔子魔孙，至于不坐香，不结制，甚至饮酒食肉，毁戒破律，唯以呤诗作文，媚悦士大夫。若不翦除，则诸佛法眼，众生慧命，所关非细。朕既深悉禅宗之旨，豫识将来魔孽之深，不他屏斥，魔法何时消灭？着将藏内所有藏、忍语录，并《五宗原》、《五宗救》等书，尽行毁板，僧徒不许私自收藏，有违旨隐匿者，发觉以不敬律论。另将《五宗救》等书，逐条驳正（案即此书）刻入藏内，使后世知其魔异，不起他疑。天童密云悟派下法藏一支，所有徒众，着直省督抚，详细查明，尽削去支派，永不许复入祖庭。果能于他方参学，得正知见，另嗣它宗，方许秉佛。谕到之日，天下祖庭，系法藏子孙开堂者，即撤锺板，不许说法。地方官即择天童下别支，承接方丈。朕但斥除魔外，与常住原自无涉，与十方参学人更无涉，地方官勿误会朕意。凡常住内一草一木，不得动摇，参学之徒，不得惊扰，奉行不善，即以违旨论。如伊门下僧徒，固守魔说，不肯心悦诚服者，着来见朕，朕自以佛法，与之较量。如果见过于朕，所论尤高，朕即收回原旨，仍立三峰宗派。如伎俩已穷，负固不服，以世法哀求者，则朕以世法从重治罪云云。此旨既出，当时督抚，非皆谙习佛法之人，不知如何遵旨办理。书凡八卷，每条先以小字，低一格录宏忍原书于前，而以大字顶格，书圣制于后，与驳吕留良《四书讲义》体例相同。特彼书为儒臣奉敕编纂，此书则一字一句，悉出圣裁耳（按藏忍之书，既入释藏，其人必非国朝人，但未知其生当何代，当质诸精通内学者）。
书中第六卷有一条涉及儒书，因辨《史记》记孔子事之不可信，恭录于此，以见大圣人读书论世之精识。略云，《论语》言孔子在陈绝粮，不言陈发卒徒围孔子也。孟子曰：「孔子之厄于陈蔡之间，无上下之交也。」孟子何为有此言哉？盖当时即有陈蔡发兵之说，而孟子辨之，谓陈蔡君臣皆与孔子无交，是以适有绝粮之厄，而非有兵戌之患云尔。历来转以《史记》释《孟子》，而《孟子》之意遂不显。按《史记》所载，吴伐陈，楚救之，军于城父，知孔子在陈蔡间，使人召之。陈蔡之大夫相谓曰：「孔子贤者，其刺讥皆中侯王之疾，恐至楚而发我阴私。」遂相与发卒徒围孔子，绝粮三日。孔子使子贡告于楚，昭王发兵迎孔子，围乃解。此其为子虚乌有无疑。是时陈蔡安敢构怨于楚，且吴伐陈而楚救之，楚迎孔子而陈转围之，陈君臣虽至愚劣，安敢当一大国伐我之时，更得罪救我之大国耶？楚使者与孔子俱，陈其并围之耶，抑解围一角而出之耶？楚王闻之，有不即发兵迎孔子，而必待子贡之来告耶？从者皆病莫能兴，子贡独能溃围而出耶？此事之必无者也。且所记孔子告子贡、颜渊曰：「匪兕匪虎，率彼旷野，吾道非耶，何以至此？」子贡曰：「夫子之道大，故天下莫能容，盍少贬焉？」颜渊曰：「不容何病？不容然后见夫子。」夫颜渊、子贡之贤，岂得谬戾至此？君子当患难，省躬克己，则有之矣，安得有忽思改弦易操之理？且道大则于人无所不容，而亦无恶于天下，岂有以道大而转致天下莫能容之事？如果至不容于天下，则必于己实有不韪，天下国家，岂有皆非之理？安得漫然曰不容何病，不容然后见夫子？岂圣贤戒慎恐惧之心哉？且孔子于子贡之劝以少贬，则怒而嗤之；于颜渊之言不容何病，则悦而受之。天下有如是好谀之圣人乎？且曰：「回也使尔多财，我为尔宰。」于绝粮三日之时，因一语投机，忽欲为弟子主掌家财，尤可谓无谓之极矣。此又理之所必无者也。然则《史记》之言，好事者为之也。
○雍干遗事（二则）
昔客京师，闻诸故老：世宗、高宗皆好微行，故闾井疾苦无不周知。雍正时，内阁供事有蓝某者，富阳人，在阁当差颇勤慎，雍正六年元夕，同事者皆归家，蓝独留阁中，对月独酌，忽来一伟丈夫，冠服甚丽。蓝疑为内廷直宿官，急起迎，奉觞致敬。其人欣然就坐，问：「君何官？曰：非官，供事耳。问：何姓名。具以对。问何职掌，曰：收发文牍。问同事若干人，曰：四十余人。问皆安往，曰：今日令节，皆假归矣。问君何独留，曰：朝廷公事綦重，若人人自便，万一事起意外，咎将谁归。问：当此差有好处否？曰：将来差满，冀注选一小官。问：小官乐乎？曰：若运好，选广东一河泊所官，则大乐矣。问：河泊所官何以独乐，曰：以其近海，舟楫往来，多有馈送耳。其人笑颔之。又饮数杯别去。明日上视朝，召诸大臣问曰：广东有河泊所官乎？曰：有。曰：可以内阁供事蓝某补授是缺。诸大臣领旨出，方共骇诧间，一内监密日昨夜上微行事，乃共往内阁宣旨。蓝闻命咋舌久之，后官至郡守。
常州人杨瑞莲者，梁文庄诗正之戚也，依文庄京师。杨工篆隶书，会乾隆中开西清古?监馆，文庄因送杨馆中充写官。直八月十三日午后，一伟人科头白袷，徐步而至。杨不知谁何，漫揖之就坐。其人问馆中人皆何往？曰：悉入闱乡试矣。问君胡独不往？曰：恐内廷不时有传写事件，故留此耳。遂问姓名、籍贯，杨具以对。索观所为书，极称赏。忽数内侍闻声寻至，方知是上。亟蒲伏叩头，上笑颔之而去。次日，语文庄曰：汝戚杨瑞莲，人甚诚实，篆隶亦佳，不得预试，殊可惜，可赏给举人。文庄顿首谢。杨后以修书劳绩，议叙选湘潭令，颇自贵其书，尝忤抚军意，被劾，上曰：杨瑞莲老实人，朕所深知，所参不准，掷还原奏。后洊升知州，乃谢病归。
○乾隆宫禁遗事（三则）
乾隆一朝，每岁暮，祀灶于坤宁宫，至中正炕上，设鼓板。皇后先至，上驾继到，坐炕上，自击鼓板，唱《访贤》一曲，执事官鹄立环听。唱华，送神，上起还宫。六十年中，无岁不然，至嘉庆时始罢。
圆明园福海之东，有同乐园，每岁赐内廷诸臣听剧于此。高庙时每至新岁，特于园中设买卖街，凡古玩估衣，以及酒肆茶炉，无所不备，甚至携小筐售瓜子者，亦备焉。开店者俱以内监为之。古玩等器，皆先期由崇文门监督，于外城各店肆中，采择交入，言明价直，具于册，卖去者给直，存留者归其原物。各大臣入园游览，皆竞相购买，或集酒馆饭肆哺啜，与在外等。肆中走堂佣保，皆挑取外城各肆之声音宏亮，口龄伶俐者充之。每驾过肆门，则走堂者呼菜，店小二报帐，司帐者核算，众音杂沓，纷然并作。上每顾而解颐，至燕九日始辍。嘉庆四年，高庙上宾，此例遂停。
高宗幼女和孝固伦公主，下嫁和珅子丰绅殷德。未嫁时，主常呼和相为丈人。一日，上携主游买卖街，和时入直，在焉。售估衣者有大红呢夹衣一领，主悦之。上因语主曰：「可向汝丈人索之。」和亟以二十八金买而进之。主呼和为丈人，未知其故。主少时好衣冠作男子状，或因戏为此称耶？
○乾隆朝万寿庆典之盛（二则）
乾隆十六年十一月二十五日，为孝宪圣皇后万寿，由西华门至西直门外之高梁桥，经棚剧场，相属于道。各省供奉，皆穷极工巧，而尤以粤鄂浙三省为最巨丽。粤之翡翠亭，高三丈余，广可二丈，悉以孔雀尾为之。鄂之黄鹤楼，形制悉仿武昌，唯稍小耳。最奇者，重楼三成，千门万户，不用一士一木，唯以五色玻璃瓦砌成，日光照之，辉映数里。浙之镜湖亭，以大圆镜，径可二丈许，嵌诸藻井之上，而四围以小圆镜数万，鳞砌成墙垣，人入其中，一身可化百亿，真奇观也。当时街衢中，惟听妇女乘舆，官吏士民皆骑马往来，不得乘车轿，虑拥挤也。熙来攘往，太和翔洽之盛，安得复睹于今日哉？
尝闻诸故老，同宗纯皇帝八旬万寿时，福文襄为两广总督，其进奉之物，系小楠木匣一枚。启之，则一小屋，屋内中置屏风，屏风前一几，几上列笔床砚匣数事。有机藏几上，捩之，则一西洋少女，高可尺许，自屏右出，徐徐拂几上尘，注水于砚，出墨磨之。墨既成，又从架上取朱笺一幅，铺之几上，即有一虬髯客，出自屏左，径就几，搦管书「万寿无疆」四字。书成，掷笔，仍返入屏后。女乃从容收去笔砚，仍置原处，始扃其户而退。闻制此者，为院房一吏。制既成，文襄阅之，踌躇曰：「四字如能作『满汉合璧，』则更佳矣。」吏跽而答曰：「可容归而思之。」既归，即高卧，至夕乃起。起辄以布一匹，紧缠其首，升屋瓦上，坐达旦。如是者三日夜，乃跃然曰：「得之矣。」略增机括数事，于是所书者，居然成满汉文矣。文襄大喜，厚赉之。然其人脑力业已用尽，自此遂不能复记忆一事，平日巧思，皆乌有矣。此事传者未免稍过，然询之内府中人，知当时确有此事，特不如言者之甚耳。孰谓吾国人机巧逊晰种哉？或又云，文襄入都祝嘏，先期以此匣进呈现，内监索重贿，文襄靳之。监即正色曰：「机巧之物，非有知识，有来器愈精，则愈易破损。设书至无字，而机关忽滞，戛然中止，孰则执其咎者？」文襄无以难，竟被摈不得进御，此则更传闻之误。盖文襄宠眷之隆，内监决不敢勒索重贿，即有要求，以文襄之豪侈，亦决不吝此戋戋也。?
○宣宗冲龄神武?
嘉庆癸西林清之变，贼犯大内，宣宗方在智邸，读书上书房。闻变，诸王贝勒皆仓皇奔避，宣宗独亲御鸟枪，连发毙二亲酋，贼错愕不敢前，禁军入，遂悉就擒。仁庙下诏褒异，加封智勇亲王，遂定金匮缄名之局。人皆仰圣武之布昭，而不知智勇天锡，自髫龄时而已然也。乾隆五十四年，高宗木兰秋猕，宣宗以诸皇孙随扈，时圣龄才八岁。一日至张家湾行宫，上亲率诸王校射，宣宗侍侧，俟诸王射毕，亦御小弓矢，连发，中其二。上大喜，拊其顶曰：「儿能连中三矢，当以黄马褂为赉。」果三中之。即置弓矢，跪上前，上问所欲，不对，亦不起。上大笑曰：「吾知之矣。」因命侍臣取黄褂衣之。仓卒间不得小者，即以成人之衣被之，乃谢恩起。而裾长拂地，不能行，乃命侍卫抱之以归。御制诗集中，有诗纪其事。
○德宗皇帝圣德恭纪（二则）
德宗平生，最恶外洋机巧玩物，即钟表亦不肯多置左右。后来崇尚西法，纯出于保国救民之念，而绝无喜新厌故之思，此质诸天地而无憾者。外间所传，某侍郎每召见，必怀西人奇巧玩物数事以进，故圣眷最隆者，皆谣诼之蜚语耳。秀水沈淇泉太史（卫），甲午殿试前，补行覆试，不记何诗题，其结联颂圣处，曰：「圣朝崇本务，奇技绌重洋。」阅卷大臣原定一等第十名，及进呈，上特以朱笔密圈，拔置第一人，观此可以知先皇之俭德矣。
政界之变相，始于光绪辛卯、壬辰间，此后遂如丸石走阪，不及平地不止矣。先是辇金鬻官者，必资望稍近，始敢为之。至是乃驰纲解弢，乳臭之子，汛扫之夫，但有兼金，俨然方面，群小之侧目于先帝，亦至是而愈甚。四川盐茶道玉铭者，都下木商，隶籍内务府，入赀得同知职衔者也。其谢恩召见时，上询尔向在何署当差，对曰，奴才向在□□（二字为木厂字号，记者忘之矣）。上不解，又问之，则曰：「皇上不知□□乎？□□者，西城第一大木厂也，奴才向充管事。」上哂曰：「然则木厂掌柜耳，木厂生意甚好，何忽弃而作官？」对曰：「因闻四川盐茶道之出息，比木厂更多数倍耳。」上是时已怒甚，然犹隐忍未发，复问：「尔能国语乎？」曰：「不能。」「能书汉文乎？」嗫嚅良久，始对曰：「能。」上乃以纸笔掷地，令一太监引之出，于干清宫阶上，默写履历。待之良久，始复命缴卷，仅有奴才玉铭某旗人数字，字大如茶杯，而脱落颠倒，不可辨识。甚者即玉铭两字，亦复错讹，不能成书。上始震怒，立命以同知归部候选，而改授张元普为盐茶道。张元普者，浙中老进士，官谏院多年，贫甚，京察已数届，望一知府不可得，一旦获此，真所谓始愿不及者矣。玉铭既失官，复归木厂。承办醇贤亲王祠庙大工，以干没巨款，并勾通醇邸内监，盗邸中物，售诸西人使馆。事觉，诏提督衙门逮捕。乃披剃为僧，遁入西山佛寺。先是有鲁伯阳者，亦以夤缘得官苏松太道。既抵江南，刘忠诚方督两江，知其由来，固靳之，终不令到任。数月后，竟藉事劾去之，奉旨开缺。闻鲁于此缺，先后运动费，耗去七十余万，竟未得一日履新任，因愤而入山，着道士服，不复出矣。京师人谈此两人事者，戏谓之一僧一道也。
○德宗外交之大度
光绪乙未，朝鲜既称帝号改元，明年遣使来聘，用敌国礼。廷议朝鲜吾旧藩，今夜郎自大如此，不如绝之。上曰：「我不能有而附于日，日既左右之，立国建元，称帝号矣，固俨然邻国也，此与东西诸国，宁有少殊乎？我不能拒绝东西诸国之使，奈何独拒朝使？」遂令其觐见，而报以国书如常礼。上之豁达大度，黜虚文而崇实际类此。戊戌夏，联日议起，始命黄京卿遵宪为出使大臣。故事实缺道员出使，皆以四品京堂候补。黄时官长宝道，独以三品卿用，盖重其事也。先期令总署恭撰国书，依故事拟草上，上阅之，殊不惬意。因于大日本国皇帝之上，御笔亲加「同洲同种同文最亲爱」九字。中间词意，亦多所改定。书成，命王文勤及张樵野侍郎，奉诣日使馆。与日使矢野文雄商榷，而密诏不令李文忠与知。盖文忠仇日甚，不愿联日，而忌者又为蜚语以中之，故上怒遂不解也。未旬日而文忠出总署之命下矣。
○历书异闻
内廷进御之时宪书，与外间颁行者，其款式绝不相同。用白宣纸印朱丝阑，楷书缮写，一页仅十日，积三页乃成一月。每日所有宜忌各事，皆属国家大政，庆赏、刑威、朝会、游幸之属。姚伯昂先生《竹叶亭杂记》，尝载其一条；高宗内禅后，已颁行嘉庆元年宪书。嗣仁宗面谕枢臣，命除民间通行专用嘉庆元年一种外，其内廷进御，及中外各衙门，与外藩各国颁朔，皆别刊乾隆六十一年之本，与嘉庆本并行，以彰孝敬之诚。自是两本并行者历四岁，至高宗升遐后始已。此见诸圣训及《东华录》诸书者也。
江右某学士，于光绪中叶，在琉璃厂肆一旧书摊上，购得顺治三十年历书一册，亦系内廷进御之本。印官装潢，色色精丽，且钦天监朱印，鲜明如新，决非可以伪为者。遍询故老，竟莫明其故，今此本犹藏学士家中。
○乾隆朝伪皇孙之狱
南宋刘僧遇（自称钦宗皇子者），明末之王之明，皆在乱亡之余，即西汉成方遂之狱，亦当戾园巫蛊之后，大狱甫解，人心未靖，乘机而起，图遂奸私。从未有升平无事之时，忽起非常之疑狱者。若国朝乾隆时，伪皇孙一案则真可异矣。乾隆五十五年春，纯庙南巡回銮，驻跸涿洲，忽有僧人率一幼童接驾，云：系履端亲王次子。王讳永城，纯皇帝第四子，其侧室福晋王氏，王素钟爱，有他侧室产子以痘殇，邸中人皆言实为王氏所害。事暧昧无可究诘，上虽微闻之，然弗问也。至是乃以童子入都，命军机大臣会鞫之。励堂侍郎保成，时为军机司员，察其伪，乃直前披童子颊曰：汝何处村童，为人所给，乃敢为灭门事耶？童皇惧，自承树村人，本刘姓，为僧人所教。狱上，斩僧于市，戍童子伊犁。后又于其地冒称皇孙，为松相国筠所斩。保遂以是受知，不数年至卿贰。
○明太祖御书墨迹
华阴县东华岳庙，殿后万寿阁，地势绝高，登楼一望，可数百里。阁之后有一小楼，免葵燕麦中，游踪罕至者。楼上供明太祖高皇帝御书《梦游西岳文》真迹，其文云：「猗，西岳之高也哉！吾梦而往，去山近将百里，忽睹穿雪抵汉，岩崖灿烂而五光。正遥望间，不知其所以，俄而已升峰顶，略少俯视，见群峦迭嶂，拱护周回，苍松森森，遮岩映谷。朱崖突兀而凌空，其豺狼野鸟，黄猿狡兔，略不见其踪，悄然洁净，荡荡乎峦峰。吾将周游岳顶，忽白雀之来双，蓦异香之缭绕，管弦丝竹之声，杂然而来。意试仰观，见河汉之辉辉，星辰已布吾之左右。少时一神跽言曰：『慎哉上帝咫尺。』既听斯言，方知西狱之高，柱天之势如此。如是乎诚惶诚恐，稽首顿首。再来瞻天，愈觉神殊气爽，体健身轻。俄闻风生万壑，雷吼诸峰。吾感天之造化，必民获年丰，遂举手加额，豁然而梦觉。呜呼！朝乃作思，夜必多梦，吾梦华山，乐游神境，岂不异哉？」此迹以墨笔书白油板壁上，作行楷书，字大如杯，书法虽不工，而有奇逸之气，信非臣工所能代为。今尚完好如新，而弃置僻室中，华下人无知之者。贵筑杨君寿彤，读书岳庙时，始寻得。惜地僻，无工摄影术者，传其迹于世。
○正音书院
人第知明太祖曾使人分赴闽广，教习官音，而不知我朝亦有斯制。闽中诸州县，从前皆有正音书院，即为士民学习官音之地。雍正六年，钦奉上谕：「凡官员有莅民之责，其言语必使人人共晓，然后可以通达民情，熟悉地方事宜，办理无误。是以古者六书之训，必使谐声会意，娴习言语，皆所以成遵道之风，着同文之盛也。朕每引见大小臣工，凡陈奏履历之时，惟有闽广两省之人，仍系乡音，不可通晓。夫伊等以现登仕籍之人，经赴部演礼之后，敷奏对扬，仍有不可通晓之语。则赴任他省，又安能宣读训谕，审断词讼，皆历历清楚，使小民共晓乎？官民上下，言语不通，必使胥吏从中代为传递，于是添设假借，百病丛生，而事理之贻误者多矣。且此两省之人，其言语既不可通晓，不但伊等历任他省，不能深悉下民之情，即身为编氓，亦不能明悉官长之言。是上下之情，扞格不通，其为不便实甚。但语文自幼习成，骤难更改，故必徐加训导。庶几历久可通。应令福建广东两省督抚，转饬所属府州县，有司教官，遍为传示，多方训导，务使语言明白，使人易通，不得仍前习为乡音。则伊等将来履历奏对，可得详明，而出仕地方，民情亦易达矣。」各处正音书院，盖当时遵奏上谕所建，无如地方官悉视为不急之务，日久皆就颓废。惟邵武郡城一所，至嘉道时尚存，然亦改课时文，无有知其建设之意者矣。今朝廷方谋统一全国语言，先朝祖制，自不可数典而忘，故亟着之，以饷今之言宪政者。
○福八
明弘光帝小名福八，宫中妃嫔，尝教鹦鹉呼之，以为谑剧。沈士柱宫词所云「鹦鹉金笼唤御名」者是也。见黄梨洲《思旧录》。
○明故太子之异闻
弘光南渡时，王之明一案卒召亡国之祸，人皆知之，而不知前此北都已有故太子出见之事。钱轵《甲申传信录》载其事颇详，而他书不少概见，爰亟录之。顺治元年十一月，忽有一男子，随一内侍，投故嘉定伯周奎府中，自称故明太子。奎侄铎引与长平公主相见，抱头痛哭。奎饭之，举家行君臣礼。太子言城陷之日，独出匿东厂门一日夜。潜出至东华门，投豆腐店中，店小儿易予以敝衣，居五日，送至崇文门外一尼庵。留居半月，而内侍来，遂携归其家，藏诸密室。今闻公主在，故来。傍晚哭别而去，数日复至。公主赠一锦袍，密戒云：「慎勿再至。」十九日又至。奎留宿，语之曰：「太子自诡姓刘，为书生，庶可免祸，否即向官府究论。」太子不从，逐之门外，遂以犯夜被擒。刑部山东司主事钱凤览勘其事，讯内侍旧臣，共言此真太子。旧司礼监王德化，亦言其真，百姓观者数千，皆应声呼真太子。是日送入殿中，廷勘之，太子言宫中事，悉无讹。召故锦衣官尝侍卫东宫者十人讯之，十人同声对曰：「真也。」独故晋王执以为非是，遂下太子及常侍内监锦衣十人于狱。凤览上疏力争，略曰：「前太子危地也，何所觊觎而假之？」京师商民，各具疏请释太子。又有宛平民杨时茂者，上疏请将茂身肉剁为泥，骨锉成粉，以赎太子。顺天府民人杨博等，亦疏请留故太子以奉明祀。疏上悉留中，此案遂不知其究竟，然大略可睹矣。此案罕见纪载，即亭林、南雷两先生，亦不知之，当时秘密，概可想见。
○交泰殿大钟（三则）
尝读沈侍郎初《西清笔记》中一则云：「交泰殿大钟，宫中咸以为准殿三间，东间设刻漏，一座几满，日运水斛许贮其中。乾隆以来，久废不用。西间则大钟所在，高大如之，蹑梯而上，启钥上弘，一月后始再启之，数十年无少差，声远直达干清门外，犹万历时旧制也。于文襄执政时，每闻钟声，必呼同直者曰：『表可上弦矣。』今久不闻此声，问之内廷官吏，亦无知者。」
《西清笔记》又云：「内府有一钟，下格有一铜人，长四五寸许，屈一足跽，前承以沙盘。钟鸣时，铜人则一手执管，于盘中划沙，作『天下太平』四字，钟声寂而书竟矣。闻亦利玛窦初来时所制者。」
记此因忆刘继庄献廷《广阳杂记》云：「江宁孝陵之侧，为灵谷寺，古剎也。其大殿中悬古景阳钟，锺周界为二十有四卦，卦各悬一杵，清浊高下，各自为律，依时递报。久闻者辨为何律，即知已至何时矣。」此则必非西人所作。然使不明声化学者，又何以为之？吾国中数百年前，已有如是绝艺，而竟不获传，并其姓名而不可知，惜哉！又国初，闽中最多绝技，相传有漳州孙细娘之小自鸣钟，高仅一寸，而报时不差分毫。莆中姚朝士之测晷仪器，不拘北极高下，皆可得真晷刻。而其器悉不传，并其名亦在若有若无间矣。
○明太傅遗事
纳兰太傅明珠，为康熙时权相，卒以贿罢。而生平驭下极严，以故当政柄十余年，而门客家奴，无敢为城狐社鼠之行者，其智计亦足多也。太傅既贵，乃广置田产，分命诸奴仆主之，厚加赏赉，使人人充足，而严禁其干预外事。立主家长一人，综理家务，诸奴有不法者，许主家长立毙杖下。即幸免而被逐，亦无他人敢容留者，曰：「伊于明府尚不能存，况他处乎？」故其下受而畏之，莫敢不奉法者。太傅虽罢黜，而后嗣奕世富豪，为满洲世家冠。至裔孙成安，忤和相坐法，籍没其所庋珍玩，有天府所无者。或有以此事证《红楼梦》一书，为演太傅家事者，则误矣。盖成安籍殁时，距太傅执政，已及百年，其时代迥不合也。
○徐健庵遗事
唐人通榜之法，士大夫公然行之，不以为疑。自糊名易书之制行，此等事遂不概见。徐健庵尚书贵盛时，其中表杨某者，官翰林。一日，徐屏人语之曰：「欲主顺天乡试乎？」杨唯唯。健庵又曰：「若是则吾有一名单，君入场，当留心物色之。」未几顺天考官诏下，杨果得正主考。方摒挡入闱，健庵使其仆持一缄至，启视，则名单一纸累累数十人，下悉注关节字句，皆当时名士也。杨入闱，悉如其指，榜发，都下大哗。言官以其事上闻，圣祖降旨，定期亲讯。杨窘甚，求救于健庵，健庵从容慰之曰：「子归，毋恐，狱行解矣。」杨惘惘归，恐惧犹未释，已而竟无事。后始知有一近臣面奏，言国初以高官厚禄羁糜汉儿，犹拒而不受，今一举人之微，乃至输金钱通关节以求之，可见汉儿谓皆已归心朝廷，天下从此太平矣，敢为皇上贺。」圣祖闻奏，为之解颐，故竟寝其事不究。然此人亦健庵所使也。
○郭华野遗事
郭华野总宪琇，康熙中，由江南县令行取御史。其劾明太傅珠一疏，至今为人传诵。闻其上疏时，适直太傅诞日，贺客满堂。郭公既递封事，出朝，即命驾之太傅宅求见。盖自行取入都，未尝一履时宰门。太傅闻其来，则大喜不啻王毛仲之得宋璟也。急延之入。众愕然，胥谓此老崛强，何忽贬节若此？郭公入，长揖不拜，而数引其袖，若有所陈。太傅益喜曰：「侍御亦有诗章相藻饰乎？」公正色曰：「非也，弹章耳。」因出疏草以进。太傅受读未毕，公徐徐长揖曰：「郭琇无礼，应罚。」自饮一巨觥，趋而出。有顷太傅听勘之旨下矣。嗟夫！使华野生于今日，亦不过追随二霖后，款段出都门耳。大傅虽以好货闻，然其优礼士大夫，又岂今人之所及耶？
○高文良公夫人之能诗
高文良公其倬，为康熙朝名臣。其夫人蔡氏，名琬，字季玉，绥远将军毓荣之女，而尚书珽之妹也。将军平吴逆有大功，而尚书在雍正朝，与李穆堂侍郎，谢梅庄侍御，以名节相砥砺，为田文镜所构，下狱几死。夫人濡染家学，博极群书，诗词之外，兼通政术。文良扬历中外，奏疏文檄，出自闺中者居多。文良巡抚江苏，与总督某不合，屡为所倾。而文良卓然孤立，终不肯稍附和。偶《咏白燕》得句云：「有色何曾轻假借」。对句未就，属思久之。夫人询其故，具以告。乃援笔代为属对曰：「不群终恐太分明」。盖风之也。夫人诗集不传，世仅传其《九华寺》一章，曰：「萝壁松门一径深，题名犹记旧铺金。苔生尘鼎无香火，经蚀僧厨有蠹蟳。亦手屠鲸千载事，白头归佛一生心。征南部曲今谁是，剩有枯禅守故林。」盖为绥远作也。方三藩之始叛也，朝廷犹沿开国故事，以诸王贝勒督军，不肯委兵柄汉大臣。然是时去开国垂四十年，当时百战健将，代谢已尽，子孙袭爵者，席承平久，皆不知军旅为何事。即八旗劲旅，亦稍稍脆弱。致吴逆席卷湖南江西，所至如破竹。诸大帅皆拥重兵，云集荆襄，不敢遣一旅渡江与贼角。幸三桂已老，颇持重，不敢轻进，使从诸将计，以偏师济江而北，胜负之数，未可知也。诸帅既无功，朝廷始不得不用汉人，于是绥远及赵王诸将，始乘时而起，克蒇大功。然满诸帅忌之愈甚，赵忠襄被劾，几不免。赖圣祖仁明，始得保全。而绥远竟挂吏议，夺爵削职。于是弃家归空门，谢绝宾客，长斋奉佛以终，九华寺实其杖锡处也。
○鸦片遗闻
人知道光朝烟禁之严，吸食者罪至缳首，而不知国初时，已禁令森严，特罪未至死耳。世宗时曾敕部议奏，通行禁止，贩者枷杖，再犯，边远充军。偶读朱批谕旨，得一事，可备禁烟掌故。雍正七年，福建巡抚刘世明奏称，潼州府知府李国治拿得行户陈远私贩鸦片三十四斤，业经拟以军罪。及臣提案亲讯，则据陈远供称，鸦片原系药材，与害人之鸦片烟，并非同物。当传药商认验，佥称此系药材，为治痢必需之品，并不能害人。惟加入烟草同熬，始成鸦片烟。李国治妄以鸦片为鸦片烟，甚属乖谬，应照故入人罪例，具本题参云云。阅之不禁失笑。执今日之人，而语以鸦片非鸦片烟，虽三尽童子，犹嗤其妄。而当时刘世明敢以此语欺谩于圣主之前，诚以当时吸食者绝少，尚不识鸦片为何物耳。然此物初入中国，宫禁先受其毒，明神宗三十年，不召见廷臣，即为此物所累故也。以世宗之旧劳于外，而竟不知鸦片烟为何状，本朝家法之严明，于此益可见矣。
○田文镜之幕客
田文镜在雍正朝，为河东总督，得君之专，与李敏达、鄂文端为鼎足，一时大臣，无与伦比。世传其幕客邬某事，颇奇特，因撮记之。邬某者，绍兴人，习法家言，人称之为邬先生。文镜之开府河东也，罗而致之幕下。邬先生谓文镜曰：「公欲为名督抚耶，抑仅为寻常督抚耶？」文镜曰：「必为名督抚。」曰：「然则任我为之，公无掣我肘可耳。」文镜问将何为？曰：「吾将为公草一疏上奏，疏中一字不能令公见，此疏上，公事成矣，能相信否？」文镜知其可恃也，许之。则疏稿已夙具，因署文镜名，上之。盖参隆科多之疏也。隆科多为世宗元舅，颇有机干，世宗之获当璧，隆科多与有力焉。既而恃功不法，骄恣日甚，上颇苦之，而中外大臣，无一敢言其罪者。邬先生固早窥知上意，故敢行之不疑。疏上，隆科多果获罪，而文镜宠遇日隆。已而文镜以事与邬先生龃龉，渐不用其言，邬先生愤而辞去。自此文镜奏事，辄不当上意，数被谴责。不得已，使人求邬先生所在，以重币聘之返。邬先生要以每日馈银五十两，始肯至，文镜不得已，许之。邬先生始再至大梁，然不肯居抚署中，辰而入，酉而出。每至，见几上有红笺封元宝一铤，则欣然命笔，一日或偶阙，即翩然去。文镜益严惮之，圣眷渐如初。是时上亦知邬先生在文镜幕中，文镜请安折至，有时辄批：朕安，邬先生安否？其声望见重如此。邬先生一身客大梁，无妻妾子女，每日所得之五十金，持之归，或以施振贫乏，或剧饮妓馆中，必不留一毫至次日也。后文镜卒，邬先生去大梁，他督抚闻邬先生名，争以厚币聘之，而竟不得所在。久之，或言邬先生已被召入禁中矣。
○于文襄出缺之异闻
金坛于文襄，在高宗朝为汉首揆，执政最久，恩礼优渥。辅臣不由军力而锡世爵者，桐城张文和廷玉而外，文襄一人而已（新疆底定时，文襄以帷幄赞襄之劳，锡一等轻车都尉世职）。然世颇传其非考终者，云文襄晚年，偶有小疾，请假数日，上遽赐以陀罗经被，文襄悟旨，即饮鸩死。往者闻萍乡文道希学士谈此，方以为传闻之辞，绝无依据。顷者读武进管缄若侍御《韫山堂集》，有代九卿公祭文襄文，中四语云：「欲其速愈，载锡之参，欲其目睹，载赗之衾。」乃知陀罗经被之赏，固当时实录也。经被之为物，凡一二品大员，卒于京邸者，例皆有之，并非殊恩异数。以文襄膺眷之隆，身后奚虑不能得此，而必及其未死以前，冒豫凶事之戒，使其目睹以为快耶？此中殆必别有不可宣布之隐，故特藉两汉灾异策免三公故事，以曲全恩礼，如孝成之于翟方进耳。国朝雍正以前，汉大臣居政地者，虽无赫赫之功，然大抵硁硁自守，不肯以权势自肆。泊张文和当国，风气始一变，而文襄实承其衣钵。士大夫之浮薄者，纷纷趋其门下，权势赫奕，炙手可热。国初诸老刚正谨厚之风，至是乃如阙文乘马矣。裕陵之聪察，岂有不烛其隐者？文襄之祸，实由自取。昔文和晚年，以致仕归里，陛辞日，要请宣布配享世宗朝廷之旨，致触圣怒，下诏谴责，撤其配享。及其薨也，以配享为先朝所许，复下诏还之，其用意殆与此举同。英主之驾驭臣工，真有非常情所能测度者矣。
○来文端之知人
文端公来保，为乾隆朝宰相，生平最善相马，一时有九方皋之目。乃其知人之明，亦有不易及者。文襄公兆惠，微时甚贫窭，生未逾月，父母俱亡，育于姑家。七八岁时，已长大如成人，力敌百夫。偶过市，见群不逞聚殴一人，兆勃然，挥拳奋击，皆披靡，鸟兽散。方欲迫击，一道人从后掣其肘，即随之去。至西山深处一茅庵中，留教拳勇，且口授以兵法，半年乃归，姑以为已死也。既而入营就步粮为街卒。文端兼摄步军统领，见诸卒泼水，不过寻丈间，兆独远及数十丈外，异之，呼与语，甚戆，命鞭之，如击石焉。大呼曰：「性耐刀锯耳，不堪鞭棰也。」文端见其状貌，已奇之，闻言，益大异。令明日至府面试，挽强命中，挥刀运石，力大无穷。与谈行军纪律，侃侃而言，动中窾要，文端益大喜。次日入朝，见上，叩头贺曰：「臣为国家得一奇士，街卒兆惠，其人虽微贱，真大将才也。」即日召见，命之射，九发皆中，立授一等待卫。后平定西域，数建大功。
○大臣微行（三则）
刘文正之以宰相督中牟河工也。一夕出馆舍，微行河干，见乡民舆送秫秸者数十年，俱露宿河干，人牛皆饥疲，莫能兴，老少相对饮泣。异而询之，则对曰：「吾等毕某县民也，去此三日程，奉县官檄，输送秫秸至此，而收料某委员，每车索钱数缗，钱不出，料不入。吾辈窭人，安所得钱？淹留已旬日，所赉已罄，即欲逃归，亦不可得，是以泣耳。」公闻言，疑信参半。乃语之曰：「吾亦来输料者，与某官手下人素相知，顷已缴矣，今当为汝等代缴之。」乃驱其一车去，至料厂，诣某委员处。某见其面目光泽，衣履鲜洁，疑为乡间富室也，乃倍索钱十余缗。公略与辨，辄大怒，令从者以鞭笞驱之出，而扣留其车牛。公急驰回馆，立命材官，持令箭，缚某委员至，一面召河帅议事。某至，略诘数语，即命牵出斩之。河帅亟长跽为缓颊，良久乃命释回，以重杖杖之数十，荷以大校，枷号河干。诸厂委员，悉震慑失次，而乡民输料者，随到随收，无敢稍留难矣。
长牧庵相国麟，巡抚浙江，闻仁和令某，有贪墨声，乃微行访察之。一夕遇令于途，直冲其卤簿而过，隶役方呵叱，令识为公，急降舆谢罪。公问何适，以巡夜对。公哂曰：「时仅二鼓，出巡无乃太早？且巡夜所以诘奸，今汝盛陈仪卫，奸人方引避不暇，何巡察为？无已，其从我行乎？」乃悉屏从人，笑谈徐步，过一酒肆，曰：「得无劳乎？与子且沽饮。」遂入据坐，问酒家迩来得利何如，对曰：「利甚微，重以官司科派，动多亏本。」公曰：「汝一细民，科派胡以及汝？酒家颦蹙曰：「父母官爱财若命，不论茶坊酒肆，每月悉征常例，蠹役假虎威，且取盈焉，小民何以聊生？」因历述令之害民者十余事，不知即座上客也。公曰：「据汝言，上官独无觉察乎？」曰：「新巡抚闻颇爱民，然初到，一时何能具悉？小民亦胡敢越诉？」公略饮数杯，付酒钱出，笑语令曰：「小人言多已甚，我不轻听，汝亦勿怒也。」行数十武，忽曰：「此时正好徼巡，盍分道行矣？」令去，公复返至酒家，叩门求宿。对以非寓客处，公曰：「固知之，我此来，非以求宿，特为护汝来耳。」酒家异其言，留之。夜半，剥啄声甚厉，启视，则里胥县役，持朱签，来拘卖酒者。公出应曰：「我店东也，有犯，我自当，与某无涉。」胥役固不识公，叱之曰：「本官指名拘某，汝胡为者？」公强与俱至署，令升座，首唤酒家，公以毡笠蒙首并绾登堂，令一见大骇，免冠叩首。公升座，索其印去，曰：「省得一员摘印官也。」
○和珅供词
宣统庚戌秋，北游京师，从友人某枢密处，获睹嘉庆初故相和珅供词。用奏折楷书，犹是进呈旧物。惜仅存四纸，不过全案中千百之一。其讯与供亦多不相应，盖又非一日事矣。寻而存之，以见当时狱事之梗概。
一纸系奉旨结问事件，凡两条：
一问和珅：「现在查抄你家产，所盖楠木房屋，僭侈逾制，并有多宝阁及隔段样式，皆仿照宁寿宫安设，此僭妄不法，是何居心？」
一问和珅：「昨将抄出你所藏珠宝进呈，珍珠手串有二百余串之多，大内所贮珠串，尚只六十余串，你家转多至两三倍并有大珠一颗，较之御用冠顶苍龙教子大珠更大。又真宝石顶十余个，并非你应戴之物，何以收贮如许之多？而整块大宝石，尤不计其数，且有极大为内府所无者，岂不是你贪黩证据么？」一纸系和珅供词，凡二条：
奴才城内，原不该有楠木房子，多宝阁及隔段式样，是奴才打发太监胡什图，到宁寿宫看的式样，依照盖造的。至楠木都是奴才自己买的，玻璃柱子内陈设，都是有的。总是奴才胡涂该死。
又珍珠手串，有福康安、海兰察、李侍尧给的。珠帽顶一个，也是海兰察给的。此外珍珠手串，原有二百余串之多，其馈送之人，一日记不清楚。宝石顶子，奴才将小些的，给了丰绅殷德几个（丰绅殷德为和珅子，即尚和孝公主者）。其大些的，有福康安给的。至大珠顶，是奴才用四千余两银子，给佛宁额尔登布代买的，亦有福康安、海兰察给的。镶珠带头，是穆腾额给的。蓝宝石带头，系富纲给的。又家中银子，有吏部郎中和精额，于奴才女人死时，送过五百两。此外寅着、伊龄阿都送过，不记数目。其余送银的人甚多，自数百两至千余两不等，实在一时不能记忆。再肃亲王永锡袭爵时，彼时缊住原有承重孙，永锡系缊住之侄，恐不能袭王，曾给过奴才前门外铺面房两所。彼时外间不平之人，纷纷议论，此事奴才也知道。以上俱是有的。
又一纸亦系供词，而问词已失之，凡十七条：大行太上皇帝龙驭宾天，安置寿皇殿，是奴才年轻不懂事，未能想到。从前圣祖升遐时，寿皇殿未曾供奉御容。现在殿内已供御容，自然不应在此安置，这是奴才胡涂该死。
又六十年九月初二日，太上皇帝册封皇太子的时节，奴才先递如意，泄漏旨意，亦是有的。
又太上皇帝病重时，奴才将宫中秘事，向外廷人员叙说，谈笑自若，也是有的。
又太上皇帝所批谕旨，奴才因字迹不甚认识，将折尾裁下，另拟进呈现，也是有的。
又因出宫女子爱喜貌美，纳取作妾，也是有的。
又去年正月十四日，太上皇帝召见时，奴才因一时急迫，骑马进左门，至寿山口。诚如圣谕，无父无君，莫此为甚。奴才罪该万死。
又奴才家资金银房产，现奉查抄，可以查得来的，至银子约有数十万，一时记不清数目。实无千两一锭的元宝，亦无笔一枝、墨一匣的暗号。
又蒙古王公，原奉谕旨，是未出痘的，不叫来京。奴才无论已未出痘，都不叫来，未能仰体皇上圣意。太上皇帝六十年来，抚绥外藩，深仁厚泽，外藩蒙古原该来的，总是奴才胡涂该死。
又因腿痛，有时坐了椅轿，抬入大内，是有的。又坐了大轿，抬入神武门，也是有的。
又军报到时，迟延不即呈递，也是有的。
又苏凌阿年逾八旬，两耳重听，数年之间，由仓场侍郎，用至大学士，兼理刑部尚书。伊系和琳儿女姻亲，这是奴才胡涂。
又铁保是阿桂保的，不与奴才相干。至伊犁，将军保宁升授协办大学士时，奴才因系边疆重地，是以奏明不叫来京。朱圭前在两广总督任内，因魁伦参奏洋盗案内，奉旨降调，奴才实不敢阻抑。
又前年管理刑部时，奉敕旨仍管户部，原叫管理户部紧要大事。后来奴才一人把持，实在胡涂该死。至福长安求补山东司书吏，奴才实不记得。
又胡季堂放外任，实系出自太上皇帝的旨意。至奴才管理刑部，于秋审情实缓决，每案都有批语。至九卿上班时，奴才在围上，并未上班。
又吴省兰、李潢、李光云，都系奴才家的师傅，奴才还有何辨呢？至吴省兰声名狼藉，奴才实不知道，只求问他就是了。又天津运司武鸿，原系卓异交军机处记名，奴才因伊系捐纳出身，不行开列，也是有的。
又清单一纸，开列正珠小朝珠三十二盘，正珠念珠十七盘，正珠手串七串，红宝石四百五十六块，共重二百二十七两七分七厘。蓝宝石一百十三块，共重九十六两四钱六分八厘。金定金叶二两平，共重二六千八百八二十两。金银库所贮六千余两。按此单与世传籍没清单，多寡迥殊，当是初供，未肯吐实。惟正珠小朝珠一事，传抄本无之。
○纪和珅遗事（四则）
高宗纯皇帝之训政也，一日早朝已罢，单传和珅入见。珅至，则上皇南面坐，仁宗西向坐一小杌（每日召见臣工皆如此）。珅跪良久，上皇闭目，若熟寐然，口中喃喃有所语。上极力谛听，终不能解一字。久之，忽启目曰：「其人何姓名？」珅应声对曰：「高天德，苟文明。」上皇复闭目诵不辍。移时，始麾之出，不更问讯一语。上大骇愕。他日，密召珅问曰：「汝前日召对，上皇作何语？汝所对六字，又作何解？」珅对曰：「上皇所诵者，西域秘密咒也。诵此咒则所恶之人虽在数千里外，亦当无疾而死，或有奇祸。奴才闻上皇持此咒，知所欲咒者，必为教匪悍酋，故竟以此二人名对也。」上闻之，益骇。知珅亦娴此术，故上皇宾天后，数日即诛珅。
珅伏诛时，谕旨谓其私取大内宝物，此实录也。孙文靖士毅归自越南，待漏宫门外，与珅相直，珅问曰：「公所持何物？」文靖曰：「一鼻烟壶耳。」索视之，则明珠一粒，大如雀卵，雕成者也。珅赞不绝口曰：「以此相惠可乎？」文靖大窘曰：「昨已奏闻矣，少选即当呈进，奈何？」珅微哂曰：「相戏耳，公何见小如是？」阅数日，复相遇直庐，和语文靖：「昨亦得一珠壶，不知视公所进奉者若何？」持示文靖，即前日物也。文靖方谓上赐，徐察之，并无其事。乃知珅出入禁庭，遇所喜之物，径携之以出，不复关白也。其权势之恣横如此。宫中某处陈设，有碧玉盘，径尺许，上所最爱。一日为七阿哥所碎，大惧，其弟成亲王曰；「盍谋诸和相？必有所以策之。」于是同诣珅，述其事。珅故为难色，曰：「此物岂人间所有？吾其奈之何？七阿哥益惧，失声器。成邸知珅意所在，因招至僻处，与耳语良久，珅乃许之。谓七阿哥曰：「姑归而谋之，成否未可必，明日当于某处相见也。」及期往，珅已先在，出一盘相示，色泽尚在所碎者上，而径乃至尺五寸许。成邸兄弟感谢珅不置，乃知四方进御之物，上者悉入珅第，次者始入官也。
偶读《焦里堂忆书》，有宰相食珠一则，最为异闻，亟摭录之。吴县有石远梅者，以贩珠为业，恒衷一小箧，锦囊缊裹，亦金为丸，剖之则大珠藏焉。重者一粒直二万金，次者直万金，最轻者犹直八千金，士大夫争购之，惟恐不得。问所用，则曰：「所以献和中堂者也。」中堂每日晨起，以珠作食，服珠后，则心窍通明，过目即记，一日之内，诸务纷沓，胸中了了，不少遗忘。珠之旧者，与已穿孔者，服之皆无效。故海上采珠之人，不惮风涛，今日百货，无如此物之奇昂者也。按周官有供王食玉之说，今乃有供宰相食珠者，真异闻矣。西人所撰《金塔剖尸记》小说，载埃及女王格鲁巴坚，锦帆张燕时，用酒化一珠而服之，人已惊为穷奢极汰，今和珅乃以此为常服之药饵，其汰不又在格鲁巴坚上万万耶？
○管韫山侍御之直节
管侍御以制艺雄一代，其《韫山堂稿》百年以来，几于家弦户诵。士束发受书，无不知有管韫山者。而其气节事功，转为文名所掩。士之立身植学，以蕲传于后世者，其亦有幸者有不幸哉！初，侍御数质秋闱，中年始通籍，授户部主事，旋入直军机处，以才行受知阿文成。时和相已为军机大臣，赫奕冠一时。侍御时时持正论折其牙角，和恨之甚，欲中以危法者屡矣，赖文成始终保全之。和于同列诸臣，俱视之蔑如，独畏文成，故无如侍御何。侍御既传补御史，文成虑其以言贾祸，乃面奏，军机章京唯管世铭一人，谙练故事，下笔敏捷，世铭去，继之者无人，请以御史仍留军机处行走。故事，军机传补御史，即退出直庐，若留，则不得上疏奏事也。侍御未引见时，已草疏数千言，备论和之奸状。引见归，急缮折，将于次日上之，而仍留军机处之命已下矣。侍御大失望，洎入直，谒文成，犹宅傺不平。文成慰之曰：「报称有日，胡必亟亟以言自显乎？且和相方得君岂一疏所能仆？徒以取祸而已。于国事无补也。留有用之身，图异日之报称，不亦可乎？」侍御感其言，乃稍稍自晦。及文成薨，侍御亦旋下世，去和败时，仅数日耳。
侍御韫山堂诗，宗法杜苏，不随俗靡。方袁随园之执牛耳于东南也，天下之士从之如市，侍御独不肯附和。尝赋诗以见志曰：「耆旧风流属此翁，一时月旦擅江东。寸心自与康成异，不肯轻身事马融。」可谓婉而严矣。
○毕太夫人训子诗
国朝闺秀能诗词者多，而学术之渊纯，当以娄东毕太夫人为第一。夫人姓张氏，名藻，字子湘，秋帆制府之母也。其父本循吏，夫人禀承家学，湛深经术。制府之抚陕西也，夫人留居山东，以诗贻之曰：「读书裕经纶，学古法政治。功业与文章，斯道非有二。汝入宦秦中，荐膺封圻寄。仰沐圣主恩，宠命九重贲。日夕为汝祈，冰渊慎惕厉。譬诸欂栌材，斫小则恐敝。又如任载车，失诚则惧踬。扪心五夜渐，报答奚所自？我闻经纬才，持重戒轻易。教敕无烦苛，廉察无苛细。勿胶柱纠缠，勿模棱附丽。端已厉清操，俭德风下惠。大法则小廉，积诚以去伪。西土民气淳，质朴鲜靡费。丰镐有遗音，人文郁炳慰。况逢郅治隆，陶甄综万类。民力久普存，爱养在大吏。润泽因时宜，撙节善调理。古人树声名，根柢性情地。一一践其真，实心见实事。千秋照汗青，今古合符契。不负平生学，弗存温饱志。上酬高厚恩，下为家门庇。我家祖德诒，箕袭罔或坠。痛汝早失怙，遗教幸勿弃。叹我就衰年，垂老筋力瘁。曳杖看飞云，目断泰山翠。」二百七十字，尔雅深厚，粹然儒者之言，当为国朝闺秀诗第一。太夫人之卒也，高宗尝赐御书「经训克家」四字以褒之。故制府遗集，以经训堂名。惜制府晚年，竟违母训，而谄事和珅。其督兵征苗时，又与福文襄比，骄奢侈泰，库藏为虚。身后竟遭藉没之惨，而遗裔亦式微矣。制府尝以此诗手迹，泐诸陕西抚署。昔曾得其拓本，今忆而录之。书作行楷，大半寸许，字体方严，殊不类闺阁手笔也。
○杨重英遗事
雍干之世，汉军阀阅，以广州杨氏为最盛，而其后裔之受祸亦最惨。文干当雍正中，由河南布政使，擢抚广东。当是时，田文镜势张甚，文干力与撑距，尝脱王士俊之危，荐诸朝，卒为名臣，史艳称之。子应琚，乾隆中叶，官云贵总督，拜满缺大学士，亦异数也。后以缅事失机，赐自裁。应琚子重英，官云南按察使，率兵驻滇缅界上之新街，为缅人所虏。缅人絷重英，而纵其随员知县某某等两人归国。裕陵闻之，震怒，命执两员磔诸境上，不许入中国界一步。且谕令滇督，如他日重英归时，即照此办理。重英既被虏，终不肯入缅都，缅人因舍诸新街。缅王欲其降，譬说万端，卒不屈。王又盛饰其女以往，欲赘重英为婿，亦不可。重英在新街，先后二十五年，足迹未出阈一步。后缅既乞和，且值裕陵七旬万寿，始释重英归国。甫及境，滇督某即遵前旨，执而梏之，不令入界，亟飞驰奏闻。时上春秋高，亦颇悔当时治此案过严，乃下诏旌重英之忠，谓其节过苏武。且令滇督驿送来京，预备召见。旨至滇，重英已病卒，不及生入玉门矣。重英被虏后，其眷属亦囚清室者二十五年，及是始赦出。
○尹嘉铨罪案异闻
博野尹侍郎元孚，生平学术，恪守程朱，为畿南巨儒。其子嘉铨，克嗣家学，由进士起家，官至京卿，晚年引疾家居。乾隆中叶，高庙南巡，嘉铨迎驾行在，忽奏请以其父元孚陪祀圣庙，并面求赏戴花翎。自言临行时，曾夸诩其妾，谓此行必得花翎，倘不得恩允，无以相见云。上大怒，褫职交大学士九卿科道严讯。嘉铨俯首引咎，自认为欺世盗名之小人，叩求立置重典。诸大臣覆奏，请援胡中藻例，处以极典。奉旨加恩，赐令自尽，子孙家属，免其缘坐。而以其罪状，宣示天下，以为伪儒之戒。按此案谕旨，具载《东华录》及圣训，未尝有曲赦之言也。昨在京师，晤胶州逢福陔观察恩承，为言此案颠末，乃知嘉铨虽奉严旨，旋蒙赦宥。圣人之明罚敕法，而未尝不俯顺人情，操纵之神固非下士所能知矣。逢君博雅好古，多识前言往行，语必有征，非传闻者比也。云其姻家某氏之先人，于乾隆中为刑部郎中，总司秋审，此案经其一手办理。曾奉旨为《纪事》一篇，今其稿尚存某氏家中，逢君实亲见之。略云：「嘉铨既得罪，爰书已定之次日，上知某君之与嘉铨契也，特命某君往狱中宣旨。且赐御厨酒肴一席，命某君继赴狱中，阳为己所携入，以与嘉铨饯别者。谕令酒罢毋遽就死，而先以嘉铨所言，暨饮食与否，亲自回奏，再俟后命。某君遵旨往，有顷复奏，谓「嘉铨谢恩就坐，颜色不乱，阳阳如平常，惟深自引咎，辜负圣恩而已，凡饮酒三杯，食火腿及肥肉各一片」云云。上闻奏微哂。俄顷，命召嘉铨至，先数其罪，后乃宣旨，赦令归田。又问尚有何奏，嘉铨顿首奏云：「臣蒙皇上天恩，至于此极，感激之忱，靡可言喻。惟年逾七十，精力衰颓，无以图报，只有及未死之前，日夕焚香叩天，祝皇上万寿，国家升平，虽至耄期，誓不敢一日间断。」上大笔曰：「汝尚欲活至百年乎？」因挥之出。翼日，复召其君入见，赐酒食，即于御前就座。且命内监给纸笔，使某君将此案始末情形，详细纪录。某君且饮啖，且书，日旰始脱稿。上阅之，颇嘉许其详尽，即以赐之。逢君所见，犹是当时呈进真本也。
○吴谷人遗事
吴谷人祭酒《垂老诗稿》，末刻入《有正味斋全集》，其子清鹏，装为长卷，阮文达跋其后云：「乾隆末，先生馆阿文成家，余时在京师，先生时有教益，为之泣下，人不知也。」数语颇回隐，似有不可明言者。世颇传文达进身由和珅。祭酒教益之言，殊为和氏发乎？和相贵盛时，慕祭酒名，欲招致门下，卒谢不往，和甚恨之。祭酒某科考差，卷入他大臣手，已入选矣。和重加披阅，见诗中有「照破万家寒」语，大言曰：「此卷有破家语，可进呈乎？」遽撤其卷。祭酒遂终身不得一差。
○刘文清姬人善书
诸城刘文清公之侧室黄夫人，能学公书，几乱真。包慎翁尝见其与公家书一册，笔笔精妙，真尤物也。叶廷管《鸥波渔话》亦载此事，惟黄作王，云：「《渊雅堂集》有句云：『诗人老去莺莺在，甲秀题签见吉光，』」注云，王常为公题甲秀堂法帖签子，惕翁盖尝见之，故有是咏。此文清逸事之最可传者。惟黄王互异，必有一讹。慎翁与文清交颇深，所见夫人迹最多，所载当不误也。
○庞雪崖之遗爱
任邱庞雪崖先生垲，康熙朝诗人也，以翰林出守建宁。甫受事，浦城令以严苛激变，邑人乘夜焚册局，杀册书。先生闻信，驰往，传学官典史至，集诸生于明伦堂，数令罪，谕士民毋生乱。查仓库及册局，收末焚书册，变遂定。制府某，恶闽俗之悍，欲重惩之。而浦令与士绅有嫌，将务织兴大狱。先生大言曰：「令实已甚，吾可杀人以媚人乎？」仅坐重辟一人，流二人而已。浦人尸祝之。呜呼！今安得其人耶？
○金简
曩客都门，助友人纂辑会典，检得一故事，绝可笑。乾隆某年月日，上谕内阁，本日召见都统金简，见其补服狮子尾端，绣有小锦鸡一只，讶而问之。则对以奴才以都统兼户都侍郎，侍郎系文职二品，然照例文武兼官，章服当从其尊者，故绣此以表兼综文武之恩荣耳。章服乃国家大典，岂容任意儿戏？金简着交部议处。此事殆可入笑苑，然亦可见当时重文轻武之心理矣。金简本朝鲜人，入仕中朝，隶内务府旗籍，一女入宫为嫔，后仕至尚书。为人精干有巧思，武英殿聚珍板程序，其所手创也。朝鲜人入仕中国，自唐已然。高仙芝乃至任将相，封王爵。而唐末崔致远，且登进士第，佐节度幕，入为朝官。后复启请还仕其国，亦曲许之，柔远之意，至为厚矣。明成祖贤妃权氏，亦朝鲜人也。金简之仕于本朝，自非创举，但何以不入汉籍，不用本国籍，而必入内务府旗籍？则书缺有间，莫明其故矣。
○朱文正之迷信
大兴朱文正公晚年，栖心道教，迷信最笃。居恒闭目养静，与客谈，亦不开眸。翰林院土地神，相传为韩退之，公一日忽语人云：「文公已受代去，代之者吴云岩殿撰鸿也。」一岁丁祭毕，公乘舆过祠门外，自舆中拱首曰：「老前辈请了。」又自谓前身为文昌宫之盘陀石，故字曰石君，别号盘陀老人。有扶乩者，因言公乃文昌二世储君。于是有奏请加梓潼帝号升中祀之举，卒以嘉庆六年行之。公尝直诞辰，诸门弟子称觞为祝，洪稚存太史与焉。酒半，忽袖出一文上寿，公固夙喜洪文，亟命读之。洪抗声朗诵，洋洋千言，多讥公迷信事，座客皆惊，洪独大笑叫绝。公遂大怒，洪坐是沦谪，卒不振，然弗悔也。
○成得大逆案
成得者，内务府厨役也。仁宗驾幸圆明园，成得突起行刺，立被擒。上命诸王大臣六部九卿会讯之，默无一言，但云「事若成，则公等所坐之处，既我坐处」而已。上宽仁，不欲穷诘兴大狱，遂咸并其二子诛之。得之处决也，已至市曹，缚诸桩，乃牵其两子至，一年十六，一十四，貌皆韶秀，盖尚在塾中读书也。至则促令向得叩首讫，先就刑，得瞑目不视。已乃割得耳鼻，及乳，从左臂鱼鳞碎割，欲及右臂，以至胸背，初向见血，继则血尽，只黄水而已。割上体竣，忽言曰：「快些。」监刑者一人谓之曰：「上有旨，令尔多受些罪。」遂瞑目不复言，讫不知何人所使也。擒得者为御前侍卫某额附。额附勇力，为侍卫中第一人，尚不如得。尝与得校艺，以长二尺许木桩十余枚排列为一行，植其半于地，坚筑之，桩相去各半尺许。额驸与得，各卧于地，以腿横扫之，桩应腿而出。得一举腿，能扫去十二桩，额附不过七桩而已。是日不知何以不敌，遂被擒。盖天威所临，早已褫其魄也。
○林清逆案异闻
嘉庆癸酉林清之乱，喋血禁门，毒流三辅，数月后乃克平定。国史皆谓变起仓卒，而不知先一岁已发露于台湾，特当时公卿大臣，不肯据实上闻耳。先是壬申春，泾县赵兵备崇华。摄台湾淡水同知。甫下车，即访，获妖言惑众之高妈达。讯之，俱供其同党刘林、祝现定以次年闰八月望夜在都下举事，徒党遍中外。刘林者，即林清原名也。兵备亟通详请奏，上官以其语不经，匿弗以闻，仅依寻常传布邪教律拟决。次年，都中之变果起。事起以九月十五，先一日，芦沟桥巡检已飞报祝现奉林清命，定次日午时入宫举事，党羽本日悉已入城。兼尹尚书某，犹以不可冒昧声张，致酿巨变斥之，亦不部署防卫云。前此成得逆案，虽仁庙至仁包荒，然其事卒疑莫能明。及是，山东金乡知县吴阶捕获逆目崔士俊，究出嘉庆八年，成得曾偕祝现至士俊家宿一月，御车者为支进才。始知成得本林清逆党，并无他故。而东抚以事属既往，删不入奏，遂使疑团至今莫释。
○汤文端遗事
萧山汤文端公金钊，为嘉道间名臣。相传未第时，其封翁设酒肆于镇市。除夕，诸客饮散，惟一叟独酌，漏三下，犹不言去。翁促之曰：「今夕岁除，人各有事，客可归矣。」叟唏嘘曰：「垂死之人，何以归为？」翁讶曰：「叟何事为此言？愿明告我。」叟曰：「余半生止一爱女，昨岁被奸人诱拐，近始得耗，知鬻诸京都和相国邸。欲往见之，而远道三千里，非徒手所能往，行死沟壑耳。」翁曰：「附粮艘入都，不过十余金，我尚能为子谋之。」叟拜谢而去。明岁，出金资其行。至都，见女，知为相国专房宠，诸姬莫敢争夕。问父何能来，叟告以故。是岁为乾隆某科乡试，时文端已为弟子员，方应举。相国疏其名，以授浙典试，遂领解。入都应礼部试，谒座主，语之曰：「子之得解，和相力也。宜急往谢。」文端愕然，归即托病，匆匆南归。和败，始赴会试，成进士。
○杨忠武公遗事
道光十一年，回部酋长郡王衔伯克伊萨克入觐。伊萨克素强盛，雄长诸伯克，且有诱擒张格尔功，益骄侈自肆，舆马繁多。所经回疆诸城，诸伯克悉盛供张，以结其欢。比入关，犹责地方官供应弗少戢。时杨忠武公遇春为陕甘总督。忠武故督师回疆，诸回部皆仰若天神者也。伊酋将至，布政使白公将郊迎于数里外。公曰：「毋须此，第视我行事。」明日，将入城，公遣牙官持令箭招之使入。伊萨克乃单骑从数人来。公令诸材官部卒有顶戴者，皆冠带华服，惟不佩刀，辕门外至堂下鹄列两行皆满，伊酋至辕门下马步行，见两旁官皆屏息立无声，伛偻不敢仰视。至堂下憩少时，有命入见。登堂，则堂上虚无人焉。一巡捕官导之行，历厅事数重，乃至。公便服居一小室中高座，二童子侍侧，地施红罽。伊酋及门，未逾限，已跪地，摘帽叩头。公令一童子扶以入，赐小杌命坐。伊酋至叩首，始敢就坐。公温语慰谕之，因自拂其髯曰：「吾老矣，视在回疆时奚若？」曰：「更精神。」公曰：「汝亦老，须发加白矣。吾辈受大皇帝厚恩，当思及时报称，为子孙计，毋生它妄想。」伊又叩头曰：「谨受教。」公乃谓之曰：「大皇帝念汝，少住即行。无多带从者，宜往谒诸官，皆有食物犒汝，恣汝饮啖也。」随令一童子扶之出，伊酋汗流竟体，衷衣皆湿。上马行数十步，神始定。明日遽行，骑从减十之六。公它日语僚属曰：「兰州为入关第一省会，当示以天朝威重，他省加礼，乃知恩也。」偶读此，感念前岁达赖入觐时事，不禁今昔之感，辄泚笔记之。
○梁山舟遗事
梁山舟学士，以书名干嘉间，平生深自矜重，不轻为人作。乾隆末，入都祝嘏，道出山东。闻人言，运河盛涨，前途道阻，因诣抚军某公咨之。某公者，满州旗籍也，相见，即盛言水势之大，因暂留居署内，馆之后圃，膳饩丰隆。惟出入必经抚军内室，殊苦不便，遂亦键户不出。抚军每三五日，必来省，见则言水势未平，咨嗟不已。室中一无书籍，惟插架古法帖十数种，隃麋数十丸，缣素数百番而已。学士终日无事，因以翰墨为消遣，如是者匝月，架上楮墨，亦略罄矣。一日抚军入见，喜动颜色，曰：「水已全退，可行矣。」遂张筵祖饯。酒半，忽顾架上楮素，叹曰：「吾以王事鞅掌，友朋书债，皆堆积此间，何日始能清理耶？」学士乃言曰：「吾在此无所事，已敬为代偿矣。」抚军佯惊曰：「此皆远近名士，慕我书名，殿转请求者，今一旦为公污尽，奈何？」亟呼僮，斥之去，更易新楮来。学士大愠，遽匆匆别去。既首途，则前驿并无水涨事，皆抚军饰词欺之耳，然莫明其故。久之，始悟廿余年前，官翰林时，抚军方官笔帖式，尝以佳纸求书，学士拒而不许，今故为此狡狯以报之。学士后与人言及，犹愤愤。遣人往觇，则抚署中四壁琳琅，莫非学士手迹矣。此公可谓恶谑，然殊未伤雅。成哲亲王曾为谢学士阶树作《黄庭经》小楷，为生平极精之作。旗下一都统见而爱之，乃以数十金购宋纸一卷，亲诣邸跽求，王颔之，翌日即送至，某都统讶其神速，方窃自喜，展视，了无一字，惟一角有蝇头小字三，猝不易辨。谛视之，则「你也配」三字而已，此则令人难堪矣。
○李申耆遗事
李申耆先生之令凤台也，凤台地瘠而民悍，多豪猾，为逋逃薮者相望。先生常骑健马，率乡勇巡行闾里。每出不意得盗魁，察其中有重气节、矜然诺者抚用之，盗以敛戢。嘉庆辛未，百文敏龄总制两江，适仪征有劫杀巨案，戕一家三命。文敏侦得盗魁为蒙城人，而匿于凤台。严檄两邑，限一月捕送。先生侦知容隐盗首之巨猾不受捕，乃召所抚用某役至内室，置酒饮之。酒半，怆然曰：「吾行解组归里矣，故召若来一痛饮耳。」某役怪其语不伦，请其故。先生出督檄示之。某曰：「此人匿某巨猾家，役故知之，惜力不能取耳。」先生曰：「若能取者，吾早以捕事属若矣。吾即去此，若亦不能终作好人，故与若作别耳。」语毕，潸然久之，某亦悲不自胜。良久，始曰：「有一策，姑试为之。公收役家属置之狱，而发朱签谕役往。三日不归，则役必死。役之妻若子，幸终身俾司应夫人、公子。俾得延宗祀，于愿足矣。」先生诺之。猾家距城二十五里，某即日至。猾款之曰：「云泥路隔已三载，何幸辱临，得无为仪征案乎？」某慨然示之朱签。猾曰：「其人诚在此，试招与共饮，商榷之。」盗魁出，则曰：「我君之新友，彼则旧友也。且我让一身，而彼一家。顾为新友一身，陷旧友一家乎？明日从入城矣。」次早，猾遣力士二十人，持长矛护送，至城门而返。盖盗魁至骁勍，猾知某役之非敌也。先生方遣某去。即召匠制坚槛，集舁者护者百余人以待。某役俄引盗至，先生略诘姓名，即槛解蒙城，而躬自护送之。凤去蒙七十里，中道有镇，为两邑分界所。槛车入旅店，而先生降舆，当门坐。乡民闻官获大盗，争来观，环店外如堵。先生怡然谓之曰：「此大盗，千万官军所不能捕者，而我竟得之。他日当膺上赏，父老知我喜否？当置酒为我贺。」乃命取酒来，遍酌父老，且语之曰：「此贼精妖术，非我孰敌之者。彼与我战。力不敌，乃幻形为狐狸，思窜去，吾亦变虎追之。彼又变隼，欲高飞，吾又变大鹏追之。彼窘，将走投海，吾乃檄天将合捕之。又击以掌心雷，始因而就缚。」观者奇其语，皆环听不他瞬。久之，先生亦大醉，始升舆去。是时，猾已遣健者数十人来劫。见先生方坐店门剧饮，遂出镇外俟。良久，先生舆始过。问槛犯何尚不来。从者答以在后徐行。猾党返至店，则先生方剧饮时，已排店后墙，舁槛车由间道急行，计且抵蒙矣，猾党乃废然返。先生即改乘快马，追槛车与俱，疾驰至蒙会。蒙令联衔通详，声明凤台捕得，遵檄交蒙令转解归案。禀既发，先生始还凤。其次日，闻盗已越蒙狱去矣。蒙令先以亏帑事，奉督檄严诘；事未竟，又失盗，遂缢。先生尝语人曰：「凤、颖、泗三郡，简壮者五千人，可方行天下，然唯其豪能用之。官用之，必帅至千里外。或客兵势盛，足相钤制，乃可。否则骄蹇难制，且为大患。」后数十年，捻匪乱起，人始思先生言。
○汤海秋之死
益阳汤海秋，道光时以少年捷科第，登言路，高才博学，声华藉甚。一时胜流如曾文正公，及王少鹤、魏默深、邵位西、梅伯言诸君皆与之交。海秋气甚豪，甫入台，旬日间数上封章，忤朝贵意，回部曹行走，郁郁不自得。乃研精著述，所为《浮邱子》尤自喜。一日诸友集其寓斋，或言大黄不可轻尝，如某某者，皆为庸医所误，服大黄致不起者也。海秋独曰：「是何害？吾向者虽无疾，犹常服此。谓予不信，请尝试之。」趣命奚奴，速购大黄数两来，诸友苦止之，不可。及购至，海秋即连取六七钱许吞之，诸友竞起夺之，海秋犹攫得最巨者一块，入口，且嚼且詈，夺者遂不欢而散。抵暮，遂泄泻不止。黎明，诸友趋往问疾，则已于中夜逝矣。时年仅四十有四。文正集中祭海秋文有曰：「一呷之药，椓我天民。」盖纪实也。
○栗恭勤公遗事
浑源栗恭勤公毓美，道光朝名河臣也。少时状貌英俊。家贫，将废学，业师某明经赏其慧，却修脯而留课之，与其子共读。明经一女，甚端丽，属意于公久矣，未之发也。比邻某富室子，亦请业于明经，公与明经子同室，而以对屋舍邻子。邻子窥女美，数求婚，明经既属意公，则峻却之，邻子怼而辞归。一夕，公与明经子饮，明经子醉，卧公榻，撼之不醒，遂易榻卧。次早公起，则明经子卧血泊中，视之已丧元矣，骇极而号。明经奔视大痛，疑公所杀，控之官。县令察公不类杀人者，而一时不得主名，狱不能具，因长系之。邻子阚公入狱，仍以厚币求婚，择日迎娶，琴瑟甚敦，年余生一子。一日醉后笑向女曰：「曩时不出辣手，胡以得君为妻？第苦若兄耳。」女大疑，因穷诘之。某自悔失言，坚不肯吐，女曰：「但实言，今既偕伉俪矣，尚何讳为？」某始自承杀人状。盖某久歉公，计非杀之，不能得女，是夕瞰两人酒醉，因持刀越墙而入，暗中摸得公榻，径断其首而出，不虞两人之易榻也。女闻言，夷然如平时。越日，乘其出门，取怀中儿绞杀之。乃诣署鸣冤，令询得其状，亟捕某至，一讯而伏，立出公于狱。女慨然谓公曰：「身既被辱，义不能复事君子。君他日名德必昌，幸自努力。」袖中出利刃，遽自刭死。公得释，明年补博士弟子，以拔贡官东河知县，荐至河督。公贵后，感女义，誓不再娶。得美玉，雕女王，恒佩之，数十年无须臾离。及官河督，以巡工夜宿吴家屯，遽感暴疾。地方官吏闻耗，亟来视，已不能言。数引手指其胸，探之，得所佩玉主，乃悟其意，欲以为殉也，颔之始瞑。初河堤用石为之，而兖豫间无大山，辇自数百里外，劳费百倍。及公莅任，奏改用砖，岁省费以数十万计，至今民尸祝之。
○前辈爱才之笃（二则）
嘉庆朝士之以博洽闻于时者，北则张石洲穆，南则俞理初正燮，一时学人，无及之者。理初举于乡，数困公交车，某科阮文达典会试，都下士走相贺曰：「理初登第矣。」王菽原礼部为同考官，得一卷，惊喜曰：「此非理初不辨。」亟荐之。是日文达适有小疾，未阅卷，副总裁汪文端公廷珍，素讲宋学，深疾汉学之迂诞，得礼部所荐卷，阳为激赏，俟礼部退，亟鐍诸笥中，亦不言其故。及将发榜，文达料理试卷，诧曰：「何不见理初卷耶？」命各房搜遗卷，礼部进曰：「某日得一卷，必系理初手笔，已荐之汪公矣。」文达转诘文端，坚称不知，文达无如何，浩叹而已。榜后，理初往谒礼部，礼部持之痛哭，折节与论友朋，不敢以师礼自居。且赠诗四首，有云：「如是我闻真识曲，最难人说旧知名。」又云：「冥鸿已分翔寥廓，暮雨萧萧识此心。」其倾倒也至矣。理初所著书，初名《米盐录》，礼部为鸠赀选刻其半，易名曰《癸巳类稿》。
道光丙戌会试，刘申受先生为同考官，得龚定庵卷，狂喜，亟荐之。魏默深卷在某侍御房，某侍御得卷，犹疑不遽荐，礼部读其文而大异之，乃促令亟荐。故默深于礼部，终身有知己之感焉。然龚共魏竟皆下第，先生痛惜之。赠以诗云：「三江人文甲天下，如山明媚画嶙峋。盎盎春溪比西子，浣花濯锦裁银云。神禹开山铸九鼎，魍魉俯伏归洪钧。锋车西走十一郡，奇祥异瑞罗缤纷。兹登新堂六十俊（自注，浙卷七百余人，余独分得六十卷），就中五丁神力尤轮囷。红霞喷薄作星火，元气蓊蔚晕朝暾。骨惊心折且挥泪，练时良吉斋肃陈。红旬不寐探消息，那知缎羽投边尘。文字辽海沙虫耳，司中司命何欢嗔！更有无双国士长沙子，孕育汉魏真精神。尤精选理跞鲍谢，暗中剑气腾龙鳞。侍御披沙豁双眼，手持亦我咨嗟频（自注，湖南九四卷，五策冠场，文更高妙，予决其为魏君源）。翻然双凤冥空碧，会见应运翔丹宸。萍踪絮影亦偶尔，且看明日走马填城闉。」定庵是岁三十有五，后三年，始捷南宫，礼部即卒于是年。默深至乙巳始登第，则礼部不及见矣。
○内务府糜费
满员之任京秩者，以内务府为至优厚。相传承平时，内府堂郎中，岁入可二百万金。近年内务府大臣，多由堂郎中积资升擢，如立山之多藏厚亡，亦以任堂郎中最久，家资累千万，故为拳匪所瞰也。乾隆朝，汪文端公由敦，一日召见，上从容问：「卿昧爽趋朝，在家亦曾用点心否？」文端对曰：「臣家计贫，每晨餐不过鸡子四枚而已。」上愕然曰：「鸡子一枚，需十金，四枚则四十金矣。朕尚不敢如此纵欲，卿乃自言贫乎？」文端不敢质言，则诡词以对曰：「外间所售鸡子，皆残破不中上供者，臣故能以贱值得之，每枚不过数文而已。」上乃颔之。列朝惟宣庙最崇俭德，道光三十年间，内府岁出之额，不过二十万。堂司各官，皆有臣朔欲死之叹。上一日思食片儿汤，令膳房进之。次晨，内务府即递封奏，请添置御膳房一所，专供此物，尚须设专官管理，计开办费若干万金，常年经费，又数千金。上乃曰：「无尔，前门外某饭馆，制此最佳，一碗直四十文耳，可令内竖往购之。」半日，复奏曰：「某饭馆已关闭多年矣。」上无如何，但太息曰：「朕终不以口腹之故，妄费一钱而已。」以万乘之尊，欲求一食物而不得，可慨也。同治时，穆宗大婚，购皮箱一对，亦寻常市上物，不过数十金者，而报销至每对九千余两。文文忠力争之，不能得也。
○道光时南河官吏之侈汰
铜瓦厢河决以前，治河有两总督，北督驻济宁，南督驻清江浦。北河事简费绌，繁剧迥逊南河。方道光中叶，天下无事，物力丰厚，南河岁修经费，每年五六百万金。然实用之工程者，不及十分之一，其余悉以供官吏之挥霍。一时饮食衣服，车马玩好，莫不斗奇逞巧，其奢汰有帝王所不及者。河防如是，普通吏治，益可想见，宜乎大乱之成，痡毒遂遍于海内也。某河帅尝宴客，进豚肉一簋，众宾无不叹赏，但觉其精美，迥非凡品而已。宴罢，一客起入厕，见死豚数十，枕藉院中。惊询其故，乃知顷所食之一簋，即此数十豚背肉集腑而成者也。其法闭豚于室，屠者数人，各持一竿，追而抶之。豚负痛，必叫号奔走，走愈亟，挞愈甚。待其力竭而毙。亟刮背肉一脔，复及他豚，计死五十余豚，始足供一席之用。盖豚背受抶，以全力护痛，则全体精华，皆萃于背脊一处，甘腴无比。而余肉则皆腥恶失味，不堪复充烹饪，尽委而弃之矣。客闻之，不觉惨然。宰夫夷然笑曰：「穷措大眼光，何小至是？吾执爨甫两月，已手刲数千豕矣，此区区者，曾何足顾问耶？」其烹鹅掌之法，用铁笼笼鹅于地，而炽炭其下，旁置酰酱之属。有顷地热，鹅环走不胜痛，辄饮酰酱自救。及其死，则全身脂膏，萃于两掌，厚可数寸，而余肉悉不堪食矣。有食驼峰者，选壮健橐驼，缚之于柱，以沸汤浇其背，立死。菁华皆在一峰，而全驼可弃。一席所需，恒毙三四驼。又有吸猴脑之法，尤为惨酷。选俊猴，被之锦衣，穴方桌为圆孔，纳猴首孔中，柱之以木，使不能进退。乃以刀剃其毛，刮其皮，猴不胜痛楚，叫号声极哀。然后以沸汤灌其项，用铁椎击破颅骨，诸客各以银勺入猴首中，探其脑吸之，每客所吸，不过三二勺而已。此不过略举一二，其它珍怪之品，莫不称是。甚至食一豆腐，而制法至有数十种之多。且须于数月前，购集材料，选派工人，统计所需非数百金不能餐来其一箸也。食品既繁，一席之宴，恒历三昼夜不能毕。故河工燕客，往往酒阑人倦，各自引去，从未有终席者。各厅署自元旦讫除夕，非国忌，无日不演剧。每署幕客数十百人，游客或困顿无聊，乞得上官一刺，以投厅汛各署，无不立即延请。有宾主数年，曾未一谋面者。幕友终岁无事事，主人夏馈冰金，冬馈炭金，佳节馈节敬，逾旬月必馈燕席。幕中人为樗薄戏者，得赴账房支费，皆有常例。防汛紧急时，有一人得派赴工次三五日者，同人争羡，以为至荣。其归也，主人必有酬劳，百金至数百金不等。其久驻工次，与署中有执事之幕客，沾润尤肥。非主人所亲厚者，不能得也。新翰林携朝贵一纸书谒河帅，河帅为之登高一呼，万金可咄嗟致。举人拔贡携京员一纸书，谒库道者，千金可立致也。骄奢淫泆，一至于此。此真有史以来所未闻者，酿成大劫，不亦宜乎？
○曹杜两相得谥文正之由
国朝汉大臣，易名得正字者凡八人：一汤睢州，二刘诸城，三朱大兴，四曹歙县，五杜滨州，六曾湘乡，七李高阳，八孙寿州。较宋明两朝，过之倍蓰，呜呼盛矣！综而论之，刘、曾之道德功业，洵足当正字而无愧。雎州之为人，有谓其为伪君子者。大兴晚年，耽嗜宗教，自谓能与吕仙问答，其事甚怪。其饰终之典，所以备极宠荣者，则以和相弄权时，大兴于仁庙，实有调护之功耳。此其事人人所习知。寿州则无毁无誉之愿人，于国事无大关系，姑不具论。若歙县、滨州两公，则于国家治乱之关，三朝授受之际，实有非常绝大之关系。天下之士，或有未尽悉其始末者，爰追忆曩时所闻师友之绪论，泚笔纪之，亦三朝得失之林也。
宣宗成皇帝在位三十年，衣非三澣弗易，宫中用款，岁不逾二十万，内务府堂司各官，皆贫困欲死，其俭德实三代后第一人。汉之文帝，宋之仁宗，莫能及也。然而三十年中，吏治日偷，民生日困，势穷事极，酿成兵祸，外扰海疆，内兴诸寇，遂以开千古未有之变局。所谓上有尧舜之君，而下皆共鲧之佐者，真道光朝之谓矣。夫以宣庙之圣明，何至不知吏治之偷，民生之困，所以然者，由言路之壅塞致之。而言路所由壅塞，则皆歙县一人之力耳。上晚年颇倦勤，而一时言官，多好毛举细故，相率为浮滥冗琐之文以塞责。上初犹勉强延纳，久益厌之，欲惩戒一二，以警其余，则又恐言路为之沮格。歙县以汉首相直军机，上一日从容语及之，歙县因造膝密陈曰：「是无难，凡言官所上章疏，无问所言何事，但摘出一二破体疑误之字，交部察议，惩戒一二人，言者必骇服圣衷之周密。虽一二笔误，犹不肯轻易放过，况其有关系之大者。嗣后自不敢妄逞笔锋，轻上封事矣。在上无拒谏之疑，而可以杜妄言者之口，计无便于此者。」上闻奏大喜，如其所言。未几，言官相戒，以言事为厉禁，而科道两署，七八十人，皆寒蝉仗马矣。歙县之巧伺人主意旨，藉公论以逞私意者，率皆类此。上天性仁厚，以其外观之忠谨也，绝不之疑。虽有言其奸者，上亦不肯信，及其殁也，犹痛惜之。赐恤恩旨，有献可替否而人不知之语，盖其所以固宠者深矣。嘉庆以前，殿廷考试，大臣奉派阅卷，皆先文词则后书法，未有摘一二破体字，而抑高文于劣等者。至歙县始用此术衡文，不但文词之工拙，在所不计，即书法之优劣，亦不关重要。但通体圆整，无一点画讹错，即可登上第。盖当时承干嘉考证学派之余波，士子为文，皆以博奥典实相尚。歙县素不学，试卷稍古雅者，辄不得其解，故深恶而痛绝之。后来主文衡者，乐其简易，相率效尤，于是文体颓而学术因之不振矣。道咸两朝功令文字，最为卑陋，皆歙县一人启之也。祁文端既贵，以小学提倡后进，辇下学派，始稍稍振起，然远逊干嘉之盛矣（此条闻诸文道希学士）。
达县吴季清先生，友一内务府老司官旗人某君，年七十余矣。通籍道光末，历事四朝，内廷故事綦熟，尝为述道咸间遗事，多人间所不得知者。云，宣庙晚年最钟爱恭忠亲王，欲以大业付之。金合缄名时，几书恭王名者数矣。以文宗贤，且居长，故逡巡未决。滨州时在上书房行走，适授文宗读，微窥上意所在，欲拥戴文宗，以建非常之勋。一日上命诸皇子校猎南苑，故事，皇子方读书者，奉命外出，临行时，必诣师傅处请假，所以尊师也。是日，文宗至上书房，左右适无人，惟滨州一人，独坐斋中。文宗入，行礼毕（皇子见师傅，皆长揖），问将何往，以奉命校猎对，滨州乃耳语曰：「阿哥至围场中，但坐观他人驰射，万勿发一枪一矢。并当约束从人，不得捕一生物。复命时，上若问及，但对以此方春和，鸟兽孽育，不忍伤生命，以干天和。且不欲以弓马一日之长，与诸弟竞争也。阿哥第以此对，必能上契圣心，此一生荣枯关头，当切记无忽也。」文宗既至围所，如所嘱行之。是日，恭王得禽兽最多，方顾盼自喜，见文宗默坐，从者悉垂手侍立，怪之，问其故，文宗曰：「吾无他，但今日适不快，弗敢驰逐耳。」日暮归复命，文宗独无所献。上询之，具如滨州所教以对，上大喜曰：「是真有君人之度矣。」立储之议遂决。后数岁，宣庙上宾，文宗甫御极，即晋滨州为协揆。未及正纶扉而遽薨逝，上闻讣，为之失声，亲往奠醊，追赠太师，予谥文正，饰终之典，悉视大学士例有如。嘉道以来，汉大臣追赠太师者，仅公一人而已。盖非惟追怀典学之勤，亦以报其拥戴之勋也。国朝列圣之文学，以文宗为最优，盖亦滨州启沃之力云。
○穆相权势之重
顺德罗椒生尚书惇衍），泾阳张文毅公（芾），云南何根云制府（桂清），三人同年登第，入翰林，年皆未弱冠。且同出汤海秋农部房，海秋为之狂喜，赋《三少年行》者也。时道光末造，穆鹤舫相国（彰阿）执政，炙手可热，张、何两公皆附之，独椒生尚书绝不与通。散馆后，初考试差，三人皆得。差命既下，尚书往谒潘文恭，文恭问见穆中堂否，曰：「未也。」文恭骇然曰：「子未见穆相，先来见我，殆矣。」尚书少年气盛，不信其说，亦不竟往。次日，忽传旨罗惇衍年纪太轻，未可胜衡文之任，着毋庸前往，另派某去。人皆知穆所为也，其权力回天如此。国朝已放差而收回成命者，尚书一人而已。实则张、何之年，皆小于罗也（考是年登科录罗十九，张十八，何十七）。
道光末，五口通商之约，穆一人实专主之。王文恪既薨，祈文端尚力争，然文端在军机为后进，且汉大臣，不能决事，故穆愈得志。然王、祈两公之忠，宣庙未尝不深知之。传闻和局既定，上退朝后，负手行便殿阶上，一日夜未尝暂息。侍者但闻太息声。漏下五鼓，上忽顿足长叹，旋入殿，以朱笔草草书一纸，封缄甚固。时宫门未启，命内侍持往枢廷，戒之曰：「俟穆彰阿入直，即以授之。」并嘱其毋为祁隽藻所知，盖即谕议和诸大臣画押订约之廷寄也。自是上遂忽忽不乐，以至弃天下。
蒲城王文恪公鼎，道光末，以争和议，效史鱼尸谏，自缢死。其遗疏严劾穆相彰阿，穆大惧，令其门下士，以千金啖文恪公子伉，且以危词胁之，遂取其遗疏去，而别易一稿以进。人皆知为泾阳张文毅芾所为，而不知其谋实定于文毅同县人聂沄之手。聂字雨帆，以拔贡朝考一等，官户部主事，入直军机处，为穆相所深倚。既得文恪遗疏，穆相面许以大魁酬之，是时聂已捷京兆试矣。及礼部试届期，穆相授以关节，且遍嘱四总裁，十八同考官。时同考官有某侍御者，晋人也，夙倔强，生平未尝趋谒穆相。得穆嘱，阳诺之。及入闱，聂卷适分某侍御房，侍御亟扃诸箧中，而因鐍之。榜既定，独不得聂卷，主司房考，相顾错愕，群知为侍御所匿也。因议搜遗卷。至某侍御房，侍御故为侘傺状曰：「吾某夕不谨，致一卷为火所烬，榜发后不得不自请议处矣，公等所求者，得非即此卷乎？」众知无可为，废然而返。聂此岁亦补缺，不复应礼部试。后聂官至太常少卿，穆败，聂亦谢病归。回匪之乱，首扰泾阳，泾阳为西北商旅所辐辏，繁盛亚汉皋，贼故首趋之。众谋城守，议广积刍粟，聂以官贵为众绅领袖，谓贼可旦夕平，城决无久守理，而其家有积粟数千石，可规善价也。乃倡议贼方苦乏食，故所致钞掠，今积粟城中，是招之使来也，力争不令一粟得入城。后贼围城年余，城中食尽，守御具一无缺，独人皆饿仆，莫能乘城，城遂陷，所失以数千万计。泾阳不守，而西北之元气尽矣。嗟夫！佥壬之为祸也烈哉！文恪诸子，既卖其父。后来文恪墓志，撰文者仍穆彰阿也。于力争和议事，竟不及一字，文恪其不瞑矣。
○张船山侍御之直节
遂宁张船山先生，书画妙一时。性伉爽，无城府。由检讨迁御史，上官日连上三疏，一劾六部九卿，一劾天下各督抚，一劾河漕盐政。或谓之曰：「子不虑结怨中外乎？」先生笑早：「我所责难者，皆大臣名臣事业，其思为大臣名臣者，方且感我，为达其意，若无意于此者，吾将其身份抬高，至于如此，惭愧之不暇，又何暇怨我乎？」先生尝画一鹰，题一断句云：「奇鹰瞥然来，耸身在高树。风动乍低头，沈思击何处？」读此诗，可想见其风采矣。
○道光朝两儒将
道光季年，英吉利扰浙海，定海之陷，三总兵死焉。三总兵者，山阴葛壮节公云飞，湖南凤皇厅郑忠节公国鸿，宁河王刚节公锡朋也。郑、葛两公，皆以儒将着。葛公有《四十自伤》诗，为人传诵。其诗曰：「马不嘶风剑不鸣，等闲已老健儿身。近来不敢窥明镜，恐照头颅白发新。」烈士暮年，壮心不已，足与岳忠武《满江红》词「莫等闲白了少年头」之句，后先辉映矣。葛公之授命也，义勇徐保求其尸，得诸竹山门下。时雨霁月明，见公立崖石前，半面已为贼削去，左目犹睒睒如生。欲负之行不能起，拜而祝曰：「盍归见太夫人乎？」乃行。呜呼！敌忾之志，将母之忧，殁而犹不能忘哉！郑公文学甚优，而尤精经术，着有《诗经疏义》行世。
○林文忠公遗诗
林文忠诗不多作，而劲气直达，音节高朗，最近有明七子。相传公戌新疆时，有《出嘉峪关》四律云：「雄关百尺界天西，万里征人驻马蹄。飞阁遥连秦树直，缭垣斜压陇云低。天山巉削摩肩立，翰海苍茫人望迷。谁道希崤函千古险，回看只是一丸泥？」「东西尉候往来通，博望星槎笑凿空。塞下传笳歌敕勒，楼头倚剑接空同。长城饮马寒宵月，古戌盘雕大漠风。除是卢龙山海险，东南谁比此关雄。」「敦煌旧戌委荒烟，今日阳关古酒泉。不比鸿沟分汉地，全收雁碛入尧天。威宣贰负陈尸后，疆拓匈奴断臂前。西域若非神武定，如何此地罢防边？」「一骑才过即闭关，中原回首泪痕潸。弃繻人去谁能识？投笔成功老亦还。夺得焉支颜色冷，唱残杨柳鬓毛斑。我来别有征途感，不为衰龄盼赐环。」

[book_title]●卷中
○林邓唱和诗词 三则
文忠不以文学名，而余事倚声，亦入南宋之室。其《月华清·和邓嶰筠尚书沙角眺月》韵云：「穴底龙眠，沙头沤静，镜奁开出云际。万里晴同，独喜素娥来此。认前身金粟飘香，拚今夕羽衣扶醉。无事更凭栏，想望谁家天际？忆逐承明队里，正烛撤玉堂，月明珠市，鞅掌星驰，争比软尘风细。问烟楼撞破何时？怪灯影照他无睡，宵霁。念高寒玉宇，在长安里。」《喝火令·和嶰筠》云：「院静风帘卷，篁疏月影捎。闲拈新拍按琼箫，惹得隔墙眠柳，齐袅小蛮腰。自避清凉界，斜通宛转桥，家山休怅秣陵遥。翦取吴纨，写取旧烟梢，唤取幽禽入画，相对舞云翘。」风情如许，亦复何减欧范。
嶰筠尚书讳廷桢，江宁人。文忠由江督使粤，治鸦片案，尚书实为粤督，两公志回道合，誓澹沈灾。权贵忌文忠，因并及尚书，两公先后戌边，而粤事遂不可为矣。尚书督粤时，有《高阳台》一首，即咏文忠焚鸦片事也。词云：「鸦度冥冥，花飞片片，春城何处轻烟？膏腻铜盘，枉猜绣榻闲眠。九微夜爇星星火，误瑶窗多少华年！更那堪一道银潢，去贷天钱。星查恰到牵牛渚，叹十三楼上，瞑色凄然。望断红墙，青鸾消息谁边。珊瑚网结千丝密，乍收来万斛珠圆。指沧波细雨归帆。明月空舷。」己亥岁除，文忠留镇两粤，而尚书移督两江，持节乡里，人尤荣之。二公以庚子元旦受命，其临行时，留别文忠，有《换巢鸾凤》一首云：「梅岭烟宵，正南枝意懒，北蕊香饶。甚因催燕睇，底事趁鸿遥？头番消息恰春明，蓼汀杏梁，青云换巢离亭柳，漫绾线系人兰棹。思悄，波渺渺。箫鼓月明，何处长安道？洗手谙姑，画眉询婿，三日情怀应恼。新妇无端置车帷，故山还许寻芳草。珠瀛清者，襟期两地都晓。」此两则皆可入《词林纪事》中。尚书在新疆时，有《百字令》一首，《祭东坡生日》云：「九疑云黯，更匆匆去跨，南飞孤鹤。天上琼楼寒自好，偏向琼田瓢泊。磨蝎身宫，飞鸿爪迹，生气还如昨。海山兜率，旧游应许寻着。侬亦珠娇余生，乘风飘缈，来听龟兹乐。一种天涯萍与絮，腰笛而今零落。北府兵销，西州路远，归梦时时错。华年知几，翠尊聊为公酌。」宋于延序《尚书词集》，谓其通籍以至持节，居处饮食，无改寒素。惟于音律殆由夙授，分寸节度，有顾曲风。于古人之词，靡不博综，所自制则雍容和雅，纤揱之音，逖滥之响，无从犯其笔端。所存无多，所托甚远，非过誉也。文忠少尚书十岁，尝言尚书年已七十，而细书精妙，犹不肯用叆叇，足见先辈养气之厚。尚书赐环，先文忠一年，文忠以诗送之曰：「得脱穹庐似脱围，一鞭先着喜公归。白头到此同休戚，青史凭谁定是非？漫道识途仍骥伏，都从遵渚羡鸿飞。天山古雪成秋水，替浣劳臣短后衣。回首沧溟共泪痕，雷霆雨露总君恩。魂招精术曾忘死，病起维摩幸告存。歧路又歧空有感，客中送客转无言。玉堂应是回翔地，不仅生还入玉门。」（尚书由谪籍赏编修还朝，敌云）尚书亦有和诗云：「秋净天山正合围，忽传宽大许东归。余生幸保精鬼在，往日沈思事业非。遇雨群疑知并释，搏风独翼让先飞。河梁自古伤心地，无那分携泪满衣。事如春梦本无痕，绝塞生还独戴恩。未必茞兰香共揽，要留姜桂性常存。百年多难思招隐，半壁殷忧敢放言。此去刀钸听续唱，迟公归骑向青门。」
○陶文毅识左文襄
左文襄之初举秋试也，礼部报罢回籍，侘傺甚。馆醴陵书院，山长修脯至菲，几无以给朝夕。时安化陶文毅公，方督两江，乞假回籍省墓。是时轮舶未通。吴楚往来皆遵陆取道江西。文毅圣眷方隆，奉优诏，驰驿回籍。地方官吏，供张悉有加。醴陵为赣湘两省孔道，县令特假书院为行馆，嘱文襄撰书楹帖。其上房之联曰：「春殿语从容，廿载家山，印心石在。大江流日夜，八州子弟，翘首公归。」印心者，文毅家有古石一，其形正方，名之曰印心石，故文襄斋名，即以印心石屋命之。召见时，慕陵尝从容询及也。文毅睹楹帖，激赏不已。问县令孰所撰，令具以文襄名字对。即遣舆马迎之至，谈一日夜，大洽。立延入幕府，礼以上宾。文毅得子晚，其公子尚在髫龄。而文襄有一女，年与相若。文毅一日置酒，邀文襄至。酒半，为述求婚意，文襄逊谢不敢当，文毅曰：「君毋然，君他日功名，必在老夫上。吾老而子幼，不及睹其成立，欲以教诲累君，且将以家事相付托也。」文襄知不可辞，即慨然允诺。未几，文毅骑箕，文襄经纪丧事，挈公子归里，亲为课读。且部署其家事，内外井井，如文毅在时。陶氏族人，欺公子年幼，群谋染指，赖文襄为之御侮，得无事。文毅藏书綦富，文襄暇日，皆遍读之，学力由是日进，一生勋业，盖悉植基于是时也。
○桂林寇警轶闻
粤西抚幕有陈君者，年八十余矣。在抚幕数十年，金田之乱固所目击，尝为人述粤匪围桂林时事，至可骇笑。省城被围，先后三年余，于时抚桂者为长沙劳文毅公崇光。所恃以为守者，抚署亲军三余人，武巡捕某弁统之，民团五百余人，绅士张某统之，驻城中。湖南援军千余人，驻城外。贼虽围城，实未尝一日进攻。盖其精锐已悉数北趋，留桂林者，半皆老弱罢病，本不欲战，聊以牵制而已。土人初尚畏贼，久之，乃与贼相忘，省城四门扃其三，推开西门，以通樵采。民或出城，路经贼垒，贼亦不过问。贼中食物偶缺，亦时时入城购买，长发鬖鬖然，红布帕首，游行街市间，人共知其为贼，贼亦不自讳。城中大小将校，毕与贼通款曲，酬酢往来。而团总张绅，踪迹尤密，令节朔望，贼营常置酒，招张绅与诸官饮，张绅诸官，皆坦然赴之。醉饱而归。亦时时置酒请贼目，以答其意。惟必在城外，不敢公然延客入城而已。桂林被围久，饷源断绝，公私扫地赤立。主客军不满二千人，欠饷皆积年未发，军士知其不可得也，亦相与安之，文毅一日怒某弁，诟之甚厉，某弁不能堪，怏怏出，语军士曰：「当此世界，犹向我辈使上官身份耶？吾行即辞差，不能郁郁久居此矣。」众皆曰：「君去，固不敢留，然吾辈欠饷如何者？」某弁曰：「吾已失欢于大帅矣，安能更索欠饷，君辈自向大帅理论可耳。」于是有数人据抚署大堂，自诉饥苦者，俄而增至数千人，噪声渐厉。文毅在内室闻之，则自出弹压。甫及门，矛锋已自门内出矣，始悚然退归。召某弁至，谯让之，使以大义安众慰心，某弁辞不往，文毅大怒，乃坐以激变军心，而下诸临桂狱，别简一人为亲军督。一面令司道府县，安抚变兵，许以饷至即发。诸军士亦本不欲与巡抚为难，聊藉此为戏，以抒其愤惫而已，得诸官抚慰，亦遂散去。如是者又数月，某弁被禁久，意忽忽不自聊。一日忽上书文毅，自称从戌数年，一无建树，中路蹉跌，实所不甘。与其羁死囹圄，何如战死沙场，倘蒙恩释出，当率所部，杀敌致果以报。文毅得书，笑曰：「某特欲出耳，然果能出战，亦大佳事。」即召之至，面奖其勇敢，谓曰：「汝所将特三百人耳，乌能与贼战？」某弁曰：「尚有张绅所统团练五百人在，可令彼为后劲，某当力效前驱。」文毅首肯，即以令箭召张绅至，语以故。张绅大惊，念今日乃言战耶？然不敢违巡抚令，姑许诺。遂相率出城，压贼垒而阵，鸣鼓大噪。贼出视，亦大惊，迎谓曰：「彼此相安，耦俱无猜久矣，今奈何遂以此面目相向耶？」某弁不答，麾众直前搏战。贼始知其真欲战也，亦蜂拥拒敌，不食顷，某弁与三百人者，遂皆并命称国殇矣。张绅徐至，顿足曰：「今兹败矣，某弁全军覆没，吾何以复命？」痴立良久，即驰去，径赴贼垒，令从者以被虏归报。团勇皆桂林城中无赖子，惟张绅能统驭之。张绅既去，军无统率，诸军士日为暴闾市，官吏不敢诘。命他绅接统，则皆辞以不能。文毅无如何，则谋赎回张绅。乃遣使者，诣贼营商之。贼目允赎，而要以大炮四尊，红绉十匹，为交易之媒介。使者归复命，文毅难之曰：「红绉无足重轻，大炮胡可畀贼？外人闻之，其视吾辈为何如人耶？」复命使者往，议以数百金为大炮代价，贼目不允，必欲得炮而后可。使者归，诸官相顾无策。藩司某进曰：「今既无用炮处，炮之在我与在贼，庸何择焉？但勿令士民知之耳。请声言允红绉，不允给炮，而密以绉缠炮身，使人但见为绉，不见为炮，舁而置诸城外，俾贼自取之，不亦可乎？」文毅亦冁然曰：「君真善办事者矣。」如其计行之，而张绅果归。
○左文襄轶事
左文襄之捷秋试也，与同年生湘潭欧阳某，同舟北上。一日文襄伏几作书，欧阳生问何为，曰：「作家书耳。」有顷，舟已泊。文襄匆匆登岸纵眺，书稿置几上，尚未缄封也。欧阳生因取视之，书中叙别家后情事，了无足异者。惟中间叙及一夕泊舟僻处，夜已三鼓，忽水盗十余人，皆明火持刀入仓，以刃启己帐，己则大呼，拔剑起，力与诸贼斗，诸贼皆披靡，退至仓外。己又大呼追之，贼不能支，纷纷逃入水中。颇恨己不习泅，致群逸盗去，不得执而歼旃也。欧阳生读之，大愕，自念同舟已十余日，果有此事，己何以不知？然家书特郑重其事，又似非子虚，因召文襄从者问之，亦愕然不知，又召舟人问之，皆矢言实无其事。未几，文襄徐步返舟，欧阳生急诘之。文襄笑曰：「子非与我同梦者，安知吾所为耶？」欧阳生曰：「梦耶？何以家书中所言，又若真有其事也？」曰：「子真痴人矣，昨晚吾偶读《后汉书·光武纪》，见其叙昆阳之战，云垂海立，使人精神飞舞，晚即感此梦。乃悟前史所叙战事，大半皆梦境耳。安知昆阳之役，非光武偶然作此梦者？子胡为独怪我耶？信矣！痴人之不可与说梦事。」吴县吴清卿中丞之督学陕甘也，按试至兰州。于时左文襄甫肃清关内，方布置恢复新疆之策。文襄固夙以武侯自命者，平时与友人书札，常署名为今亮。中丞下车观凤，即以「诸葛大名垂宇宙」命题，文襄闻之，甚喜。次日班见司道，故问新学使昨日观风，其命题云何，司道具以对，文襄捻髭微笑，不语者久之，徐曰：「岂敢！岂敢！」
○左文襄联语
先外祖巴陵刘湘浦先生，讳树森。弱冠以刑名学游幕秦中，历佐诸节使幕四十余年。为文章宗法柳州，简练峭洁，奏牍之文，一时无两。每遇极繁颐琐屑之事，他人数十语所不能尽者，先生辄以数语了之，而曲折奥窔，无不毕举，以是名动九重。咸丰中，曾卓如中丞望颜入觐，文宗曾以先生名垂询，士论以为至荣。先生之薨也，左文襄以一联挽之曰：「约秦法三章，弱楚材一个。」联长盈丈，作擘窠书，字径几二尺许，为文襄生平极得意书。有劝诸舅氏以此泐诸墓门者，以尺度过长，竟不果。
○左文襄遗议
左文襄戡定西垂，功名与曾、李埒，然实有未尽满人意者。其奏疏铺排战功，半属子虚，所以奏廓清之绩者，纯恃招降以集事耳。肃州之役，一败涂地，几不能军。幸虏酋无远志，涎降人待遇之优，排众议而就抚，关内赖以奏肃清，然亦危矣。近读江都史绳之中丞（念祖）《复程伯序》一书，其诋诃甚至。史晚节为人不足重，而此书则不可谓非实录也，今节录于下：「足下来书，下询边徼汉唐之形势，近代之变迁，每欲作札，略述近日攻剿之机，边民流离之惨，辄咄咄不能置一语。嗟乎！塞则犹是也，汉唐守备之故，形势阻隔之险，久不复闻矣。方谓山迁河改，无事法古，安问当年形势乎？国朝干嘉之间，抚驭箝制，漫不复稽，遑问汉唐乎？嗟乎！幸仆笔拙目短，不足准古证今，以报足下之命。不然，将历考其羁縻之失，而追寻其倾覆拙钝之由，曲述其遁饰之隐，屠戮之虐，搜括罗织之苛，使九边泣血之死声，千里暴骨之惨状，一旦而毕呈于足下之前，亦足下之所不忍闻也。足下乃谓仆之西行，可以有为乎？昔者颜子将之卫，请于夫子，夫子曰：『嘻，若殆往而刑耳。』仆虽不敏，独不惧死于暴人之前乎？（下略）甘肃僻处天西，风气朴僿，士人仅知帖括。兵兴十余年，未有能着一书，以述攻战之迹者。文襄持节西征，又极力牢笼士大夫，结其欢心，使不持异议，故竟无一人能发其骄愎粉饰之情状。呜呼！使多忠勇不死，关陇可百年无患也。幕燕之危，岩坛之险，孰实为之？江统徙戌之论，读之有余悲已。」闻人言史少年时，目不知书，既贵，乃折节向学。此文郁??聿奡岸，直摩唐人之垒，非规抚两宋，以时文为古文者所能，不可谓非奇士也。
○李文忠公遗事
甲午以前，人皆詈李文忠媚外，今沟犹瞀儒，尚持此论。不知文忠卑视外人之思想，始终未尝少变，甲午以后，且益厉焉。其对外人，终不以文明国人待之。此老倔强之风力，今安得复睹其人哉？其使俄也，道出日本，当易海舶，日人已于岸上，为供张行馆，以上宾之礼待之。文忠衔马关议约之恨，誓终身不复履日地，从人敦劝万端，终不许，竟宿舟中。新船至，当乘小舟以登，询知为日本般，遂不肯行。船主无如何，为于两舟间架飞梁，始履之以至彼船。其晚年直总署也，总署故事，凡外国使至，必有酒果款之，虽一日数至，而酒果仍如初，即此项已岁糜数千金。公至署，诸使来谒，署中依例以酒果进，公直挥而去之曰：「照例，外宾始至，乃款在酒果，再至则无之也。」诸使皆色变，然竟不能争。法使施阿兰狡甚，虽恭忠王亦苦之。会与相见，方谈公事，骤然询曰：「尔今年年几何矣？」外人最恶人询问年龄，然慑于公威望，不能不答。公掀髯答曰：「然则是与吾第几孙同年耳。吾上年路出巴黎，曾与尔祖剧谈数日，尔知之乎？」施竟踧踖而去，自是气焰少杀矣。丁酉岁暮，俄使忽以书来求见，公即援笔批牍尾曰：「准于明日候晤。」时南海张樵野侍郎在座，视之愕然曰：「明日岁除矣，师尚有暇晷会晤外人乎？俄使亦无大事，不过搅局耳，不如谢却之。」公慨然曰：「君辈眷属皆在此，儿女姬妾，团栾情话，守岁迎新。惟老夫萧然一身，枯坐无聊，不如招三数洋人，与之嬉笑怒骂，此亦消遣之一法耳。明日君辈可无庸来署，老夫一人当之可矣。」其侘傺如此。
○阎文介遗事
朝邑阎文介公敬铭，状貌短小，二目一高一低，恂恂如乡老。未第时，尝就大挑，甫就班跪，某亲王遽抗声曰：「阎敬铭先起去。」公深以为恨，常慨然叹曰：「一岁三落第，而会试不与焉。」盖公于是岁试中书教习，皆被摈也。其后入翰林，改官户部。胡文忠奏调总办东征粮台，疏中有「阎敬铭气貌不扬，而心雄万夫」之语。未几即超擢藩臬，晋抚山东。东事既定，公亦乞病解组，以故居逼近大河，时虞水患，乃徙居解州之运城。光绪元年，秦晋大饥，奉命偕曾忠襄公督办晋赈。吉州牧段鼎耀，冒侵赈款，奏斩以徇。诸官吏皆惕息，莫敢骫法。晋人歌咏其事，至以比包孝肃。辛巳冬，与南皮张文达同被召命，长户部，知遇之隆，一时无两。癸未春，奏结云南报销案，公与枢臣同入见，奏封至三时许。太后以某事问恭王，王奏曰：「此事丹翁知之最悉，太后可问彼。」后顾公亦曰：「丹翁以为何如？」公闻命，惶悚万状，亟免冠叩首，众皆不喻其故。后徐悟，微笑曰：「汝以吾误称汝字耶？吾敬汝德望，在宫中语及汝，未尝不以字也。」一时闻者，以为异数。
光绪甲申，法越事亟，北宁失守。慈圣下手诏，责枢臣襄赞无方，尽退恭忠亲王以下诸公，而以礼亲王世铎及文介张文达、额勒和布诸公代之。时高阳李文正，以协办大学士降调侍郎，协揆一缺，应由吏部具题请旨。先一日，召枢臣面议，文介力保文达及徐荫轩相国。慈圣犹豫久之曰：「用他们不如用你。」文介亟顿首谢，不允。次日，枚卜之命遂下。
文介长户部数年，其最有力之改革，即以汉司员管理北档房是也。故事，天下财赋总汇，皆北档房司事之。而定例北档房无汉司员行走者，以故二百余年，汉人士大夫，无能知全国财政盈绌之总数者。文介为户部司员时，夙知其弊。及为尚书，即首建议，谓满员多不谙握算，事权半委胥吏，故吏权日张，而财政愈棼，欲为根本清厘之计，非参用汉员不可。当时满司员尚无所可否，而胥吏皆惧失利权，百计沮之，文介毅然不少动。幸是时慈圣眷公方殷，竟从其请。邦计出入之赢缩，至是乃大暴于天下，此亦满汉权力消长之一大事也。
文介既得政，忽失慈眷，此中盖有秘密之关系。论者举谓慈圣方兴三海颐和园之役，而文介靳不与款，以此恶而逐之者，犹是皮相之论也。初文介极敬戚畹某上公之清节，某上公亦极意交欢文介。文介遂力请以某上公为满尚书，冀收和衷共济之益。某上公既为尚书，则又进福文慎锟于文介，文介亦器其材，奏为户部侍郎以自副。某上公与文慎既同得志，朋比而倾文介，所以齮龁者备至，文介遂以此稍失慈眷，不得不求去矣。初以久疾，请解机务，专办部事，疏上遽得请，都下皆骇然，莫喻其故。然此时文介虽管部，而权力已大逊为尚书时，故常请假不至署。会江西布政使李嘉乐，署陕西布政使李用清，皆奉旨开缺候简，二李皆一时廉吏，为文介所举，而被疆臣劾罢者也。命下，文介方在告，遽奏辨赣陕西抚之诬，请旨收回成命。疏入，奉旨严行申斥，责以不谙国家体制，公于是遂决浩然之志矣。然其归也，犹温旨慰谕，俾驰驿归里，食全俸。且戒以国有大事，宜随时以所见入奏。及其薨也，乃仅赠太子少保衔，一切辅臣恩泽，俱不得与。故事，辅臣身后，必晋三公，即不能，亦当赠太子太师。今以一品大臣，而身后饰终之典，乃以二品衔予之，国朝二百年间，盖公一人而已。是时几并予谥而靳之，赖南海张樵野侍郎力争，始得请。内阁原拟「清勤悫介」四字，朱笔独点用第四字，亦不满之意也。
光绪乙巳冬，薄游汉皋，宿汉阳兵工厂。厂吏某君，咸、同时旧人也，年七十许矣，犹及事胡文忠，为述文忠及朝邑阎文介公遗事甚悉。文介之署鄂藩也，文忠已薨，官文恭为总督，新繁严渭春中丞（树森），继文忠为巡抚。严公原籍渭南，周至李午山方伯（宗寿）知武昌府，皆文介乡人也。故事，两司必兼督抚总营务处衔，故能节制诸将领。某弁者，文恭之娈童也，文恭宠之甚，令带卫队，且保其秩至副将。某居然以大将自居，恃节相之宠，势张甚，视两司蔑如也。一日帅亲兵数人，闯城外居民家，奸其处女，女哭詈不从，以刀环筑杀之而逸。其父母入城呼冤，府县皆莫敢谁何。文介闻之，大怒，急上谒督署。某弁固知文介之必不赦己也，先入督署，求救于文恭，文恭匿之。有顷，文介已上谒，文恭辞以疾。文介称有要事，必欲面陈，如中堂不可以风，即卧室就见亦无妨。阍者出，固拒之。文介曰：「然则中堂病，必有痊时，俟其痊，必当传见，吾即居此以待可耳。」命从者自舆中以补被出，曰：「吾即以司道官厅，为藩司行署矣。」卧起于官厅者三日夜。文恭嘱司道，劝之归署，必不可，文恭窘甚。以严李两公，与文介同乡，急命材官延之至，浼其为调人，而自于屏后窃听之。二公譬谕百端，文介终不屈，誓不斩某弁不还署。文恭无所为计，乃自出相见，即长跽，文介岸然仰视，不为动。严公乃正色曰：「丹初亦太甚矣，中堂不惜屈体至此，公独不能稍开一面网乎？」文介不得已，则趋扶文恭起，与要约，立斥某弁职，令健儿解归原籍，立启行，无许片刻逗留。文恭悉允诺，乃呼某弁出，令顿首文介前谢再生恩。文介忽变色，叱健儿执诣阶下，褫其衣，重杖四十，杖毕，立发遣以行。事讫，始诣文恭前，长揖谢罪。然文恭由是益敬惮文介，且密疏保奏，俾抚山东。文介之执法不阿，固未易及，而文恭之休休有容，不以私憾废公义，又岂能求之于今日哉？
○倭文端沮开同文馆
同文馆之始开也，朝议拟选阁部翰林宫年少聪颖者，肄业馆中。时倭文端方为首揆，以正学自任，力言其不可。御史张盛藻，遂奏称天文算法，宜令钦天监天文生习之。制造工作，宜责成工部督匠役习之。文儒近臣，不当崇尚技能，师法夷裔。疏上，都下一时传诵，以为至论。虽未邀俞允，而词馆曹郎，皆自以下乔迁谷为耻，竟无一人肯入馆者。朝廷岁糜巨款，止养成三数通译才耳。方争之烈，恭忠亲王奏命文端为同文馆大臣，盖欲以间执其口也。文端受命，欣然策骑莅任，中途，故坠马，遂以足疾请假，朝廷知其意不可回，亦不强之。文端之薨也，巴陵谢{鹿各}伯太史以联挽之曰：「肩正学于道统绝续之交，诚意正心，讲席敢参他说进；夺我公于国是纷纭之日，攘夷主战，明朝无复谏书来。」当时士大夫见解如是，宜乎郭筠仙、丁雨生，皆以汉奸见摈于清议也。国之不竞，诸君子乌能辞其责哉？虽然，今日国家固已兴学矣，固已重用留学生矣，而效果究何在耶？吾恐文端诸人，方齿冷于地下，而持用夷变夏之说者，且益张其焰而助之攻也。噫！
○恭王用人之公
光绪癸未春，豫抚李鹤年以王树汶案革职。孝钦召见枢臣，谋代者。高阳李文正举今相国定兴鹿公，宝文靖举觉罗成孚，两人皆藩司，资望相埒，孝钦疑未能决。顾问恭忠王，当与何人。王对曰：「成孚亦甚好，但满员，恐不谙民间利病。豫省吏治甚颓敝，不可不简授清望之员以矫之，用成不如用鹿。」议遂定。会河督梅启照，亦缘是案罢斥，乃命成孚署河督印务，贤王之立贤无方如此。
○朱提督洪章遗事
曾忠襄之克秣陵也，大将李臣典、萧孚泗咸膺上赏，锡封子男。而不知悉黔将朱洪章一人之功，李萧皆哙伍耳。洪章，黔之镇远人。胡文忠为镇远守，洪章以亲军隶麾下，文忠壮之。及陈臬湖北，遂挈以自随，肃清武汉，实为首功。文忠太夫人寿，洪章使酒骂座，忤其曹偶。文忠虑不为诸将所容，因遣从曾文正军。文正因使帅精锐数千人，随忠襄捣金陵。忠襄部下皆湘将，洪章以黔人孤立其间，每有危险，辄以身当其冲，以此知名，忠襄益倚重之。初开地道于龙脖子，垂成而陷，健儿四百人歼焉，皆洪章部下也。二次地道成，忠襄集诸将，问孰为先入者，众皆默无言。洪章愤，愿一人为前驱，从烟焰中跃上缺口，以矛援所部，肉薄蚁附而登，诸将从之入，城遂复。臣典于次日病卒，忠襄好语慰洪章，使以首功让臣典，而已次之，洪章慨然应诺。及捷报至安庆，文正主稿入奏，乃移其次第，以洪章为第四人。于是李萧皆封子男，而洪章乃仅得轻车都慰，殊不平，谒忠襄语及之。忠襄笑而授以佩刀曰：「捷奏由吾兄主政，实幕客李鸿裔高下其手耳，公可手刃之。」洪章一笑而罢，其后终云南鹤丽镇总兵。张文襄督两江时，洪章犹在，然闲废久矣。文襄为奏起之，使募十营，驻守苏浙间之金山卫，军纪肃然，市廛不扰。未几，以积劳触发旧伤卒于军，吴人至今犹感其惠云。
○张汶祥案异闻
张汶祥刺杀马新贻一案，当时问官含糊了事，以故，事后异论蜂起。大抵皆谓马新贻渔色负友，张汶祥为友复仇，近人且以其事演成新剧，几于铁案不可移矣。然以众所闻，则有大异者。张初在发逆军中，为李侍贤裨将。金陵既下，侍贤南窜闽广，数为官军所败。汶祥知其必亡，阴怀反正之志。会有山东人徐姓者，仕为武职，被贼掠去。适与汶祥同营，二人遂深相结纳，谋同逃，誓富贵无相忘。未几，竟得脱，时马已官浙抚矣。徐与同乡，故相识，遂留其幕下为材官。而张则展转至宁波，开小押当自给。一日张至杭访徐，徐留与饮，酒酣，徐忽慨然曰：「『窃钩者诛，窃国者侯。』古人信不吾欺。以堂堂节帅之遵，而竟甘心外向，曾无人发其覆者。而吾侪小人，不幸被虏，伺便自脱，官府犹以贼党疑之，或竟求生得死。天下不公之事，孰有甚于是者？」张异其言，固询之。徐乃言，旬月前抚帅得一无名书，发视之，新疆回部某叛王之伪诏也（马新贻，故回回种人）。伪诏略云：「现大兵已定新疆，不日入关东下，所有江浙一带征讨事宜，委卿便宜料理」云云。马得书，即为手疏以报，略言大兵果定中原，则东南数省，悉臣一人之责。张闻言大愤，拍案叫曰：「此等逆臣，吾必手刃之以泄愤。」已而，马下令禁私开押店，盘利害民，而张肆遂被封，益落魄无聊，杀马之志益决。未几，马已擢任江督，张适以事诣金陵，遂谋行刺。是日，马未晓已出阅操，归署时甫黎明，张潜伏箭道门侧以俟。会有一山东人，漂泊白下，求马资助者，舆甫入门，其人即拦舆递呈。马探半身出接呈。张狙出进刃，刃从肋下入，本向上，张又力绞之，使下向。迨刃抽出，已卷作螺旋形矣，其用力之猛如此。马既饮刃，即大呼谓左右曰：「扎着了。」南人不明北语，误扎为找，故疑二人本相识，因以有复仇之说也。马死时家有两妾，皆四十许，盖从马已廿余年矣。张既被获，群拥之入署，两司集讯之。张据地趺坐，抑使跽，卒不肯。但问上坐者何官，曰：「臬藩两司也。」笑叱曰：「两司那配问我？请将军来，我始肯言耳。」有顷，将军至，讯其何以行刺，则曰：「请先饬制台家属，一律出署，再遣兵役围其内宅，我方肯说。」将军以语不伦，斥之，则曰：「若是，吾终不肯言矣。」穷诘之，终不吐一语，不得已，乃屏左右，诱使吐实。始以徐语告，且曰：「公不信，第遣人往搜其秘箧，苟不得伪诏者，吾甘伏反坐之罪。」问官闻此，咸大惶惑，不欲兴大狱，故矫为狱词，而亟磔张于市，实则终无确供也。莫子偲先生之弟某，于时署江宁府，亲睹其事云。
○林夫人书稿
沈文肃公夫人林氏，为文忠公女。其乞援饶廷选，以保广信府城事，人艳称之，而书稿则多未之睹，亟录于此。书云：「将军漳江战绩，啧啧人口，里曲妇孺，莫不知有饶公矣，此将军以援师得名于天下者也。此间太守，闻吉安失守之信，豫备城守，偕廉侍郎往河口筹饷招募。但为时已迫，招募恐无及，纵仓卒得募，恐返驱市人而使战，尤所难也。顷来探报，知贵溪又于昨日不守。人心皇皇，吏民商贾，迁徙一空，署中童仆纷纷告去。死守之义，不足以责此辈，只得听之。氏则倚剑与井为命而已。太守明早归郡，夫妇二人，荷国厚恩，不得藉手以报，徒死负咎。将军闻之，能无心恻乎？将军以浙军驻玉山，固浙防也。广信为玉山屏障，贼得广信，乘胜以抵玉山，孙吴不能为谋，贲育不能为守，衢、严一带，恐不可问。全广信即以保玉山，不待智者而后辨之，浙大吏不能以越境咎将军也。先宫保文忠公奉诏出师，中道继志，至今以为深痛。今得死此，为厉杀贼，在天之灵，实式凭之。乡间士民，不喻其心，以舆来迎，赴封禁山避贼，指剑与井示之，皆泣而去。太守明晨得饷归后，当再专牍奉迓。得拔队确音，当执爨以犒前部。敢对使百拜，为七品生灵请命。昔睢阳婴城，许远亦以不朽。太守忠肝铁石，固将军不各与同传者也。否则贺兰之师，千秋同恨，惟将军择利而行之。刺血陈书，愿闻明命。」
○高心夔遗事
故协办大学士户部尚书宗室肃顺，为三凶之魁，卒以大逆伏诛。然其才识，在一时满大臣中，实无其比。发逆荡平之由，全在重用汉臣，使曾胡诸公，得尽其才。人第知其谋之出于文端庆，而不知帷幄之谋，皆由肃主持之。徒以戊午科场大狱，为科甲中人所切齿，故恶而不知其美耳。肃虽痛恨科甲，而实爱才如渴，一时名士，咸从之游。湘潭王闿运、湖口高心夔，其尤着也。方左文襄之佐湖南幕府也，为蜚语所中，疾之者争欲置诸死地，祸几不测。微肃之论救，必无幸矣。方狱事急时，文襄故交某君，走京师，诣高谋之。高即入言于肃，肃曰：「论救吾当力任之，然必外廷汉官，有上疏言之者，上必垂询，某乃可尽言。不然，某素不与外官交通，上所深知，今无端言此，适以启上疑耳。」高出谋于众，众皆畏祸累，蔑敢应者。吴县潘文勤，时官翰林，慨然单衔入奏，请以百口保左宗棠无他。上果持其疏，询诸枢臣。肃顿首奏潘祖荫国家世臣，所保必可信，请姑宽之，以观后效。因乘机极言满将帅腐败不可恃，非重用汉臣不可。上大感动，即可潘奏。文襄获无事，旋即大用。而曾文正督师之局，亦定于此时。肃之功顾可没哉？文襄历任闽陕两江，于京朝士大夫，向不致馈冰炭，独于文勤，每岁必以千金为赆，讫终身无间。高举己未进士，相传礼部发榜后，肃为之竭力揄扬于公卿间，必欲以第一人处之。及覆试保和殿，钦命诗题，官韵限十二文，而高误押入元韵一字，因置四等，罚停殿试一科。肃亦为懊丧无已。次岁庚申恩科，高胪唱列入二甲。肃于朝考前一日，探得诗题为纱窗宿斗牛，得门字，唐人孙逖夜宿云门寺诗也。亟召高至，密以题纸授之，且勖曰：「此番好为之，朝元当可望也。」入场，题下果符，通场三百人，无识出处者。高意得甚，自命不作第二人想，出场后，持诗稿即往谒肃。肃览之，顿足曰：「完矣！完矣！」盖通首除官韵外，其七字皆押入十一真部也。翌日榜发，复列四等，引见得归班铨选。王壬秋尝戏以联语赠高曰：「平生双四等，该死十三元。」嘻谑而虐矣。自肃伏法后，高益潦倒无聊俚，文襄由陕督入军机，高犹旅食京师也。文襄出督两江，亟为高报捐道员，指分江南，嘱其先行到省以俟。高引见毕，即由海道南下。文襄由内地徐徐行，抵瓜洲，司道以下官，皆渡江迎谒，独不见高来，奇之。俄度江，至金陵城外，高犹未来，文襄不能忍，询诸藩司某，某愀然对曰：「高道于昨日逝矣。」文襄亟往临哭之，为不怡者累日（高号伯足，江西湖口人，同治末年官吴县知县，光绪七年卒于吴中）。
○延树南宗伯之大节
光绪丙戌三月，孝钦太后率德宗恭谒东陵，至定东陵，李贞显皇后陵也。銮舆甫至，未行礼，先诣配殿小憩。所司以礼节单呈进，后阅之，色顿不怿，掷之地，命另议以进。盖照例拈香进酒须跪拜，故后不愿也。是时，高阳李文正为汉尚书，闻命，色变，战栗不敢出一语。满尚书延树南宗伯煦独奋然曰：「此不能争，国家何用礼臣为？公不敢言，我当独面奏。」即肃衣冠入见，跪殿门外，大言曰：「太后今日至此，两官垂帘听政之礼节，无所用之，唯当依显皇帝在时仪注行之耳。」后闻奏，失色，命之起。公对曰：「太后不以臣不肖，使待罪礼曹，见太后失礼而不敢争，臣死无以对祖宗。不得请，誓不敢起。」后不得已，可其奏，公乃徐谢恩起。当是时，同列皆汗流浃背，公从容如平时，卒成礼而后归（是科会试改十一日入场，盖车驾初八日始还京也）。
○薛云阶司寇之法学
前明六部权最重，为部郎者，率视外任如左迁。国朝官制，无异明代，而部权之衰，则一落千丈矣。士大夫起家进士，任曹司二三十年，京察注上考，始得一麾出守。同侪望而羡之，真有班生此行，何异登仙之慨。噫，可以观世变矣！诸曹司事权，皆在胥吏，曹郎第主呈稿画诺而已。惟刑部事非胥吏所能为，故曹郎尚能举其职。刑部事统于总办秋审处，额设提调坐办各四人，主平亭天下秋审监候之狱，必在署资深，且深通律学者，始获充是选。长安薛云阶尚书允升，官提调十余年，始获外简。甫六岁，复内擢少司寇，荐长秋官，掌邦刑者，又二十年，终身此官，其律学之精，殆集古今之大成，秦汉至今，一人而已。尝着一书，以大清律例为主，而备述古今沿革，上溯经义，下逮胜朝，比其世轻世重之迹，求其所以然之故，而详着其得失，以为后来因革之准。书凡数十册，册各厚寸许，卷帙繁重，竟无人能为任剞劂者，恐日久终不免佚阙矣。尚书清瘦削，若不胜衣，而终日端坐读书无倦容。语音极小而清朗，每在稠人大会中忽发一言，虽坐离数丈者，亦闻之历历，不啻促膝对语。而大声雄辩者，其音反为所掩。盖寿相，亦异禀也。尝言士大夫一生，学问为一事，科名为一事，官职名誉，又各自别为一事，兼是四者，古今殆罕其人。以王荆公之道德气节，而宋儒至侪诸卢杞，包孝肃使生于两汉时，在《酷吏传》亦不过仅居下驷之列，而至今妇孺皆知，奉为神明。名实何必相符？史册安有定论耶？尝为嘉兴沈乙庵述之，乙庵叹息，以为至言。
○宝文靖遗事（二则）
恭忠亲王在政府，与宝文靖相得，王恒呼文靖为龟。一日退值偕行，过一丰碑下，王指负碑之赑屃，戏文靖曰：「此为何物？」文静正色对曰：「王爷乃不识此物乎？此龙生九种之一耳。」王亦鼓掌大笑。
宝相国退闲后，常语门下士曰：「吾他日身后，得谥文靖，于愿足矣。」及其薨也，易名之典，适符素志。盖门下士具以公意启枢臣，而枢臣为之乞恩也。
○多忠勇公轶事
中兴诸将之善战者，以多忠勇公隆阿为最。公之战功，始于东南，而终于西北，东南战事最久，而不如西北关系之重。盖其在东南，不过攻城野战之勋，而在西北，则仗钺专征，独当一面也。同治元年，陕回乱起，朝廷以胜保为钦差大臣，帅师西征。胜保在皖北，颇着声绩。及西入关，则锐气顿挫，株守省垣，日纵淫乐，不敢言战事。言者交章论劾，诏逮治入京，而以公代之。回匪逆巢，在渭北者凡三城。最东曰羌柏，在同州，迤西有苏家沟，再西为渭城。苏家沟、渭城，皆在咸阳境。贼于渭城建府治，盖居然以伪都视之矣。公督师入关，径趋羌柏，力战三日夜，克之，歼悍贼几尽。移师西指，群贼慑公威，苏、渭两城，皆一鼓下，陕回皆西走甘肃。大军方欲上陇，而蜀匪骤出山，据周至鄠县，乃移师而南。周至甫下，公亦致命，千钧之弩，伤于鼷鼠，惜哉！回逆最悍耐战，过粤匪远甚，赖公先后十余战，尽枭其魁杰。左军西征，直因公成局而蒇其事耳。微公造攻于先，后来成败，未可知也。然公苟不死，则必举逆孽而尽殄之，平庆泾固间，无花门纵迹矣。文襄后来招抚，直出于不得已。车箱之峡，隐忧方大，安得起公九京，而付以西垂之事哉？
公致命后，秦人德之甚，虽妇孺无不下泪者。而驻防旗丁，独深憾之。方贼之围攻省城也，官军分城而守，东北隅在满城内，故旗营主之。佐领某，潜输款于贼，约为内应，期以六月望夜分，贼舁云梯，由东北角楼下登城，而某自城上援之。至期，大风雨，贼所持草炬皆湿不能燃，迷失路，反向北行。奔驰至晓，则已在渭滨，去城四十里矣。某得贼贿千金，欲奄有之，其党大愤，遂上变，将军乃斩某以徇。贼旋败退，城幸得全。公既抵陕，闻其事，乃震怒，立奏诛同谋者数十人，而尽革旗营月饷。当是时，旗丁衣食无所资，相率折售屋材以餬口，鬻子女卖妇者相属也。公薨后，继任者始奏复之，故旗丁憾公特甚。至今公专祠中，春秋社赛，旗人无一至者。
○国朝列女传三人
曾见达县吴季清先生所著笔记，有纪国朝列女三事，云闻之湘潭王壬秋。后读壬秋《湘绮楼全集》，有此三传，而所纪详略各不同。第一传香妃事，以孝圣宪皇后为主，与季清所纪，宗旨更互异，因忆而录之，以备异闻。季清殉节三衢，尽室国殇，遗着悉葬之烈火中矣。录此三事，竟犹想见宣南冷寺中，掀髯剧谈时也。黄垆腹痛之感，不禁涕泗之交集矣。
回部王妃某氏者，国色也，生而体有异香，不假熏沐，国人号之曰香妃。或有绳其美于中土者，高宗纯皇帝微闻之。西师之役，将军兆惠陛辞，上从容语及香妃，命兆惠一穷其异。回疆既平，兆惠果生得香妃，致之京师，先密疏奏闻。上大喜，命沿途地方官吏，护视起居维谨，虑风霜跋涉，致损颜色，兼以防其自殊也。既至，处之西内，妃在宫中，意色泰然，若不知有亡国之恨者。唯上至则凛如霜雪，与之语，百问不一答。无已，令宫人善言词者谕以旨，妃慨然出白刃袖中，示之曰：「国破家亡，死志久决。然决不肯效儿女子，汶汶徒死，必复一当，以报故主。上如强逼我，则吾志遂矣。」闻者大惊，呼其侣，欲共劫而夺之。妃笑曰：「无以为也，吾衵衣中尚有如此刃者数十计，安能悉取而夺之乎？且汝辈如强犯我者，吾先饮刃，汝辈其奈何？」宫人不得要领，具以语白上，上亦无如何。但时时幸其宫中，坐少选即复出，犹冀其久而复仇之意渐怠也。则命诸侍者日夜逻守之，妃既不得遂所志，乃思自戕。而监者昕夕不离侧，卒无隙可乘而止。妃至中土久，每岁时令节，思故乡风物，辄潸然泣下。上闻之，则于西苑中妃所居楼外，建市肆室庐礼拜堂，具如西域式，以悦其意。今其地尚无恙也。时孝圣宪皇后春秋高，微闻其事，数戒上毋往西内，且曰：「彼既终不肯自屈，曷弗杀之以成其志？无已则权归其乡里乎？」上虽知其不可屈，而卒不忍舍也。如是者数年。会长至圜兵大祀，上先期赴斋宫，太后瞷上已出，急令人召妃诣慈宁宫。妃既至，则命鐍宫门，虽上至不得纳。乃召妃至前，问之曰：「汝不肯屈志，终当何为耶？」对曰：「死耳。」曰：「然则今日赐汝死可乎？」妃乃大喜再拜，顿首曰：「太后天地恩，竟肯遂臣妾志耶？妾间关万里，所以忍辱而至此者，唯不欲徒死，计得以一当以复仇雪耻耳。今既不得遂所志，此身真赘旒，无宁一瞑不视，从故主地下之为愈矣。太后天地恩，竟肯遂臣妾志，臣妾地下，感且不朽。」语罢，泣数行下，太后亦为侧然，乃令人引入旁室中缢之。是时上在斋宫，已得报，仓皇命驾归。至则宫门已下键，不得入，乃痛哭门外。俄而门启，传太后命，引上入，则妃已绝矣。肤色如生，面色犹含笑也。乃厚其棺殓，以妃礼葬之。
旧史氏曰：「吾读亡国之史，至于晋羊后、北齐冯淑妃、南唐小周后之遣事，未尝不废书三叹也。即孟昶宫入费氏，赋诗见志，慨国无男，未尝不志节佼佼。然卒之失身宋祖，虽巽辞自解，潜祀故群，然亦儿女子之爱情而已，未足以为训也（今世所祀张仙起于宋世。本花蕊夫人在宫中潜祀孟昶，一日艺祖见而问之，则诡以张仙对，谓妇人祀此像者，可以生男，艺祖乃释然，宋人说部中多载其事）。呜呼！熟谓域外远夷巾帼中，乃有荆轲豫让其人耶？钱牧斋、龚芝麓之徒，可以愧死矣」
旗人某氏女者，父为骁骑校，夫妇老而无子，且家赤贫，恃女针黹以养，缝浣湢厨之事，悉一身兼之。女略识字，有暇，则聚邻童，教以识字，藉博升合资，时咸丰初年也。一日禁中选秀女期届，女名在籍中。闻报，抱父母恸哭，念己入宫，父母老无依。且展转死沟壑，欲奉亲以遁者数矣。故事，无问官民家女，既当选，则以官监守之，虑其遁也。女既不克脱，不得已，届期随众往，排班候驾于坤宁宫门外，时天甫黎明也。是时金陵甫失守，羽书络绎至，上忧劳旰食，每枢臣入见，议战守事，辄至日昃乃退。民家女初入宫禁，已战栗不自胜，又俟驾久，疲倚不能耐，重以饥渴交迫，相向饮泣。监者叱之曰：「圣驾行且至，何敢若此，不畏鞭笞耶？」众闻言，愈战惧欲绝。女勃然起，厉声语监者曰：「去室家，辞父母，以入宫禁。果当选，即终身幽闭，不复见其亲。生离死别，争此晷刻，人孰无情，安得不涕泣？吾死且不畏，况鞭笞乎？且赭寇起粤峤间，不数载，悉长江而有之，今遂陷金陵，天下已失其半。天子不能求将帅之臣，汲汲谋战守，以遏贼锋，保祖宗大业，而犹留情女色，强攫民家女，幽之宫禁中，俾终身不获见天日，以纵己一日之欲，而弃宗社于不顾，行见寇氛迫宫阙，九庙不血食也。吾死且不畏，况笞鞭乎？」监者大惊，急掩其口。而上适退朝，御辇已至前矣。因共缚其手，牵诣上前，抑之跪，女犹倔强，不肯屈膝。初女所言，上已微闻之，至是复笑问其故，女仍侃侃然奏如前语。上欣然喜曰：「此真奇女子也。」亟命释其缚，令引入宫中，朝见皇后。时某邸方丧偶，谋续娶，因以女指婚焉，而罢所选秀女，使皆宁其家。
旧史氏曰：「甚矣，人主听言之难也。往往师保疑丞，谏议拾补，竭其法语巽言，疏十上而不能一纡天听者。匹夫匹妇儿女子之流，顾能以一言感之，且其言恒有常人所不堪者，而英君谊辟，独能欣然容之，岂不奇哉？闻诸故老，列祖列宗之文学，以文宗为最优。御极之初，天下欣欣，有小尧舜之称。然曾文正奏进孙文定三习一弊疏，请铭诸座右，圣意怫然，几欲降旨诘责，赖祁文端从容申解，乃已。疏中所言，较庶女呼号之词，其顺逆当不可同日语矣。乃彼所苦心孤诣而不能得者，此独于立谈间得之。诚以危言抗论，适中肯綮。且一出中心恻怛之至诚，而丝毫无所矫饰故耳。然非文宗之圣，又胡能纡尊从谏若此哉？呜呼！此其所以拨乱反正，而卒基中兴之烈也欤。
某氏者，河南民家女也，生而奇慧，乡里以针神誉之。少失怙恃，鞠于兄嫂，兄嫂皆钟爱之，为择配甚苛，故及笄犹无人委禽也。女一日以麦草织雨笠，穷工极巧，钩心斗角，数十日力，仅成一具。持付兄，俾诣市售之，曰：「第索价百金，无增减，有购者，即询其里居姓字而谨识之。」兄讶曰：「一笠耳，恶能值百金？持以过市，人不将疑我狂耶？」女曰：「第如我言行之，必有购者。如其竟无人，不怨兄也。」嫂在侧，默喻其意，知女意在择偶也，因促其夫如妹言。兄不得已，持以出，阅三日，无人问价者，意女特讆言耳，日暮，倦欲归。忽一少年翩然来，迎与语，衣履修洁，神宇闲雅，兄故所相识，邻村某高材生也。见所持笠，异之，把玩不释手。问持此何为，以求售对，询其价，以百金对。生沈思久之，恍然悟，即邀兄诣其家，出百金授之，而留其笠。兄微以言叩之，则生犹未娶也。归告妻，使以语妹，女果首肯，亟以媒氏往，婚遂成。卜日亲迎以归，伉俪果綦笃。婿家故无舅姑，惟夫妇二人，倡随之乐，诚万户侯不与易也。生宝爱草笠甚，令女制锦韬藏其中，出必冠之，无间晴雨，归必手自拂拭，韬而悬之帷中，以为常。数年后，女举一子，已呀呀学语矣。生有所善某富室子者，尝求婚于女，女以其无行，却之。至是，益妒生之得美妇也，谋所以间之者，乃阳纳交焉。恒招生为诗酒会，因导之为狭邪游，生惑焉，出辄数日不归。女忧之，乃婉语曰：「昨某君来吾家，吾于屏后窥其人，目动而言肆，是殆有异图，不可近也。」生未以为然，笑置之。一日醉归，忽易笠而帽，女讶问之，则已为某乘醉攫去矣。女默然，亦无一言。生倦而酣寝，晓始醒，则独卧于床，讶女胡早作，呼之不应，亟起视，已缢于窗棂间矣。生骇极木立，大痛，茫不知其故。俯视碎锦狼藉地上，拾审之，即所以韬笠者，始悟女所以死。乃大痛悔，号泣数日，亦咸疾死（此事与《湘绮楼集》大异）。
旧史氏曰：「《易》有之，『君子见几而作，不俟终日』。若女者，可谓能见几者矣。生之宝爱是笠也。非笠之足宝，宝制是笠者之人耳。夫以造次不肯相离之物，忽慨然举以人而弗之惜，宠移爱夺之机朕矣。女也不死，其将坐待为班姬之扇，楼东之珠乎？嗟呼！使淮阴而知此，则必无云梦之擒」使陆敬舆而知此，则何至有忠州之谪？古今豪俊奇伟之士，如刘诚意者，庶其近之矣。
○李莲英女弟之指婚
李监莲英有一妹国色也。辛卯壬辰间，年甫逾笄，尚未适人。李数绳其美于孝钦，遂召入内侍起居。李妹故慧黠，善伺人意。孝钦宠之甚，呼为大姑娘。每日上食时，惟李妹及缪素筠女士侍后左右，同案而食，皇后及诸妃嫔皆立伺于□。一日，某福晋入宫候起居，福晋于孝钦为姊妹，入宫相见，未尝赐坐，是日请安毕，忽赐坐，福晋惊悚逡巡，不敢即坐。孝钦微哂曰：「吾所以赐坐者，岂为尔乎？尔不坐，大姑娘不敢坐。彼汉装纤足，那能耐久立乎。」福晋愤甚而不敢言，归即发病。莲英之进其妹，本欲效李延年故事，而不悟上非渔色之主，所图竟不遂。莲英之悬上此亦其一原因也。内务府司员某者年少貌美，适丧妻，孝饮遂为李妹指婚焉。武进屠敬山水部（寄）《结一庐诗集》中有《宫词》二首，其一云：「偷随阿监入深宫，与别宫人总不同，太母上头宣赐坐，不教侍立秀屏风。又，某君《小游仙词》中一首云：汉宫谁似李延年，阿妹新承雨露偏，至竟汉皇非重色，不将金屋贮婵娟。即咏此事也。
○厨役高识
甘肃牛制府监，少时家綦贫，徒步走千余里，至西安，肄业关中书院，无以给饔餐资，常寄食于院中之厨役某叟家。某叟伟其气宇，知必大用，不责偿也。牛后通籍，报以千金。及督两江，某叟犹健在，年谕七十矣，家亦小康。因往访牛，牛留之署中。及鸦片战事起，牛附和奕山、伊里布等，力主和议，陷陈忠愍、裕靖节于死。某叟乃大愤，驰书告其子，举家中产业，凡以牛赠金营运所殖者，悉斥卖之，汇其银至江南，计逾二千金。乃持以谒牛曰：「牛先生，昔吾所以解衣推食者，以子气貌英伟，将来必大用，为国家名臣耳，岂望报乎？今子乃误国至此，吾义不受子之惠。请以昔所赠，及历年所得子金悉还之子。吾仍为厨役，不虑饿死也。」牛亟起谢，竟拂衣去，告贷于乡人，乃得归。闻牛同乡述此事，惜竟不知其姓名矣。牛先生者，牛昔为诸生时，某叟常以相称者也。
○沈副宪之知遇
高宗纯皇帝训政时，三省教匪方炽，宵旰忧勤，视朝较平时恒早数时。一日，召枢臣，俱未至，独章京吴熊光入直，遂蒙召对。是日即降旨以熊光为军机大臣，嗣后无召见章京者。光绪甲申春，恭忠亲王、宝文靖、李文正诸公之出军机也，是日诸公皆已至直庐，方预备入对，忽奏事内监传旨，令王大臣皆毋庸入见，而单召领班章京沈源深进内独对。于是诸公始知有大处分，前数日固毫无音息也。是日承谕拟旨述旨，皆沈一人为之。沈河南祥符人，由进士部郎入直，是时方官大理寺卿。故事，领班章京，回翔未久，必补军机大臣。沈又承特达知遇如此，众谓不日必当国矣。未几，升副宪，照例出枢廷，乃竟数年不迁。仅于庚寅恩科，典礼部试，旋即下世。竟未得与爰立之选，信乎升沉之有命也。
○某太史遗事二则
某相国者，讲学家也。其兼翰林院掌院学士时，延一新留馆之某太史，为诸孙授读。相国生平，固深恶吸食鸦片烟者。太史到馆数月，宾主极相契，相国方自喜为诸孙得良师。一日太史独坐斋中，整检箱箧中物，箧底固藏烟具，方一二拂拭刮磨，而生徒突自外入，亟掩藏之，则已无及矣。诸公孙下学归，因为相国言之。相国乃顿足太息，叹知人之易，且惜太史之少年自暴弃也。偶退朝回，步至书斋，就太史谈，移时因及吸烟之害，遂反复痛切言之。太史悚息，侧听良久，倏肃然起立，涕泗被面曰：「某虽愚，亦知师言必为某而发，某不肖，未尝奉教于大君子之前。少时偶因疾病，药饵无灵，友朋因以吸烟劝，尔时不知其害，贸然从之，沉溺此中者十年矣。今闻师言，如梦初觉，十年来殆不可为人，自今日起，誓当痛绝之。」相国见其意诚，转抱不安，慰之曰：「君既因病吸烟，骤绝之，恐宿疾复发，但有志戒绝，渐进可耳。」太史曰：「不然，改过贵于勇猛，向不知其为害，相与安之。今既知其非义，则斯须不可淹留，朝闻道夕死之谓何？即使触发宿疾，遂致不救，不犹愈于为吸烟之人以终乎？」乃即相国前启箧，尽取其烟具出，毁而弃之。相国大叹异，所以慰藉之良厚。太史自此日危坐斋中，不出跬步者两月余。相国谂知之，乃益服其进德之猛，改过之速，为生平所未见。留馆授职，未十年，遽保列京察一等，擢守雄郡。则太史生平并不吸烟也。
太史一日偕同官诣院接见（掌院学士每月三次诣院，至则召诸翰林来署坐谈数刻，每班十人，谓之接见。侍读以下至编检皆与焉，庶子以上则否。盖翰苑职事清简，自清秘堂办事诸员外，罕有得见掌院者，故为此制，使堂属得常相见，藉以察其人之贤否也），相国从容问曰：「君读何书？」太史答曰：「数日以来，未尝读书。适购得菊花数十盆，罗列厅事中，终日静坐其间，为养心之一助而已。」相国乃咨嗟太息曰：「数日未与君相晤语，所见又进一步矣。但君必观花始能养心，若老夫则空所依傍，虽目中未接一物，而此心常觉活泼泼地，似当较胜君矣。」太史栗然改容应曰：「吾师造诣，已至颜子心斋坐忘境界，岂门生之所敢望？门生不过略有周茂叔『绿满窗前草不除』之意耳。」始两人问答时，旁坐九人，已不禁失笑，恐失仪，皆竭力抑制之。至此，不复能忍，竟哄堂大笑，遂匆匆而散。
○浙案异闻
浙江葛华氏一案，为光绪初四大案之一，自经部审平反，久成信谳矣。乃以蒙所闻，则颇有与当时案牍异者，盖葛品连虽未被谋害，要非良死，葛毕氏亦实非良家妇也。毕故余杭土妓，杨乃武与县令刘锡彤之子皆昵之。杨以诸生武断乡曲，常恃刘为护符，刘亦藉杨为爪牙，故二人相得甚欢，而以华氏为之媒介。杨既捷秋试，家计顿裕，毕氏遂议委身事之。谋既定，为刘所侦知，乃大愤，于是谋所以陷杨者。而适宜品连死事，品连者毕之夫，鲁而懦，毕平时故庸奴畜之，品连不能堪，因乘间服阿芙蓉膏以死。刘询知之，则大喜，即召品连之出母某氏者至，饵以厚贿
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>