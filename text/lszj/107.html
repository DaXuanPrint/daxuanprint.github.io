<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="《中山世谱》目录,首卷,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,附卷序,附卷一,附卷二,附卷三,附卷四,附卷五,附卷六,附卷七,中山世谱全文在线阅读,中山世谱全文在线下载,大玄古籍书库">
<meta name="description" content="琉球国官修史书。康熙三十六年（1697年），由摄政尚弘才，法司向世俊、马廷器、毛典相，总理司谱官尚弘德、向和礼（1652—1717）、传崇道，校正官蔡铎（1644—1724）等当官，对《琉球国中山世鉴》进行汉译、改订，但於1701年即中止。1724年，由国相尚彻，法司马献图、尚和声、毛承诏，总宗正尚盛、尚文明、毛光弼，纂修司蔡温（1682—1761）等当官，又重订之，於翌年完成。现存的《世谱》本卷有14卷（主要是收有关中国的事项）、附卷7卷（主要是收录有关萨摩藩的事项），其中蔡温改订的只到本卷九卷为止，其">
<title>中山世谱_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">中山世谱</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]240557</span> <br/>
          说明： <span class="inputVal" id="bkdec">琉球国官修史书。康熙三十六年（1697年），由摄政尚弘才，法司向世俊、马廷器、毛典相，总理司谱官尚弘德、向和礼（1652—1717）、传崇道，校正官蔡铎（1644—1724）等当官，对《琉球国中山世鉴》进行汉译、改订，但於1701年即中止。1724年，由国相尚彻，法司马献图、尚和声、毛承诏，总宗正尚盛、尚文明、毛光弼，纂修司蔡温（1682—1761）等当官，又重订之，於翌年完成。现存的《世谱》本卷有14卷（主要是收有关中国的事项）、附卷7卷（主要是收录有关萨摩藩的事项），其中蔡温改订的只到本卷九卷为止，其後是由史官继续修订。但附卷的部分可能也是由蔡温所编修，後来又经郑秉哲之手改订，才成为现在的7卷。这部琉球官方正史，用汉文写成，从琉球角度记叙了本国历史，在琉球王国历史上，这部国史的修成，亦是件大事。这部重要典籍正文前，附有唯一的图绘，即琉球舆图，清楚地标出了本岛及周围三十六岛。在“琉球舆地名号会纪”中详细记载了三十六岛之名称及俗称。最后总括道：“凡管辖之岛，星罗棋布，环国如藩，皆隔海之地也，衣服容貌，自古至今，总受中山一统之制而与他国不类。自明以来，中华人所称琉球三山六六岛者，即是也。因此图涉及琉球疆界，往往受到特别关注。但本钞本所绘琉球舆图不知是钞者失误还是另有原因，三十六岛却少绘了津奇奴岛(俗称津坚岛)。因在“琉球舆地名号会纪”中明确记载了此岛，故可断言是钞者之误而不会是蔡温之误。此点望读者特别注意。</span> <br/>
          封面： <span class="inputVal" id="bkimg">Z_5575.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]中山世谱
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]240557
[book_dec]琉球国官修史书。康熙三十六年（1697年），由摄政尚弘才，法司向世俊、马廷器、毛典相，总理司谱官尚弘德、向和礼（1652—1717）、传崇道，校正官蔡铎（1644—1724）等当官，对《琉球国中山世鉴》进行汉译、改订，但於1701年即中止。1724年，由国相尚彻，法司马献图、尚和声、毛承诏，总宗正尚盛、尚文明、毛光弼，纂修司蔡温（1682—1761）等当官，又重订之，於翌年完成。现存的《世谱》本卷有14卷（主要是收有关中国的事项）、附卷7卷（主要是收录有关萨摩藩的事项），其中蔡温改订的只到本卷九卷为止，其後是由史官继续修订。但附卷的部分可能也是由蔡温所编修，後来又经郑秉哲之手改订，才成为现在的7卷。这部琉球官方正史，用汉文写成，从琉球角度记叙了本国历史，在琉球王国历史上，这部国史的修成，亦是件大事。这部重要典籍正文前，附有唯一的图绘，即琉球舆图，清楚地标出了本岛及周围三十六岛。在“琉球舆地名号会纪”中详细记载了三十六岛之名称及俗称。最后总括道：“凡管辖之岛，星罗棋布，环国如藩，皆隔海之地也，衣服容貌，自古至今，总受中山一统之制而与他国不类。自明以来，中华人所称琉球三山六六岛者，即是也。因此图涉及琉球疆界，往往受到特别关注。但本钞本所绘琉球舆图不知是钞者失误还是另有原因，三十六岛却少绘了津奇奴岛(俗称津坚岛)。因在“琉球舆地名号会纪”中明确记载了此岛，故可断言是钞者之误而不会是蔡温之误。此点望读者特别注意。
[book_img]Z_5575.jpg


[book_chapter]正卷

[book_title]《中山世谱》目录
正卷
首卷 中山世谱序 凡例十条 当官姓氏 中山世鉴原序 中山世谱原序 琉球舆地名号会纪 历代国王世统总图
卷一 历代总纪 历代总论
卷二 中山万世总纪
卷三 天孙纪 舜天王 舜马顺熙王 义本王 英祖王 大成王 英慈王 玉城王 西威王 察度王 武宁王
卷四 尚思绍王 尚巴志王
卷五 尚忠王 尚思达王 尚金福王 尚泰久王 尚德王
卷六 尚稷王 尚圆王 尚宣威王 尚真王
卷七 尚清王 尚元王 尚永王 尚宁王
卷八 尚丰王 尚贤王 尚质王 尚贞王 尚纯王
卷九 尚益王 尚敬王
卷十 尚穆王 尚哲王 尚温王 尚成王
卷十一 尚灏王
卷十二 尚育王 王世子尚浚
卷十三 尚泰王 王世子尚典
附卷
附卷序 中山世谱附卷序
附卷一 尚清王 尚永王 尚宁王 尚丰王 尚贤王 尚质王
附卷二 尚贞王
附卷三 尚益王 尚敬王
附卷四 尚穆王
附卷五 尚温王 尚成王 尚灏王
附卷六 尚育王
附卷七 尚泰王

[book_title]首卷
《中山世譜》序
孤聞夏后殷周垂裳蒞治而天下稱頌；及其衰也，悖天作弊而萬民生怨，皆自爲也，豈必謂之曰天也哉！書曰：「后克艱厥后，臣克艱厥臣。」詩曰：「畏天之威，于時保之，其肻微矣。」惟我國自天孫氏啓宇以來，一興一廢，安危不一。成化年間，我始祖以御鎖側官恭承天命，創業垂統。境內三府三十六島，一視同仁，靡間遐邇；自爾以來，明良協力，慎守基業，戰兢弗懈。迨夫皇清定鼎，文教益明，良臣賢士愈篤忠勤。爰得萬機之暇，纂修國譜，以成全部。昭穆親踈，足以遡之；興廢善惡，足以考之。矧俾後世披譜而觀者，竦然存儆戒之心，油然興忠孝之道。此承邦家之大鑑也。古人曰：「與治同道，罔不興；與亂同事，罔不亡。」盖此一言至矣盡矣。尚其仰體。雍正三年二月上旬書。[1]
紫金大夫加授法司品銜，現任國師臣蔡温謹啓：臣温讀麟經而知一王之義，讀詩書而知制作之難。夫禹湯文武，則創業垂統之大聖也。然風化百年而後成，制作累世而後備，盖制作若斯之難也。維我國初，天孫氏以無爲闢治，而姓名事功莫可稽考者，以載記未備之故也。自舜天踐祚而來，國俗革變，政法寢具。迄我始祖金丸王，承天命登大位，集前王之大成，創萬世之鴻業。禮樂政刑，教化之治，燦然大興。而教諸前代規模，則天壤懸隔，猗歟休矣。傳至質王，恭逢皇清定鼎，文明益開。卒以歷代事功及祖德宗功，昭穆親踈之非輕，特命按司向象賢，始用國字，著《中山世鑑》一部。然前代紀籍頗致湮沒，象賢深爲之嘆。既而貞王嗣立，斯文大明如中天。仍命總宗正尚弘德等，改以漢字，重修《世鑑》，顏曰《中山世譜》。時臣温之父紫金大夫臣蔡鐸，奉命手修《世譜》，亦以前代難考而嘆焉。方今恭遇聖上殿下修德崇道，百度悉舉。康熙己亥，受封之時，臣温在冊封使徐公處獲《琉球沿革志》及《使錄》等書。委曲讀之，始知象賢所著《世鑑》果有誤差，兼多缺闕，宣非前籍湮沒之所致也哉。臣温奉命改修是譜。盖是譜也，纘前謨，光後緒，而垂鑒于萬世，誠非臣温樗材之所及；然而今不正焉，則前代履歷之事，其何以得明之！爰以其所獲之書，與夫本國之記傳，及隋唐宋元之史，博採旁搜，互致參考；昔之所誤，今始正之；昔之所缺，今始補之，以成全部。繇是我琉球國，自天孫氏啓宇以來，世統興廢，政治美惡，及昭穆親踈之屬，燦然足遡，昭然足稽，而譜事全備矣。於戲！西周之有天下也，文武以大聖創業，成康以大賢承統。然後始稱咸正罔缺，蓋制作若斯之難也。伏願居今稽古，綜千聖之心以爲心；修己治人，集百王之善以爲善。而政治之美，麟趾之祥，與天地俱垂矣。臣温編輯告成，儘繕呈覽，伏乞上鑒俯賜察奪。爲此具啓以聞。
雍正三年二月 日
凢例十條
一 世者，國王父子兄弟相傳之次；統者，有統無統之別也。今悉定圖，而世統自明，使讀者披圖而昭穆易考。故以冠諸卷之首。
一 天孫氏二十五紀相繼治國，凢歷二萬七千餘年。但記籍未備，而姓名事功無從考求。故歷代總圖中止書二十五紀，是闕疑存信之義也。
一 歷代總圖中，有登中山王位而繼大統者，皆大書之；其或篡位、或裂土稱王，而非中山王統者，附細書之，以便稽考。此所尊大統之義也。
一 自天孫氏至于當今，一系相統者，見琉球一王之義也。然前代諸王，或傳子，或傳賢，其系不一。故天孫氏、舜天王、英祖王、察度王、尚思紹王，及當今萬世之統，各分家系，而明夫親踈之所係也。
一 世統圖中，稱王抬頭一字者，以其即位也；書姓不抬頭者，以其未即位也；不書姓者，以其爲翁主也。
一 譜中獨載庶子，而諸孫不載者，以諸孫改用向氏，而各有家譜之故也，是亦尊卑之分定，而君臣之義明矣。
一 前代興廢因，及所行之善惡，至于後世，必有論焉者，皆指之曰：某也正，某也邪，某也賢，某也肖。雖世歷百年，而其所行者，難免乎後世公論。此則所論之所作也，而儆戒之義存矣。
一 總論者，自天孫氏至于當今，大畧紀年紀事，使讀者易考焉。然天孫氏以下至于尚德，名曰「歷代總紀」；當今之紀，名曰「中山萬世紀」者，是亦踈古親今之義也。
一 附紀者，紀即位以前之事也；紀者，紀即位以後之事也。是編則國統之興廢、在位之短修、及政事之善惡，莫不悉紀。俾後世有披世譜而存勸徵之心者，皆在乎是編矣。
一 遺老說傳者，傳以空言，說以巧言，其間變異無常，虛實難辨。若以係倫道者輕許載之，萬有一差，則瀆冒先王，其罪非輕。況凣人之情，以公卿之裔爲榮，以布衣之裔爲辱。若一以遺說許之，則人人貪榮。以虛爲實，以詐爲信，而譜法必主弊矣。故如先王父母兄弟，及妃妻子女之屬，止遵舊譜以紀之。其非有典籍昭然而足稽考焉者，不敢詐以遺說瀆之，是誠重倫闕疑之義也。
附 徃昔之制，諸郡諸村，多置按司治之。由是諸按司各據兵柄，爭雄好戰，興亡不常。今日布衣，明日稱按司；今日按司，明日却無跡。况復昔俗無有姓氏諱號，人異而名同者，不可勝數。上自王子，下至庶人，無不皆然，是虛實之所以難辨也。故雖公卿之家，而父母不詳者甚衆，唯可爲之嘆而已。
當官姓氏
國相
尚 徹 北谷王子朝騎
法司
馬獻圖 浦添親方良意
向和聲 西平親方朝敘
毛承詔 摩文仁親方安政
總宗正
尚盛 越來王子朝慶
向文明 玉川按司朝雄
毛光弼 具志頭親方安亮
纂修司
蔡 温 末吉親方文若
順治庚寅始編番字世鑑當官姓氏
國相
尚 盛 金武王子朝貞
法司
馬加美 大里親方良安
章邦彥 宜野灣親方正成
向錫類 國頭親方朝季
纂修司
向象賢 羽地按司朝秀
康熙辛巳重修漢字世譜當官姓氏
國相
尚弘才 北谷王子朝愛
法司
向世俊 仲田親方朝重
馬廷噐 幸地親方良象
毛天相 池城親方安傳
總宗正
尚弘德 東風平王子朝春
向和禮 伊江按司朝嘉
傅崇道 田崎親方厚清
纂修司
蔡 鐸 志多伯親方聲亭
《中山世鑑》原序
粵琉球國中山王尚圓公七世嫡孫時王尚質公，聰明睿知，纘承太祖君鴻基以來，孳孳圖治。恒慮任君師治教之重，萬機之暇，命攝政金武王子朝貞，三法司大里良安、宜野灣正成、國頭朝季，會博古舊僚，取其議論格言，以使臣象賢撰自古所無之世系圖矣。以「世鑑」名之者，非無所由。殷以夏爲鑑，周以殷爲鑑。詩曰：「殷鑑不遠，在夏后世。後世之君臣，以是爲鑑。」庶幾亦有利哉！伏惟我君慮此，一則先王報本追遠之深意也，一則要使後世裔知萬殊之所以一本而已，可謂忠孝之至矣。然臣樗櫟之材，井蛙之見，文非半豹，字類塗鴉，固慚列於章縫。幸逢熙洽之時，謬忝校劘之任。今編輯已成，謹謄寫進呈。此惟不過使旁觀者掩口而竊笑而已。伏願當使腹笥五經、心貫萬古者損益之。故今臣不顧才拙與語之俚，稽顙頓首撰之，以達聖覽。順治七年，歲次庚寅。大呂吉旦，按司臣向象賢頓首謹撰。
《中山世譜》原序
自昔人君膺圖命世，必以仁孝爲本，此三皇五帝之所共由也。我先王尚質神明天縱，德業日新。于萬機之暇，念及祖宗之功德，將幾於湮沒爲憂。隨命向象賢以國字著《中山世鑑》一部，而祖功宗德，昭然可稽；仁孝之源，始開于斯焉。今國王道高五典，學深三墳。善繼先人之志，能貽後人之謀。特命尚弘德等，以漢文重修世鑑，顏曰《中山世譜》。於戲！風化百年而後成，制作累世而大備。豈不云乎丕顯哉文王謨，丕承哉武王烈，佑啓我後人，咸以正罔缺。夫文謨武烈，既顯且承；歷成及康，覲光揚烈。至穆王之世，始稱咸正罔缺，盖制作若斯之難也。國朝自舜天王開基，歷二百八十餘年；而我始祖尚圓王中興，明王更作，歷一百有七十餘年。而吾國王父子相繼而立，譜事始能咸備。而昭穆親踈燦然，一一可遡。仁孝之風與三代並隆矣。臣鐸等奉命來司厥職，敢言固陋無文，遵依《史記》、《通鑑》之例，編成全部，恭備上覽。伏願億萬斯年，國祚與天地同垂焉。旹康熙四十年，歲次辛乙。九月二十七日，紫金大夫、現任協理府總理司臣蔡鐸頓首謹撰。
琉球輿地名號會紀
三府、五州、三十五郡。【俗叫府州曰方，又叫郡曰間切。】
【中頭】中山府：五州、【首里三平等、那霸、泊。】十一郡。【西原、浦添、宜野灣、北谷、讀谷山、越來、美里、中城、勝連、與那城、具志川是也。原有八郡，康熙年間分爲十一郡。】
【島尻】南山府：十五郡。【真和志、南風原、東風平、大里、佐敷、知念、玉城、摩文仁、具志頭、喜屋武、真壁、高嶺、兼城、小祿、豐見城是也。原有十四郡，康熙年間分爲十五郡。】
【國頭】北山府：九郡。【恩納、金武、久志、名護、羽地、本部、今歸仁、大宜味、國頭是也。原有五郡，康熙年間分爲九郡。】
三十六島：
庇郎喇【俗叫平良】、姑李麻【俗叫來間】、烏噶彌【俗叫大神】、伊奇麻【俗叫池間】、面那【俗叫水納】、伊良保【俗叫惠良部】、達喇麻【俗叫多良間】。以上七島，總稱之曰宮古島。
又曰麻姑山、伊世佳奇【俗叫石垣】、姑彌【俗叫古見】、烏巴麻【俗叫小濱】、阿喇斯姑【俗叫新城】、達奇度奴【俗叫武富】、巴梯呂麻【俗叫波照間】、姑呂世麻【俗叫黑島】、巴度麻【俗叫鳩間】、由那姑尼【俗叫與那國】。以上九島，總稱之曰八重山。
又曰大平山、姑達佳【俗叫久高】、津奇奴【俗叫津堅】、巴麻【俗叫濱比嘉】、伊奇【俗叫伊計】、姑米【俗叫久米】、東馬齒山【俗叫前慶良間】、西馬齒【俗叫西慶良間】、度那奇【俗叫渡名喜】、阿姑尼【俗叫栗國】、椅世麻【一曰椅山，俗叫伊江】、葉壁【俗叫伊平屋】、硫磺島【俗叫鳥島】、度姑【俗叫德島】、由論【俗叫與論】、永良部【俗同】、由呂【俗叫與呂】、烏奇奴【俗叫沖野】、佳奇呂麻【俗叫垣路間】、烏世麻【俗叫大島】、奇界【俗叫鬼界】。
凣管轄之島，星羅碁布，環國如藩，皆隔海之地也。衣服容貌，自古至今，總受中山一統之制，而與他國不類。自明以來，中華人所稱琉球三山六六島者，即是也。
琉球輿圖
[IMG:中山世谱_1.jpg]
琉球輿圖
腳註
1.此序的作者爲琉球國王尚敬。

[book_title]卷一
歴代總紀
天地未分之初，混混沌沌，無有陰陽清濁之辨。既而大極生兩儀，兩儀生四象；四象變化，庶類繁顆。由是天地始爲天地，人物始爲人物。
時我琉球，闢在福州正東偏南三里許，而分野與楊州呉越同屬女牛。星紀之次，倶在丑宮。【福建：北極出地二十六度三分。偏度：去北極中線偏東四十六度三十分。琉球：北極出地二十六度二分三釐，偏度：去北極中線偏東五十四度。則琉球與福州東西相去八度三十分。推算徑直，海面一千七百里】
蓋我國開闢之初，海浪氾濫，不足居處。時有一男一女生于大荒際。男名志仁禮久，女名阿摩彌姑。運土石，植草木，用防海浪，而嶽森始矣。
嶽森既成，人物繁顆。然當時之俗，穴居野處。與物相友，無有价傷之心。歴年既久，人民機智，物始爲敵。於時復有一人，首出分郡類、定民居者，叫稱天帝子。天帝子生三男二女。長男爲天孫氏，國君始也；二男爲按司始；【按司，即如中朝諸侯之類】三男爲百姓始；長女爲君君之始；【君者，婦女掌神職者之稱也。君君者，令貴族婦女數十人，各掌神職，故合稱之曰君君。康煕之初，議減其數，而今有數職存焉】次女爲祝祝之始。【祝者，亦掌神職者之稱也。祝祝者，諸郡諸村，各有婦女掌神職者，故合稱之曰祝祝。至今尚存】而倫道始矣。于是天孫氏繼治之間，相厥山川，分爲三區：一曰中頭，即中山也；一曰國頭，即山北也；一曰島尻，即山南也。教民烹飪，而民利之；教民巣居，而民安之。方是時也，書契未興。望月虧盈，以紀時節；候草榮枯，以定年歳。澹泊無爲，而俗自化。然當時之民未知稼穡，逐捕禽獸以爲食，拾收菓實以爲飯。
歴年亦久。麥、粟、黍天然生于久高島；稻苗生于知念、玉城。始教民耕種，而農事興矣。【麥春熟，稻夏熟。是故舊制：國君毎年二月幸久高島，四月幸知念、玉城，親自致祭，以報皇天后土成物之徳也。康煕十二年癸丑，以道遠海阻之故，始改舊制，遣使代祭。著爲定規】繇是規模始興，民俗丕變。昔之皮草蔽體者，今始有巾裳；昔之巣居穴處者，今始有屋廬。亦暴海水爲鹽，木汁爲酢，釀米麪爲酒。【其味甚薄】而民習駸駸乎，非復前日之俗矣。【國俗至此，而爲一變。】
爰相厥地，始建城都于中山，名曰首里；次後畫野分郡，【俗呼郡曰間切】毎郡置按司，奉事于首里。而上下安矣。
當時風俗淳樸，民習端愨。有神出見，而詫遊者，國人呼之曰「君眞物」。【事神之俗，自此而始】夫諸神詫遊，必係婦女。故國人亦尊之曰：「女君」。神以婦人不二夫者爲尸降。則數著靈異，國有不良。神輒告王，指其人擒之，故國人竦然畏憚，不敢侮侵。其神不一，名亦不同。
烏富津加久羅神者，天神也。【此神所掌之職，今難考焉】儀來河内神者，海神也。【此神所掌之職。今難考焉】君手摩神者，天神也。【此神乃國君登位承統。即一代一次出見，祝國君萬歳之壽。二七日詫遊，至今相傳。御唄者，乃其時之詫宣也】新懸神者，海神也。【此神五年一次，或七年一次出見。凡人心志誠篤者之家，此神親自來格，祝壽延年；邪詭者之家，必不來格。亦人之行不善者，此神宣言，加刑罰。此亦二七日之詫遊也】荒神者，海神也。【此神三十年一次，或五十年一次。當世道衰微，不仁亂逆之徒，恣心衡行之時，神即出見，加刑罰。是懲悪勸善之神也。二七日詫遊，必于奥出見。故俗云奥之公事】浦巡神者，天神也。【此神亦國君一代一次出見。徧巡國土，而護衞國祚之神也】與那原公事者，兼陰陽之神也。【此神于聞得大君初詫之時作詫遊，亦二七日詫遊也。于與那原出見，故俗云與那原公事】月公事者，天神也。【此神毎月一次出見，護衞國祚。祝國君萬歳之壽。一日詫遊也】河内君眞物者，海神也。【此神春三月、夏六月、秋九月、冬十二月，一年四次出見。是亦護衞國運之神也。毎季七日詫遊，故俗曰七之公事】五穀神者，護衞五穀之神也。【節節出見】
當時之人，心志朴實，信之極深。《遺老傳》有云：「往昔之世，人心篤實，神常爲之護衞，有感必應。間有海寇來侵，則神輒化其米爲沙，其水爲鹹，或使寇賊爲盲唖。忽然颶風遽起，舟皆沈覆崩裂。至後世，人心機巧，臨祭懈怠。故護衞之神不復常見云爾。」【詫遊之俗傳，至尚豐王世尚有存焉】
蓋往昔之俗，以《隋書》及《遺老傳》而合參考之，則男女皆以白紵纒髪，從頂後盤繞至額。男人用鳥羽爲冠，裝以珠貝，飾以赤毛，形製不同；婦人以墨黥手爲文，以羅紋白布爲帽，其形正方。皆織樹皮并雜色紵及雜毛以爲衣，製裁不一。綴毛垂螺爲飾，雜色相間。下垂小貝，其聲如珮。綴鐺施釧，懸珠于頸。又織藤爲笠，飾以毛羽。獵漁者之家，必安獸頭於門戸上。
俗事山海之神，祭以酒肴；或累石繋幡，以爲神主。嫁娶以酒肴、珠貝爲聘。或男女相悦，便爲匹偶。婦人産後，以火自炙，令汗出，數日便平復。凡有宴會，止以一盞，輪流飲之，共飲頗醉。一人唱，衆皆和，音頗哀怨。或令女子搖手而舞。偶得異味，先進尊者，而後少者食之。
其病死者氣將絶，擧至庭，氣絶，則親族哭泣相弔。後洽其屍，去腐收骨，以布纒之，裹以葦席，親土而殯，上不起墳。子爲父者，數月不食肉。
國無賦斂，有事則均税。厥田良沃，先以火燒，而引水灌之。其農器以石爲刄，長尺餘，濶數寸而墾之。土宜稻、粱、𢇲、黍、麻、豆、赤豆、胡豆、黒豆等，尤多猪鷄。王所居之舍彫刻禽獸。所乘之簥，制爲獸形，令左右輿之而行；按司所乘，亦爲獸形，其制稍異。
君臣上下之節，拜伏之禮，有之如亡。俗無文字。國人好攻戰，人皆驍健。郡有按司，村有酋長，皆以善戰者爲之，而理民間之事。兵器有刀矟、弓箭、劍鈹之屬。國貧少鐵，刄皆薄小，多以骨角輔之。【我國不産鑌鐵之屬，何以得有兵器耶？疑是當時，有與他國相通者也歟？】編紵爲甲，或用皮爲之。間有亂逆者爲悪，則率兵弑之。或將所殺人祭其神；或懸髑髏於樹上，以箭射之。其甚者，共聚而食之。仍以髑髏奏功于王。王則計功賜冠。其功多者，使爲隊師。又用刑無律准，皆臨事科決。其獄訟，亦皆斷于酋長。不伏，則上請于王，王令群臣共議定之。獄無枷鎖，唯用繩縛。輕罪，用杖；決死刑，則鐵錐，大如箸，長尺餘，鑽其頂而殺之。其俗習大概如此。
隋大業元年乙丑，海師何蠻，毎春秋二時，天清風靜，東望，依稀似有烟霧之氣，亦不知幾千里。
三年丁卯，煬帝令羽騎尉朱寛入海訪求異俗。海師何蠻言之。遂與蠻倶抵本國。遙觀地界，於波濤間蟠旋蜿延，其形若虬浮水中，名曰「流虬」。【嗣後改名「流求」。故唐宋之吏，皆曰「流求」】言不相通，掠一人而返。明年，帝令朱寛復至撫之，不從。寛取我布甲等物而還。帝復遣武賁郎將陳稜、朝請大夫張鎭州等率兵至國，其軍甚衆。時稜將南方諸國人從軍，其軍中有崑崙人，頗解我語。稜令其軍人慰諭之。國人拒逆不從，終爲逆戰。我軍敗走。稜大驅軍兵進，至城都，頻戰又敗，稜焚我宮室。擄男女千餘人，載軍實而返。自爾隋遂絶，不復遣來。
時乃天孫氏之裔，威徳漸衰；四方按司，各據其土。築城聚兵，以爭權威。
隋氏既亡，歴唐至宋，尚未嘗入貢于中朝。唯能過海，通諸國，而常來往貿易，以備國用耳。先是，我國俗習，與中國大異；至於唐宋，汎與諸國來往，俗習日改。禮節漸作，而政法興矣。【國俗至此，而爲再變】
南宋乾道元年乙酉，鎭西爲朝公隨流至國，生一子而返。其子名尊敦，後爲浦添按司。淳煕年間，天孫氏二十五紀之裔孫爲權臣利勇所滅。時浦添按司尊敦倡義起兵來誅利勇，國人推戴尊敦爲君，是舜天王也。
舜天登位，制度新定，國俗大革。【國俗至此，而爲三變】在位五十一年薨。
舜馬順煕立。【舜天王世子】在位十一年薨。
義本立，【舜馬順煕王世子】災厄饑饉，民不勝憂。在位十一年，禪位于惠祖世主之長子英祖。即是英祖王也。
英祖登位，施仁敷徳，恤民進賢，刑措不用。國人大服。西北大島、久米島等處亦始來朝，而國大治矣。
時宋已亡，元定天下。至元年間，世祖改流求曰瑠求，遣兵來征。不果。元貞之初，成宗遣大將率兵來撃。國人合力拒戰不從，元兵擒一百三十餘人而返。在位四十年薨。
大成立，【英祖王世子】恭儉求治。在位九年薨。
英慈立，【大成王第二子】在位五年薨。
玉城立，【英慈王第四子】淫虐無道，世衰政廢，兵亂復興。國分爲三：大里按司稱山南王，今歸仁按司稱山北王，各據兵權，騒動不止。在位二十三年薨。
西威幼沖踐祚。【玉城王世子】母后亂政。用非其人，臣民皆畔。在位十三年薨。諸按司廢世子，推尊浦添按司爲君。即是察度王也。
察度登位，親賢遠侫，萬民稱頌。
時元已亡，明定天下。洪武之初，太祖改「瑠求」曰「琉球」，遣使招撫。王悦，始通中朝，入貢，以開琉球維新之基。【國俗至此，而爲四變】嗣是，山南王、山北王亦各入貢，當與中山，爭衡不止。事聞于朝，太祖遣使賜勅，三王以罷兵戰。王愈恭理治。南夷宮古、八重山等島，皆來稱臣。由是始築層樓，以爲遊觀之具。在位四十六年薨。
武寧立，【察度王世子。本國受勅使册封。自武寧始】奢侈宴遊，荒於酒色。壞覆先王之典刑，臣民皆叛。在位十年。
佐敷按司巴志發兵問罪，武寧出城伏罪。巴志奉父思紹爲君。即是尚思紹王也。
尚思紹登位，令巴志起兵亦滅山北。【山北有國，凡四主，九十有餘年】在位十六年薨。
尚巴志立，【思紹王世子】中朝賜尚姓。【舜天姓源。自英祖至思紹，皆無姓氏。巴志始有尚姓，故追稱其父曰尚思紹】 英明神武，雄才蓋世，諸按司皆服。遂滅山南，【山南有國，凡四主，一百有餘年】而琉球復歸一統。【本國有三府及三十六島，總稱之曰琉球】在位十八年薨。
尚忠立，【巴志王第二子】仁厚恤民，深有作爲。惜其享國不永，在位五年薨。
尚思達立，【忠王世子】在位五年薨。無嗣。
尚金福立，【巴志第六子】在位四年薨。王弟布里與世子志魯爭立。叔姪大戰，兩傷倶絶。國人議推越來王子尚泰久爲君。
尚泰久立，【金福王之弟】在位七年薨。
尚徳立，【泰久王第三子。】耽酒色，好殺戮。時奇界叛，王自往平之。由是驕傲愈甚，國政日亂。御鎖側官金丸，極言屡諫，皆不聽。在位九年薨。世子將立，群臣殺之。國人推戴金丸爲君。而我中山得開萬世王統之基矣。
天孫氏
共二十五紀。起乙丑，盡丙午。歴一萬七千八百二十年。
舜天王　舜馬順煕王　義本王
共三王。起丁未，盡己未。歴七十三年。
英祖王　大成王　英慈王　玉城王　西威王
共五王。起庚申，盡己丑。歴九十年。
察度王　武寧王
共二王。起庚寅，盡乙酉。歴五十六年。
尚思紹王　尚巴志王　尚忠王　尚思達王 尚金福王　尚泰久王　尚徳王
共七王。起丙戌，盡己丑。歴六十四年。
歴代總論
夫治也者，在於擧賢任能，恤民重農，信賞必罰，明禮正俗。而教化之道，必以身先之，使國人知趨，向之方而已矣。
夫有國者，得其道，則民戴之如父母；失其道，則民視之如仇敵。
故舜之命禹曰：「道心惟微，人心惟危，惟精惟一，允執其中。」蓋十六字之傳，豈非千萬世心學之要也哉？竊惟我國天孫氏二十五紀之裔孫，徳微政衰，爲權臣利勇所簒。利勇亦非其徳，妄踐大位。未幾月，國人誅之。自此而下，安危不一，難以悉擧。姑取其最關于綱紀者論之。夫舜天以孤窮，開基浦添，一擧義兵，風驅電掃，以匡國家。非英明豁達之主，其孰能之哉？惜其孫義本以饑疫之故，授鴻業於他人，何其資質削弱若斯之甚也？尭之水，湯之旱，皆災變也。聖人尚難免乎災變，況他人也。
當此之時，惟能修徳，愈勤理政，則災變可消。人心可定，豈可以一朝之憂，廢百世之業也哉？然英祖生而聖明，登攝國事，疫止年豐，人心甫安。豈大將啓英祖之治也歟？嗣是承禪，宅位四十戴，功冠諸王，徳溢裔夷。【西北諸島始來入貢】及其薨也，深山窮谷亦皆奔走悲號，如喪考妣，可謂至徳而已矣。 　 數世繼治，至於玉城，政徳復衰，國分爲三。王室陵夷，生民塗炭。然而去英祖未遠，流風遺俗，尚有存焉。則可與有爲之時也？惜哉西威昏愚，母后亂政，非若宣王中興之君矣。
時有察度，起布衣，爲臣民推戴。就位莅政，終開琉球維新之基，【本國通中朝自此始】亦希世之賢君也。然得南夷稱臣，而心稍驕奢；【南方諸島始來入貢，而中山漸強。王大喜，驕心稍萠】建遊觀之樓，而忘憂輕物。【王造高樓，戯言曰：「予居此樓，誰敢加害？」當夜有蛇咬其手】若非英明仁厚之主，又烏得有保其終乎？
武寧嗣立，荒於酒色，奢侈宴遊，自絶于天。蓋其所宗絶祀之禍。嗚呼！俗流之弊，其亦可畏也哉！
蓋人主存亡禍福，雖曰天所致，實所自招也。桀紂幽王，以聖王之孫而亡；漢祖唐宗，以布衣之身而興。皆自爲也。豈必謂之天也哉？
故伊尹告大甲曰：「嗣王祇厥身」。周公戒成王曰：「天命自度」。皆古聖賢而所以啓廸其君者，如出一口。其亦可不思焉哉！

[book_title]卷二
中山萬世總紀
大明成化六年庚寅，我始祖尚圓王，以御鎖側官爲萬民推戴，即國王位。其爲人也，寛仁大度，徳耀簡册，而弘開萬世維新之業。
在位七年薨，以世子尚眞幼沖之故，王弟尚宣威權攝國事。而立未幾月，神有出見，奉尚眞就位。尚宣威退隱于越來。其年卒，諡義忠。
時王歳十三，善繼父志，善述父事，親賢遠侫，大定政法，卒致雍煕之休。【自天孫氏而下，國俗屡變。傳至此時，而大雍變】但八重山島絶貢不朝，王發兵問罪。在位五十年薨。
尚清立，【眞王第五子】英明豁達，務精于治。時發兵討大島酋長與灣大親。在位二十九年薨。
尚元立，【清王第二子】敬天法祖，終始如一。時大島叛而不朝，王自率軍征之。在位十七年薨。
尚永立，【元王第二子】在位十六年薨。無嗣。
尚寧立，【眞王曾孫尚懿之長子】在位三十二年薨。無嗣。
尚豐立，【元王第三子尚久之第四子】仁徳英明，政教復興。【國俗至此，雍變大定】在位二十年薨。
尚賢立。【豐王第三子】會明已亡，清定大統，而中朝道阻。在位七年，未受册封而薨。無嗣。
尚質立，【豐王第四子】恭儉修徳，克守基業。在位二十一年薨。
尚貞立，【質王世子】温厚其徳，社稷奠安。始建聖廟于唐榮，文風丕振。在位四十一年薨。
世子尚純，性質聰敏，重學崇道。奈先已辭世。由是尚益立。【尚純長子】在位三年，未受 册封而薨。
尚敬立，【益王世子】修徳崇道，視民若傷。王政咸興，享國平安。但見山秀河清，君明臣良：而麟趾之祥，與天地無疆矣。在位三十九年薨。
尚穆立。【敬王世子】天性聰明，忠順最敦，孝治丕顯，尊賢育才。且知稼穡之艱，常行補助之政。舉國士民深親戴焉。在位四十三年薨。
世子尚哲，性敏好學，器度寛洪。奈先已辭世。由是尚温立。【哲王第二子】資禀純粹，勵精求治，而於其仁義禮樂教化之大者，尤兢兢焉、汲汲焉。宵衣而待旦，日中不暇食，建學立教，移風易俗。將大有爲之君也。惜哉在位八年，弱齡而薨。
尚成立。【温王世子】在位一年。未受册封而薨。
尚灝立，【哲王第四子】性質恭儉，尊擧賢能，愛恤耄期。知農務之艱難，助民間之不給。後因患症，命世子尚育權攝國事。在位三十一年薨。
尚育立，【灝王世子】性質篤厚，崇儒重道，能繼先志。建文廟，並啓聖祠于首里，教化大興。在位十三年薨。
奈世子尚濬先已辭世，由是尚泰立。【育王第二子】

[book_title]卷三
天孫紀
天孫氏，乃天帝子之長子。始爲國君，稱天孫氏。既而交讓，相傳凡二十五紀。起乙丑，盡丙午。歴一萬七千八百有二年，皆天孫氏之裔孫也。但其間名氏，倶不傳。故曰天孫。
紀
天孫氏，繼治之間。相蕨山川，分爲三區。中頭、島尻、國頭是也。教民烹飪，教民巣居；及五穀生，教民耕種。暴海水爲鹽，取木汁爲酢。爰製巾裳，構屋廬。始建城都于中山，名首里；又畫野分郡，【俗呼郡爲間切】置按司致治。皆乃天孫氏承傳之間，所以繼天立極之大功也。 　 但世代之初，書契未興，治亂盛衰。姓名事功之屬，靡從詳考。其無如之何而已。下至唐宋之代，汎與諸國相通。則天孫氏裔流之末亦用文字也，可知焉。然記籍湮沒，而今有存者鮮矣。深可惜也哉！
南宋淳煕年間，天孫氏二十五紀之裔孫徳微政衰，其臣利勇專權没，遂自弑君簒位。由是四方騒動，兵亂大興，盗賊蜂起；按司酋長，各據兵權，争雄不息；擧國生民，塗炭既極。先是，本國船隻有往諸國以致貿易者，必奉憲令而後過海洋。方是時也，皆因兵亂而私竊過海者甚衆。故《宋史·流求傳》有云：「淳煕年間，流求常率數百輩，猝至泉州之水澳頭等村，肆行殺掠」者，以此故也。
時浦添按司尊敦，倡義起兵，以討利勇。國人推戴尊敦，以就大位，是爲舜天王。
舜天王
舜天王，姓源，神號尊敦。【童名不傳】宋乾道二年丙戌降誕。
父：鎭西八郎爲朝公。
母：大里按司妹。【名號不傳】
妃【不傳】
世子：舜馬順煕。
附紀
舜天王之父爲朝公，生得身長七尺，眼如秋星，武勇出衆，最善于射，乃日本人皇五十六世清和天皇後胤，六條判官爲義公第八之子也。宋紹興二十六年丙子，【和朝保元元年】日本神武天皇七十四世烏羽院與太子崇徳院失和構怨，各招兵戰。時爲朝公住于鎭西，投崇徳院，以助其戰，寡不勝衆，大敗被擒。諸將受誅，公見流于伊豆大島。宋乾道元年乙酉，公駕舟以遊，暴風遽起。舟人驚恐。公仰天曰：「運命在天，余何憂焉！」不數日，飄至一處海岸，因名其地曰運天。即今山北運天江，乃公之所飄至也。公上岸，徧行國中而遊。國人見其武勇，尊之慕之。
公通于大里按司妹，而生一男。居處日久，故郷之念自難禁，要攜妻子還。乃至牧港，開舟走得數里，颶風驟起，漂囘牧港。閲數月，擇吉開洋。未數里，颶風如前。舟人皆曰：「予聞：『男女同舟，爲龍神所崇。』請留夫人，以全性命。」公不得已，乃謂夫人曰：「吾與汝，情締鴛鴦，堅矢金石。奈天違人意，不能倶還。乞汝用心養育吾兒。長成之後，必可有大爲。」言畢，各涙如雨。遂與妻子相別，開舟而還。
夫人攜兒前至浦添而居焉。兒名尊敦。荏苒間，尊敦稍长，居動異常，器量出衆。
宋淳煕七年庚子，尊敦年十五歳，才徳兼備。國人尊之，推爲浦添按司。境内大治。
正會天孫氏二十五紀之裔徳徴政衰。有一權臣利勇者，深受君恩。弱年任近侍官，壮年專掌國政；從己者賞之，逆己者罪之。權威尤盛。國人畏之如虎。一日入内殿，乘隙殺君，自立稱國君。
時尊敦歳二十二，英雄無此，倡義起兵。四方應之如響。尊敦領義兵來，圍城問罪。利勇怒曰：「先君無徳，予奉天命，立爲國君。汝乃孤窮匹夫，豈可敢妄動兵耶！」尊敦大怒曰：「汝自幼沖，深沐國恩，義宜致忠。豈有逆天簒位之理耶！吾今倡義誅賊，以謝天人之怨！」言畢，激勵軍兵，一齊攻城。利勇領兵拒戰，矢石如雨。尊敦奮勇攻破城門，諸軍乘勢，殺入闕庭。利勇無力可施，遂殺妻子，自刎而死。國人大喜，皆推尊敦，以就大位。
紀
宋淳煕十四年丁未即位。
輔臣【不傳】
舜天王就位，政法新定，國俗丕變。有功必賞，有罪必罰。徳被萬民，澤溢四境。
舜天右鬢上，有瘤如角。常結髻于右邊，以掩其瘤。及就王位，國人皆法之，如結欹髻。
宋嘉煕元年丁酉薨。在位五十一年，壽七十二。
舜馬順煕王
神號：其益美。【童名不傳】
宋淳煕十二年乙巳降誕。
父：舜天王。
母、妃：不傳。
世子：義本。
紀
宋嘉煕二年戊戌即位。
輔臣【不傳】
舜馬順煕王續父致治，社稷奠安。宋淳祐八年戊申薨。在位十一年，壽六十四。
義本王
童名、神號：不傳。
宋開禧二年丙寅降誕。
父：舜馬順煕王。
母、妃、及世子、名號不傳。
紀
宋淳祐九年己酉即位。
攝政：英祖【本國攝政，自英祖始。勤職七年，受禪就位】
義本王爲人天資削弱，仁而少斷。就位之後，饑饉頻加，疫癘大作，人民半失。義本大驚，召群臣曰：「先君之世，國豐民安。今予無徳，饑疫并行，是天之所棄也。予要讓位于有徳而退。卿等爲我擧之。」群臣僉曰：「恵祖世主之嫡子，名英祖，生有瑞徴，聖徳大著。國人敬之。」義本大喜，召英祖，攝國事，果然疫止年豐。攝政七年，人心皆歸之。宋寶祐七年己未，義本年五十四，在位十一年。諭英祖曰：「予爲天所棄，致民半失。今汝秉政，年豐民泰，乃天之所眷也。宜承大統，為民父母。」英祖固辭。群臣皆勸之。義本遂讓位于英祖而隱。其隱處今無可考，故壽薨不傳。【起舜天丁未，盡義本己未。凡三王，七十三年】
英祖王
神號：英祖日子【童名不傳】宋紹定二年己丑降誕。
父：恵祖世主。
母、妃、名號不傳。
世子：大成。
附紀
恵祖世主，乃天孫氏後裔也。 　 當時恵祖爲伊祖按司，行善積徳。然結褵之後，全無生育。至晩年，其妻夢日輪飛來，入于懷中。既而喜酸悪飯。恵祖料是前夢有徴。月既滿足，臨蓐之日，見祥光異彩，從屋中直透雲端，并異香滿屋。早已生，得一男子。恵祖滿心喜悦，愛之惜之如異寶。一般當時之人，以爲天日之子。
英祖生而聖明，親賢崇道，其徳大著，歳二十五。會義本之世，饑疫並行，民不勝憂，國勢將危。英祖奉命登攝國政，饑疫倶止，人心始安。攝政七年，國人仰之如父母，卒受義本禪爲君。
紀
南宋景定元年庚申即位。
輔臣【不傳】
英祖王登位，仁徳恤民，刑措不用。
景定二年辛酉，徧巡田野，始正經界。均民力，然後穀祿豐登。百度悉擧，而國大治。王始築墓于浦添，名其山曰「極樂山」。
五年甲子，久米、慶良間、伊比屋等島皆始入貢。
咸淳二年丙寅，大島等處皆始來朝入貢。王曰：「隔海殊地，素非吾政令所及，何爲來貢耶？」對曰：「近我海島，無烈風猛雨之患，五穀饒熟。是必王國之善政感于天地故也。是以來貢。」王悦受其貢，而厚賞送歸。次後毎年入貢。
附：東北諸島入貢之後，王命輔臣建公舘于泊村。令置官吏，治諸島之事。即今泊御殿是也。 又建公倉于泊御殿之北，令收貯諸島貢物。即今天久山聖現寺是也。但公舘公倉，何年建之，并何代以公倉爲寺院，倶年代難考。故附紀焉。
附：感淳年間，王命輔臣建寺于浦添城之西，名曰「極樂」。先是一僧，名禪鑑，不知何處人，駕舟飄至那覇。王命構精舍于浦添，名極樂寺，令禪鑑禪師居焉。是我國佛僧之始也。【歴年久遠，寺既荒壞，今無存焉】
元至元二十八年辛卯，【世祖滅宋，改天下之號曰大元】世祖改「流求」曰「瑠求」，遂遣副萬戸楊祥等，率六千軍。給金符賚詔，以降我國。楊祥行出海洋，遽會一山軍。相戰小挫，未至我國而引還。
元貞二年丙申，【世祖崩，成宗嗣立，改元元貞】福建省平章政事高興上言：「瑠求未從，宜發兵襲之。」成宗遣省都鎭撫張浩等率軍抵國。時我國臣民深沐王化，皆有委身愛國之心。見元兵來侵，國人合力，拒戰不降。張浩無計可施，卒擄一百三十人而返。
元大徳三年己亥八月初五日薨。在位四十年，壽七十一。
升遐之日，深山窮谷，亦皆奔走悲號，如喪考妣。誠希世賢君也。
大成王
名號不傳。南宋淳祐七年丁未降誕。
父：英祖王。
母、妃不傳。
有數男，第二子曰英慈。其餘不傳。
紀
元大徳四年庚子即位。
輔臣【不傳】
大成王爲人温厚恭儉，常以仁義措事，以禮讓接物。國豐民泰，坐享大平。元至大元年戊申十二月初八日薨。
在位九年。壽六十二。
英慈王
名號不傳。南宋成淳四年戊辰降誕。
父：大成王。
母、妃不傳。
有數男，第四子曰玉城。其餘不傳。
紀
元至大二年己酉即位。
輔臣【不傳】
英慈王謹遵舊章，志在致治，而無賢佐。元皇慶二年癸丑九月二十日薨。
在位五年。壽四十六。
玉城王
名號不傳。元元貞二年丙申降誕。
父：英慈王。
母、妃不傳。
世子：西威。
附紀
大徳十年丙午，始領玉城，稱玉城王子。後践祚，故國人稱玉城王。
紀
元延祐元年甲寅即位。
輔臣【不傳】
玉城王爲人貪酒色，好畋獵，怠于政務，而不行朝覲之禮。由是諸按司不朝，百姓胥怨。延祐年間，國分爲三：大里按司自稱山南王，而兼城・眞壁、喜屋武、摩文仁、東風平、豐見城、具志頭、玉城、知念、佐敷、東大里等處，皆從山南焉。今歸仁按司自稱山北王，而羽地、名護、國頭、金武及伊江、伊平屋等處，皆從山北焉。中山惟有那覇、泊村、眞和志、南風原、西原、浦添、北谷、中城、越來、讀谷山、勝連、具志川耳。三山争衡，攻戰不息。海島亦絶貢不朝，而中山愈衰。
元至元二年丙子三月十一日薨。
在位二十三年。壽四十一。
西威王
名號不傳。元致和元年戊辰降誕。
父：玉城王。
母、妃及世子、名號不傳。
紀
元至元三年丁丑即位。
輔臣【不傳】
西威幼沖践祚，【時年十歳】王母專權，牝鷄亂政。賢者退隱，小人争進。時察度爲浦添按司，才徳大著，諸按司皆服。
西威在位十三年，壽二十二。元至正九年己丑四月十三日薨。國人廢其世子，奉浦添按司察度爲君。【起英祖庚申，盡西威己丑，凡五主九十年】
察度王
神號：大眞物【童名不傳】。至治元年辛酉降誕。
父：浦添間切謝那村 奧間大親【童名、誕壽倶不傳】
母：天上神女也。
【察度有一姉一弟。姉名不傳。弟名泰期。疑是異母之弟也】
妃：勝連按司之女。【名號不傳】
世子：武寧
附紀
奧間大親，不知為何人後裔也。常以農為業，家貧不能娶。
一日耕田歸。至森川【泉名】洗手足，見一婦女臨泉沐浴，容色絶倫。大親意想：「吾村野中，未嘗見此婦，恐是從都中來耶？亦何獨身在此沐浴也？」暗暗歩進，從樹蔭見之。其衣懸於枝上，亦非常人之衣。大親愈疑。竊取其衣，藏於荒草內，故意走到其處。婦女驚慌著裳，仍欲穿衣，則衣沒有。婦女掩面而哭。大親問曰：「夫人自何來也？」婦女直告之曰：「妾乃天女也。下界沐浴，今已飛衣被盜，不能上天。乞為代尋。」大親心悅，騙之曰：「夫人暫坐我屋。我往代尋。」天女喜，倶至草屋。大親就把其衣，深藏於倉內。
日去月來，歴十餘年，生一女一男。其女子稍長，知其藏衣處。
一日攜弟而游，且歌曰：「母之飛衣，在六桂倉；母之舞衣，在八柱倉。」母聞大悅，窺夫亡。登倉視之，果藏幹櫃中，以稻草蔽之。即著飛衣而上天。大親及女兒，皆各舉面仰天，放聲慟哭。天女亦留戀難舍，再三飛上飛下，終乘清風而飛去。
其男子，即察度也。察度長大，先是好漁獵，不務農事。或游四方，不從父教。大親甚憂。
時乃勝連按司，有一女子，才美兼備。貴族名卿之家媒求者極多。父母許之，而女子不從。察度聞之，前至勝連，請見按司。門上人笑曰：「爾何人耶？豈非乞丐者乎？」察度曰：「我特來，欲求一事。」守門人報于按司。按司異之，令召見之。察度直趨大庭，言曰：「吾聞貴女未許嫁，今吾特來相求。」按司及侍士皆掩口笑，以為狂癲。時女子從縫隙視之，見其人，恍然若戴君主之蓋。而徳器儼然，更非常人氣象。女子向父曰：「此人足配。」按司怒曰：「前不許名卿貴族之求人。與賎夫，豈非見笑於世耶！」女子曰：「視此人容貌衣服，雖類乎鄙賎，實非常人，後來必有大福。」按司平日信服女子才智，不敢強矯，乃謂女子曰：「汝意既如此，吾卜筮以決吉凶。」即日卜，果有王妃之兆。按司大喜，因而許之，謂察度曰：「汝擇吉迎之。」察度喜，擇吉親迎。按司恤其貧苦，裝途資賄甚盛。察度不悅，謂妻曰：「汝生富驕，習美飾；而吾實貧賎，不敢當禮。」妻曰：「惟命是從。」乃悉歸侍禦服飾，即隨察度，共至草庵。只見垣牖傾圯，風透雨濕，不堪清貧；其家焼柴之器，縱橫尺餘，上堆灰炭，四圍潅松油。仔細見之，乃黃金也。妻怪之曰：「此物從何來？亦何為焼柴之器耶？」察度曰：「吾田園堆滿者，皆斯物也。」倶與行視，果堆滿者皆金銀也。夫妻大悅，拾收藏之，就其地，建造樓閣，名曰金宮。即今大謝那村，所謂金宮社是也。
當時牧港無橋。南北之人，自金宮前而往還。察度視之，饑者與食，寒者與衣。又有日本商船，多帶鐵塊，至牧港發賣。察度盡買收之，耕者與鐵，使造農器。百姓仰之如父母，推為浦添按司。境內大治，遠近皆慕。
時西威王薨，世子五歳。大臣或欲輔立，國人僉曰：「觀先君之政，殘仁賊義，暴虐無道。臣民敢怨而不敢言。今更立幼沖世子，則向何圖治乎？浦添按司，仁人也，誠足為民父母。」遂廢世子，推戴浦添按司察度為君。
紀
元至正十年庚寅即位。
王相：亞蘭匏【仕至武寧。本國掌政柄者稱王相自此始】
法司【名氏不傳。昔者以法司，稱阿司多部。至明末，始稱法司】
察度王踐大位，悉改先朝之虐政，以寛治民，親賢遠侫，仁而威，恵而信。其妃亦有賢徳。而國人大服。惟山南、山北，爭衡不從。
明洪武五年壬子，【太祖滅元，改天下之號曰大明】時乃太祖改「瑠求」曰「琉球」，又遣行人楊戴，賚詔至國。詔曰：
昔帝王之治天下，凡日月所照，無有遠邇，一視同仁。自元政不綱，天下兵爭者，十有七年。朕起布衣，開基江左，命將四征。不度。西平漢主陳友諒，東縛呉王張士誠，南平閩越，北清幽燕。朕為臣民推戴，即皇帝位，定有天下之號，曰大明。建元洪武。是用遣使外邦，播告朕意。使者所至，稱臣入貢。惟爾琉球，在中國東南，遠處海外，未及報知。茲特遣使往諭，爾其知之。故諭。
察度王受其詔，即遣弟泰期，奉表稱臣，貢方物。太祖賜王《大統暦》及金織文綺紗羅各五疋。賜泰期衣幣。有差。由是琉球始通中國，以開人文維新之基。
七年甲寅，王遣弟泰期等奉表貢方物，並上太子箋及貢物。太祖賜王暦及幣帛有加，又賜泰期衣幣靴襪。副使惹爬燕芝及通事、從人，皆有賞賜。
八年乙卯，太祖命附祭琉球山川于福建。
九年丙辰，太祖遣刑部侍郎李浩至國，市馬及硫黃。王遣弟泰期等，從李浩往貢方物。【時國俗，市易不貴紈綺，惟磁器、鐵釜是尚，李浩歸而言之。次後市易，多用是物】
十年丁巳，王遣弟泰期等表賀元旦，貢馬及硫黃。賜賚如例。
十一年戊午，王遣使奉表貢方物，賜賚如例。
十二年己未，王遣使奉表貢方物，賜賚如例。
十五年壬戌，王遣弟泰期及陪臣亞蘭匏等，貢馬及硫黃。太祖賜王幣帛有加，更命尚佩監奉禦路謙，送泰期等返國。時我國三王爭雄攻戰不息，路謙歸而奏此事。
十六年癸亥，王遣亞蘭匏等表賀元旦，貢方物，兼謝路謙護送之恩。時乃山南王承察度，亦始遣其臣師惹等奉表入貢。【山南入貢。自此而始】太祖賜中山王察度鍍金銀印一，及幣帛七十二疋。又賜山南王承察度幣帛七十二疋。而遣中使梁民及路謙賚詔至國，令三王息兵戰。詔中山王曰：
王居滄溟之中，崇山環海為國，事大之禮，不行亦何患哉。王能體天育民，行事大之禮。自朕即位，十有六年，歳遣人朝貢。朕嘉王至誠，命尚佩監路謙報王誠禮。何期王複遣使來謝。今令內使監丞梁民，同前奉禦路謙賚符，賜王鍍金銀印一。近使者歸言，琉球三王互爭，廢農傷民，朕甚憫焉。詩曰：「畏天之威，于時保之。」王其罷戰息民，務修爾徳。則國用永安矣。
又詔山南、山北二王曰：
上帝好生，寰宇之內，生民眾矣。天恐生民互相殘害，恃生聰明者主之。邇者琉球國王察度，堅事大之誠，遣使來報。而山南王承察度，亦遣人隨使者入覲。鑒其至誠，深可嘉尚。近使者自海中歸言：「琉球三王互爭，廢棄農業，傷殘人命。」朕聞之，不勝憫憐。今遣使諭二王知之。二王能體朕意，息兵養民，以綿國祚，則天必佑之；不然悔無及矣。
中山王察度、山南王承察度、山北王怕尼芝，各受其詔。罷戰息兵，亦皆遣使謝恩。太祖賜三王衣幣。【山北入貢自此而始。】
十七年甲子，王遣阿布耶等，奉表貢方物。賜王鈔幣。
本年八月二十一日，護國寺開山住僧頼重法印入滅。蓋頼重，乃日本人也。何年至國，以建寺於波上山，今不可考。然洪武十七年，頼重入滅，則乃朝之末，或明朝之初。其至國也無疑焉。
十八年乙丑，王遣使表賀元旦，貢方物，太祖賜王海舟一。而山南王、山北王，各遣使入貢，太祖賜山南王海舟一，又補給山南、山北二王駝紐鍍金銀印各一。
十九年丙寅，王遣亞蘭匏等，貢馬一百二十匹、硫黃一萬二千斤。太祖賜宴及鈔。【此時與常貢不同，疑是別有縁由而進之。今不可考】
二十年丁卯，王遣亞蘭匏等，奉表具方物，並進皇太子箋，獻馬。時山南王承察度及其叔汪英紫氏、山北王怕尼芝，亦各遣使入貢。
二十一年戊辰，王遣甚模結致等貢馬，表賀天壽聖節。
本年，太祖以所獲元主次子地休奴發流於我國。
二十二年己巳，王欲遣子弟入監讀書。不果。
二十三年庚午，王遺通事屋芝結等表賀元旦，貢方物。世子武寧亦貢馬五匹、硫黃二千斤、胡椒二百斤、蘇木三百斤。
本年，宮古、八重山始來稱臣納貢於中山。 　 先是，中山遣使入京，其使臣被風飄至彼島。時乃二島之人，見琉球行事大之禮，各率管屬之島，稱臣納貢。由是中山始強。
二十四年辛未，王及世子武寧，遣亞蘭匏、嵬穀致等奉表，貢馬及方物。時山南王叔汪英紫氏，亦遣使表賀天壽聖節。
二十五年壬申，王及世子武寧遣使進表箋，貢馬。並遣從子日孜毎、闊八馬，寨官子仁悅慈三人入監讀書。【國人入監，自茲而始。】太祖各賜衣巾、靴襪、衾褥及鈔，禮待甚厚。時附疏言：通事程複、葉希尹二人，以寨官兼通事，往來進貢，服勞居多，乞賜職加冠，使本國臣民有所仰止，以變番俗。太祖從之。更賜閩人三十六姓，始節音樂，制禮法，改變番俗，而致文教同風之盛。太祖稱為禮義之邦。【程複、葉希尹，不知何時至國受仕也。以今考之，疑是入貢之初太祖遣之。故程複告老致仕，王具疏言之。又曰：三十六姓，或老而返國，或留而無嗣。今僅存者，惟有蔡、鄙、林、梁、金五家耳。且毎年五月龍舟兢渡，是亦閩人至國，然後始造。但年紀難考，故合紀焉。】
本年，山南王承察度遣從子三五郎尾，及寨官子實他盧尾、賀段志等三人入監讀書。賚如中山例。 　 本年，王建造高樓，以備遊觀。
先是，中山漸衰。自宮古、八重山臣服以後，國勢始強。由是王稍驕奢，建造數丈高樓，以備遊觀。一日登樓，戲言曰：「予居此樓，誰敢加害？」當夜，蛇咬王左手，其患處腫爛，而手終斷。法司奏曰：「王手如此，何以行禮？願進臣手。」奏畢，割其手獻之。召醫續療。是故察度左手色黒多毛，與全體異。【察度壽影，傳在於末吉萬壽寺。萬暦三十八年庚戌九月二十二日，因寺失火，而燒滅矣】
二十六年癸酉，王遣麻州等貢方物。又遣壽禮結致等貢馬，偕寨官子段志莓入監讀書。太祖命賜如例，亦傔從，各給布衣。嗣是歳，必照例賜焉。
二十七年甲戌，王遣亞蘭匏等，奏乞王位冠帶。並貢方物。太祖賜宴于會同館，賚賜如例。時王又具疏言：亞蘭匏掌國重事，乞升授品秩，給賜冠帶；又乞以通事葉希尹等二人充千戸。太祖皆從其請，並命禮部圖冠帶之制示之。俾亞蘭匏，稱王相，而秩同中國王府長史。【本國專掌國政者稱王相，自茲而始】
二十八年乙亥，王遣王相亞蘭匏等奉表貢方物。賚賜如例。山南王叔汪英紫氏、山北王珉，亦各遣使入貢。太祖皆賜鈔。
本年，十月初五日，王薨。在位四十六年，壽七十五。
武寧王
神號：中之眞物【童名不傳】元至正十六年丙申降誕。
父：察度
母：勝連按司之女。【名號不傳】
妃及世子：不傳。
紀
明洪武二十九年丙子即位。
王相：亞蘭匏【勤職年數不詳】
法司【名氏不傳】
武寧爲人，言足飾非，辯足拒諌，奢侈宴遊，荒於酒色。後爲佐敷按司巴志所滅。
本年，中山遣使入貢。【時未以察度訃告】山北王珉薨。其子攀安知立，受封于朝，遣使入貢。山南王承察度及王叔汪英紫氏，亦遣使入貫。時乃太祖詔，遣中山官生三五郎亹等歸省，更賜三五郎亹白金七兩，綵緞六表裏，及鈔五十錠；寨官之子實那盧亹，綵緞一表裏，及鈔二十錠。
是年中山又遣使入貢，【尚未以察度訃告】偕寨官之子麻奢理、誠志魯二人入監就學。由是三五郎亹復與倶往，請卒業。太祖許之，仍賜如例。
三十年丁丑，中山兩遣便，貢馬及硫黄。【時未以察度王訃告】山北王攀安知、山南王叔汪英紫氏，亦各遣使入貢。
三十一年戊寅，中山遣王相亞蘭匏等，貢馬及硫黄。世子武寧亦入貢。【尚未以察度訃告】
時太祖命以冠帶賜王。先是，王嘗遣亞蘭匏請中國冠帶。太祖命禮部圖冠帶之制，示之。至是匏等復以爲請。故太祖頒賜如例，并賜臣下冠服。
是年太祖崩，皇太孫允炆嗣立，改元建文。
明建文元年己卯，至於建文四年壬午，中朝兵阻，不能往來。
明永樂元年癸未，成祖登極，改元永樂。遺行人邊信、劉元，以登極詔諭王，并賜羢錦、綺幣。于是世子武寧遣三五郎亹等，始以察度訃告，并奉表慶賀，及貢方物。成祖賜鈔幣、襲衣，宴于會同舘。
本年，世子武寧遣長史王茂等奉表貢方物。
時山北王攀安知，遣善住姑那貢方物，并乞賜冠帶衣服，以變國俗。成祖許之。
二年甲申。成祖遣行人時中賚詔至國，祭賻以布帛，并封武寧爲中山王。詔曰：
聖王之治，協和萬邦。繼承之道，率由常典。故琉球國中山王察度，受命皇考太祖高皇帝，作屏東藩，克修臣節。曁朕即位，率先歸誠。今既歿，爾武寧乃其世子。特封爾爲琉球國中山王，以承厥世。惟儉以修身，敬以養徳，忠以事上，仁以撫下；克循茲道，作鎮海邦，永延世祚。欽哉。 　 附：察度王始通中朝。自爾而後，天使數次來臨。至于武寧，始受冊封之大典。著爲例，以此考之，則天使舘，武寧王創建之，可知矣。但迎恩亭何代建之，疑是亦有武寧建之歟。一曰：迎恩亭，嘉靖中因冊使陳侃却金，故建亭以識之。一曰：天使夏言辭金之所。按：汪公録云：夏言，生平歴宦，無奉使琉球事。由此考之，則却金之説，倶不足取也。
本年四月，山南王承察度從弟汪應祖亦受封于朝。
先是，永樂元年，承察度薨，【在位年數不詳】無嗣。遺命汪應祖攝國事。由是，汪應祖遣隗谷結致等貢方物，以承察度訃告，兼乞襲爵。并奏乞如山北王例賜冠服。成祖謂禮部尚書蹇義曰：「國必有統，衆必有屬。既能事大，又能撫衆，且舊王所屬意也。宜從所言，以安遠人。」遂遣使齎詔至，封汪應祖爲山南王，賜如所請。汪應祖遣使謝恩，其使臣擅詣處州，市磁器。禮部尚書李至剛言其不法。成祖曰：「遠人知求利而已。朝廷於遠人，當懷之，不足罪之。」
本年，暹羅船至國，遭風，漂抵福建。布政司籍記所有，請命成祖。諭禮部尚書李至剛曰：「暹羅與琉球通好，自是番邦美事，豈可乘其危而利之？郷有善人，猶能濟困。況朝廷統御天下哉！」舟若壞，爲之修理；人乏食，給之粟。或歸國，或往琉球。俟風便。導之去。【本國自唐宋以來，與朝鮮、日本、暹羅、瓜哇等國互相通好，往來貿易。但世遠籍湮，往來年月，難以悉記。即今那覇親見世者，因與諸國交通貿易，故建公舘于那覇，令置官吏，以掌其事，名其舘曰親見世。又建公倉于那覇江中，以藏貿物，名其倉曰御物城。然何代建之，今難以考，故附紀焉】
三年乙酉，王遣三五郎亹等奉表貢方物，謝襲封恩。成祖賜衣幣，宴于會同舘。又遺養埠結制等，表賀萬壽聖節，進方物。
時山北王攀安知、山南王汪應祖，亦各遣使入貢。而汪應祖遣寨官子李傑等赴國子監受學，成祖賜衣如例。
四年丙戌，王遣使貢方物，表賀元旦，并遣寨官子石達魯等六人入監就學【賚賜如例】又進閹者數人。成祖曰：「彼亦人子，無罪而刑之，朕何忍焉？」命禮部還之。禮部奏曰：「若還之，恐阻遠人歸化之心。請但賜勅，止其再進。」成祖曰：「諭之以空言，不若示之以實事。今不遣還，彼欲媚朕，必有繼踵而來者。天地以生物爲徳，帝王乃可絶人類乎？」卒不受。
時山南王、山北王亦各遣使貢方物，表賀元旦。
本年中山爲佐敷按司巴志所滅。
先是，武寧荒淫無度，用非其人，諌者罪之，諛者悦之。壞覆先君之典刑，國人敢怨而不敢言。
時佐敷按司巴志，繼父治民，進賢士，退不肖，有功者必賞，有罪者必罸。威名大振，遠近歸服。是年巴志歳二十二，見武寧驕奢無度，虐民廢政，卒起義兵來問其罪。武寧慌忙催軍拒禦。奈諸按司閉戸高枕，曾莫之救。勢孤力弱，難以扞禦，悔之無及。
在位十年，歳五十，出城伏罪。諸按司奉巴志之父思紹爲君【起察度庚寅，盡武寧乙酉。共二王，歴五十有六年】
附：武寧謝罪遁隱。至今數百年，寂然無跡。故薨壽不傳。

[book_title]卷四
尚思紹王
神號：君志眞物。
童名及降誕不傳。
父母及妃倶不傳。
世子：尚巴志。其餘不傳。
【《遺老傳》有云：思紹之父名叫鮫川大主，乃葉壁人，移居于作敷間切新里村場天之地。遂娶大城按司之女，生一男一女：其男思紹也，女叫場天祝。思紹長成，移居于苗代村，當時之人稱苗代大親。苗代大親通于佐敷村美里子之女，而生佐敷小按司。小按司即巴志也。又曰：美里大親、平田大親，其兄弟也云爾。然籍湮世遠，虚實難辨。故遵世譜凡例之定規，不敢強記。是誠重倫闕疑之義也。闕疑之義，見于凡例《遺老説傳》之條】
附紀
思紹爲人，資質純厚；百性推戴，爲佐敷按司。時會琉球分如鼎足，兵争不息。見其嫡子巴志英明神武，雄才蓋世；誠有治世安民之能。遂令巴志立爲佐敷按司，而自退養老。巴志果起義兵討中山，奉父思紹爲君，自能輔翼父王，發政施仁；有功者賞，有罪者罰。臣民皆悦，中山始安。
紀
明永樂四年丙戌即位。
國相：王茂【茂任國相，兼長史事。仕至于尚巴志】
法司名氏不傳。【當時之人，稱法司職曰阿司多部；至明末，改稱法司】
五年丁亥，尚思紹自稱世子，遺三五良亹貢馬及方物；別遣使，以武寧訃告。成祖命禮部賜祭賻，詔思紹嗣王爵，并給皮弁冠服。【此時成祖不遣使，止賜詔封之】
六年戊子，王遣阿勃吾斯等奉表貢方物，謝襲封恩。時山南王汪應祖亦遣使貢馬，成祖各賜鈔幣。
七年己丑，王遣使貢方物，表賀萬壽聖節。山南王汪應祖亦遣使貢馬。成祖各賜衣幣。
八年庚寅，王遣三五良亹等入貢，官生模都古等三人入國子監受學。時通事林佑本中國人，王啓請賜冠帶，成祖從之。時山南王汪應祖亦遣使，表賀萬壽聖節。各賜如例。
是年冬，成祖賜琉球官生李傑等冬衣靴襪。
禮部尚書呂震曰：「昔唐太宗興學校，新羅、百濟皆遣子弟入學。當時僅聞給廩膳，未若今日賚予周備也。」成祖曰：「遠方慕中國禮義，故遣子弟入學，必足於衣食，然後樂學。太祖高皇帝命資給之，著於令典。所謂曲成萬物，而不遺者，安得違之？」
九年辛卯，王遣三五良亹等表賀元旦，偕王相之子懷得、寨官之子祖魯古入監受學。給賜如例。又遣坤宜堪彌等貢馬及方物，具疏言：「長史王茂輔翼有年，請陞王茂爲國相，兼長史事。」又疏言：「長史程復，饒州人，輔臣祖察度四十餘年，勤誠不懈。今年八十有一，請命致仕，還其郷。」成祖悉許之。
時有人匿其方物，不盡貢者。監察御史廉得其實以聞。成祖曰：「此非國王意也。宥之。」由是，王又遣使謝恩及貢方物。成祖勅賜王鈔及綵幣。
十年壬辰，王遣使表賀元旦。山南王汪應祖亦遣使入貢，并表賀萬壽聖節。
十一年癸巳，王兩次遣使，奉表貢馬，偕寨官子鄔同、志久、周魯毎等三人入監受學。時山南王汪應祖遣使貢馬。成祖各賜鈔及永樂錢。
是年，模都古等三人奏乞歸省。成祖曰：「遠人來學，誠美事；思親而歸，亦人情也。」命禮部厚賜衣幣及鈔，爲道里費，以榮之。仍命兵部給驛傳，留學者皆賜冬夏衣。
十二年甲午，王遣使表賀元旦。又遺三五良亹等貢馬及方物。賜鈔幣如例。
時皇太子賜琉球官生益智毎等二人羅布衣各一襲，及襴衫、靴襪、衾褥、帷帳。從人皆有賜。成祖賜鄔同、志久等三人衣鈔。
十三年乙未，王及山北王攀安知倶各遣使貢方物；世子巴志亦遺宜是結制，貢馬及方物。成祖各賜文綺三十表裏。
本年，成祖遣行人陳季芳等，齎詔至國，封山南王世子他魯毎爲山南王。
先是，山南王承察度，無嗣。臨終，遺命從弟汪應祖以攝國事。永樂二年，汪應祖受封于朝。其兄達勃期心甚痴之。永樂十二年，謀弑應祖纂位。【汪應祖在位十一年】各寨官并諸按司合兵誅達勃期，推應祖之長子他魯毎攝國事。于是他魯毎表請襲封。成祖遣使來封，并賜誥命、冠服，及鈔一萬五千錠。
十四年丙申，王遣三五良亹等貢馬及方物，兼謝使臣不謹之罪。先是，王所遣直佳魯犯法坐誅。成祖勅論王曰：「此王所遣直佳魯等來京，朕優待之。及還，至福建，乃肆狂悖，擅奪海舶；殺死官軍，毆傷中官，奪其衣物。直佳魯首罪，當寘大辟，已命法司如律。其阿勃馬結制等六十七人，與之同悪，罪亦當死。眷王忠誠，特遣歸，俾王自治。自今遣使，宜戒約之，母犯朝憲。」
本年，王遣使奉表貢馬。山南王他魯毎亦遺使入貢，謝襲封恩。
本年，山北王攀安知爲中山所滅。
先是，攀安知自恃武勇，淫虐無道。其臣名平原，本部人，勇力極強。其餘軍士，皆勇剛驍健之人。亦其城池甚係險阻，尤難攻撃。由是驕傲日盛，常有呑中山之意。自受封于朝以來，矜肆益甚。與平原議攻中山，毎日整頓兵馬。
時中山王尚思紹，撫民以徳，施政以仁。羽地按司率兵來降，告急曰：「山北王作亂，請先動兵。若遲悞，悔之無及。」言未畢，國頭按司、名護按司亦率兵來投，報説如此。王命世子巴志急整軍馬，往征山北。巴志奉旨，便將浦添按司、越來按司、讀谷山按司、名護按司、羽地按司、國頭按司六路軍馬，分隊先往。隨後官軍大發，前至寒汀那港，擁兵渡江。攀安知原是武勇之人，兼有平原等協力督軍，防備甚密。巴志催兵攻城，城上放箭如雨，不可進攻。浦添按司大叫曰：「忠臣委身于國家，視死如歸。豈可拱手而送日乎！」言畢，奮勇先進。諸軍亦争先攻撃。奈北軍恃固，兼得驍健之兵相助守城。攻戰數日，城不陷。巴志曰：「攀安知淫虐無道，雖有千軍，實非心服。其臣平原，有勇無謀，亦是貪欲之人。以計破之，何難之有！」遂召羽地按司等問其地勢。羽地按司曰：「此城三面皆險阻，難急攻破。而坤方尤係險阻。料是此處必怠于防備。」巴志大喜，令一人辨給者，從坤方處乘夜入城，裏把幣帛，贈平原，并以利害説之，以爲内應。次日，平原告攀安知曰：「久不出戰，敵軍必以我爲怯。請王與臣更番出戰，敵必敗矣。」攀安知從之，命平原守城，自率軍先出。巴志見北軍出城來，急傳令：「從坤方險阻處，分軍攻入。」却催軍兵，從平坦處迎敵。攀安知武藝絶倫，奮勇衝殺，官軍敗走。攀安知趕追間，忽見城中火起沖天。攀安知大驚，急慌返兵入城。平原提刀來迎，大叱曰：「汝既無道，我降于中山。」攀安知大怒，戰不數合，斫爲兩段。始知平原心變作叛，悔之無及。只見官軍争先攻入，如天摧地塌，無力可禦。時城中有一靈石，攀安知常拜爲神石。此日智盡力窮，叱其石曰：「予今死，汝豈獨生！」揮劍劈石，自刎而亡。由是山北復歸中山。【至今神石尚存，而有十字劈開之跡。劍名「千代金丸」，沈在于重間河。後葉壁人獲之。又：城門外一大石上有王所乘馬蹄之跡。皆山北古蹟也】
附　山北王：
今歸仁【在位年數不詳】
怕尼芝【在位年數不詳】
珉【在位五年】
攀安知【在位二十一年】
起元延祐年間，盡明永樂四年丙戌。凡四主，歴九十餘年。
十五年丁酉，王及世子尚巴志并山南王他魯毎，倶各遣使入貢。賜賚甚厚。
十六年戊戌，王兩次遣使貢方物。成祖賜使者冠帶、鈔幣有差。
十七年己亥，王三次遺使，貢馬及方物。
十八年庚子，遣使者佳期巴那、通事梁復等到暹羅國，以行通交之禮。【本國與暹羅相通最久，往來無數。故不悉記焉】
十九年辛丑薨。在位十六年。壽不傳。
尚巴志王
神號：勢治高眞物【童名不傳】明洪武五年壬子降誕。
父：尚思紹王
母不傳。
妃【名號不傳】
王有數男：
第二子曰尚忠。
次曰金福。
次曰布里。
次曰泰久。
其餘不傳。
附紀
巴志生得身體極小，長不滿五尺，故俗皆呼佐敷小按司。其幼年嘗遊于與那原，令鐵匠造劍。匠人急造農器，造劒甚遲。巴志屡往問求，匠人佯爲造劍之状，巴志還則止。漸漸鍛錬，三年而後成。巴志得此劒，一日駕舟遊。忽然大鰐翻浪躍來，舟幾覆沈。巴志按劒而立，鰐魚畏退，不敢侵。
時有異國商船裝載鐵塊，在與那原貿易，皆見其劒而要之。終以滿船所載之鐵買之。巴志得鐵許多，散給百姓，令造農器。百姓感服。
巴志爲人，膽大志高，雄才蓋世。洪武二十五年，歳二十一。父思紹謂巴志曰：「昔玉城王失徳廢政，國分爲三，勢如鼎足。自爾而後，殆及百年，兵戰不息，生民塗炭，未有若此時之甚者也。吾見當時諸按司，雖各據兵柄，皆守戸之犬，不足與有爲也。今之世，惟汝一人可以有爲。汝能代吾爲佐敷按司，拯民於水火中，吾願足矣。」巴志喟然嘆曰：「惟命是從。」即續父爲佐敷按司，調練兵馬。
島添大里按司召群臣曰：「今諸按司，皆不足懼。惟佐敷按司之子巴志，英明神武，有擎天之翼。今續父領佐敷，吾甚懼焉。況吾與巴志不睦，如之何則可乎？」言未畢，喊聲大起，巴志早已領兵來攻。大里按司大驚，催兵拒禦。奈巴志希世英雄，兼多勇健之兵，無力可禦，竟爲巴志所滅。
巴志得大里等處，威名大振。時乃中山武寧王，壞覆先君之典刑，臣民遁隱。諸按司相謂曰：「巴志得大里，而地與首里甚近。今王失徳，禍不遠矣。」各散隱不朝。巴志謂諸臣曰：「琉球自開闢以來，一王治世。山南、山北，皆假王也。今中山王失徳廢政，何時得平二山，而致一統之治乎？」諸臣皆曰：「武寧王失徳，國勢日衰。山南、山北強暴益甚。由此觀之，武寧王非救民之主，乃傷國之螟蟲也。請先伐中山，以建基業；然後平二山，以安社稷。是萬民之幸，天理之順也。」巴志便領大兵來問其罪。武寧慌忙催軍拒禦。時諸按司閉戸高枕，曾莫之救。武寧悔之無及，出城伏罪。諸按司推巴志爲君。巴志固辭，奉父思紹爲君。自能翼輔父王，興政理治。臣民及諸按司皆服。後滅山北，遂平山南，以致一統之治。
紀
明永樂二十年壬寅即位。
國相：
王茂【在職年月不詳】
懷機【宣徳初，懷機續王茂任國相，仕至尚金福代。當時之人尊懷機，稱國公。】
法司：模都古【其餘不傳】
本年，遣第二子尚忠監守山北。夫山北城，離首里遠，【城在今歸仁】地係險阻，人亦驍健。恐其山北復恃嶮岨而生變也，故令尚忠監守，以拒變亂。因稱之曰今歸仁王子。
本年，遣使表賀元旦，又遣使貢方物。【時未以思紹訃告】
二十一年癸卯，遣使奉表貢方物。【尚未訃告】
二十二年甲辰春，遣使以父王思紹訃聞于朝。成祖命禮部，遣行人周彝齎勅至國，賜祭賻以布帛。
本年，命輔臣創建下天妃廟。【杜公録云：「天尊廟，昔閩人移居中山者，創建廟祠，爲國祈福。」以此考之，上天妃廟、龍王殿，亦此時建之歟。叉曰：龍王殿，舊是建在于三重城。經歴既久，移建于唐榮。上天妃廟前矣】
明洪煕元年乙巳，仁宗登極，改元洪煕。世子巴志未知改元，遣使表賀成祖萬壽聖節，貢馬及方物。時仁宗遣中官柴山齎勅至國，封世子巴志爲中山王，仍賜冠帶、襲衣、文綺。由是本國始知改元。勅曰：
昔我皇考太宗文皇帝，躬膺天命，統御萬方；恩施均一，遠近歸仁。爾父琉球國中山王思紹，總明賢達，茂篤忠誠；敬天事大，益久弗懈。我皇考良用褒嘉。今朕纉承大統，念爾父沒已久，爾其嫡子，宜俾承續。特遣内官柴山齎勅命，爾嗣琉球國中山王。爾尚立孝立忠，恪守藩服；修徳務善，以福國人。斯爵録之榮，延于無窮；尚其祇承，無怠無忽。故茲勅諭。
本年，先已遣阿蒲察度等貢馬及方物。阿蒲察度歸言仁宗崩，宣宗登極，改元宣徳。由是，王遣王舅模都古、長史鄭義才、使者實達魯等，隨内官柴山至京，貢方物，謝襲封恩，并進香長陵。【長陵，仁宗陵名】附奏曰：「臣祖父，昔蒙朝廷大恩，封王爵，賜皮弁冠服。洪煕元年，臣奉詔襲爵。蒙仁宗皇帝已賜冠帶，而皮弁冠服未蒙頒賜。請恩賜之。」宣宗謂禮部尚書胡濙曰：「遠人歸誠，固是美事。特賜冠服，亦表異恩。古人言：『招攜以禮，懷遠以徳。』朕與卿等尤當念之。」卒命禮部稽定制，製以賜之。時鄭義才又具呈言：「海舟經年，被海風壞。臣等附内官柴山舟得達。乞賜一舟歸國，且便朝貢。」宣宗命工部給之。
宣徳元年丙午，王遣佳期巴那等，表賀宣宗登極，貢馬及方物。宣宗賜襲衣靴襪有差。
本年，王遣阿蒲察都等奉表貢方物。賞賜有差。
二年丁未，王兩遣使貢方物。時山南王他魯毎亦遣使，進香于仁宗長陵。
本年夏，宣宗遣内官柴山齎勅至國，賜王皮弁冠服、妃綵幣等物。勅曰：
今遣内官柴山，前來賜爾皮弁冠服，并齎銅錢，收買生漆，及各色磨刀石。勅至，爾即領價收買，交付柴山進來。故諭。
三年戊申，王遣長史鄭義才等貢馬及方物，謝賜皮弁海舟。宣宗賜義才等冠帶及金織、紵絲、襲衣。餘皆給素紵、襲衣。時宣宗以王朝貢彌謹，賜王勅及紵絲、紗羅、錦緞，以勞之。
本年，王命輔臣創建國門，榜曰「中山」。【舊記云：「中山」二字，内官柴山進以爲額】
本年，王遣長史梁囘等貢方物，謝恩。
四年己酉，王遣使表賀萬壽聖節，進方物。又兩次遣使，貢馬及方物。時山南王他魯毎亦兩遣使入貢。倶賜宴及鈔幣。且命山南王使者，齎勅及鈔絹，歸賜其王。
本年，山南王他魯毎爲中山所滅。
先是，他魯毎受封于朝，驕心稍動。其後奢侈日加，常拒忠諌，宴遊是好，不務政事。臣民怨之，諸按司不朝。他魯毎發兵問罪，諸按司畏懼，多投中山。他魯毎怒曰：「賊奴與巴志同謀倡亂，不悉誅滅，吾怒不息。」遂傳軍令，聚整兵馬。山南騒動，事聞于中山。巴志曰：「時至矣。」遂自率四方按司，親往征之。山南百姓，喜躍拜迎。他魯毎益怒，率軍出戰，大敗而走。將入門，時城上放箭，閉門拒禦。他魯毎前後受敵，無力可施，被虜伏誅。由是琉球復歸一統。
【《遺老傳》云：中山王巴志有金彩圍屏，粧飾甚美。他魯毎要之不止。巴志曰：「吾聞大里有泉，名呼喜汀志川泉。以此換之，如何？」他魯毎嘉換之。原來是泉湧得極大，大里等處百姓皆引此泉爲耕。巴志得泉，惟從己者與之；不從者，不許用之。由是百姓暗從中山者不可勝數。時他魯毎不務政事，遊戲無度。臣民及諸按司皆怨之，卒爲巴志所滅云】
附　山南王：
大里【在位年數不詳】
承察度【在位年數不詳】
汪應祖【在位十一年】
他魯毎【在位二十五年】
起元延祐年間，盡明宣徳四年己酉。凡四主，歴一百餘年。
五年庚戌，王遣使貢馬及方物，并具奏言：
我琉球國分爲三者，百有餘年，戰無止時，臣民塗炭。臣巴志不堪悲嘆。爲此發兵，北誅攀安知，南討他魯毎。今歸大平，萬民安生。伏願陛下聖鑒。
宣宗賜詔，特嘉其功。詔曰：
爾琉球國分爲鼎足，人民塗炭，百有餘年。比爾義兵，復致太平，是朕素意。自今以後，愼終如始，永綏海邦，子孫保之。欽哉。故諭。
本年，内官柴山、副使阮某齎勅至國，賜王尚姓，并金織、紵絲、紗羅、羢錦。
先是，宣徳三年，長史鄭義才在京。時宣宗以王朝貢彌謹之故，深嘉其忠，命内官柴山齎勅前往勞之。奈何遲延。迄于本年，而纔至國，賜王如命。時柴山損資，建寺于我國，名曰大安禪寺，并自立碑記。【景泰七年丙子，泰久王鑄鐘懸寺。然寺建何地，今不可考。柴山碑記云：「宣徳五年，正使柴山奉命遠造東夷。東夷之地，離閩南數萬餘里。舟行累日，山岸無分。茫茫之際，蛟龍湧萬丈之波，巨鱗漲馮夷之水；風涛上下，捲雪翻藍，險釁不可勝紀。天風一作煙霧，忽蒙潮瀾；渀湃波涛之聲，振於宇宙。三軍心駭，呼佛號天。頃之，忽有神光，大如星斗，高掛危檣之上。耿煥昭明，如有所慰。然後衆心皆喜，相率而言曰：『此乃龍天之庇，神佛之光矣，何以至是哉？是咸頼我公崇佛好善，忠孝仁徳之所致也。』迨夫波涛一息，河漢昭明，則見南北之峰，遠相迎衛。迅風順渡，不崇朝而抵岸焉。既而奉公之暇，上擇岡陵，下相崖谷。願得龍盤虎據之地，以爲安奉佛光之所，庶幾以答扶危之恵。於是掬水聞香，得其地於海岸之南。山環水深，路轉林密；四顧清芬，頗類雙林之景。遂闢山爲地，引水爲池。捄之陾陾，築之登登。成百堵之室，闢四達之衢。中建九蓮座，金容于上，供南方丙丁火徳于前。累石引泉，鑿井于後。命有道之僧董臨其事。内列花卉，外廣椿松。遠呑山光，平浥灘瀬。使巣居穴處者，皆得以覩其光焉。此酬功報徳者之所爲也。且東夷與佛國爲鄰，其聖跡海靈鍾秀者，有素矣。此寺宇之建，相傳萬世無窮，良有以。夫建寺者誰？天朝欽命正使柴公也。」】
六年辛亥，王遣使貢方物；又遣使貢馬及金銀器皿，謝遣柴山賜錦幣。
七年壬子，王遣漫泰來結制等入貢。漫泰來結制，具呈言：「來舟損壞，乞賜一舟歸。」宣宗命工部給之。
是年，王遣使入貢者凡四。宴賚如例。
八年癸丑，宣宗遣内官柴山齎勅至國，賜王衣服文綺以勞之。時柴山復自捐資，建閣于我國，名曰千佛靈閣，并立碑記。
【閣建何地，亦不可考焉。柴山碑記云：「粤自大明開基，混一六合。東漸於海，西被于流沙，聲教訖于四海。凡在遠方之國，莫不捧琛執帛而來貢焉。時東夷，遁居東海之東，阻中華數萬餘里。水有蛟龍之虞，風涛之悍；陸有丘陸之險，崖谷之危。無縣郭之立，無丞尉之官；汗樽抔飲，盡其俗也。雖然，亦屡貢所産于朝。永樂之間，亦常納其貢焉。洪煕紀年之初，遣正使柴山，曁給使中、行人等官，奉勅褒封王爵，頒賜冠冕。仍遣祭前王，使其知尊君親上之道，篤仁義禮樂之本。天朝之恩，無以加矣。當今聖人，繼登龍馭，率由舊章。宣徳二年，復遣正使山獨掌其事，蒞臨以詢之。則見其王欽己于上，王相布政於下。其俗皆循禮法，煕煕如也。宣徳三年，本國遣使，歸貢於朝。迨夫五年，正使山復承勅來，茲重宣聖化。淮海往還，滄波萬頃；舟檝之虞，風涛之患；朝夕艱辛，惟天是頼。恩無以表良心。遂三軍墾地營基建立佛寺，名之曰大安。一以資思育之勤，一以化諸夷之善。寺卒既成，六年卒事復命。迨宣徳八年，歳在癸丑，天朝甚嘉忠孝，特勅福建方伯大臣重造寶船，頒賜衣服、文物以勞之，日夜棲跡海洋之間。三軍有安全之歡，四際息風涛之患。或夜見神光，或朝臨瑞氣。此天地龍神護佑之功，何其至歟？於是重修弘仁普濟之宮，引泉鑿井，于宮之南，鼎造大安千佛靈閣。凡在諸夷，莫不向化。寳閣既成，佛光嚴整。八月秋分，又有白龍高掛，以應其祥。此嘉祥之兆，良有自也。遂立碑記，以紀其事，使萬世之下聞而知者，咸仰天朝徳化之盛，而同趾美於前人。因書爲記。建閣者：故柴山云。」】
本年，王遣使入貢者凡二。宴賚如例。
九年甲寅，王遣使貢馬及方物。中道遇風，先後至閩。已又遣長史梁求保等，謝賜衣服、海舟。宣宗賜使者幣有差。仍命齎勅及幣，歸賜王。
十年乙卯，王遣長史梁求保、通事李敬等謝恩貢方物。禮部尚書胡濙奏曰：「此奉旨，節一切冗費，以安軍民。今四裔使臣，動以百數，沿途疲于供給。宜勅諸路總兵官，并都、布、按三司，繼今審其來者量，遣正副使、從人十二人赴京，餘悉留彼處，給待爲例。」宣宗從之。【本國貢使以二十人入京，自此而始】
明正統元年丙辰，英宗登極，改元正統。時王適遣伍是堅等貢方物。英宗頒賜勅及《大統暦》并白金彩幣，令伍是堅齎囘賜王。勅曰：
我國家，統有天下，薄海内外，罔不臣服。列聖相承，無間遠近，一視同仁。爾爲國東藩，世修職貢，益永益虔。王遣使來朝，貢馬及方物，禮意勤至。朕嗣承祖宗大寳，期與四海群生，同樂雍煕。矧王篤於事大，良可嘉尚。使者還，特賜王及妃白金彩幣，以答遠意。王其欽崇天道，仁恤有民，永保藩邦，以副朕望。欽哉。故諭。
本年，王遣阿普尼是、通事鄭長等謝恩貢方物。
本年，王再遣使貢馬及方物。使者至福建止，具貢物以聞。其自攜螺殻九十，海巴五萬八千，失於自陳。有司以漏報沒入，使者籲請給値。英宗謂禮部曰：「海巴、螺殻，遠人資以貨殖。取之奚用？」命悉還之，仍著爲令。
二年丁巳，王遣陪臣義魯結制、梁振等貢馬及方物，附奏曰：「本國各官冠服，皆國初所賜，年久朽敝。乞更賜之。」又言：「本國遵奉正朔，而海道險阻。受暦之使，或半載，或一載，方返不便。」英宗命禮部議。禮部奏曰：「冠販，本國可依原制造用。《大統暦》，令福建布政司給與之。」英宗從之。禮部又奏：「琉球國貢馬矮小，宜令選高大者充貢。」英宗曰：「遠人慕義入貢，不必計物優劣。」
本年，王遣通事梁徳、使者仲歩馬結制等往瓜哇國，行通交之禮。
三年戊午，王遣義魯結制等貢馬及方物。賜幣有差。
四年己未，王遣長史梁求保都、通事蔡讓、使者楊勃布耶等貢方物，表賀登極；又遣阿普禮是、通事程鵬等入貢。賜宴幣如例。
先是，本國使臣并從人，兵二百餘人，於福建停憩。除日給廩米外，其茶、鹹、醯、醤等物，出於里甲，相沿有例。此時，巡按福建監察御史成規，具疏改例。止日給廩米。一切費，悉罷之。
本年四月二十日薨。在位十八年。壽六十八。

[book_title]卷五
尚忠王
童名、神號不傳。明洪武二十四年辛未降誕。
父：尚巴志王【尚忠係第二子】
母、妃不傳。
世子：尚思達。
附紀
尚忠王英明仁厚，深有作爲。永樂二十年壬寅，尚巴志王恐山北恃固而復有變，特命尚忠監守山北，稱今歸仁王子。後尚忠践祚，仍遵舊制，封子弟于今歸仁，世世監守，著爲定規。
【尚徳王失徳，覆宗絶祀。由是，監守貴族之徒皆遁世而隱。即今今歸仁間切下運天村所謂百按司墓者，其貴族之墓也。墓内枯骨甚多，又有骨龕數個，以木爲之，修飾尤美，皆銘巴字金紋。而一個稍新者之壁，有字云：弘治十三年九月某日。以此考之，則其貴族至于尚眞王代而老盡焉。此其證也。然人没世遠，墓圯骨露。問之，則運天村人曰裔孫已絶，無有掃祭者】
紀
明正統五年庚申即位。
國相：懷機
法司【名氏不傳】
本年，遣歩馬結制等貢馬及方物。【時未以巴志訃聞于中朝】宴賚如例。先是，朝貢者朝參出人，皆給馬有例。至是，止給正副使，其餘皆不給。著爲令。
六年辛酉，遣長史梁求保、使者楊布明泰、通事梁祐等奉表入貢；又遣達福期等表賀萬壽聖節。【時未以巴志訃告】
本年，遣通事沈志良、使者阿普斯吉等駕船載瓷器等物往瓜哇國，市胡椒、蘇木。至東影山，遭風桅折，進港修船，歸國。
七年壬戌，世子尚忠遣長史梁求保等奉表入貢，并以巴志王訃聞于朝，兼請襲封爵。英宗命給事中余汴、行人劉遜爲冊封正副使。
八年癸亥，世子尚忠兩遣使貢馬，并表賀元旦。
本年，英宗遣正使余汴、副使劉遜齎勅至國，諭祭故王巴志，封尚忠爲中山王。仍賜王及妃皮弁、冠服、金織、襲衣、幣布等物。詔曰：
昔我祖宗，恭天明命，君主天下；無間遠迩，一視同仁；海外諸國，咸建君長，以統其衆。朕承大寳，祇奉成憲，用圖永寧。故琉球國中山王尚巴志，爰自先朝，恭事朝廷；勤修職貢，始終如一。茲既云亡，其世子尚忠，敦厚恭愼，克類前人；上能事大，下能保民。今遣正使給事中余汴、副使行人劉遜齎勅，封爲琉球國中山王，以主國事。爾大小頭目人等，其欽承朕命，盡心輔翼，惇行善道；俾國人咸樂太平，副朕仁覆蒼生之意。
勅曰：
爾遣長史梁求保，奏爾父王尚巴志亡歿。良深悼念。特遣使，命爾爲琉球國中山王，以主國事。爾宜篤紹爾父之志，益堅事上之誠，敬守臣節；恭修職貢，善撫國人；和睦隣境，庶幾永享大平之福。
九年甲子，王遣使謝恩，及入貢者凡四。使臣梁囘奏乞給海舟，一以便歳時朝貢。英宗給之。
本年，十月二十四日薨。
在位五年，壽五十四。
尚思達王
神號：君日【童名不傳】永樂六年戊子降誕。
父：尚忠王
母、妃不傳。并無嗣。
紀
明正統十年乙丑即位。
國相：懷機
法司：馬權度【其餘不傳】
本年，遣使入貢者凡二。【時未以尚忠王訃告】宴賚如例。
本年，本國商舶漂至廣東香山港，巡戍欲盡戮冒功。海道副使章格不可，乃爲辨奏，悉還其貲。
十一年丙寅，遣使入貢者凡二。【時未以尚忠王訃告】宴賚如例。
十二年丁卯，遣長史梁球奉表入貢，并以父王尚忠訃告，兼請襲爵。英宗命給事中陳傳、行人萬祥爲冊封正副使。
本年，遣通事蔡讓等貢馬及方物。宴賚如例。
十三年戊辰，冊封使給事中陳傳、行人萬祥齎勅至國，諭祭故王尚忠，封世子尚思達爲中山王。勅曰：
爾比遣長史梁球等，奏爾父王尚忠亡歿。良深悼念。特封爾爲琉球國中山王，繼承爾父，主理國事。爾宜篤紹先志，敬守臣節，恪修職貢；簡任賢良，善撫國人；和睦隣境，以保國土。仍以皮弁、冠服、常服及金織、紵絲、羅緞等物賜王及妃。復詔論其國臣庶，盡心輔翼，各循理分，母或僭踰。俾凡國人，同樂雍煕，副朕一視同仁之意。故諭。
本年，王先已遣使貢方物。其跟伴與四川長河西番人相毆會同舘門外，有重傷者。有司以其事聞。英宗命毆至死者抵死。
本年，王遣梁同等貢馬及方物；已又遣王舅馬權度等奉表貢方物，謝襲封恩。王叔尚金福附進方物。【時福建尤溪沙縣方有寇警。翌年三月，始至京】宴賚如例。英宗賜馬權度衣幣、冠帶，仍命馬權度齎勅并綵幣，歸賜王、王妃及王叔。時馬權度具呈言，以所賜絹匹往蘇州府，易紗羅、紵絲，歸國服用。禮部以聞，英宗從之。馬權度齎勅并綵幣而歸。勅曰：
朕奉天命，祇承祖宗大位，主宰生靈。夙夜惓惓，罹欲天下之人咸得其所。惟王遠居海外，能敬順天道，恭事朝廷，恪修職貢。遣王舅馬權度等奉表，并王叔尚金福，倶以馬匹、金銀器皿等方物來貢，益見誠意。朕甚嘉悦。今權度等囘，特賜王、王妃并王叔綵幣。王其體朕至懷。故諭。
十四年己巳，王遣亞間美等奉表貢方物。宴賚如例。
本年十月十三日薨。在位五年。壽四十二。
尚金福王
神號：君志【童名不傳】明洪武三十一年戊寅降誕。
父：尚巴志王【金福係第六子】
母、妃不傳。
尚思達王無嗣，故金福受遺命，嗣大位。
世子曰志魯，死于兵亂，無嗣。
紀
明景泰元年庚午即位。
國相：懷機
法司【名氏不傳】
本年，遣百佳尼等貢方物。【時未以尚思達王訃告也】會景帝登極，改元景泰。仍命百佳尼齎勅并文綺、綵幣，歸賜王及妃。時通事程鴻具呈言：「來船已壞，不能返國。願以所賜幣帛造船。」禮部奏，允其請。移文福建三司，聽其自造，不得擾民。
本年，又遣梁囘等貢馬及方物。宴賚如例。【時未以王訃告】
二年辛未，遣亞間美等貢方物。【時未以王訃告】景帝命齎勅并文綺、綵幣，歸賜尚思達王及妃。勅曰：
國家一視同仁，無間遠迩。況於謹脩職貢之國，尤所當厚。爾琉球，於中國，爲東藩，世脩職貢，逾久益勤。今王遣使亞間美等奉表及進方物，禮意勤至。朕承列聖嗣，登大寶，期與四海同樂雍煕。王能篤於事大，良足嘉尚。使還，特賜王及妃綵幣，以答誠意。王其欽崇天道，仁恤生民，永固藩屏，以副朕懷。故諭。
本年，遣察都等入貢；【時未以王訃告】已又遣通事李敬等入貢。【想此時始以尚思達訃告，不然何能有遣封也？】時察都以自備工料造船爲請。禮部議奏：「今福建地方被賊亂，人民艱窘。宜令其候本國進貢通事李敬等囘日，附載歸國。」景帝從之。
本年，遣使請封。時以那覇阻海，往來不便之故，命國相懷機築長虹堤。【自安里橋至伊邊嘉麻橋曰長虹堤】築畢，懷機返愿，建神社并寺，名其寺曰長壽。【社及寺倶今存】
三年壬申，尚金福表稱王叔，遣使入貢。
本年，景帝遣左給事中陳謨、【一作喬毅，未知孰是】行人董守宏齎勅至國，諭祭故王尚思達，封王叔尚金福爲中山王。頒賜如例。
四年癸酉，王遣使謝恩；已又遣使入貢者凡三。宴賚悉如例。
本年四月十八日薨。在位四年。壽五十六。
尚泰久王
神號：那之志與茂伊，又稱大世主。【童名不傳】
明永樂十三年乙未降誕。
父：尚巴志王
母、妃不傳。
有數男。
第三子曰尚徳，次曰尚武。其餘不傳。
【《遺老傳》有云：尚泰久王領越來時，娶妾名叫世理休。既生男子，名稱江洲按司。傳説如此，然所謂江洲按司者，是尚徳也乎？是尚武也乎？抑亦別有稱江洲按司者乎？世遠籍湮，虚實難辨。故遵世譜凡例之定規，不敢強記。是重倫闕疑之義也。闕疑之義，見于凡例，《遺老説傳》之條】
附紀
尚泰久爲人，性質重厚。宣徳十年乙卯，巴志王封泰久于越來，爲越來王子。景泰四年癸酉，會尚金福王薨，世子志魯將立。時王弟布里威勢甚盛，乃言曰：「吾係巴志王之子，宜承父兄業而立。」志魯怒曰：「汝乃王弟，非世子也。豈可妄奪兄王之業乎！」布里大怒，發兵攻撃。志魯亦擁兵拒戰。兩軍混殺，滿城火起，府庫焚燒。布里、志魯兩傷倶絶。朝廷所賜鍍金銀印亦致鎔壞。國人議推王弟尚泰久就大位。
紀
明景泰五年甲戌即位。
國相【名氏不傳】
法司【名氏不傳】
本年，尚泰久以布里作亂之事，遣使馳奏以聞，并請頒賜鍍印。景帝命禮部給之。由是，尚泰久自稱「琉球國掌國事王弟尚泰久」，而遣使奉表入貢。景帝命使者齎勅及綵幣，歸賜王弟尚泰久。
六年乙亥，兩遣使奉表入貢。時王侄尚伯禮等具呈，乞於蘇州收買綵幣及釘麻等物，修葺海船。禮部恐其擾民，不從。景帝曰：「琉球素遵王化，與他國不同。」特許之。且命給事中李秉彜、【一曰嚴誠，未知孰是】行人劉儉爲冊封正副使。
七年丙子，遣使奉表入貢。景帝遣正使李秉彜、副使劉儉齎勅至國，諭祭故王尚金福，封王弟尚泰久爲中山王，并賜王及妃冠服、綵幣等物。詔曰：
帝王主宰天下，恒一視而同仁。藩屏表率國中，或同氣以相嗣。朕躬膺天命，撫馭諸侯。琉球國王尚金福既薨，其弟尚泰久性質英厚，國衆歸心。茲特遣使齎勅，封爲琉球國中山王。凡彼國中遠近臣庶，宜悉心輔翼，罔或乖違。長堅忠順之心，永享太平之福。故茲詔示，咸使聞知。
勅曰：
爾自先世，恪守藩維。傳及爾兄，益隆繼述。敬天事上，久而愈虔。屬茲薨逝，軫於朕懷。爾乃王弟，宜紹國封。特遣使齎詔，封爾爲琉球國中山王，并賜爾及妃冠服、綵幣等物。爾尚砥砺臣節，懷撫國人。欽哉。
本年，王遣使奉表貢方物，謝襲封恩；又別遣使入貢。則英宗復位，改元天順。【正統十四年，英宗退位。是年依舊復位，故改元】
本年，王命輔臣鑄天尊廟之鐘。
附　景泰年間，一僧至國。諱承琥，字芥隱，日本平安城人也。王命輔臣新構三寺：一曰廣嚴，【今存】一曰普門，一曰天龍。【倶今不存】令芥隱和尚爲開山正住持，而輪流居焉。王受其教，禮待甚優，而國人崇佛重僧。由是王大喜，景泰、天順間，卜地于各處，多建寺院；并鑄巨鐘，懸于各寺。朝夕令諸僧談經説法，參禪禮佛，以祈昇平之治，雖漢明、梁武亦無能出于其右焉。誠此我國佛法之明君也。【即今禁中或寺廟，所有巨鐘，乃景泰、天順間，尚泰久王所鑄也。】王又命輔臣創建末吉山熊野權現社。【其餘神社，何年建之，今不可考。疑是泰久王之世，其亦建之歟？】
明天順元年丁丑，王命輔臣鑄天妃二廟及萬壽寺等鐘。
二年戊寅，王遣使奉表朝貢者凡三。
本年，王遣大城等，【姓夏，名居數。其子孫今已繁盛】率軍馬征討勝連。
先是，勝連按司阿摩和利，身居儀賓之貴，兼武藝出衆，視諸按司如草芥。驕傲已極，常有弑簒之心。時乃中城按司護佐丸【姓毛，名國鼎。其子孫今已繁盛】鎭守中城，忠義存心，英武超倫，早已察得阿摩和利有謀叛之心。由是，護佐丸常整丘馬，以備拒禦之用。阿摩和利畏其武威，無出師之路。一日，見王曰：「護佐丸要聚兵謀飯，宜發兵撃。儻若遲延，悔之無及。」王曰：「護佐丸忠義之人，豈有作亂乎？」阿摩和利巧言非之。王被讒惑，遣人窺看，果有整兵之状。王大驚，便命阿摩和利爲大將，急發大軍，寅夜前往，圍得中城水洩不通。護佐丸仰天嘆曰：「吾何罪如此？」其臣士等人大怒，皆要出戰。護佐丸止之曰：「王命也，豈可違也！」自刎而亡。時家族及臣士等人，相從自死者，不可勝數。由是阿摩和利得志，大整軍馬，密召臣士，議攻中山。
時其夫人【夫人名叫蹈揚，按司乃王女也】有一僕臣名大城，武勇無比，勢如狼虎。當時之人號「鬼大城」。大城知其機事，密告夫人曰事既如此。夫人大驚曰：「災禍不遠，汝爲我計之。」大城俟夜静時，負夫人逃走。到首里城，天未曙，敲門報王。王大悔，且怒曰：「逆賊阿摩和利，斬爲萬段，吾怨可解！」即急傳令，招聚四方軍士。時阿摩和利與諸臣議曰：「機事不密，大城逃去。若不先動手，吾禍難免。」遂率軍兵臨首里，趕來放火攻城，殺戰甚急。幸得四方軍兵皆來相救。寡不敵衆，阿摩和利大敗而走。王命大城爲大將，率領大軍往征勝連。大城奉旨，前臨勝連進發。阿摩和利閉門堅守，官軍争先攻城。阿摩和利亦是武勇之人，或出城殺戰，或閉門拒禦。大城大怒，分兵攻撃，鋭氣甚熾。阿摩和利智力既窮，遂爲大城所滅。大城奏凱囘日。有諸神賀大平。
三年己卯，王遣李敬等貢馬及金銀器皿，并上疏言：「本國王府失火，延燒倉庫銅錢。請炤永樂、宣徳間例，所帶貨物，以銅錢給價。」禮部奏言：「銅錢係中國所用，難以准給，宜移文福建布政司，以所貯絲、紗羅、絹布等物，依時値關給。」英宗從之。
本年，王遣亞羅佳其等奉表入貢。宴賚如例。
本年，王命輔臣鑄巨鐘，懸于臨海寺。【寺何年建之，今不可考焉】
四年庚辰，王遣使奉表入貢。宴賚如例。
本年六月初五日薨。在位七年，壽四十六。
尚徳王
神號：八幡之按司，又稱世高王。【童名不傳】
明正統六年辛酉降誕。
父：尚泰久王【尚徳係第三子】
母、妃及世子名號不傳。
紀
明天順五年辛巳即位。
國相【名氏不傳】
法司：王察都【其餘不傳】
尚徳王爲人，聰明勇猛，才力過人；知足拒諌，言足飾非；放辟邪侈，略無忌憚。群臣畏懼而不敢言。但御鎖側官金丸，極言屡諌。
本年，遣汪察等奉表貢馬及方物。【時未以尚泰久訃告】宴賚如例。
六年壬午，遣程鵬等奉表貢方物。【時未以訃聞于中朝】宴賚如例。
本年，世子尚徳遣使入貢，并以尚泰久王訃告。由是英宗命史科右給事中潘榮、行人司行人蔡哲爲冊封正副使。
七年癸未，正使潘榮、副使蔡哲齎詔至國，諭祭故王尚泰久，封世子尚徳爲中山王。仍賜王及妃皮弁、冠服、綵幣等物。詔曰：
朕紹帝王之統，纉祖宗之緒，主宰天下，一視同仁；撫馭華夷，靡間遐迩。惟爾琉球國，僻居海島，密迩閩中，慕義來庭。受封傳業，蓋有年矣。故國王尚泰久，克篤勤誠，敬天事大，甫餘六載。倏爾告終，先業攸存，可無承繼。其世子尚徳，性資仁厚，國衆歸心。茲特遣正使史科右給事中潘榮、副使行人司行人蔡哲齎詔，往封爲琉球國中山王，仍賜以皮弁、冠服等件。凡國中官僚士庶，宜同心輔翼，作我外藩。鳴呼！循理謹度，永堅率。俾之忠親族，睦隣。丕冒咸寧之化。故茲詔示，悉使聞知。
本年，王遣王舅王察都、長史梁賓等奉表貢方物，謝襲封恩；已又遣崇嘉山等入貢。宴賚悉如例。
明成化元年乙酉，憲宗登極，改元成化。王遣王弟尚武、長史蔡璟等貢方物，表賀登極。宴賚如例。
時使臣在閩，始學造暦。【本國造暦自此而始。但年久世遠，不免有誤。故康煕六年丁未，楊春枝奉命入閩，復學暦法】
二年丙戌，王遣正議大夫程鵬、長史梁賓等奉表貢馬及方物。宴賚如例。
本年，王親自率軍征討奇界。
先是，奇界島畔而不朝，連年發兵，屡征無功。王怒曰：「非啻無功，反見侮辱。吾宜親領軍兵，以平賊亂。」遂率二千餘兵。路歴安里村，見有一鳥，飛鳴而過。王把弓，仰天祝曰：「若我得平奇界，一矢射鳥落；若平不得，又射不得。」祝畢，絃響矢發，早巳鳥落于地。王心大喜，分駕海船五十餘艘。二月二十五曰那覇開船。行至洋中，又見一巨鐘，在于波面浮沈。遂載于船，以爲八幡大菩薩之賜。二十八日，至奇界。賊兵于港口立柵築壘，矢石如雨，決不可進。王大怒，令軍兵進攻，死者無數。王愈怒不息。老臣一人出班而奏曰：「賊兵有勇無智，破之何難？請延數日，臣必有破賊之計。」王從其言。俟到三月初五日，烟雨霏霏，當夜天黒，對面難辨。老臣令數百軍人各駕小舟，多帶火把，佯爲分軍之状，駕赴彼島背後。賊兵見之，果中其計，止令老兵守港口，皆往背後迎敵。王大喜，急令諸軍一齊上岸，放火燒屋，喊聲振天。賊兵大驚，魂不附體，降者無數。賊首力窮，被虜受誅。王別立酋長，令治百姓。本月十三日，開船而歸。由是，王命輔臣于射鳥處建宮藏鐘，名八幡宮；并構寺，名神徳。又鑄巨鐘，懸于神徳寺。【鐘今尚存】
嗣而王驕傲愈盛，殘害益甚。諌者罪之，諛者悦之，國政日壞。臣士遁隱者，不可勝計。
本年，王命輔臣創建大寶殿于天界寺。
先是，景泰年間，尚泰久王新建天界寺。由是尚徳王續父王之志，加建大寶殿，以祈雍煕之治。又鑄巨鐘，掛于天界寺。【至今尚存】
三年丁亥，王遣長史蔡璟等奉表貢方物。宴賚如例。
本年，王遣使往朝鮮，呈進鸚鵡、孔雀等物。使者囘曰：「朝鮮王李瑈，仍以方冊藏經，亦托使者帶囘進王。」王大喜，以爲護國之寶。
四年戊子，王遣正議大夫程鵬等奉表入貢；已又遣讀詩等入貢。倶宴賚如例。
五年己丑，王遣長史蔡璟等奉表入貢；已又遣査農是等入貢。宴賚悉如例。
本年，王命輔臣鑄巨鐘，懸于相國寺。【寺今不存】
本年四月二十二日薨。在位九年，壽二十九。
時世子幼沖。法司欲奉世子立，國人皆叛。遂與弑世子，推戴御鎖側官金丸爲君，而中山開萬世王統之基。【起尚思紹丙戌，盡尚徳己丑。共七王，暦六十有四年】
附　世子及王妃避亂，隱于眞玉城，兵追弑之。後世子屍在巖下，或者祷之有應。由是島尻眞壁人竊盗屍骨，尊之如神。時遺一腓骨，故後世人亦奉尊腓骨。即今所謂腓城者，乃安置腓骨之所也。

[book_title]卷六
尚稷王
【尚稷王未嘗即位，止以王祖正統之重，追尊稱王。故王統圖中不敢稱王】
童名及誕壽不傳。乃葉壁伊是名首見村人也。
父母【名氏不傳】
妃：瑞雲【童名不傳。洪武二十九年丙子生，宣徳九年甲寅二月初二日卒。葬于葉壁陵】
長子曰尚圓。
次曰尚宣威。
【葉壁遺老傳：尚圓王有一姊一弟，弟名尚宣威。又有一叔一姑，即今葉壁世稱阿武加那志者，其姊之後也；稱茗刈里主者，其叔父之後也；稱多嘉屋田阿武者，其姑之後也。皆世受襲爵，著爲定規。然無有典籍可考，故註以記焉】
明宣徳九年甲寅，尚稷及妃薨。【墓在葉壁，今稱其墓曰玉陵】
康煕三十八年己卯二月初七日，以正統王祖之重，追尊稱王，奉祀于圓覚寺宗廟。【或曰尚稷乃義本之後，或曰天孫氏之裔，未知孰是。然以王統之所開而考之，則先王之後胤。或有故而處于彼島，無疑矣。不然則彈丸蛟島，安能得有此大福耶？】
尚圓王
童名：思徳金，神號：金丸按司添末續之王仁子。
明永樂十三年乙未降誕。
王生得徳威儼然，有龍鳳之姿、天日之表。並足下有痣，色如黃金。未即位時，有泊村人大安里者，一見曰：「此人可居億兆之上矣。」
父：尚稷。
母：瑞雲。
妃：世添大美御前加那志，童名宇喜也嘉，號月光。【父名不傳。始稱世添御殿大按司加那志。正統十年乙丑生，弘治十八年乙丑三月一日薨。壽六十一，葬於玉陵】
王有一男一女：世子曰尚眞。【後登王位】女子曰聞得大君加那志，童名音智殿茂金，號月清。【無後，皆月光所生也】
附紀
尚圓王金丸，生而有賢徳，輔父為耕。
宣徳九年甲寅，金丸年二十歳。父母倶喪，時弟宣威五歳。金丸憂苦，以農為業。毎遇天旱，民田皆涸，金丸之田，獨有水漫漫。人皆疑為盜水，常與金丸不睦，或將害之。金丸無言可辨。
正統三年戊午，歳二十四。竟棄田園，自攜妻弟，渉海至於國頭。既居數年，亦如此。金丸盡心待之，終不見容。
正統六年辛酉，歳二十七。又攜妻弟，始至首里，托身於王叔尚泰久。【時泰久為越來王子】尚泰久見其居動大異常人，薦之于王，【尚思達王之世】始為家來赤頭。勤職數年，同僚敬信。
景泰三年壬申，【尚金福王之世】歳三十八。升黃冠，後尚泰久即位。
景泰五年甲戌，任內間領主。僅歴一年，百姓大服，名聞於世。
天順三年己卯，歳四十五。陞御物城御鎖側官。敬以事君，信以使人，賞罰當理，言行足法。那覇四邑，受其教化。及海外諸島，莫不感服。王素信之，凡有政事，必召金丸相議。
天順四年庚辰，王薨，世子尚徳立。資質敏捷，才力過人；知謀自用，不納賢諌；巧言飾非，擅殺良民。金丸進諌曰：「臣聞：『君王之道，持己以徳，養民以仁，務在於為民父母。』今王廢朝綱，壞典法，妄防忠諌，擅殺無辜，恐非為父母之道。伏願廣納忠諌，痛革前非，擧賢士，退不肖，興政施仁，視民如子。則民怨可弭，社稷可安矣。」王怒曰：「順我者賞，逆我者罸。汝焉敢妄諌我耶！」拂袖而起。
厥後，王幸于久高。遵例致祭，還至與那原。時隨駕者皆有饑色。王急促駕，不給酒食。金丸諌曰：「先王例幸于久高，深念臣士饑勞，必於此處賜給酒食，然後起駕，著為典例。乞暫停駕給之。」王勃然有怒色，群臣畏懼不言。金丸曳衣哭諌，不敢退。而後王從之。
嗣是，而王暴虐日甚，金丸屢諌不聽。
成化四年戊子八月初九日，金丸歳五十四。仰天歎息，致仕以隱於內間。
明年己丑四月，王薨。當時法司欲立世子，仍遵典例。集群臣于闕庭，說知此事。群臣皆畏法司權勢，默而不言。忽有一人老臣，鶴髪如雪，挺身出班，高聲言曰：「國家乃萬姓之國家，非一人之國家也。吾觀先王尚徳之所為，暴虐無道，不念祖宗之功徳，不顧臣民之艱苦，廢朝綱，壞典法，妄殺良民，擅誅賢臣。國人胥怨，天變累加，自招滅亡。此天之所救萬民也。幸今御鎖側官金丸，寛仁大度。更兼恩徳布於四境，足為民父母。此亦天之所生我君也。宜乘此時，廢世子，立金丸，以順天人之望，何不可之有？」言未畢，滿朝臣士，齊聲允諾，其響若雷。貴族近臣，見其有變，爭先逃走。王妃、乳母，擁著世子，隱於眞玉城。兵追殺之。
既而群臣捧鳳輦、龍衣，前至內間迎接。金丸大驚曰：「以臣奪君忠耶？以下叛上義耶？爾等宜歸首里，而擇貴族賢徳之人為君。」言畢，涙流如雨，固辭不起。又避隱於海岸。群臣追從，極言力請。金丸不得已，仰天大歎。竟脫野服，著龍衣，至首里，踐大位，而中山開萬世王統之基。後名其岸曰脫衣岩。【俗呼其岩曰脫御衣瀬】且西原間切嘉手刈村，所謂內間御殿者，乃金丸舊宅也。今皆存焉。
附 尚圓王未即位之前，屢有奇事。王年二十歳，一時失父母，孤窮甚極，是一奇事也；民田旱涸，王田水盈。是一奇事也；島民嫉忌，屢欲殺之，王雖孤窮，終不能加害，是一奇事也；至國頭亦如此，是一奇事也；受仕于尚徳之朝者，多被殺戮，王獨屢諌不見殺，是一奇事也。鳴呼！非天命之主，烏能如是也哉！
紀
明成化六年庚寅即位。
國相。【不傳】
法司：武實。【其餘不傳】
尚圓王踐大位，【次月有神出見，進號曰金丸按司添末續王仁子】除其虐政，改定善法；以寛治民，以仁施政。於是先朝遁隱之士，歡欣願仕；君子進，小人退；風俗雍變，百姓樂業。且遵巴志王之制，遣大臣監守山北，以致升平之盛。
本年，遣正議大夫程鵬等奉表貢方物。福建按察司奏言：「琉球貢使程鵬至福州，與委官指揮劉玉私通貨賄，倶應究治。」憲宗宥之，宴賚如例。【時未以尚徳王訃告於朝】
七年辛卯，遣長史蔡璟、使者呉司馬、益周間、宋壁、【三員】通事梁應等，奉表貢方物；並以尚徳王訃告於朝，兼請襲爵。憲宗命戸科都給事中丘弘、行人司行人韓文為冊封正副使。【丘弘行至山東病卒，改命兵科給事中官榮】時蔡璟等，竊以織金蠎羅，制為錦衣。刑部鞫之，蔡璟等固稱是國王受賜于先朝者。事聞憲宗，命禮部稽舊籍有無。禮部曰無。遂沒入內庫，仍勅諭國王知之。
八年壬辰，遣長史梁應等貢馬及方物。宴賚如例。時福建三司官奏稱：「琉球國人，先因進貢，潛居內地，遂成家業，年久不還。應盡遣之。」憲宗命禮部議。禮部奏曰：「其人若承戸部勘合，許入籍者，依舊令居。其餘如請。」憲宗從之。
本年，憲宗遣正使官榮、副使韓文齎勅至國，諭祭故王尚徳，封尚圓為琉球國中山王，仍賜王及妃冠服、彩幣等物。勅曰：
惟爾克世，撫有海邦，臣事皇明，克篤忠敬。乃父尚徳，紹襲王封，曾未數年，遽焉薨逝。爾為家嗣，式克象賢，宜承爵命，統其國人。茲特遣正使給事中官榮、副使行人韓文齎詔，封爾為琉球國中山王；並賜爾及妃冠服、彩幣等物。爾宜永堅臣節，益順天心；常懷事大之誠，用廣承先之志。欽哉！故諭。
本年秋，王遣王舅武實、正議大夫程鵬、長史李榮、使者明泰、通事蔡璋等，奉表貢方物，謝襲封恩。【翌年至京】宴賚如例。武實具呈言：「國王常遣人往滿喇加國収買貢物。奈遭風壞船，漂至廣東，有司轉送福建。願自備工料，修船同囘。」憲宗許之。武實等還，次福州修船。時其傔從人等殺人劫財。事聞，憲宗命禮部議。禮部奏言：「琉球毎年入貢，故生奸弊。乞命二年一貢。」憲宗從之。
九年癸巳秋，王遣長史蔡璟、使者沈滿志、闇那益、沙美倪始等貢方物。宴賚如例。
十年甲午秋，王遣正議大夫程鵬、長史李榮、使者泰羅等貢方物，附奏：「乞如常例，歳一朝貢。」禮部奏曰：「去年福建守臣言：『琉球使臣登岸焚劫，非法殊甚。』宜令程鵬等，齎勅諭王，並定貢期。」憲宗令程鵬等齎勅，諭王追究惡徒，依法懲治；並定例二年一貢，止許百人，多不過加五人；除正貢外，不許私附貨物，並途次騒擾，有違國王忠順之意。【本國二年一貢，自此而始】
十一年乙未秋，王遣長史梁應、使者達魯、通事林茂等謝恩貢方物。會憲宗立皇太子，梁應因乞如朝鮮、安南例，賜勅齎囘。禮部奏：「琉球、日本、占城，皆海外國，例不頒詔。」憲宗曰：「琉球遵化已久，特命降勅，並以錦幣。」令梁應等齎囘，賜王及妃。
附 成化年間，王命輔臣建寺，名天王，而為家廟之備。【弘治七年，尚眞王建宗廟於圓覺寺。故以天王寺為王妃廟，即今尚稷以下，諸妃神主，皆奉於此寺。節節致祭，著為典例】
王又卜地於泊村東南之間創建中山國王廟，而廟側建寺，名崇元。其制與家廟大異：毎會冊封之時，則諭祭之禮，有行於此廟，實非私廟之所較也。故是廟也，自舜天而下，惟即位者，必奉安此廟。而春秋二仲，以中華之禮祭之，著為定規。【或曰：「本國受冊封大典，自尚巴志始。宣徳年間，尚巴志迎接冊使，由此創建此廟，而有行諭祭之禮也歟？」蓋是誤也。夫本國受冊封之典，自武寧始，非巴志也。受諭祭之禮，自察度始，非思紹也。以此考之，則自武寧以至尚徳，豈可無國廟之設耶？況察度之世，始通中朝。太祖賜三十六姓，而禮法鹹興。則有國廟之設也明矣。豈必為至巴志，而後設廟也乎？又曰：「察度壽影，傳在於萬壽寺。萬暦年間，為火災所失。」然今察度、武寧、思紹、巴志神主尚且留在於萬壽寺。則萬壽寺乃察度、武寧之所建，而思紹、巴志續以用之也可知矣。後至泰久，始建天界寺；而尚泰久、尚徳神主，奉安於天界寺。又《遺老傳》云：「昔者諸王，以慈恩寺為廟，其廟與王城尤近。尚徳亡後，其貴族入廟，不時泣哭，其聲聞于王官。由是尚圓王卜地於泊村，改建國廟云。」以此考之，則自武寧以至尚徳，皆有各設廟堂，而行諭祭之禮也無疑矣。《毛氏大安里家譜》有云：「尚圓王始建國廟並崇元寺。」信非誣也】又建寺於浦添村，名寵福，而為歴朝王廟。【先是，元咸煕年間，英祖王始建寺於浦添城西，名極樂，疑是英祖之家廟也歟？歴年既久，至於荒壞，乃移建於浦添城南，又為火災所滅。由是尚圓王移建浦添村，改名龍福，並遵舊制，以為歴朝王廟】以上三寺，皆成化年間尚圓王所建也。惟年紀不詳，故合紀焉。
十二年丙申七月二十八日薨。在位七年，壽六十二，葬於見上森陵。此日，百官、庶人如喪考妣。【弘治十四年辛酉，尚眞王始築玉陵，而移葬焉】
本年秋，遣長史李榮、使者杜那琦、通事蔡璋等，奉表謝恩。先是，使臣長史梁應等齎勅及錦幣，歸賜王。故遣使謝。【時未以尚圓王訃告】
本年秋，遣正議大夫程鵬等貢馬及方物，复奏乞歳一遣使朝貢。憲宗不許。【時未以尚圓王訃告】
尚宣威王
神號：西之世主【童名不傳】明宣徳五年庚戌降誕。
父：尚稷【宣威係第二子】。
母：瑞雲。
妃【名號不傳】
附紀
尚宣威五歳失父母，被兄養育。九歳隨兄至首里。景泰四年癸酉，【尚泰久世】歳二十四。陞家來赤頭。天順七年癸未，【尚徳之世】歳三十四。陞黃冠。成化六年庚寅，歳四十一。因尚圓登王位，乃以王弟之貴，領越來間切，而稱越來王子。
成化十二年丙申，尚圓王薨。世子尚眞，【時稱久米中城王子】年甚幼沖。群臣奉王弟尚宣威，而就大位。
紀
明成化十三年丁酉即位。
尚宣威以尚眞幼沖之故，權登大位。
是年二月，陽神、君手摩出現。尚宣威以為慶賀之禮，而照例穿衣冠，坐於王位。尚眞侍坐其側。舊例：國君即位，君君諸神作賀，必自內殿出，至奉神門後東面而立。奈何此日皆西面而立，與舊例異？滿朝臣士驚疑無措。頃間，諸神有詫宣：「以世子尚眞為君。」尚宣威聞詫言，謂諸臣曰：「尚眞雖幼沖，誠是命世之眞主也。爾等宜同心輔翼，以保邦家。我非其命，強踐大位，恐有戻於天。」遂奉尚眞為君，而在位六個月，退隱於越來。
是年八月初四日薨。【葬地不傳】壽四十八。諡義忠。【今其子孫世領越來】
尚眞王
童名：眞加戸樽金。
神號：於義也嘉茂慧。
成化元年乙酉降誕。
父：尚圓王。
母：月光。
妃：居仁【尚宣威之女。生壽並葬地不傳】。
有二夫人：一曰思戸金按司加那志，號華后；【正徳十一年丙子三月十一日卒，生壽不傳。謝氏知名親雲上成良之女。葬地不詳】一曰茗刈子之女。【號名不傳】
王有七男一女：
長子曰尚維衡【稱浦添王子。乃王妃尚氏所生】
次曰佐司笠按司加那志，童名眞鍋樽，號慈山【嫁尚氏朝易。茗刈子女所生】
次曰向朝榮【稱大里王子。無後，母亦不傳】
次曰尚韶威【稱今歸仁王子】
次曰尚龍徳【稱越來王子。倶母不傳】
次曰尚清【後登王位。夫人華后所生】
次曰尚享仁【稱金武王子。無後】
次曰尚源道。【稱豐見城王子。無後，倶母不傳】
紀
明成化十三年丁酉即位。
國相【不傳】
法司：馬怡世、馬審禮、麻勃都、【裔孫不存】眞牛金、【稱幸地大屋子森，見於嘉靖元年壬午石門碑記。裔孫不存】楊大鶴、毛文英、馬誠驥。其餘交代者，皆不傳。【任職在職年月不詳，故合紀焉】
尚眞王性質英明，謙己受益。及其長成，能繼先志。善述父業，務精於治。百僚分職，群臣授官，簪以金銀，冠以黃赤，【俗稱冠曰八巻】而定貴賎上下之分。設朝儀於朔望，列拜班於左右，而定大小朝儀之禮。又舊制分地封按司，由是各據城池，互相爭伐，兵亂不息。王始改制定度：諸按司皆聚居首里，解散兵柄，遙領其地，歳遣督官一員治之，國以宴然。又遣第三子尚韶威，遵依舊制，監守山北，稱今歸仁王子；而其子孫，繼守山北，世受襲爵，稱按司。【至康熙年間，尚貞王以山北宴寧之故，始命移居於首里】又藏萬劒弓矢之屬，以為護國之具。時宮古島獻寳劒一口，名治金丸；寳玉一貫，名眞珠。又令三府及三十六島，重正經界，定稅納貢。又：本國舊制：國君葬禮，令數人為殉。王曰：「彼亦人也，豈可忍哉？」卒禁之。嗣是而治道大明，政刑咸備，以致雍煕之治。【所定之條，年月不詳，故合紀焉】
本年秋，王世子尚眞，遣長史梁應、使者呉是佳、通事梁徳等，【翌年至京】以尚圓王訃告，並請襲封；附奏乞如舊例，一年一具。部議不可。
十五年己亥，世子尚眞遣長史李榮等，奉表貢方物，並迎封舟。憲宗賜宴及衣幣如例，仍遣正使兵科給事中董旻、副使行人司右司副張祥賚勅至國，諭祭故王尚圓，封尚眞為中山王；並賜王及妃皮弁、冠服、金鑲犀帶、彩幣等物。【《遺老傳》云：「忠順可嘉」四字匾額，此時賜之】勅曰：
惟爾先世繼承王封，事我皇明忠敬彌篤。乃父尚圓，自襲王爵，効職良勤。胡不永年，遽焉薨逝。爾為家副，國人歸心；矧克象賢，宜膺爵命。玆持遣兵科給事中董旻、行人司右司副張祥賫詔，封爾為琉球國中山王，并賜爾及妃冠服綵幣等物。爾宜儉以脩身，懋勤保境安民之道；敬以養德，篤堅順夫事大之心，作鎮海邦。欽哉。故諭。
詔曰：
惟我皇明，膺天成命；君主華夷，德化誕敷，無間遠邇。爾琉球國世居海濱，密邇聲教；慕義稱藩，盖有年矣。故國王尚圓，敬天事大，保境安民；職貢歲脩，禮意無忒。方隆屏翰之杔，豈意計音來聞遠臣云薨，良用悽愴。封建常典，在所舉行。其世子尚眞，稟性純篤，素得國人之心；奉表請封，實謹藩臣之禮。玆持遣正使兵科給事中董旻、副使行人司右司副張祥賫詔，往封為琉球國中山王，仍賜以皮弁冠服等物。凡國中官僚耆舊，尚宜同心翼賛，協力匡扶；禮度無踰，先猷懋纉。庶撫一方於寧謐，共享多福於久長。故玆詔示，爾宜知悉。
本年秋，王遣王舅馬怡世、正議大夫程鵬、長史蔡曦等奉表獻方物，謝襲封恩；並附奏曰：「臣伏讀祖訓條章，許臣國不時朝貢。故自臣祖父以來，皆一年一貢。邇年，舊巡撫福建大臣，以臣國使有違法窺利者，令臣二年一貢，此誠臣之罪也。然臣祖宗所以殷勤効貢者，實欲依中華眷顧之恩，杜他國窺伺之患。乞如舊制，令臣一年一貢，以保海邦。」憲宗不許。
翌年庚子，王舅馬怡世囘國之日，憲宗仍賜王勅以諭之。勅曰：
曩因爾國使臣入貢，往往假饋送為名，汚我中國臣工，其實以為己利；又不能箝束傔從，以致殺人縱火、強劫民財；又私造違禁衣服，倶有顯跡。故定為二年一貢之例。朝廷富有萬方，豈為爾小國而裁省冗費哉！此例既定，難再紛更，特茲省諭王其審之。故諭。
十七年辛丑秋，王遣正議大夫梁應、長史蔡曦、使者泰那等奉表貢馬及方物；並乞以陪臣子蔡賓等五人於南京國子監讀書。憲宗曰：「海南遠人，向慕文教，朕甚嘉之。令有司如舊制，歳給衣服廩饌，母令失所，俾通知中國禮儀，永遵王化。」禮部奏曰：「琉球國進貢舊制：到京，少則四五十人，多則六七十人，倶給賞有差。爾因各國進貢，率多奸弊，毎國止許五七人，不過十五人到京，餘倶留邊以俟命。今該國使臣，止容正議大夫梁應等十五人赴京，照例給賞，其餘六七十人倶留邊。宜勅布政司發官帑，以次均給，庶不至甚失柔遠之意。」憲宗從之。時梁應等又上疏，以不時進貢為請。禮部又奏：「琉球其意，實假進貢以規市販之利。宜勿聽。」憲宗令梁應等領勅歸諭王。勅曰：
朝廷定爾國二年一貢，已具前勅。臣之事君，遵君之勅可也。屢違勅奏擾可乎？所以固拒者，非為惜費。蓋二年一貢，正合中制。朕恤小之意，實在此。王其欽遵，母事紛更。故諭。
十九年癸卯秋，正遣正議大夫程鵬、長史蔡璋等貢馬及方物，奏言：「永樂年間所賜海船破壞已盡，止存其三。乞自備物料，於福建補造。」禮部議許造其一。
二十一年乙巳秋，王遣長史蔡曦等貢馬及方物。時官生蔡賓等在監肄業已五年，王咨禮部，請放囘省親。憲宗曰：「昔陽城在太學，諸生三年不歸者，斥之。矧賓等遠人，豈可長留不遣乎？」竟命放歸，以遂定省之私。
二十二年丙午秋，王遣王舅馬審禮、長史鄭玖等，貢方物謝恩。時會憲宗既崩，孝宗登極已四月矣。孝宗賜馬審禮等，冠帶衣幣有差。仍命領詔並錦幣賜王及妃。
明弘治元年戊申，孝宗登極，改元弘治。
先是，成化二十三年丁未，王遣皮揚那、通事林榮等貢方物。皮揚那從浙江入貢。孝宗曰：「貢道當由福建，且貢非其時。」命卻之。皮揚那等且以國王咨禮部文言。成化二十一年，本國正議大夫程鵬等進貢囘國。報知皇太子冊妃。由是，王遣使表賀，並貢方物。禮部奏言：「琉球入貢，雖與例限不合，然遠人之情可念。況箋文方物已至京，難於終卻。請暫賜容納，後仍以舊例裁之。或因福建風水不便，取路浙江，亦令審實奏請，方許起送。今次所給正副使彩緞等物，宜如舊例。番伴從人減半，以示裁折之意。」孝宗從之。時蔡賓亦隨貢使至，具呈言：「成化中，賓嘗讀書南京國子監。今吏部侍郎劉宣，時為祭酒，特加撫恤。乞容執贄於宣處致謝。」孝宗許之。
二年己酉秋，王遣馬仁、通事蔡實等進大行皇帝香；【重五十斤】別遣王舅麻勃都、正議大夫梁徳等【三年庚戌至京】貢方物，表賀孝宗登極。麻勃都其呈言：「本國來貢人員，近止許十五人赴京。物多人少，恐致疎失。」又言：「本國貢船抵岸。所在有司，止給口糧百五十名，其餘多未得給。」孝宗命來京許増五人，増口糧二十名，著為例。時有松氏比屋勢頭者，始學煙花藥法。【本國為煙花戲自此而始】
本年秋，王遣長史梁能等奉表貢方物。宴賚如例。
四年辛亥秋，王遣正議大夫梁徳、長史鄭玖等貢方物。賜王錦緞，並宴賚如例。
五年壬子，王命輔臣創建圓覺寺【三年而成】並荒神堂，延老僧芥隱為開山住持。
六年癸丑秋，王遣正議大夫梁徳、長史梁能等貢方物。賜王錦幣等物，並宴賚如例。
七年甲寅，王命輔臣構宗廟於圓覺寺方丈右側，謂之御照堂。【奉正統昭穆諸位神主而祭焉。】
八年乙卯秋，王遣正議大夫鄭玖、長史蔡賓等貢方物。賜王錦緞，並宴賚如例。
九年丙辰，王命輔臣新鑄巨鐘，建其樓於圓覚寺而懸鐘焉。
十年丁巳秋，王遣正議大夫程連、長史梁能等貢方物。賜王錦緞，及宴賚如例。
十一年戊午。王命長史梁能、通事陳義，於圓覺寺山門外督造石欄及橋。
十二年己未秋，王遣正議大夫鄭玖、長史蔡賓等貢方物。賜王錦幣，並宴賚如例。
十三年庚申，王發兵征八重山。
先是，宮古島、八重山，自洪武年間以來，毎歳入貢往來不絕。奈八重山酋長有掘川原赤蜂者，心變謀叛，兩三年間，絕貢不朝。時宮古島酋長有仲宗根豐見屋者，與赤蜂不睦。赤蜂將攻宮古，二島騒動，事聞中山。由是，王命大里等九員為將，並撥大小戰船四十六，以仲宗根為導。本年二月初二日，那覇開船。十三日，前至八重山、石垣之境。大里等上岸，只見赤蜂領衆兵，背嶮岨，面大海，布擺陣勢；又令婦女數十人，各持枝葉，號天呼地，萬般咒駡，似行法術。大里等驅軍大進，賊兵及婦女略無畏懼。賊陣開處，赤峰首搦戰。大里大疑曰：「賊奴銳氣，不可輕敵。」遂將四十六艘分為兩隊：一隊攻登野城，一隊攻新河。赤蜂首尾不能相應。官軍乘勢，攻撃甚急。賊兵大敗，降者無數，赤峰被擄伏誅。大里等別立酋長，撫安百姓，奏凱而歸。嗣後朝貢如例。
十四年辛酉，新築玉陵，奉先王尚圓移葬於玉陵。
本年秋，王遣正義大夫程璉、長史梁能等貢方物；奏請于福建補造海船，以便往囘。孝宗許之，賜賚如例。
十五年壬戌，王命輔臣於城門外鑿地作沼，建堂于水中，以藏朝鮮國王所進方冊藏經。【先是，尚徳王遣使至朝鮮進禮物。時朝鮮王李瑈以方冊藏經，托使者帶囘，進尚徳王。王亡後，其經尚存，故尚眞王建堂藏之。歴年稍久，堂壞經朽，而成空地。天啟元年辛酉，尚豐王改建辨財天女堂】
十六年癸亥，王遣呉詩等往滿喇加國，收買貢物。遇風漂至廣東，舟覆上岸。呉詩等一百餘人為邏卒所獲。廣東守臣以聞。孝宗命送呉詩等至福建，給糧贍養，候本國貢使歸之。
十七年甲子秋，王遣正議大夫程璉、鄭玖、長史梁能、蔡賓等，具奏言：「前使遇風未囘，致失二年一貢之期。仍以補貢納之。」時會孝宗崩，武宗登極。命行人左輔，頒詔至國。
明正徳元年丙寅，武宗登極，改元正徳。是年秋，王遣王舅亞嘉尼施、長史蔡賓等貢馬及方物，並表賀登極；【翌年丁卯，纔至中華】附奏乞毎歳一貢，以抒微忱。禮部議：「宜勿聽。」武宗曰：「琉球久守節義，特許定一年一貢。」時長史蔡賓具呈：「乞自備工料，修造貢船二隻。」禮部議奏：「宜令鎭巡官，驗實量修，不必改造。」賓复請。武宗曰：「賓善人也，特許其請。」令補造如式。
二年丁卯秋，王遣正議大夫程璉、長史蔡栢等貢方物謝恩。
三年戊辰，王命輔臣始造丹墀石欄及龍柱，以弘國殿之壯観。【翌年己巳告成】
本年秋，王遣正議大夫梁能、長史蔡遷等貢方物。宴賚如例。
四年己巳秋，王遣正議大夫程璉、長史陳義等貢方物，並請以官生蔡進等五人入監讀書。武宗許送南監，仍給衣廩等物如例。
五年庚午秋，王遣正議大夫梁能、長史蔡遷、使者佳馬度等貢方物。宴賚如例。
六年辛未秋，王遣正議大夫梁寛、長史陳義、使者鴉麻度等貢方物。宴賚如例。
七年壬申秋，王遣長史蔡遷等貢方物。宴賚如例。
八年癸酉秋，王遣正議大夫梁能等貢方物。宴賚如例。
九年甲戌秋，王遣長史陳義等貢方物。宴賚如例。
十年乙亥秋，王遣正議大夫梁龍、使者麻佳尼等貢方物。宴賚如例。
十一丙子秋，王遣正議大夫陳義、使者馬參魯等貢方物。宴賚如例。
十二年丁丑秋，王遣長史蔡遷、使者馬加尼等貢方物。宴賚如例。
十三年戊寅秋，王遣使者麻美子、馬五喇、通事高義等貢方物。宴賚如例。
十四年己卯秋，王遣使者馬勃度、通事鄭昊等貢方物。宴賚如例。
十五年庚辰秋，王遣長史金良等貢方物。宴賚如例。
十六年辛巳秋，王遣使者椰馬度都、通事蔡樟等貢方物。宴賚如例。
附 正徳年間，王命輔臣創建西御殿，以為待天使之所。
又：日本僧日秀上人隨流至國，自建社宮于金武村。【観音寺，何代何年建之，今不可考焉】
明嘉靖元年壬午，世宗登極，改元嘉靖。王遣王舅達魯加尼等進武宗香；並貢方物，表賀登極。世宗賜王及妃錦幣等物。仍命禮部，遵先朝舊制，二年一貢，毎船百五十人為限。【二年一貢，亦從此定】
二年癸未秋，王遣正議大夫鄭繩、長史金良等貢方物謝恩。往抵洋中，遇風分散。金良先至，具呈言：「正議大夫鄭繩，領謝恩方物渡海，風漂未至，而表文在此，請得先進。」世宗許之。鄭繩漂囘，舟敗，人皆上岸。
翌年乙酉，王仍遣鄭繩補進方物。福建守臣以聞，世宗命就彼中宴賚如例，遣還方物。時王遣官生蔡廷美、鄭富、梁梓、蔡浩至閩，請就國子監讀書。福建守臣以聞。留二年，而後就監。世宗令禮部照例給廩米薪炭，及冬夏衣服。
四年乙酉秋，王遣長史金良等貢方物。宴賚如例。
五年丙戌十二月十一日薨。在位五十年，壽六十二。葬於玉陵。
王仁厚英明，進賢用能。百度悉擧，大致昇平。

[book_title]卷七
尚清王
童名：眞仁尭樽金。神號：天續之按司添。
明弘治十年丁巳降誕。歳十一，領中城，稱中城王子。
父：尚眞王【尚清係第五子】
母：華后
妃：思眞錢金按司加那志，號月江【毛氏兼城之女。嘉靖三十三年甲寅六月十三日薨，生壽不傳。葬于玉陵】
有三夫人：
城之大按司志良禮，童名眞鶴金，號瑞室【宜野灣間切謝名村新城爾也女。新城子孫始用魏姓】
大按司志良禮，童名眞美那古金，號后徳【樂氏屋宜親雲上昌寔之女】
大按司志良禮，童名眞世仁金，號禮室【王農大親之女】
又有一妻：與那原阿呉母志良禮，號誠淑【那氏堅嘉之妹，童名不傳】
王有十男二女：
長子曰尚禎。【稱中城王子，無後。夫人后徳所生】
次曰尚元。【後登王位。妃月江所生】
次曰尚楊叢。【稱勝連王子】
次曰尚鑑心。【稱大伊江王子，無後】
次曰阿應理屋恵按司加那志，【童名不傳】號徳大【無後】
次曰尚桓。【稱北谷王子】
次曰尚范國。【稱東風平王子。倶母不詳】
次曰尚宗賢。【稱伊江王子。夫人瑞室所生】
次曰尚洪徳。【稱讀谷山王子。夫人禮室所生】
次曰尚襲禮。【稱豐見城王子】
次曰首里大君按司加那志，【童名不傳】號桂月【無後。倶母不詳】
次曰尚悦。【稱羽地王子。與那原阿呉母志良禮所生】
紀
明嘉靖六年丁亥即位。
國相【不傳】
法司：
馬誠驥【尚眞王代任法司職】
眞伊久佐【稱宮平大屋子森。見于嘉靖二十二年癸卯嘉田之花碑記。其裔孫不存】
樽金【稱幸地大屋子森。見于嘉靖二十五年丙午繼世門碑記。裔孫不存】
眞徳【稱内間大屋子森】
眞榮久佐【稱城間大屋子森。但見于嘉靖三十三年甲寅屋良座森碑記。裔孫不存】
麻勃都【眞玉法司。亦有麻勃都者，是兩人而非一人也】
呉啓元、東元宰、殷達魯、封徳新、毛龍吟、和爲美、葛可昌【倶十三員。任職返職年月不詳，故合紀焉】
本年秋，世子尚清遣正議大夫鄭繩等奉表進貢，并請襲封。繩等囘至海中，遇風溺死。
八年己丑秋，又遣長史蔡瀚、使者馬吾喇等奉表入貢，再申前請。禮部以襲封重典，命福建鎭巡官査訪申報。蔡瀚又請許官生蔡廷美等四人歸國婚娶。世宗許之，給賞幣布有差。
十年辛卯秋，遣正議大夫金良、長史蔡瀚等奉表貢方物；并賚國中人民結状，復請襲封。世宗命吏科左給事中陳侃、行人司行人高澄爲冊封正副使。
十二年癸巳秋，遣正議大夫梁椿、使者馬吾喇等奉表貢方物。【舊制：外國貢使至京師，皆有防禁。五日一出舘，令得游観貿易，居常皆閉舘不出。惟朝鮮、琉球防之頗寛】
十三年甲午夏，世宗遣正副使陳侃、高澄齎詔至國，諭祭故王尚眞，封世子尚清爲中山王。詔曰：
朕恭膺天命，爲天下君。凡推行乎庶政，必斟酌夫古禮。其於錫爵之典，未嘗以海内外，而有間焉。爾琉球國，遠在海濱，久被聲教。故國王尚眞，夙紹顯封，已踰四紀。茲聞薨逝，屬國請封。世子尚清，徳惟克類，衆心所歸，宜承國統。朕篤念懷柔之義，用嘉敬順之誠。特遣使賚詔，封爾爲琉球國中山王，仍賜以皮弁、冠服等物。王宜愼乃初服，益篤忠勤，有光前烈。國中耆俊臣僚，其同寅翼贊，協力匡扶。尚殫事上之心，恪盡臣藩之節；保守海邦，永底寧謐。
勅曰：
惟爾世守海邦，繼膺王爵，敬順天道，世事皇明。爾父尚眞，自襲封以來，恭勤匪懈。比者薨逝，良用悼傷。爾以冢嗣，國人歸心，理宜承襲。茲特遣使，封爾爲琉球國中山王，并賜爾及妃冠服、綵幣等物。爾宜祇承君命，克紹先業；修職承化，保境安民，以稱朕柔遠之意。
十四年乙未春，王遣王舅毛實、長史蔡瀚等貢方物，謝襲封恩。宴賚如例。世宗仍賜王錦幣等物。
先是，王以金四十兩饋冊使陳侃等。侃等固辭不受。毛實等并以金奏進。世宗命侃等受之。
十六年丁酉春，王發兵柾大島。
先是，大島有酋長數人，而一人叫與灣大親。與灣大親爲人，性資忠孝，惟善是務。同僚酋長皆是奸侫，與與灣大親不睦。其同僚來入貢時奏言：「與灣大親有謀叛之意，請誅之。若遲延，必難制焉。」王以大嶋阻海、虚實難辨之故，被讒惑。是年命將發兵，往討與灣大親。官軍上岸，與灣大親仰天嘆曰：「吾無罪而就死，知我者天乎！」自縊而死。兵虜其子，載軍實而還。【與灣大親之子名叫糠中城，其裔孫姓馬，至今繁盛】
本年秋，王遣正議大夫陳賦、長史蔡廷美等貢方物；并進箋、方物，慶賀皇太子。宴賚如例。
十八年己亥秋，王遣長史梁梓等貢馬及方物。時梁梓等奏請：「補造海舟四隻，以便續貢。」禮部以聞，世宗許之。宴賚如例。梓等于福州造舟如式。
二十年辛丑春，王遣王舅殷達魯、正議大夫蔡瀚等貢方物；并慶賀。宴賚如例。
二十一年壬寅，福州人陳貴等通番過海，至國。適與潮陽海船争利，互相殺傷。長史蔡廷美盡沒其貲。陳貴等以夜奔，爲守臣所捕，并多掩殺。王命械繋陳貴等七人，遣蔡廷美等至福州。誣爲寇賊。巡按御史徐宗魯會同三司官譯審列奏。世宗允部覆治，以通番律。仍命福建守臣啓諭國王：「無輕與中國商民互市。後若不法，即絶其朝貢。」【自此而後，中國商船終不復來，但本國有與諸夷海國交通耳】
二十二年癸卯春，王遣正議大夫陳賦等貢馬及方物。宴賚如例。并以禮幣報王。時王奏請，官生梁炫等就學南監，已踰七年，賜歸娶。世宗詔給資糧、驛騎，并遣人護送。
二十三年甲辰，王諭法司曰：「王城西北，圍以二重，堅如鐵壁；但東南一重，似不堅牢。汝等督工，運石于美福門外，宜加一重。此吾素意也。」法司奉旨。即起工，築雉堞，爲二重，如西北。其高五丈，濶二丈，長一百十五丈，題門曰「繼世」。至二十五年丙午，告成。【時法司：封徳新、樽金、呉啓元】
二十四年乙巳春，王遣長史梁顯等貢方物；并遣都通事蔡朝慶等送還朝鮮漂流人口。宴賚如例。
二十六年丁未，王命法司新建大美殿。
先是，王爲世子時，遠在中城，自造小殿于首里，以便問安。及即位，乃諭法司曰：「禁中宮殿，時有諸神出現，而係清潔之所。若子女降生，及喪服等事，許行于此，則似有漫涜神靈。且毎春秋二仲，夫人、女子及宮女等，出在菩提寺燒香，尤不便焉。今宜就舊宅，増造殿三，而爲降生、喪禮及春秋節薦之所。」法司奉旨。是年八月起工，越年十二月告成，名曰「大美殿」。後有遺旨云：「永守此制，決勿革變。」
本年春，王遣正議大夫陳賦、長史蔡廷會等貢方物。宴賚如例。
時廷會與給事中黄宗概交通饋謁，事覺，禮部奏請陳賦等并革其賞。世宗曰：「陳賦無罪，賞如例；廷會交結朝臣，法當治。念屬貢使，姑革賞示罸。」
二十八年己酉春，王遣正議大夫梁顯等貢方物。宴賚如例。
二十九年庚戌，王遣官生蔡朝用等五人至京，請入監讀書。世宗許之。詔給如例。
三十年辛亥秋，王遣正議大夫蔡廷會、長史梁炫等貢方物。宴賚如例。
三十二年癸丑春，王遣長史梁炫、使者達魯嘉尼等貢方物。宴賚如例。
本年，王以屋良座森係江口緊要之所，創築雉堞，以開邦家之壮観。【時法司：眞榮久、佐眞徳、東元宰】
三十四年乙卯春，王遣正議大夫梁碩、使者馬忠章等貢方物，具疏言：「貢舟至港，其勢必壞，不可渉海。請令碩等買海上民船駕歸。」世宗詔福建守臣覆状聽買，不得過大。梁碩等又請放官生蔡朝用等歸國省親。世宗亦許之，遣人送歸。
附　嘉靖年間，王命輔臣加建國門，榜曰待賢。後改榜字曰首里。【嘉靖七年、八年，兩遣使請封，疑是此時建之歟？】
本年六月二十五日薨。在位二十九年，壽五十九，葬於玉陵。
王英明豁達，御下有厳，爲事必果，務精于治。
附　尚清王染疾危甚，召法司毛龍吟、和爲美、葛可昌于龍榻前，遺命三人曰：「孤命將盡。汝等奉世子元協力贊翼，以保邦家。」言訖而薨。後和爲美、葛可昌心志變易，謂群僚曰：「世子尚元爲人柔弱。惟尚鑑心宜承國統，以就大位。」諸僚臣諛其議者最衆。或心思忠義，亦畏其權威，而不敢言者有之。毛龍吟察知此事，大怒曰：「尚元，乃正妃之所生，邦家之冢嗣也。我聞：『立長紹世，天倫之大順，古今之常道。』況我等已奉遺命，宜竭忠勤，保守社稷。豈可妄棄遣命而廢天倫耶？若有執拗而負王命者，我必委身于刀鋒，見先王于泉下，然後我志可解矣！」時諸僚臣内稍存忠義者，皆從毛龍吟。由是，和爲美、葛可昌畏懼無言。毛龍吟擇吉率領群臣，奉世子尚元就大位，國以安然。
尚元王
神號：日始按司添。【童名不傳】明嘉靖七年戊子降誕。
俗稱久米中城王子。
父：尚清王【尚元係第二子】。
母：毛氏思眞錢金按司加那志，號月江。
妃：眞和志聞得大君加那志，號梅岳。【萬暦三十三年乙巳正月十日薨，葬於玉陵。童名、生壽不傳，乃廣徳寺浦添親方女孫】
又有三夫人：
久米具志川大按司志良禮，童名眞鍋樽金，號雪嶺。【西原間切幸地村翁長大屋子女】
前東之按司，童名眞鍋樽金，號梅嶺。【毛氏新城親方安基之女】
眞南風按司，童名眞津比樽，號南霜。【毛氏豐見城親方盛庸女】
王有三男一女：
長子曰尚康伯。【稱久米具志川王子。夫人雪嶺所生】
次曰尚永。【後登王位】
次曰首里大君按司加那志。【童名不傳】號一枝。【嫁尚懿。倶妃梅岳所生】
次曰尚久。【稱大金武王子。夫人梅嶺所生】
紀
明嘉靖三十五年丙辰即位。
國相【不傳】
法司：
毛龍吟、和為美、葛可昌、【王即位時，俱在法司】澤子、【見於嘉靖四十一年壬戌，奉神門堦上石欄之碑記。其裔不存】穆源徳、馬順徳、毛廉、翁壽祥、馬良詮、馬世榮。【其餘不傳，且各在職年數不詳，故合紀焉】
三十六年丁巳春，稱世子，遣正議大夫蔡廷會、長史蔡朝器、使者尹徳美等入貢，兼請襲封；並以本國海疆守臣馬必度所獲，中國被掠金坤等六名送還。時廷會等具言：「窮島遠人，須乘南風汛，始得歸國。進貢累重，乞如三十四年例，毎歳自買歸舟，不候題請。」世宗嘉其忠順，許之；仍賜勅奨諭，賞銀五十兩、彩幣四表裏。且馬必度及蔡廷會等，倶有厚賜。
三十七年戊午，世宗命刑科給事中郭汝霖、行人李際春為冊封正副使。因海寇出沒不時，未及開洋。
三十八年己未秋，遣正議大夫蔡廷會、長史梁炫等奉表貢方物並謝恩。時廷會等具言：「海中風濤回測，海寇出沒不時。恐使者有他虞，獲罪上國。請如正徳中封占城故事，賚囘詔冊，不煩天朝遣封。」福建巡按禦史樊獻科以聞。世宗命禮部議。禮部議奏：「昔正徳中，占城國王為安南所侵，竄居他所，故令使者賚囘勅命，乃一時權宜。然占城國王沙古卜洛猶懇請遣使封，為蠻邦光重。今琉球左海中，諸國頗稱守禮，累朝以來，待之優異。毎國王嗣立，必遣侍從之臣，奉命服節冊以往，著為例。且廷會無世子印文，若遽輕信其言，萬一世子以遣使為至榮，以遙拜為非禮，不肯受封，复上書請使如占城，將誰任其咎哉？乞凡朝貢並冊封如例，以示大典。」世宗從之。
本年，法司和為美、葛可昌有罪被流。【和為美流於久米島，葛可昌流于伊比屋】
三十九年庚申冬，遣長史梁炫、使者馬加尼等迎接封舟。
四十一年壬戌，於奉神門前創立石欄，告成。【時法司：
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:40:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>