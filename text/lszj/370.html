<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,凡例,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六">
<meta name="description" content="《史传三编》是清人朱轼和蔡世远主持编纂的《历代名儒传》、《历代名臣传》和《历代循吏传》的合称。成书于雍正七年(1729)。这部书辑录了自汉至元名儒8人、名臣22人、循吏119人,有传有论。这部书的问世和传世,为研究中国历史人物和中国历史提供了颇有价值的资料;成于雍正六年(1728)。时《明史》尚未成书，故所录至元而止。。《名儒传》由李清植撰，上起田何、伏生、申公诸人，中及董仲舒，韩愈渚人，于宋则胡瑗、孙复诸人，共八十九人。《名臣传》由张江等撰，所列凡一百八十人，续编又三十九人。《循吏传》由张福昶撰，所列一">
<title>史传三编_朱轼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">史传三编</span> <br/>
          作者： <span class="inputVal" id="bkauthor">朱轼</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,完结</span> <br/>
          字数： <span class="inputVal" id="bknum">[book_length]585862</span> <br/>
          说明： <span class="inputVal" id="bkdec">《史传三编》是清人朱轼和蔡世远主持编纂的《历代名儒传》、《历代名臣传》和《历代循吏传》的合称。成书于雍正七年(1729)。这部书辑录了自汉至元名儒8人、名臣22人、循吏119人,有传有论。这部书的问世和传世,为研究中国历史人物和中国历史提供了颇有价值的资料;成于雍正六年(1728)。时《明史》尚未成书，故所录至元而止。 《名儒传》由李清植撰，上起田何、伏生、申公诸人，中及董仲舒，韩愈渚人，于宋则胡瑗、孙复诸人，共八十九人。《名臣传》由张江等撰，所列凡一百八十人，续编又三十九人。《循吏传》由张福昶撰，所列一百二十一人。全书由朱轼裁定， 蔡世远参加商榷。 前有朱，蔡总序二篇，又三编各有专序。以阐扬理学为宗旨，颇欠赅备。</span> <br/>
          封面： <span class="inputVal" id="bkimg">Z_5838.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]史传三编
[book_author]朱轼
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,完结
[book_length]585862
[book_dec]《史传三编》是清人朱轼和蔡世远主持编纂的《历代名儒传》、《历代名臣传》和《历代循吏传》的合称。成书于雍正七年(1729)。这部书辑录了自汉至元名儒8人、名臣22人、循吏119人,有传有论。这部书的问世和传世,为研究中国历史人物和中国历史提供了颇有价值的资料;成于雍正六年(1728)。时《明史》尚未成书，故所录至元而止。 《名儒传》由李清植撰，上起田何、伏生、申公诸人，中及董仲舒，韩愈渚人，于宋则胡瑗、孙复诸人，共八十九人。《名臣传》由张江等撰，所列凡一百八十人，续编又三十九人。《循吏传》由张福昶撰，所列一百二十一人。全书由朱轼裁定， 蔡世远参加商榷。 前有朱，蔡总序二篇，又三编各有专序。以阐扬理学为宗旨，颇欠赅备。
[book_img]Z_5838.jpg


[book_title]提要
【臣】等谨案史传三编五十六卷
国朝朱轼撰轼有周易传义合订已别着録是编凡名儒传八卷名臣传三十五卷又续编五卷循吏传八卷成于雍正戊申时明史尚未成书故所録至元而止明以来传名儒者大抵宗宋而祧汉唐而宋又断自濂洛以下轼所为传上溯田何伏生申公高堂生不没其传经之功中及董仲舒韩愈诸人不汲其明道之功於宋则胡瑗孙复石介刘敞陈襄虽轨辙稍殊亦并见甄録絶不存门户之见可谓得圣贤之大公其以迁就利禄削扬雄马融以祖尚元虚削王弼何晏以假借经术削匡衡王安石亦特为平允惟胡寅修怨於生母王柏披猖恣肆至删改孔子之圣经咸预斯列似为少滥又据王福畤之虚词为薛收作赞亦未免失之不考耳名臣传所列凡一百八十人去取颇为矜慎续编所列又三十九人其凡例曰续编者何择其次焉者也或卷帙编次已定附之於後焉耳然见为稍亚而乙之与失於偶漏而补之其品第则有间矣混而无别亦稍疎也循吏传所列凡一百二十一人虽体例谨严而颇未赅备如何易于之类表表在人耳目者多见刋削其去取之例亦未明言殆不可解要其标举典型示人效法所附论断亦皆醇正固不失为有禆世敎之书矣前有轼及蔡世远总序二篇考名儒传为李清植所纂名臣传为张江蓝鼎元李锺侨所纂循吏传为张福昶所纂世远商榷之而轼则裁定之云乾隆四十六年十二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
史传三编原序
史传三编者予与少宗伯蔡闻之先生所订历代名儒名臣循吏列传也自司马子长变编年为纪传後之作史者因之凡传一人必叙其人之所学所守所言所行所值之时所居之官原始要终无虚美无隐恶而後加之褒贬以为劝为惩犹用药之按病症折狱之比罪案舍此不能臆为论断也今考史记所载帝纪世家列传凡百有十二卷而儒林循吏以类为目其他名公巨卿或分或合其义例盖有取焉汉初儒者不概见所传惟文景间明经数人然等孟氏於荀卿列子贡於货殖其所谓儒盖可知矣汲黯与郑当时合传而王陵之戅直仅附见於陈平世家子产公仪休孔子孟子之所称述而与石奢李离同列之循吏毋恠後之人议其疎畧抵牾也夫以马迁良史之才父子相继勒成一家言犹不免疎畧抵牾之讥他无论矣闻之先生尝与子上下二千载中学术事功之真伪纯疵於圣人是非之义未敢自信为有当然如黄老之害道游侠之乱政必严加退斥断不敢附会史氏以疑误学者是则予两人之志也於是与同学诸子商榷纂辑録两汉至元以儒称以臣显以吏着者若干人各为一传事皆本诸旧史而词之游者删之义之疑者缺之其嘉言懿行见於他书者采而益之盖安溪李君世豳与其从子立侯南城张百川南靖张季长漳浦蓝玉霖为之草创而讨论折衷闻之先生实总其成予不揣固陋间出其一知半解与相参酌书成析为若干卷爰以质之当世或云蓄之为德行发之为事业论道经邦宣猷宰化莫非性分内事今区而别之为名儒为名臣为循吏使人疑儒术之迂疎而谓卓然树立者皆适逢其会非有所本而为之其可乎予曰天德王道原无二致然浅深同异视乎其人士元才绌于百里黄霸入相功名减於治郡申公辕固生以宿儒应辟卒无所建白而去此由气质之禀于天者不能无蔽是以优於此绌於彼见知见仁各随其性之所近欲其体备而用周也难矣我
皇上以天纵之资亹亹翼翼用人行政一本於钦明缉熙之学又日进内外臣工教以省身克己存诚主敬之道而程能课绩虽有不逮苟其中无他必寛以自新之路是以人思感奋争相濯磨臣品官方彬彬日上顾日月渐摩者
圣主之所以立教也夙夜寅畏者臣子之所以自励也有不能者才之禀于气无不备者性之根于命也惟格物明理以启其端戒惧慎独以践其实扩而充之以化其气质之偏由是出其所学上而辅佐
圣君为万世开太平之治即効一官分一职亦必休养涵濡登风俗于醇古此一德泰交唐虞师济之盛也汉唐以下乌足道哉
雍正七年己酉岁长至日高安朱轼撰
学术之与事功孤卿之与庶尹殊途而同归百虑而一致者也民受天地之中以生五性粹然至善用内直之功敬修而不怠方外之功集义而无歉则元善之长充周而不可穷先圣传心之学於是乎在上之为论道经邦之儒次亦为一民一物之所恃赖故曰同归而一致也譬之原泉广津发自崑仑放而为河海流而为百川润桑田而滙沼沚皆是物也顾人生而静而後质与学之所近或偏得其一体汉唐以来通经履道之贤匡君定国之彦亲民济物之选代不乏人就其合同而论之三者本一无事於分其本充者其末茂使董广川大用於汉文中子及遇兴唐功不过於萧曹房杜哉程朱大儒也明道劝神宗防未萌之欲以十事进君能尧舜其君者也及出令晋城扶沟化理昭彰非守令所当法乎朱子在朝四十六日进讲奏疏名臣风烈万代瞻仰及观其浙东南康潭州诸治蹟岂两汉循吏所易及乎且如司马公许鲁斋复何分於名儒名臣哉故曰无事於分也然使语魏丙姚宋以精一之学则粗矣抗召杜卓鲁於魏陆韩范之列则逊未逮矣况三者之中又各有等级次第则亦不必於合也方今
天子神圣道统治统萃於一身以至道醇修朂士类以臯夔稷契望诸臣以廉谨仁明饬吏治一道同风之盛于斯乎遇之高安可亭朱先生服儒体道负开济大畧入为卿士出为牧伯由冢宰陟台辅以襄
圣天子盛治与世远同事
禁廷一日语世远欲纂汉唐以来至於宋元名儒名臣循吏等传各为一集合为一书世远在鳌峰书院时故尝校刋先儒诸书又私纂历代名臣言行録实有素心顾以均服职事未遑手録属诸同志四五人分纂传论高安公定其领要重申讨论世远亦旁览广披细加参订再阅岁而书告成事蹟繁多年代久远或恐有纰漏舛错之讥要可为高山景行之藉士幸生
尧舜之世怀三代之英三者之中服膺砥砺备其全体固足以求志达道成旷代之人豪即得其一节亦足以寡一身之过淑躬而济物蔼蔼吉士维
天子使人材之盛比於成周风俗之美跻於陶唐是则编
辑是书者之惓惓也
雍正四年丙午十月朔日漳浦蔡世远撰

[book_title]凡例
史传三编凡例
名儒名臣循吏俱始于汉终于元何也据二十一史以立传也
天德与王道大用与小用原无二致三者原不必分但依类以见耳如龚遂岂不是名臣而列在循吏虞诩岂不是循吏而列在名臣司马光岂不是名儒许衡岂不是名臣而姑以分属程朱在朝则为名臣牧民则为循吏而列之名儒读书论世但存是则是傚之心不必泥也
称名史例也周程张朱独称子者
圣祖仁皇帝所定也凡诏诰奏章俱然于以见我朝尊尚正学卓越前代焉
各传虽依据二十一史本传然多采传记及各家文集以成之凡大人物尤加意蒐罗如诸葛亮则兼采裴松之习凿齿诸史及诸葛丞相集魏徵及唐初名臣则采贞观政要陆?则采宣公奏议是也
名儒汉史有不立传者则旁采以成之宋名儒则采之伊洛渊源録及续録若本人语録文集等书宋名臣则采之名臣言行録及续集别集等书按其年月择其简要有三易稿而後成者
一人之事有散见于他传者则类聚之本传如周勃诛诸吕则取高后纪以入之张柬之复唐祚则采五王传以入之是也是故苟其无关体要虽原传所有必删繁以就简苟其事不得畧及言行可法者虽散见于他传亦必参考以成文期于词省而事备耳
奏疏不能详也有至要者则载之并采之历代名臣奏议与其详于大人子虚解嘲也毋宁详于奏疏论赞不必尽録也録其尤善者
续编者何择其次焉者也或卷帙编次已定附之于後焉耳
羊祜杜预曹彬昔之所谓名臣也但祜与预在魏朝皆有封爵彬亦为周之国戚不能无春秋责备之意故列之续编若周瑜鲁肃慕容恪王猛等亦降列之者蜀汉为正统非魏吴之比东晋为正统非南北朝之比也

[book_title]卷一
钦定四库全书
史传三编卷一
大学士朱轼撰
名儒传一
汉
田何
田何字子庄齐淄川人自鲁商瞿子木受易孔子以授鲁桥庇子庸庇授江东馯臂子弓臂授燕周丑子家丑授东武孙虞子乘虞以授何当秦禁学易以筮卜之书独不禁故传受者不絶汉兴梁项生受易於何而雒阳丁寛为项生从者读易精敏材过项生遂事何学成何谢寛寛东归何谓门人曰易以东矣寛授砀田王孙王孙授施讐孟喜梁丘贺由是易有施孟梁丘之学其後讐授张禹禹授彭宣则施家又有张彭之学喜授白光翟牧则孟家又有白翟之学而士孙张邓彭祖衡咸三家皆为梁丘之学梁人焦延夀亦尝问易於喜以授京房於是又有京氏学至刘向校书考易说以为诸家皆祖田何惟京氏为异後东莱费直沛高相亦治易其学皆无章句然施孟梁丘经间脱惟费氏与古文同终西汉时费高二家未得立
论曰易之为书洁静精微虽圣人犹假年以学况其余乎汉兴诸儒互相付受然谈经义者徒啜其糟醨推象占者或淫於术数故王弼兴而诸家尽废夫弼不过剿袭庄老於所谓穷理尽性以至於命者曷尝有闻哉顾已驾其说而夺诸家之帜则诸家之未足以尽易明矣虽然易为五经之源其传授所自不可以无悉也故标田何而纪其源澜於篇
伏生
伏生济南人故为秦博士治尚书当秦禁学伏生独壁藏之汉兴求其书亡数十篇独得二十九篇以教齐鲁之间齐学者由此颇能言尚书孝文时求能治尚书者天下亡有惟伏生治之欲召伏生年已九十余老不能行乃诏太常使掌故朝错往受之伏生所授有济南张生及千乘欧阳生欧阳生字和伯以授儿寛寛复以授欧阳生之子世故尚书有欧阳氏学世父子相授至曾孙高高以授济南林尊尊授平陵平当梁陈翁生则欧阳氏又有平陈之学济南张生以授族子始昌始昌以授夏侯胜胜以授从兄子建故尚书有大小夏侯之学胜又别授孔霸及周堪堪授许商则大夏侯又有孔许之学建授郑寛中张无故秦恭假仓李寻则小夏侯又有郑张秦假李氏之学凡言今文尚书者皆本之伏生
论曰尚书今文多诘屈卫宏以为错受书时伏生老不能正言使女传言教错齐音与颍川异错所不知者十二三畧以意属读而已夫此二十九篇者伏生壁藏未亡之书也既尝以教於齐鲁矣则错衔命往受伏生何难出所藏以示之即不然亦可使它弟子传言何必以女哉卫宏之云不足信也
申公
申公鲁人少与楚元王俱受诗於齐浮丘伯吕太后时浮丘伯在长安元王复遣子郢与申公俱从卒学元王薨郢嗣使申公傅太子戊戊不好学病申公及戊立胥靡申公初申公与穆生白生皆见礼於元王穆生不耆酒元王每置酒常为设醴及戊即位常设後忘设穆生退曰可以逝矣不去楚人将钳我於市称疾卧申公白生强起之曰独不念先王之德与今王一旦失小礼何足至此穆生曰易称知几其神先王所以礼吾三人者为道存也今而忽之是忘道也忘道之人胡可与久处岂为区区之礼哉遂谢病去申公白生独留後戊淫暴与吴通谋二人谏不听卒被胥靡申公媿之归鲁教授终身不出门谢宾客独王命召乃往弟子自远方至受业者千余人申公为诗训故以教疑者则阙弗传兰陵王臧代赵绾皆受诗申公後臧为郎中令绾为御史大夫请立明堂不能就其事乃言师申公申公时已八十余上使束帛加璧安车蒲轮驾驷迎之弟子二人乘轺传从至见上上问治乱之事对曰为治者不在多言顾力行何如耳时上方好文词见申公对默然然已招致即以为大中大夫舍鲁邸议明堂事窦太后喜老子言不说儒术得绾臧之过以让上上因废明堂事下绾臧吏皆自杀申公亦病免归数年卒弟子为博士者十余人至大夫郎掌故者以百数而所授鲁许生免中徐公以授王式式以授山阳张长安东平唐长宾沛褚少孙由是鲁诗有张唐褚氏之学而燕韩生齐辕固亦皆治诗为之传韩婴当孝文时为博士景帝时至常山太傅婴亦以易授燕赵间好诗故其易微惟韩氏自传之武帝时婴尝与董仲舒论於上前其人精悍处事分明仲舒不能难也婴授河内赵子赵子授蔡谊谊授食子公与王吉吉授长孙顺则韩诗又有王食长孙之学辕固孝景时为博士尝与黄生争论汤武受命於上前及窦太后好老子召问固固曰此家人言耳太后怒曰安得司空城旦书乎使入圈撃彘上知固直言无罪假以利兵彘应手倒乃免武帝初以贤良徵时固已九十余矣公孙弘亦徵仄目而事固固曰公孙子务正学以言母曲学以阿世诸齐以诗显贵皆固弟子也惟夏侯始昌最明始昌授后苍苍授翼奉匡衡衡授师丹伏理则齐诗又有翼匡师伏之学齐鲁韩三家诗皆立於学宫或取春秋采杂说咸非其本义与不得已鲁最为近之论曰後儒论申公对武帝以力行当明言所行者何若以启发武帝之心又谓武帝不问故申公不言二者固皆有见窃谓申公之为人抱遗经而守宁静者也意其所谓力行大都清心寡欲息事宁人为先武帝以雄心大畧之主一望其词气固已枘凿而不相入矣故无容於再问再对也独惜所谓鲁诗竟与辕固之齐诗同湮没而不传使後代好古之士无所考稽刘歆有言与其过而废之宁过而存之谅哉
高堂生　后苍
高堂生字伯鲁人其先齐公族也齐卿高敬仲食采於高堂因氏焉生其裔也传仪礼昔帝王质文世有损益至周曲为之防事为之制故曰礼仪三百威仪三千及周之衰诸侯将踰法度恶其害己皆灭去其籍自孔子时而不具至秦大坏汉兴生为博士传士礼十七篇即仪礼也至武帝时又有礼古经出於鲁淹中而河间献王好古爱学收集余烬得而献之合五十六篇竝威仪之事而又得司马穰苴兵法一百五十五篇及明堂隂阳之记并无敢传之者惟古文十七篇与生所传不殊而字多异生所传者今文也五十六篇字皆篆书古文也生授瑕丘萧奋奋以授东海孟卿卿以授后苍汉兴传礼者十三家惟高堂生所传历久愈明云
后苍字近君东海郯人自汉兴高堂生为博士传士礼十七篇迄孝宣世苍最明苍尝受诗于夏侯始昌又从东海孟卿受礼其说礼凡数万言号曰后氏曲台记大抵皆推士礼而致於天子苍授梁戴德戴圣及沛庆普三家皆立於学官故礼有大戴小戴庆氏之学大戴授琅邪徐良小戴授梁桥仁及杨荣故大戴有徐氏小戴有桥杨氏之学皆渊源于苍云
论曰昔先王以礼化民成俗横渠张子每教学者以知礼成性变化气质礼顾不重欤经秦火後礼失其传传自高堂生历后苍而益着二先生之有功于礼也顾或谓生所传止士礼疑为未全之书不知朝庙邦国之典周官载之仪礼详于冠昏丧祭推士礼以达于天子固其所也周公之精意存焉後之学者每治礼记而缺仪礼夫仪礼经也礼记传也传宜分类以附于经之後乃舍此而取彼是犹习春秋之书舍孔子之经文而但习二传其可谓之通春秋哉
毛苌
毛苌赵人善说诗自谓子夏所传盖自孔子以诗授子夏子夏作诗序以授鲁人曾申申授魏人李克克授鲁人孟仲子孟仲子授根牟子根牟子授赵人荀卿荀卿授鲁人毛亨亨为训诂传於其家河间献王得而献之朝时苌受亨诗为献王博士每说诗献王悦之因复取诗传加毛字以别齐鲁韩三诗也故世谓亨为大毛公苌为小毛公亨诗传由苌盛行於汉苌所着有毛诗故训二十卷诗传十卷平帝时立於学宫苌授同国贯长卿长卿授解延年延年为阿武令授徐敖敖授九江陈侠侠授同郡谢曼卿曼卿善毛诗又为之训东海卫敬仲受学於曼卿先儒相承谓诗序子夏所创毛公及敬仲又加润益郑衆贾逵马融并作毛诗传郑康成作毛诗笺齐诗魏代已亡鲁诗亡於西晋韩诗虽存无传之者惟毛诗郑笺至今独立
叶梦得曰诗有四家毛诗最後出而独传何也曰六经自秦火後独诗以讽诵相传韩诗既出於人之讽咏而齐鲁与燕语音不同训诂亦异故其学往往多乖独毛之出也自以源流得於子夏而其书贯穿先秦古书其释鸱鴞也与金縢合释北山烝民也与孟子合释昊天有成命与国语合释硕人清人黄鸟皇矣与左传合而序由庚等六章与仪礼合盖当毛氏时左氏未出孟子国语仪礼未甚行而学者亦未能信也惟河间献王博见异书深知其精迨至晋宋诸书盛行肄业者衆而人始翕然知其说近正且左氏等书汉初诸儒皆未见而毛说先与之合不谓之源流子夏可乎
论曰毛公所谓传自子夏者则今之大小序是也当西汉时三家得立惟毛独否及其後惟毛独着独行千数百年之间说诗者莫敢有异议至朱子始疑之自立传义然亦多采其说夫毛之序诗谓全无所本於子夏则不可谓全出於子夏之说而无所臆揣附会则非也要其传经之功勤且伟矣
刘德
刘德者孝景帝子也前二年立为河间王修学好古实事求是从民得善书必为好写与之留其真加金帛赐以招之由是四方道术之人不远千里或有先祖旧书多奉以奏王者故得书多与汉朝等是时淮南王安亦好书所招致率多浮辩王所得书尽古文先秦旧书周官尚书礼礼记孟子老子之属皆经传说记七十子之徒所论其学举六艺立毛氏诗左氏春秋博士修礼乐被服儒术造次必於儒者山东诸儒者从而游武帝时来朝献雅乐对三雍宫及诏策所问三十余事其对推道术而言得事之中文约指明立二十六年薨中尉常丽以闻曰王身端行治温仁恭俭笃敬爱下明知深察惠於鳏寡大行令奏諡法聪明睿知曰献宜諡献王传五世至元国除建始元年复立元弟良为河间王良修献王之行母太后薨服丧三年如礼哀帝下诏褒扬益封万户薨諡曰惠传子尚至王莽时絶
论曰周衰礼坏乐崩及经秦火书籍亡失汉儒修补每限於端门惟献王藉屏藩之力多士景从故蒐辑独备艺文志所载儒家书目有河间周制十八篇意献王述礼之作又记献王与毛生等共采周官及诸子言乐事者以作乐记然则礼乐之事其存什一於千百犹传於今不废者献王之劳尤不可诬班固曰夫惟大雅卓尔不羣岂不谅夫
董仲舒
董仲舒广川人少治春秋孝景时为博士下帷讲诵弟子传以久次相授业或莫见其面盖三年不窥园其精如此进退容止非礼不行学士皆师尊之武帝即位举贤良文学之士前後百数而仲舒以贤良对策其策有曰天道之大者在隂阳阳为德隂为刑刑主杀而德主生是故阳常居大夏而以生育养长为事隂常居大冬而积於空虚不用之处以此见天之任德不任刑也天使阳出布施於上而主岁功使隂入伏於下而时出佐阳阳不得隂之助亦不能独成岁终阳以成岁为名此天意也王者承天意以从事故任德教而不任刑刑者不可任以治世犹隂之不可任以成岁也又曰夫不素养士而欲求贤譬犹不瑑玉而求文采也养士之大者莫大乎太学今以一郡一国之衆对亡应书者是王道往往而絶也臣愿陛下兴太学置明师以养天下之士数考问以尽其材则英俊宜可得矣又曰天令之为命命非圣人不行质朴之谓性性非教化不成人欲之谓情情非度制不节是故王者上谨於承天意以顺命也下务明教化民以成性也正法度之宜别上下之序以防欲也修此三者而大本举矣又曰孔子曰天地之性人为贵明於天性知自贵於物知自贵於物然後知仁谊知仁谊然後重礼节重礼节然後安处善安处善然後乐循理乐循理然後谓之君子故曰不知命无以为君子又曰今师异道人异论百家殊方指意不同是以上无以持一统法制数变下不知所守臣愚以为诸不在六艺之科孔子之术者皆絶其道勿使竝进邪辟之说灭息然後统纪可一而法度可明民知所从矣对既毕天子以为江都相事易王易王帝兄素骄好勇仲舒以礼义匡正王敬重之问曰粤王句践与大夫泄庸种蠡谋伐吴遂灭之孔子称殷有三仁寡人亦以为粤有三仁仲舒曰昔者鲁君问柳下惠吾欲伐齐何如柳下惠曰不可归而有忧色曰吾闻伐国不问仁人此言何为至於我哉徒见问耳犹且羞之况设诈以伐吴乎由此言之粤本无一仁夫仁人者正其谊不谋其利明其道不计其功是以仲尼之门五尺之童羞称五伯为其先诈力而後仁义也五伯比於他诸侯为贤其比三王犹武夫之於美玉也王曰善仲舒治国以春秋灾异之变推隂阳所以错行故求雨闭诸阳纵诸隂其止雨反是行之一国未尝不得所欲中废为中大夫先是辽东高庙长陵高园殿灾仲舒居家推说其意草槀未上主父偃候仲舒私见嫉之窃其书而奏焉上召视诸儒仲舒弟子吕步舒不知其师书以为大愚於是下仲舒吏当死诏赦之仲舒自是不敢复言灾异仲舒为人廉直是时方外攘四夷公孙弘治春秋不如仲舒而希世用事位至公卿仲舒以弘为从谀弘嫉之胶西王亦上兄也尤纵恣数害吏二千石弘乃言於上曰独董仲舒可使相胶西王胶西王闻仲舒大儒善待之仲舒恐久获罪病免凡相两国辄事骄王正身以率下数上疏谏争教令国中所居而治及去位归居终不问家产业以修学着书为事朝廷如有大事使使者及廷尉张汤就其家问之其对皆有明法自武帝初立魏其武安侯为相而隆儒矣及仲舒对策推明孔氏抑黜百家立学校之官州郡举茂材孝廉皆自仲舒发之年老以寿终於家子及孙皆以学至大官仲舒所着皆明经术之意及上疏条教凡百二十三篇而说春秋事得失闻举玉杯蕃露清明竹林之属复数十篇十余万言皆传於後世前汉书赞曰刘向称董仲舒有王佐之材虽伊吕亡以加管晏之属伯者之佐殆不及也至向子歆以为伊吕乃圣人之耦王者不得则不兴故顔渊死孔子曰噫天丧予惟此一人为能当之自宰我子贡子游子夏不与焉仲舒遭汉承秦灭学之後六经离析下帷发愤潜心大业令後学者有所统壹为羣儒首然考其师友渊源所渐犹未及乎游夏而曰管晏弗及伊吕不加过矣至向曾孙龚笃论君子也以歆之言为然
论曰孔子作春秋始於春亦终於春所以明千秋必还之运而开太平於无穷也当秦酷烈之余隂惨极矣於是惓惓以教化为言是阳春之德也夫欲兴教化必先崇学校欲崇学校必先一道术道术既一学校既崇而後贤者循理处善以成其君子不贤者亦节情防欲以别於羣生此实王道之正非管晏以下卑卑伯业之所得托也向惟粗知王伯之分故尊仲舒而黜管晏歆不知然遂乃过其父论夫仲舒之於伊吕虽若不逮然以视管晏固己分轨而殊涂岂复与较优劣哉向使武帝深加向用以董仲舒为丞相以汲黯为御史大夫汉治其几於三代乎
孔安国
孔安国孔子後也武帝时鲁共王好治宫室坏孔子宅欲以广其宫於壁中得古文尚书及礼论语孝经凡数十篇皆科斗文字王又升孔子堂闻琴瑟钟磬之音於是惧乃止不坏而悉以书还孔氏科斗书废已久时人无能知者安国乃以所闻伏生之书比校考论定其可知者为隷古更以竹简写之增多伏生二十五篇其析出者又五篇并伏生二十九篇都为五十九篇其余错乱磨灭弗可复知者悉上送官藏之书府安国又承诏为五十九篇作传既成遭巫蛊事不复以闻故未立於学官安国为谏大夫以授都尉朝司马迁亦尝从安国问其後又有百辆篇者出东莱张霸文意浅陋以中书校之非是霸自言受於父父有弟子尉氏樊竝平当等劝存其学及後樊竝谋反乃黜其书
论曰诸儒疑古文者非一至朱子亲注二典禹谟而嘱其余篇於蔡沈後世犹有显肆诃诋如吴澄之伦者盖是经之为诸儒裂也久矣推其致疑之由则以今文诘屈而古文从顺也先儒云记録之实语难工润色之雅词易好文之参杂难易它经传皆有之何独疑於书乎至伏生口授之书偏得其难而安国比校之书反得其易则又有说凡书之难读者诵数必多诵数多者着心必牢安知伏生之偏得其难者之非因难而得乎当秦火後羣经散亡而尚书尤甚百篇之义既莫得闻仅有存者又复指为贋作则是杜塞余道絶灭微学也程子云伊训说命诸篇非圣人不能作可以为古文之定论
夏侯胜
夏侯胜字长公鲁东平人少孤好学从张始昌受尚书及洪范五行传後又事简卿为学精熟所问非一师也善说礼服徵为博士光禄大夫会昭帝崩昌邑王嗣数出胜当乘舆前谏曰天久隂而不雨臣下有谋上者陛下出欲何之王怒谓为妖言缚以属吏吏白大将军霍光光不举法是时光与车骑将军张安世谋废昌邑王光让安世以为泄语安世实不言乃召问胜胜对在洪范传曰皇之不极厥罸常隂时则下人有伐上者恶察察言故曰臣下有谋光安世大惊以此益重经术士後十余日光卒与安世共白太后废昌邑王尊立宣帝光以为羣臣奏事东宫太后省政宜知经术白令胜用尚书授太后迁长信少府赐爵关内侯以与谋废立定策安宗庙益千户宣帝初即位欲襃孝武帝诏羣臣大议廷中皆曰宜如诏书胜独曰武帝虽有广土斥境之功然多杀士衆竭民财力奢泰无度天下虚耗百姓流离物故者过半畜积至今未复亡德泽於民不宜为立庙乐公卿共难胜曰此诏书也胜曰诏书不可用也人臣之义宜直言正论非苟阿意顺指议已出口虽死不悔於是丞相等劾胜非议诏书毁先帝不道及丞相长史黄霸阿纵胜不举劾俱下狱有司遂请尊孝武庙为世宗奏盛德文始五行之舞胜霸既久系霸欲从胜受经胜辞以罪死霸曰朝闻道夕死可矣胜贤其言遂授之繋再经冬讲论不怠至四年夏关东四十九郡同日地动或山崩上乃素服避正殿遣使者吊问吏民因大赦胜出为谏大夫给事中霸为扬州刺史胜为人质朴守正简易亡威仪见时谓上为君误相字於前上亦以是亲信之尝见出道上语上闻而让胜胜曰陛下所言善臣故扬之尧言布於天下至今见诵臣以为可传故传耳朝廷每有大议上知胜素直谓曰先生通正言无惩前事胜复为长信少府迁太子太傅受诰撰尚书论语说赐黄金百斤年九十卒官赐冢茔葬平陵太后赐钱二百万为胜素服五日以报师傅之恩儒者以为荣始胜每讲授常谓诸生曰士病不明经术经术苟明取青紫如俛拾地芥耳学经不明不如归耕
论曰书曰大哉王言谟训誓诰皆言也而载诸简策垂於万世以为治法何恶於传之者哉夫雷者天之号令也言者王之号令也雷声震於百里王言播於四方胜之置对其义确而笃矣唐魏徵佐太宗尝以事宣付史馆太宗让之徵所对大旨亦畧同云
刘向
刘向字子政本名更生楚元王交之四世孙也年十二以父德任为辇郎既冠行修饬擢谏大夫是时宣帝招选名儒俊材置左右更生以通达能属文词与王襃张子侨等竝进对献赋颂凡数十篇初淮南有枕中鸿宝苑袐书言神仙使鬼物为金之术世人莫见更生父德治淮南狱时得其书更生幼而读诵以为奇至是上复兴神仙方术之事更生献之言黄金可成上令典尚方铸作费多不验乃下更生吏系当死其兄阳城侯安民上书入国户半赎更生罪上亦奇其材得踰冬减死论会初立谷梁春秋徵更生受谷梁讲论五经於石渠复拜郎中给事黄门迁散骑谏大夫给事中元帝即位太傅萧望之少傅周堪皆受遗领尚书事甚见尊重更生年少於望之堪然二人重之荐更生宗室忠直明经有行擢散骑宗正给事中与侍中金敞拾遗左右四人同心谋议劝道上以古制多所欲匡正患苦外戚许史在位放纵而宦官弘恭石显弄权议罢退之未白而语泄遂为许史及恭显所谮愬堪更生下狱及望之皆免官其春地震夏客星见昴卷舌间上感悟赐望之爵关内侯奉朝请秋徵堪向欲以为谏大夫恭显沮之皆为中郎冬地复震时恭显许史子弟皆侧目於望之等更生惧焉乃使其外亲上变事请退恭显进望之等书奏恭显疑更生所为请考词服遂逮更生繋狱免为庶人而望之亦坐使子上书白寃前事恭显白令诣狱置对望之自杀天子甚悼恨之乃擢堪为光禄勲堪弟子张猛为光禄大夫给事中大见信任恭显惮之更生见堪猛在位几己得复进惧其倾危又见灾异竝起天地失常念以骨肉备九卿虽在甽亩犹不忘君乃上封事推春秋灾异以救今事一一条其所以有曰执狐疑之心者来谗贼之口持不断之意者开羣枉之门谗邪进则衆贤退羣枉盛则正士消故易有否泰小人道长君子道消则政日乱故为否否者闭而乱也君子道长小人道消则政日治故为泰泰者通而治也恭显见其书愈与许史比而怨更生等堪性公方自见孤立遂直道而不曲是岁夏寒日青无光恭显及许史皆言堪猛用事之咎上内重堪患衆口之寖润无所取信时长安令杨兴常称誉堪乃见问兴兴者倾巧士谓上疑堪因毁之上於是疑会城门校尉诸葛丰亦言堪猛短上发怒免丰亦左迁堪为河东太守猛为槐里令显等专权日甚後三岁余孝宣庙阙灾其晦日有食之於是上召前言日变在堪猛者责问皆稽首谢乃下诏徵堪为光禄大夫猛为太中大夫给事中是时显干尚书尚书五人皆其党也堪希得见常因显白事事决显口会堪疾瘖不能言而卒显遂诬谮猛令自杀於公车更生伤之乃着嫉谗擿要救危及世颂凡八篇依兴古事悼己及同类也遂废十余年成帝即位显等伏辜更生乃复进用更名向向以故九卿召拜中郎使领护三辅都水数奏封事迁光禄大夫是时帝元舅阳平侯王凤为大将军倚太后专国权兄弟七人皆封列侯适数有大异而上方精於诗书观古文诏向领校中五经秘书向乃集合上古以来历春秋六国至秦汉符瑞灾异之记推迹行事连传祸福着其占验比类相从各有条目凡十一篇号曰洪范五行传论奏之天子心知向忠精故为凤兄弟起此论也然终不能夺王氏权久之营起昌陵数年不成复还归延陵制度泰奢向上疏谏词旨极切上虽感其言而不能从向睹俗弥奢淫而赵卫之属起微贱踰礼制向以为王教由内及外自近者始故采诗书所载贤妃贞妇兴国显家可法则及孽嬖乱亡者序次为列女传凡八篇以戒天子及采传记行事着新序说苑凡五十篇奏之屡言得失陈法戒书数十上以助观览补遗阙上虽不能尽用然内嘉其言常嗟叹之时上无继嗣政由王氏出灾异浸甚向雅奇陈汤智谋与相亲友独谓汤曰灾异如此而外家日甚其渐必危刘氏吾幸得同姓末属累世蒙汉厚恩身为宗室遗老历事三主上以我先帝旧臣每进见常加优礼吾而不言孰当言者遂上封事极谏至曰事势不两大王氏与刘氏亦且不竝立如下有泰山之安则上有累卵之危陛下为人子孙守持宗庙而令国祚移於外亲降为皂隶纵不为身奈宗庙何妇人内夫家外父母家此亦非皇太后之福也书奏天子召见向叹息悲伤其意谓曰君且休矣吾将思之以向为中垒校尉向为人简易无威仪廉靖乐道不交接世俗专积思於经术昼诵书传夜观星宿或不寐达旦元延中星孛东井蜀郡岷山崩雍江向恶此异怀不能已复上奏有曰方今同姓疏远母党专政禄去公室权在外家非所以强汉宗卑私门保守社稷安固後嗣也向自见得信於上故常显讼宗室讥刺王氏及在位大臣其言多痛切发於至诚上数欲用为九卿辄为王氏居位者及丞相御史所持故终不迁居列大夫官前後三十余年年七十二卒卒後十三岁而王氏遂代汉
论曰孝宣以甘露三年始立谷梁博士是岁向年三十其铸作黄金事前於此则向固未及壮也且其失在於过信父书考向之诚谅忠謇庶几社稷之臣其学之醇西汉儒者未之或先也顾以年少一眚为世疵议夫仲舒繁露颇杂禨祥横渠蚤岁亦喜谈兵至若逃禅以归儒变?而求真者往往有之苟其能以晚盖则始术曾不足以相累何独於向而必过为核论哉
戴圣
戴圣字次君梁人与戴德同受礼於后苍德号大戴圣号小戴汉兴以来迄於刘向所校定礼传凡二百五十篇至德删其繁重为八十五篇圣又删为四十六篇世传大戴礼篇第自三十九而下止於八十一前阙三十八篇末阙四篇中又阙第七十二意其阙者即圣所删耶德仕至信都王太傅圣尝以博士论石渠仕至九江太守行治多不法前刺史以其大儒优容之及何武为刺史行部録囚徒有所举以属郡圣曰後进生何知乃欲乱人治皆无所决武使从事亷得其罪圣惧自免论曰大学中庸先圣设教传道之书也而皆出於圣则圣之为功岂独传礼一家学已哉史谓其行治多不法意圣迂阔慕古不尽循用汉法故武所举囚徒圣无所决而姗侮之曰後进生何知乃欲乱人治言己所以治者非武所知也是即行治不法之一事也夫儒家者流於法律刑名多粃糠弃之郑樵因此遂讥圣为礼家之宗而身为赃吏樵安从知武所廉得者之为赃罪耶圣行事少所表见独见於何武传者如此因嘉其传经之功而疑於其罪迹故録之若马融为梁冀草诏而杀李固则情罪彰灼君子不能为之辩矣
史传三编卷一

[book_title]卷二
钦定四库全书
史传三编卷二
大学士朱轼撰
名儒传二
汉
杜子春
杜子春河南缑氏人通周官先是秦始皇深恶周官之书禁絶不传汉武帝时有李氏得之上於河间献王独阙冬官一篇献王购以千金不得遂取考工记补成一篇奏之至成帝时黄门郎刘歆表而出之周礼始得列序着於录畧子春受业於歆能通其读家於南山因以教授乡里永明初年已九十犹能诵识郑兴郑衆马融贾微贾逵皆受业焉衆逵为发明其说着周礼解後融作周官传以授郑康成康成作周官注皆祖子春云子春又明易夏曰连山殷曰归藏子春曰连山伏羲归藏黄帝当必有所指云
论曰周官一书规模宏阔节目明备使後世得考见三代辨方正位体国经野设官分职之大端拘儒小生犹或疑之不犹疑尚书之古文乎是书始得自河间献王表自刘歆而子春能习其句读通其义类以授羣弟子共为注解而其传益着迄今三礼并垂非子春之功哉
孔僖
孔僖字仲和鲁国鲁人自安国以下世传古文尙书毛诗曾祖子建游长安与崔篆善及篆仕王莽亦劝子建子建曰吾有布衣之心子有衮冕之志各从所好请从此辞遂归终於家僖与篆孙駰复相友同游太学习春秋因读吴王夫差事僖叹曰所谓画虎不成反为狗者駰曰然昔孝武始为天子崇信圣道师则先王五六年间号胜文景及後恣已忘其前之为善僖曰书传如此多矣邻房生梁郁儳和之曰若然者武帝亦是狗耶遂阴上书告駰僖诽谤先帝事下有司駰诣吏僖恐诛乃自讼曰凡言诽谤者谓无此事而虚加之也孝武政之美恶显在汉史是谓直说书传实事非虚谤也夫帝者为善则天下之善归焉其不善天下之恶亦萃焉斯皆有以致之不可以诛於人也陛下不深自为计徒肆私忿以快其意臣等受戮死即死耳顾天下必以此闚陛下心自今以後苟见不可之事终莫复言者矣齐桓公亲扬先君之恶以唱管仲陛下乃欲为十世之武帝远讳实事岂不与桓公异哉帝始本无罪僖等意及书奏立诏勿问拜僖兰台令史元和二年春帝东巡狩还过鲁幸阙里以太牢祠孔子及七十二弟子作六代之乐命儒者讲论帝问僖曰今日之会宁於卿宗有光荣乎对曰臣闻明王圣主莫不尊师贵道陛下亲屈万乘辱临敝里此乃崇礼先师增辉圣德至於光荣非所敢承帝大笑曰非圣者子孙焉有斯言遂拜郎中从还京师校书东观冬拜临晋令崔駰以家林筮之不吉止僖曰子盍辞乎僖曰学不为人仕不择官吉凶由己而由卜乎在县三年果卒遗令即葬二子长彦季彦才十余岁或劝令反鲁对曰令载丧归则违父命舍墓而去心所不忍遂留华阴
论曰汉兴高祖以太牢祠孔子自是经术寖以萌蘖至孝武表章六经当时中外相应以理义之文然犹未及光武明章之盛也夫孔子者百王之师也帝自师其师而以为私家荣可乎僖之持论侃侃不惮批鳞盖自其谈史大学时已不复有嗫嚅之态矣若子建之不仕伪朝长彦季彦之不违父命奕世忠孝大节炳然何圣裔之多贤也
贾逵
贾逵字景伯扶风平陵人谊九世孙也父徽从刘歆受左氏兼习国语周官又受古文尚书於涂恽学毛诗於谢曼卿逵既悉传其父业复能兼通大夏侯尚书及五家谷梁之说自儿童时常在太学不通人间事性恺悌多智思俶傥有大节身长八尺二寸诸儒为之语曰问事不休贾长头永平中为左氏国语解诂凡五十一篇上之帝重其书写藏秘馆拜为郎与班固并校秘书应对左右肃宗立降意儒术特好古文尚书左氏传诏逵入讲北宫白虎观南宫云台帝善逵说使出左氏传大义长於二传者逵摘尤着明者三十事具条奏之帝深嘉悦令逵自选公羊严顔诸生高才者二十人教以左氏逵母常有疾帝以钱二十万使颍阳侯马防赐之谓防曰逵无人事於外屡空则从孤竹之子於首阳矣逵数为帝言古文尚书与经传尔雅训诂相应诏撰欧阳大小夏侯与古文同异逵集为三卷帝善之复令撰齐鲁韩诗与毛诗同异并作周官解故迁为卫士令建初八年乃诏诸儒各选高才生受左氏谷梁春秋古文尚书毛诗由是四经遂行於世尽拜逵所选弟子及门生为千乘王国郎朝夕受业黄门署学者欣欣羡慕焉永元三年以为左中郎将八年拜侍中领骑都尉内备帷幄兼领秘书甚见信用所着经传义诂及论难百余万言号为通儒年七十二十三年卒初郑兴明左氏自杜林桓谭卫宏之属莫不斟酌焉及逵传父业自是左氏有郑贾之学
论曰周官乃经世大典程子所谓天理烂熟之书也当西汉时惟刘歆颇知诵讲而歆反毗王莽助成乱亡之政故後儒业是者益稀逵於诸经鲜不涉其流四经之学实赖以传然窃独怪其数言古文尚书於帝而不及周官也夫诸经出自圣笔者易之外惟周官春秋而已千载而下叙五经者舍三传而列春秋独言礼则弃周官而任戴记岂非汉氏学宫所立舛谬相沿而致然与
郑衆
郑衆字仲师河南开封人年十二从父兴受左氏春秋作春秋难记条例兼通易诗建武中皇太子及山阳王荆因梁松以缣帛聘衆曰太子无外交之义汉旧防藩王不宜私通宾客松风以意不可逆衆曰犯禁触罪不如守正而死太子及荆闻而奇之亦不强也及梁氏败宾客多坐之惟衆不染於词永平初辟司空府以明经给事中再迁越骑司马复留给事中八年北匈奴遣使求和亲遣衆报之衆至单于欲令拜衆不为屈单于怒围守闭之欲以胁服衆衆拔刀自誓单于恐而止乃更发使随衆还京师朝议将复遣使衆谏曰北单于所以要致汉使者欲以离南单于之衆坚三十六国之心又令西域归化者局促狐疑絶望中国耳南单于居汉久具知形势万分离析旋为边害今有度辽之衆扬威北垂虽勿报答不敢为患帝不从复遣衆衆言臣前奉使不为匈奴拜单于恚恨遣兵围臣今复衔命必见陵折臣诚不忍持节拜如令匈奴遂能服臣将有损大汉之强帝不听衆不得已遂行於道犹连上书固争之诏切责衆追系廷尉会赦归家後帝见匈奴来者闻衆与单于争礼意气壮勇虽苏武不过乃复召为军司马与马廖击车师至敦煌拜中郎将使护西域会匈奴胁车师围戊巳校尉衆发兵救之迁武威太守谨修边备匈奴不敢犯召为左冯翊建初六年拜大司农是时肃宗议复盐铁官衆谏以为不可数被责劾执议不移帝竟不从其後受诏作春秋删十九篇八年卒官
论曰仗节死义之臣必於犯顔敢谏中求之诚哉是言也衆之谔谔在廷用能奋节北陲不为国耻唐殷侑使回鹘韩愈序之曰士不通经果不足用若衆者其诚得於经者多耶衆父兴与光武论郊祀事光武将断以谶兴曰臣不为谶光武怒兴遂惶恐逊词以免衆之抗直过於兴矣
卢植
卢植字子干涿郡涿人身长八尺二寸音声如钟少事马融能通古今学好研精而不守章句融外戚豪家多列女娼歌舞於前植侍讲积年未尝转眄融以是敬之既归阖门教授性刚毅有大节常怀济世志及窦武援立灵帝秉机政朝议欲加封爵植虽布衣以武素有名誉乃献书规武劝辞大赏以全身名且请依古礼置诸子官徵宗室贤才训道爵用以强干弱枝武不能用州郡数命皆不就建宁中徵为博士乃起熹平四年九江蛮反四府选植才兼文武拜九江太守蛮寇宾服以疾去官作尚书章句三礼解诂时始立太学石经以正五经文字植上书请立毛诗周礼左氏博士会南夷叛以植尝在九江有恩信拜庐江太守植深达政宜务存清静弘大体岁余徵拜议郎与马日磾蔡邕杨彪韩说等并在东观校中书五经记传补续汉记帝以非急务转为侍中迁尚书光和元年日有食之植陈八事一曰用良二曰原禁三曰御疠四曰备寇五曰修礼六曰遵尧七曰御下八曰散利用良者谓宜使州郡核举贤良随方委用原禁者诸党锢多非其罪可加赦恕御疠者宋后为王甫所构忧死家属被诛宜听收葬备寇者王侯之家赋税减削愁穷思乱宜使给足以防未然修礼者应徵有道之人陈明洪范禳服灾咎遵尧者郡守刺史一月数迁宜依黜陟以章能否纵不九载可满三岁御下者请谒希爵一宜禁塞迁举之事责成主者散利者天子之体理无私积宜弘大务蠲畧细微帝不省中平元年黄巾贼起四府举植拜北郎中将持节征之连战破贼帅张角角走保广宗植筑围凿壍造云梯将攻之垂拔帝遣小黄门左丰诣军观贼形势或劝植赂丰植不可丰还谗之帝怒遂槛车徵植减死罪一等及皇甫嵩平黄巾盛称植方畧嵩皆资之以济成功乃复尚书帝崩何进谋诛中官召董卓以惧太后植知卓凶悍难制固止之进不从及进为张让段珪等所害袁绍将兵入宫让等刼太后天子及陈留王从复道走北宫植执戈於阁道窻下仰数珪珪等惧乃释太后太后投阁得免绍又进兵排宫攻省内让珪等遂将帝与陈留王步出谷门奔小平津公卿无得从者惟植夜驰河上王允遣闵贡随植後追之贡至手劒斩数人余皆投河死明日公卿百官乃奉迎天子还宫董卓既至果陵虐朝廷大会百官议废立羣僚无敢言植独抗议曰昔太甲既立不明昌邑罪过千余故有废立之事今上富於春秋行无失德非前事之比卓怒罢会将诛植议郎彭伯谏曰卢尚书海内大儒今先害之天下震怖卓乃止但免植官植以老病求归惧不免诡道从轘辕出卓果使人追之不及遂隐于上谷不交人事初平三年卒临困?其子俭葬土穴不用椁附体单帛而已
後汉书论曰风霜以别草木之性危乱而见贞良之节夫蠭虿起怀雷霆骇耳虽贲育荆诸之伦未有不冘豫夺常者也当植抽白刃严阁之下追帝河津之间排戈刃赴戕折岂先计哉君子之於忠义造次必於是颠沛必於是也论曰进之召卓曹操亦笑其失谋卓之废主袁绍亦折其逆志事计虽同而乃心实异惟植忠於帝室而智足察奸勇足厉气其常怀济世岂虚哉夫直养者刚之本也当植之在讲筵目不转眄所养固已刚矣让珪逃死何敢滥加横戮蔚宗论植大节乃舍抗卓而述其追帝不已末乎
郑康成
郑康成北海高密人少为乡啬夫常诣学宫不乐为吏父虽怒之不能禁後游太学事京兆第五元先始通京氏易公羊春秋三统历又善九章算术复从东郡张恭祖受周官礼记左氏春秋韩诗古文尚书以山东无足问者乃西入关事扶风马融融素骄贵门徒四百余人升堂者仅五十余生康成在门下从高业弟子传受日夜寻诵三年不得见融及融考论图纬闻康成善算召见康成因从质疑义问毕辞归融喟然曰郑生去吾道东矣康成自游学十余年乃归家贫客耕东莱学徒已数百十人及党事起被禁锢遂隐修经业杜门不出时何休好公羊学着公羊墨守左氏膏肓谷梁废疾康成乃发墨守鍼膏肓起废疾休见而叹曰康成入吾室操吾矛以伐我乎初中兴後范升陈元李育贾逵之徒争论古今学及康成答休义据通深由是古学遂明灵帝末党禁解何进辟之州郡迫胁不得已诣进进为设几杖礼待甚优康成不受朝服以幅巾见一宿逃去时年六十弟子益进自远方至者以千数後袁隗表为侍中以父丧不行国相孔融深敬之屣履造门勅县曰昔齐置士乡越有君子军皆异贤意也郑君乡宜曰郑公乡可广开门衢令容高车号通德门董卓迁都公卿举康成为赵相道断不至会黄巾寇青部避地徐州州牧陶谦接以师友之礼建安元年始还高密道遇黄巾数万人黄巾知为康成皆拜约不敢入县境康成尝疾笃自虑以书戒子曰吾念述先圣之元意整百家之不齐庶几以竭吾才入此岁来已七十矣案之典礼便合传家今我告尔以老归尔以事将闲居以安性覃思以终业尔其朂求君子之道研鑚勿替敬慎威仪以近有德显誉成於僚友德行立於己志可不深念耶可不深念耶时袁绍总兵冀州尝大会宾客康成最後至绍乃延之上坐康成身长八尺饮酒一斛秀眉明目容貌温伟绍客多豪俊见康成儒者竞设异端百家互起康成依方辩对咸出问表皆得所未闻莫不嗟服汝南应劭前自赞曰故泰山太守应仲远北面称弟子何如康成笑曰仲尼之门考以四科回赐之徒不称官阀劭有慙色绍乃举康成茂才表为左中郎将不就公车徵为大司农给安车一乘以病乞还五年春寝疾时绍与曹操相距於官渡令子谭迫康成从军不得已行至元城疾笃不进其年六月卒年七十四遗令薄葬自郡守以下尝受业者縗絰赴会千余人所注周易尚书毛诗周礼仪礼礼记论语孝经及诸杂着凡百余万言其答诸弟子问五经义者门人又相与依论语撰为郑志八篇
後汉书论曰自秦焚六经圣文埃灭汉兴诸儒颇修艺文及东京学者亦各名家而守文之徒滞固所禀异端纷纭互相诡激遂令经有数家家有数说章句多者或乃百余万言学徒劳而少功後生疑而莫正康成括囊大典网罗衆家删裁繁芜刋改漏失自是学者畧知所归王父豫章君每考先儒经训而长於康成常以为仲尼之门不能过也及传授生徒专以郑氏家法云论曰礼始於太乙非圣者莫能得其精自夫子不敢轻言夏殷之礼况其下者乎至於经曲繁多条贯详密则又不独神明其精者之难即欲比而栉之疏而理之使数度井然亦复匪易康成三礼之学所微疵者习熟濡染不能不间杂於谶纬耳要其旁稽曲证使三代质文於今犹与有存者则非夫人之烈不及此舍翼卫之勤而索瘢?以为指摘岂笃论哉
何休
何休字邵公任城樊人少府豹之子也为人质朴讷口而雅有心思精研六经尤善公羊春秋世儒无及者以列卿子拜郎中非其好也辞病去不仕州郡进退必以礼太傅陈蕃辟之与参政事蕃被害坐废锢初公羊之学自齐胡母子都作条例以授东平嬴公嬴公授东海孟卿孟卿授鲁人眭孟眭孟授东海严彭祖鲁人顔安乐公羊遂有严顔二家博士至休乃畧依胡母生条例隐括使就绳墨作公羊解诂覃思不闚门者十有七年又以春秋駮汉事六百余条妙得公羊本意先是扶风李育亦治公羊作难左氏义四十一事及论五经白虎观育以公羊意难贾逵往返皆有理证最为通儒休既善公羊兼通历算乃与师博士羊弼追述育意以难二传作公羊墨守左氏膏肓谷梁废疾又注孝经论语风角七分经纬典谟不与守文同说党禁解辟司徒羣公表休道术深明宜侍帷幄幸臣嫉之乃拜议郎屡陈忠言再迁谏议大夫年五十四光和五年卒
论曰公羊之学韩愈谓何氏注外不见他书要渺之义无自而寻则休之解诂未为尽得公羊本旨也况三传互有短长休直诋为膏肓为废疾意所谓党同门妬道真者休盖未能免此欤虽然残经之不亡实诸专家是赖自休以来几二千年其书列於学宫不可废也
赵岐
赵岐字邠卿京兆长陵人初名嘉字台卿後因避难不忘本土故自改其名字岐少明经有才艺娶马融兄女鄙融不持士节耻与相见仕州郡以亷直疾恶见惮年三十余有重疾卧蓐七年自虑奄忽乃?兄子曰丈夫生世遯无箕山之操仕无伊吕之勲天不我与复何言哉可立石墓前刻曰汉有逸人姓赵名嘉有志无时命也奈何後疾瘳辟司空掾议二千石得去官为亲行服朝廷从之寻为梁冀所辟陈损益求贤之策冀不纳举理剧为皮氏长中常侍左悺兄胜为河东太守岐耻疾宦官即日西归京兆尹延笃复以为功曹先是中常侍唐衡兄玹为京兆虎牙都尉郡人轻之岐尤数为贬议玹深毒恨延熹元年玹为京兆尹岐惧避之玹果收岐家属陷以重法尽杀之岐遂逃难四方匿姓名卖饼北海市中道遇安丘孙嵩嵩察岐非常人呼与共载岐失色嵩乃下帷屏行人密问岐曰视子非卖饼者又相问而色动不有重怨即亡命乎我北海孙宾石势能相济岐素闻嵩名以实告嵩与俱归入白母曰出行乃得死友迎入上堂飨之极欢藏岐复壁中後诸唐死灭因赦乃出三府闻之同时并辟九年应司徒胡广之命会南匈奴乌桓鲜卑反公卿举岐擢并州刺史坐党事免灵帝初复遭党锢中平元年四方兵起诏选故刺史二千石有文武才用者徵岐拜议郎张温西征请补长史别屯安定何进举为敦煌太守行至襄武为贼边章所执诡词得免展转还长安献帝西迁复拜议郎稍迁太仆及李傕专政关东扰乱袁绍与公孙瓒争冀州乃以岐副太傅马日磾抚慰天下日磾行至洛阳表别遣岐宣扬国命所到百姓皆喜曰今日乃复见使者车骑是时袁绍曹操皆自将兵数百里迎岐岐深陈天子恩德又移书公孙瓒为言利害绍等各罢兵与岐期会洛阳奉迎车驾岐南到陈留得笃疾经涉二年绍等遂不至兴平元年徵岐时帝当还洛阳董承奉诏先修宫室岐谓承曰海内分崩惟荆州境广地胜年谷岁登岐虽迫大命犹志报国家欲南说刘表使身将兵来卫与将军并心同力以奬王室承即表遣岐岐至表果遣兵助修洛阳宫室军资委输前後不絶岐以老病留荆州而孙嵩亦寓於表岐乃称嵩素行笃烈与表共上为青州刺史俄而桓典孔融皆荐岐就拜太常年九十余建安六年卒初孝文广游学之路论语孝经孟子尔雅皆置博士後罢传记博士独立五经孟子博士遂废岐以为周衰异端竝起孟子悼尧舜汤文周孔之业将遂湮灭着书七篇包罗天地揆叙万类命世亚圣之大才也乃述所闻证以经传为章句十四卷
论曰当秦火时以孟子下胪诸子故得不毁汉兴司马迁始称其述唐虞三代之德以竝孔子然犹与荀卿合传惟岐值时衰乱经籍道息独能抽博士所不讲者潜心毕业且断而置之以为命世亚圣何其明也
晋
范宣
范宣字宣子陈留人也年十岁能诵诗书尝以刀伤手捧手改容人问痛耶答曰不足为痛但受全之体而致毁伤不可处尔家人以其年幼而异焉少尚隐遁加以好学手不释卷以夜继日遂博综衆书尤善三礼家至贫俭躬耕供养亲没负土成坟庐於墓侧太尉郄鉴命为主簿诏徵太学博士散骑郎并不就家於豫章太守殷羡见宣茅茨不完欲为改宅宣固辞之庾爰之以宣素贫加年荒疾疫厚饷给之宣又不受爰之问宣曰君博学通综何以大儒宣曰汉兴贵经术至於石渠之论实以儒为弊正始以来世尚老庄逮晋之初竞以裸裎为高仆诚大儒然立不与易宣言谈未尝及老庄客有问人生与忧俱生不知此语何出宣云出庄子至乐篇客曰君言不读老庄何由识此宣笑曰小时尝一览时人莫之测也宣洁行亷约韩康伯遗绢百疋不受减五十疋复不受如是减半遂至一疋既终不受康伯後与宣同载就车中裂二丈与宣云人宁可使妇无?耶宣笑而受之宣虽闲居屡空尝以读诵为业谯国戴逵等皆闻风宗仰自远而至讽诵之声有若齐鲁太元中顺阳范甯为豫章太守甯亦通儒在郡立学校教授恒数百人由是江州人士并好经学化二范之风也年五十四岁卒着礼易论难皆行於世
论曰自魏晋以清虚相尚放荡为高弃礼法如弁髦国势人心举坏於此当其时在朝者乃有卞壼壼之言曰诸君子皆以风流相尚执鄙吝者非壼而谁卒能仗节死义为时名臣宣仕不显洁行穷经独为於举世不为之日卒使江州人士化於二范之风其可谓儒之拔出者矣
范甯
范甯字武子自父汪渡江侨於新野汪博学善谈名理甯亦自少多所通览简文帝为相将辟之为桓温所讽而止初温欲以汪为长史及江州刺史汪皆不就温意恨故终温之世甯兄弟无在列位者时方以浮虚相扇儒雅日替甯谓其源出於王弼何晏二人之罪深於桀纣乃着论以捄之畧曰王何?弃典文不遵礼度游词浮说波荡後生洙泗之风缅焉将坠遂令礼坏乐崩中原倾覆昔夫子斩少正太公戮华士岂非旷世而同诛乎桀纣暴虐正足以灭身覆国为後鉴戒岂能回百姓之视听哉吾固以为一世之祸轻历代之罪重自丧之衅小迷衆之愆大也甯崇儒抑俗率皆如此温死之後始解褐为余杭令兴学校养生徒洁已修礼志行之士莫不宗之期年风化大行自中兴来崇学敦教未有如甯者也迁临淮太守封阳遂乡侯徵拜中书侍郎时更营新庙博求辟雍明堂之制甯据经传奏上皆有典证孝武帝雅好文学甚被亲爱朝廷疑义辄咨访之甯指斥朝士直言无讳王国宝甯甥也谄事会稽王道子惧甯不见容疎隔之甯求出为豫章太守前豫章守多不利帝曰甯何以身试死耶甯不为意固请行临发犹疏言调役劳扰之弊寻诏公卿牧守普议得失甯复陈时政数事帝善之甯在郡大设庠序采磬石於交州以佐学用改革旧制不拘常宪远近至者千余人并拔郡四姓子弟皆充学生课读五经资给衆费一出私录又起学台功用弥广以专辄任心为王凝之所劾抵罪子泰弃官称诉会赦免始家於丹阳犹勤经学终年不辍年六十三卒初甯以释谷梁者近十家皆肤浅不经师匠遂沈思积年着为集解其言曰左氏以鬻拳兵谏为爱君是人主可得而胁也以文公纳币为用礼是居丧可得而婚也谷梁以卫辄拒父为尊祖是为子可得而叛也以不纳子纠为内恶是仇讐可得而容也公羊以祭仲废君为行权是神器可得而闚也以妾母称夫人为合正是嫡庶可得而齐也又曰左氏艳而富其失也诬谷梁清而婉其失也短公羊辩而裁其失也俗若能富而不诬清而不短裁而不俗则深於其道者也故甯所着义最精审为世所重
论曰六朝旷达之弊其源出於庄老甯寻究标枝归罪王何当已而未敢诵言以攻庄老则犹眯乎其源者也三传得失自向歆父子已为异同之论至白虎分争益加破裂甯独依经诘传据理诠经可谓通方君子矣
韩伯
韩伯字康伯颍川长社人为人清和有思理殷浩称之曰康伯能自标置居然出羣之器同郡庾龢名重一时少所推服独称伯及王坦之曰思理伦和我敬韩康伯志力强正吾媿王文度举秀才徵佐着作郎并不就简文帝居藩引为谈客自司徒佐西属转抚军掾中书郎散骑常侍豫章太守入为侍中陈郡周勰为谢安主簿崇尚庄老脱落名教居丧废礼伯斥非之时人惮焉尝作辩谦论有曰孤寡不谷衆人之所恶而侯王以自称降其贵者也执御执射衆人之所贱而君子以自目降其贤者也夫处贵非矜而矜己者常有其贵言善非伐而伐善者骤称其能故惩忿窒欲着於损象卑以自牧实系谦爻皆所以存其所不足拂其所有余也後转丹阳尹吏部尚书领军将军既疾病改授太常未拜卒年四十九初王弼注易於系辞说卦序卦三传犹未毕业伯实续为之注云
论曰程邵未兴治易者皆宗王韩之注王淫於庄老所注不足以翊卫名教固其所也伯当放浪波靡之时斥俗崇礼而亦未能发挥四圣之微指读其所着辩谦论诚有味乎其言之在易小过象传曰行过乎恭丧过乎哀盖崇本以维其衰则过而非过伯殆有得於斯义者耶
梁
皇侃
皇侃吴郡人青州刺史皇象九世孙也少好学师事贺瑒精力专门尽通其业尤明三礼孝经论语为国子助教在学讲说听者常数百人撰礼记讲疏五十卷书成奏上诏付秘阁顷之命入夀光殿说礼记义梁武帝善之加员外散骑侍郎侃性至孝常日限诵孝经二十徧丁母忧还乡里平西邵陵王钦其学厚礼迎之及至因感心疾卒所撰论语义礼记义见重於世学者传焉论曰南北朝之际俗尚波靡异教纷挐经学微而士习不可问矣侃独精力专门以明经为业听者尝数百人时亦有重之者此以见士贵有志而修德者不孤信夫故特存之以备一綫焉
史传三编卷二

[book_title]卷三
<史部,传记类,总录之属,史传三编
钦定四库全书
史传三编卷三
大学士朱轼撰
名儒传三
隋
王通
王通字仲淹先为祁人九世祖?当怀愍时东迁三传至元则究道德考经籍卒为鸿儒江左号王先生先生孙虬值萧氏禅耻食齐粟北事魏仕至并州刺史家河汾是为通高祖及通父隆传业教授门徒千余人开皇初以国子博士待诏云龙门文帝从容问曰朕何如主隆曰陛下聪明神武得之於天发号施令不尽稽古虽负尧舜之资终以不学为累帝默然久曰先生朕之陆贾也隆乃着兴衰要论七篇奏之帝称善四年通始生隆筮之遇坤之师大父安康献公占之曰是子必能通天下之志遂名曰通通六岁而江东平隆叹曰王道无叙天下何为而一乎通侍侧有忧色曰通闻古之为邦有长久之策故夏殷以下四海常一统也後之为邦行苟且之政故魏晋以下九州无定主也夫子之叹盖忧皇纲不振生人劳於聚敛而天下将乱乎隆异之遂告以元经之事通再拜受之十八年隆宴居歌伐木而召通谓曰自天子至庶人未有不资友以成者在三之义师居一焉小子勉旃翔而後集通於是有四方之志盖受书於东海李育学诗於会稽夏琠问礼於河东关朗正乐於北平霍汲考易於族父仲华不解衣者六岁其精志如此仁夀三年通既冠慨然有济苍生之心西游长安帝召见太极殿奏太平十有二策遵王道推霸略稽古验今恢恢乎运天下於指掌帝大悦曰得生几晚下其议於公卿公卿不悦杨素苏夔李德林见通与之言终日归而有忧色门人问通曰素言政而不及化是天下无礼也夔言声而不及雅是天下无乐也德林言文而不及理是天下无文也王道从何而兴乎时将有萧墙之衅通知谋之不用作东征之歌而归帝闻再徵之不至大业二年徵又不至乃曰吾视千载已上未有若周公焉其道则一而经制大备後之为政者有所持循吾视千载而下未有若仲尼焉其道则一而述作大明後之修文者有所折衷矣遂续诗书正礼乐修元经赞易道九年而六经大就门人自远而至其教兴於河汾雍雍如也通闲居俨然其动也徐若有所虑其行也方若有所畏其接长者恭恭然如不足接幼者温温然如有就其使人虽童仆必敛容乡人有丧通必先往反必後有水土之役则具畚锸以往曰吾非从大夫也其言应而不唱唱必有大端或问人善曰子知其善则称之不善则曰未尝与久也其族婚嫁必具六礼曰斯道也今亡矣三纲之首不可废吾从古尝曰冠礼废天下无成人矣昏礼废天下无家道矣丧礼费天下遗其亲矣祭礼废天下忘其祖矣门人有问姚义孔庭之法曰诗曰礼不及四经何也义曰尝闻诸夫子矣春秋断物志定而後及也乐以和德全而後及也书以制法从事而後及也易以穷理知命而後及也故不学春秋无以主断不学乐无以知和不学书无以议制不学易无以通理四者非具体不能及故圣人後之然则诗礼何为而先也曰教之以诗则出辞气斯远暴慢矣约之以礼则动容貌斯立威严矣度其言察其志考其行辨其德志定则发之以春秋於是乎断而能变德全则导之以乐於是乎和而知节可从事则达之以书於是乎可以立制知命则申之以易於是乎可以尽性若骤而语春秋则荡志轻义骤而语乐则喧德败度骤而语书则狎法骤而语易则玩神通闻之曰姚子得之矣魏徵问圣人有忧乎曰天下皆忧吾独得不忧乎问疑曰天下皆疑吾独得不疑乎徵退通谓董常曰乐天知命吾何忧穷理尽性吾何疑贾琼问何以息谤曰无辩何以止怨曰不争问事人之道曰远而无介就而无谄泛乎利以讽之无鬭其捷问君子之道曰必先恕乎为人子者以父之心为心为人弟者以兄之心为心推而达之天下斯可矣李密问英雄曰自知者英自胜者雄问勇曰必也义乎问王霸之略曰不以天下易一民之命房玄龄问事君之道曰无私问使人之道曰无偏问化人之道曰先正其心尝曰不以伊尹周公之道康其国非大臣也不以霍光诸葛亮之心事其君皆具臣也又曰人不里居地不井授终苟道也封禅之费非古也其秦汉之侈心乎又曰无赦之国其刑必平多敛之国其财必削又曰政猛宁若恩法速宁若缓狱繁宁若简臣主之际其猜也宁信通见牧守屡易曰尧舜三载考绩仲尼三年有成三代之兴邦家有社稷焉两汉之盛牧守有子孙焉不若是之亟也无定主而责之以忠无定民而责之以化虽欲从之末由也已其嘉言懿论门人相与集而记之号曰中说十年召署蜀司户不就十一年以着作郎国子博士徵并不至十三年江都难作通寝疾泫然兴曰生民厌乱久矣天其或者将啓尧舜之运而吾不与焉命也遂卒门人諡之曰文中所续礼论二十五篇列为十卷乐论二十篇列为十卷书一百五十篇列为二十五卷诗三百六十篇列为十卷元经五十篇列为十五卷赞易七十篇列为十卷竝未及行二子长曰福郊少曰福畤
论曰通名迹不见於隋史故司马光以为疑所引弟子多唐初名臣朱子以为福郊福畤之所为非通雅意然亦其平日好高自大之心有以啓之又议其续经之僭至等之吴楚虽然当隋之时道术之裂也已久通独鋭然修周孔之业倡教河汾成就後进其学其识诚大有以过人者故朱子又称其学有可用之实荀扬韩氏皆不及也岂不谅哉康节邵子亦尝为之赞曰录其所是弃其所非君子有归斯实平恕之论
唐
薛收
薛收字伯裦蒲州汾阴人道衡之子也年十二能属文以父不得死於隋不肯仕郡举秀才不应事王通与董常仇璋程元备闻六经之义为高第通称之曰孝哉薛收行不负於神明收问仁通曰五常之始也问性曰五常之本也问道曰五常一也收问政於仲长子光子光曰举一纲衆目张弛一机万事隳不知其政也收以告通通曰子光得之矣及唐高祖兴收遁入首阳山将应义举尧君素觉之迎置其母城中收不得去後君素东连王世充收遂挺身归唐房玄龄亟言之秦王王召见问方畧合旨授府主簿判陕西大行台金部郎中是时方讨世充军事繁综收为书檄露布或马上占词该敏如素构初不窜定窦建德来援世充诸将争请敛军以避其锋收独曰不然世充据东都府库盈衍所将兵皆江淮精鋭但苦乏食为我所持今建德总衆以来若纵之至必转河北之粟以馈洛阳则战争方始偃兵无日混一之期殊未有涯也不若分兵守洛阳深沟高垒慎勿与战大王亲督骁锐先据成臯厉兵按甲截建德路以逸待劳决可克也建德既破世充自下不过二旬两主就缚矣秦王曰善遂禽建德降世充一如收策王入观隋宫室夸侈无度收进曰峻宇雕墙殷辛以亡土阶茅茨唐尧以昌始皇兴阿房而秦祸速文帝罢露台而汉祚永後主曾不是察奢虐是矜卒死一夫之手为後世笑何此之能保哉王重其言俄授天策府记室参军从平刘黑闼封汾阴县男尝上书谏王畋猎王答之曰成我者卿也明珠兼乘未若一言赐黄金四十铤武德七年寝疾王遣使临问相望於道又命舆至府举袂抚之论叙平生感激涕泗卒时年三十三王哭之恸及王即位语房玄龄曰收若在者当以中书令处之
论曰以嵇绍之忠而事晋後世犹有遗议收之不仕隋高於绍矣当唐之初其登瀛洲者多隋之遗臣也惟收起布衣以佐兴朝其出身为独正及决机东都下料敌审胜虽良平之智何以加兹王福畤又记太宗欲兴礼乐房玄龄魏徵等苦无素业卒不能定太宗临朝而叹玄龄退乃谓徵曰使董薛在适不至此董谓董常薛即收也
孔颖达
孔颖达字仲达冀州衡水人自少诵记日千余言能闇记三礼义宗及长明服氏春秋传郑氏尚书诗礼记王氏易善属文通步历尝造同郡刘焯焯名重海内初不之礼及与质难焯大畏服大业初举明经高第仕隋至太学助教隋乱避地虎牢唐太宗平洛授文学馆学士迁国子博士太宗身櫜鞬风纚露沐然鋭情经术即秦王府开文学馆召名儒十八人为学士与议天下事既即位殿左置弘文馆悉引纳学士番宿更休听朝之间则与讨古今道前王所以成败或日昃夜艾未尝少怠於是封颖达曲阜县男转给事中颖达亦数数以忠言进帝问以能问於不能以多问於寡有若无实若虚何谓也对曰此教人谦耳非特匹夫君德亦然故易称蒙以养正若据尊极之位衒聪耀明恃才以肆则上下不通君臣道乖自古灭亡莫不由此帝称善除国子司业岁余以太子右庶子兼司业与诸儒议历及明堂事多从其说以论撰劳加散骑常侍爵为子皇太子令颖达撰孝经章句因文以尽箴讽又数争太子失帝闻之劳以金帛久之拜祭酒侍讲东宫帝幸太学观释菜命頴达讲经太子既长稍不法颖达争不已至面折之或以过颖达颖达曰蒙国恩厚虽死不恨剀切愈至後致仕卒陪葬昭陵諡曰宪初颖达与顔师古司马才章王恭王琰受诏撰诸经义训包贯异家为详博号义赞诏改为正义及永徽间诏于志宁张行成高季辅等就加增损遂布下其书行於世
论曰唐儒治经不如汉析理不如宋故三百年中以诗文名家者至衆而儒之醇者则寥寥难以数觏贞观之初号多老儒然瀛洲之选能有功於经史者惟颖达与顔籕为最故时人以籕为班固功臣而颖达诸经正义程朱尚资之以明训诂迄於今学宫传诵犹未废也籕才余於德颇为清议所薄若颖达之执义陈善有謇謇之节其性行优於籕矣
褚无量
褚无量字弘度杭州盐官人少刻意坟典家濒临平湖龙出衆皆走观无量读书若不闻人异之尤精礼及司马史记擢明经第累除国子博士迁司业兼修文馆学士中宗将南郊定仪典时议皇后为亚献无量固争以为郊祀国大事折衷莫如周礼周礼冬至祭天圜丘不以地配惟始祖为主亦不以妣配故后不得与又巾车内司服掌后六服与五路无后祭天之服与路是后不助祭天也其议不行遂以母老解官明皇为太子复拜国子司业兼侍读撰翼善记以进优被礼答太子释奠国学令讲经建端树义博敏而辨进银青光禄大夫及即位迁左散骑常侍兼国子祭酒封舒国公母丧解官庐墓左鹿犯所植松柏无量号曰山林不乏忍犯吾茔树耶自是羣鹿驯扰无量为终身不御鹿肉丧除复故官以耆老随仗听徐行又为设腰舆许乘入殿中频上书陈得失开元五年帝将幸东都而太庙坏姚崇以庙本苻坚故殿久腐故坏不必罢行无量鄙其言以为不足听乃上疏曰王者阴盛阳微则先祖见变今後宫非御幸者宜悉出之举俊良撙奢靡轻赋慎刑纳谏争察谄谀继絶世则天人和会灾异讫息帝卒从崇言车驾遂东无量又上言昔虞舜之狩秩山川徧羣神愿陛下所过名山大川古帝王贤臣在祀典者竝诏致祭自古受命必兴灭继絶崇德报功故存人之国大於救人之灾立人之後重於封人之墓愿到东都收叙唐初逮今功臣世絶者虽在支庶咸得承袭帝纳用其言即诏无量祠尧平阳宋璟祠舜蒲坂苏頲祠禹安邑又求武德以来勲臣苖裔绍续其封初内府旧书自高宗时甲乙丛倒无量请缮录补第以广秘籍诏於东都乾元殿东厢彚之而以无量为之使又求天下遗书以补阙文不数年四库完治帝西迁徙书丽正殿复诏无量就丽正纂续前功皇太子及四王未就学无量以孝经论语五通献帝曰朕知之矣乃选儒臣为太子诸王侍读七年太子齿胄于学诏无量升坐讲劝百官观礼年七十五卒所譔述百有余篇卒後有於书殿得其讲史记至言十二篇上之帝为叹息始无量与马怀素为侍读厚见宠待其後秘书少监康子原国子博士侯行果继之虽赏赉亟加而礼遇稍衰矣
论曰迹无量平生抗直以劘上致孝以事亲至於拂牝鸡感麋鹿其行谊殆远过於瀛洲诸学士顾以着述不彰为後儒所鲜称表而扬之是史氏之责也且四库遗编非无量则零落谬失者不知凡几矣其为功於艺文又曷可没乎哉
啖助
啖助字叔佐赵州人後徙关中淹该经术天宝末调临海尉丹阳主簿秩满屏居甘足疏糗善为春秋考三家短长缝绽漏缺号集传凡十年乃成复摄其纲条为例统助爱公谷二家以左氏解义多谬其书乃出於孔氏门人论语所引左丘明盖史佚迟任之比後人即以左氏为丘明非也年四十七卒门人河东赵匡吴郡陆质其高第也匡字伯循仕至洋州刺史质字元冲本名淳避宪宗讳赐今名仕历尚书郎国子博士给事中皇太子侍读助卒後质与其子异裒录助所为春秋集传例统请匡损益而质纂会之为春秋集注十篇辨疑七篇微指二篇号纂例柳宗元称其明章大中发露公器谓其道以圣人为主以尧舜为的苞罗旁魄胶轕下上而不出於正其法以文武为首以周公为翼揖让升降好恶喜怒而不过乎物云
论曰左氏所蒐载讫於三国分晋其人盖与公谷同时而自汉儒谓左丘失明厥有国语後世遂相沿以左氏为丘明助独驳之是已质之所纂见行於今宗元誉之容有过者要其经学大有裨於春秋盖汉晋以来解春秋者多信传以测经啖赵陆三家出始据经以核传颇得孔氏之微旨至宋诸家各出而伊川程子及刘敞胡安国为最善
韩愈
韩愈字退之河内南阳人自知读书日记数千百言比长尽能通六经百家学年二十五擢进士第董晋节度宣武表署观察推官晋卒愈从丧出不四日汴军乱乃依武宁节度张建封建封辟为府推官操行坚正鲠言无所忌调四门博士迁监察御史论旱饥及宫市事是时王叔文等用事排之贬阳山令有爱在民民生子多以其姓字之顺宗即位改江陵法曹参军元和初权知国子博士分司东都改都官员外郎即拜河南令河南旧有魏郓幽镇留邸皆贮潜卒以槖罪士官莫敢问愈将擿其禁以壮朝廷留守尹大恐遽止之或以闻於宪宗宪宗悦曰韩愈助我迁职方员外郎华阴令柳涧有罪前刺史劾之未报而刺史罢涧讽百姓遮刺史索军顿役直後刺史恶之按其狱贬涧房州司马愈过华以为刺史阴相党劾治之既御史覆问得涧赃再贬涧封溪尉愈坐是复为博士愈既才高数黜乃作进学解以自谕执政奇其才改比部郎中史馆修撰转考工知制诰进中书舍人初宪宗将平蔡命御史中丞裴度按视诸军及还具言贼可灭愈亦言淮西败可立待兵不可息宰相不悦以他事改愈右庶子及度以宰相宣慰淮西奏愈为行军司马愈请乘遽先入汴说韩弘协力弘果用命愈又白度蔡精卒聚界上守城必虚请间道以入度未及行而李愬果自文城提卒夜至蔡缚元济如愈策蔡州平布衣柏耆以计干愈愈奇之白度曰淮西灭王承宗胆破若遣辩士为明祸福可不劳衆而服度然之愈口占为书使柏耆賷以往承宗果大恐献德棣二州遣子入侍以功迁刑部侍郎宪宗迎佛骨入禁中三日乃送僧寺王公士庶奔走膜呗至灼体肤委珍贝腾沓系路愈恶之上表极谏帝大怒将抵以死裴度崔羣救之曰愈言诚讦牾然非内怀至忠安能及此帝意犹未解於是中外皆为愈惧虽戚里诸贵亦为言乃贬潮州刺史至潮表谢帝颇感悟曰愈前所论是大爱我然不当言天子事佛乃年促耳将复召用皇甫鎛沮之量予内移改袁州愈初至潮问民疾苦皆曰恶溪有鳄鱼食民畜产民以是穷愈亲往视投羊豕为文驱之是夕暴风震电数日溪水尽涸西徙六十里自是潮无鳄鱼患袁人以男女为隶过期不赎则没入之愈至令得计庸赎归因与约禁其为隶召拜国子祭酒转兵部侍郎镇州乱杀田弘正而立王庭凑诏愈往宣抚衆皆危之既行元稹言愈可惜穆宗亦悔诏度事从宜无必入愈曰止君之仁死臣之义遂疾驱入廷凑严兵见之廷凑曰所以纷纷者乃此士卒也愈大声曰天子以公为有将帅材故赐以节岂意同贼反耶语未终甲士前奋曰先太师为国击朱滔血衣犹在此军何负朝廷乃以为贼乎愈曰以尔为不记先太师也若犹记之固善且为逆与顺利害不能远引古事自天宝来安禄山史思明李希烈梁崇义朱滔朱泚吴元济李师道有子若孙在者乎衆曰无愈曰田公以魏博六州归朝廷官中书令父子受旗节刘悟李佑皆大镇此尔军所共闻也衆曰弘正刻故军不安愈曰然尔曹害田公又残其家矣复何道衆乃讙曰侍郎语是廷凑恐衆心动遽麾使去泣谓愈曰今欲廷凑何若愈曰神策六军之将如牛元翼比者不少但朝廷顾大体不可弃而不救公久围之何也廷凑曰即当出之会元翼溃围出廷凑不追愈归奏其语帝大悦转吏部侍郎时宰相李逢吉恶李绅欲逐之乃以愈为京兆尹兼御史大夫特诏不台参而除绅中丞愈不参绅绅遂劾愈愈以诏自解台府文刺纷然遂罢愈为兵部侍郎而出绅江西观察使绅见上得留愈亦复为吏部侍郎愈之尹京兆也六军将士私相诫曰是尝欲烧佛骨者安可忤故盗贼止息遇旱米价不敢踊长庆四年卒年五十七赠礼部尚书諡曰文愈性明鋭不诡随与人交终始不少变成就後进士往往知名经愈指授皆称韩门弟子凡内外亲若交友无後者为嫁遣孤女而恤其家愈少孤鞠於嫂郑氏嫂没制期丧报之病革时遗命丧葬无不如礼凡浮图阴阳吉凶拘忌一无污我其守礼法排异教至死不变乃如此每言文章自汉司马相如太史迁刘向扬雄後作者不世出故深探本原卓然树立成一家言其至者奥衍闳深与孟子扬雄相表里而佐佑六经至它文造端置词要为不袭蹈前人者然惟愈为之沛然若有余至其徒李翺李汉皇甫湜从而效之遽不及远甚从愈游者若孟郊张籍亦皆自名於时
新唐书赞曰唐兴承五代剖分文弊质穷天下已定治荒剔蠧讨究儒术薰浓涵浸至贞元元和间愈遂以六经之文为诸儒倡愈之才自视司马迁扬雄至班固以下不论也当其所得粹然一出於正刋落陈言横骛别驱汪洋大肆要之无抵牾圣人者其道盖自比孟子以荀况扬雄为未淳宁不信然至进谏陈谋排难恤孤矫拂媮末皇皇於仁义可谓笃道君子矣自晋迄隋老佛显行圣道不断如带诸儒齮天下正义助为怪神愈独喟然引圣争四海之惑虽蒙讪笑跲而复奋始若未之信卒大显於时昔孟子距杨墨去孔子才二百年愈排二家乃去千余岁拨衰反正功与齐而力倍之所以过况雄为不少矣
程子曰韩愈近世豪杰之士也古之学者修德则言可不学而能愈乃以学文之故日求所未至故所见甚高其言曰孟子死不得其传此非有所袭於前也若无所见所谓传者果何事耶
论曰愈因文见道者也其克已力行虽不若宋儒之坚确然不可不谓强有立之士也读其所着杂文不免有求进愤激不平之词然始仕於朝则以谏宫市忤叔文而贬阳山矣蹶而复起不悔旋以谏佛骨批龙鳞滨死远斥复起又不悔更以使廷凑而折强藩此非有得於朝闻夕死舍生取义者能之乎至其经世谟猷畧见於淮西事宜云
宋
王昭素
王昭素开封酸枣人少笃学不仕有至行常聚徒教授以自给乡里争讼不诣官府多就昭素决之昭素博通九经尤精诗易以疏注或未尽乃着易论二十三篇开宝中李穆荐之召赴阙见於便殿时年七十七精神不衰太祖恨相见之晚赐坐讲易乾卦至五爻太祖曰此岂可令常人见昭素曰无伤也使臣等占值之则陛下为飞龙在天臣等为利见大人因问以治世养身之术对曰治世莫若爱民养身莫若寡欲太祖爱其言书於屏几又访以民间事昭素诚实无隐太祖嘉之以老求归拜国子博士致仕年八十九卒初李穆暨弟肃从昭素学昭素常语人曰二子皆令器穆尤沈厚他日必致公辅後果参政每市物随所索与直未尝较高下市人至相戒毋复敢索王先生厚直者盗夜抉其门门有横椽盗未即得入昭素觉之潜掷其椽盗慙而去由是里中无盗家畜一驴常以假人每出必问曰无假驴者乎僮曰无有然後出其纯质如此
论曰易之为书不可典要其占法亦稽实以待虚存体而应用自诸家好为博稽事迹指实於卦爻之下而占法几窒不行必如昭素所云乃可迭为贞悔以毕天下之能事故朱子采焦氏之法以穷易变因昭素之意以神易占後圣复起不能易已
孙奭
孙奭字宗古博州博平人後徙须城以九经及第除莒县主簿迁大理评事为国子监直讲太宗幸学召奭讲尚书说命三篇音读详润上称善赐绯咸平间为诸王府侍读会诏百官转对奭上十事判太常礼院国子监司农寺累迁工部郎中擢龙图阁待制奭以经术进守道自处即有所言未尝阿附取悦大中祥符初上将奉迎天书宰相王旦以下皆再拜称万岁奭独言曰臣愚所闻天何言哉安有书也上既亲受符命遂议封禅作礼乐四年将祠汾阴后土奭上疏切谏陈十不可上遣宦者皇甫继明就问又疏对曰昔陈胜起於徭戍黄巢出於凶饥隋炀帝勤远略而唐高祖兴於晋阳晋少主惑小人而耶律德光长驱中国陛下俯从奸佞远弃京师涉仍岁荐饥之墟修违经久废之祠不念民疲不恤边患安知今日戍卒无陈胜饥民无黄巢英雄将无窥伺於肘腋外敌将无观衅於边陲乎六年将祠太清宫奭又疏谏引明皇天宝之乱为鉴戒上作辨疑论以解之然知奭朴忠虽言至切直犹遣中使慰谕焉久之以父老丐归不许出知密州居二年迁左谏议大夫罢待制还纠察在京刑狱於是初置天庆天祺天贶先天降圣诸节天下设斋醮张宴费甚广奭请裁省浮用不报复出知河阳求解官就养迁给事中徙兖州天禧中朱能献乾佑天书奭疏誎语尤加切未几能败上尝令陈时政得失奭以纳谏恕直轻徭薄敛四事为言颇施行焉仁宗即位宰相请择名儒侍讲读乃召奭为翰林侍讲学士知审官院判国子监修真宗实录丁父忧起复兼判太常寺及礼院三迁兵部侍郎龙图阁学士奭劝讲禁中二十余年每至前世乱君亡国必反覆申绎未尝忌讳因以规讽仁宗意或不在书奭辄拱默以俟上为悚然改听又掇五经中切治道者为五十篇号经典徽言及画无逸图并上之上施图於讲读阁皇太后尤重之每进见未尝不加礼年踰七十固请致仕至於泣下帝恻然犹敦留之乃求近郡优拜工部尚书复知兖州寻改礼部尚书累表乞归遂以太子少傅致仕尝语客曰白傅有言多少朱门鎻空宅主人到老不曾归今老夫归矣喜动於色疾革徙正寝屏婢妾谓子瑜曰无令我死妇人之手奏至上嗟惜罢朝一日赠左仆射諡曰宣奭性方重事亲孝立朝正言誎争有古风采晚节勇退优游里社始终全德先是郊庙礼乐尚多讹阙奭援古奏正辄着於礼又撰崇祀录乐记图五经节解五服制度所奉诏校定者又数种
论曰宋初尊奬儒臣而奭与邢昺最着昺之选懦依阿萦怀禄利其志固已卑矣奭独正直行行事君以义进退有礼可谓儒者之高节搢绅之楷模以王旦一时名相当之犹有愧色况於昺乎若其劝讲禁中不惟问学之益而时有以敛人主之逸志此则圣敬所以日跻实为天德之本仁宗之为有宋令主也宜哉
周子
周子名敦颐字茂叔道州营道县之莲溪人本名敦实避英宗讳改焉年十八以舅郑向任为将作监主簿康定元年调分宁县主簿县有疑狱周子一讯立辨为政精密严恕务尽道理士民交称庆历五年迁南安司理参军有囚法不死转运使王逵欲深治之逵酷悍吏也周子争不能得则委手版将弃官去曰此尚可仕乎杀人以媚人吾不为也逵悟囚得免死当是时程珦假倅南安视周子气貌非常人与语以为深於道因与结友使二子师之皇佑二年移郴桂阳令郴守李初平贤之荐诸朝且语曰吾欲读书何如周子曰公老无及矣请为公言之初平日听其语二年果有得未几初平卒子幼周子曰吾事也为护其丧归葬经纪其家始终不懈周子为人砥名节既仕奉己甚约禄入尽以周宗族奉宾友家或无百钱之储至和元年改大理丞知南昌南昌人皆曰是能辨分宁狱者吾属得所诉矣於是豪家黠吏更相告语惧得罪且以秽汚善政为耻也嘉佑元年改太子中舍判合州至则民心服悦事不经手吏不敢决虽下之民亦不从部使者赵拚惑於谮临之甚威周子处之超然六年转国子博士判?州而拚复守?熟视所为大寤执其手曰吾几失君矣今而後乃知周茂叔也顷之移永州又权知邵州熙宁初用吕公着及拚荐为广东转运判官三年迁虞部郎中提点广东刑狱尽心其职务在矜恕虽荒崖絶岛皆缓视徐按不惮瘴疠之侵以洗寃泽物为己任俄得疾又闻水啮其母墓乞知南康军改葬毕曰强疾而来者为葬耳今犹欲以病汚麾绂耶遂谢事居庐山莲花峰下前有溪合於湓江乃取营道所居濓溪以名之自是之後新法大行士夫沸腾黎民骚动赵拚再镇蜀复奏起之朝命及门而周子卒六年六月七日也年五十七周子玉色金声从容和毅窗前草常不除寓怀尘埃之外仕宦所至如春风和气被饰万物黄庭坚称其人品甚高胸怀洒落如光风霁月亷於取名而鋭於求志薄於徼福而厚於得民菲於奉身而燕及?嫠陋於希世而尚友千古二程既受业周子每令寻孔顔乐处所乐何事程伯子称曰自再见周茂叔吟风弄月以归有吾与点也之意侯师圣学於程叔子未悟谒周子周子留与对榻二日乃还叔子惊异曰非从茂叔来耶其善开发人类此所着有太极图说易通易说易说失传宁宗时追諡曰元理宗幸学封汝南伯
真德秀曰自荀扬以恶与混为性而不知天命之本然老庄以虚无为道而不知天理之至实佛氏以剗灭彜伦为教而不知天叙之不可易周子生乎絶学之後独探本源发幽秘二程见而知之朱子又闻而知之述作相承本末具备自是人知性不外乎仁义礼智而恶与混非性也道不离乎日用事物而虚无非道也教必本乎君臣父子夫妇昆弟而剗灭彜伦非教也辟圣学之户庭祛世人之蒙瞶千载相传之正统其不在兹乎论曰周子之学莫知其渊源所自而太极图说易通二书实为六经以後仅有之编故朱子推本於集奎之祥以为不由师传默契道体也虽然书不尽言言不尽意以陆九渊之高明犹疑於其说况余子乎二程不以图授人然平生发挥明阐不离其宗至朱子表章尊信二书遂胪於经唐韩愈尝言南条之南郁积旁魄以穷於郴其下必产异人越数百年而周子出焉呜呼星精兆瑞岳镇效灵天祚斯文可不谓生知之亚者乎
胡瑗
胡瑗字翼之泰州海陵人布衣时读书泰山攻苦食澹十年不归得家问见平安即投涧下不复视其专如此年四十余未尝求仕景佑初更定雅乐以知音用范仲淹荐召对既至例先就合门习仪瑗辞曰平生所读书即事君之礼也何以习为及对上嘉悦谓左右曰瑗进退周旋动合古礼命与阮逸同较钟律其法以大黍累尺小黍实龠与逸各造钟磬一簴丁度以为非古制皆罢之而授瑗试秘书省校书郎范仲淹经畧陕西辟丹州军事推官改密州观察推官丁父忧阕以保宁节度推官教授湖州瑗尝患隋唐以来学尚文词遗经业乃具科条以身先之虽盛暑必公服坐堂上严师弟子之礼讲解经旨恳恳为诸生言所以治己而後治乎人者其视诸生如子弟诸生亦信爱瑗如父兄置经义斋以处疏通有器局而好尚经术者又置治事斋俾人治一事各兼一事凡农田水利边防算数之类无所不讲既使类聚羣居互相磨鑨间又使自论所学或出一义使各以意对而瑗亲为可否之以故人皆乐从而才适世用庆历四年春天子开天章阁与大臣讲求治道慨然诏州县悉立学於是建太学於京师而下湖州取瑗科条以为太学法着为令寻召为诸王宫教授以疾免已而以太子中舍致仕迁殿内丞於家皇佑二年更铸太常钟磬复召瑗及逸置局秘阁议之以瑗为大理评事兼太常主簿辞岁余授光禄寺丞四年为国子监直讲瑗既居太学从者益衆庠庑至不能容拓旁官舍以广之是时伊川亦游太学作好学论瑗遽延见处以学职每讲罢或引当世事证明其义尝讲易小畜曰畜止也臣止君也已乃言赵中令补所碎剳子复呈艺祖之事诸生才业各异要皆淳厚修饰衣服容止往往相类人遇之不问可知为瑗弟子也每礼部所得士瑗弟子十常居四五有番禺人遣子重賫就学其子儇宕尽靡所賫病几殆适父至携以谒瑗言其故瑗曰是宜先警其心乃授以一帙其子视之则素问也读未及竟惴惴然痛自悔责瑗乃召而教之曰知爱身则可以修身自今以始其洗心向道圣人不贵无过而贵改过无怀昔悔第勉新业其人既頴脱感奋益自力竟登上第乐成迁大理寺丞嘉佑初擢太子中允充天章阁侍讲仍主太学尝於上前讲元亨利贞不避讳左右皆失色上亦愕然瑗徐曰临文不讳上意遂解既而疾不能朝以太常博士致仕归朝士及诸生祖饯之时以为荣瑗治家严尤谨内外子妇非节朔毋得归宁尝曰嫁女须胜吾家娶妇须不及吾家问其故曰胜吾家则女事人必钦必戒不及吾家则妇事舅姑必执妇道及卒诏赙其家初师法久废及瑗与孙复石介三人者出然後学者有师而瑗之徒最盛福唐刘彜者瑗高第也瑗尝言彜善水利後彝试政所至皆兴水利有功熙宁初彝得召对上问瑗文章孰与王安石愈彝曰圣人之道有体有用有文国家取士不以体用为本而尚声律浮华之文是以风俗媮薄臣师瑗尝病其失遂明体用之学以授诸生出其门者无虑千人今学者渐知明体适用以为政教之本瑗之功也上悦瑗在太学时所讲五经异论弟子记之目为胡氏口义行於世
论曰六经皆圣人经世之书也舍经以言事其弊也杂离事以谈经其弊也迂圣人之教德行道艺精粗具举岂其时之士尽为全材哉教举其全而学犹或失则偏苟徒以偏教则士之有始有卒者益鲜矣瑗分立二斋判治经治事为两途与圣人之意虽若稍异然者然黜浮华崇实用成就人才之功良不可诬史称有宋师道之立实自瑗始不已卓乎
孙复
孙复字明复晋州平阳人举进士不第已而退居泰山学春秋着尊王发微十二篇鲁多学者而石介最知名自介以下皆以师礼事复孔道辅闻而造复介执杖屦侍左右升降则扶之及复往谢道辅所介又然鲁人由是始识师弟子之礼故相李迪知复贤将妻以弟女时复年已四十矣意犹豫介与诸弟子请曰公卿不下士久矣今丞相不以先生贫欲托以子宜因以成丞相之贤复乃听及介为学官语人曰孙先生非隐者也於是范仲淹富弼交荐之召为秘书省校书郎国子监直讲初仲淹掌学睢阳有孙秀才者索游上谒仲淹馈以千钱明年又至馈又如之因问曰何仆仆至此生蹙然曰母老无以养若日得百钱则甘旨足矣仲淹曰观子词气非乞客也补以学职月饷钱三千而授之春秋生遂笃学不舍昼夜明年仲淹去睢阳生亦辞归後十年闻泰山下有孙明复先生以春秋教授学者道德高迈比召至则昔日索游孙秀才也久之车驾幸太学赐绯衣银鱼命为迩英阁祗候说书未几罢孔直温常以诗遗复直温之败复坐贬?州监税徙泗州历知长水县签书应天府判官事通判陵州未上用赵槩等言留为直讲稍迁殿中丞卒赐钱十万复与胡瑗不合在太学常相避复教养诸生不如瑗而治经过之复既病韩琦言於仁宗选书吏给笔札命其门人祖无择就复家録其书凡十余万言藏於秘阁
论曰复与胡瑗石介朱子所谓宋初三先生者也而介实事复当宋之盛名臣辈出至奬掖人才必以范仲淹为称首复之成学由於仲淹其後又与瑗介及李觏竝为仲淹招致与子纯仁共学故北宋臣轨尤最仲淹而师道之抗从三子始自是而後大儒踵兴圣学遂明师道立则善人多岂不信夫
石介
石介字守道兖州奉符人为举子时寓南都固穷苦学王凟遗以盘餐介谢曰甘脆亦介之愿但明日何以为继夫朝餐膏梁暮厌粗粝人之常情也介不敢当赐凟咨重之既成进士及第历郓州南京推官乐善疾恶喜声名遇事奋然敢为御史台辟主簿未至会赦书中求五代及诸伪国後介疏论之罢不召秩满迁镇南军掌书记代父丙远官为嘉州军事判官丁父母忧耕徂徕山下葬五世之未葬者七十丧以易教授於家鲁人不称其官而称其德以为徂徕鲁之望而介鲁人之所尊故因所居山以配其有德之称号曰徂徕先生介貌厚而气完学笃而志大虽在畎亩不忘天下之忧尝患扬刘害文释老害道着怪说中国论以排之又着唐监以戒奸臣宦官宫女凡所发愤为文章皆极陈古今治乱成败以指切当世贤愚善恶是是非非无所讳忌由是谤议喧然而小人尤嫉恶之介不惑不变曰吾道固如是吾勇过孟子矣服除召入国子监直讲以师道自居弟子从之者甚衆岁余用杜衍韩琦荐擢太子中允直集贤院庆历三年天子以兵讨元昊久无功海内重困奋然思欲振起威德而进退二三大臣增置谏官御史於是罢宰相吕夷简枢使夏竦而杜衍韩琦及章得象晏殊贾昌朝范仲淹富弼等同时执政欧阳修余靖王素蔡襄竝为谏官介喜曰此盛事也歌颂吾职其可已乎乃作庆历圣德诗诗所称多一时名臣其言大奸盖斥竦也诗既出孙复见之曰子祸始於此矣久之介不自安求出通判濮州未赴五年七月卒于家会徐狂人孔直温谋反搜其家得介书竦衔介甚因言介不死北走契丹矣诏编管介妻子於江淮出中使将斲棺以验赖杜衍吕居简等全之乃免斲棺久之妻子亦放还介家故贫妻子不免冻馁富弼韩琦共分俸买田以赡之有徂徕集行於世
论曰仁宗浑厚之主也於时朝多君子宋业最盛而介以一诗几罹身後之祸何欤昔吴张温得罪诸葛亮闻之思其故久之乃曰我得之矣善恶太明夫明诚君子所尚然甄核流品絶之已甚至使小人自甘於弃物则未有不激而成变者也易之姤以阳制阴而其爻繇乃曰苞有鱼曰以杞苞瓜惟能苞之故能制之贵勿激也
刘敞
刘敞字原父临江新喻人庆历中举进士甲科通判蔡州入直集贤院时方议大乐上使中贵人赵谈参其事敞谏以为王事莫重於乐今儒学满朝而参以谈臣惧为袁盎笑也俄判考功而夏竦卒赐諡文正敞以竦行不应法三疏言之卒改文庄权度支判官徙三司使会秦州与羌争古渭地上以问敞敞曰若新城可蔽秦州或地形险利争之可也今何所重轻而殚财困民损士卒之命以规小利使曲在中国非计也时议者多不同卒守之秦州坐是多事以同修起居注未一月擢知制诰宰相陈执中沮之上不听宦者石全彬领观察居三日为真敞封还除书不草制於是吴充冯京皆以非罪去官敞因对论之上曰充能振职京亦无它中书恶其太直不相容耳敞曰主上好谏而中书乃逐言者是蔽君之明止君之善臣恐感动阴阳有日食地震风霾之异居五日镇戎军地震都下累日阴霾太阳色昏畧如敞言敞问学渊博自佛老卜筮天文方药山经地志皆究知大畧为文赡敏尝将下直适封王主九人需九制立马却坐成之欧阳修每折简问所疑敞对使挥答不停手修深服之後使契丹於道里山川故所习知而契丹导者故囘曲千余里以示其国险远敞问译曰自松亭趋柳河甚直而近何不道彼而道此译惊顾骇愧顺州山中有异兽如马食虎豹契丹不识以问敞敞曰此駮也为言其形状音声契丹益叹服使还求知扬州以寛简安拊民用大和徙郓州决狱讼明赏罚境内政清道不拾遗蝗皆出境召纠察在京刑狱时近例凡上旨及中书枢密所鞫狱皆不覆问辄弃市敞奏革之着为令值上当祫享宰相欲加上尊号敞止之曰上持盈好谦不受尊号且二十年今加数字不足尽圣德而前美尽弃诚可惜也宰相不听敞退即上疏谏且曰今百姓多困仓廪不实风俗未清贤不肖混淆狱讼繁多盗贼迭起水旱继有四夷虽粗定亦本以重赂厚利羁縻之非畏威慕义也愿陛下永执至道以当天心必有一谦四益之报上遂不受蜀人龙昌期着书传经诡僻惑衆文彦博荐之赐五品服敞曰昌期学非而博未即少正卯之刑已幸矣又何赏焉昌期闻之不敢受赐其识论与衆忤类此顷之丐外拜翰林侍读学士知永兴军召还判三班院英宗初敞尝侍讲时两宫方有间言敞指事据经因以讽谏读史记至尧授舜以天下拱而言曰舜至侧微尧禅以位天地享之百姓戴之非有它道惟孝友之德光於上下耳上知其意改容竦听皇太后闻之亦大喜以苦眩予告上重其人每燕见它学士必问敞安否疾少间复丐外知汝州旋改集贤书院学士判南京御史台熙宁元年卒年五十敞明於礼学尝谓仪礼有士冠礼士昏礼戴记则有冠义昏义以至乡饮酒乡射燕聘皆然独士相见公食大夫礼无其义因采古经以补之又定为兄後之义以弟继兄後兄当为昭弟当为穆以承国与天下为重而引春秋讥闵僖逆祀以正汉朝惠文昭宣不相为後之失又有奔丧议且谓臣僚以丧去位当量给禄俸以明朝廷笃於礼而厚於教尤粹於春秋为书四十卷行於世
论曰今之治春秋者宗胡氏传以安国所着实采程子邵子张子及孙觉诸人之说词严义正确乎可以范世也然读敞所着春秋贯穿经传其旨远其词文多得圣人之意与附会穿凿者大别方之胡传无不及也至居官以风节自励上之则谏止尊号以正其君下之则考核諡法以正其臣尤得春秋谨严之旨昔刘向治谷梁春秋常考灾异冀以警悟上心敞亦因事推眚以捄时弊二刘之意岂异哉
陈襄
陈襄字述古福州侯官人少孤事继母孝教弟妹有义方时学者皆溺於词章襄独与陈烈周希孟郑穆为友气古行高磨礲镌切相期以天下之重闻者笑为迂阔已乃信而从之号为四先生四先生之名传於四方及举进士调浦城簿浦城多世族以请托胁持为常令不能制襄摄令欲革其俗每听讼必使数吏环立於前私谒者不得发老奸缩手适诏郡邑兴学襄遂缮学舍招邑子弟教之民畏且爱争图像奉之如神明改知河阳富弼为守一见即加礼遇始教民种稻复留意教化弼荐为秘阁校理判祠部遇权贵人有丐寺观名额及度僧人道士者襄皆抑不行出知常州运渠横遏震泽积水为常苏二府害襄度渠丈尺对民田步亩分授以浚深广有制遂削望亭古堰水不复积民害以除郡庠下窄襄更为经始晨入其中坐授诸生经义旁决郡事由是毘陵学者盛於二浙襄薄於奉已及将召还公帑赢钱至数百万乃召积年官逋未偿情可矜而力不足者悉以输之入为开封推官盐铁判官神宗立奉使契丹还出知明州明年同修起居注知谏院改侍御史知杂事论青苖法不便乞斥王安石吕惠卿以谢天下不听召试知制诰襄以言不行辞不愿试至曰义之所在知无不言臣岂知铁鑕在前而宠禄居後哉一有顾利避害之心则依违姑息无所不至身且不正焉能正人遂乞补外帝惜之留修起居注逾年乃知制诰安石屡欲出之帝不许寻直学士院安石愈忌之吹求小失出知陈州徙杭州复入为枢密直学士知通进银台司兼侍读判尚书都省病革索纸笔书先圣先师四字付其子而絶年六十四襄莅官所至务兴学校每过社稷孔子庙必下而趋人士知所矜式平居急於讲求利病既没友人寻其故箧得手书累数十幅盈纸细楷大抵皆民间事也在经筵上顾遇甚厚访以人材举司马光等三十三人以对谓司马光韩维吕公着苏颂范纯仁皆股肱心膂之臣不当久在外苏轼郑侠愚直敢言发於忠义投窜瘴疠朝不谋夕愿使生还帝不能用
论曰四先生兴而滨海有邹鲁之号儒者之风固如此矣及襄所至兴学为士民师临革犹惓惓於先圣先师盖终其身无时不结神於两楹之间也吕氏家塾记又载襄为富弼上客所以告弼者尽仁义也有异於弼者造为五鬼之目而襄处其一夫世羣奉之以先生而夫已氏者乃反指之曰鬼名号顿殊小人之无忌惮抑亦何所不至哉
史传三编卷三

[book_title]卷四
钦定四库全书
史传三编卷四
大学士朱轼撰
名儒传四
宋
邵子
邵子名雍字尧夫先为范阳人曾祖令进徙衡漳父古又徙共城邵子少时自雄其才旣学力慕高远後丧母庐於苏门山百源之上坚苦刻厉冬不炉夏不扇夜不就席者数年於是北海李之才以获嘉主簿权共城令闻之造其庐谓曰子亦闻物理性命之学乎对曰未也幸受教乃事之才受易之才之传远有端绪而邵子探赜索隐妙悟神契多所自得大名王豫者瑰伟博达士也号精於易造邵子与语惊服遂舍所学而学焉邵子乃慨然曰昔人尚友於古吾独未及四方於是走吴适楚过齐鲁客梁晋久之归曰道在是矣年三十余游河南葬亲伊水上遂定居焉始至蓬荜环堵平居屡空而怡然有所甚乐岁时耕稼仅给衣食名其居曰安乐窝因自号安乐先生旦则焚香燕坐及晡酌酒三四瓯微醺即止不及醉兴至辄哦诗春秋时出游城中风雨常不出出乘小车一人挽之惟意所适士大夫家识其车音争相迎候童孺厮隶皆驩相谓曰吾家先生至也不复称其姓字或留信宿乃去好事者别筑屋如所居以候其至名曰行窝与司马光皆以纯德尤为乡里所慕向每相饬毋为不善恐司马端明邵先生知之士之道洛者有不之公府必之邵子邵子德气粹然望而知其贤不事表襮不设防畛羣居宴笑终日不为甚异与人言必依仁义忠信乐道人之善而隐其恶有就问则答之未尝强以语人人无贵贱少长一接以诚故贤者悦其德不贤者服其化嘉佑中富弼入相将用之乃因明堂祫享诏举遗逸意河南必以邵子应诏而文彦博以使相判河南用两府礼召见邵子不能屈遂舍邵子举黄景弼不乐诏再举留守王拱辰始以邵子荐而弼已忧去位矣除将作监主簿不起熙宁二年复举遗逸用吕诲等荐除秘书省校书郎颍州团练推官又不起三年王安石初行新法天下骚然富弼司马光及吕公着等皆退居洛雅重邵子恒相从游为市园宅於是故旧门人仕宦者多欲投劾去以访邵子邵子曰新法虽严正贤者尽力之时能寛一分则民受一分赐矣投劾何益及安石罢相吕惠卿参政富弼有忧色邵子谓曰公无忧是二人者本以势利合势利相敌将自为仇不暇害他人也未几惠卿果叛安石十年夏感微疾谓司马光曰雍与观化一巡光曰何至此邵子笑曰死生常事耳张子来问疾因曰先生盍一论命邵子曰若天命则已知之世俗所谓命固不知也张子曰先生知天命矣及病革二程子张子司马光晨夕视之外庭议丧葬事邵子皆能闻召子伯温曰诸君欲葬我近城地当从先茔耳卒时年六十七赠秘书省着作郎明道程子志其墓初明道从父见邵子退而叹曰尧夫内圣外王之学也其心虚明遇事能前知学者用是辄谓邵子能因声气之动以推其应如管郭之术其实邵子未必然也所着书曰皇极经世观物内外篇诗曰撃壤集元佑中追諡康节先是章惇尝事邵子後执政欲用伯温伯温不往会赴部铨先谒部而後见惇惇论及康节之学曰嗟乎吾於先生不能卒业也伯温曰先公先天之学论天地万物未有不尽者其信也则人之仇怨反覆者可忘矣於是惇方兴党狱故以是动之惇悚然犹荐诸朝而伯温愿补外惇不悦遂监永兴军铸钱监时元佑诸贤南迁莫敢过访独伯温见范祖禹於咸平见范纯仁於颍昌或为之恐不顾也秩满以避惇故义不至京师从外辟徽宗初上书请复祖宗法度辨宣仁诬谤解元佑党锢及戒劳民用兵尝论元佑绍圣之政曰公卿当知国体以蔡确奸邪死何足惜然旣为宰相当以宰相待之其立论忠厚如此初邵子尝曰世行乱蜀安可避及宣和末伯温载家使蜀卒免於乱
论曰夫子传说卦惟後天方位至明汉儒用相付受至先天八卦以及圆横诸图皆出邵子邵子尝曰先天图心法也吾终日言未尝离乎是然则图之义精矣横图则明道程子所谓加一倍法者是也易以道阴阳故数起於两范以叙三才故数起於三圣人之倚数立法各有取尔扬雄作玄拟易而数乃用三其法固已舛矣然邵子平生乐道扬雄岂其倍累层生之致有以发其妙悟耶子朱子言易理则尊程数惟宗邵有以也
张子
张子名载字子厚世大梁人父迪知涪州卒於官子幼不克归侨於凤翔郿县横渠镇之南因徙家焉张子少喜谈兵至欲结客取洮西地年二十一以书谒范仲淹仲淹知为远器谓曰儒者自有名教可乐何事於兵授以中庸张子读之犹以为未足又求诸释老累年究其说知无所得反而求诸六经尝拥虎皮讲易京师聼从者甚衆一夕二程至与论易遂撤坐辍讲语人曰是深明易道吾所弗及因与二程论道学之要涣然自信曰吾道自足何乃旁求於是尽弃异学淳如也嘉佑二年成进士授祁州司法参军迁云岩令为政以敦本善俗为先每月吉具酒食召高年亲为劝酬使人知养老事长之义因问民疾苦及告以训戒子弟之意尝谓学者曰孰能少置意科举相从於尧舜之域者乎学者闻法语多有从之者渭帅蔡子正特加尊礼军府之政大小咨之所赞助尤多神宗立方新百度思得才哲士吕公着言张子学有本原召见问治道对曰为政不法三代者终苟道也上悦以为崇文院校书王安石问以新政对曰公与人为善则人以善归公如教玉人琢玉则宜有不受命者矣安石默然寖不悦明州苗振狱起命往治之明道言载以经术德义进不宜使治狱安石曰淑问如臯陶犹谳囚此何伤是时张子弟戬与明道同为御史里行极论安石乱法陈升之等依违徇从章既上又诣中书争之安石举扇掩面而笑戬曰戬之狂直宜为公笑然天下之笑公者不少矣升之从旁解之戬曰公亦不得为无罪升之有愧色遂与明道同时补外张子按狱还明道等已出遂移疾去屏居终南山下敝衣疏食危坐一室俯而读仰而思有得则识之或中夜起取烛以书其志道精思未尝须臾息也尝以定性之学问於明道明道荅之有曰天地之常以其心普万物而无心圣人之常以其情顺万事而无情故君子之学莫若廓然而大公物来而顺应张子大悦其後学成德尊每患学者虽复多闻不务畜德徒善口耳而已以故犹秘其学不多为人言讲明道谓之曰道之不明久矣人善其所习自谓至足必如孔门不愤不啓不悱不发则师资势隔而先王之道或几熄矣趣今之时且当随其资而诱之虽识有明暗志有浅深亦将各有得焉张子用其言每告学者以知礼成性变化气质之道以为知人而不知天求为贤人而不求为圣人此秦汉以来学者大蔽也故关中学士躬行之多与洛人竝张子气质刚毅德盛貌严然与人居久而日亲其治家接物正已以感人人未之信反躬自治不以语人闻人之善喜见顔色荅问学者虽多不勌其家冠昏丧祭率用先王之意而傅以今礼初治期功之服行四时之荐闻者或疑笑之卒乃信从一变而从古者甚衆皆自张子倡之又尝病戍卒往来不可用不如省数以募土人以及井田宅里发敛学校之法皆欲条理成书使可举而措诸事业十年吕大防荐之诏知太常礼院议不合复以疾归过洛见明道曰吾病已革将不起尚可及长安也其冬十一月至临潼沐浴更衣而寝比旦视之则卒矣贫无以敛门人买棺奉其丧归一用古礼以终其志既而门人欲諡为明诚中子质诸明道明道以问司马光光曰子厚用心欲复三代之礼礼曰生无爵死无諡又曰贱不诔贵少不诔长诸侯相诔犹为非礼况弟子而诔其师乎孔子没哀公诔之不闻弟子复为之諡也今欲諡子厚恐不合於古非子厚之意乃止学者称为横渠先生张子之学以易为宗以中庸为体黜怪妄辨鬼神所着正蒙行於世尝谓门人曰此予历年致思所得其言殆与前圣合大要发端示人至触类广之则有待於学者正如老木一株枝干自在所少者润泽华叶耳最後二篇其两牖铭也一曰砭愚一曰订顽砭愚者东铭订顽则西铭也伊川尝言西铭吾得其意但无子厚笔力又曰西铭明理一而分殊扩前圣所未发与性善养气之论同功自孟子後盖未之见孝宗时追封郿伯宁宗时赐諡曰明
论曰井田之法非独授恒产也有封畛以别公私而上下之分定有沟浍以资瀦泄而旱潦之患消以之成赋而赋治以之起役而役均以之寓兵而兵强井法旣废历代之议田制者纷如即使兼采衆策限民名田而禁其卖买又兴水利以苴之犹不如井法之善也故虽三十税一而豪家收大半之租一有事役则差役雇役利病相半伍有常设之兵而兵骄国有常糜之饷而财匮其弊皆起於井法不行故也然井法与封建实相表里自郡县置而民无定主吏无定民徒以朝廷之神明疆理方内而欲为之分田易田授田归田一切如周召时立法之密势将不行惟师其意权其变随其风土民俗而经界之庶几渐以复古张子之所论定自期不刑一人而数年可复条理未及成书可胜惜哉
程伯子
程伯子名颢字伯淳世居中山後从开封徙河南太宗朝高祖羽为三司使仁宗録旧臣後以父珦为黄陂尉历知龚磁汉等州致仕累转大中大夫珦为人慈恕而刚断平居与幼贱处惟恐有伤至犯义理不少假左右臧获无日不察其饥饱寒燠前後五得任子以均诸父之子孙所得禄分赡亲戚之贫者从女兄寡迎以归抚教其子均於诸子伯子以明道元年生年十二三居庠序如老成人比十五以父命偕弟颐禀学於濓溪周子慨然有求道之志泛滥於诸家出入於老释者几十年反求诸六经而後得之嘉佑二年举进士除鄠主簿多异政府境被水仓卒兴役诸邑皆狼狈独伯子所部不劳而事集已谓人曰吾之董役乃军法也当路将荐之问所欲伯子曰荐士当问才之所堪不当问所欲调江宁上元主簿値令缺摄邑事画法均税富人初多不便爲浮言旣而莫敢不服盛夏堤决法由府禀漕乃後调役伯子曰必需命则苖稿矣辄发民塞之岁则大熟邑当水运之冲旧为小营以处漕卒之病者然必请府始给食以故多死伯子白漕司预贮米以饲病卒全者大半尝言曰一命之士苟存心爱物於人必有所济迁晋城令民以事造县者必告以孝弟忠信度村乡远近为伍保使患难相恤而奸伪无所容孤茕残废者责之亲党使无失所行旅疾病皆有所养乡必有校暇则亲至召父老与语儿童所读书为正句读教者不善为易置乡民社会为立科条旌别善恶使有劝有耻辨诉者或不持牍径至庭陈状从容告语率感服去河东义勇农隙演武多应文伯子至晋城之民遂为精兵常书视民如伤於座右曰吾常媿此熙宁二年八月吕公着荐为太子中允权监察御史里行神宗素知其名屡召见每退必曰频求对欲常相见一日从容咨访报正午始趋出中官曰御史不知上未食耶所进说甚多不饰词辨务以诚意感悟上心时王安石益向用伯子每见必言君道以至诚仁爱爲本未尝及功利尝极陈治道上曰此尧舜事朕何敢当伯子愀然曰陛下此言非苍生之福也上使推择人才荐数十人以父表弟张载及弟颐为首尝劝上防未萌之欲及勿轻天下士上俯躬曰当为卿戒之章疏屡上皆系教化之本论君道畧曰君道之大在於稽古正学君志先定而天下之治成矣所谓定志者一心诚意择善而固执之以圣人之训为必当从先王之治为必可法不为後世驳杂之政所牵制不为流俗因循之论所迁惑必期致世如三代之隆而後已也然患常生於忽微志亦惑乎渐习愿陛下礼命老成贤儒不必劳以职事俾日亲便座讲论道义又择贤俊使陪侍朝夕开陈善道则王猷允塞矣论修学校尊师儒取士畧曰古者一道德以同俗方今人执私见家为异说支离经训无复统一宜先礼命近侍贤儒及方岳之吏悉心推访凡有明先王之道德业充备者其次笃志好学材良行修者皆以名闻高蹈之士厚礼延聘余命州县敦遣萃於京师馆之寛闲之宇丰其廪饩恤其家之有无以大臣之贤典领其事俾羣儒朝夕讲明正学其道必本於人伦明乎物理其教自洒扫应对以往修其孝弟忠信周旋礼乐所以诱掖激厉渐摩成就之道皆有节序其要在於择善修身至於化成天下自乡人而可至於圣人之道稍久则择其学业大明德义可尊者为太学之师次以分教天下之学始自藩府至於列郡择民之俊秀者入学皆优其廪给而蠲其身役大不率教者斥之渐又择其道业之成者使教於县之学异日则十室之乡皆当修其庠序为之立师县令岁与学之师推经明行修材能可任之士升於州学郡守又岁与学之师宾兴其士於太学太学岁论其贤者能者於朝朝廷问之经以考其言试之职以观其材然後辨其等差而命之秩旣一以仁义道德教养之又专以行实材学升进去其声律小碎糊名誊录一切无义理之弊不数年间靡然丕变岂惟得士寖广天下风俗将日入醇正王化之本也论十事畧曰古者自天子达於庶人必须师友今师傅之职不修友臣之义未着所以尊德乐道之风未成於天下天地四时之职历二帝三王未之或改今官秩淆乱职业废弛太平之治所以未至天生蒸民立之司牧必制其恒产今富者跨州县贫者流离饿殍生齿益繁而不为之制则衣食日蹙古者政教起於比闾族党州县酇遂以相联属统治故民用亲睦刑法鲜犯此人情之自然行之则效者也庠序之教所以化成天下今师学废而道德不一乡射亡而礼义不兴贡士不本於乡里而行实不修秀民不养於学校而人材多废古者府史胥徒受禄公上而兵民未始判也今骄兵耗匮禁卫之外不渐归之农则将贻深虑府史胥徒之役毒遍天下不更其制则未免大患古者民有九年之食今耕者少食者衆地力不尽人功不勤虽富室强宗鲜有余积宜渐从古制均田务农公私交为储粟以为之备古者四民各有常职而农十居八九今京师浮民百万穷蹙辛苦日益岁滋久将若何此在酌古变今均多恤寡渐为之业以救之山虞泽衡古有常禁今用之无节取之不时惟修虞衡之职则有变通长久之势古者冠婚丧祭车服器用等差分别莫敢僭踰今礼制未修奢靡相尚既无定分则奸诈攘夺求厌而後已此争乱之道也是时王安石执政纷更法令中外莫以为便伯子旣屡言不用遂丐去被旨赴中书议安石厉色待之伯子徐曰天下事非一家私愿平气以聼安石为之媿屈先是安石改法言者多肆诋伯子独以至诚开纳故安石虽数逐不附已而心服伯子至是犹敬其忠信但出提点京西刑狱伯子疏辞有曰臣每论列惟知以忧国爱君为心不敢以扬已矜衆为事知人主不当自圣则未尝为谄谀之言知人臣义无私交则不忍为阿党之计明则陛下幽则鬼神臣之微诚实仰临照然徒有捧日之心曾微回天之力投诸荒陬实所甘分乃改佥书镇宁军节度判官入辞上问所欲言伯子曰愿陛下勿轻用兵而已时鎭宁守疑伯子自台出必轻已不任事而伯子礼之恭事无大小罔敢不勤守乃大懽屡平反重狱赖以脱死者甚衆於是河决澶州曹村伯子驰告州帅刘涣曰曹村决京师可虞臣子之分身可塞亦为之盍尽以厢兵见付涣付之立走决所激谕士卒命善泅者衔细?渡决口因引大索以济衆两岸竝进数日而合五年父珦以抗议新法非便致仕归又値郊祀霈恩伯子曰吾罪涤矣遂求监局以养亲得监西京竹木务与弟颐从容趋庭读书讲学士大夫多从游者旋改太常丞六年置经义局修诗书周礼上欲召伯子安石不可八年冬十月乙未彗出轸伯子应诏论时政极切差知扶沟县事民之滨居蔡河者多不逞颛胁取行舟赀货岁必焚舟十数伯子捕一人使引其类皆贳宿恶不治分地处之令以挽繂为业且察为奸者自是焚剽遂絶常权谷价不使甚贵甚贱会旱教民掘井每一井可漑数亩邑人赖焉尝捕一盗聼自新已复为盗事发盗语妻曰吾与令约不复盗今何面目见之遂自缢也元丰二年召判武学为李定何正臣所劾犹以新法之初首为异议故也寻除奉议郎仍宰扶沟扶沟地卑方经画沟洫之法未及兴工坐盗逸狱罢伯子叹曰以扶沟之地尽为沟洫必数年乃成吾为经画十里之间开其端後人知其利必有继之者矣夫为令必使境内之民凶年饥岁免於死亡饱食逸居有礼义之训然後为尽故吾於扶沟兴设学校聚子弟教之亦几成而废岂非命哉去之日老稚攀号遣之不去遇赦以亲老复求监局得监汝州酒税改承议郎平居菽粟仅足而老幼各尽其懽中外孤弱无托者皆收养之嫁娶则先遗孤而後及己子当是时四方学者不远千里而至八年神宗崩伯子赴府成服韩宗师问朝廷事将如何曰司马君实吕晦叔作相矣宗师曰作相当如何曰当与元丰大臣同之若先分党与他日可忧宗师曰何忧曰元丰大臣皆嗜利者使自变其害民已甚之法则善矣不然衣冠之祸未艾也司马光吕公着果竝相召伯子为宗正寺丞以疾不行其年六月丁丑卒年五十四伯子德性充完外和内刚胷怀洞然终日乐易见善如出诸已不欲勿施於人接物辨而不间感而能通教人而人易从怒人而人不怨贤愚善恶咸得其心狡伪者献其诚暴慢者致其恭闻风者诚服觌德者心醉为政治恶以寛处烦而裕当法令繁密之际人皆病於拘碍而处之绰然虽在仓卒不动声色比葬文彦博题其墓曰明道先生盖自孟子之後一人而已宁宗时追諡曰纯理宗时封河南伯
吕大临曰先生负特立之才知大学之要躬行力究察伦明物涣然心释洞见道体遇事优为诚心恳恻其自任之重寜学圣人而未至不欲以一善成名寜以一物不被泽为己病不欲以一时之利为己功其自信之笃也吾志可行不苟洁其去就吾义可安虽小官有所不屑也
论曰昔龎士元蒋公琰临县不治论者谓非百里才逮观周程二子大用则可大效小用之辄亦小效以知委吏乘田莫非经济而龎蒋之学为已疏矣伯子居谏垣仅九閲月所上章疏引义陈善酌古变今天德王道灿然明备有能举而措之者则周公其人也神庙既不行其道而纂经之命亦卒沮於安石遂使赞述之功不施於後然声教遗言粹然与六籍相表里其禆助道术亦孔彰已范祖禹云不迁怒不贰过惟伯淳能之岂不信哉
程叔子
程叔子名颐字正叔少伯子一岁年十八诣阙上书劝仁宗以王道为心生灵为念黜世俗之论期非常之功且乞召对不报因游太学见胡瑗瑗试诸生以顔子所好何学得叔子论大奇之处以学职嘉佑四年试进士报罢遂归不复试英宗朝尝代父珦上书陈治道一曰立志二曰责任三曰求贤恳切敷畅可举而行性疏通简易而庄重有体衣虽紬素冠襟必整食虽疏俭蔬饭必洁父珦年老左右致养无违家事悉力营办细务必亲赡给内外亲族八十余口吕公着判太学雅知叔子延为太学正不至近臣屡荐自以学不足不愿仕也及哲宗立司马光及公着等荐之叔子曰将累人矣使韩富当国吾犹可以有行也有旨授西京国子监教授辞召为秘书省校书郎又辞论经筵三事且曰若言可行敢不就职如不可用愿聼其辞於是除通直郎充崇政殿说书再辞乃受既拜命即上言习与智长化与心成陛下春秋方富愿选名儒入侍讲讲罢入分直以备访问或有小失随事献规又言辅养主德非徒涉书史览古今已也要使跬步不离正人乃可涵育薰陶成就圣德今间日一讲解释数行为益既少又自四月罢讲直至中秋非古人旦夕承弼之意又言立讲之仪始於明肃太后昔王昭素讲易崔颐正讲尚书邢昺讲春秋皆於殿上坐讲此祖宗尊德重道之美万世所当法也方是时潞公文彦博年几九十矣每侍立终日上命之休不敢退或以谓叔子曰潞公甚恭而君至严何也叔子曰潞公三朝元老事幼主不可不恭颐起布衣为师傅敢不自重然彦博每叹叔子以为眞侍讲也叔子尝言天下重任惟宰相与经筵天下治乱系宰相君德成就责经筵每当进讲必宿斋豫戒潜思存诚冀以感动上意所为说常於文义之外反覆推陈归於人主一日讲顔子不改其乐讲毕复言曰陋巷之士仁义在躬人主崇高苟不知学安能不为富贵所移且顔子王佐之才也而箪食瓢饮季氏鲁国之蠧也而富於周公鲁君用舍如此非後世之监乎闻者叹服五月差看详国子监条制请改试为课不复考定高下以销争竞成礼让建尊贤堂以延道德之士镌解额以去利诱省繁文以专委任励行检以厚风教凡十数事司马光大变熙丰之法叔子谓曰役法当讨论未可轻改也光不聼旣而数年纷纷不能定先是讲官以禄薄例兼他职八月差判登闻鼓院叔子曰古以蒲芦喻教谓当以诚化也若营营於职事则临时进讲徒善词说而已辞不受在职累月不请俸诸公知之乃使户曹持给及冬至郊祀霈恩不为妻求封或问之曰颐起草莱被召再辞不获命顾为妻求封耶於是百官将表贺叔子以亮阴未除节序迁流思慕弥切请改贺为慰从之比除丧有司请张乐置宴叔子谓通丧虽阕犹当因事用乐今特置宴是喜之也乃辍乐叔子进讲色甚庄继以讽教闻上宫中漱而避蚁问有是乎上曰然诚恐伤之耳叔子曰此恻隐之心也推之可以及四海尝讲罢上起折柳进曰方春发生不可无故摧折所讲书有容字上藩邸嫌名也中人以黄覆之讲毕因曰人主之势不患不尊惟患臣下尊之过甚而骄心生耳请自今旧名嫌名勿复避其随事献益多此类於时人士从学者益衆而苏轼在翰林亦多附之者遂有洛党蜀党之论吕公着既相遇叔子厚多所咨访轼及弟辙疑叔子於人材有所进退益忌之会朝议以游酢为右正言辙乃沮之毁及叔子值上病疹累日不御迩英而宰相未之知也叔子身诣省质责之且曰上不御殿太后不当独坐於是大臣入问疾而心亦不悦轼既恶叔子贾易朱光庭不能平合攻轼而胡宗愈顾临亦弹叔子谏议孔文仲素有伉直称然蠢不晓事为轼所绐上疏极诋叔子叔子遂罢说书差同管勾西京国子监再辞以父忧归终丧三省奏除馆职辙又沮之乃除直秘阁仍判西监又再辞董敦逸摭其有怨望语改左通直郎管勾嵩山崇福宫未拜绍圣元年申秘阁西监之命又再辞四年党祸起放归顷之哲宗为辅臣言颐在经筵多不逊言者承风论之遂削籍窜涪州河南尹李清臣即日迫遣欲入别叔母不聼既行谢良佐曰是行也良佐知之乃族子公孙与邢恕之为耳叔子曰族子至愚不足责邢恕故人情厚不敢疑孟氏既知天安用尤臧氏道出汉江中流遭船几覆同舟尽惊号叔子正襟危坐无怖色有父老问曰独无怖何也叔子曰心存诚敬耳父老曰心存诚敬曷若无心叔子欲与语不顾而去徽宗即位移峡州被赦复宣德郎任便居住叔子在涪州讲学不辍至归气貌髭髪皆胜平昔门人问之叔子曰学之力也夫学者学处患难耳富贵荣达不须学也复以通直郎权判西监受命即谒告既而供职尹焞疑之叔子曰上初即位首被大恩不可以虚德意吾之不能仕亦已决矣受俸一月乃行吾志耳建中靖国二年追所复官依旧致仕崇宁二年蔡京执政诏追出身以来文字及所着书范致虚又请逐其学徒叔子乃迁居龙门之南止四方学者曰尊所闻行所知可矣不必及吾门也叔子受气甚薄三十寖盛四十五十而後完至是年七十余筋骨无损尝自述以告张绎绎曰先生岂以受气薄而厚为保生耶叔子曰吾以忘生徇欲为深耻五年正月彗出西方太白昼见始弛党禁复宣议郎致仕大观元年九月卒年七十五叔子之学要本於诚以四子为标的而达於六经动止语默一以圣人为师卒得孔孟不传之统为诸儒宗出其门者最多归自涪时易传已成犹逐旋修改未尝以示人或以为请曰自揣精力未衰尚觊有少进耳有问难及之则取箧身自发示又着春秋未成中庸成而失传初偕兄伯子禀学於周子周子手太极图授之二程子之讲学论道渊源盖出於此伯子尝言正叔平生不读庄列非礼弗动弗视出於天与又曰异日能使人尊严师道者吾弟也至接引後学随才而成就之则予不得而让焉学者称为伊川先生理宗朝赐諡曰正追封伊阳伯
胡安国曰程氏之文於易则因理以明象而知体用之一源於春秋则见诸行事而知圣人之大用於诸经语孟则发其微指而知求仁之方入德之序其行已接物则忠诚动於州里事亲从兄则孝弟显於家庭辞受取舍非其道义则一介不以取与诸人虽禄之千锺不顾也
论曰二程之道中正明粹若合符节使及孔氏之门则顔孟之侣冉闵而下殆不及也父珦知汉州时二子同入僧寺伯子入而右羣从皆右叔子入而左返顾无後从者至堂曰此某不及家兄处也故朱子曰明道德性寛大规模广濶伊川气质刚方文理密察其道虽同而造德各异呜呼先哲深微之致非知德者孰能识之昔顔孟潜见不同横渠论之至当当元丰以前叔子不仕岂以伯子在朝有顔潜之意耶
吕大临
吕大临字与叔其先汲郡人自祖以下葬蓝田故为京兆人始与兄大钧同事横渠张子大钧字和叔为横渠同年友心悦其学遂宾宾执弟子礼横渠之学以诚明为本以礼乐为行他弟子徒诵其言独大钧若蹈大路日用朝夕依以为轨辙治父丧自始死至葬祭一仿古仪所得为者已复推之冠昏饮酒相见庆吊之事节文彬彬关中化之又尝讲井田兵制撰为图籍若可施行其尊信横渠如此大临亦宗横渠之学横渠卒乃东见二程其学博涉羣书妙达义理而如不出诸口其行以圣贤为法爱民利物而若无能者其文如万马千兵饱满伉壮几於古人而薄而不为虽盛暑燕闲必俨然危坐每欲掇拾三代遗文旧制令可行不为空言以门廕入仕不应举或问其故曰不敢掩祖宗之德元佑中除太学博士袐书省正字尝论选举曰古之育才以多为乐今之选举以多为患古以礼聘士常恐其不至今以法待士常恐其竞进夫为国之要不过得人以治事如为治必欲得人惟恐才之不足何患於多如治事皆任其责惟恐士之不至何患於竞今取人而用不择所任任人以事不问所堪故入流之路不胜其多而为官择士则常患乏才待次之吏历岁不调而考其职事则常患不治惟立士规以养德厉行更学制以量才进艺定试法以甄贤别否修辟法以兴能备用严举法以核实得人制考法以责任考功庶几渐可复古及富弼致政居家颇好佛学大临与书曰古者三公无职事内则论道於朝外则主教於乡必将以斯道觉斯民岂以爵位进退体力盛衰为之变哉今大道未明人趋异学此老成大人恻隐存心之时若移精变气务求长年乃山谷避世者所好非所望於公也弼谢之其後范祖禹以大临修身力学宜备讲官荐之未及用卒初大钧为人刚正於所灼信身遂行之不复疑畏识者方之季路而大临婿於张戬戬喜曰吾得顔回为婿矣二人涵养之浅深畧可想见故伊川称曰和叔任道风力甚劲至深潜缜密则不如与叔其见重如此
论曰铨法之弊久矣旋用而旋退当其用时未尝为官择才量才授官则其退也必有以用违其才而横受其辜者已昔臯陶安於理官后稷自谓便人彼皆圣贤之侣用犹各有所宜况中材乎故知资格年劳之循乃汉晋之弊法爲政之道育才要矣审官急焉若用大临之论以与明道学校取士之制相备庶几作人之化兴而唐虞官人之盛可复覩矣
朱光庭
朱光庭字公掞河南偃师人嘉佑二年登进士第调万年主簿数假邑事人称明镜文彦博举应制科会仁宗登遐罢试丁内外艰服除为修武令邑有牧地民久侵冒为税籍朝廷遣使按亩加程总四万余石光庭争之得减万余石改垣曲令他邑敛青苗钱类以严取办光庭不笞一人而输以时足枢臣荐对神宗问中外何所闻对曰陛下即位以来更张法度臣下行之或非圣意故有不便诚能去其不便则天下均被福矣吕大防守长安辟佥书判官朝廷伐西夏五路出师雍为都会事多倚以办调发有非朝廷意而急於期会者光庭执不从神宗崩命勾当山陵事洛人不知有大役司马光荐召为左正言首以辨大臣忠邪为言又请天子燕闲与儒臣讲习罢提举常平官不散青苗钱广储蓄备水旱太学置明师以养人才论奏无虚日多所荐达人无知者迁左司谏论急务十事河北饥遣往赈济多所全活拜右谏议大夫请召讲官便殿访以治道是岁旱论救灾十事迁给事中有诏幸後苑赏花燕羣臣会春寒请罢燕以秖天戒其夏日食上疏论修德应变乞戒诸州谳狱毋得为疑似之言以论事求外补除集贤殿修撰知亳州数月复召为给事中刘挚罢相守郓光庭封还麻制坐落职复知亳州改知潞州迁集贤院学士绍圣元年以疾卒年五十八光庭天性纯孝居父丧庐墓侧三年修身治家居官立朝一以至诚守亳及潞赈饥恤灾民怀其德尝从孙复授春秋受学於胡瑗告以忠信为学之本光庭终身力行之後又从二程子游知大学为入德之方服膺践行造次不忘初见明道於汝州踰月归语人曰光庭在春风中坐一月矣伊川称其笃学力行至於没齿志不渝于金石行可质于神明蹇蹇王臣之节凛凛循吏之风着见事为皆可记述云
论曰程门称游杨谢吕四先生顾自绍圣以前半采议论炳着朝端者则光庭为最着方其坐春风中恂恂然粥粥然涵养克治惟恐有未遑也及其立朝涖官直节劲气抚民育物卓卓表见如此非有得于学而能然乎
吕希哲
吕希哲字原明申公公着之长子也公着简重寡默而申国夫人性严有法度希哲甫十岁每侍立终日不命之坐不敢坐日必冠带以见长者虽盛暑毋得辄去巾韈缚絝市井之语郑卫之音未尝一经於耳不正之书非礼之色未尝一接於目又延焦千之以教之千之方正严毅诸生少有过辄端坐召与相对终日竟夕不与语既悔乃畧降词色以故希哲德器成就迥絶恒流希哲尝言人生内无贤父兄外无贤师友而能有成者寡矣比长以恩补官事胡瑗於太学因遍从孙复石介王安石游安石谓之曰士事科举者为贫也有官矣而犹事科举是侥幸利达学者不由也希哲遽弃科举之业及伊川至太学与隣斋希哲少伊川仅一二岁然察伊川学问渊源非常人比首以师礼事之由是复得游於明道横渠诸贤间知见益广希哲之学大抵以知言为先自得为本躬行为实不尚虚言不为异行其读书平直简要不主一门及安石纷更庶政愎谏自信动失衆心希哲虽与有旧不为苟同安石欲用子雩侍讲殿中以希哲亦大臣子欲先引之以为例希哲固辞至元佑中乃除兵部员外郎充崇政殿说书日夕劝上以修身为本久之迁谏官方抗辞而苏轼戏谓曰法筵龙象当观第一义希哲笑不荅已谓范祖禹曰若辞不获命必以杨畏为首时畏在言路方以险诈厚於轼故希哲及之由是始听其辞绍圣初出知太平州坐党谪居和州徽宗立复官知单州召为光禄少卿直秘阁又出知曹州寻夺职又知相州邢州奉祠希哲性至乐易然未尝假人顔色悦人以私宦京师时不谒台谏遇迁转即一见执政外此不见也每述其从父舜徒事云从父守会稽或咎以不求知者荅云勤於职事其他不敢不愼乃所以求知也晚居宿州眞扬间十余年静坐一室不问家计衣食不给或至数日絶粮而处之宴如尝言孝子於父母事必躬亲不可委诸臧获谷梁云天子亲耕以供粢盛王后亲蚕以供祭服国非无良农工女也以为人之所尽事其祖祢不如以已所自亲此说最尽事亲之道又言初学当理会气象词令容止轻重疾徐之间不惟君子小人於此分亦贵贱寿夭所由定又言攻其恶无攻人恶日夜点检丝毫不尽即不慊於心矣何暇点检他人耶日必读易一爻遍考诸儒之说默坐沈思随事解释夜则与子孙评论古今商确得失久之方罢与仙源为夫妇六十年未尝一日有面赤自少至老虽袵席之上未尝戏笑政和中卒年七十八
论曰自小学废士之失其德基也久矣希哲平生不欺闇室推厥成就则自少小时德性固已坚定而复观摩於有道师友间故所学所守一出於正人亦孰不爱其子而或狃於岁月之富则教常不豫或挠於姑息之私则教复不严其在贵胄患又倍之根之不培枝於何达人材衰息职此之由若公着者岂独有家之法为政者推此以誉髦斯士可也
史传三编卷四

[book_title]卷五
<史部,传记类,总录之属,史传三编
钦定四库全书
史传三编卷五
大学士朱轼撰
名儒传五
宋
谢良佐
谢良佐字显道寿春上蔡人始务记问为该博及见明道举史书不遗一字明道警之曰可谓玩物丧志良佐闻语汗浃背面发赤明道乃曰即此是恻隐之心一日复谓之曰君辈相从祗学颢言语故心口不相应盍行诸请问焉曰且静坐良佐质虽少鲁然志学极笃事有未彻其颡有泚愤悱如此旣成进士又事伊川尝别一年复至伊川问所进曰但去得一矜字尔伊川喜适朱光庭来谒伊川指谓光庭曰此人为切问近思之学及归尹焞送之问曰何以教我良佐曰吾徒朝夕从先生见行则学闻言则识譬人有服乌头者方其服也顔色悦泽筋力强盛一旦乌头力去将如之何焞归以告伊川伊川曰可谓良友矣良佐之学强力不倦旧苦多惧即习於危阶日作课簿记其言动视聼得礼与非礼者以自程督与游酢吕大临杨时同在程门号四先生而良佐所见最为超越初授秦州教授其帅吕大忠每枉车骑过之良佐为讲论语大忠必正襟肃容曰圣人言行在焉吾不敢不肃迁应城令立信以示之始至事烦信旣立其事顿简是时胡安国以典学使者过之不敢问以职事顾因介绍以弟子礼见入门见吏士植立庭中如木偶人肃然起敬遂禀学焉建中间除书局官不谒执政或劝之对曰彼安能陶铸我自有命在初良佐未及第时梦入内庭不见上惟太子涕泣及释褐神宗晏驾哲宗嗣立每举以告学者曰万事有命非人力所计较必能信命方能养气不复挫折故良佐平生未尝干人其後召对忤旨出监西京竹木塲坐口语系诏狱废为民在西京时朱震自太学往谒坐定震请益良佐曰当为君讲一部论语震私念日晷几何何由得具讲说酒五行良佐掀髯曰聼讲论语乃举子见齐衰及师冕见二章曰圣人之道无微显无内外由洒扫应对进退而上达天德本末一以贯之一部论语皆以此意求及禠职归谓学者曰学旣透得名利关尚当穷理方可望入圣域否则万难见道吾蚤亲有道复为克己之学遂於世味若存若亡比经忧患仕意益薄矣良佐为人高迈卓絶言论宏肆善开发人所着有论语说及门人所记语録其以生意论仁以实理论诚以常惺惺论敬以求是论穷理命意皆极精当至直指穷理居敬为入德之门则尤得明道教人纲领其语録则朱子少时为学实赖是编以发其趣故尝手为厘订云
论曰良佐之没游酢实志其墓当朱子时其文蚤已失之故事蹟不具夫矜者气盈阳盈则愆阴盈则伏虽天地犹病之而况於人乎是故矜财贿者为市道矜禄位者为鄙夫矜功名者为伯术矜学识者为华儒至若顔子之视有若无唐虞之浮云太虚则何矜之与有伊川以良佐为近思而明道谓其足任展拓者以此
游酢
游酢字定夫建阳人与兄醇俱以文行知名所交皆天下士伊川遇之京师谓其资可适道及明道知扶沟方以倡兴道学为己任设庠序聚邑人子教之乃召酢俾职学事酢欣然从之得其微言遂尽弃其学而学焉元丰六年第进士调越州萧山尉县有疑狱十余年莫能决酢摄邑事一问得其情释之虽明习吏事者不能逮也用侍臣荐召为太学録除博士以奉亲不便就拟知河清县范纯仁判河清待以国士纯仁移守颍昌辟为府教授纯仁再相除为太学博士纯仁罢酢亦丐外授齐州判官丁父忧阕调泉州签判徽宗立召为监察御史出知和州岁余管勾南京鸿庆宫久之知汉阳军以母老丐祠提点成都府长生观丁母忧阕知舒州移濠州罢归侨历阳因家焉酢自幼不羣读书一过辄成诵比壮益自力心专目到仪容词令粲然有文望而知为成德君子也其事亲无违交友有信莅官遇僚吏有恩人乐自尽时新法方行编民困於征歛所在骚然酢历知州军处之裕如即有兴建民若不知而事集故戴之若父母去则见思伊川尝谓杨时曰游君德器粹然问学日进政事亦絶人远甚其见重如此宣和五年卒年七十一諡文肃学者称广平先生所着有易说诗二南义论语孟子杂解中庸义及文集十卷
论曰游杨皆始事明道继事伊川独能得其宗其立雪事学士尤所艶称盖事之之严如此纯仁为一时善类宗主而尤惓惓於酢岂虚哉纯仁旣不卒於用酢犹浮沈州县之间有若不屑去者夫存心爱物补苴时弊以为民赐是程邵之教也及後朱子兴论酢清德重望皎如日星流风余韵足以师世范俗云
杨时
杨时字中立先弘农人五世祖避地入闽始家将乐时资禀甚异八岁能文丁母艰哀毁如成人事继母尤谨熙宁九年第进士调汀州司户参军不赴以师礼见程明道於颍昌明道称之其归也目送之曰吾道南矣明道卒时设位哭寝门年四十事伊川一日伊川瞑坐时与游酢侍立不去伊川觉则门外雪深一尺矣归杜门种学渟滀涵浸尝曰六经之义验之於心而然施之行事而顺然後为得若工无用之文徼幸科第果何益哉初明道为人温然纯粹无疾言遽色时遽似之故及二程之门者明道最爱时伊川最爱酢其气象实相类云调徐州司法丁继母忧阕改虔州谳疑立断议事守正不阿丁外艰阕迁瀛州防御推官知浏阳县厚见宾礼於安抚张舜民漕使胡师文恶之诬以他事坐冲替舜民入长谏垣荐之除荆南教授知余杭县转南京宗子博士出知萧山县所至有惠政旣去而民思之不求闻达而德望日重四方之士不远千里从之游号曰龟山先生久之提点均州明道观成都国宁观例罢差监常州市易务而时年已几七十矣是时蔡京当国天下多故京知事必败稍欲引用老成会路允迪使高丽还言国主问龟山先生安在乃召为秘书郎到阙迁着作郎入对首言自熙丰元佑分为二党缙绅之祸至今未艾愿诏有司条具祖宗之法有宜於今者举而行之当损益者损益之元佑熙丰姑置勿问又乞警戒无虞为宣和会计録以周知天下财物出入之数徽宗首肯之除迩英殿说书於是方图燕云虚内事外时乃陈时弊十余事且言燕云之师宜退守内地以省转输募边民为弓弩手以杀常胜军之势虑都城四达无高山巨浸为阻卫士人怀异心缓急不可倚仗执政不能用其为国远虑类此及金兵南下时益謇謇输忠上言今日事势如积薪已然当奋励以竦观聼若示以怯懦则事去矣请罢免夫之役及京城聚敛东南花?之害以收人心已而钦宗受禅金人日迫勤王之师四集大臣方以推恩晋秩争议行幸莫念军计时请立帅以统援师引唐九节度之败以为鉴又言上皇禅位而宰执叙迁此何理也主辱臣死而争为窜亡之计陛下何赖焉童贯为三路总帅弃军不问故梁方平何灌皆相继遁宜以军法从事贯以阉悞国今防城犹用阉人覆车之辙不可复蹈钦宗大悦擢右谏议大夫至金人约和邀割三鎭以去时复言河朔为国家重地三镇为河朔要藩一旦弃之是敌以二十州之地贯吾腹中非经远之谋且使勤王之师无功而去厚赐之则无名不与则生怨闻三镇之民以死拒守若遣兵蹑之使腹背受敌宜有功乞召种师道问方畧疏上钦宗下诏出师时又疏曰金人尚驻磁相破大名又挟肃王以往誓墨未乾背不旋踵吾欲专守和议岂可得乎夫越数千里造人国都危道也彼见援兵四集亦惧而归初非爱我而割与三鎭是助寇自攻也臣谓宜以肃王为问责其败盟李纲之罢太学生伏阙上书军民集者数万钦宗患之召问时时言诸生忠於朝廷尔非有他意但择老成有行谊者为之长即定矣钦宗曰无以逾卿即命兼祭酒於是雪王珪被诬之寃以直宣仁皇后之谤推蔡京蠧国之祸以摘王安石学术之非有旨改修宣仁谤史而黜安石从祀初时浮沈於州县者四十七年及老居谏垣仅九十日其所论列皆切於世道如此谏官冯澥素守王氏学乃劾时罢祭酒时求去除给事中请益力遂以徽猷阁直学士提举嵩山崇福宫又辞职名改待制高宗即位除工部侍郎兼侍讲召赴行在至则劝上典学纳谏及修建炎会计録加恤勤王之兵连章丐外以龙图阁直学士提举洞霄宫未几告老绍兴五年卒年八十三諡文靖时仁厚寛大能容物蔬粝脆甘皆可於口未尝有所嗜狐貉縕袍皆适於体未尝有所择闲居和乐可亲临事不动声气在东郡时先达陈瓘邹浩皆以师礼事之凡绍兴初崇尚元佑学术而朱子张栻之学得程氏之正其源皆出於时子迪力学通经亦尝事伊川云论曰名贤之泽岂不远哉闽僻在峤外道术之兴自龟山始当南宋时河洛关陇之间学者寥寥而闽士相踵起推其流泒之所自洪固知朱子之为功大然後海先河则龟山之泽也方今朱子传注立於学宫家习户诵凡天下人心之所以正风俗之所以醇悉由於是以是知明道道南之指其於斯文运数昭昭乎其先见之矣
尹焞
尹焞字彦明一字德充世为洛人初仲宣七子而二子有名源字子渐是谓河内先生洙字师鲁是谓河南先生源生林林生焞焞少孤奉母陈氏以居年二十事伊川尝应举发策有诛元佑诸臣议焞不对而去告伊川曰焞不复应进士举矣伊川曰子有母在焞归告其母母曰吾知汝以善养不知汝以禄养伊川闻之曰贤哉母也自是终身不就举焞性钝其从伊川与张绎同时绎高识而焞笃行伊川问焞度与绎孰愈焞曰绎颖悟疏通往往造妙至他时持守恐不及焞伊川然之大观中党祸方兴焞遂不欲仕而德益成同门之士尊畏之伊川尝喜晚得二子谓焞绎也又曰我死而不失其正者尹氏子也伊川没焞聚徒洛中非吊丧问疾不出户靖康初种师道荐之召至京师不欲留赐号和靖处士遣归吕好问胡安国等言焞学穷根本德备中和请加识擢不报次年金人入洛焞阖门被害焞死复苏门人舁致山谷中以免刘豫僭伪位聘之不从以兵恐之乃自商州走蜀至阆得伊川易传拜而受之止於涪涪伊川读易处也辟三畏六有二斋居之涪人罕识其面焞为人端正仁实不过於心不欺?室其於六经玩味以索之践履以身之涵养以成之至於下学上达无赘无外所读书耳顺心得如诵已言天下知道者宗之绍兴四年侍读范冲举焞自代授左宣教郎充崇正殿说书辞是时高宗渡江弛元佑学术之禁始召杨时寘从班胡安国居给舍范冲朱震在讲席诸公荐焞甚力六年给焞行资遣漕臣奉诏迎之焞始就道至九江闻陈公辅攻毁程学上奏曰臣事颐垂二十年学之旣专自信甚笃使臣滥列经筵所敷绎不过闻於师者舍其所学是欺君父遂留不进有诏守臣津送至国门复辞上曰焞可谓恬退矣以秘书郎兼说书趣起之入见又辞上曰朕渴卿久矣知卿之从伊川也当从卿讲学不敢以有他乃就职八年迁少监未几求去上曰焞老成人所学渊源足为矜式除直徽猷阁仍说书资善堂翊善朱震疾亟举焞自代上以焞微瞶艰於教胄乃转太常少卿仍说书顷之以疾在告除权礼部侍郎兼侍讲时秦桧当国主和金使来焞疏谏曰前年徽宗皇帝宁德皇后崩问遽来莫究不豫之状天下之人痛心疾首礼曰父母之讐不共戴天兄弟之讐不反兵陛下信讐敌之谲诈觊其肯和以纾目前之急岂不共戴不反兵之义乎又书抵桧曰和议若成彼日益张我日益怠侵寻朘削天下有改革之忧且主上降志辱身有年矣未闻金人悔祸还二帝於沙漠继以梓宫崩问不详金人笼络之计不言可见今之上策莫如自治自治之要内则进君子而退小人外则赏当功而罸当罪使主上孝弟通於神明道德成於安疆勿以小智孑义而啚大功不胜幸甚疏及书皆不报於是固辞新命九年转徽猷阁待制又辞且奏臣有五当去无一可留乞放归田里先是桧见焞书疏不乐至是遂不复留以焞提举江州太平观十年请老转一官致仕初伊川教人以敬为本焞请益伊川曰主一则是敬焞受教持守深纯尝问於伊川曰焞谓动静一理伊川使喻之适闻钟声曰譬如钟未撞时声固在也伊川喜比老犹手録圣贤治气养心之要揭之壁间以自警十二年卒年七十二尝言经以诵说而传亦以讲解而陋训经而务新奇则无所不至矣有论语解及门人问荅传於世
论曰圣门之闻一贯者赐以敏参以鲁而赐终不及参然则鲁固胜乎易大畜曰刚健笃实辉光日新其德匪畜不崇匪实不畜鲁之质近实故古之为学修德者尚之焞之笃守师法进礼退义所造虽未及曾子要亦以鲁得之张绎不幸早世使天假之年庶几与闻性道之要然而尹子渊确矣
张绎
张绎字思叔河南寿安人家微贱年长未知读书为人佣作一日见县官出入传呼道路颇羡慕之问人何以得如此曰读书所致耳绎始发愤从人受学执劳苦之役遂能文入县府学被荐而自悟科举之学不足为也见僧道楷悦其道有祝髪从之之意时周行已官雒中谓之曰子它日程先生归可从之学无为空祝髪也及伊川归自涪陵绎始得见年已三十矣时从学者甚衆绎颖悟疏通伊川甚许可以族女妻之尝曰吾晚得二士盖指绎与尹焞也绎读孟子志士不忘在沟壑二句有自得处时请问或太高伊川不荅良久曰累高必自下又言邹浩以极谏得罪世疑其卖直也伊川曰君子之於人也当于有过中求无过不可于无过中求有过尝诟詈仆夫伊川曰何不动心忍性绎惭谢初以文闻于乡曲後作文字甚少伊川每云张绎朴茂其作座右铭曰凡语必忠信凡行必笃敬饮食必愼节字画必楷正容貌必端庄衣冠必肃整步履必安详居处必正静作事必谋始出言必顾行常德必固持然诺必重应见善如己出见恶如己病凡此十四者我皆未深省书此当座隅朝夕视为警其笃志自励如此伊川没未几绎亦没尹焞被召尝曰思叔若在自当召用必能有为于世也
论曰绎初见传呼者而羡慕是志在富贵也见禅门而愿从是未能不惑于异学也乃一见伊川之後穷理造微遂为程门高弟考其生平得力在孟子志士不忘之语感而发奋则立志之功大矣
马伸
马伸字时中东平人也自弱冠登第不乐驰骛以阶进晦迹州县人无知者崇宁初元佑学有禁伊川为奸人所攻朝廷下河南府尽逐学徒伸方自吏部求为西京司法曹事至则因张绎以求见初以非其时恐贻累辞之伸执贽凡十反愈恭欲先弃官而来且曰使伸得闻道虽死无憾自尔出入凡三年公暇虽风雨必日一造焉同僚相忌至以飞语中伤之不顾也靖康初枢密孙傅以卓行荐于朝召至中丞秦桧素高其节即迎辟为监察御史令人取其状伸曰中丞取台官但问堪不堪无问愿不愿靖康之变金人立张邦昌为帝敌去滋久邦昌恬无退避意时人皆意邦昌实预邪谋畏祸无敢言者伸首具书请邦昌迎元帅康王书成率同院签与俱往相顾无一首肯伸遂以书自抵银台司进之吏视书不称臣辞不受伸投袂叱曰逆类吾今日不爱一死正为此耳出即以缴申尚书省邦昌见书气沮恐败诛乃议迎隆佑皇后为垂帘计高宗即位伸屡拜章以城陷不能救主迁不能死请从窜削帝知其忠且有功于国遂擢为殿中侍御史荆湖广南抚谕以诛邦昌及其党王时雍还台言执政黄潜善汪伯彦不法十七事不报复上章以臣言可采即乞施行非是臣合坐诬罔大臣之罪移病待命旬日贬濮州监酒税时用事者恚甚以濮迫金境必欲寘之死地伸襆被就道无忧惧色卒陷于死绍兴初追赠谏议大夫居常晨兴必整衣寇端坐读中庸一过然後出视事自言曰吾志在行道使吾以富贵为心则为富贵所累使吾以妻子为念则为妻子所累又曰志士不忘在沟壑勇士不忘丧其元今日何时沟壑乃吾死所也故其临事每奋不顾身云论曰伸之受学程门乃在崇宁禁学之後执贽十反禀学三年非其志素定中大有得者能之乎及为御史以正论怵邦昌而宗室返正劾汪黄不法十七事而公论以伸惜其竟以此而获祸也夫南渡以後宋室转移之机全在汪黄之斥与用使汪黄果斥则内相李纲外任宗泽宋之兴也决焉伸以朝闻夕死而无恨道义所发抗节输忠陷九死而不悔所由与孔光张禹异矣
胡安国
胡安国字康侯崇安人
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:41:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>