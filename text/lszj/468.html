<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="甲集,乙集,丙集,丁集,戊集,庆元开禧杂事,附刊,附录,四朝闻见录全文在线阅读,四朝闻见录全文在线下载,大玄古籍书库">
<meta name="description" content="宋叶绍翁著。五卷。全书分甲、乙、丙、丁、戊五集，凡二百零九条，每条各有标题。记叙了南宋高宗、孝宗、光宗、宁宗四朝的朝章国政、名物制度以及时人轶事，尤其是对韩侂胄由得幸到被诛的缘由经过，记述颇详，为他书所不及。书中还记载了南宋著名文学家洪迈、陆游、杨万里、张孝祥、吕祖谦、辛弃疾、陈亮、叶適、刘克庄等人的一些事迹。此书成于南宋理学盛行之时，叶绍翁师承叶適，又与真德秀善。然《四库全书总目》称其“非攀援门户者比”，“所论颇属持平”。清周中孚《郑堂读书记》亦云“足知其是非之公”。今有《知不足斋丛书》、《浦城遗书》、">
<title>四朝闻见录_叶绍翁_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">四朝闻见录</span> <br/>
          作者： <span class="inputVal" id="bkauthor">叶绍翁</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]107454</span> <br/>
          说明： <span class="inputVal" id="bkdec">宋叶绍翁著。五卷。全书分甲、乙、丙、丁、戊五集，凡二百零九条，每条各有标题。记叙了南宋高宗、孝宗、光宗、宁宗四朝的朝章国政、名物制度以及时人轶事，尤其是对韩侂胄由得幸到被诛的缘由经过，记述颇详，为他书所不及。书中还记载了南宋著名文学家洪迈、陆游、杨万里、张孝祥、吕祖谦、辛弃疾、陈亮、叶適、刘克庄等人的一些事迹。此书成于南宋理学盛行之时，叶绍翁师承叶適，又与真德秀善。然《四库全书总目》称其“非攀援门户者比”，“所论颇属持平”。清周中孚《郑堂读书记》亦云“足知其是非之公”。今有《知不足斋丛书》、《浦城遗书》、《丛书集成初编》、《四库全书》等本以及中华书局1989年出版的点校本。</span> <br/>
          封面： <span class="inputVal" id="bkimg">Z_5936.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]四朝闻见录
[book_author]叶绍翁
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]107454
[book_dec]宋叶绍翁著。五卷。全书分甲、乙、丙、丁、戊五集，凡二百零九条，每条各有标题。记叙了南宋高宗、孝宗、光宗、宁宗四朝的朝章国政、名物制度以及时人轶事，尤其是对韩侂胄由得幸到被诛的缘由经过，记述颇详，为他书所不及。书中还记载了南宋著名文学家洪迈、陆游、杨万里、张孝祥、吕祖谦、辛弃疾、陈亮、叶適、刘克庄等人的一些事迹。此书成于南宋理学盛行之时，叶绍翁师承叶適，又与真德秀善。然《四库全书总目》称其“非攀援门户者比”，“所论颇属持平”。清周中孚《郑堂读书记》亦云“足知其是非之公”。今有《知不足斋丛书》、《浦城遗书》、《丛书集成初编》、《四库全书》等本以及中华书局1989年出版的点校本。
[book_img]Z_5936.jpg


[book_title]甲集
恭孝儀王大節
恭孝儀王，諱仲湜。王之生也，有紫光照室，及視則肉塊，以刃剖塊，遂得嬰兒。先兩月，母夢文殊而孕動。二帝北狩，六軍欲推王而立之。仗劍以卻黃袍，曉其徒曰：「自有真主。」其徒猶未退，則以所仗劍自斷其髮。其徒又未退，則欲自伏劍以死。六軍與王約，以逾月而真主不出，則王當即大位。王陽許而陰實款其期。未幾，高宗即位於應天，王間關渡南，上屢嘉歎。王祭濮園，嘗自讚其容，曰：「熙寧六載，歲在癸丑，月當孟夏，二十有九，予乃始生，濮祖之後。性比山麇，貌同野叟；隨圓就方，似無惟有。惟忠惟孝，不汙不苟；皓月清風，良朋益友。湛然靈臺，確乎不朽。」「不汙不苟」，蓋自敘其推戴事也。嘗遊天竺，有「山禽忽驚起，衝落半岩花」之句〈（按，二句是劉禹錫《甘棠館詩》）〉。葬西湖顯明寺。子孫視諸邸最為繁衍，蓋恭孝之報云。
潘閬不與先賢祠
潘閬居錢塘，今太學前有潘閬巷〈（原注：俗呼為潘郎）〉。閬工唐風，歸自富春，有「漁浦風波惡，錢塘燈火微」〈（一作「漁浦風浪急，龍山燈火微」）〉之句，識者稱之。唯落魄不檢。為秦王記室參軍，王坐罪下獄，捕閬急甚。閬自髡其髮，易緇衣，持磬出南薰門。上怒既怠，有為閬說上者曰：「閬不南走粵，則北走胡爾。惟上招安之。」上旋悟。時閬已再入京，敕授四門助教。閬以老懶不任朝謁為辭，自封還敕命。時文法疏簡猶若此。未幾，論者謂閬終秦黨，語多怨望，編置信上。至信上，勺道旁聖泉，題詩柱上，曰：「炎天□□熱如焚，恰恨都無一點雲。不得此泉□□□，幾乎渴殺老參軍。」〈（按，《後村詩話》云：「信州道旁有泉一泓，甚清，有詩牌云：『炎炎亭午暑如焚，卻恨都無一點雲。六月騎驢來到晚，幾乎渴殺老參軍。』潘逍遙詩也。」《能改齋漫錄》云：「潘閬題資福院石井：『炎炎畏日樹將焚，卻恨都無一點雲。強跨蹇驢來到得，皆疑渴殺老參軍。』」詩俱小異。又按宋刻《咸淳臨安志》引此條，潘詩亦脫五字，知此書在當時已無善本矣。）〉猶稱記室舊銜也。先是，盧多遜與潘善，故有四門之命。多遜譖趙普不行，普相，多遜罷，故閬終不免。嘉定間，臨安守建先賢祠〈（一作「堂」）〉於西湖，欲祀閬於列。有風不宜預者，遂黜閬。事見〈（祠記）〉〈（原注：進德行而退文藝，先節義而後功名）〉。
東萊南軒書說
考亭先生嘗觀《書說》，語門人曰：「伯恭〈（［原注］東萊字）〉真是說得《書》好，但《周誥》中有解說不通處，祇須闕疑，熹亦不敢強解，伯恭卻一向解去，故微有尖巧之病也。是伯恭天資高處，卻是太高，所以不肯闕疑。」又謂：「南軒《酒誥》一段解天降命、天降威處，誠千百年儒者所不及。」今備載南軒之說：「酒之為物，本以奉祭祀、供賓客，此即天之降命也。而人以酒之故，至於失德喪身，即天之降威也。釋氏本惡天降威者，乃並與天之降命者去之。吾儒則不然，去其降威者而已。降威者去而天之降命者自在。如飲食而至於暴殄天物，釋氏惡之，而必欲食蔬茹，吾儒則不至於暴殄而已；衣服而至於窮極奢侈，釋氏惡之，必欲衣壞色之衣，吾儒則去其奢侈而已；至於惡淫慝而絕夫婦，吾儒則去其淫慝而已。釋氏本惡人欲，並與天理之公者而去之，吾儒去人欲，所謂天理者昭然矣。譬如水焉，釋氏惡其泥沙之濁而窒之以土，不知土既窒則無水可飲矣；吾儒不然，澄其沙泥而水之澄清者可酌。此儒釋之分也。」
考亭解中庸
考亭解《中庸》「天命之謂性，率性之謂道，修道之謂教」，曰：「命猶令也，性即理也。天以陰陽五行化生萬物，氣以成形，而理亦賦焉，猶命令也。於是人物之生，因各得其所賦之理，以為健順五常之德，所謂性也。率，循也；道，猶路也。人物各循其性之自然，則其日用事物之間，莫不各有當行之路，是則所謂道也。修，品節之也。性道雖同而氣稟或異，故不能無過不及之差。聖人因人物之當行者而品節之，以為法於天下，則謂之教，若禮樂刑政之屬是也。蓋人之所以為人，道之所以為道，聖人之所以為教，原其所自，無一不本於天而備載〈（一無「載」字）〉於我矣。」真文忠公〈（原注：德秀）〉觀考亭之解，以為：「生我者太極也，成我者先生也〈（原注：謂考亭）〉，吾其敢忘先生乎！」考亭之門人劉黻，字季文，號靜春，與文忠為友而輩行過之，乃大不取其師之說。其自為論，則曰：「維天之命，於穆不已，惟人受天地之中以生，故謂之性，而貴於物焉。《湯誥》曰：『惟皇上帝，降衷於下民，若有常性。』吾夫子曰：『天地之性人為貴。』是則人之性，豈物之所得而擬哉？或疑萬物通謂之性，奚獨人？愚曰：是固然矣。然此既曰性，則有氣質矣。又安可合人物而言，以自汩亂其本原也？凡混人物而為一者，必非識性者也。今皆不取。至如孟子道性善，亦祇謂人而已。」文忠公與靜春辨，各主其說。或當燕飲旅酬之頃，靜春必與公辨極而爭起，公引觴命靜春曰：「某竊笑漢儒聚訟，吾儕豈可又為後世所笑？姑各行所學而已。」劉猶力持其說不已，著為《就正錄》云：「昔子思作《中庸》，篇端有曰：『天命之謂性，率性之謂道。』是專言乎人而不雜乎物也，其發明性命，開悟天下後世至矣。而或者必曰此兩句兼人物而言，嗟夫，言之似是而差也！嘗考古先聖賢，凡言性命，有兼人物而言者，有專以人言而不雜乎物者。《易》之《乾彖》曰『各正性命』，《樂記》亦曰『則性命不同矣』，是乃兼人物而言。然既曰各有不同，則人物之分亦自昭昭。假如『天命之謂性，率性之謂道』或兼人物而言，則犬之性猶牛之性，牛之性猶人之性，當如告子之見。告子，孟子之高弟。彼其杞柳、湍水之喻，食色無善無不善之說，縱橫繆戾，固無足取。至於生之謂性，孟子辨焉而未詳，得無近是而猶有可取者耶？」善乎朱文公辟之曰：「告子徒知知覺運動之蠢然者，人與物同；而不知仁義禮智之粹然者，人與物異。」此其一言破千古之惑，我文公真有大功於性善如此。文忠已不及登文公之門，聞而知之者也，其讀《中庸》，默與文公合。靜春見而知之者，乃終不以先生之說《中庸》為是，何歟？予嘗聞陸象山門人彭〈（原注：不記名）〉謂予曰：「告子不是孟子弟子，弟子俱姓名之，告子獨稱子者，亦是與孟子同時著書之人。」象山於告子之說，亦未嘗深非之，而或有省處。象山之學雜乎禪，考亭謂陸子靜滿腔子都是禪，蓋以此。然告子決非孟子門人，嘗風靜春去「高弟」二字。
慈湖疑大學
考亭先生解《大學·誠意章》曰：「意者，心之所發也。實其心之所發，欲一於善而毋自欺也。一有私欲實乎其中，而為善去惡或有未實，則心為所累，雖欲勉強以正之，亦不可得。故正心者必誠其意。」慈湖楊氏讀《論語》有毋意之說，以為夫子本欲毋意，而《大學》乃欲誠意，深疑《大學》出於子思子之自為，非夫子之本旨。此朱陸之學所以分也。然夫子之傳，子思之論，考亭先生之解，是已於意上添一誠字，是正慮意之為心累也。楊氏應接門人，著撰碑誌，俱欲去意，其慮意之為心累者，無異於夫子、子思、考亭先生，而欲盡去意則不可。心不可無，則意不容去。故考亭先生謂：「意者，心之所發。實其心之所發，欲一於善而已。」既曰誠意矣，則與《論語》之毋意者相為發明，又何疑於《大學》之書也？故考亭先生以陸學都是禪，頭領俱差；而陸氏則謂考亭先生失之支離。鵝湖之會，考亭有詩，其略云：「舊學商量加邃密，新知培養轉深沉。」陸復齋云：「留情傳注翻荊棘，著意精微轉陸沉。」象山云：「易簡工夫終久大，支離事業轉浮沉。」蓋二氏之學可見矣。慈湖第進士，主富陽簿，象山陸氏猶以舉子上南宮，舟泊富陽。楊宿聞其名，至舟次迎之，留廳舍。晨起，揖象山而出，攝治邑事。象山於□□有自信處否〈（按，文義，此處脫落似不止二宇）〉？學者曰：「祇是信幾個『子曰』。」象山徐語之曰：「漢儒幾個杜撰『子曰』，足下信得過否？」學者不能對，卻問象山曰：「先生所信者，信個什麼？」象山曰：「九淵祇是信此心。」驪塘謂予曰：「那學子應得也自好，祇是象山又高一著。此老極是機辨，然亦禪也。」慈湖又改周子《太極圖》為，以為周子之說詳。簡之說《易》，其意蓋不取無極之說，以為道始於太極而已，亦源流於象山云。
賜宴滌爵
賜酒群臣，無滌爵之文。孝宗賜宴內朝，丞相王淮涕流於酒，已則復縮涕入鼻。時吳公琚兄弟亦預宴，上見其飲酒輒有難色，微扣左右知其故，後有詔滌爵。滌爵自淮始。
大臣衩衣見百官
大臣見百官，主賓皆用朝服。時伏暑甚，丞相淮體弱不能勝，至悶絕。上亟召醫疾，有間，復有詔，許百官以衩衣見丞相，自淮始。
慶元六君子
趙忠定橫遭遷謫，去國之日，天為雨血，京城人以盆盎貯之，殷殷然。太學諸生上封事，叩麓正甚急，侂胄欲斬其為首者，寧皇祇從聽讀。當時同銜上者六人，世號為「六君子」：曰周端朝，曰張衡，曰徐範，曰蔣傅、林仲麟、楊宏中。皆並出，惟周受禍略備〈（原注：後至不能嗣，韓亦慘矣）〉。初自廷尉聽讀衢州，已次半道，有旨再赴廷尉，周始自分必死。時憲聖在上，韓猶不敢殺士，故欲以計殺之。周竟不死，復聽讀永州，杜門教授生徒。後以韓誅放還，復籍於學，為南宮第一人，自外入為國子錄。以女妻富陽令李氏子。親迎之夕，有老兵持諸生刺以入，周曰：「正用此時來見耶？為我傳語，來日相見於崇化堂矣。」諸生不肯退，曰：「我為國錄身上事來，有書在此。」書入，乃備述李為史氏云云，「恐他時先生官職駸駸，天下以為出於李氏。」周愕甚，入則已奏樂行酒。周亟起，告女以故。女以疾遽，冀展日定情。李氏子惘然登車去。富陽令大怒，訴於臺，因劾周去。復入為太學博士。自文忠公去國，時猶有樓公〈（昉）〉、危公〈（稹）〉、蕭公〈（舜諮）〉、陳公〈（虙）〉、絜齋袁公〈（燮）〉、慈湖楊公〈（簡）〉，相與直言於朝，俱以次引去。周由博士，不十年至從列。庚辰，京城災，論事者眾，周語予曰：「子可以披腹呈琅玕矣。」予戲對之曰：「先生在，紹翁何敢言。」
衛魁廷尉
衛公涇，字清叔，吳門石浦人，先五世俱第進士，至公為廷唱第一人。策中力陳添差贅員之弊，上敕授添差州僉幕。公即入劄廟堂，以為「身自言而自為可乎」？有旨待詔與僉幕正闕。公已赴越任，閑會親友玩牡丹，謂「第一花人尚貴之，吾亦宜自貴重可也」。先是廷唱一人任僉幕垂滿，必通書宰相為謝，然後遇次榜廷唱攽召命，以某日降旨入修門。公以通書宰相非是，唯任其遲速可也。時王淮當國，殊以不通書為訝，雖已降召命，而不與降入國門引入見指揮。公翱翔於江上六合塔下，幾三月不得見。適鄭公僑以吏郎召，與公遇塔下，鄭寒暄畢，即問曰：「清叔何為在此？」公語之故。鄭引見畢，即直詣都省門面詰丞相。丞相情見詞屈，曰：「某幾乎忘了。」翌日，降旨趣公見。公既俱史相誅韓，旋用故智又欲去史。史為景憲太子舊學，太子知其謀於內，遂以告史。御史中丞章良能彈公。良能，公所厚也。疏入猶未報，章用臺吏語，緘副疏以示公。公車至太廟下，得章所緘語，謂使云：「傳語中丞，我今即出北關矣。」史以公宿望，不敢貶置，唯秩以大閫，不復召矣。錢召文象祖以史故，於廣坐中及公云：「初謂衛清叔一世人望，身為大臣，顧售韓侂胄螺鈿髹器。」然則公之罪亦微矣。其客於有成嘗授經於公。初於猶為士時，公已罷政，提舉洞霄宮，遺於以書，外緘題「書拜上省元」，下惟具銜，至幅內則稱拜覆不備，題曰「省元學士先生」，蓋得前輩體。又客曰迂齋樓公昉，往往代公箋啟。又客曰輔漢卿，嘗陪公閑話，亦及道學。又客曰王大受，跡頗疏於三客，亦未嘗遊公之燕閣。良能既逐公去，因及其四客。於後位至司業。樓位至宗簿，封事輪對有直諒聲。輔嘗從考亭先生遊，晚以弁服終。王以忤攻媿樓公故得罪，後謫邵武終焉，有《易齋詩》，水心先生為之序，稱許過於四靈。衛公垂歿，乞勿田澱湖一疏，真體國大臣也。
布衣入館
震澤王蘋，少師事龜山。高宗宿聞其名，又以諸郎官力薦，駕幸吳門，起召賜對，以布衣賜進士出身，正字中秘。製曰：「朕於一時人才，苟得其名目，稍有自見，往往至於〈（一無「於」字）〉屢試，而治不加進。於是從而求所未試者，至於岩穴之士，庶幾有稱意焉。爾學有師承，親聞道要。蘊櫝既久，聲實自彰。行誼克修，溢於朕聽。延見訪問，辭約而指深。師友淵源，朕所嘉尚。賜之高第，職是校讎。豈特為儒者一時之榮，蓋將使國人皆有所矜式。勉行爾志，毋負師言。」上意蓋謂龜山也。王既入館，猶子誼年方十四歲，於書塾拈紙作御批曰：「可斬秦檜以謝天下。」為僕所持，索千金。王之父不能從。族子謂之曰：「予金則返批，批返而後別議僕罪，千金可返也。」其父亦不能從，僕遂持以告有司。有司懼檜耳目，不敢隱，驛聞於朝。詔赴廷尉，獄具，伏罪當誅。檜閱其牘，審知年十四，翌日言之上。上赦其幼，編置象臺。能詩文，聚徒貶所。檜死得歸，治生產有緒。蘋本將階大用，以猶子故，旋以他事為言者所列，坐廢於家云。
光堯幸徑山
光堯幸徑山，憩於萬木之陰，顧問僧曰：「木何者為王？」僧對曰：「大者為王。」光堯曰：「直者為王。」有杉小而直，因封之。光堯為龍君炷香，有五色蜥蜴出於塑像下，從光堯左肩直下，遂登右肩，旋聖體者數四，又拱而朝亦數四，光堯注視久之。蜥蜴復循憲聖聖體之半，拱而不數。時貴妃張氏亦綴憲聖，覬蜥蜴旋繞。僧至，諷經嗾之，憲聖亦祝曰：「菩薩如何不登貴妃身？」蜥蜴終不肯，竟入塑像下。妃慚沮，不復有私利。徑山有二事，東坡宿齋扉，夜有叩門者云「放天燈人歸」，則天燈之偽不待辨。蜥蜴亦僧徒以缶貯殿中，施利者至，則嗾蜥蜴旋繞。天燈之事，僧徒本為利；既為利，則必嗾蜥蜴登妃身，彼視君后妾為何事〈（語似有脫誤）〉。龍山間〈（語有脫誤）〉移天目，從礎下小石竅往來。又有龍君借地之說，至不敢聲鍾鼓。皆疑其徒附會，故不書。
憲聖擁立
憲聖既擁立光皇，光皇以疾不能喪，憲聖至自為臨奠。攻媿樓公草立嘉王詔云：「雖喪紀自行於宮中，然禮文難示於天下。」蓋攻媿之詞，憲聖之意也，天下稱之。先是，吳琚奏東朝云：「某人傳道聖語『敢不控竭。』竊觀今日事體，莫如早決大策，以安人心。垂簾之事，止可行之旬浹，久則不可。願聖意察之。」憲聖曰：「是吾心也。」翌日，並召嘉王暨吳興入，憲聖大慟不能聲，先諭吳興曰：「外議皆曰立爾，我思量萬事當從長。嘉王長也，且教他做。他做了你卻做，自有祖宗例。」吳興色變，拜而出。嘉王聞命，驚惶欲走，憲聖已令知閣門事韓侂胄掖持，使不得出。嘉王連稱：「告大媽媽〈（原注：憲聖）〉，臣做不得，做不得。」憲聖命侂胄：「取黃袍來，我自與他著。」王遂掣侂胄肘環殿柱。憲聖叱王立侍，因責王以「我見你公公，又見你大爹爹，見你爺，今又卻見你。」言訖，泣數行下。侂胄從旁力以天命為勸。王知憲聖聖意堅且怒，遂衣黃袍，亟拜不知數，口中猶微道「做不得」。侂胄遂掖王出宮，喚百官班，宣諭宿內前諸軍以嘉王嗣皇帝已即位，且草賀。歡聲如雷，人心始安。先是，皇太子即位於內，則市人排舊邸以入，爭持所遺，謂之「掃閣」，故必先為之備。時吳興為備，獨嘉王已治任判福州，絕不為備，故市人席卷而去。王既即位，翌日，侂胄侍上詣光皇問起居。光皇疾，有閑，問：「是誰？」侂胄對曰：「嗣皇帝。」光宗瞪目視之，曰：「吾兒耶？」又問侂胄曰：「爾為誰？」侂胄對：「知侂門事臣韓侂胄。」光宗遂轉聖躬面內。時惟傳國璽猶在上側，堅不可取。侂胄以白慈懿，慈懿曰：「既是我兒子做了，我自取付之。」即光宗臥內拿璽。寧皇之立，憲聖之大造也，三十六年清靜之治，憲聖之大明也，琚亦有助焉。文忠真公跋琚奏稿於忠宣堂云：「觀少保吳公密奏遺稿，其盡忠王室，可以對越天地而無愧，歎仰久之。丙子夏至富沙真德秀書。」侂胄陰忌琚，以憲聖故，故不敢行忠定、德謙事。賞花命酒，每極歡劇，閑語吳曰：「肯為成都行乎？」吳對以更萬里遠亦不辭。韓笑謂曰：「祇恐太母不肯放兄遠去。」然猶偏帥，判〈（一作「明」，似誤）〉荊、襄、鄂，再判金陵，終於外云。韓誅，趙氏訟冤於朝，公之子鋼亦以公密奏稿進。時相疑吳為韓氏至姻，故伸趙而不錄吳云。
光皇命駕北內
布衣謝嶽甫，閩士也。當光宗久缺問安，群臣苦諫，至比上為夏、商末造。上益不悅。嶽甫伏闕奏書，謂：「父子至親，天理固在。自有感悟開明之日，何俟群臣苦諫？徒以快近習離間之意。但太上春秋已高，太上之愛陛下者，如陛下之愛嘉王。萬一太上萬歲之後，陛下何以見天下？」書奏，上為動，降旨翌日過宮。當是之時，嶽甫名震於京，同姓宰相有欲俟上已駕即薦以代己者。止齋陳氏傅良，時為中書舍人，於百官班中顒俟上出。上已出御屏，慈懿挽上入，曰：「天色冷，官家且進一杯酒。」卻上輦，百僚暨侍衛俱失色。傅良引上裾，請毋入，已至御屏後，慈懿叱之曰：「這裏甚去處？你秀才們要斫了驢頭！」傅良遂大慟於殿下。慈懿遣人問之曰：「此何理也？」傅良對以「子諫父不聽，則號泣而隨之」。后益怒。傅良去，謝遂報罷。先是，嶽甫嘗上書孝宗請恢復，不報。謝娶孫氏，孫已死，謝發其線篋，乃謝所上書副本也。謝嘗以副本納要路，不知孫氏何自致之。謝益感愴。閩士林自知觀過，與謝同遊於京學，以詩一絕為紀其事，末二句云：「漢皇未下復仇詔，柰此匹夫匹婦何？」林已賦詩，同舍莫有能繼者。林號為名儒，仕至史館校勘、糧料院，終於官。
止齋陳氏
止齋陳氏傅良，字君舉，永嘉人。早以《早秋》應舉，俱門人蔡幼學行之遊太學，以蔡治《春秋》浸出己有，遂用詞賦取科第。詞賦與進士詩為中興冠，然工巧特甚，稍失《三元衡鑒》正體，故今舉子詞賦之失，自陳始也。奏疏洞達其衷，經義敷暢厥旨，尤長於《春秋》、《周禮》。考亭視為畏友，嘗謂門人曰：「以伯恭、君舉、陳同父合做一個，方才是好。」猶不及水心先生。蓋水心輩行不侔，而學業未能如晚年之大成，故考亭先生特謂其強記博聞，未見其便止。考亭先生見其止也，當與三子並稱，而且有所優劣矣。考亭先生晚注《毛詩》，盡去《序》文，以彤管為淫奔之具，以城闕為偷期之所。止齋得其說而病之，謂「以千七百年女史之彤管與三代之學校，以為淫奔之具、偷期之所，私竊有所未安」。猶藏其說，不與考亭先生辨。考亭微知其然，嘗移書求其《詩說》。止齋答以「公近與陸子靜鬥辨無極，又與陳同父爭論王霸矣。且某未嘗注《詩》，所以說《詩》者，不過與門人學子講義《一云「與門人為舉子講義」），今皆毀棄之矣」。蓋不欲佐陸、陳之辨也。今止齋《詩傳》方行於世云。建安袁氏申儒為公門人，序其《傳》末：「止齋實為寧王舊學，上嘗思之，語韓侂胄曰：『陳某今何在？卻是好人。』侂胄對上曰：『臺諫曾論其心術不正，恐不是好人。』上曰：『心術不正，便不是好人耶。』遂不復召用。」止齋立朝，大節俱無愧於師友，至光皇以疾缺北宮禮，其諫諍有古風烈。嘉王之立，止齋以舊學亦有讚策功。厄於韓氏，遂不果大拜云。
宏而不博博而不宏
真文忠公、留公元剛字茂潛，俱以宏博應選。時李公大異校其卷，於文忠卷首批云「宏而不博」，於留卷首批云「博而不宏」，申都臺取旨。時陳自強居廟堂，因文忠妻父善相，識文忠為遠器，力讚韓氏二人俱置異等。是歲，毛君自知為進士第一人，對策中及「朝廷設宏博以取士，今謂之宏而不博，博而不宏，非所以示天下，然猶置異等，何耶？」至文忠立朝，時御史發其廷對日力從臾恢復事，且其父閱卷，遂駁置五甲，勒授監當，後廟堂授以江東幹幕。終文忠之立朝，言者論之不已，後終不得起。南嶽劉君克莊潛夫，以詩悼其亡云：「至尊殿上主文衡，豈〈（《集》作「誰」）〉料臺中有異評。後〈（《集》作「垂」）〉二十年才入幕，隔〈（《集》作「後」）〉三四榜盡登瀛。白頭親痛終天訣，丹穴雛方隔歲生。策比諸儒無愧色，祇〈（《集》作「自」）〉緣命不到公卿。」毛策力主恢復，故劉寓微詞云。劉詩「登瀛」之句，謂袁蒙齋也。毛流泊以死，真公卒為名卿。留以使酒任氣，為言者屢以聞，然該敏貫洽，近代相門子弟未有也。文忠初甚與之契，中年對客語留，則愀然不悅。先是，永嘉劉錫祖父掩據羲之墨池且百年，後為世僕所發，公斷其廬，得池於劉臥內，劉氏遂衰。其臨政操斷皆類是，故謗者亦不恕。嘗得方岩王公簡復士人周儀甫書云：「納去茂潛書，雖儀甫不待老夫之囑。茂潛永嘉之政，若干將、莫邪新發於硎，切不可干之以私。」又云：「近來墨池事最偉。」
胡紘李沐
初，紘試宰，還謁忠定。同時見者，忠定同郡人某，亦趙氏。趙知忠定不事修飾，故易敝巾、垢衫、敗屣以見，且能昌誦忠定大廷對策。忠定於稠人中首與之語，且恨同姓同郡而曾未之識。次至紘進，自敘科第嘗階上遊，冀歸裏列。忠定愀然曰：「若廟堂盡以前名用士，則或非前名與不由科第者何由進？」神色不接。紘未謁忠定，嘗迂道謁考亭先生於武夷精舍。先生待學子惟脫粟飯，至茄熟，則用薑醯浸三四枚共食。胡之至，考亭先生遇禮不能殊。胡不悅，退而語人曰：「此非人情，隻雞樽酒，山中未為乏也。」道出衢，從太守覓舟，客次偶與水心先生遇，時猶未第。紘氣勢淩忽，若宿與之不合者，厲聲問先生曰：「高姓仙里？」先生應之曰：「永嘉葉適。」紘又詰之曰：「足下何幹至此？」先生對曰：「親病求醫。」紘笑，以手自搖紫窄帶，歎曰：「此所謂親病在床，入山采藥。」先生憮然，莫知其所以見訝者。會太守素稔先生名，遂命典謁語胡小俟，先請葉學士〈（原注：即水心）〉。胡尤不平。沐為名臣李公士穎子。李公閑居龜溪，去都最近。沐以大臣子試二令，適從忠定謁告為親壽，會上亦當遣中使賜藥茗，忠定欲榮沐，諭以就持歸以賜。沐對以「遣使，舊禮也，恐不可以沐人子之榮而廢遣使」。忠定不樂，頗以語侵沐。韓侂胄欲圖忠定，而莫有助之者，謀之於某官。某語侂胄曰：「公留某則可圖趙。」韓遂於上前力留之，後竟拜相。某官既為韓留，則力薦侂、沐。沐遂誣忠定為不軌。侂代擊考亭先生，誣以歐陽公被謗事，又斥其輒廢校舍為宅，論水心先生所著《進策君德論》以為無君。侂文逼柳柳州。沐詩文灑脫，晚〈（一無「晚」字）〉著《易》，頗契奧旨，其初未必盡出於媚韓也。其積忿嫉者已久，臨大議，頃不能平心耳。鞏栗齋豐亦以舍選前列謁丞相京鏜，自敘其事。京對鞏者，無異於忠定對侂。鞏賢者也，嘗歎京言之是，未嘗怨尤，惜其不得侂位。近時林〈（一作「淩」）〉次英以甲科第四人偃蹇半世，始得掌故都司。聶善之面戒之云：「翌日君謝丞相，但須遜謝垂晚得祿，切不可一字及科第。」居今之世，為士大夫者，亦不可不知此。
製科詞賦三經宏博
本朝廷對取士，用賦而不示其所自出〈（原注：省試命題亦然）〉。真宗以「卮言日出」試士於廷，孫何等不究厥旨，賦莫能就，遂昧死攀殿陛而上，請所出與大意。真宗不以為罪，揭示所出及大意，謂「卮，潤也」。是歲以何為狀頭。其後諸生上請有司揭示，皆始於此。王安石以《三經》取士，遂罷詞賦，廷對始用策。先是，葉祖洽夢神人許之為狀頭，惟指庭下竹一束，謂之曰：「用此則為狀元。」葉不解其意，及用策取士，葉果為首，竹一束乃策〈（原注：又夢中神為設狗肉片為「狀」宇）〉，定數如此。葉因鄉人黃裳勸神宗講，知上意深喜《孟子），嘗以語葉，故葉對策始終援《孟子》以為說。先是，荊國王安石嘗賦詩《試闈中》云：「當時賜帛倡優等，今日掄才將相中。」蓋已嫉詞賦之弊。後因蘇子由策專攻上身，安石比之穀永，又因孔常父用策力抵新法，安石遂有罷製科之意。哲宗策士，因語近臣曰：「進士試策，文理有過於製科者。」大臣皆熙寧黨，遂力主罷製科議。製科詞賦既罷，而士之所習者皆《三經》。所謂《三經》者，又非聖人之意，惟用安石之說以增廣之，各有套括，於是士皆不知故典，亦不能應制誥、駢儷選。蔡京患之，又不欲更熙寧之制，於是始設詞學科，試以製、表，取其能駢儷；試以銘、序，取其記故典。自南渡以後始復詞賦，孝宗始復製策，而詞學亦不廢。
詞學
洪氏遵試《克敵弓銘》，未知所出。有老兵持硯水密謂洪曰：「即神臂弓也。」凡制度、輕重、長短，無不語洪。有司以為神。洪獨不記太祖即位之三年作神臂弓以威天下，何耶？寧皇試宏博之士於類試所，時徐鳳少監與今宗簿劉澹然俱試。徐訪知主司有欲出《唐曆八變序》者，合用一行禪師《山河兩界曆》以為據。時鮑明法華字浣之為廷評，明於曆學，且朝廷方用以修曆。鮑為劉里人，徐謂劉曰：「君盍訪鮑借《兩界曆》？吾二人共之。」劉唯唯。翌日訪鮑，得《兩界曆》，具知其詳，不復與徐共。及試已迫，徐自訪鮑借曆。鮑語徐曰：「祇有一草本，從周〈（原注：劉字）〉持去數日矣。」及試之日，果出《曆序》，劉甚得意，自以為即神臂弓比。徐於敘末但略云：「亦有一行《兩界曆》，以非正史所載，故不書。」時秘書陳璧閱卷。陳素不習詞學，閱劉卷方以獨用《山河曆》事為疑，又閱徐卷謂非正史所載，批劉卷首云：「六篇精博，文氣亦作者，但不必用《山河兩界》事，似失之贅。」是歲劉、徐俱黜。其後徐又試，六篇俱精詣。《代嗣王謝賜玉帶表》用《禮記》「孚尹」二字，以「尹」為平聲。凡用經釋音，當以首釋為證；用史釋音，當以末釋為證。徐用第二音，故主司疑其平側失律。然徐非失黏，但用於隔聯上一句四字內，亦何傷於音律？主司過矣，公論屈之。余嘗訪真文忠公，席間偶叩以今歲詞學有幾人。文忠答以「試者二十人，皆曾來相訪。昨某閑教人謄得貢院草卷本出來，內一卷佳甚，且自純瑩。此人如何不來見某？且如《謝賜金水滴硯尺》，破題便用品字，如此之類，某在試闈考校必是圈出。蓋不特此，自是六篇純瑩，天下固有人才」。予謂文忠曰：「莫是徐子儀〈（原注：徐字）〉卷？文忠曰：「文字相似，恐子儀未到這般純瑩處。」揭示，則徐卷也。徐試《三家星經序》，備記甘公、巫咸、石申夫歲星順逆與今紅黃黑所圈，主司驚異，已置異等，而末篇贅用《周禮》巫〈（原注：音筮）〉咸為證，遂申都臺付國子監看詳。徐、真本共習此科，且同硯席，文忠已中異等，為玉堂寓直，徐三試有司始中。文忠立朝，徐猶為親奉祠，反為冷官。真出漕江東，徐始得掌故。徐後亦寓直玉堂，官至列監，遲速皆命也。徐奉祖母，孝稱於鄉。惜乎不及文忠之榮親云。
武林山
余嘗考《晉書地理志》，錢唐有武林山。《舊圖經》云：「在縣西十五里，高九十二丈，周回一十二里，又名曰靈隱。」錢唐令劉道真《錢唐記》、太子文學陸羽《靈隱記》、夏竦《靈隱寺舍田記》、翰林院學士胡宿《武林寺記》，皆云武林山即靈隱山。《舊圖經》云：「武林山在錢塘縣舊治之北半里，今錢塘門裏太一宮道院高士堂後土阜是也。」《新圖經》云：「或云錢塘門裏太一宮道院後虎林山，一名武林山，然典籍無所考據。」余嘗竊笑《舊圖經》既云「有武林山，又名靈隱」矣，又云「錢塘門裏有虎林山」；則是武林自為一山，虎林又為一山；城裏是虎林，城外是武林。著為《圖經》者，未嘗知武林避唐諱也。又云西湖其源出於武林山，則正合攻媿「武林山出武林水」矣，不應今城中太一宮有泉通四湖也。《舊圖經》皆近之，但以不考避唐諱，未免疑武林、虎林為二山矣。詳見於下卷〈（原注：其事無關於世，固似不必辨。蓋太一為聖駕款謁之所，以此資備顧問者）〉。
高宗幸太學
紹興十四年三月乙巳，高宗祗謁先聖，止輦大成殿門外，降登步趨，執爵奠拜，視貌像翼翼欽慕；復幸太學，御崇化堂，頒示手詔，示樂育詳延之誠意；命國子司業臣等閱講《周易泰卦》，賜群臣諸生坐聽講說，上首肯者再；復遷玉趾，俯臨養正、持志二齋，顧瞻生徒肄業之所，徘徊久之。上之幸齋也，本幸養正齋。養正齋與持志齋相鄰，齋生正幸恩典，遂力邀駕幸持志，上憐其意而幸之。自後未幸學之先，上欲幸齋，必預敕齋名，擗截唯謹，恐其復邀駕覬恩也。
中和堂御製詩
中和堂在郡治，建炎三年四月壬戌，高宗幸焉。御製詩云：「六龍轉淮海，萬騎臨吳津。王者本無外，駕言蘇遠民。瞻彼草木秀，感此瘡痍新。登堂望稽山，懷哉夏禹勤。神功既盛大，後世蒙其仁。願同越句踐，焦思先吾身。艱難務遵養，聖賢有屈伸。高風動君子，屬意種蠡臣。」堂北又有清風亭，御書其楹，云：「斯堂特偉之觀，無愧上都。薰風南來，我意雖快，願與庶人共之。」後因改為偉觀。聖意駐蹕，決於此詩。
請斬喬相
文忠真公奉使金廷，道梗不得進，止於盱眙。奉幣反命，力陳奏疏，謂敵既據吾汴，則幣可以絕。朝紳三學主真議甚多，史相未知所決。喬公行簡為淮西漕，上書廟堂云云，謂「強韃漸興，其勢已足以亡金。金，昔吾之仇也，今吾之蔽也。古人唇亡齒寒之轍可覆，宜姑與幣，使得拒韃。」史相以為行簡之為慮甚深，欲予幣猶未遣，太學諸生黃自然、黃洪、周大同、家𣘹、徐士龍等，同伏麗正門，請斬行簡以謝天下。
三文忠
歐陽子諡文忠，京丞相鏜以善事韓，亦諡文忠。後以公論，謂不宜以諡歐陽者諡鏜，改諡文穆。無名子作詩曰：「一在廬陵一豫章，文忠文穆兩相望。大家飛上梧桐樹，自有旁人說短長。」真文忠初諡也，諡議未上，有疑其太過者，欲以王梅溪之諡諡公。公之子志道以「政府祭公文，皆謂公無愧於歐陽，未嘗比予父以梅溪也」。政府無復辨，竟用初諡云。鏜後以論者，並文穆去之。
天子獄
永康之俗，固號珥筆，而亦數十年必有大獄。龍川陳亮既以書御孝宗，為大臣所沮，報罷居里，落魄醉酒，與邑之狂士甲命妓飲於蕭寺，目妓為妃。旁有客曰乙，欲陷陳罪，則謂甲曰：「既冊妃矣，孰為相？」甲謂乙曰：「陳亮為左。」乙又謂甲曰：「何以處我？」曰：「爾為右，吾用二相，大事其濟矣。」乙遂請甲位於僧之高座。二相奏事訖，降階拜甲，甲穆然端委而受。妃遂捧觴，歌《降黃龍》為壽。妃與二相俱以次呼「萬歲」，蓋戲也。先是，亮試南宮，何澹校其文而黜之。亮不能平，遍語朝之故舊曰：「亮老矣，反為小子所辱。」澹聞而銜亮，未有間。時澹已為刑部侍郎。乙探知其事，遂不復告之縣若州，亟走刑部上首狀。澹即繳狀以奏，事下廷尉。廷尉，刑部屬也，笞亮無全膚，誣服為不軌。案具，聞於孝宗，上固知為亮，又嘗陰遣左右往永康，廉知其事。大臣奏入取旨，上曰：「秀才醉了胡說亂道，何罪之有？」以御筆畫其牘於地。亮與甲俱掉臂出獄。居無幾，亮又以家僮殺人於境外，適被殺者嘗辱亮父，其家以為亮實以威力用僮。有司笞搒，僮氣絕復蘇者屢矣，不服。仇家置亮父於州圊，又囑中執法論亮情，重下廷尉。時王丞相淮知上欲活亮，以亮款所供嘗訟僮於縣而杖之矣。仇家以此尤亮之素計，持之愈急，王亦不能決。稼軒辛公與相婿素善，亮將就逮，亟走書告辛。辛公北客也，故不以在亡為解，援之甚至，亮遂得不死。時考亭先生、水心先生、止齋陳氏俱與亮交，莫有救亮跡。亮與辛書，有「君舉吾兄，正則吾弟，竟成空言」云。驪塘危公嘗語余曰：「羅樞密點自西府歸里，有里人從容叩羅公曰：『吾有疑於公者，蓄而不敢白者有年。公今容某白其疑，可乎？』羅公曰：『言之何傷？』其人曰：『以某觀公，嚴生未嘗妄行一步。公為從官時，天夜大雪，某醉歸，見公以鐵拄杖撥雪，戴溫公帽，丁屐微有聲，吾醉不敢與公揖。後有蒼奴佩篋，蒼奴亦吾所識，為公奴。吾固醉，以為誤認公則不可。』公笑曰：『子之言與所見，是未嘗醉也。陳同父〈（原注：亮字）〉獄事急，吾未嘗識之，憐其才援之吏手，篋內皆白金也。同父死矣，吾故因子問而發之。』」
華子西
華嶽字子西，右庠諸生，以武策擢第。為人輕財好俠，未第時，以言語為韓氏所貶，置建寧圜土中。投啟建守傅公伯誠〈（一作「誡」）〉公憐之，命出入毋係。又以抵觸李守伯珍〈（原注：名大異）〉，復置圜土。有詩自號《翠微南征集》。韓誅，華放還，復籍於學，因擢第為殿前司官屬。華鬱然不得志，有動搖大臣意。史命殿前卒圍其屋，逮嶽，猶呼嶽至庭下，曰：「我與爾有何怨尤；而欲相謀？」嶽但對未嘗有是。史命拽之赴京兆獄。獄具，坐議大臣當死。史持牘奏寧皇。上知嶽名，欲活之。丞相進而告上曰：「是欲殺臣者。」上曰：「教他去海南走一遭便了。」初以斬罪定刑，史對上曰：「如此，則與減一等。」上不悟，以為減死一等，故可其奏。嶽竟杖死於東市。嶽倜儻似陳亮，惜乎不善用也。獄事稍涉袁公蒙齋，史不問。
劉三傑扶陛
劉三傑，衢人也，與韓氏有故，用為太守。朝辭寧皇，劉有疣疾，傴僂扶陛檻以下，上目之震怒，手自批出：「劉三傑無君，可議遠竄。」韓為上前救解，竟免所居郡，斥三秩云。
請斬秦檜
胡忠簡公銓以樞掾「請誅秦檜以謝天下，請竿王倫之首以謝檜，斬臣以謝陛下。」〈（原注：奏稿本）〉高宗震怒，以為訐特，欲正典刑。諫者以陳東啟上，上怒為霽，遂貶胡儋耳。胡之州里，競傳公以誅死。獨有一卜者謂公命當階政府，必不死。又揭榜通衢，以驗他日，人皆目為狂生。先是，敵入中原，朝廷議割四鎮，不決，敵騎奄至，欽宗亟引從臣入內問計，倫遂竄名綴從臣入直前，乞上早戒嚴。上驚問曰：「爾為誰？」倫對上以「臣乃咸平宰相王旦孫」。上知為旦孫，故置不問。忠肅劉公珙以其才薦之高宗，故用以奉使。銓疾其從敵人貶號之議，故請斬之，非疾和議也。胡公南歸，孝宗嘉歎，置之經筵，欲大用之，惜其已老。□□□□□□□□□□□□□□□□□□□□□公封事未達金廷，間者募以千金。及金得副本，為之動色，益知本朝之有人，由是和議堅矣。〈（按，此條諸本俱缺二十一字）〉
請斬趙忠定
忠定去國，藥局趙師劭上書寧皇，請斬忠定以謝天下，蓋欲媚韓也。忠定之事既白，後溪劉左史〈（一作「司」）〉光祖適帥荊、襄，辟公之子崇模為機幕。劉公未知師劭事，先辟其弟某。崇模與危公稹為同年，囑危草箋以謝劉公云云——「今聞其弟之當來，欲使為僚而並處。念交遊之仇不同國，而況天倫？無羞惡之心則非人，是乖風教。故勝母之里不可入，迫人之驛不可居。豈容同堂合席之至歡，乃有操戈入室之遺類？縱罪不相及，然水中之蟹且將避之；倘機或未忘，則海上之鷗不當下矣。竊謂父子之間，寧間於存沒；賓主之際，則在於從違。且昔辱甄收，本見齒忠臣之後；若今惟苟合，是玷名惡子之中。得士如斯，在公焉用？」劉公得崇模箋，愕置幾上，即草檄勒回師劭弟。請斬忠定，師劭也，其弟固不預。崇模義不得與之同遊。《顏氏家訓》述盧氏事，子弟固能累父兄，父兄亦能累子弟也。
九里松用金字
或問予曰：「今九里松一字門扁，吳說所書也，字何以用金？」予謂之曰：「高宗聖駕幸天竺，由九里松以入，顧瞻有扁，翌日取入，欲自為御書，黼黻湖山，命筆研書數十番，歎息曰：『無以易說所書也。』止命匠就以金填其字，復揭之於一字門」云。
壽星寺寒碧軒詩
東坡既賦《寒碧》之句，吳說能草聖，行書尤妙，嘗書坡句於寺之髹壁。高宗命使詔僧借入宮中，留玩者數日，復命還賜本寺。說字畫遭際聖君如此。
夏執中扁榜
今南山慈雲嶺下，地名方家峪，有劉婕妤寺。〈（原注：後贈賢妃）〉泉自鳳山而下，注為方池，味甚甘美。上揭鳳凰泉三字，乃於湖張紫微孝祥所書。夏執中為后兄，俗呼為「夏國舅」，偶至寺中，謂於湖所書未工，遂以己俸刊所自書三字易之。孝宗已嘗幸寺中，識孝祥所書矣，心實敬之，及駕〈（一無「駕」宇）〉再幸，見於湖之扁已去，所易者乃執中所書，上不復他語，但詔左右以斧劈為薪。幸寺僧藏於湖字故在，詔仍用孝祥書。〈（原注：今復揭執中宇）〉
三省
嘉定重修都臺既成，旨許士民入視，凡三日。驪塘危公稹時為秘書，約予俱入。既出，則問客曰：「凡廳治皆南面，惟都臺則宰相坐東面，參樞皆西面，此何典也？」坐客有言太宗嘗為中書令，既已廟坐，後人遂不敢專席者；又謂三省舊在內中，不敢上擬南面者；又謂宰相廟坐則參樞不宜列坐者。危公以其無據，出於臆說，不大釋然。余年最卑，公視余曰：「賢良獨不聞〈（一作「言」）〉乎？」予謝其問而對曰：「熙寧官制既改，三省長官皆視事南面，餘官遂從兩列，恐當以此為據。」危公謂予曰：「子得之矣。」
南屏興教磨崖〈（原注：又有小南屏山與南屏軒。按「軒」疑「對」字之誤）〉
今南屏山興教寺磨崖《家人卦》、《中庸》、《大學》篇，司馬公書，《新圖經》不載。錢唐自五季以來，無干戈之禍，其民富麗，多淫靡之尚，其於齊家之道或缺焉，故司馬書此以助風教，非偶然為之也。今南屏遂為焚櫬之場，莫有登山摩挲苔石者。
天竺觀音
孝宗即位之初，出內府寶玉三品，置於天竺寺觀音道場。明年，御製讚曰：「猗歟大士，本自圓通。示有言說，為世之宗。明照無二，等觀以慈。隨感即應，妙不可思。」上之博通內典如此。
易安齋梅岩亭
光堯親祀南郊，時紹興二十五年也。御書於郊壇易安齋之梅〈（一有「岩」字）〉亭曰「謁款泰壇」。因過易安齋，愛其去城不遠，岩石幽邃，得天成自然之趣，為賦《梅岩》云：「怪石蒼岩映翠霞，梅梢疏瘦正橫斜。得因祀事來尋勝，試探春風第一花。」孝宗時在潛邸，恭和聖作云：「秀色環亭擁霽霞，修□〈（原注：今上嫌諱。案當作「筠」宇）〉冰豔數枝斜。東君欲奉天顏喜，故遣融和放早花。」此真古今所未見，岩石何其幸歟！光堯嘗問主僧曰：「此梅喚作甚梅？」主僧對曰：「青蒂梅。」又問曰：「梅邊有藤喚作甚藤？」對曰：「萬歲藤。」稱旨，賜僧階。上嘗拂石而坐，至今謂之「御坐石」。
五丈觀音
觀音高五丈，本日本國僧轉智所雕，蓋建隆元年秋也。轉智不御煙火，止食芹蓼；不衣絲綿，常服紙衣，號「紙衣和尚」。高宗偕憲聖嘗幸觀音所。憲聖歸，即製金縷衣以賜之，及掛體，僅至其半。憲聖遂遣使相其體，再製衣以賜。
柳洲五龍王廟
出湧金門入柳洲，上有龍王祠。開禧中，帥臣趙師睪重塑五王像，冕旒珪服畢具。其中三像，一模韓侂胄像，一模陳自強像，一模師睪〈（一作蘇師旦）〉像。時韓、陳猶在，臺臣攻師睪〈（一作師旦）〉者，惟於疏中及師睪〈（一作師旦）〉自貌其像，不敢斥韓、陳云。至今猶存，未有易之者。過此皆不識三人者，恐未必以予言為信而易之。然師睪〈（一作師旦）〉論疏可考也。
張司封廟
廟號昭貺，即景祐中尚書兵部郎張公夏也〈（原注：或作「兵部史」。碑又作「太常」。祠典作「工部員外」，俗呼「司封」）〉。夏字伯起，景祐中出為兩浙轉運使。杭州江岸，率用薪土，潮水衝擊，不過三歲輒壞。夏令作石堤一十二里，以防江潮之害。既成，州人感夏之功，慶曆中立廟於堤上。嘉祐□年十月，贈太常少卿。政和二年八月，封寧江侯，改封安濟公，並賜今額。紹興十四年增「靈感」字，紹興三十年增「順濟」字。予以本末考之，初無神怪之事。今臨安相傳，以伯起治潮三年，莫得其要領，不勝阨憤，盡抱所書牘自赴於江，上訴於帝，後寓於夢，繼是修江者方得其說，堤成而潮亦退，蓋真野人語也。江之所侍者堤，安有伯起不知以石代薪之便，功未及成，效匹夫溝瀆之為？此身不存而憑虛忽之夢以告來者，萬一不用其夢，患當如何？是尚得生名之智、歿謂之神乎？沿江十二里，要是上至六和塔，下至東青門，正昭貺所築。今顧諉之錢王，則尤繆矣。
忠勇廟
廟在九里松，祀故步軍司前軍統制張玘。紹興三十二年，從張子蓋解海州圍，玘用命戰歿。奉旨贈清遠軍承宣使，仍於本寨門首建廟，賜號「忠勇」。乾道元年，步帥戚方所建。
忠清廟製詞
顯仁太后龍循將渡會稽，上聖孝出於天性，預恐風濤為孽，遙於宮中默禱忠清廟。及篙御既戒，浪平如席，上命詞臣行製詞以封之曰：「追惟文母，將祔裕陵；殿告成，容車將發。奈以大江之阻，具形群辟之憂；既竭予誠，亟孚神聽。某王一節甚偉，千古如存。帖然風濤，既賴幽冥之相；煥乎天寵，用昭崇極之恩。尚綏予四方之民，以綿爾百世之祀，可特封忠壯英烈威顯王。」蓋於舊號四字上加「忠壯」二字。
徑山大慧
大慧名妙喜。張公九成字子韶，自為士時已耽釋學，嘗與妙喜往來，然不過為世外交。張公自以直言忤秦檜，檜既竄斥張公，廉知其素所往來者，所善獨妙喜，遂杖妙喜背，刺為卒於南海。妙喜色未嘗動。後檜死，孝宗果放還，復居徑山。有勸之去其墨者，妙喜笑拒不答。孝宗憐而敬之，寵眷尤厚，賜金缽〈（一作「鈸」，似誤）〉、袈裟，輿前用青蓋，賜號「大慧」。言者列其寵遇太過。高宗既御北內，得以遊幸山間，以妙喜故，賜吳郡田萬畝。駕辛越二年，始建龍遊閣。
宏詞
嘉定間未嘗詔罷詞學，有司望風承意太過，每遇郡〈（一作「群」）〉試，必摘其微疵，僅從申省，予載之詳矣。水心先生著為《進卷外稿》，其論宏詞曰：「宏詞之興，其最貴者四六之文，然其文最為陋而無用。士大夫以對偶親切、用事精的相誇，至有以一聯之工而遂擅終身之官爵者。此風熾而不可遏，七八十年矣。前後居卿相顯人、祖父子孫相望於要地者，率詞科之人也。既已為詞科，則其人已自絕於道德性命之本統，以為天下之所能者盡於區區之曲藝，則其患又不止於舉朝廷高爵厚祿以予之而已。蓋進士等科，其法猶有可議而損益之，至宏詞則直罷之而已矣。」先生《外稿》蓋草於淳熙自姑蘇入都之時，是書流傳則盛於嘉定間。雖先生本無意於嫉視詞科，亦異於望風承意者，然適值其時，若有所為。文忠真公亦素不喜先生之文，蓋得於里人張彥清〈（一作「青」）〉之說，以先生之文失之支離。文忠得先生《習學記言》觀之，謂：「此非記言，乃放言也。豈有激歟？」水心先生之文，精詣處有韓、柳所不及，可謂集本朝文之大成者矣。文忠四六，近世所未見，如史相服闋，加官制詞云：「素冠欒欒，方畢三年之制；赤舄幾幾，爰新百揆之瞻。」又謂史相云：「陳平之智有餘，蕭相之功第一。」戒詞云：「天難諶斯，當毋忘惟幾惟康之戒；民亦勞止，其共圖既庶既富之功。」《撫諭江西寇曲赦詔》，其中一二聯云：「自有乾坤至於今日，未聞盜賊可以全軀。」又曰：「弄潢池之兵，諒非爾志；焚昆岡之五，亦豈予心。」又行永陽郡王制詞云：「若時懿屬，可限彝章，其登公朝位棘之尊，仍疏王社苴茅之賞。」蓋文忠既入劄廟堂，謂二恩恐不可得而兼，故致微詞云。
文忠答趙履常
文忠真公嘗與趙公汝談〈（一作「汝愚」）〉相晤，趙公啟文忠曰：「當思所以謀當路者，毋徒議之而已。」文忠答以「公為宗臣〈（一作「國」）〉，固當思所以謀。如某不過朝廷一議事〈（一作「論」）〉之臣爾。」趙公自失。予以謂此亦文忠本心。嘉定初，文忠語余曰：「他年某極力祇做得田君貺人物，若范文正公，則非所敢望矣。至中年而後，則又以文正自任。」先是，嘉定初與予論理學，則曰：「某與兄言，祇是論得個皮膚，如劉靜春卻論到骨髓。俟某得山林靜坐十年，然後卻與公論骨髓。」其後，公閑居僅十年，而朝夕反覆議論者，獨有靜春乃大不合。豈公之學力，已異於嘉定之初耶？
徐竹隱草皇子制
寧皇立皇子洵，時上春秋猶盛。竹隱徐似道行制，詞內二句云：「爰建神明之胄，以觀天地之心。」真學士也，其意味悠長矣。
昆命於元龜〈（按，此事載《齊東野語》第十六卷，較此尤詳）〉
寧皇嘉定初拜右相制麻〈（史彌遠）〉，翰林權直陳晦偶用「昆命於元龜」事。時倪文節公思帥福閫，即束裝，奏疏謂：「哀帝拜董賢為大司馬，有『允執其中』之詞。當時父老流涕，謂漢帝將禪位大司馬。」寧宗得思疏甚駭，宣示右相。右相拜表，以為「臣一時恭聽王言，不暇指摘，乞下思疏以示晦。」晦翌日除御史，遂上章，遍舉本朝自趙普而下，凡拜相麻詞用元龜事至六七，且謂「臣嘗詞科放思〈（一作「臣嘗學詞科於思」）〉，思非不記。此特出於一旦私憤，遂忘故典。以藩臣而議王制，不懲無以示後。」文節遂不復敢再辯，免所居官。陳與真文忠最厚，蓋辨明故典，頗質於文忠云。
考亭
考亭先生賦《武夷大隱屏》詩云：「饔牖前頭大隱屏，晚來相對靜儀形。浮雲一任閑舒卷，萬古青山祇麽青。」五峰胡氏得其詩而誦之，謂南軒張敬夫曰：「佳則佳矣，惜其有體而無用。」遂自為詩以遺考亭先生，曰：「幽人偏愛青山好，為是青山青不老。山中出雲雨太虛，一洗塵埃青更好。」胡公銓以詩薦先生於孝宗，召除武學博士，先生不拜。蓋先生之意，以為胡公特知其詩而已。門人以「考亭」號先生，世少知其然者。亭為陳氏所造，本以置其父之櫬，葬畢，因以為祀塋之所，故曰「考亭」。其後，亭歸於先生，以「考亭」於己無所預，遂因陳姓易名曰「聚星」，參取《漢史》、《世說》陳元方事，事為一段，段為—圖，揭之於亭。而門人稱「考亭」之號已久，終不能遽易。故今稱先生皆以晦庵、晦翁，而考亭之稱亦並行云。先是，先生本字元晦，後自以為元者乾，四德之首也，懼不足當，自易為仲晦。然天下稱元晦已久，至今未有稱仲晦者。文忠真公字景元，攻媿從容叩公曰：「何以謂之景元？」公對以「慕元德秀，故曰景元。」攻媿曰：「誤矣。」取《毛詩》「高山仰止，景行行止」注文以示公，曰：「景，明也。詩人以明行對高山，則景不可以訓慕。」遂為公易曰「希元」，然天下稱「景元」已久，至今亦未有稱為「希元」者。文中子弟績，字無功。子曰：「神人無功，非爾所及也。」終身名之。考亭先生不敢以「元」為字，蓋本於此。
洪景盧
洪忠宣公以蘇武節為秦檜所忌，孝宗憐之。其子邁以宏博中選，歷官清顯。孝宗有意大用，廉知其子弟不能遵父兄之教，恐居政府則非所以示天下，故特遲之。洪公每勸上早諭莊文，上為首肯。閑因左右物色洪公子政飲娼樓，上亟命快行宣諭洪公云：「也請學士〈（原注：時洪為知制誥）〉教子。」快行言訖，無他詔。洪驚愕莫知其端，但對使唯唯奉詔，退而研其子所如往，方悟上旨，遂抗章謝罪求去。歸番陽，與兄丞相適酬唱觴詠於林壑甚適。偶得史氏瓊花，種之別墅，名曰「瓊野」〈（野疑墅）〉。樓曰「瓊樓」，圃曰「瓊圃」。史氏欲祈公異姓恩澤，不從。史氏遂訐公以「瓊瑤者，天子之所居，非臣子所宜稱」。公不為動，則伏闕進詞，詣臺訴事，因為言者所列。文人稍欲吟詠題品，而小人即毀之，至不復遷政府，亦命矣。
趙忠定掄才
忠定季子崇實，間因與予商搉駢儷，以為：「此最不可忽，先公居政地，間以此觀人，至尺牘小簡亦然，蓋不特駢儷。或謂先公曰：『或出於他人之手，則難於知人矣。』先公曰：『不然，彼能倩人做好文字，其人亦不碌碌矣。』此先公掄才報國之一端也。」崇實為相家賢胄，遊京幕為元僚，有雋聲，而誠實出於天性，真稱其名。惜乎天不假年云。
太學諸生置綾紙
鄭昭先為臺臣，倏當言事月，謂之月課。昭先純謹人也，不敢妄有指議，奏疏請京輦下勿用青蓋，惟大臣用以引車，旨從之。太學諸生以為既不許用青蓋，則用皂絹為短簷傘，如都下賣冰水〈（一無「水」宇）〉擔上所用，人已共嗤笑。邏者猶以為首犯禁條，用繩繫持蓋僕，並蓋赴京兆。時程覃實尹京，遂杖持蓋僕。翌日，諸生群起伏光範，訴京兆。時相戒閽者勿受謁。諸生至詣闕訴覃。覃亦白堂及臺自辨。諸生攻之愈急，至作為《覃傳》云：「程覃，字會元，一字不識。湖徽人也。」「湖徽」者，覃本徽出，寓居於湖。俗諺以中無所有而敢於強聒謂之「胡揮」。時相以為「前京兆趙師睪既因檟楚齋生罷去，亦諸生所訴也。既罷一京兆矣，其可再乎？且撻僕與撻生徒孰重孰輕？諸生得無太恣橫！」堅持其議，不以諸生章白上。諸生計既屈，遂治任盡出太學，置綾卷於崇化堂，皆望闕遙拜而去。云散霧裂，學為之空。觀者驚側，以為百年所未嘗有。會永陽郡王楊次山本右庠經武諸生，偶遣饋舊同舍，介者寂無所睹，復持以歸，白王以兩學俱空。王遣二子往廉其事，具得實，因慈明啟於上。上即御批令學官宣諭諸生，亟就齋事〈（一無「事」字）〉，免覃所居官，仍為農卿，諸生奉詔唯唯〈（一作「唯謹」）〉。先是，時相惡其動以掃學要朝廷，遂誦言「諸郡庠生有職事者，或白首不敢望太學一飯，此極可念。若諸生納綾卷而去，當以諸郡庠職事補其缺。」生徒聞其說而止。史相雖以計定諸生，未必真出於此。以余觀諸郡庠，極有遺才。三年大比，當令州郡薦其絕出者於太學云。覃於宦業無顯過，蓋善人也。皂蓋一事合申廟堂，當來臺臣祇乞禁青蓋，今諸生用短簷皂傘，未知合與不合，更乞朝廷明降指揮，以憑遵守。若朝廷有旨亦不許用皂蓋，而諸生猶故用之，則宜移文司成議諸生罪，則為善於處置矣。時即有輕薄子故為一絕落韻詩云：「冠蓋如雲自古傳，易青為皂且從權。中原多少黃羅傘，何不多多出賞錢。」
心之精神是謂聖
慈湖楊公簡，參象山學猶未大悟，忽讀《孔叢子》，至「心之精神是謂聖」一句，豁然頓解。自此酬酢門人、敘述碑記、講說經義，未嘗舍心以立說。慈湖嘗為館職，同列率多譏玩之，亦有見其誠實而不忍欺之者。
鄭節使酒過
臣僚論列鄭節使興裔使酒尚氣，政事鹵莽。光宗諭言者曰：「臺諫之職固在風聞，然亦須得其仿佛。興裔戚里，朕向在東宮屢與之同侍內宴，涓酒不能受，聞酒氣輒嘔，安在其為使酒也？」言者慚懼而退，隨有旨予外。
史越王表
越王自草表，中自序云：「逡巡歲月，七十有三。」而未得所對。有客以今余大參父〈（原注：不記名）〉能四六為薦者，越王召見，試以表中語，俾為屬對。余應聲曰：「此甚易。以『補報乾坤，萬分無一』為對足矣。」越王大加賞識。今《四六話》中載越王表語而不及余，非越王不掩〈（一作「沒」）〉人善之意也〈（原注：或云與呂申公遺表同）〉。
楊和王相字
楊王沂中閑居，郊外〈（一作「微行」）〉遇相字者。相者以筆與劄進，楊王拒之，但以所執拄杖大書地作一畫。相者作而再拜曰：「閣下何為微行至此？宜自愛重。」楊愕而詰其所以。則又拜曰：「土上作一畫，乃王字也。公為王者無疑。」楊笑，遽用先所進紙，批緡錢五百萬，仍用嘗所押字，命相者翌日詣司帑者征取。相者翌日持王批自言於司帑云：「王授吾券，征錢五百萬。」司帑老於事王者，持券熟視久之，曰：「爾何人？乃敢作我王贗押來脫吾錢！吾當執汝詣有司。」相者初謂司帑者調弄之，至久色不變，相者始具言本末，且以為「真王所書，吾安敢偽？」司帑堅謂：「我主押字，我豈不認得？」相者至聲屈，冀動王聽。王居渠渠然，聲不達。王之司謁與司帑同列者，醵金五十緡與相者。相者持金大慟，痛罵司帑者而去。王間因簽押支用曆，既簽押，司帑者乘閑白王曰：「恩王前日曾批押予相字者錢五百萬，有之乎？」王曰：「是，是。這人是神相，汝已支與他了？」司帑進曰：「某以非恩王押字拒之，眾人打合五十千與之去矣。」王驚曰：「汝何故？」司帑曰：「不可。他今日說是王者，來日又胡說增添，則王之謗厚矣。且恩王已開社矣，何所復用相？」王起而撫其背，曰：「爾說得是，爾說得是。」就以予相者錢五百萬旌之。
朱趙諡法
〈（原注：忠定遺集，其家欲以「慶元丞相集」為目，以慶元不一相，故未定）〉
本朝士大〈（一無「大」字）〉夫以忠節致死者，俱於諡法有「湣」字。趙忠定當諡「湣」，其家子弟自列於朝，謂「湣」之一字實不忍聞，遂易諡「定」字。考亭先生，太常初諡「文正」〈（按，丁集「初諡文忠」，此云文正，或傳寫之誤）〉，考功劉公彌正覆諡，謂先生當繼唐韓文公，又嘗著《韓文考異》一書，宜特諡曰「文」。且謂：「本朝前楊億，後王安石，雖諡曰『文』，文乎？文乎？豈是之謂乎？」旨從之。自後議諸賢諡，自周元公以下俱用一字矣，如程正公、呂成公之類。

[book_title]乙集
高宗駐蹕
高宗六龍未知所駐，嘗幸楚，幸吳，幸越，俱不契聖慮。暨觀錢唐表裏江湖之勝，則歎曰：「吾捨此何適？」時呂公頤浩提師於外，以書御帝曰：「敵人專以聖躬為言，今駐蹕錢唐，足以避其鋒，伐其謀。」近名公謂士大夫溺於湖山歌舞之娛，皆秦檜之罪。檜之罪在於誅名將，竄善類，從臾貶號，遣逐北人；若奠都之計，蓋決於帝而讚成於頤浩也。或謂徽宗嘗寤錢王而誕高宗，蓋因定都從而附會云。
武林
武林本曰虎林，唐避帝諱，故曰武林，如以「元虎」為「元武」之類。山自天目而來，為靈隱後山，頓伏至儀王墓後，若虎昂首，頷下石隱隱有斧鑿痕，故老相傳以為太祖，又以為徽宗用望氣者之言，鑿去虎頷；又謂高宗嘗占夢為虎所驚，因鑿焉。未知孰是。今竹宮〈（竹宮一本誤作「行宮」。按甲集作太一宮）〉有小山曰武林，道士作亭其上，環以花竹，蓋因一小土阜為之，非武林也。道士易如剛因攻媿樓公齋宿，丐詩以詠其亭。詩中用事最為精博，曰：「武林山出武林水，靈隱後山毋乃是，此山亦復用此名，細考其來真有以。」蓋靈隱之山，即武林之山；冷泉之水，即武林之水。謂「此山亦復用此名」，則竹宮培塿之土，非武林明矣。老筆殊使人畏也。末章乃謂錢氏鑿井，建緇黃廬以厭王氣，疑此山為武林餘脈，是又收拾人情之論，當以前章為正云。
武林
考亭先生得友人蔡元定，〈（原注：宇季通，號西山）〉而後大明天地之數，精詣鍾律之學，又緯之以陰陽風水之書。先生信用蔡說，上書建議，乞以武林山為孝宗皇堂，且謂會稽之穴淺粗而不利，願博訪草澤以決大議。其後言者謂先生陰援元定，元定亦因是得謫云。辨正在丁集《黨議》。
錢唐
龍川陳氏亮，字同甫，天下士也。嘗圜視錢唐，喟然而歎曰：「城可灌爾。」蓋以城中地勢下於西湖也。亮奏書孝宗，謂：「吳蜀，天地之偏氣也；錢唐，又吳之一隅也。一隅之地，本不足以容萬乘，鎮壓且五十年，山川之氣，發泄而無餘。故穀粟、桑麻、絲枲之利，歲耗於一歲，禽獸、魚鱉、草木之生，日微於一日，而上下不以為異。」力請孝宗移都建鄴，且建行宮於武昌，以用荊襄，以製中原。上韙其議，使宰臣王淮召至都省問下手處。陳與考亭先生遊，王素不喜考亭，故並陳而嫉之。陳至都省，不肯盡言，度縱言亦未必盡復於上。翌日，上問以亮所欲言者，王對上曰：「秀才說話耳。」上方鄙遠俗儒，遂不復召見。時兩學猶用秦檜禁，不許上書言事。陳嘗遊太學，故特棄去，用鄉舉名伏麗正門下〈（按，宋刻《咸淳臨安志》有「主人」二字）〉。王又短之，以為欺君。故遷都之議，為世迂笑。至於今日，亮得以迂笑議己者於地下矣。
洛堂
淳熙間，考亭以行部劾台守唐氏，上將置唐於理。王淮與唐為姻，乃以唐自辯疏與考亭章俱取旨，未知其孰是。王但微笑，上固問之，乃以「朱程學，唐蘇學」為對。上笑而緩唐罪。時上方崇厲蘇氏，未遑表章程氏也，故王探上之意以為解。考亭上書力辯以謂，至以臣得力於師友之學以中傷，不報。故終王之居相位，屢召不拜。考亭之子在，趨媚時好，遂階法從，視其父忤淮者異矣。予嘗與閩士同舟，相與歎息在之弗紹，且謂在盡根盡骨賣了武夷山。閩士謂予曰：「子之鄉蠹，祇是賣了一座武夷山。我之鄉蠹，卻賣了三座山。」三座山，蓋指三山。鄉蠹，謂梁成大也。程源為伊川嫡孫，無聊殊甚，嘗鬻米於臨安新門之草橋。後有教之以干當路者，著為《道學正統圖》，自考亭之後剿入當路姓名，遂特授初品，因除二令，又以輪對改合入官，遷寺監丞。伊川、考亭掃地矣。諸學子孫惟呂氏未墜。成公猶子康年，甲戌廷對，真文忠欲置之狀頭。同列以其言中書之務未清，恐觸時政，文忠固爭不從，遂自甲置乙。文忠嘗出其副示予，相與歎息。公輟俸，命書市刻之。
吳云壑
四明高氏似孫，號疏寮，由校中秘書授徽倅。道出金陵，投留守吳公琚〈（原注：吳云壑，字居父）〉以詩曰：「四朝渥遇鬢微絲，多少恩榮世少知。長樂花深春侍宴，重華香暖夕論詩。黃金籯滿無心愛，古錦囊歸有字奇。一笑難陪珠履客，看臨古帖對梅枝。」公之客曰儲用、項安世、周師稷、劉翰、王輝、王明清，晚得王大受，輟子侄官授之。凡遊從皆極一時之彥。公無他嗜好，居近城，與東樓平。光皇為書扁以賜，不名其名而名其官。樓下設維摩榻。尤愛古梅，日臨鍾王帖以為課，非其所心交者，跡不至此。高氏獨知其詳，故落句及之，亦精於所聞矣。公所居，予舊遊也。自廳事側梯東樓，樓下以半植鎮安旌節，半為燕坐處。樓相直有亭，僅著賓主四人，因城疊石曰「南麓」。麓後高數級，登汲於甕，泄之以管，淙淙環佩聲，入方池。池方四五尺，畫☶☳於扁。自麓之後，登城為嘯臺。下有堂依城南，榜曰「讀書臺」，有級可下。又自臺入洞門，依雉堞有平地可壇，圜植碧桃，有石可棋而〈（一作「與」）〉坐〈（疑是「可坐而棋」）〉。自西行，有徑亭曰「物表」，亦光皇賜扁，面直吳山。又曲折旁轉，入荼蘼洞，茅頂而圓，內揭以鏡曰「定庵」。與僧智彬語達摩學則至。大抵地僅尋丈，而藤蔓聯絡，花竹映帶，鳥啼鶴唳，寂如山林。公野服塵斧〈（二宇疑誤）〉，大絛蒲履，徜徉其間，望之者疑為仙云。公為憲聖猶子，以詞翰被遇孝宗。憲聖殿洛花盛開，必召諸子侄入侍。孝宗萬幾之暇，即命中使召公，論詩作字而罷，故疏寮頷聯及之〈（原注：時琚已為直學，趙欲待以真學士，吳亦不難之。按此注當在後「亦豈無以處吳者」句下）〉。憲聖既御簾政，趙公汝愚為相，欲公出入通宮禁廟堂之意。公冀重體貌，求慈福宮使，又求提舉中秘書，趙公俱難之。趙旋〈（一作「潛」）〉物色韓侂胄，憲聖表孫也。侂胄奉趙命惟謹，雖一秩不以請。趙公喜其奔走小忠，不知墮其計，反浸疏公。侂胄知上之信用王德謙也，陽與之為義兄弟，相得歡甚。一日謂德謙曰：「哥哥有大勳勞，宜建節鉞。」王曰：「我閹官也，有此例乎？弟弟毋誤我。」侂胄曰：「已奏之上，行且宣麻矣。」王唯唯，以為疑。何澹時為中丞，侂胄密諭之曰：「德謙苦要節鉞，上重違之，已草制。中丞宜卷班以出。」翌日廷播，何悉如所教，繼即合臺疏德謙罪，乞行竄殛。德謙猶持侂胄袖以泣，曰：「弟弟誤我。」侂胄徐謂曰：「哥哥放心，略出北關數里，便有詔追，祇俟罷了何中丞耳。」德謙猶信其說，拜而囑之，竟死貶所。何遂遷政府，侂胄蓋嘗許之也。德謙既逐，自此內批皆侂胄自為之矣。諫議大夫李沐誣趙不軌，韓實嗾之。李初未知所決，謀之倪公思。公曰：「莫若並趙、韓俱論之。」李為韓侄婿，故特論趙。貶趙制詞，乃傅伯壽所草，韓亦先啖之以美官。詞曰：「屈氂與廣利妄議，武帝戮之於事聞之初；林甫輔明皇不忠，肅宗誅之於論定之後〈（一無二「於」字）〉。是皆宗室之為相，卒蹈譴嗬而置刑。」蓋竊東坡懼呂惠卿之故智也。趙聽製，手持象簡不知輕重云。製中又有「謀動干戈而未已」與「外欲生事強鄰而開邊境之釁」，蓋秦檜欲脅君固寵金人，又藉之以堅和好，盟書所載，不許以無罪去首相，故誣以侮兵云。趙偕猶子崇龢赴貶，自辭家，在途垂歿，悔不用吳。蓋吳舊交者，石湖范公、三山淩公、止齋陳公，惜名畏義出於天性，必不出於侂胄所為。趙公舍宮使提省之職，亦豈無以處吳者〈（前注宜在此句下）〉。予聞吳氏之說猶未之悉，及會餘干趙氏於真西山粵岩書院，西山之子娶趙氏，趙氏之說皆與吳合，其家至今猶追悔前事。嗚呼，天將成忠定之名耶？予得疏寮真跡，至今藏之。時吳公已為開府，而疏寮詩卷首稱之曰「儀同」。予編官制無此，又恐其考古必有據，及遇其子曆，乃知其曾祖諱開。以祖諱而改官稱，可乎？懼此詩他時流落，或者以高氏為信〈（按，文義未足，似有脫文）〉。
趙忠定
先是考亭先生嘗勸忠定，既已用韓，當厚禮陳謝之，意欲忠定處以節鉞，居之國門外。忠定猶豫未決而禍作。先生對門人曰：「韓，吾鄉乳母也，宜早陳謝之。」建俗用乳母乳其子，初不為券，兒去乳，即以首飾羔幣厚遣之，故謂之陳謝。韓後聞其說，笑建俗而心肯之，故禍公者差輕。嘉定初，號為更化，先生之子在，乃謂公嘗草數千言攻韓之惡，疏未上，門人蔡元定持蓍以入，卜得遁卦，力止先生勿上。同時楊公誠齋之子長孺，謂其父因韓用兵，憂憤殊甚，遺書數千言，至以稿上。楊公既致為臣而歸，雖不言事可也，誠有所論，何為中輟？非二父之志也。元定蓋先生友，亦非門人云。
吳云壑
憲聖既御簾政，則戒公曰：「垂簾非我志也，不比大哥在時〈（原注：謂孝宗）〉。汝輩自此少出入，庶免干預內廷之謗。」其嚴待家人如此，謂之以「聖」，宜哉。
又
孝宗篤眷公，情均兄弟，自論詩、作字、擊球之外，未嘗訪以外事，諮以國政，問以人才，公亦未嘗對上及之也。君臣之間兩得之。
高宗御書石經
高宗御書《六經》，嘗以賜國子監及石本於諸州庠。上親御翰墨，稍倦，即命憲聖續書，至今皆莫能辨。
光皇御製
孝宗崇憲聖母弟之恩，故稱琚兄弟皆以位曰「哥」。至光宗，體孝宗之意，故稱琚兄弟曰「舅」。琚尤聖眷，後苑安榴盛開，光皇以廣團扇自題聖作二句曰：「細疊輕綃色倍醲，晚霞猶在綠陰中。」命琚足之。公再拜，援筆即書曰：「春歸百卉今無幾，獨立清微殿閣風。」上稱歎者久之。憲聖於二王中，獨導孝宗以光皇為儲位，故公落句有獨立之詠，寄意深矣。團扇猶藏其家，又有石刻，火後俱不存云。
三王得
三王得，不知何許人，亦無姓名。帶杭音，額角中〈（一無「中」宇）〉有刺字，意揀罷軍員也。頭蓬面垢，或數日不食，莫跡其止宿。包道成嘗與之共衾，謂其體壯熱如傷寒，道成汗而異衾。人即之，或咄咄噦罵，至以瓦礫詬群兒。予嘗呼之，但正目以視，邈無所言。光宗始開王社，位為第三，孝宗儲副之位未知孰授。一日，三王得於道中前邀王車，衛者拽之。王問為誰，但連稱：「三王得，三王得。」王悟其兆，縱使去。既即大位，命人中禁賜命，不拜而出。道遇與之錢者，亦無所謝云。
清湖陳仙
今所請仙，蓋小陳也。光皇為儲副日久，遣黃門召其父以入。上著白絹汗衫，係小紅絛，見陳人避之。徐遣召陳，黃門設香案，金屈卮酒，金枻貯生果三飣，炷香焚所問狀。仙遂降於箕，書光皇以某年月日即大位。黃門持以入，出則就以酒勞陳，且贈金帛遣出，戒以歸勿語。後果如所定。光皇又遣使召陳，陳以近日仙不降為辭，恐蹈罔上之罪。不期年，光皇得疾，蓋陳已前知於仙矣。陳兄弟能致仙，有奇驗，類皆如此，特不靈於予。他事不係於國，故不書。
烏髭藥
光皇春秋已富，又自東宮尹天府入侍重華，從容啟上曰：「有贈臣以烏髭藥者，臣未敢用。」上語光皇曰：「正欲示老成於天下，何以此為？」蓋重華方奉德壽，重惜兩宮之費，故至德壽登假而後即授光皇以大位。其脫屣萬乘，蓋有待也。
光拙庵
孝宗晚慕達摩學，嘗召問住靜慈僧光曰：「佛入山修遭六年，所成何事？」光對曰：「臣將謂陛下忘卻。」頗稱旨。光意蓋以孝宗即佛，又焉用問。禪門葛藤亦有可笑者。東坡嘗謂「其徒善設坑阱以陷人，當其欲設，即先與他塞了。」此語最得其要。陸象山兄弟早亦與光老遊，故考亭先生謂象山滿肚皮是禪。陸將以刪定面對，為王信所〈（一誤作「聽」）〉格而去，使遇孝宗，必起見晚之歎。
萬年國清
孝宗喜占對。宋之瑞面對，上問以所居。之瑞對曰：「臣家於天台。」上又曰：「聞彼多名山勝刹，孰為之冠？」之瑞對曰：「唯是萬年、國清。」上大加賞歎，之瑞遂階兩製云。三衢毛澤民以薦者面對徽宗，上問以所居江郎山高可幾許，澤民姑大言曰「五千尺」。上質何以驗之也，毛對曰：「臣目斜視景。」上喜其捷。
皇甫真人
皇甫真人號為有道術，善風鑒。高宗閑因大雪中召入，以手提其所衣繒絮至數襲，謂皇甫曰：「先生何〈（一作「亦」）〉怕冷耶？」皇甫從容對曰：「臣聞順天者昌。」時逆亮謀南寇，故皇甫以對，上大悅。後又自出山來見，上叩其所以來，則曰：「做媒來。臣為陛下尋得個好孫息婦。」上問為誰，則以慈懿皇后大將之子，生於營中，生之日有黑鳳儀於營前大黑石上。人謂鳳，實鸑鷟，石則元王〈（一作「皇」）〉。慈懿小字鳳娘，蓋本於此。後既為太子妃，至訴太子左右於高、孝兩宮，高宗不懌，謂憲聖曰：「終是將種，吾為皇甫所誤。」孝宗屢訓妃：「宜法大媽媽〈（原注：即憲聖）〉螽斯之行。汝祇管與太子爭，吾寧廢汝。」上欲懼之，未嘗真欲廢之也。因驚憤，疑其說出於憲聖。會光宗即位，大惡近習，忽手批付內侍省，取其尤黠者首級。〈（原注：或謂即陳源）〉其黨亟〈（一作「即」）〉奔訴於重華，迨有教曰：「吾兒息怒。」光皇雖即奉旨，而詞色加怒，意欲他日盡誅此曹。由是宦者相懼，而謀所以間三宮者。光皇適感心疾，久缺定省。重華憂之，得草澤良藥為一大丸，疾可立愈。欲宣賜，恐為後所沮，俟光皇問安，即面授之。宦官因間慈懿云：「太上祇等官家過宮，便賜藥。」後使覘北宮，果有藥，後遂持嘉王泣而訴之上，上由此堅不肯詣太上。先是，上之未疾也，嘗獨幸聚景，兩製俱扈從，惟吳琚待制以疾在告。上將進酒於荼蘼花下，言者飛章交至，謂太上每出幸外苑，必恭請光堯。上方怒言者，遂以重華亦有不曾恭請光堯之時以語從臣。適太上命黃門持玉卮暨宜勸以賜，會上怒未怠，以手顫誤觸卮於地。黃門歸奏，遂隱言者之事，但云「官家才見太上傳宣，即大怒碎卮矣。」每太上遊幸，上必進勸，會太上奉憲聖幸東園閱市而上偶不記，太上左右陰揚雞數十，故使捉之不獲，乃相與大呼曰：「今日捉雞不著。」蓋臨安以俟人飲食為「捉雞」，故以此激太上怒。太上陽若不聞，而玉色微變。自上以疾不詣北宮，至孝宗大漸，終勿克執喪，與憲聖垂歿而莫有嘗藥，皆後為宦者所誤云。
孝宗召周益公
孝宗聖性簡儉，雖古帝王未有也。周必大時直宿禁林，夜召周以入，謂必大曰：「多時不與卿說話。」賜必大坐。上耳語黃門，黃門出，則奉金缶貯酒，瀉入金屈卮，玉小枻貯棗，用金綠青窯器承以玳瑁托子，中浸羊弦線〈（一作「胘絲」。「弦」一又作「肱」）〉，清可鑒。酒僅一再行。上曰：「未及款曲。」必大歸語其家，歎上之簡儉。翌日遂拜政地云。
孝宗恢復
上每侍光堯，必力陳恢復大計以取旨。光堯至曰：「大哥，俟老者百歲後，爾卻議之。」上自此不復敢言。光堯每以張浚誤大計為辭，謂上「毋信其虛名。浚專把國家名器錢物做人情。浚有一冊子，才遇士大夫來見，必問其爵里書之，若心許其他日薦用者。又熔金碗飲兵將官，即以予之。不知官職是誰底，金碗是誰底」。或者謂必有近習譖浚於太上云。
秦檜王繼先
臺臣有論列二人者，上曰：「檜，國之司命；繼先，朕之司命。」自此言者遂沮。
楊沂中穴西湖
言者疏奏沂中擅灌西湖水入私第，上徐曉言者曰：「朕南渡之初，敵人退而群盜起，朕重困赤子，遂用議者羈縻之策，刻印盡封群盜，大者郡王，小亦節鉞。朕所自有者，惟淮、浙數郡。計猶豫未決，會諸將盡平群盜，朕已發願，除地土之外，凡府庫金帛，俱置不問。沂中故有餘力以給泉池。若以諸將平盜之功，雖盡以西湖賜之，曾不為過。沂中此事，唯卿容之。」言者惶恐而退。
普安
上有所聞於張說，以質於秦檜。檜至，固要上以所言之人。上倉卒不敢以說語檜，度其無如普安郡王何，漫以語檜。檜銜之，未有間，會普安丁本生戚，遂嗾言者請上令普安解官持服〈（原注：或云：說所言乃建康盜事）〉。
楮券
孝宗方造券，以便民用，金華陳天祐時為侍從，力抗疏，以為不及五十年，必大壞極敝而不可收拾。水心葉先生進策，亦謂不數年間，將交執空券而無所售。時上意士論，猶未信其然，至於今日驗矣。先是，每券以八百售，至石首時，則價又踴，愚民至指乘輿以造券不多為苦。又有太守自蜀來，對以「道間目擊，楮踴為患」。上皆笑而不以為罪云。
憲聖不妒忌之行
憲聖初不以色幸，自渡南以來，以至為天下母，率多遇魚貫以進，即以疾辭。思陵念其勤勞之久，每欲正六宮之位，而屬以太后遠在沙漠，不敢舉行。上嘗語憲聖曰：「極知汝相同勞苦，反與後進者齒，朕甚有愧。俟姐姐歸〈（原注：謂太后）〉，爾其選已。」憲聖再拜，對曰：「大姐姐遠處北方，臣妾缺於定省。每遇天日清美，侍上宴集，才一思之，肚裏淚下。臣妾誠夢不到此。」上為泣下數行，愈以后為賢。暨太后既旋鑾馭，以向嘗與憲聖均為徽宗左右，徽宗遂以憲聖賜高宗，太后恐憲聖記其微時事，故無援立意。上侍太后，拜而有請曰：「德妃吳氏，服勞滋久。外廷之議，謂其宜主中饋。更合取自姐姐旨。」太后陽語上云「這事由在爾」，而陰實不欲。上遂批付外廷曰「朕奉太母〈（一作「后」）〉之命」云云，「德妃吳氏」云云，「可立為后」，后遂開擁祐三朝之功云。
光皇策士
周南，吳中人。遊太學，有時名，然頗任俠。與水心先生善，晚號為善類。南嘗與鄭湜遊，湜有奏疏未報，南嘗見之。會廷對，策中微諷上以未報鄭之意。有司已第南為第一，光皇讀其策，顧謂大臣曰：「湜之疏入才六日爾，南何自知之？」遂就南卷首批云：「鄭湜無削稿愛君之忠，周南顯非山林恬退之士，可降為第一甲十五人。」水心先生為周述墓，則以周南廷對策《論皇極人才》數百言冠之志首。蓋周自為教官至給劄中秘書，皆未嘗見之行事，故水心特序所對策以表之。近時真文忠公撰徐玉堂鳳墓碣，亦詳述其給劄時言山東事，蓋祖水心文法也。先是，吳中號為「何蓑衣」者，頗能道人禍福，至聞於上。上屢遣使問之，皆有異，遂召之至京〈（一無「京」字）〉，親灑宸翰，扁通神庵。州郡以上所賜，迎拜奔走。南居里中，見而嫉之，對策中謂：「雲漢昭回，至施之閭閻乞丐之小夫。」光皇惡其訐，故因湜疏以發之。葛丞相湜時在位，南疑其讚上。湜之去，南有力焉。光皇以違豫闕定省禮，南亦以此諷諸公云。
又
龍川陳亮奏書阜陵，幾至大用，厄於卿相，流泊有年。光皇賜對，問以禮樂刑政之要，亮舉君道、師道以為對。時諸賢以光皇久闕問安，更進迭諫。亮獨於末篇有「豈在一月四朝為禮」之說，光皇以為善處父子之間，故親擢為第一。及發卷，首得亮，上大喜曰：「天下英才，為朕所得。」命詞臣行亮製曰：「往讚侯藩，姑循近比；朕之待爾，豈止是哉！」蓋有意於大用也。亮謝阜陵《表》云：「昔者論天下大計之小臣，亦嘗勸聖人隱憂之良會。一時排擯，十五載之多奇；末路遭逢，四百人之自見。共幸奮身於今日，獨知回首於當年。」末聯云：「設科取士，雖舊貫之相仍；陳力復仇，亦大義之難廢。」阜陵稱獎。水心先生序龍川之文乃謂：「同父使不以進士第一人及第，則誠狼疾人矣。」龍川獄事，蓋為父也，天意佑之，而諸公競全活之，水心先生不當以是冠篇首。龍川雖不為進士第一人，其所上阜陵三書，詎可泯乎？或謂水心先生微時，蓋亦頓挫流滯，故因龍川之序而自之耳。水心，進士第二人也。驪塘危公稹嘗以龍川書氣振對策氣索，蓋是要做狀元也。水心本為第一人，阜陵覽其策，發有「聖君行弊政，庸君行善政」之說。上微笑曰：「即是聖君行弊政耶？即是庸君行善政耶？」有司遂以為亞。
佑聖觀
古篆無「佑」，「佑」即「右」。賜佑聖扁，篆者為「右」。羽流固爭，以為觀中無人，何以自立？至訴之禮部。旨從之，非篆古也。識者謂既從佑字，即不當用篆。觀為孝宗潛邸，先自有神三見於雲端，孝宗為之拜跪。既即大位，賜邸為觀，蓋龍潛初志也。真聖殿，潛邸正寢也。寢旁規小室，若今小學，有「富貴必從勤苦得，男兒須讀五車書」二句刻於石，蓋宸翰也。上自訓莊文讀書之地，故書此以勵之。
莊文致疾
士固號為「草茅」，謂其能言天下事而無所忌，非懵不識禮義之謂也。陳丞相俊卿，阜陵相也。國忌引百官班詣原廟。是日，適值補試士子入貢院。陳相多智，班退，即命從者由旁徑以歸。貢院路，原廟所出也。莊文之歸，正與群試者會。試者橫截莊文車不得前，執金吾杖嗬止之，群士遂即而折其杖，圍車發喊雷動。莊文驚愕，得疾薨，上甚痛之。歲當大比，有姓黃士人率其徒詣闕乞試，同文館不報。黃以其徒伏德壽宮門祈哀太上，覬宜諭孝宗。德壽以閑人不管閑事卻其奏。黃遂與其徒向宮門大慟，且所服白佇袍也。孝宗震怒，敕有司杖黃背，黥隸海島。黃因竄入高麗國，主用為相。後以使事至闕，見於孝宗。及其主倦政，遂授以國云。
寧皇二屏
寧皇用二小黃門，常背二小屏前導，隨其所至，即面之。屏書戒曰：「少飲酒，怕吐；少食生冷，怕痛。」析二事為二屏，以白楮糊，緣以青楮。所幸後苑，有苦進上以酒及勸上以生冷者，指二屏以示之，故每飲不過三爵。宮中動卻嗬衛，黃衣至不之避。自以補革舄、浣綢衣為便。左右至以語激上，則應以「毋作聰明亂舊章」，蓋舊學於水嘉陳氏傅良，嘗導上以此，故終身不忘。大臣進擬，不過畫可，謂之「請批依」。龍顏隆準，相者謂「真老龍形」云。
陸放翁
陸游字務觀，山陰人。名游，字當從觀〈（原注：平聲○按此當注去聲）〉，至今謂觀〈（原注：去聲○按此當注平聲。又此處似有脫文）〉。蓋母氏夢秦少遊而生公，故以秦名為字而宇其名。或曰公慕少遊者也。其祖名佃，字農師。新學行，有《詩說》傳於世，大率祖半山，後以新法浸異。公紹興間已為浙漕鎖廳第一，有司竟首秦熺，置公於末。及南宮一人，又以秦檜所諷見黜，蓋疾其喜論恢復。紹興末始賜第。學詩於茶山曾文清公，其後冰寒於水云。嘗從紫岩張公遊，具知西北事。天資慷慨，喜任俠，常以踞鞍草檄自任，且好結中原豪傑以滅敵。自商賈、仙釋、詩人、劍客，無不遍交遊。宦劍南，作為歌詩，皆寄意恢復。書肆流傳，或得之以御孝宗。上乙其處而韙之，旋除刪定官〈（原注：賜第時得簿）〉。或疑其交遊非類，為論者所斥。上憐其才，旋即復用。未內禪，一日上手批以出，陸遊除禮部郎。上之除目，自公而止，其得上眷如此。公早求退，往來若耶、云門，留賓款洽，以觴詠自娛。官已階中大夫，遂致其仕，誓不復出。韓侂胄固欲其出，落致仕，除次對，公勉為之出。韓喜陸附己，至出所愛四夫人擘阮琴起舞，索公為詞，有「飛上錦棲紅縐」之語。又命公勺青衣泉，旁有唐開成道士題名。韓求陸記，記極精古，且以坐客皆不能盡一瓢，惟遊盡勺，且謂掛冠復出，不惟有愧於斯泉，且有愧於開成道士云。先是，慈福賜韓以南園，韓求記於公。公記云：「天下知公之功而不知公之志，知上之倚公而不知公之自處。公之自處與上之倚公，本自不侔。」蓋寓微詞也。又云：「遊老，謝事山陰澤中。公以手書來，曰：『子為我作《南園記》。』豈取其無諛言，無侈辭，足以導公之志歟！」公已賜丙第，人謂公探孝宗恢復之志，故作為歌詩，以恢復自期。至公之終，猶留詩以示其家云：「王師克復中原日，家祭毋忘告乃翁。」則公之心，方暴白於易簀之時矣。又有鄭棫者，嘗第進士，自作《南園記》，並礱石以獻。韓以陸《記》為重，仆鄭石瘞之地。後韓敗，鄭竟免。莆陽陳讜，文人也。輸靈璧以壽韓，至刻金字於石，稱之曰「我王」。又有某人以錫字分題，如錫福、錫爵〈（一作「壽」）〉之類為詩以獻。韓敗，有為陳瘞石於地者，會搜地窖，鏗然有聲，則陳石也，遂為言者所彈。陳《留題吳山三茅觀梅亭》詩，有「竹密不知雲欲雨，山高盡見水朝宗」之句，繼是未有能和者。翰墨本於顏、蔡，世以不得其字為憾。獨附韓一節為可恨。官職自有定命，特諸人自信不過耳。
熊子復
熊克字子復，建寧人。早歲嘗與謝明伯東上禮闈，道出衢之江郎廟，遂與謝憩於廟下客邸。神號知進士科級事，謝邀熊同宿廟宮謁夢。子復曰：「克倦矣。明伯自詣可也。」謝邀手濯足畢，服紫窄，持瓣香以入宿。翌朝就邸，熊迎謝，笑語之曰：「定夢見做狀元也。」謝正色謂熊曰：「卻與子復得佳夢。」熊又笑謂之曰：「夢亦分惠耶？」謝曰：「不則劇。」熊試叩之，則謂：初入一朱門，仰視金扁，則右文之殿。自東廡入，與主人揖，則子復也。子復揖而入，其位有扁在，楣書曰「校書郎」。扁懸風中搖搖然，壁堵飾猶濕。與熊笑語甚歡，酌謝酒至五爵。謝語熊曰：「此處儒流清選也，子復自此升矣。」熊與敘舊極款。茗畢，即送謝出右文，則猶目謝。熊信其說，亦頗自負。後熊與謝累上南宮不利。熊後收科歲，謝再試南廊，不入等。熊調銓闕，遣僕就邸，偶與中秘書對，熊恐已應夢，賦詩以自解。暨調餘姚尉，史越王嘗為是官，適以舊學召入相，道出餘姚，熊攜行卷詣王舟上謁，王讀其文而器之。會上賜曲宴，語王以兩製艱其選，王遂亟以熊薦，旋進所投行卷。上即召克詣都省，旋給劄中秘，序轉校書郎。時明伯甫授文學，部胥語以法須京朝官保識。謝熟思良久，語僕曰：「熊校書，吾故人也。」遂叩熊官舍。會熊直未下，往來廊廡間。熊嘗與謝通家，內子自廳事後窺見謝，亟令小史傳語謝新恩：「校書偶入局，孺人不得相見。校書曾說，謝新恩來，可使人隨至秘書省，要說話。」謝至秘書所，與熊酬酢，與前夢無毫髮差。熊已不記江郎事，謝遂語熊，相與太息。因問扁壁，熊對以：「校書久不除官，以位貯炭。某叨冒恩除，甫懸扁飾壁。」謝赴省時，猶未識中秘書。越王識熊於百寮邸，至以應詔，熊竟至法從。謝憔悴以老，神之戲謝，亦劇矣。熊不與謝入俱謁夢，定力過人矣。山谷謂鬼神百般弄人，信哉。
越王陪位
祖宗盛時，故相或居輦下，時召入問事，閑遇朝會則立舊班之下，國有大議亦得可否，郊禋則陪，無所嫌也。阜陵慶上皇八袠，參用故典，召故相陳福國、史越王陪位。陳力以疾辭，史聞命，絕江祠〈（「祠」字疑誤）〉。既竣事，以史舊學，曲為勉留。時相疑其迫己，風言者去之。陳聞史入，謂客曰：「史直翁祇好莫去。」陳之多智，此其一也。史聞，於燕居太息語子弟曰：「吾與陳福公並相，朝廷施行稍合公論，則人皆相與曰：『此陳丞相所為。』稍咈公論，則人又曰：『此史某所為。』吾命招謗，昔為布衣，術者云爾。」
高宗知命
高宗自能推步星命。或臣下不能始終仰副聖眷，則曰：「吾奴僕宮星陷故也。」
憲聖擁立
憲聖既讚高宗立普安，遂定大統之寄。高宗登遐，憲聖獨處北宮，春秋浸高，孝宗以不得日侍定省為歉。及內禪光皇，實憲聖所命，孝宗遂得日奉長樂宮〈（一無「宮」宇）〉，極天下之養，盡人子之歡。宮去東園最近，旬浹間，即恭請憲聖臨幸。屬芙蓉臨池秀發，遂白憲聖，請登龍舟，撤去欄幕，臥看尤佳。憲聖欣然從之。先是，高宗經始東園，蓋恐頻幸湖山，重為國費，故園去東門百步而遙，落成之頃，俱憲聖駕幸。有一門逕通小東園，多柏。上與憲聖相視而泣，連稱「相似、相似」。時幸園中〈（「時」字上宜有「後」字）〉，獨不至此。左右疑與故京宮苑有適似者，故重為之感傷。
攻媿樓公
攻媿樓公，天性豁達，與物無忤。初嘗與韓侂胄善，獨因草制，以天下公論不予韓，故寧罷去。韓心敬之，亦不以憾也。攻媿久廢，韓亦迫於公論，欲起而用之，風公之親戚，諭公之子弟，但求寒暄一紙書，即召矣。親戚具道韓意於公之子弟，從容以白，公欣然命具紙劄。子弟又以白，公曰：「已具矣。」公引紙大書《顏氏家訓》子弟累父兄事。子弟自此不復敢言通韓書矣。
翁中丞
中丞名彥國，建之崇安人。二帝北狩，偽楚張邦昌僭帝號。邦昌欲迎康王，計猶豫未決。公自鄉郡受〈（「受」宇疑衍，或改作「爰」）〉，提兵勤王，道中得邦昌書。其外書書示翁，其書中有「忍死權就大事」之詞。翁密視，遂答邦昌書，大稱邦昌以「太宰閣下」。其略曰：「愕視封題，不敢拆視，幸先為道路所發。今相公謂有其跡而無其事，不可也；謂有其事而無其志，不可也。且謂迎延福宮之文，雖微示人以意，安知不為新都之漸，力請貶去僭號，早迎康王。不然，勒兵十萬見公於端闈，不得施東閣之恭矣。」邦昌懼外兵浸入，遂決迎康王策，府庫皆稱「臣邦昌謹封」。公為李丞相網姻亞，李之用公，本以才選。李既罷政，浮溪汪氏行製詞，醜詆李公，目為「群小之宗」。至行翁製，亦謂「汝本茶山駔儈之徒」。先是，翁已六世收科，非駔儈也。茶山，翁所居百里而遙。浮溪汪氏本為秦檜所知，李公得政，不甚薦用汪，汪疑為翁所譖，故極力誚之。建炎兵事倥傯，石林葉公夢得留守金陵，已創經總製額。翁適承其後，又奉密旨，大興行闕之費，故未免調度繁擾。水心先生《進卷外稿》議公推剝，蓋未知此。其子進士翁謙之嘗詣朝，乞禁公史，當路未能從。不知秀岩李氏修四朝正史，筆削曾及翁否？翁葬所名祥雉窠。又百年而孫孟燁補上庠生，遊邊得官，死於定海之訟。次孟桂，登辛丑第。又次孟寅，嘗首臨安鄉書。
張於湖
高宗酷嗜翰墨。於湖張氏孝祥廷對之頃，宿醒猶未解，濡毫答聖問，立就萬言，未嘗加點。上訝一卷紙高軸大，試取閱之。讀其卷首，大加稱獎，而又字畫遒勁，卓然顏魯。上疑其為謫仙，親擢首選。臚唱賦詩上尤雋永〈（按，此句似有脫文）〉。張正謝畢，遂謁秦檜。檜語之曰：「上不惟喜狀元策，又且喜狀元詩與字，可謂三絕。」又叩以詩何所本，字何所法。張正色以對：「本杜詩，法顏字。」檜笑曰：「天下好事，君家都占斷。」蓋嫉之也。張廷對時，天下猶未盡許之〈（按，此下似有脫文）〉。務能參問前儒，汲揚後學，詞翰愈工。天性倜儻，輕財好施，勇於為義。為政平易，民咸思之。唯嗜酒好色，不修細行。高宗嘗問以「人言卿贓濫」，孝祥拱笏再拜以對曰：「臣誠不敢欺君，臣濫誠有之，贓之一字，不敢奉詔。」上笑而置之。人以為誠非欺君者。真文忠公嘗語余曰：「於湖平生雖跌宕，至於大綱大節處，直是不放過。」張，烏江人，寓居蕪湖。捐己田百畝，彙而為池，圜種芙蕖、楊柳，鷺鷗出沒，煙雨變態。扁堂曰「歸去來」。蕪湖未有第進士者，陰陽者流謂必於湖水與縣治接，而後英才出。張方欲鑿而通之，則已歿矣。嘗舟過洞庭，月照龍堆，金沙蕩射，公得意命酒，唱歌所自製詞，呼群吏而酌之，曰：「亦人子也。」其坦率皆類此。嘗慕東坡，每作為詩文，必問門人曰：「比東坡何如？」門人以「過東坡」稱之。雖失太過，然亦天下奇男子也。惜其資稟太高，浸淫詩酒。既與南軒、考亭先生為輩行友，而不能與之相琢磨，以上續伊、洛之統，而今世好神怪者，以公為紫府仙，惜夫！
真文忠居玉堂
慈明太后兄次山，除少保、永寧郡王。文忠與許公奕給事甚相好，共謂恩典太重，欲予其一則〈（一作「而」）〉捐其一，許遂封還制書。文忠以官卑，且攝職玉堂，但具劄白之廟堂。時相不以文忠劄繳進，而許之奏已入。慈明震怒，遂斥許，而文忠獨留。或惜文忠不用富文忠居玉堂故事。
又
公當制除吳環〈（一作「瑰」）〉少師致仕，贈永安郡王。公以孟忠厚，乃隆祐親弟，又號勳舊；吳為憲聖猶子，恐難用孟例，亦用劄申廟堂。時相嫌其由中旨以出，遂亟以劄繳入。從之，只命草致仕製，末篇二句云：「今其往矣，寧不衋然。」先以制示攻媿樓公。公稱善，但以筆易「往」字為「歸」，「衋」字為「惓」。文忠親出示予云：「吳蓋致仕也，不應用『往』與『衋』字。前輩一字不苟如此。」攻媿嘗問文忠：「近看誰四六以益？」公對攻媿曰：「渠只會說大話，如『奄有萬方，君臨兆姓』爾。」蓋王言只當作「多方庶姓」，與臣下表語不同。
甲戌進士
袁蒙齋甫，甲戌進士第一人也。文忠實閱其卷於殿闈，出則以前三人副卷示予，而亂其次序，沒其姓名。余讀其一，謂文忠曰：「此卷雖盡用老師宿儒遺論，必是一作者。」公未答。予又讀其一，以國論國事為說。國事謂廟堂之用事者，國論謂議論於朝廷者。其意以國論為空言，以國事為實用，欲任國事者必參國論，持國論者必體國事。文忠問如何，予對以「理無兩是，似不如前卷。然其說出於調停，恐是狀元也」。文忠起而撫予背曰：「說得著，說得著。」蓋先卷乃李公晦〈（原注：方子）〉所對，而後卷即蒙齋也。文忠欲置李首選，而同列謂李之策不如袁策之合時宜。又欲置呂永年甲科，亦不果。同年進士徐清叟亦幾中首選，亦以議中書之務未清，又用藝祖問趙普天下何物最大，普對以惟道理最大事，有司亦疑其稍涉時政，僅置第四。徐既為御史，彈袁文亦及其策，並與其父絜齋燮學於象山者為異端，謂不宜置經帷。
函韓首
韓侂胄欲遣使議和而難其人，欲用吳門王大受。大受謂敵人以首謀為言，通軍前書，宜勿用平章銜，以丞相代之〈（原注：謂陳自強）〉，敵問首謀，則答以今已避位。蓋至計也。韓疑其建明漸廣，不能從。用薦者言，召蕭山縣丞方信孺假檢詳出使。信孺途間具知金欲先遣使於我，此其力已困，與敵反覆論辯，凡稱謂、歲幣、土地一如舊。敵多為術以困方，然欲遂和，不敢殺也。方恐我急於賣和，別遣使命，過有所許，誑敵以「歸報所索可否而後復來」。敵許而津之。韓懼方遲留，果議別遣使。方歸語韓，韓欲再遣。方謂韓曰：「信孺既為朝廷萬里行矣，初不憚死。今具得敵要領，即再往亦決不死，惟稍〈（一作「少」）〉遲信孺行，敵必遣使來報且〈（一作「具」）〉議。平章聽愚計。」韓疑其重於再往，遂用大受里人王楠以代方。楠詣金庭，惟貶號、割地不從其說。及再往，韓已誅。凡函韓首與易弟為侄、增幣重寶，皆從之。故金遣諭成使來。先是有旨，百官詣朝堂集議韓首事，樞密章良能建議，以為奸凶已斃之首，又何足惜。時王忠簡公介抗議，以韓首固不足惜，而國體為可惜。章以語侵公，公奮起曰：「今日敵要韓首，固不足惜。明日敵要吾輩首，亦不足惜耶？」會文節倪公思亦謂：「一侂胄臭頭顱，何必諸公爭？」王議遂不勝。章竟呼省吏伸黃紙揭於象魏曰：「今據禮部侍郎倪思議到，奸凶已斃之首，又何足惜。」遂竟函韓首送金。諜者謂金既受韓首，諡之曰「忠繆侯」。方之在敵中也，金元帥責我失信，擅起兵端。方折之曰：「爾失信，故我失信。」帥曰：「我何為失信？」方徐謂曰：「我之用兵在某月日，爾之誘逆曦在某月日。以日月先後計之，是爾先誘我叛臣也。」敵服其探伺精的類若此，故語塞。金元帥頗能詩，索方聯句。敵以失蜀調方云：「儀秦雖舌辨，隴蜀已唇亡。」方即應之曰：「天已分南北，時難比晉唐。」金元帥又謂方曰：「前詩非劇，爾國有州軍幾？今一擲已失五十四州，吾為爾國危矣。」方聲色弗撓，對以「銜命在此，固未知失蜀本末。大元帥間諜素明，猶未知我之所以立國乎？象犀珠玉之富，俱出於二廣。江東西則茶桑之陸海也。淮東西則銅鹺之藪澤也。浙西十四郡爾，蘇湖熟，天下足，元帥之所知也。而況生齒日繁，增墾者眾，葦蕭歲辟，圩圍浸廣，雖不熟亦足以支數年矣。浙東魚鹽之富，海藏山積，食之雖眾，生之無窮。閩自為東南一大都會，其支郡有六，又且兼〈（一有「浙」宇）〉江、淮之所入。故吾國之餘波常及於大國者，以其力之有餘也。彼蜀之為蜀，號為州五十四，其財賦擅吾國者百不十一，然而僅足以為五十四州軍民之用。一有菜色，或轉饋焉，白石饒風之捷，必不為他人有者，凡以為民而已。」金元帥嘉其辯而憐之，故有儀秦之許方；敵要吾以貶號、割地，方則〈（「則」一作「是以」）〉有晉唐之對。方之未見知於朝也，廬陵布衣劉過亦任俠能辯，時留昆山妻舍。韓頗聞其名，諭錢參政象祖風昆山令以禮羈縻劉，勿使去。令輕於奉行，遂親持圓狀見劉，目之以奉使，別設供帳精舍以俟之。劉素號揮喝，喜不勝情，竭奩資以結譽。後朝廷既用方、王，令小官也，不復敢叩錢。劉賓客盡落，竟鬱鬱以終云。
胡桃文鵓鴿色炭
予方修宣和沈腦燭事，適讀王竹西侍郎奏劄，又知當時御爐炭樣，方廣皆有尺寸，炭紋必如胡桃文、鵓鴿色。王公諱剛中，號竹西，字居正。常守婺〈（一有「女」字）〉，適當漕司封降色樣，奏之上，曰：「臣向者備官行朝，目睹陛下宮室卑陋，乘輿服御之物一切苟簡，雖異時達官大姓之家，有過於今日者。陛下悼國步之艱，猶有謙抑不皇之色。此必有司之過舉，諒非陛下之本心。臣輒將所降炭樣封送有司收掌，更不行下屬縣科買而聞之旁郡。」蓋不勝其擾矣。
王竹西駁論黃潛善汪伯彥
陳東、歐陽澈〈（原注：先贈朝奉郎、秘閣修撰）〉，當建炎初政論事，指摘上躬，貶議大臣，蓋宣、政以來所未有也。大臣惡其訐己，陰用上手批，置二於於法。予嘗得東將臨刑家書手跡，時猶在神霄宮，墨行整整，區處家事，皆有條理，自知頃即受戮，略無慘戚戰栗之意〈（一作「狀」）〉，蓋東漢人物也。上大悔悟，贈東諫議，澈延閣，賜田以旌其後，且下詔自責。時大臣蓋黃潛善、汪伯彥。潛善已先死，伯彥猶在。竹西王公代言西掖，會上追贈東、澈，遂因極論二人「不學無術，恥過遂非，使人主蒙拒諫之謗，朝廷汙殺士之名，此而不誅，何以為政？若潛善魂魄有知，猶思延頸就戮；而伯彥軀幹固在，不識何施面目？」伯彥遂落職，潛善永不追復。王遂草贈東、澈詞及伯彥落職製，其略曰：「古之人願為良臣不願為忠臣」〈（原注：用出處）〉云云，「惟爾東爾澈，其殆有意於為忠臣乎？雖然，爾不失為忠臣，而天下後世顧謂朕何如主也？八年於茲，一食三歎，通階美職，豈足為恩？以塞予哀，以彰予過。使天下後世，考古之飾非拒諫之主，殆不如是。」伯彥製曰：「朕痛念建炎之初政，實虧從諫之令名。俯仰八年，寤寐永歎。比下責躬之詔，敢為歸咎之文。而論者謂汝專宥密之司，實任仰成之寄。汝言汝聽，汝弼汝從。宜思廣朕之聰明，何恤庶人之議政。使人主蒙拒諫之滂，而朝廷汙殺士之名，仰覿君親，何施面目？朕覽人言而惕若，撫往事以何追。罪固在於朕躬，誼難寬於爾責。」蓋東、澈書顓攻黃、汪，為黃、汪者正當上震怒未解，宜叩頭請免二子。上倘不從，以去為期，則二子必不至東市矣。當時諫臣，亦有不容不與汪、黃分其責者。王公本以三舍法為大比第二人，公應舉時，已罷詞賦，故士不服習駢儷。崇、觀雖設詞學，所以救罷詞科之失，而公已不復業此，故力辭玉堂表云：「臣幼值朝廷以王氏父子議學取士，汩沒心術，耗敝精神。晚而知悔，始從師友，妄意窮經，其於雕鐫緝綴之文，未嘗經意。惟自昔國朝外制初無定體，故臣得值〈（「值」疑「直」）〉。以陛下意志廣著之訓詞，求之近俗，固已非是；若夫內制之謹嚴，不容率意而有作。」帖黃又申述司馬公辭制誥事，竊慕其不欺君之誼。上嘉歎，詔從之。嘉定中未嘗詔罷科目，凡以宏博應選者，有司承意，不敢以名聞。嘗用余嶸為中書舍人，余素不習此，余表侄應子和鏞嘗試曾學有司，亦僅與申省文，得典誥體。時為安吉宰，安吉去行都三日可達，余之草制，皆取之安吉。省吏趣請詞頭，余之左右必曉之曰：「安吉人未回。」余不習此，宜如王公力辭可也。然能取之安吉，亦善矣。陳正甫，諱貴誼，以詞學中等。嘗考潘子高詞卷，六篇俱精博，惟《集賢院記》偶不用李林甫注《六典》書目事，陳以此為疑而黜之，然心服其文。當其寓直玉堂，凡常行詞，皆屬潘擬稿。潘性至密，惟予知之。陳索潘文，晷刻不差，且遣皂衣立門以俟。陳每饋潘酒富甚，嘗與予共酌於糧料院之云根云。
呂成公編文鑒
東萊呂成公祖謙，集《皇朝文鑒》既成，孝宗錫名《文鑒》，除公直秘閣，暨賜御府金帛。成公謝表云：「既叨中秘清切之除，復拜御府便蕃之賜。」陳騤時為中書舍人，執奏以為此特編類之勞，恐賞太厚。上不悅陳。成公遂力辭帖職，上不從。《文鑒》之成，考亭先生見之，謂公去取未善，如得潘某人詩數篇，已置選中，後有語公以潘佳處甚多，恐不止如所選，公遂並去之。
洪景盧編唐絕句
孝宗從容清燕，洪公邁侍。上語以「宮中無事，則編唐人絕句以自娛，今已得六百餘首」。公對曰：「以臣記憶，恐不止此。」上問以有幾，公以五千首對。上大驚曰：「若是多耶？煩卿為朕編集。」洪歸，搜閱凡逾年，僅得十之一二。至於稗官小說，神仙怪鬼〈（一作「詭」）〉，婦人女子之詩，皆括而湊之，乃以進御。上固知不迨所對數，然頗嘉其敏贍，亦轉秩賜金帛。
秦小相黃葛衫
秦檜權傾天下，然頗謹小嫌，故思陵眷之，雖檜死，猶不釋。小相熺嘗衣黃葛衫侍檜側，檜目之曰：「換了來。」熺未諭，復易黃葛。檜瞪目視之曰：「可換白葛。」熔因請以為「葛黃乃貴賤所通用」。檜曰：「我與爾卻不可用。」蓋以色之逼上。
秦夫人淮青魚
憲聖召檜夫人入禁中賜宴，進淮青魚。憲聖顧問夫人：「曾食此否？」夫人對以「食此已久。又魚視此更大且多，容臣妾翌日供進」。夫人歸，亟以語檜。檜恚之曰：「夫人不曉事。」翌日，遂易糟鯶魚大者數十枚以進。憲聖笑曰：「我便道是無許多青魚，夫人誤耳。」
高宗好絲桐
高宗自康邸已屬意絲桐。時有僧曰輝，曰仙，嘗召入，以是被知。上既南巡吳會，二僧亦自京師來，欲見上，未有閑。會上幸天竺，二僧遂隨其徒迎駕起居。上感昔，至揮涕記之。還宮，即命黃門召入，黃門對以須令習儀，上曰：「朕舊所識，縱疏野何害？僧徒固宜疏野。」黃門復奏，以為入夕非宣召僧徒之時。上曰：「此卻是。」翌朝，召二僧入，道京師事與渡南崎嶇，上甚悲且喜，由是宣召無時。二僧冀規靈隱蔬地劚庵以老，其徒不能從。上至遣使諭靈隱僧，僧猶豫未奉命。上降黃幟，任二僧所欲為界。靈隱僧懼而縱二僧自營，今額為天申圓覺寺。上既倦勤，退處北宮，閑乘小藤團龍肩輿憩其廬。重華脫屣萬乘，亦修思陵故事，有御製二詩，其徒摹云章於壁石云。
黃振以琴被遇
琴師黃震，後易名振，以琴召入，思陵悅其音，命待詔御前，日給以黃金一兩。後黃教子，乃以他藝入。詔以「爾子不足進於琴耶」？黃喟然歎曰：「幾年幾世，又遇這一個官家！」黃死，遂絕弦云。
倪文節請以諫議大夫入閣
嘉定初，倪公思以禮部侍郎上疏，乞以諫議大夫隨宰相班奏事，上手答甚寵，且許之。時相疑其為偽，歸咎奏邸報吏妄撰聖旨，杖背而黥之。時山東歸附者眾，荊襄帥臣列強弩射之，使還。慈湖楊公簡手疏其事以白上，謂此非仁術，且失中原心，以少緡錢賂銀臺通進司吏繳進，上至以楊公疏宣諭。時相以「容臣契勘」復於上，遂止劄下。契勘銀臺不應受餘官奏，惟從官可也，仍用治邸吏法治臺吏。蓋舊典獨許從官繳奏自銀臺入。時銀臺蓋已不復用典，雖從官亦納劄廟堂。真文忠已居玉堂，終以官非正從，當製有所可否，亦止入劄乞敷奏。楊公急於發上之聰明，故不暇用典也。
去左右二字
韓南澗元吉雖襲門蔭，而學問遠過於進士。孝宗謂「兩製之選，能者為之。顧何擇於進士、任子？」嘗除韓權中書舍人。旋以稱職為真，自以門蔭力辭，然恥於右之一字，微諷臺臣請進士去左，任子去右。上從之，至今著令云。時有士人朱遊，頗任俠多記，閑因謁入語韓云：「中書誤了。以任子位中書，顧不榮於進士乎？削左右字則混然無別矣。」韓愕而悔其事云。
宣政宮燭
予既修王竹西封還宮中降炭樣如胡桃文、鵓鴿色，蓋宣、政事，建炎、紹興猶襲用未改，故竹西力陳請罷去。其宣、政盛時，宮中以河陽花蠟燭無香為恨，遂用龍涎、沈腦屑灌蠟燭，列兩行，數百枝，焰明而香滃，鈞天之所無也。建炎、紹興久不能〈（一無「能」字）〉進此，惟太后旋鑾沙漠，復值稱壽，上極天下之養，故用宣、政故事，然僅列十數炬。太后陽若不聞。上至，奉卮，白太后以「燭頗愜聖意否」？太后謂上曰：「你爹爹每夜常設數百枝，諸人閣分亦然。」上因太后起更衣，微謂憲聖曰：「如何比得爹爹富貴？」
柔福帝姬
柔福帝姬，先自金閑道奔歸，自言於上，上泣而具記其事，遂命高士[1234]尚主。一時寵渥，莫之前比。蓋徽宗僅有一女存，上待之故不忍薄也。及韋太后歸自北方，持高宗袂泣未已，遽曰：「哥被番人笑說，錯買了顏子帝姬。柔福死已久，生與吾共臥起，吾視其斂，且置骨。」上以太母之命，置姬於理。獄具，誅之東市。或謂太后與柔福俱處北方，恐其訐已之故，文之以偽，上奉母命，則固不得與之辯也。然柔福自聞太后將還鸞馭，即以病告。嘗以尼師自隨，或謂此尼曾事真帝姬，故備知疇昔帝姬俱上在宮中事。偽帝姬引見之頃，呼上小字，尼師之教也。京師顏家巷髹器物不堅實，故至今謂之「顏子生活」。
技術不遇
思陵時，百工技藝咸精其能，故挾技術者率多遇，而亦有命焉。吳郡王益嘗以相士薦於上，上以王故召見。見上，則曰：「陛下堯眉舜目，禹背湯肩。」上即駕興曰：「到處臠將來。」王又為李世英進墨，每一圭墨重十兩。上曰：「恁麼大，將如何把？」王偶致棋客，關西人，精悍短小。王試命與國手敵，俱出其右。王因侍上弈言之，翌日宣喚。國手夜以大白浮之，出處子，極妍靚。曰：「此吾女也，我今用妻爾。但來日於御前饒我第一局，我第二局卻又饒爾。我與爾水為翁婿，都在御前。不信吾說，吾豈以女輕許人？」國手實未嘗有女，女蓋教坊妓也。關西樸而性直。翌日，上詔與國手弈，上與王視第一局，關西陽遜國手。上拂衣起，命王且酌酒曰：「終是外道人，如何敵得國手？」關西才出，知為所賣，鬱悶不食而死。
劉錡邊報
高宗得劉錡奏逆亮將戒日渡江，上以為憂。劉貴妃適侍，進曰：「劉錡妄傳邊事，教官家煩惱。」上正色責妃曰：「爾婦人女子，如何曉得？必有教爾欺我者。」斥妃出，不復召。今葬西湖之曲。憲聖嘗從上航海，倏敵騎數十輩掩至，欲拿御舟。后徐發一矢，其一應弦而倒，餘悉引去。高宗重於視師之役，后苦諫，必往，至跪奏曰：「若臣妾裹尺五皂紗，必須一往。」妃不逮聖后矣。
陸石室
陸凝之字永仲，號石室，餘杭人，豐神雋拔，論議倜儻，尤好為詩。少年以計偕入汴郡，法從見之，疑其為仙，邀陸雜坐，命相者某道人視之。道人於群官中指陸曰：「這官人祇是秀才。」諸公因叩以科第，則曰：「且還山修讀。」陸大不得意。道人臨別，揖贈以粒丹，曰：「緩急幸用之。」陸亦異其人，置丹襦帶中。果報罷，垂翅南歸，舟循汴，風激浪怒，舟不能勝，亟抽帶中丹投舟外，風浪始帖息。陸舉手謝天，幸不葬魚腹。汴上有呼其姓名者，則道人也。丹粒炯然已在道人掌中，曰：「吾丹欲濟子之身，非濟舟用也。」陸方從道人再覓丹，汴流急，不得語，陸惘然而已。歸用其說，隱於大滌洞天之石室。人因以「石室」稱之。居逾歲，又有一道人訪陸。形貌不類疇昔，以紳纏雙髽垂背，紳上繪八卦，手持惜氣，揖陸曰：「貧道今夜宿山中，分秀才半榻，可否？」陸難之。道人又曰：「可借一凳，宿於石門之外竹林中否？」陸欣然予凳。既得凳，即視云漢仰臥，唱歌韻，以惜氣閑作步虛聲，音節宛轉，響應山谷，林鶴為之旋舞。陸寢自若也。迨曉，道人持凳謝陸，長揖而別。陸回首，道人登室前天柱峰如飛，頃已在霄漢。陸撫膺懲悔未已。頃又有紗巾白佇袍道人問：「大滌道人宿此，今安在？」陸語以早已去。道人曰：「君不識鍾離公也？」或謂後至者即洞仙，陸猶不悟。光堯退處北宮，思大滌雙逕之勝，先幸大滌，道流清宮以俟，時憲聖亦侍。羽流結亭起居光堯於駕。上詔以「今是閑人，不須這禮數」。道流進天目水洞霄茶，光堯俱憲聖意甚適，宣賜其徒金帛有差。進主觀者，問以「山中頗有能詩客否？」觀師素憐陸，乃〈（一作「亟」）〉以陸對，進陸行卷。太上讀數首，太息曰：「布衣入翰林可也，歸當語大哥。」〈（原注：孝宗）〉憲聖從旁讚曰：「太上祇好休。既是山林隱士，必不要人知，他要官職做甚？看引得大哥定要他出山，卻是苦他。」太上深以為然，遂不以語孝宗。凡陸所四遇道人，或以為神仙，固不可測。而一日之頃，不遇三宮，亦命矣夫。陸竟終於石室云。
開禧兵端
韓侂胄亟欲興師北伐，先因生辰使張嗣古〈（原注：時為左史）〉假尚書入敵中，因伺虛實。張即韓之甥也。使事告旋，引見未畢，韓已使人候之。引見畢，不容張歸，即邀至第，亟問張以敵事。張曰：「以某計之，敵未可伐。幸太師勿輕信人言。」韓默然，風國信所奏嗣古詣金廷幾乎墜笏，免所居官。韓敗，張未嘗以語人也。韓後又遣李壁因使事往伺。壁歸，力以「敵中赤地千里，斗米萬錢，與韃為仇，且有內變」。韓大喜，壁遂以是居政府。予嘗觀巽岩李公燾題名金山云：「眉山李燾攜子垕、壁、塾、墓來。」可謂名父子矣，惜其仲子未熟《顏氏家訓》爾。

[book_title]丙集
褒贈伊川
紹興元年九月二日，敕通直郎程頤：「朕惟周衰，聖人之道不得其傳，世之學者違道以趨利。舍己以為人，其欲聞仁義道德之說，孰從而聽之？亦孰從而求之？閑有老師大儒不事章句，不習訓傳，能自得於正心誠意之妙，則曲學阿世者又從而排陷之，卒使流離顛沛，無所為而死。其禍賊於斯文者亦甚矣。爾潛心大業，無待而興者也。方退居洛師，則子弟從之者孝弟忠信，及進侍講帷，則拂心逆指，務引其君於當道。由其外以察其內，以其所已為逆其所未為，則高明自得之學，可信而無疑。而浮偽之徒，自知學問文采不足以表見於世，乃竊借其名，以為身售。外示恬默，中實躁競；外示質魯，中實奸滑。遂使士聞見而疾之，是重不幸焉爾。朕錫以讚書，寵以延閣，以震耀褒表之者，深明上之所予在此而不在彼也。尚其靈明，知享此哉！可特贈直龍圖閣。」先是，工部侍郎韓肖胄嘗密啟上追褒元祐諸臣，乃有是詔。《中興本末》作八月，《家傳贈告》作九月。贈典當是八月，至九月誥下爾。是月癸未，秦檜相矣。紹翁竊考當時程俱、林遹為中書舍人，當草制詞，然其詞皆度越常法。嘉定十七年四月聖旨：「伊川程頤紹明道學，為世儒宗。雖屢褒崇而世祿弗及，未足以稱崇獎儒先之意。令尚書省訪求其後，特與錄用。」當路知其孫源居池州，故有是命。尚書省旋據池州所申「故侍講程頤直下兩位子孫具到。宗枝圖內程觀之長，年七十四。其次源，年三十九。程源係伊川頤嫡長孫，合議指揮」。四月五日奉旨：「觀之特與補不理選限登仕郎，仍差充池州州學學賓，令本州於上供錢內，月支錢二十貫、米二石，俾奉祭祀。源令赴部銓量。」得旨，源補迪功郎，自是銓中，除二令監丞矣。初，源實往來於都云。元祐初，起伊川誥詞云：「敕鄉貢進士程頤：孔子曰『舉逸民，天下之民歸心焉」，吾思起草茅岩穴，以粉澤太平，而大臣以爾好學篤行薦於朝，願得試用。故加以爵命，起爾為洛人矜式。此故事也。盛名之下，尚謹處哉！」嘉定庚辰，徐公僑為江東倉，跋前後二製詞曰：「右伊川先生舉逸民追贈之誥詞也。昔先生居洛，以道自任。元祐初始應詔，未幾以閑去。中興首明黨議，而先生下世矣。先生之孫源，將以二詞刂諸石。先生之道雖不行於時，此抑以見我朝崇儒重道之意。二月朔，東陽徐某謹書。」紹翁竊疑元祐諸人薦伊川先生者甚力，至謂其有「經天緯地之才，尊主庇民之術」，至是以通直郎判西京國子監〈（原注：按官制，其實教授）〉，製詞何其寂寥簡短若是？蓋中書舍人黃震〈（一作王震）〉所草，黃非知伊川者。紹翁又詳慶元丞相趙公汝愚去國，侂胄始專政，欲以黨去天下之正人，必詆以「偽學」，雖劉德秀從臾為是說，然偽之一字，已見於紹興製詞矣。先是，孔文仲、劉摯、顧臨亦嘗以「偽」詆先生云。
虎符
虎符半在禁中，半在殿岩。開禧間，慈明陰讚寧皇誅韓侂胄，出御批三。其一以授錢象祖、衛涇、史彌遠，其一以授張鎡，又其一以授李孝純。二批俱未發，獨象祖亟授殿岩夏震。震初聞欲誅韓，有難色，及視御批，則曰：「君命也，震當效死。」翌日，震遂遣其帳下鄭發、王斌，邀韓車於六部橋，徑出玉津園夾牆，用鐵鞭中韓陰乃死〈（原注：韓裹軟纏，故難中）〉。地名磨刀坑。鎡始預史議誅韓，史以韓為大臣，且近戚，未有以處。張謂史曰：「殺之足矣。」史退而謂錢、衛曰：「鎡，真將種也。」心固忌之。至是，鎡齎伐自言，史昌言於朝：「臣子當為之事，何為言功？」遂諷言者貶鎡於香，自是不復有言誅韓之功者矣。御批云：「已降御筆付三省，韓侂胄已與在外宮觀，日下出國門，仰殿前司差兵士三十人防護，不許疏失。」後有虎符印，蓋牙章也，文曰「如律令」，本漢制云。震以御筆建為巨閣，刻之樂石，命其屬為之記。初時，御筆皆侂胄矯為，及是皆慈明所書。發、斌排韓車，語以「有御筆押平章出國門」。韓倉忙曰：「御筆我所為也。」行至玉津，許鄭發以節度使，鄭不從。又曰：「我當出北關門〈（原注：韓第在於湖州）〉，如何出候潮門？」又曰：「我何罪？」又語發以「何得無禮大臣」？鄭叱以國賊而鞭之，歸報震。震直趨省中。時錢象祖、陳自強猶在省，震至，錢不覺起而問之曰：「了事否？」震曰：「已了事。」象祖始誦言韓已誅，陳作而再拜錢，且辭象祖，乞以同寅故，保全末路。象祖許之。後衛涇又以同謀誅韓忌史，史故黜涇，事在甲集。鎡後以旨放還，因史變□法，又欲謀史，故貶置象臺。先是，有告御批之謀於韓者，韓答以當以死報國。及告之者甚苦〈（原注：告者即周均）〉，侂胄始與自強謀。自強薦林行可為諫議大夫，欲於誅韓日上殿，一網盡掃象祖以下出國門，韓居中應之。幸韓不得入內，若韓用私人小車徑自和寧門入，斌、發必不覺，則謀韓者齏粉矣。然誅韓之計甚疏，王大受、趙汝談皆預始謀，至書所欲施行之事於掌〈（一有「記」字）〉，幸不敗爾，敗則慈明、景憲殆哉。時寧皇聞韓出玉津園，亟用箋批殿司：「前往追回韓太師。」慈明持箋泣，且對上以「他要廢我與兒子」，又以「殺兩國百萬生靈，若欲追回他，我請先死。」寧皇收淚而止，慈明遂□箋云。
逆曦偽服印
開禧逆曦既誅，偽內史安公丙函其首與偽服、宮號來。上以首付棘寺，偽服與印付臨安府軍資庫。時吳鋼為倅，吏胥未以入庫，急持來示，紹翁亦因以識。其物袍僭黃，領似赬；袍僭赭，領似黃。宮號用黃絹折角為四，文曰「出入殿門」。金授以印，鑄用今文曰「蜀王之印」。僅如今文思給院降式。曦自鑄塗金印文云「蜀國制敕之印」。
萬弩營
紹興末，孝宗命張浚置御前萬弩營於鎮江。癸未戍泅州，甲申與敵鬥，皆有功〈（原注：水心《錢表臣墓志》）〉。
來子儀
來子儀與周洪道實布衣交。洪道既為樞使，子儀入都訪洪道。洪道館於嘉會門外表忠觀，欲因閑薦之於上，特奏假〈（原注：大臣出門訪親舊必奏）〉上問以為何，洪道奏上以訪子儀。上首肯，不復問子儀為誰。洪道與子儀置酒極歡，道故舊外，示以近詩。子儀盡卷，則笑曰：「周樞使詩也，非周洪道詩也。」洪道問所以然，子儀曰：「昔徐師川少年工詩，晚位樞府，浸以不逮於昔。人以為向來自是徐師川詩，後來自是徐樞密詩。」洪道笑而容之。
朱希真
希真有詞名，以隱德著。思陵必欲見之，累詔始至，上面授以鴻臚卿。希真下殿拜訖，亟請致其仕，上改容而許之。
寧皇進藥
寧皇每命尚醫止進一藥，戒以不用分作三四帖。蓋醫家初無的見，以眾藥嘗試人之疾，寧皇知其然。王大受之父克明，號名醫，遇病雖數症，亦只下一藥，曰：「此病之本也，本除而餘病去矣。」〈（原注：王克明事出水心先生為墓銘）〉
秦檜待金使
紹興，金國使持盟書，要玉輅以載，百官朝服迎於麗正。檜使人諭以玉輅非祀天不用，且非可載書。輅雖不用，金使必欲百官迎拜，檜許之。翌日，命省吏雜以緋紫，迎拜於麗正，班如儀。金使造庭，訝百官已立班上。既受書畢，百官嗬殿綴金使以出。金使見向之緋紫諸吏，猶立於門，始悟秦計。又使人至庭，必欲上興躬下殿受書，左右相顧，莫敢孰何。時王汴在班內，起而語使曰：「爾實有書無書？」使遂出書示之，汴奪書而進。使計屈，歸其國，以生事被誅云。紹翁據勾龍如淵《退朝錄》紹興八年十二月二十七日己卯，上召王倫入，責以取書事。既晚，倫見金使於館，以二策動之，金使皇恐，遂許明日上。詔宰職就館見金使，受書納入，人情始安。或曰：「秦檜未有以處，給事中樓照舉諒陰三年之說以語檜，檜悟。於是上不出，而檜攝塚宰即館受書以歸。金始知朝廷有人。」紹翁嘗疑省吏及奪書一節得於所聞，未敢遽載。如淵之論有據甚明。若就館授書，則省吏與奪書之說，真齊東云。
真文忠公諡議
紹翁甲集載真文忠諡事，後以呈示紫微程公許。公惠紹翁以尺牘曰：「《聞見錄》二帙並沐示教，記載詳博，事得實而詞旨微婉，他日足以備史官補放失，非細故也。靖逸抱才，蓄學含章，退處著書，以待來世，當於古人中求之。《聞見錄》所記西山諡議一段，是時公許待罪奉常，為博士。所訂『文忠』二字，實參考公論，與長官同僚商訂累日，而後敢落筆。間有一二公以為太過。然予此諡者，上下無異詞，故議下考功覆議，亦以為當。當時卻不聞其家子弟與政府辨論一節。架閣公〈（原注：即西山嗣，名志道）〉後入朝，亦未嘗一訪。但建安諸賢及嘗登西山之門者，頗相稱尚。當候稍閑，搜索副墨，錄以求教。」紹翁適感奇疾，不及從公求副墨，公已去守袁州〈（原注：程公嘗曆兩製，世號為滄州先生）〉。
悼趙忠定詩
慶元初，韓侂胄既逐趙忠定，太學諸生敖陶孫賦詩於三元樓云：「左手旋乾右轉坤，如何群小恣流言〈（原注：又曰「群邪相煽動謠言」）〉狼胡無地居〈（一作「歸」）〉姬旦，魚腹終天吊〈（一作「葬」）〉屈原。一死固知公所欠，孤忠幸有史長存。九原若遇韓忠獻，休說如今有末孫。」〈（原注：又曰「休說渠家末世孫」）〉。陶孫方書於樓之木壁，酒一再行，壁已不復存。陶孫知詩必已為韓所廉，則捕者必至，急更行酒者衣，持暖酒具下。捕者與交臂，問以「敖上舍在否」？敖對以「若問太學秀才耶？飲方酣」。陶孫即亡命歸走閩。捕者入閩，逮之入都。至都，以書祈哀於韓，謂詩非己作，韓笑而命有司復其貫。陶孫旋中乙丑第，由此得詩名，《江湖集》中詩最多。予嘗以其卷示杜忠可，杜謂典實，其詩率多效陸務觀用事，終不肯效唐風。初識南嶽劉克莊，得其詩卷曰：「所欠典實爾。」南嶽集中詩率用事，蓋取其說。後得南嶽刻詩於士人陳宗之，喜而語宗之曰：「且喜潛夫〈（原注：克莊字）〉已成正覺。」陶孫字器之，號臒翁，福唐人。
鵓鴿詩
東南之俗，以養鵓鴿為樂，群數十百，望之如錦。灰褐色為下，純黑者為貴。內侍畜之尤甚。粟之既，則寓金鈴於尾，飛而揚空，風力振鈴，鏗如雲間之珮，或起從鳳山。紹興中，有賦詩者曰：「鐵勒金狨似錦鋪，暮收朝放費工夫。爭如養取南來雁，沙漠能傳二帝書。」
宮鴉
紹興初，高宗建行闕於鳳山，山中林木蓊如，鴉以千萬。朝則相呼鼓翼以出，啄粟於近郊諸倉；昏則整陣而入，噪鳴聒天。高宗故在汴邸，汴無山，故未嘗聞此，至則大駭。又以敵人之逼，聖思遂不悅，命內臣張去為領修內司諸兒聚彈射，而驅之臨平赤岸間，蓋去闕十有五六里。未幾，鴉復如初。彈者技窮，宮中亦習以為常。唐人詩多用宮鴉，蓋唐宮闕依山云。
田雞
杭人嗜田雞如炙，即蛙也。舊以其能食害稼者，有禁。憲聖渡南，以其酷似人形，力讚高宗申嚴禁止之。今都人習此味不能止，售者至刳冬瓜以實之，置諸食蛙者之門，謂之「送冬瓜」。黃公度帥閩，以閩號為多進士，未必諳貫宿，戒庖兵市坐魚三斤。庖兵不曉所名，遍問諸生，莫能喻。時林執善為州學錄，或語庖人以執善多記，庖人拜而問焉。執善語以可供田雞三斤，庖人如教納入。黃公度笑而進庖人曰：「誰教汝？」庖以執善告。黃公遂館林於賓閣云。執善記博而環奇，為南宮第一。試《聖人備道全美論》，至今舉子誦之。有《林省元文衡事鑒》行於世。驪塘危先生稹弟蟾塘和與之同年，視其手如龍爪而毛。蓋林氏之家與廟相直，其母誕執善之夕嘗與神遇，終為閩名儒云。惜乎強售人婦以為妾，其夫怨言執善，為有司杖之〈（此句有訛）〉，抑鬱以死，執善其後亦亟死云。籲，士之不可不自愛也久矣。
史越王青詞
前載史越王《辭免太傅表》，得之聞見，以為出於余公天錫之父。暨儲行之孫沐錄示，則非《辭免表》，蓋青詞云。「反本狐邱，寓誠獺祭，念此閹門之多指，迫於投老之一身」云云，欲用「侵尋歲月，八十有三」，未有其對。訥齋馮端方在坐，應曰：「補報乾坤，萬分無一。」王稱賞久之。《四六話》中亦載，謂其本於古人之聯，未知前今所載孰是。吳門友人之子胡□北訪余公天錫之弟天任於四明，因舉《聞見》所載，余公天任曰：「是也，蓋先伯所對。但『歲月』二字非是，其易為『甲子』。」天任與余公天錫為同氣，後繼其季父云。
司馬武子忠節
中原既陷敵，忠義之士，欲圖其國，挈而南向本朝者甚多，蓋祖宗之澤，時猶未泯也。謹按韓太監玉所記云：「初，司馬池之後樸，字文秀，借兵部侍郎使金。金丞相、燕國王完顏宗幹見而異之，因授以尚書右丞。樸不屈，然猶縱其出入敵中，生子名通國，字武子，蓋本蘇武之義。通國有大志，嘗結北方之豪。韓玉舉事，皆未得要領。紹興初，玉挈家以南，授京秩江淮都督府計議軍事，其兄璘猶在敵中，以弟故與通國善。癸未九月，都督魏公遣張虯、侯澤往大梁伺璘。璘因以扇贈玉詩云：『雍雍鳴雁落江濱，夢裏年來相見頻。吟盡《楚詞》招不得，夕揚愁殺倚樓人。』魏公見此詩於甲申歲春，復遣侯澤往大梁諷通國、璘等，行至亳州，為邏者所獲。通國、璘與嘗所與交聶山三百餘口，同日遇害，是歲三月十六日也。先是，金主完顏褒之皇太子以都元帥留守大梁，乘十六傳而至，以是月十一日交事。澤與通國、璘、山謀率壯士百人，褲縛短兵，畢趨留守所庭劫之。如得留守，則大事可就。時留守左右與通國結盟者三萬餘人，而澤敗於初十日。皇太子得其圖籍與券，立焚之，獨罪首事。時魏公開督府於丹陽，蓋以右相出使巡邊回也。聞之盛歎云：『某入見上，當白其事而旌之。』會魏公中道罷去，玉亦竄責嶺表。」通國之侄孫振自序其事曰：「昔李翰作《張巡傳》而不為許遠立傳，韓昌黎歎許遠之忠節，未能盡白於世，遂敘於巡傳之後，使後之人知遠之不屈於賊如此。夫為士而知逆順之理，殞其身而全其節，此固人臣分內之事，其無後之人以發揚之，則忠肝義膽，將遂泯沒，豈不痛哉！吾祖尚書，靖康間奉使金國，辭氣激烈，謀略深遠，雖不能遏其方張之勢，而亦足以起其敬畏之心。及扈從北狩，不以利動，不以死懼，高宗加諡忠潔，褒崇之典極於一時。繼又采擇著之國史，吾祖之節無遺憾矣。若季父武子，埋跡異邦，一心本朝，起義未成，遽遭屠戮。後韓太監紀其詳，王尚書希呂書其略，雖未能載諸史冊，而節義之名，庶幾不至磨滅。韓昌黎以張、許二家子弟才智卑下，不能通知先志為羞；今季父節義未能彰彰於世，振若不能有以永其傳，則是亦張、許二家之子弟也。敬以王、韓二記刊諸琬琰，以備異時高義君子發其潛德云。」王公希呂為之序曰：「昔予居鄉，有陝右林虎臣者，自西而東，至符離家焉。其家鄰居，數月稍熟，因詢以西事。林因辟人曰：『去年敵人傾國犯淮南，吾鄉之豪共千餘人倡義而起，有司馬通國者主其盟，將為批亢搗虛計，不幸事未成而機已露，司馬氏之家數百指殲焉。俄其徒已變姓名，攜妻子，因得出關，以至於此。』予因歎曰：『忠孝之節，其萃於司馬氏乎！昔我先正溫國文正公迨事四朝，惟忠惟孝。忠潔公繼之，今通國又繼之。皆以忠義憤發，效死金庭。事雖未成，亦可謂是以似之。惜乎時予在敵中，不能為作傳，姑記其略，以俟詢訪。王希呂記。」紹翁竊謂：通國受魏公之間，欲掩襲大梁以相應，敵知豪傑必出於此，故遣其子乘十六傳而來，亦神矣。通國知其志，宜息謀可也。為忠義功名所激，顧出於此，惜夫！紹翁謹按：韓太監所載謂魏公於甲申歲春見璘詩，因遣張虯、侯澤，蓋隆興二年也。隆興元年癸未歲，魏公開督府，次年甲申兵敗，王汴之和議遂成。通國敗於三月，魏公罷於四月，相去一月事耳〈（原注：浚，少保、保估軍節度使、判福州）〉。
張史和戰異議
自金人渝盟，兵革不得休息，民之瘡痍日甚。會天子新立，謂：「我家有不共戴天之仇，朕不及身圖之，將誰任其責？」乃奮志於恢復。由是天下之銳於功名者，皆扼腕言用兵矣。史公浩相時之宜，審天下之勢，以為未可。上疏曰：「靖康之禍，孰不痛心疾首？悼二帝之蒙塵，六宮之遠役，境土未還，園陵未肅。此誠枕戈待旦、思報大恥之時也。然陛下初嗣位，不先自治，安可圖遠？矧內乏謀臣，外無名將，士卒既少而練習不精，而遽動干戈以攻大敵，能保其必勝乎？苟戰而捷，則一舉而空朔庭，豈不快吾所欲；若其不捷，則重辱社稷，以資外侮，陛下能安於九重乎？上皇能安於天下之養乎？此臣所以食不甘味而寢不安席也。張浚老臣，豈其念不到此？而惑於幕下輕易之謀，眩於北人誑順之語，未遑精思熟慮，決策萬全，乃欲嘗試為之，而徼幸其或成。臣竊以為未便。上皇親睹禍亂，豈無報敵之志？當時以張、韓、劉、嶽各領兵數十萬，皆西北勇士，燕、冀良馬，然與之角勝負於五六十載之間，猶不能復尺寸地。今而欲以李顯忠之輕率、邵宏淵之寡謀，而取全勝，豈不難哉！惟陛下少稽銳志，以為後圖，內修政事，外固疆圉，上收人才，下裕民力，乃選良將，練精卒，備器械，積資糧。十年之後，事力既備，苟有可乘之機，則一征無敵矣。」已而浚以樞密使都督江淮軍馬，請上幸建康，以成北伐之功。吏公曰：「古人不以賊遺君父。必乘輿臨江而後成功，則都督安用？且上〈（一誤作「陛下」）〉遠征，而上皇獨留，敵以一騎犯淮，則此城之人騷然奔遁，上皇何以安處乎？」浚又請以所部二十萬人進取山東，史公問：「留屯江淮幾何人也？」曰：「半之。」復與計其守舟、運糧之人則各二萬，曰：「然則戰卒才六萬耳，彼豈為是懼耶？況淄、青、齊、鄆等郡雖盡克復，亦未傷於彼。彼或以重兵犯兩淮，荊襄為之牽制，則江上之危如累卵矣。都督於是在山東乎？在江上乎？」詰難於天子，凡五日。史公復勸浚曰：「明公以大仇未復，決意用兵，此實忠義之心。然不觀時審勢而遽為之，是徒慕復仇之名耳。誠欲建立功業，宜假以數年，先為不可勝以待敵之可勝〈（一作「下」）〉，乃上計也。明公四十年名望，如此一旦失利，明公當何如哉！」浚曰：「丞相之言是也。雖然，浚老矣。」史公曰：「晉滅吳，杜征南之力也。而當時歸功於羊太傅，以規模出於祜也。明公能先立規模，使後人藉是有成，則亦明公之功也，何必身為之？」浚默然，乃見上曰：「史浩之意已不可奪，惟陛下英斷。」於是不由三省、樞密院而命將出師矣。其年五月，師渡淮。史公曰：「國之大事在戎。予以宰相兼樞密使而不獲與聞，將焉用相？」遂力請罷歸。歸未及□，師敗於符離，卒十有三萬，一夕而潰死者不可勝數，資糧甲兵，捐棄殆盡。天子哀痛，下詔罪己。左相以議論詭隨待罪，而都督以師徒橈敗自劾矣。
寧皇登位
前載憲聖策立寧皇事，雖黃屋初非堯心，而天下皆謂宜立。光皇當勵精之初，薛公圭投北宮麗正書，言頗切至，蓋孝宗之意初主沂邸，光皇亦屬意焉。書略曰：「庶之亂嫡，白宮闈始。夫庶之亂嫡，則支之亂本之漸也。而支之亂本，則異姓之亂同姓之漸也。異姓之亂同姓，則又□□□□□之漸也。」又曰：「陛下踐祚，今既五年。皇子嫡長，已逾弱冠。玉冊之命未布，而青宮之席尚虛。」又曰：「陛下不即天下之安，而冒天下非常之危；不守天下之常，而履天下不測之變。采之遊言，殊有驚悸；采之國論，曾無建明。」又曰：「祖父互疑，天地幾變；子孫猜防，上下解體；支嫡交忌，臣民異心。臣始聞之，未敢遽信。今既日久，不容無惑。道路之言，喧傳百端，中外之心，憂疑萬狀。燕宮聞之，寧無懷貳；乘輿聞之，莫或改容；藩邸聞之，未免憂禍。此何等事也，而俾見於世？此何等議也，而俾聞於時？陛下〈（原注：謂孝宗）〉盍亦自思其何以得此議？固宜自盡吾為祖為父之道也。上〈（原注：光宗）〉盍亦自思其何以得此議？固宜自盡吾為子為父之道也。」又曰：「陛下曾知有竊議之人乎？否也。問之左右，問之在朝，蓋有君也，不敢言矣；問之主上，蓋有父也，不敢言矣；問之太子，蓋有祖也，仍有父也，尤不敢言矣。為臣之言，不通於君；為子之言，不通於父；為孫之言，不通於祖；而微臣僭言之，死有餘地矣。如蒙聖恩，特垂天聽，君臣之情通，自臣言始；父子之情通，自臣言始；祖孫之情通，自臣言始。臣雖身首異處，而忠孝獲書於史冊。雖瞑目於地下，將有辭以對越先朝十御皇帝在天之靈矣。」蓋紹熙五年甲寅歲所上也。嘉熙壬寅，公圭之里人陳貴明為跋其書云：「懶庵趙蹈中載寧廟之立，實出於水心先生之建議。雖然，水心之議特出於一時之危疑，蹈中所載寧廟堂〈（「堂」字疑衍）〉登極之詔，遲下數月〈（「月」疑「日」）〉，襄州之亂作矣，特以詔至而止。嗚呼，孰知有獻策於承平無事者哉！」初，光宗疾不能喪，襄陽士人陳應祥陰連北方鄧州叛黨，欲殺守臣張定叟，用縞素代皇帝為太上執喪，且舉襄以順北。適寧皇登極之詔甫三日而至，陳遂變色寢謀，旋為其黨所訴。定叟臨閱場問之曰：「朝廷負爾耶？太守負爾耶？」各命將士射之。先誌其箭，中其肝者有某賞，中其心者有某賞，中其體若肢者有某賞。發陳之篋，惟縞巾數千云。先是，趙蹈中具載水心讚嘉邸之語數十百，親筆其顛末，紹翁未之見也。薛君，永嘉士人，子夢桂嘗以其書稿示紹翁。當時陳議者恐不止一薛，然曲突徙薪之不賞，自昔然矣。
葉洪斥侂胄
洪字子大，為紹翁鄉人，且年少負才不羈。慶元間，疾侂胄而未有間，洪館於韓氏，即侂胄族子，蓋騃兒也。以後戚預內宴，洪代為之書，徑入御寧宗〈（一云「徑入於御」）〉，其最切至處云：「侂胄弄權不已，必至弄兵。」寧宗以示侂胄。侂胄跡所為書則洪也，除名仕籍，編置邕管者十六年。嘉定初，盡復其官，並理編置年以為實曆僉書邕管事。洪旋終於任。
景靈行香
百官赴景靈行香，僧道分為兩序，用其威儀咒語。初，僧徒欲立道流右，且云僧而後道，至交訟久之。秦檜批其牘云：「景靈、太乙，實崇奉道教之所，道流宜居上。」至今定為製云。紹翁以為祖宗在天之靈，必不願歆於異教，且市井髡簪之庸人，宜皆斥去。近者，淳祐進書，例用僧道鐃鼓前導，朝廷有旨勿用，蓋得之矣。惜未施於原廟。
王醫
王繼先以醫術際遇高宗。當高宗款謁郊宮，僅先期二日，有瘤隱於頂，將不勝其冠冕。上憂甚，詔草澤。繼先應詔而至，既視上，則笑曰：「無貽聖慮，來日愈矣。」既用藥，瘤自頂移於肩，隨即消，若未嘗有，上遂郊見天地。上嘗以瀉疾召繼先，繼先至則奏曰：「臣渴甚，乞先宣賜瓜而後靜心診御。」上急召太官賜瓜。繼先先食之既，上覺其食瓜甘美，則問繼先：「朕可食此乎？」繼先曰：「臣死罪，索瓜固將以啟陛下食此也。」詔進瓜，上食之甚適，瀉亦隨止。左右驚，上亦疑，問繼先曰：「此何方也？」繼先曰：「上所患中暑，故瀉，瓜亦能消暑爾。」大率皆類此。其後久虛東宮，臺臣論繼先進藥無效，安置福州，因家焉。王涇亦頗宗繼先，術亦有奇驗，然用藥多孟浪。高宗居北宮，苦脾疾，涇誤用瀉藥，竟至大漸。孝宗欲戮之市朝，憲聖以為恐自此醫者不敢進藥，止命天府杖其背，黥海山。涇先懷金箔以入，既杖，則以傅瘡，若未嘗受杖者。後放還，居天街，猶揭榜於門曰「四朝御診王防御」。有輕薄子以小楮帖其旁云：「本家兼施瀉藥。」王慚甚。寧皇患痢，召曾醫〈（原注：不記名）〉入視。曾診御畢，方奏病證，未有所處。慈明立御榻後，有旨呼「曾防御，官家吃得感應丸否？」曾連稱「吃得，吃得」。慈明又諭：「須是多把與官家吃。」曾承教旨，對以須進二百丸。寧皇進藥如數，瀉旋定，又進二百丸，遂止。曾時坐韓黨被譴，上遂於其元降秩上更增三秩。寧皇不豫滋久，謂左右曰：「惟曾某知我性。」急召入。診訖，嗚咽不勝。上曰：「想是脈兒不好也？」曾出，自診其脈，謂家曰：「我脈亦不好。」先寧皇一夕而逝。米南宮五世孫巨秀，亦善醫，嘗診史相脈，語未發，史謂之曰：「可服紅丸子否？」米對以「正欲用此」，亦即愈。史病手足不能舉，朝謁遂廢，中書要務運之帷榻。米謂必得天地丹而後可。丹頭偶失去，歷年莫可訪尋。史病甚，召米於常州。至北關，登舟買飯，偶見有售拳石於肆者，頗異，米即而玩之，即天地丹頭也。問售者：「爾何自至此？」曰：「去年有人家一你子持以售。」米因問厥值，售者謾索錢萬。米以三千酬直持歸，調劑以供史。史疑而未敢嘗。適有閽者亦病痿，試服，即能坐起。又以起步司田帥之疾，史始信而餌，身即輕，遂內引。及史疾再殆，天地丹已盡，遂薨於賜第。
高士
孝宗聖性超詣，靡所弗究厥旨，尤精內景。時詔山林修養者入都，置之高士寮，人因稱之曰「某高士」。皇甫高士，予既載其出入矣。又有謝高士，以從臣薦，講《易》於宮中，孝宗問以老莊之學，謝對以「人主當以君國子民為心，若老莊之學，其俟之者歟！」易如剛最後灑掃高士堂，亦稱高士，去其徒無甚異，唯善於趨謁，以故史越王、尤錫山、楊誠齋、陸三山頗與之遊。陸公嘗以齋宿竹宮，因叩其廬。有二蒼童對弈，微聞松風間有琴絲棋弈聲。陸公心羨，以為是何異神仙之居，叩二蒼童，願見高士，童答以高士已出，去某御藥處〈（原注：中貴人也）〉，陸因歎息曰：「高士亦見御藥耶？」笑而出。宮本中貴人提舉，易所見者提舉也，陸公未之知爾。然高士見本宮提舉，亦非所以為高士矣，宜發陸公之笑也。寧皇聖性多可，其徒率因左右乞先生號，天慶陳道士、三茅張道士，俱不由給舍得先生號。陳書於狀，謁史相。史不悅，叱典謁改天慶觀主銜，始命入。因謂陳工於修創，若先生號，豈可輒當？因謂三茅亦然。遂於群從官前及此。以如剛嘗與越王諸公遊，奏之上，賜通妙葆真先生，敕由給舍下。先是，史於賜第齋醮罷，戲命如剛升高席，如浮屠問對說葛藤。如剛乏辨，舉道士姚公邃代己說法。姚從容就席，有僧作禮而問曰：「伺候於公卿之門，奔走於形勢之途，足將進而趑趄，口將言而囁嚅，如何謂之『岩隱』？」〈（原注：姚自號為岩隱）〉姚即對曰：「若以色見我，以音聲求我，是人行邪遭，不能見岩隱。」僧屈伏，姚擲拂下座，史大加器賞。如剛後悔不自升席。史眷如剛浸異於姚，如剛譖姚於史不行。蓋嘉定間事也。
蕭照畫
孤山涼堂，西湖奇絕處也。堂規模壯麗，下植梅數百株，以備遊幸。堂成，中有素壁四堵，幾三丈。高宗翌日命聖駕，有中貴人相語曰：「官家所至，壁乃素耶？宜繪壁。」亟命御前蕭照往繪山水。照受命，即乞上方酒四斗，昏出孤山，每一鼓即飲一斗，盡一斗則一堵已成畫，若此者四。畫成，蕭亦醉。聖駕至，則周行視壁間，為之歎賞。知為照畫，賜以金帛。蕭畫無他長，唯能使玩者精神如在名山勝水間，不知其為畫爾。
慈明
慈明太后，越人也。善通經史，能小王書。母張夫人以樂部被憲聖幸，後以病中〈（一無「中」字）〉歸李氏，死葬西湖小麥嶺下，地名放馬場。憲聖常因樂部不協，顧左右曰：「我記得張家，今安在？」左右對曰：「已死矣。有女頗聰慧。」憲聖念張氏，故召後入，時年十一二。嘗置憲聖側，宮中謂之「則劇孩兒」。及既長，寧皇侍宴長樂，目後有異，而重於自請。憲聖知其意，遂宴寧皇而賜之，曰：「做好看待，他日有福。」〈（原注：憲聖精於五行）〉由此遂正六宮之位。慈明所以報憲聖者，既無不至〈（一云「無所不至」）〉，閣子內揭帖圖則吳氏之宗枝也，居則指姓名以問左右曰：「這個有差遣也未？」每遣景獻諭時相，凡除授必先吳氏而後其家。先是，後葬其母於群宮人塚。閱歲浸久，至不知兄弟信。迨備六宮禮，始遣迎次侄，今永寧郡王於衢，或謂後父即兄也〈（此句疑有誤字）〉。葬張夫人處，蓋天造地設，非人力所及。山自南高峰為岡阜，至夫人壟忽踴去，若龍昂首為嶺。春陽發達，夫人墳有物若鍾乳結成甓，淵泉環繞，源出百里。其家
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:41:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>