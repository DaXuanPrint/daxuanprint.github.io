<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御批资治通监纲目全书序,提要,卷首,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,举要卷一,举要卷二,举要卷三,资治通鉴纲目前编全文在线阅读,资治通鉴纲目前编全文在线下载,大玄古籍书库">
<meta name="description" content="《资治通鉴纲目前编》18卷，外纪1卷，举要3卷。元朝人金履祥撰。金氏有感于朱熹之书前史空缺之憾而成此编。该书上溯帝尧之世，下讫周威烈王二十三年(前403)三家分晋。发凡体例，以纲以目悉遵循朱子之书，所据均注出处，以示为信史。明人陈仁锡将此书与朱子纲目合刻刊行问世。玄烨据以批评时，共得批语2条。_资治通鉴纲目前编_全文在线阅读_资治通鉴纲目前编_全文在线下载_大玄古籍书库">
<title>资治通鉴纲目前编_金履祥_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">资治通鉴纲目前编</span> <br/>
          作者： <span class="inputVal" id="bkauthor">金履祥</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,史评,完结</span> <br/>
          字数： <span class="inputVal" id="bknum">[book_length]490070</span> <br/>
          说明： <span class="inputVal" id="bkdec">《资治通鉴纲目前编》18卷，外纪1卷，举要3卷。元朝人金履祥撰。金氏有感于朱熹之书前史空缺之憾而成此编。该书上溯帝尧之世，下讫周威烈王二十三年(前403)三家分晋。发凡体例，以纲以目悉遵循朱子之书，所据均注出处，以示为信史。明人陈仁锡将此书与朱子纲目合刻刊行问世。玄烨据以批评时，共得批语2条。</span> <br/>
          封面： <span class="inputVal" id="bkimg">Z_6986.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]资治通鉴纲目前编
[book_author]金履祥
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,史评,完结
[book_length]490070
[book_dec]《资治通鉴纲目前编》18卷，外纪1卷，举要3卷。元朝人金履祥撰。金氏有感于朱熹之书前史空缺之憾而成此编。该书上溯帝尧之世，下讫周威烈王二十三年(前403)三家分晋。发凡体例，以纲以目悉遵循朱子之书，所据均注出处，以示为信史。明人陈仁锡将此书与朱子纲目合刻刊行问世。玄烨据以批评时，共得批语2条。
[book_img]Z_6986.jpg


[book_title]御批资治通监纲目全书序
朕惟自古帝王言动必记而史事以兴顾周礼外史所掌卷帙寖繁即记传亦异千百年来微言大义昭接天壤必以尼山笔削为断所从来尚矣粤自龙门而降累朝国乘体制略同涑水司马氏易分类为合编盖犹左氏法也紫阳朱子特起而振举之纲以提要目以备详岁时列於上而天统明章程繋於下而人纪立增损精切予夺谨严庶几春秋大居正之宗指与虽其间事例櫽括稍有脱误大都门人一时采辑之过实非晦庵本意也自时厥後有前编有外纪有大纪续编以及考证集览发明质实之类诸家论着不一而足要皆商确折衷互相参订明儒陈仁锡裒集而剞劂之不可谓非先哲之功臣也朕几务之暇留神披阅博稽详考纎悉靡遗取义必抉其精徵辞必搜其奥析疑正陋厘异阐幽务期法戒昭彰质文融贯前後所着论断凡百有余首兹允诸臣请并以付梓颁布宇内俾士子流传诵习开卷了然不特天人理欲之微古今治忽之故一一胪如指掌即子朱子祖述宣尼维持世教之苦衷并可潜孚默契於数千载之下是则朕敦崇古学作新烝民之至意也爰叙述以冠篇端用昭示於无穷焉
康熙四十六年正月十七日

[book_title]提要
【臣】等谨案
御批资治通监纲目前编十八卷外纪一卷举要三卷元金履祥撰履祥字吉父婺之兰谿人从学於同郡王栢何基得朱子之传当宋末造尝上书献海道捣虚之策不用德佑初以迪功郎史馆编校起之弗就闭户着书居仁山之下学者称为仁山先生大德初卒至正中追諡文安其学务为有用凡天文地形礼乐田乘兵谋阴阳律算之书罔不切究所着大学章句疏义尚书表注诸书已别着録是编用皇极经世皇王大纪之例凡纲目所未载者编年纪事一以尚书为主下及诗礼春秋经传旁及旧史诸子采摭条繋凡所引书多
加训释以裁正其义有出於前儒所未发者盖朱子纲目本於资治通监断自三晋分封迄於五代之季是编则上溯帝尧下迨威烈准刘恕外纪以记前事而举要三卷为其标目亦犹通监之有目録也又取上古之事为外纪一卷以冠其首每条悉标出处以示传信书成以授其门人许谦而曰微言懿行後王所当法苛法乱政後王所当戒可谓得着书之要矣明陈仁锡始与纲目合刻我
圣祖仁皇帝既取纲目之书加以
御批乃并此刋布以为考古之助洵可以昭示无穷
矣乾隆四十六年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷首
三皇纪【索隐曰纪者记也本其事而记之故曰本纪帝王书称纪者言为後代之纲纪也】总论【双湖胡氏曰三皇之号昉於周礼外史掌三皇五帝之书而不指其名其次则见於秦博士有天皇地皇人皇之议秦去古未远意三皇之称此或庶几焉汉孔安国书序乃始以伏羲神农黄帝为三皇少昊颛顼高辛尧舜为五帝不知果何所本盖孔子於家语自伏羲以下皆称曰帝易大传春秋内外传有黄帝炎帝之称吕氏月令虽不可为据然有曰帝太昊帝炎帝帝黄帝亦足以表先秦昧尝以伏羲神农黄帝为三皇也至宋五峰胡氏直断以孔子易大传以伏羲神农黄帝尧舜为五帝不信传而信经其论始定然三皇之号不可泯也则亦以天皇地皇人皇言之但此三者本无所稽意混茫初开先有天而後有地既有天地则气化而人生焉皇极经世书以元经会所谓天开於子地辟於丑人生於寅至寅始为开物之初意三皇之号由此而称而所谓三坟者亦必因文籍既生之後述上古之事而有定书大抵鸿荒阔远不可得而详矣况夫子於书首唐虞於易首伏羲伏羲以前皆未尝道阙之可也】
盘古氏
【太极生两仪两仪生四象四象变化而庶类繁矣相傅首出御世者曰盘古氏又曰浑敦氏】音释【盘舌氏释名盘古犹言盘固也太极生两仪张九韶曰太极者象数未形而理已具之称两仪者天地之】
【谓也四象变化张九韶曰四象者太阳少阳太隂少隂之谓也邵子以日月星辰为天之四象水火土石为地之四象也释名变者化之始化者变之终也浑敦氏释名浑敦未昭晰之谓也敦或作沌】总论【五峰胡氏曰盘古生於大荒莫知其始明天地之道达隂阳之变为三才首君於是混茫开矣】
史论【静轩周氏曰天之立君以御世也君之立极以统衆也故易曰天地之大德曰生圣人之大宝曰位混沌之世天地始分即有盘古氏出自太极而生两仪自两仪而生四象变化无穷庶类繁夥由是天地始为天地人物始为人物而混茫开矣虽然鸿荒之世书契未立制度未备为君者不过穴居而野处茹毛而饮血俾是时不生盘古则天地何由以分日月何由以辨山川何以为山川草木何以为草木此盘古所以继天而出治也厥後天开於子则有天皇氏地辟於丑则有地皇氏人生於寅则有人皇氏天地人判而三才以立世道渐开风气渐盛人文宣着治教休明矣天之立君岂苟焉而已哉是以父天母地而谓之天子天子者首出庶物而万国咸宁其任大责重不其然乎噫】
天皇氏
【一姓十三人继盘古氏以治是曰天灵澹泊无为而俗自化始制干支之名以定岁之所在十干曰阏逢旃蒙柔兆强圉着雍屠维上章重光玄黓昭阳十二支曰困敦赤奋若摄提格单阏执徐大荒落敦牂协洽涒滩作噩阏茂大渊献兄弟各一万八千岁】音释【天皇氏释名天阳气上积而成形者也皇大君也氏姓氏也盖天地未分之首元气混而为一一气既分之後先有天而後有地则气化而人生焉谓之天皇氏者盖取天开於子之义也干支之名蔡邕独断云干干也其名有十亦曰十母即甲乙丙丁戊己庚辛壬癸是也支枝也其名一十有二亦曰十二子即子丑寅卯辰巳午未申酉戌亥是也】史论【静轩周氏曰盘古氏既分天地天既开於子矣而天皇氏出焉继盘古而为治天既开矣而干支之名则未制也地既辟矣而岁时之位则未定也由是制干支以定岁之所在甘澹薄以俟俗之自化传曰非天子不议礼不制度不考文今天皇氏居天子之位操制作之权既立十干以定岁又立十二支以定时岁时既定民始知天道之所向矣夫有一代兴王之君必立一代兴王之制後王自是而相因百世俟之而不惑观其律身行已澹薄无为诚足为帝王御世之良法後之琼宫瑶台糟丘池酒者自取灭亡何益之有俗化澹薄亦无奢僭而天下趋於清静无欲之乡上行下效捷於影响所谓家齐而国治也民风之盛为何如哉故通监大书特书以首外纪欲使时君世主法其澹薄无为之心兢兢业业罔敢侈肆毋轻民亊惟艰无安厥位惟危见贤而思齐可也】
地皇氏
【一姓十一人继天皇氏以治爰定三辰是分昼夜以三十日为一月兄弟各一万八千岁】音释【地皇氏释名地隂气下凝而成质者也谓之地皇氏者盖取地辟於丑之义也爰定三辰爰所也三辰谓日月星也亦曰三光左传三辰旗旗昭其明也】
史论【静轩周氏曰此地辟於丑而有地皇氏出焉所以主宰万物而君临天下者也天地开辟支干已名俾三辰不定昼夜不分则冥冥焉万古皆如长夜矣由是明乎昼者则谓之日明乎夜者则谓之月在天成象在地成形而谓之星宿昼夜者隂阳之道也三辰既分而昼夜已判消长盈虚朔望相继而遂以三十日为一月焉圣人创制立法垂宪万世俾後之民人皆知日月之道星辰之理昼夜之所以然岁月之如此故不啻如披云雾而覩青天剪荆棘而寻大道引醉生梦死之人心而登高明正大之域矣是以天生圣人精气所萃天不能言语也而圣人言语之天不能动作也而圣人动作之天不能刑杀也而圣人刑杀之君师之位至尊至重位则天位禄则天禄天子代天理物继天以出治者也人君敬天法祖节用爱人乃职分之当然耳讵可轻佻而已哉】
辨疑【余宗海曰愚闻之师云八千之千当作百盖邵子以自有天地至于穷尽谓之一元一元有十二会一会有一万八百年子会生天丑会生地寅会生人至戌会则闭物而消天亥会则消天而消地至子会则又生天而循环无穷矣自寅会箕一度至午会星一度该四万五千余年正唐尧起甲辰之时也夫自开辟以来固有民物帝王第以书契未兴无从稽考其曰天皇氏地皇氏人皇氏盖亦传闻其名而已故作史者以生民以来若千年岁洒派於天地人皇氏之下以足其数岂眞有一万八千岁之理哉然不以四万五千六百年録之於唐尧之前而置之於此盖亦误矣学者不可不察】
人皇氏
【一姓九人继地皇氏以治相厥山川分为九区人居一方故又曰居方氏当是时也万物羣生淳风沕穆主不虚王臣不虚贵政教君臣所自起饮食男女所自始亦号九皇氏兄弟九人合四万五千六百年】音释【人皇氏释名人者神也而为万物之最灵者也谓之人皇氏者盖取人生於寅之义也淳风沕穆淳实也亦作醇贾谊赋沕穆无穷注沕穆?微貌沕音勿】
史论【静轩周氏曰此人生於寅而人皇氏出所以继天皇地皇而为治也是时风气渐开而万物为之羣生时序渐着而淳风为之沕穆君乃明君而主不虚王臣乃良臣而臣不虚贵制治渐敷而政教所由兴礼义渐备而君臣所自起饥食渴饮而民食用渐着矣男交女媾而民婚姻渐长矣是时法网疎濶风俗淳厚为君者不以安富尊荣为心为臣者不以崇高富贵为重迨夫林林总总之民但知花开为春叶落为秋饥则思食渴则思饮而已民伪犹未滋也人欲犹未侈也人虽羣生而僭夺之患不兴物虽总聚而凌偪之念不举故人皇氏兄弟九人分为九区各一方均享天禄非若後世视骨肉如宼讐待兄弟如芒刺分门割户恶若贼讐也人心不古有如是哉噫】总论【愚按春秋元命苞曰天地开辟至春秋鲁哀公蒋十四年获麟之岁凡二百二十六万七千年分为十纪其一曰九头纪即人皇氏也古者谓一人为一头人皇兄弟九人故也二曰五龙纪又谓之五姓兄弟五人曰皇伯皇仲皇叔皇季皇少治在五方司五行布山岳继人皇御世者也方是时也世亟巢穴日月贞明三曰摄提纪五十九姓继五龙氏以治分天下而居焉四曰合雒纪三姓继摄提氏以治始教民穴居者也五曰连通纪六姓继合雒氏以治六曰叙命纪四姓继连通氏以治七曰循蜚纪八曰因提纪九曰禅通纪十曰疏仡纪自人皇氏至叙命氏凡八十三君自循蜚而後皆有世次可纪禅通则终于炎帝疏仡则始于黄帝以迄于周言虽繁而亊不经见闻者疑之夫人灵於万物而气禀不齐其才德出类者则为衆所宗此君道之始也蠭螘尚然况于人哉以盘古之先为无君耶吾不得而知也以人皇之後为有君耶吾不得而泯也愼其世而着其号去其怪而存其常可也故谨列循蜚纪以下附诸人皇氏之末以备参考焉】
循蜚纪【循蜚者以其时德厚信矼人循其化速若蜚也有号而无世凡二十二氏】音释【德厚信矼厚深也矼苦江切信实貌】
钜灵氏
【出於汾脽握大象持化权挥五丁之士驱隂阳反山川居无恒处而迹躔于蜀】音释【出於汾脽出犹生也汾脽谓汾隂脽上也按一统志汾隂古地名汉置县属河东郡宋改荣河县而本朝因之属平阳府苏林曰脽音谁如淳曰脽者河东岸特堆堀长四五里广一里余高十丈汾隂县治脽之上也】
句强氏
谯明氏
涿光氏
钩阵氏
黄神氏
神氏音释【臼许切】
犂灵氏
大騩氏音释【騩京媚切】
鬼騩氏
弇兹氏音释【弇沽三切】
泰逢氏
冉相氏
盖盈氏
大敦氏
灵阳氏
巫常氏
泰壹氏
【是为皇人调大鸿之气正神明之位盖范无形尝无味要会久视操法揽而长存者】
空桑氏音释【帝王世纪云陈留县南一十五里有空桑城即空桑氏所都伊尹亦生於此】神民氏
【又曰神皇盖使神民异业精气通行者】
徛帝氏
次民氏
【次民之世穴处终矣】
因提纪【因提者其世咸有制作俾後人可因以利时也有号有世凡十三氏】
辰放氏
【古初之人卉服蔽体辰放氏作教民木茹皮以御风霜綯髪閐首以去灵雨而人从之命之曰衣皮之民传四世】音释【卉服蔽体孟康曰卉服岛夷之服注卉音毁蔽犹遮也木茹皮居辇切两手取也茹而预切相牵引貌綯髪閐首綯徒刀切绞之也閐未详音切疑字之讹也以去灵雨去除之也诗定之方中篇灵雨既零注灵善也灵雨者方春时雨也】
蜀山氏
【蜀之为国肇自人皇其始蚕丛拍濩鱼鳬三君各数百岁同号蜀山蚕丛居瞿上鱼鳬治导江逮蒲泽俾明时人氓椎结左言不知文字亊莫克传最後望帝杜宇云】音释【居瞿上居犹聚也瞿上古城名按一统志在成都府双流县东一十八里乃蚕丛氏所都治导江治理之也导江古邑名按一统志本汉都安县唐改导江县元省入灌县属成都府逮蒲泽逮及之也蒲泽古邑名按一统志本汉堂阳城晋置蒲泽县宋省入南宫县属眞定府人氓椎结左言氓眉庚切民也亦作甿周礼注甿犹懵懵无知貌服?曰椎一作魋今兵士作椎头结也索隐曰魋传追反结音计谓为髻一撮似椎而结之故字从结案魋结二字依字读之亦通夷人俗本被髪今蜀民同其风俗但魋其髪而结之左犹戾也毛晃曰人道以右为尊故非正之言曰左言望帝杜宇九域志杜宇古蜀主也号望帝蜀尝大水宇与居人避水於长平山後鼈灵开峡治水人得陆处宇禅位与之自居西山得道昇天】
豗傀氏音释【豗呼回切一作虺傀始回切亦作瑰】
【传六世】
浑沌氏
【传七世】
东户氏
【子思子曰东户氏之熙载也绍荒屯遗美好垂精拱默而九寰以承流当是之时禽兽成羣竹木遂长道上顔行而不拾遗耕者余饩宿之陇首其歌乐而无謡其哭哀而无声盖至德之世也传十七世】音释【熙载书舜典有能奋庸熙帝之载注熙广也舜言有能奋起事功以广帝尧之事者九寰以承流九寰犹言九州也释名寰天子封畿内县也董仲舒策郡守县令民之师帅所以承流而宣化也道上顔行而不拾遗道犹路也汉书注早行曰顔家语孔子与闻鲁政道不拾遗注拾取也遗失也耕者余饩宿之陇首余食之賸也饩许意切馈客生食及刍米也陇力董切丘垄也顔师古曰田中高处也亦作陇】
皇覃氏
【又曰离光氏春秋命历序曰皇覃氏之世也在而不治官天地府万物信乎无假是故死生同兆而不可相陵传七世】
启统氏
【传三世】
吉夷氏
【传四世】
几蘧氏
【亢仓子曰凡蘧氏之在天下也不治而不乱狥耳目内通而外乎心知天下之人惟知母不知父鹑居鷇饮而不求不誉画则旅行夜则类处及其死也槀舁风化而已命之曰知生之民天下盖不足治也】音释【鹑居鷇饮杜甫朝享太庙赋圣人鹑居鷇饮注鹑?鸟也鷇鸟子欲出者言圣人如鹑鸟之居无常处而饮食如鷇之待哺而活也槀舁风化槀古老切说文水茎为槀舁云俱切说文共举也诗序风以动之教以化之】
韦氏
【传四世】
有巢氏
【传二世说见後】
燧人氏
【传八世说见後】
庸成氏
【羣玉之山平阿无隘四彻中绳庸成氏之所守先王之册府也传八世】音释【羣玉之山云云先王之册府穆天子传天子西登崑仑见西王母癸巳至於羣玉之山先王之所谓策府注羣玉山西王母所居者册与策通言往古帝王以为藏书之府所谓藏书策之山也故秘书省谓之策府】
轩辕氏
【作于空桑之北绍物开智见转蓬而制乘车横木为轩直木为辕故号轩辕氏】
祝融氏
【又曰祝诵氏是时天下治和万物咸若祝融听弇州之鸣鸟以为乐歌谐神明而和人声以火施化亦号赤帝故後世火官因以为号都于郐葬衡山之阳】音释【都于郐说文天子所宫曰都郐古邑名按一统志禹贡豫州之域周封黄帝後於此为郐国春秋时为郑武公之国名曰新郑秦属颍川郡汉置新郑县至本朝因之属河南钧州葬衡山之阳按一统志衡山在衡州府衡山县西三十里五岳之一也寰宇记云宿当翼轸度应机衡故曰衡山舜南巡狩至南岳即此】
太昊伏羲氏
【传十五世说见後】
史皇氏
【仓帝名颉有睿德生而能书及长登阳虚之山临于玄扈洛水之汭灵龟负书丹甲青文仓帝受之遂穷天地之变仰观奎星圆曲之势俯察龟文鸟羽山川掌指而剏文字文字成天为雨粟鬼为夜哭居阳武而葬利乡】音释【登阳虚之山登犹升也按一统志阳虚山在河南府永宁县西五十里一名阳峪黄帝时仓颉随帝南巡登阳虚之山即此临于玄扈洛水之汭临说文自上涖下也玄扈山名按一统志在西安府洛南县西北一百里世传黄帝时有凤衔图至此山帝拜受之洛水在洛南县北五里发源冢岭山东流入河南卢氏县界入於河汭儒税切孔安国曰水北曰汭杜预曰水之隈曲为汭灵龟负书丹甲青文帝王世纪大禹治水时神龟丹甲青文负书出於洛水禹因则之以序九畴居阳武而葬利乡按一统志阳武古邑名秦为博浪沙地汉置阳武县属河南郡至本朝因之属开封府利乡未详出处】
柏皇氏
中央氏
大庭氏
栗陆氏
昆连氏
赫胥氏
葛天氏
尊卢氏
昊英氏
有巢氏
朱襄氏
隂康氏
无怀氏
女皇氏
炎帝神农氏
【传八世说见後】
考证【愚按旧自史皇氏至无怀氏皆在太昊伏羲氏之前四明陈氏以为轩辕祝融当在太昊伏羲前余各系于太昊之後今从之】
疏仡纪【疏以知远仡以审断仁义道德之所用也其世则自黄帝以讫于周】
考证【右盖三皇以来有天下者之号但载籍不纪莫知姓名年代所都之处然则人皇以後岂得谓无帝王邪今采四明陈氏世编增纂而分注之庶几学者得有考焉而胡氏皇王大纪以有巢燧人二氏继人皇氏之後今从之次于左云】
有巢氏
【太古之民穴居野处抟生咀华与物相友无有妎伤之心逮乎後世人民机智而物始为敌爪牙角毒槩不足以胜禽兽有圣者作构木为巢教民居之以避其害未知稼穑食草木之食未有火化饮禽兽之血而茹其毛先取其皮蔽前後取而蔽後号曰有巢氏之民】音释【抟生咀华礼记曲礼篇毋?饭注抟徒官切揑聚也郑氏曰毋抟饭为欲饱不谦也韩愈进学解含英咀华注咀再吕切咀嚼也无有妎伤妎胡计切妬也又音害构木为巢构五豆切架也巢说文鸟在上曰巢在穴曰窠即陈桱所谓聚薪柴以居也教民居之以避其害皇王大纪曰有巢氏之时乃教民为橹巢夏暑居之穴地为营堀冬寒居之未知稼穑书无逸篇先知稼穑之艰难注种曰稼歛曰穑食草木之食夏煚曰草木之食谓橡栗之属是也】史论【静轩周氏曰太古之时民物虽夥而犹穴居野处与物相友无有妎伤及有巢之世机智渐生民物相妬焉有巢氏受命而兴深闵民物为害由是涣起宸断研精殚思构木为巢教民居之而禽兽之毒始无以施其忧民之心深矣夏暑之极架木而为橹巢冬寒之极穴居而为营窟其仁民之意切矣然而未知稼穑食草木之食末有火化饮禽兽之血而民生自尔其繁息也未有粒食茹禽兽之毛未有衣服蔽禽兽之皮而民生自尔其安恬也孟子曰人之所以异於禽兽者几希观太古之时穴居野处与物相友类本相同然而友爱之心则一也至有巢之民与物为敌固又异於太古之民矣使无圣人者出创制立法构巢以居则民必为禽兽所伤而无噍类焉此圣人所以有功於民物有功於後世而非私智穿凿者所可伯仲其万一也圣人之功用何其宏长乎噫】
燧人氏
【自有巢氏教民巢居然犹未知熟食也及燧人氏作观星辰而察五行知空有火丽木则明於是鑚木取火教民以烹餁而民利之故号燧人氏以为燧者火之所生也乃别五木以改火顺四时而遂天之意山是火之功用弘矣时未有文字燧人氏始作结绳之政立传教之台为日中之市兴交易之道人情以遂故又谓之遂皇有四佐焉曰明由必育成博陨丘是已】音释【鑚木取火鑚祖算切所以穿物也周礼注春取榆柳之火夏取枣杏之火夏季取桑柘之火秋取柞楢之火冬取槐檀之火教民以烹餁以用也烹普庚切煮也餁而甚切烹调生熟之节也燧者火之所生燧火烬或曰取火之木也盖鑚火各异木是以鑚燧为鑚木出火故曰火之所生也始作结绳之政始初也朱氏附録曰上古未有文字大事则大结其绳小亊则小结其绳以记之也今溪洞诸蛮犹有此又有刻板以为记者】
史论【静轩周氏曰有一代兴王之君必立一代兴王之治是时民虽巢居穴处然犹茹毛饮血熟肉犹未知也烹餁尚未谙也燧人氏作有见於此观星辰之高下察五行之运动知空有火丽木则明由是鑚山间之木取空中之火教茹毛饮血之民为烹餁熟食之俗而火之功用大矣民之利益多矣値斯之际书契未兴文字未作燧人氏作结绳之政立传教之台为日中之市兴交易之道民用自此而通民财由之而遂君明臣良四佐并出有明由以裁成君德有必育以辅相君道成博寅亮乎天工陨丘赞襄乎治化天子雍雍默默居南面以听天下贤相从从容容拱北面以理天下苍生熙熙皥皥咸服役以安天下呜呼虽三皇之时民物淳厚然亦能弗扰之而已是知君者盂也民者水也盂方则水方盂圆则水圆上焉不正安能使下之正乎故人君当正己以率物人臣当正心以事上上下正而天下一归於正矣天下正斯世奚有不治哉】
总论【五峯胡氏曰鸿荒之时亦犹日之夜月之晦时之冬焉生消升降终而复始於穆天命不已而成四时之造化於皇羣圣体是以为三纲之礼乐亊本乎道道藏於事天生人人成天三皇尸其体五帝妙其用禹汤文武成其功孔子孟轲传其学轲之死虽未有得其传者惟皇上帝降衷于下民若有恒性何莫由斯道也】
总论【临江梁氏曰天地既分而後有民物民物既衆而後有帝王然书契未兴之先虽有三皇何从而考其曰盘古氏天皇氏地皇氏人皇氏有巢氏燧人氏皆传闻其名而已矣】
五帝纪
总论【双湖胡氏曰天地肇判邃古遐邈厥详曷闻孔子定书断自唐虞他经则自周礼外惟易繋辞传称古者包羲氏王天下包羲氏没神农氏作神农氏没黄帝尧舜氏作如斯而已家语记孔子答宰我问五帝德答季康子问五帝及春秋内外传於黄帝尧舜间又有少昊颛顼帝喾焉大戴礼亦有五帝德篇其帝世皆取自黄帝次颛顼高辛尧舜与宰我所问合司马氏史记纪五帝又与大戴礼宰我所问合意其本此二书也然皆缺而未备善乎胡氏之论曰皇者初冒天下者也帝王主宰天下者也自燧人而上即三皇之世也包羲神农黄帝尧舜是五君者有先天地开辟之仁後天地制作之义民到于今受其赐故孔子称之黄帝之後少昊颛顼高辛虽尝帝天下孔子所以越而遗之必称尧舜者以三君居位仅可持其世而已未尝有制作贻万世故也则五帝之名实定矣今愚本之易参之胡氏以定五帝之世亦庶几仲尼之意云耳】
太昊伏羲氏
【太昊之母居于华胥之渚履巨人迹意有所动虹且遶之因而始娠生帝于成纪以木德继天而王故风姓有圣德象日月之明故曰太昊】音释【居于华胥之渚居犹处也渚肿庾切小渊也华胥未详何谓按一统志西安府蓝田县西三十里有华胥氏陵乃上古国君或疑即此处按史记伏羲母曰华胥履大人迹於雷泽而生帝于成纪蛇身人首二说未知孰是生帝于成纪按一统志成纪地名伏羲所生於此汉置成纪县属天水郡晋以後皆因之至本朝省入秦州属巩昌府以木德继天而王故风姓家语云古之王者易代改号取法五行更旺相生先起於木太昊首以木德王天下索隐曰木德春令故易称帝出乎震月令孟春其帝太昊是也王去声治也国语云风者天地之正气鼓动万物之谓又王者之声教也伏羲以木德王天下故以风为姓也】
作都于陈音释【作都于陈作造也都犹总也天子居於天下总会之所故曰都也陈邑名按一统志古为伏羲所都周封舜後於此为陈国汉置陈县後魏置陈郡後周改陈州唐以後仍旧至本朝因之属开封府】
教民佃渔畜牧以充庖厨
【人生之始也与禽兽无异知有母而不知其父知有爱而不知其礼卧则呿呿起则吁吁饥则求食饱则弃余茹毛饮血而衣皮革太昊始作网罟以佃以渔以赡民用故曰伏羲氏养牺牲以充庖厨故又曰庖牺氏】音释【卧则呿呿起则吁吁呿丘居切卧声又开口也即庄子所谓口呿而不合也吁虚于切叹声也以佃以渔佃亭年切猎兽也渔语居切捕鱼也养牺牲以充庖厨陈殷曰牛羊豕曰牲牺色纯者也宰杀之所曰庖烹餁之所曰厨】
画八卦造书契
【太昊德合上下天应以鸟兽文章地应以河图洛书於是仰观象于天俯观法于地中观万物之宜始画八卦卦有三爻因而重之为卦六十有四以通神明之德作书契以代结绳之政书制有六一曰象形二曰假借三曰指亊四曰会意五曰转注六曰谐声使天下义理必归文字天下文字必归六书】音释【河图洛书孔安国曰河图者伏羲氏王天下龙马出河遂则其文以画八卦洛书者禹治水神龟负文而列於背有数至九禹遂因而第之以成九类春秋纬乃云河以通乾出天苞洛之流坤吐地符河龙图发洛龟书感河图有九篇洛书有六篇始画八卦八卦谓乾坤离坎震巽艮兑也作书契以代结绳之政书契谓刻木画字也代更替也结绳之政注见前篇书制有六一曰象形二曰假借三曰指亊四曰会意五曰转注六曰谐声郑氏曰书画字也一曰象形谓日月形体而为之也二曰会意谓武信之类人言为信止戈为武会合人意也三曰转注谓考老之类建类一首文意相受左右相注故为转注也四曰处事谓上下之类人在一上为上人在一下为下各有其处事得其宜故曰处事也五曰假借谓令长之类一字两用也六曰谐声谓形声一也如江河之类皆以水为形以工可为声也】
作甲历
【起於甲寅支干相配为十二辰六甲而天道周矣岁以是纪而年不乱月以是纪而时不易昼夜以是纪而人知度东西南北以是纪而方不惑】
制嫁娶
【上古男女无别太昊始制嫁娶以俪皮为礼正姓氏通媒妁以重人伦之本而民始不渎】音释【制嫁娶以俪皮为礼释名以女从夫曰嫁取女为妻曰娶俪偶数也上古未有布帛衣鸟兽皮故以为之礼後世纳币本於此也正姓氏通媒妁陈殷曰姓者统其祖考之所自出氏者别其子孙之所自分说文媒谋也谋合二姓也周礼注媒之为言谋也谋合异类使成亲也说文妁酌也斟酌二姓以合配偶也】
以龙纪官
【太昊因龙马负图出于河之瑞始名官而以龙纪号曰龙师命朱襄为飞龙氏造书契昊英为潜龙氏造甲历大庭为居龙氏治屋庐浑沌为降龙氏驱民害隂康为土龙氏治田里栗陆为水龙氏繁滋草木疏导泉源又命五官春官为青龙氏又曰苍龙夏官为赤龙氏秋官为白龙氏冬官为黑龙氏中官为黄龙氏於是共工为上相柏皇为下相朱襄昊英常居左右栗陆居北赫胥居南昆连居西葛天居东隂康居下分理宇内而政化大洽】音释【因龙马负图出于河之瑞孔安国云龙马者天地之精其为形也马身而龙鳞故谓之龙马高八尺五寸类骆有翼蹈水不没圣人在位负图出於孟河之中焉】
造琴瑟
【太昊作荒乐歌扶徕咏罔罟以镇天下之人命曰立基斵桐为琴绳丝为弦弦二十有七命之曰离徽以通神明之贶以合天人之和絙桑为三十六弦之瑟以修身理性反其天眞而乐音自是兴焉】音释【造琴瑟琴瑟俱乐器世本曰伏羲氏削桐为琴面圆法天底平象地龙池八寸通八风凤池四寸象四时五弦象五行长七尺二寸以修身理性反天眞也达灵成性象物昭功也广韵曰瑟琴类庖羲所作长七尺二寸广一尺八寸本五十弦後折而用其半】
在位百十五年崩
【葬于陈传十五氏】音释【崩礼记天子死曰崩王者尊居民上其死如从天坠地故曰崩葬于陈按一统志伏羲氏陵在陈州城北三里至本朝祀典有祭】
女娲氏
【与太昊同母生而神灵佐太昊正婚姻以重万民之判是为神媒太昊没共工氏作乱振滔洪水以祸天下女娲氏与共工氏较卒灭共工氏而诛之以治天下都于中皇之山是为女皇命臣随作笙簧以通殊风娥陵制都良筦以一天下之音用五十弦之瑟於泽丘以郊天侑神听之极悲乃破为二十五弦以抑其情而乐乃和治百三十载而没】音释【作笙簧以通殊风笙乐器笙中金叶曰簧严氏曰笙以匏为之十三管列匏中而施簧管中吹笙则鼓动其簧以发声也殊异也别也於泽丘以郊天侑神泽丘谓泽中之方丘也羣书考索曰古者祀天於南郊而地上之圆丘者南郊之丘也丘圆而高所以象天此所谓为高必因丘陵也祭地於北郊而泽中之方丘者北郊之丘也丘方而下所以象地此所谓为下必因川泽也泰坛南郊之坛也以之燔柴泰折北郊之折也以之瘗埋言泰坛则自然之丘言泰折则人为之坛也祭礼必於自然之丘所以致敬燔瘗必於人为之坛所以尽宗庙之礼侑配食也】
柏皇氏
【其治世也为而不有应而不永居于皇人之山】
中央氏
【亦曰中皇氏】
大庭氏
【其膺録也三辰增辉五凤异色都于曲阜故鲁有大庭氏之库亦曰朱顔氏】
栗陆氏
【其为政也敖愎自用民始擕叛其臣东里子谏而被杀天下益贰栗陆遂亡】
骊连氏
【亦曰昆连氏】
浑沌氏
【亦曰混敦氏】
赫胥氏
【其为治也尊民而重事方是之时人居不知所为行不知所之鼓腹而游含哺而嬉昼动夕息渴饮饥食莫知作善而作恶也】
尊卢氏
【其立政也官天地府万物革天下之故而世用宁治居嵹台之阳】
昊英氏
【其居位也人民少而草木鸟兽繁盖衣薪之代也又曰子英氏】
有巢氏
【昔在上古人多禽兽之难圣人教之巢居人获安焉及其久也木处而顚有圣人教之编槿而庐缉藋而扉塓涂茨翳以违其祸以其革有巢之化故亦号有巢氏是曰古皇盖屋庐之始也】音释【编槿而庐槿居忍切木名庐陵如切舍也缉藋而扉藋杜吊切草名扉芳微切户扉也塓涂茨翳塓莫历切湿泥也涂同都切抹之也茨疾资切茅茨也翳於计切障之也】
朱襄氏
【其时恒风振荡果木不实朱襄命士达作五弦之瑟以来隂气定羣生而天下治又曰子襄氏】
葛天氏
【其治世也不言而信不化而行荡荡乎无能名之俗以熙熙其作乐也三人操牛尾投足以歌八阕一曰载民二曰玄鸟三曰遂草木四曰奋五谷五曰谨天常六曰达帝功七曰依地德八曰总万物之极是谓广乐】
隂康氏
【其时水渎不疏隂凝而易閟人鬰于内腠理殢着而多重膇隂康思所以利其关节乃制舞焉治于华原】音释【隂凝而易閟凝急陵切结也聚也閟兵媚切闭也幽也腠理殢着而多重膇腠千侯切肤理也殢徒计徒结二切隐蔽貌膇未详音义治于华原按一统志华原邑名秦为内史地汉置华原县元省入耀州本朝因之属西安府】
无怀氏
【其抚世也以道存生以德安形其民甘食而乐居怀土而重生形有动作心无好恶鸡犬之音相闻民至老死不相往来命之曰无怀氏之民】
考证【世传伏羲之後凡十五氏为天子而後神农氏作况太昊命官而十五氏多预焉则是皆佐伏羲为治之臣也岂当时各君一方以理民如後世诸侯之国邪○按此亦以本易系辞包羲氏没神农氏作而言耳】
共工氏
【太昊之没共工氏曰康回者髦身朱髪任智自神俶乱天常窃保冀方自谓水德乃以水纪官师虞于湛乐淫泆其身欲壅防百川隳高堙卑以害天下皇天弗福庶民弗助女娲氏戮之共工氏遂亡】音释【俶乱天常俶尺竹切始也天常即五常也隳高堙卑隳呼回切毁也本作堕堙伊眞切塞也】
总论【定守陈氏曰易曰古者包羲氏之王天下也河出图洛出书则而书之始作八卦以通神明之德以类万物之情因而重之为六十有四又幽赞於神明而生蓍参天两地而倚数观变於隂阳而立卦教民决嫌疑定犹豫使不迷於吉凶悔吝之涂盖非特为万世文字之祖实开物成务之学也造化之秘泄於此圣道之统亦始於此矣】
史论【静轩周氏曰八卦既画书契始成罢结绳之政明吉凶之理由是政事益明吉凶已判此固圣人忧天下之大经大法也然而夫妇有别纲常有叙而教化可明胡文定公曰夫妇人伦之本风化之原治国之首务也上古之时男女无别夫妇苟合渎礼乱伦伏羲有见於此乃制嫁娶之仪以俪皮为礼正其姓氏通其媒妁淫奔之事氷消苟合之风瓦解天下之为男女者始知非父母之命媒妁之言则终身不能求通而鑚穴相窥踰墙相从之事少沮矣虽然礼始於谨夫妇为宫室辨内外自三代之时未免有鹑奔之失故诗三百篇存而弗削欲以警乎後世也奈之何礼义乖违亷耻道丧近代以来淫风荐盛有夫未亡而与人私通夫已亡而改容再嫁求其断臂剔目以示信者百无一二呜呼世有古今心无古今上古此人心也中古此人心也近世亦此人心也古今人心安有异乎所以然者私欲之心胜天理之心亡得乎此则失乎彼耳人心至明岂可不知从一而终之道哉】
辨疑【雪肤见曰外纪载诸侯共工氏与祝融氏战不胜而怒乃头触不周山崩天柱折地维缺女娲乃链五色石以补天以愚肤见不周山既云天柱必千仞之高也共工氏之身虽长不过一丈而已其力虽大亦不过百钧而已岂能以头触其山而崩之又若女娲补天之说尤甚谬也若夫宫室之破漏器物之毁缺衣服之破坏冠履之弊穿皆可补之至若天有轻清之气积於上去地之遥不知几千万丈也女娲虽君临天下不过一妇人耳岂能飞身万丈之高链石以补之乎且天乃一元之气恢恢浩浩覆焘无垠从何处以补之耶此盖列子寓言之妄与其断鳌足以立四极聚灰以止滔水皆虚谬之辞汉晋南北朝儒者宗其文辞以为实事盖弗穷其理也观者不可不察】
炎帝神农氏
【少典氏之君娶于有蟜氏之女曰安登生二子焉长曰石年育于姜水故以姜为姓以火德代伏羲氏治天下故曰炎帝其起本於烈山又号烈山氏亦曰连山氏其初国伊继国耆合而称之故又号曰伊耆氏】音释【育于姜水育养也按一统志凤翔府宝鸡县南七里有姜氏城城南有姜水帝王世纪炎帝神农氏母有蟜氏女登为少典妃游华阳感神而生炎帝长於姜水即此其起本於烈山烈当作厉按一统志厉山在德安府随州城东北百八十里礼记祭法云厉山氏之有天下也其子曰农能殖百谷注云厉山氏炎帝也起於厉山西汉志注随故厉国也皇甫谧云今随之厉乡荆州记山有二穴云是神农所生遂即此地为神农社常年祀之】
都陈迁曲阜○初艺五谷尝百草
【古者民茹草木之实食禽兽之肉而未知耕稼炎帝因天时相地宜斵木为耜揉木为耒始教民艺五谷而农事兴焉民有疾病未知药石炎帝始味草木之滋察其寒温平热之性辨其君臣佐使之义尝一日而遇七十毒神而化之遂作方书以疗民疾而医道立矣复察水泉甘苦令人知所避就由是民居安食力而无天札之患天下宜之故号神农氏】音释【斵木为耜揉木为耒斵竹角切削之也耜详子切田器所以起土者揉忍尤切调顺也耒耜之柄也无夭札之患夭伊鸟切短折也札侧八切左传注夭死曰札】
始为日中之市
【炎帝之世其俗朴重端慤不忿争而财足无制令而民从威厉而不杀法省而不烦始列廛于国日中为市致天下之民聚天下之货交易而退各得其所】音释【列廛于国日中为市廛呈延切市中空地一曰居也说文一亩半一家之居也市贸易居货之所也又贸易曰市】
以火纪官
【因火德王故以火纪官为火师春官为大火夏官为鹑火秋官为西火冬官为北火中官为中火】音释【夏官为鹑火广韵鹑火星名其次在己楚之分野楚辞惜誓篇晦庵集注南方七宿曰鹑首鹑尾鹑火盖鹑鸟无尾故以翼为尾云】
在位百四十年崩于长沙之茶乡
【炎帝之世诸侯夙沙氏叛不用帝命其臣箕文谏而被杀炎帝益修厥德夙沙之民自攻其君而来归其地於是南至交趾北至幽都东至阳谷西至三危莫不从其化也○帝传八世至榆罔而亡】音释【崩于长沙之茶乡长沙地名按一统志本禹贡荆州之域周为长沙地秦置长沙郡汉为长沙国唐为长沙府至本朝因之属湖广道茶乡亦地名在长沙府城南四百八十里汉置茶陵县宋置茶陵军元陞为州至本朝复为县属长沙府南至交趾交趾地名按一统志古南交之地秦属象郡汉置交趾郡唐为安南都护府元为安南国至本朝因之置府县於其间厥後寇孽黎利攻刼郡邑朝廷讨之黎利来降诏封安南王至今朝贡不絶北至幽都幽都地名按一统志禹贡冀州之域高阳氏谓之幽陵陶唐曰幽都周武王封召公奭於燕即此汉为涿郡唐为幽州元为大兴府至本朝改为顺天府号北直隶东至阳谷淮南子曰阳谷日出之所西至三危三危山名按一统志在沙州城东南二十里其山三峯峭絶因名舜窜三苗于此今属陕西行都司】
帝临魁
【神农氏纳莽水氏之女曰听詙生临魁是为炎帝在位八十年子承立】
帝承
【帝临魁子在位六十年子明立】
帝明
【帝承之子在位四十九年子宜立】
帝宜
【帝明之子又曰帝直在位四十五年子来立】
帝来
【帝宜之子亦曰帝克在位四十八年子里立】
帝里
【帝来之子又曰帝居在位四十三年帝里生节茎节茎生克及戏节茎克戏皆不在帝位克生子榆罔立】
帝榆罔
【帝里之曾孙也居于空桑为政束急务乘人而鬭其捷於是诸侯擕贰其臣蚩尤作乱帝遂居于涿鹿有熊国君曰公孙轩辕实懋圣德诸侯归之帝之五十五年诸侯尊轩辕为天子降封帝于潞神农氏遂亡○炎帝别子曰柱有圣德佐帝播种五谷後世德之祀以为稷有子曰庆甲或云尝嗣炎帝云○戏生器器生祝融为黄帝司徒祝融生术嚣术嚣生勾龙为颛顼后土能平九州辨土地之宜以教兆民後世祀之以配社勾龙生垂垂为尧共工寔生伯夷封于吕为舜四岳其後吕尚周封於齐】音释【诸侯携贰广韵携贰离心也居于涿鹿涿鹿山名按一统志在直隶保安州城西南九十里一名独鹿山涿水出焉黄帝破蚩尤於涿鹿即此降封帝于潞降犹贬也潞邑名按一统志禹贡冀州之域商为黎国周为赤狄潞子国後周置潞州唐以後仍旧至本朝因之以上党县省入属山西道播种五谷播补过切布也种之仲切艺也夏煚云五谷者黍稷稻菽麦也垂为共工书注共工官名盖古之世官族也为舜四岳书注四岳官名一人而总四岳诸侯之事也】
史论【静轩周氏曰天之立君以为民也君之立国以行保民之政也自三皇讫籙五帝迭兴民物虽夥代有制作然而茹草木之实食禽兽之肉自若也炎帝初王天下即兴忧民之心斵木为耜揉木为耒教民树艺五谷躬亲畎亩春耕夏耘秋收冬藏之农事兴矣然天时寒燠不常黎民疾病难免须仗药石庶几延生殊不知草木有寒温平热之性君臣佐使之义炎帝始味其滋察其性分寒温平热为四等辨君臣佐使为二区一日之间逢毒七十皆能化之而无侵害由是方书以兴医道以立民有疾疢皆可疗治炎帝忧世救民之功用何其切哉夫以五谷既树而民食已足药石既攻而民生已赖斯世斯民熙熙然咸乐於春台之中仁夀之域泽及当时恩垂万世至於今尚赖帝无穷之德是知圣人一心即天地其洪纎高下飞潜动植无一物不遂其生育之成无一民不遂其长养之性一至公至仁之心也天即圣人也圣人即天也夫何间然之有】
总论【雪肤见曰按大易繋辞有曰古者伏羲氏之王天下也仰则观象于天俯则观法于地旁观鸟兽之文与地之宜近取诸身远取诸物於是始作八卦以通神明之德以类万物之情先正谓造化之秘泄於此圣道之统始於此矣神农氏斵木为耜揉木为耒以教天下之耕日中为市以教天下之民尝百草治医药以济人之疾後世医农商技所由而兴斯民生养之道畧备於此时也着外纪者载伏羲人首蛇身神农人身牛首殊不知天地开辟自盘古之後有天地人三皇氏兄弟相继而立凡一百五十世合四万五千六百年当此混茫之时初无此等异相之人羲农二圣乃继天立极之君开物成务之祖顾乃有此怪异之貌乎史载伏羲在位一百一十四年神农在位一百四十年当时天下诸侯北面而朝咸遵其制度禀其命令也岂有蛇身牛首之怪异者坐天位之上主宰天下乎此不足信也明矣】
黄帝有熊氏
【初神农氏母弟世嗣少典氏为诸侯帝榆罔之代少典国君之妃曰附宝者感电光绕斗而有身生帝于轩辕之丘因名轩辕姓公孙轩辕生而神灵弱而能言幼而狥齐长而敦敏成而聪明国于有熊故号有熊氏长于姬水故又以姬为姓】音释【黄帝有熊氏索隐云按有土德之瑞土色黄故称黄帝犹神农火德王而称炎帝然也号有熊氏者以其本是有熊国君之子故也世嗣少典氏为诸侯索隐曰少典者诸侯国号非人名也又按国语云少典娶有蟜氏女而生炎帝然则炎帝亦少典之子炎黄二帝虽则承帝王代纪中间凡隔八帝五百余年若以少典是其父名岂黄帝经五百余年而始代炎帝後为天子乎何其年之长也又按秦本纪云颛顼氏之裔孙曰女修吞玄鸟之卵而生大业大业娶少典氏而生柏翳明少典是国号非人名也黄帝即少典氏後代之子孙贾逵亦以左传高阳氏有才子八人亦谓其後代子孙而称为子是也生帝于轩辕之丘因名轩辕姓公孙按一统志轩辕丘在开封府新郑县境古有熊氏之国黄帝生于此故名索隐曰按皇甫谧云黄帝生於夀丘长於姬水因以为姓都轩辕之丘因以为名又以为号是本姓公孙长居姬水因改姓姬也弱而能言索隐曰弱谓幼弱时也盖未合能言之时而黄帝即言所以为神异也潘岳有哀弱子篇其子未七旬曰弱幼而狥齐徐广曰墨子曰年踰十五则聪明心虑无不狥通矣駰案狥疾齐速也言圣德幼而齐速也索隐曰斯文未明今按狥齐皆德也书曰聪明齐圣左传曰子虽齐圣齐谓圣德齐肃又按孔子家语及大戴礼并作叡齐一本作慧齐叡慧皆智也大史公采大戴礼而为此纪今彼文无作狥者史记旧本亦有作濬齐盖古字假借狥为濬濬深也义亦并通国于有熊皇甫谧曰有熊地名今河南新郑是】
及炎帝战于阪泉
【神农氏衰诸侯相侵伐炎帝榆罔弗能征於是轩辕习用干戈以征不享诸侯咸来宾从榆罔欲侵陵诸侯诸侯益叛之轩辕修德振兵治五气艺五种抚万民度四方教熊罴貔貅貙虎以与榆罔战于阪泉之野三战然後得其志】音释【神农氏衰索隐曰衰谓神农氏後代子孙道德衰薄非指炎帝之时即班固所谓参虚皇甫谧所云帝榆罔是也习用干戈以征不享释文云干楯也戈戟也王子年拾遗记曰伏羲造干戈以饰武此干戈之始也则兵器起于太昊矣吕氏春秋云蚩尤造五兵此其一也习用干戈以征诸侯之不朝享者本或作亭亭直也以征诸侯之不直也治五气王肃曰五气五行之气也谓春甲乙木气夏丙丁火气之属是也艺五种索隐云艺音艺种也树也五种即五谷也种朱用反抚万民度四方王肃曰度四方而安抚也教熊罴貔貅貙虎广韵云熊胡容切兽似豕山居冬蛰也罴逋眉切兽似熊黄白色貔蒲麋反执夷豹属貅虚尤切猛兽豹属貙敕朱切似狸白色虎火五切西方猛兽也尔雅曰此六者猛兽可以教战周礼有服不氏掌教扰猛兽即古服牛乘马亦其类也及帝战于阪泉之野春秋传曰我所欲曰及故战有弗获己者而汲汲欲焉服?曰阪泉地名在上谷郡】
诛蚩尤于涿鹿
【蚩尤姜姓炎帝之裔也好兵喜乱作刀戟大弩以暴虐于天下兼并诸侯贪欲无度炎帝榆罔不能制之命居少颢以临西方蚩尤益肆其恶出羊水登九淖以攻炎帝于空桑炎帝逊居涿鹿轩辕乃徵师诸侯与蚩尤战于涿鹿之野蚩尤作大雾军士昏迷轩辕为指南车以示四方遂擒蚩尤戮于中冀因名其地曰絶辔之野】音释【兼幷诸侯慈湖王氏曰兼并谓大家兼役小民富者并役贫者诸侯爵名广韵曰古者以射选贤射中者获封爵故因谓之诸侯周人祭侯之辞曰惟若宁侯毋或若女不宁侯不属於王所故抗而射女此盖因物命名因名取义转相明也蚩尤作大雾军士昏迷陈殷曰雾者隂阳蒙冒之气蚩尤能为之以昏迷军士作指南车陈殷曰指南车古制不可考唐宪宗始定其制车上有楼四角刻木为龙又刻仙人於上车虽回转手常指南轩辕用之以定四方示军士也或曰车上用子午盘针以定四方亦通擒蚩尤戮于中冀擒捉也戮杀之也索隐曰黄帝使应龙杀蚩尤于凶黎之谷按一统志蚩尤墓在兖州府夀张县治东北又钜野县东北九里亦有蚩尤髀家世传黄帝杀蚩尤於涿鹿之野身首异处故别葬焉】
诸侯尊为黄帝代神农氏以治天下
【轩辕自涿鹿还诸侯咸尊为天子以代神农氏因其有土德之瑞故号曰黄帝】
以云纪官
【帝初受命适有云瑞乃以云名官为云师】
立六相
【帝举风后力牧太山稽常先大鸿以治民刘恕外纪曰黄帝得六相而天地治神明至风后明乎天道故为当时太常察乎地利故为禀者奢龙辨乎东方故为土师祝融辨乎南方故为司徒大封辨乎西方故为司马后土辨乎北方故为李】音释【祝融辨乎南方故为司徒祝融注见前篇司徒官名书周官篇司徒掌邦教敷五典扰兆民注地官卿主国教化敷五伦之教以驯扰兆民之不顺者而使之顺也唐虞司徒之官故此职掌如此大封辨乎西方故为司马大封黄帝臣名司马官名书周官篇司马掌邦政统六师平邦国注夏官卿主戎马之事掌国征伐统御六军平治邦国军政莫急於马政故以司马名官后土辨乎北方故为李后土黄帝臣名齐职仪曰李古官也管子曰黄帝得后土辨于四方使为李春秋元命苞曰尧为天子得臯陶聘为大理舜时为士师韩诗外传有晋文公使李离为大理刘向新序楚平王以伍奢为大理大理之名自古有矣秦为廷尉汉初因之至景帝中元中更名大理盖复古号也孟诜锦带前书载三代法官之名则曰虞曰士夏曰大理也】
立占天之官
【帝既受河图得其五要乃设灵台立五官以叙五事命鬼臾蓲占星鬭苞授规正日月星辰之象於是乎有星官之书命羲和占日尚仪占月车区占风】音释【帝既受河图翰墨全书曰黄帝之时梦见两龙授图乃斋戒往河求之忽有大鱼泝流而上负图而进帝跪受之图见蔡氏书传乃设灵台设立也事物纪原云黄帝置灵台以为测候之所唐改太史为司天监掌天文历数风云气色其小吏有灵台郎时乾元元年也】
命大挠作甲子
【帝命大挠探五行之情占斗柄所建始作甲子甲乙丙丁戊己庚辛壬癸谓之干子丑寅卯辰巳午未申酉戌亥谓之枝枝干相配以名日而定之以纳音】
命容成作盖天及调历
【帝命容成作盖天以象周天之形综六术以定气运因问於鬼臾蓲曰上下周纪其可数乎对曰天以六节地以五制周天气者六期为备终地纪者五岁为周五六合者岁三千七百二十气为一纪六十岁千四百四十气为一周太过不及斯以见矣乃因五量治五气起消息察发歛以作调历岁纪甲寅日纪甲子而时节定是岁己酉朔旦日南至而获神策得宝鼎冕侯问於鬼臾蓲对曰是谓得天之纪终而复始乃迎日推策造十六神历积斜分以置闰配甲子而设蔀於是时惠而辰从矣】音释【容成作盖天以象周天之形事物纪原云盖天即浑天仪也高阳氏造浑仪黄帝为盖天则是浑仪始于高阳氏矣蔡氏书传曰浑天仪者天文志云言天体者三家一曰周髀二曰宣夜三曰浑天宣夜之学絶无师说不知其状如何周髀之术以为天似覆盆盖以斗极为中中高而四边下日月旁行遶之日近而见之为昼日远而不见为夜蔡邕以为考验天象多所违失故史官不用唯浑天者近得其情今史官所用候台铜仪则其法也浑天说曰天之形状似鸟卵地居其中天包地外犹卵之裹黄圆如弹丸故曰浑天言其形体浑浑然也其术以为天半覆地上半在地下此必古有其法遭秦而灭汉武帝时洛下闳始经营之鲜于妄人又量度之至宣帝时耿寿昌始铸铜而为之象宋钱乐又铸铜作浑天仪衡长八尺孔径一寸玑径八尺圆周二丈五尺强转而望之以知日月星辰之所在即璿玑玉衡之遗法也综六术以定气运综犹总也六术者谓羲和占日常仪占月臾蓲占星气伶伦造律隶首作算数大挠作甲子也气运注见下篇五气五运迎日推策晋灼曰策数也迎者数之也薛瓒曰日月朔望未来而推之故曰迎日也索隐曰封禅书黄帝得宝鼎神策下文云於是迎日推策则是神策者神蓍也黄帝得神蓍遂因以推算历数於是乃逆知节气与日辰之将来故曰推策迎日也】
命隶首作数
【帝命隶首定数以率其羡要其会而律度量衡由是而成焉】音释【隶首作数隶首黄帝臣名数谓算数即九章算法也律度量衡律即律吕也记阳气之初者月令章句曰上古圣人本隂阳别风声乃截竹为管谓之律详见下文明堂位周公制礼作乐颁度量而天下大服正义曰度者分寸尺丈引也所以度长短也本起黄钟之管长以子谷秬黍中者一黍为一分十分为一寸十寸为一尺十尺为一丈十丈为一引而五度审矣量者龠合升斗斛也所以量多少也本起黄钟之龠以子谷秬黍中者千有二百实为一龠十龠为一合十合为一升十升为一斗十斗为一斛而五量嘉矣衡即权衡也王幼学云权重衡平也权者铢两斤钧石也权与物钧同而生衡所以知物之轻重也】
命伶伦造律吕
【帝命伶伦自大夏之西阮隃之隂取竹於嶰谿之谷以生空窍厚钧者断两节间长三寸九分而吹之以为黄钟之宫制十二筩以听凤凰之鸣而别十二律其雄鸣为六雌鸣亦六以比黄钟之宫生六律六吕候气之应以立宫商角徵羽之声治隂阳之气节四时之变推律历之数起消息正闰余】音释【命伶伦造律伶伦黄帝臣名按律吕志云昔黄帝使伶伦自大夏之西昆仑之隂取嶰谷之竹生空窍厚钧者断两节间吹之以为黄钟之宫又制十二筩以象凤凰之鸣其雄鸣为六雌鸣亦六阳六为律隂六为吕六律六吕总谓之十二律以配十二月黄钟太蔟姑洗蕤宾夷则无射阳声也大吕应锺南吕林锺仲吕夹锺隂声也盖日月会於十二次而右转圣人制六吕以象之斗柄运於十二辰而左旋圣人制六律以象之故阳律左旋以合隂隂律右转以合阳而天地四方隂阳之声具焉凡十二律相生之位自黄锺之律数八至林锺林锺数八至太蔟太蔟数八至南吕南吕数八至姑洗姑洗数八至应锺应锺数八至蕤宾周而复始也以为黄锺之宫律历志云黄者中之色也锺种也阳气潜萌於黄泉万物滋萌於子而黄钟子之气也其候冬至其卦乾之初九故合於大吕而下生林锺焉制十二筩按律历志其一曰黄钟之筩长九寸围九分积实八百一十分三分损一下生林锺其二曰大吕之筩长八寸二百四十三分寸之一百四围九分积实七百五十八分四厘强三分损一下生夷则其三曰太蔟之筩长八寸积实七百二十分三分损一下生南吕其四曰夹锺之筩长七寸二千一百八十七分寸之千七十五围九分积实六百七十四分二厘三分损一下生无射其五曰姑洗之筩长七寸九分寸之一围九分积实六百四十分三分损一下生应锺其六曰仲吕之筩长六寸万九千六百八十三分寸之万二千九百七十四围九分积实五百九十分二厘三分损一下生黄锺其七曰蕤宾之筩长六寸八十一分寸之二十六围九分积实五百六十八分八厘强三分益一上生大吕其八曰林锺之筩长六寸围九分积实五百四十分三分益一上生太蔟其九曰夷则之筩长五寸七百二十九分寸之四百五十一围九分积实五百五分七厘三分益一上生夹锺其十曰南吕之筩长五寸三分寸之一围九分积实四百八十分三分益一上生姑洗其十一曰无射之筩长四寸六千五百六十分寸之六千五百二十四围九分积实四百四十九分四厘三分益一上生仲吕其十二曰应锺之筩长四寸二十七分寸之二围九分积实四百廿六分三分寸之二三分益一上生蕤宾六律六吕东汇泽陈氏曰六律阳声黄钟子太蔟寅姑洗辰蕤宾午夷则申无射戌也六吕隂声大吕丑应锺亥南吕酉林锺未仲吕巳夹锺卯六律六吕皆是候气管名律法也又云述也吕助也言助阳宣气也长短之数各有损益又有娶妻生子之例长短损益者如黄锺长九寸下生者三分去一故下生林锺长六寸也上生者三分益一如林锺长六寸上生太蔟长八寸也上下之生五下六上盖自林锺未至应锺亥皆在子午以东故谓之下生自大吕丑至蕤宾午皆在子午以西故谓之上生子午皆是上生当云七上而云六上者以黄锺为诸律之首故不数也律娶妻而吕生子者如黄锺九以林锺六为妻太蔟九以南吕六为妻隔八而生子则林锺生太蔟夷则生夹锺之类是也各依此推之可见宫为君主之义十二管更迭为主自黄锺始当其为宫五声皆从黄锺第一宫下生林锺为徵上生太蔟为商下生南吕为羽上生姑洗为角余仿此林锺第二宫太蔟三南吕四姑洗五应锺六蕤宾七大吕八夷则九夹锺十无射十一仲吕十二也此非十二月之次序乃律吕相生之次序也】
命荥猨作十二锺
【帝命荥猨铸十二锺恊月筩以和五音立天时正人位焉】音释【荥猨黄帝臣名猨于元切】
命大容作咸池之乐
【帝命大容作承云之乐是为云门大卷着之椌楬以道其和中春之月乙卯之辰日在奎始奏之命曰咸池】音释【是为云门大卷着之椌楬豫章熊氏曰云门大卷俱乐名黄帝所作言其德象云气出入周人冬至舞之以祀天神也椌驱羊切柷也楬丘瞎切敔也俱乐器郑玄曰柷状如漆桶中有椎连底动之令左右击以起乐者敔状如伏虎脊有廿七鉏鋙刻以木长尺戞之以止乐亦作楬命曰咸池乐书曰咸池乐名黄帝所作尧修而用之言其德象池水周遍周人夏至舞之以祭地只也】
作冕旒正衣裳
【帝作冕垂旒充纩为玄衣黄裳以象天地之正色旁观翬翟草木之华乃染五采为文章以表贵贱於是衮冕衣裳之制兴】音释【作冕旒说文曰冕冠有旒也旒也旒垂玉也释名云冕之言俛也後仰前俯主於恭也旒垂玉过目所以蔽明也周礼王五冕图云衮冕十二旒以则天数缫玉五采前後各用玉百四十四王祀昊天五帝先王朝觐诸侯则服之舆服志云冕昏广七寸长尺二寸前圆後方前垂四寸後垂三寸旁观翬翟草木之华旁犹侧也翬呼回切飞举貌翟徒的切山雉也尔雅云伊洛而南素质五采皆备成章曰翬又翬衣后服也礼记作褘当为读如翬翟雉名也刻绘而画之着於衣服以为饰因以为名按周礼王后六服图有褘衣褕狄阙狄释云褘当为翬即翬雉其色玄也妇人尚专一德无所兼衣裳相连其色不异祭先王则后服褘衣以从之?当为摇狄当为翟则揺雉其色青也上二翟并刻绘为雄形而五采画之后从王祭先公之服也阙与屈音相近其色赤亦刻绘为雄形不画之故名阙狄或以无正文直意量之也从王祭羣小祀则服之褘于归反於是衮冕衣服之制兴说文衮龙衣事始曰黄帝作画象日月星辰于衣上以似天故有裳龙之颂黄帝内传曰帝伐蚩尤乃服衮冕至舜始备十二章书称予欲观古人之象日月星辰山龙华虫作会宗彜藻火粉米黼黻絺绣以五采彰施于五色作服是也周登日月于太常九章而已余五服俱周制也通典曰上古衣毛後代以麻易之先知为上以制衣後知为下以制裳易曰黄帝垂衣裳而天下治世本曰胡曹作衣宋衷曰黄帝臣吕氏春秋亦云淮南子曰伯余初作衣许愼注云黄帝臣也一云伯余黄帝也世本又云伯余制衣裳孟诜锦带前书曰十纪合雒纪四始教人食鸟兽衣其皮毛家语五帝德篇孔子曰黄帝始垂衣裳】
作器用
【帝命甯封为陶正赤将为本正以利器用挥作弓夷牟作矢以威天下岐伯作鼓吹铙角灵鞞神钲以扬德建武】音释【挥作弓夷牟作矢太白隂经曰庖牺氏弦木为弓剡木为矢易系辞神农氏没黄帝尧舜氏作弦木为?剡木为矢弧矢之利以威天下盖取诸暌山海经曰少昊生般始制弓矢世本又曰牟夷作矢挥作弓宋衷云牟夷挥皆黄帝臣也郭璞曰弓矢一器而作者两人於理可疑以般为是岐伯作鼓吹铙角灵鞞神钲唐乐志云鼔吹本军容黄帝战涿鹿以为警卫也王幼学曰鼔吹音律管熏之乐也本北狄马上之声汉以後以为鼓吹亦军中乐於马上奏之唐制鼔吹有五部吹音尺伪反铙尼交切如铃无舌有秉周礼以金铙止鼓也角吹器也徐广车服仪制曰角前书记所不载或云本出羌胡一云出于越黄帝内传曰玄女请帝制角二十四以警象通礼义纂曰蚩尤师蝄蝄与黄帝战帝命始吹角作龙鸣以御之盖角肇于黄帝氏也谷俭角赋夫角盖黄帝会羣臣于泰山作清角之音号令之限度也军中置之以司昏晓故角为军容也鞞逋眉切唐韵曰鼙骑上鼓鼙裨也裨助鼓节亦作鞞今军行马上所击是也黄帝内传曰玄女请帝制鼓鼙以当雷霆是则黄帝制之以伐蚩尤也吕氏春秋曰帝警令倕作鼙鼓之乐又云倕作鞞以节鼓也钲之盈切内传曰玄女请帝铸钲铙以拟雹之声今之铜锣是其遗制也】
作舟车
【帝命共鼓化狐刳木为舟剡木为楫以济不通邑夷法斗之周旋魁方杓直以擕龙角作大辂以行四方由是车制备服牛乘马引重致远而天下利矣】音释【作舟车淮南子曰见窍木浮而知为舟吕氏春秋曰虞姁音调作物理论曰化狐作舟墨子曰工倕作山海经曰番虞作束晢发蒙记曰伯益作世本曰共鼔化狐作注云并黄帝之臣也拾遗记曰轩皇变束桴以造舟楫黄帝内传帝既斩蚩尤乃剏舟楫易系辞曰黄帝刳木为舟剡木为楫盖以黄帝为是又淮南子说山训曰见飞蓬转而知为车又记轮训曰古者肩担背负之勤而为之剡轮建舆驾马服牛民以致远而不劳通典曰上古圣人观蓬转而为轮轮行可载因物知生复为之舆舆轮相承流运罔极任重致远以利天下此车之始也世本曰奚仲造车山海经曰番虞生奚仲奚仲生吉光是始以木为车郭璞注云世本曰奚仲造车此云吉光明其父子创意也古史考曰黄帝作车引重致远其後少昊时驾牛禹时奚仲驾马今按系辞言黄帝服牛乘马引重致远盖取诸随是则车造自黄帝始奚仲但改制之妙也刳木为舟剡木为楫刳空胡切虚其中也剡以冉切削也楫音集说文所以进舟者亦作檝作大辂说文云大辂玉辂也天子祀天所乘辂本作路陆佃云天子五辂其玉辂一曰大辂言於金辂为大贾逵曰谓之路言行路也】
作合宫
【帝广宫室之制遂作合宫祀上帝接万灵而敷教焉】音释【广宫室之制苏氏演义云宫中也言处都邑之中也又曰宫方也为宫必以雉堞方正也风俗通曰室其外也宫其内也易曰上古穴居野处後世圣人易之以宫室上栋下宇以待风雨谓黄帝也白虎通曰黄帝作宫室以避寒暑此宫室之始也】
作货币
【帝范金为货制金刀立五币设九棘之利为轻重之法以制国用而货币行矣】音释【范金为货范房啖切以模铸金也礼记范金合土亦作范郑康成曰金玉曰货布帛曰贿广韵曰货者化也变化交易之物故字从化制金刀食货志货宝於金利於刀故曰金刀如淳曰名钱为刀以其利於民也莽造错刀盖身形如刀以黄金错其文曰一刀直五千错涂也】
作内经
【帝以人之生也负隂而抱阳食味而被色寒暑荡之於外喜怒攻之於内夭昬凶札君民代有乃上穷下际察五气立五运洞性命纪隂阳咨於岐伯而作内经复命俞跗岐伯雷公察明堂究息脉巫彭桐君处方饵而人得以尽年】音释【察五气五气谓五行之气即所谓湿凉寒燥温是也立五运五运谓甲巳土乙庚金丙辛水丁壬木戊癸火也】
命元妃西陵氏教民蚕
【西陵氏之女嫘祖为帝元妃始教民育蚕治丝茧以供衣服而天下无皴瘃之患後世祀为先蚕】音释【无皴瘃之患皴七旬切皵也瘃涉玉切寒?也赵充国传瘃堕之患顔师古曰因寒瘃而堕指也】
画野分州经土设井
【帝内行刀锯外用甲兵制阵法设旗麾天下有不顺者从而征之平者去之披山通道未尝宁居东至于海西至于空峒南至于江北逐荤粥合符釡山而邑于涿鹿之阿迁徙无常处以师兵为营卫於是画野分州得百里之国万区命匠营国邑置左右太监监于万国万国以和遂经土设井以塞争端立步制亩以防不足使八家为井井开四道而分八宅井一为隣隣三为朋朋三为里里五为邑邑十为都都十为师师十为州分之於井而计於州则地着而数详】音释【披山通道徐广云披地本亦作陂字盖当为詖詖者旁其边之谓也披语诚合今世然古今不必同也索隐曰披音如字谓披山林草木而行以通道也徐广音詖恐稍纡也西至于空峒按一统志崆峒山名在陕西肃州卫城东南六十里旧属归禄县史记黄帝披山通道西至崆峒谓此北逐荤粥匈奴传曰唐虞以上有山戎猃狁荤粥居于北蛮索隐曰匈奴别名也唐虞已上曰山戎亦曰薰粥夏曰淳维殷曰鬼方周曰玁狁汉曰匈奴合符釡山符信也契也说文符之为言扶也两相符合而不差也古者以竹为之故字从竹後世诈伪蜂起以竹易得之物不足为之防於是有铜铁金银铸为物象而用之汉文帝初与郡国为铜虎符竹使符应劭曰铜虎符长六寸第一至五国家发兵遣使至郡合符符合乃听受之竹使符以竹箭五枚长五寸旁鑴篆书亦一至五出入徵发用之张晏曰符以代古之珪璋从简易也顔师古曰与郡国为符各分一半右留京师左以与之此汉制也唐高祖入长安罢隋竹使符班银莬符其後改为铜鱼木契朝廷徵发下敕书契鱼都督郡府参验皆合然後遣之索隐曰合诸侯符契圭瑞而朝之於釡山犹禹会诸侯於涂山然也又按郭子横洞冥记称东方朔云东海大明之墟有釡山山出瑞云应王者之符命如尧符有赤云之祥之类盖黄帝黄云之瑞故曰合符应於釡山也置左右大监监于万国正义云上监去声下监平声则地着而数详地着犹言土着也着直畧切谓着土地而有常居非行国随畜牧迁徙者比也】
屈轶生于庭凤皇巢于阁麒麟游于囿
【帝顺天地之纪幽明之占死生之说存亡之难时播百谷草木淳化鸟兽虫蛾旁罗日月星辰水波土石金玉劳勤心力耳目节用水火财物由是民不习伪官不怀私市不预价城郭不闭见利不争风雨时若人无夭扎物无疵厉虎豹不妄噬鸷鸟不妄?裔夷之人罔不来享有草生于庭佞人入则指之名曰屈轶凤皇巢于阿阁麒麟游于苑囿焉】音释【幽明之占东莱吕氏曰正义云幽隂明阳也占数也言隂阳五行黄帝占数而知之此文见大戴礼存亡之难索隐曰存亡犹安危也易曰危者安其位亡者保其存是也难犹说也凡事是非未尽假以往来之词则曰难又上文有死生之说故此云存亡之难所以韩非着书有说林说难也时播百谷草木句絶王肃曰时是也播种之也淳化鸟兽虫蛾索隐曰蛾音牛绮反一作蚁蚁言淳化广被及之旁罗日月星辰水波土石金玉徐广曰波一作沃索隐曰旁非一方罗广布也今按大戴礼作历离离即罗也言帝德旁罗日月星辰水波及至土石金玉谓日月扬光海水不波山不藏珍皆是帝德广被也物无疵厉疵疾资切病也厉鬼疫也】
在位百年崩于荆山之阳
【帝采首山之铜铸三鼎於荆山之阳八月既望鼎成崩焉年百十有一岁葬桥山其臣左彻感思取衣冠几杖而庙祀之帅诸侯羣臣岁时朝焉】音释【采首山之铜铸三鼎於荆山之阳按一统志首山在开封府襄城县西南五里史记申公曰天下名山八而三在夷狄五在中国皆黄帝所尝游首山其一也或谓黄帝陵葬於首山者荆山在河南府阌乡县南二十五里近有铸鼎原昔轩辕采首阳之铜铸鼎於此葬桥山按一统志桥山在延安府中部县北下有沮水或云水从山底经过如桥故名】
帝子二十有五人
【帝元妃西陵氏之女曰嫘祖生昌意玄嚣龙苗二妃方累氏之女曰节生休及清三妃彤鱼氏之女生挥及夷彭四妃曰嫫母貌恶德充生苍林禺阳其衆妾之子十六人总四妃之子为二十有五其得姓者十有四人别为十二姓曰神已滕箴任荀嬉姞儇依二姬二酉及有虞氏有天下封帝後为侯伯者十有九焉○或云休嬉姓黄帝之崩诸侯尊休为帝号有鸿氏无思无为不虑不图而臻至治在位四十七年而崩葬于雍有子曰白民曰嘻嘻生季格格生帝魁白民销姓降居于夷其别子为防风氏○又曰帝鸿氏有别子曰缙云氏不才子曰混沌缙云氏娶士敬氏之女曰炎融寔生驩兜尧放之崇山驩兜生三苗尧窜之三危三苗氏有弟曰饕餮○又曰苍林生始均是为北狄之祖】音释【嫘祖嫘力追切玄嚣嚣晓平声得姓者十有四人生人以来得姓之始实由於此葬于雍雍地名按一统志禹贡雍州之域周为召穆公采邑秦置雍县汉属右扶风唐改曰凤翔县至本朝因之属凤翔府有弟曰饕餮饕他刀切贪财也餮他结切贪食也是为北狄之祖狄北方之夷也陈殷曰金元之祖起於沙漠出在北方自称为黄帝之後吾不知其然否此云是为北狄之祖似乎有所据矣】
总论【双湖胡氏曰羲农二圣人去洪荒之世未远也其风犹为杜畧至黄帝之世实为文明之渐故昔之穴居野处者今始有宫室昔之污樽抔饮者今始有什器昔之结绳而治者今始有书契文字昔之皮革蔽体者今始有冠冕章服其诸制器用利难以枚举駸駸乎非复前日朴野之俗矣善乎胡氏之论曰是谓德配天地道之至也制度之经也德泽流天下至于今人蒙其惠虽死犹生也後世乃传帝得僊术骑龙升天者眞妖妄矣旨哉言乎】
史论【静轩周氏曰炎帝之时五谷既树矣算数犹未作也药石既兴矣律吕犹未造也算数未作则民会计之不精律吕未造则民五音之不正黄帝命隶首以作算数命伶伦以造律吕由是金钟已铸月筩已协不惟和五音然又立天时正人位焉夫以音律虽明礼乐未制遂作咸池之乐制冕旒之冠天之正色玄也作衣以象之地之正色黄也作裳以象之衣服冠冕粲然有章音律大乐秩然有叙可以祀郊庙可以享百僚矣盖水中之行非舟楫则不通也帝乃刳木为舟剡木为楫以济不通焉陆中之行非车辂则不达也帝乃圜木为车斵木为辂以行四方焉音乐既备而上帝犹未祀也器用既周而百灵犹未接也帝遂作为宫室于以祀上帝于以接万灵则人依人而血食人享神而有所圣人范围天地而不过曲成万物而不遗有如是哉呜呼一代圣王继天立极而为万世之师法足以淑诸人而传诸後嵬嵬功德安可以企及耶】
少昊金天氏
【名摰姓巳黄帝之子玄嚣也母曰嫘祖感大星如虹下临华渚之祥而生帝黄帝之世降居江水邑于穷桑故号穷桑氏国于青阳因号青阳氏以金德王天下遂号金天氏能修太昊之法故曰少昊○或云黄帝之子清是为青阳氏娶于类氏之女曰皇娥生摰于河之湄】音释【降居江水索隐曰降下也言帝子为诸侯降居江水而江水若水皆在蜀即所封国也水经曰水出旄牛徼外东南至故关为若水南过卭都又东北至朱提县为卢江水是蜀有此二水也邑于穷桑穷桑地名按一统志在兖州府鲁城北史记少昊氏自穷桑登帝位後徙曲阜即此处国于青阳青阳地名未详出处索隐曰玄嚣帝喾之祖按皇甫谧及宋衷皆云玄嚣青阳即少昊也今此纪下云玄嚣不得在帝位则太史公意青阳非少昊明矣而此又云玄嚣是为青阳当是误也谓二人皆黄帝于并列其名所以前史因误以玄嚣青阳为一人耳宋衷又云玄嚣青阳是为少昊继黄帝位者而史不叙盖少昊金德王非五运之次故叙五帝不数之也故曰少昊陈殷曰少昊以金德王位在西方象晚日之明故号少昊金天氏也】
都于曲阜○以鸟纪官
【少昊之立也凤鸟适至因以乌纪官凤乌氏历正也玄鸟氏司分者也伯赵氏司至者也青鸟氏司启者也丹鸟氏司闭者也祝鸠氏司徒也雎鸠氏司马也鸣鸠氏司空也爽鸠氏司寇也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无淫者也】音释【凤鸟适至说文云凤瑞禽羽毛之长王者德盛则至】
作大渊之乐
【帝之御世也诸福之物毕至爰书鸾凤立建鼓制浮磬以通山川之气作大渊之乐以谐人神和上下是曰大渊】
在位八十四年崩
【夀百岁葬于云阳故後世又曰云阳氏○帝元妃生倍伐降处缗渊次妃生殷为弓正是制弓矢主祝弧星封于尹城有子曰昧为玄冥师于高阳之世少昊别子四人曰重该修熙其不才子曰穷奇】音释【葬于云阳云阳地名未详出处按一统志少昊陵在兖州曲阜县东北二里轩辕陵之东前有石坛石像又有八卦石每岁祭祀则设祭器于上】
总论【五峰胡氏曰邪说之为人害也久矣以五帝之时九黎犹乱风教矧汉以来圣学絶灭世衰一世在上之人苟且侥幸功成而气盈利得而志怠崇尚势力而不知仁义者衆矣故释氏巫祝得以其说诳惑斯民为之荐死求生祈福免祸天下靡然从之在上者恬然不复知礼制刑赏之本在下者安焉不复知正身修行之实鬼教浮虚之言徧天下风俗既移孰能不外饰事君之礼内怀背上之心志在仗节死义以三纲为已在临事不苟免乎】
史论【静轩周氏曰呜呼此奸臣僭叛异端簧惑之始天道为之小变矣夫以泰极而否盛极而衰固天运循环之数也是时九黎乱拂天常不遵王命而为万世乱臣贼子之魁桀其罪可胜诛乎少昊衰微弗克吊伐谓之何哉由是天下之人相惧以神相惑以怪家为巫史民渎于祀天地为之晦冥山川为之崩竭变礼义之俗而为鬼魅之乡矣虽然上者源也下者流也上者表也下者影也表端则影正源洁则流清自然之理也天下如人之一身元气固则百邪不能入元气既衰邪气由之而入焉今九黎乱德民惑神怪皆少昊有以启之也先正有以一念之善祥风和气一念之恶妖星厉鬼吾之心正则天地之心亦正吾之气顺则天地之气亦顺自然灾害不生祸乱不作天心仁爱人君信有之矣少昊溺於宴安不能反身修德九黎之乱德固自若也天下之神怪固自如也夫以少昊之时去古未远朴畧之风尚在淳厚之俗未亡而有乱德神怪之事者不惟天道小变是亦人君失德也俾吾身之元气既正则外惑之百邪何从而入哉有天下国家之寄者不可不作事谋始吁】
颛顼高阳氏
【姬姓祖曰黄帝父曰昌意昌意娶蜀山氏之女曰昌仆是为女枢感瑶光贯月之祥生帝于若水年十岁佐少昊年二十即帝位以水德绍金天氏政初国高阳故号高阳氏○或云昌意娶昌仆生乾荒乾荒娶于母家曰女枢寔生颛顼】音释【颛顼高阳氏索隐曰宋衷云颛顼名高阳有天下号也陈殷曰高阳盖颛顼所兴之地名因以为氏或谓开封府杞县是也颛顼音专旭生帝于若水若水注见前篇江水】
都于帝丘音释【皇甫谧曰帝丘地名今东郡濮阳是也按一统志大名府滑县东北七十里土山村有帝丘城春秋时卫成公迁于此又开州城东二十五里有颛顼城一名东郭城盖颛顼古都也又临河废县东北三里亦有颛顼城未知孰是】
命五官
【颛帝之世不能纪远始为民师而命以民事以少昊之四子重该修熙寔能金木及水乃俾重为木正曰句芒该为金正曰蓐收修熙相代为水正曰玄冥又以炎帝之子句龙为土正而帝之孙为火正曰祝融是谓五官】
命南正重司天北正黎司地以属神民
【古者民神异业是以祸灾不至而求用不匮少昊氏衰九黎乱德民神杂揉不可方物家为巫史无有要质民匮于祀嘉生不降无物以享祸灾荐臻莫尽其气颛帝受之乃命南正重司天以属神北正黎司地以属民使复旧常无相侵渎民用安生】音释【九黎乱德正义云黎氏九人当时之诸侯作乱者民神杂揉不可方物陈殷曰杂揉混处也方犹分辨也南正重司天以属神北正黎司地以属民南正北正并官名杨子法言重黎篇重黎人名重少昊子勾芒也黎颛顼子祝融也司主也属神谓明其祭祀之礼以聨属之也属民谓明其纲常之道以聨属之也无相侵渎渎犹亵也言神不侵民而民不渎神也】
以斗杓建寅之月为历元
【帝作历以孟春之月为元是岁正月朔日立春五星会于天历营室冰冻始泮蛰虫始发鸡始三号天曰作时地曰作昌人曰作乐鸟兽万物莫不应和故颛帝为历宗也】音释【会于天历营室营室天之宿名】
作承云之乐
【帝命飞龙氏会八风之音为圭水之曲以召气而生物浮金効珍於是铸为之钟作五基六英之乐以调隂阳享上帝朝羣侯名曰承云】音释【会八风之音为圭水之曲按羣书备数云八风谓条风明庶风清明风景风凉风阊阖风不周风广莫风是也圭水曲未详其义】
在位七十八年崩
【帝静渊而有谋疏通而知事养材以任地载时以象天依鬼神以制义治气以教化洁诚以祭祀北至于幽陵南至于交趾西至于流沙东至于蟠木动静之物大小之神日月所照莫不砥属年九十一而崩葬濮阳帝娶邹屠氏之女生骆明苍舒隤敳檮戭大临龎降庭坚仲容叔达又娶胜濆氏之女生卷章庶子曰穷蝉其不才子曰檮杌自苍舒至叔达所谓齐圣广渊明允笃诚天下之人谓之八?者也○骆明姒姓生伯鲧鲧生禹是为夏后氏○卷章妻曰女娇生黎及回黎与回代为祝融于高辛之世吴回生陆终陆终生子六人曰樊曰惠连曰籛铿曰会人曰曹姓曰季连樊封于昆吾籛铿封于彭是为彭祖其孙元哲封于韦是为豕韦昆吾豕韦当夏之世代为侯伯季连芈姓其後为楚○穷蝉生敬康敬康生句望句望生桥牛桥牛生瞽叟瞽叟生舜是为有虞氏或曰敬康之先国于虞非颛帝之裔也○颛帝之裔孙曰女修生大业大业之妻曰女莘生大费是为伯益佐禹治水有功舜赐姓嬴氏禹荐于天者其长子曰大亷其後为秦为赵】音释【养材以任地索隐曰言能养财物以任地大戴礼作养财载时以象天索隐曰载行也言行西时以象天大戴礼作履时以象天履亦践而行也依鬼神以制义索隐曰鬼神聪明正直当尽心敬事因制尊卑之义故礼曰降于祖庙之谓仁义是也治气以教化索隐曰谓理四时五行之气以教化万人也北至于幽陵幽陵地名注见前篇幽都南至交趾交趾地名注见前篇西至流沙流沙河名即弱水也按一统志在陕西甘州卫城西环合黎山东北入东莎界禹贡导弱水至于合黎余波入于流沙按西域传弱水在条支自长安西行万二千里又百余日方至其地疑别有所谓弱水也杜佑云流沙河在沙州西八十里其沙随风流行故曰流沙东至蟠木海外经曰东海中有山名曰度索上有大桃树屈蟠三千里名曰蟠木莫不砥属王肃曰砥平也四远皆平而来服属索隐曰依王肃音止蜀据大戴礼作砥砺也葬濮阳濮阳地名按一统志古颛顼之墟曰帝丘夏为昆吾氏所居春秋卫成公迁都此地汉置鄄城县晋置濮阳郡隋置濮州唐宋元仍旧而本朝因之属东昌府又按东昌府城西北二十里有高阳氏陵前有圣水井旱祷辄应旧有坛庙久废惟祈雨祷雪感应碑尚存樊封于昆吾昆吾地名按一统志在开州城东二十五里古颛顼城内相传为夏昆吾氏所筑夏昆吾五伯之一籛铿封于彭是为彭祖按一统志籛铿古陆终氏第三子彭祖也自尧历夏殷封于大彭周衰始浮游四方晚入蜀抵武阳留家焉神仙传彭祖寿八百历三代丧四十九妻五十四子彭地名按一统志本禹贡徐州之域本古大彭氏国秦置彭城县汉置徐州晋宋以後俱仍旧至本朝因之直隶京师封为韦是为豕韦韦地名按一统志禹贡冀州之域本古豕韦氏之国春秋为卫地晋为濮阳国地唐为滑州宋金元仍旧至本朝改为滑县属大名府】
史论【静轩周氏曰民心归之则为天子天下叛之则为独夫故书曰天视自我民视天听自我民听是知天下之治乱由君德之贤否也史称少昊之衰九黎乱德民神为之杂揉矣颛顼继体承祧奋发中兴命南正重司天以属神北正黎司地以属民絶地通天无相侵渎向之民惧於神今神不民惧也向之民惑於怪今怪不民惑也九黎昔尝梗化今则稽首而归命焉殆见神人自是而不杂万物自是而有序斯民自是而安生矣五帝以来历法未正帝乃以孟春之月为元冰冻始泮蛰虫始发是谓建寅之月为岁首也夫以少昊之民即颛顼之民颛顼之位即少昊之位地不改辟民不改聚上之一心邪正而民从违之间捷於影响由上之德有以使之也上有好者下必有甚焉者矣君子之德风小人之德草草上之风必偃故人君一念之善足以召乎祯祥一念之不善足以致乎灾异是以兢兢业业罔敢怠荒如临深渊如履薄冰而丰亨豫大之态不萌於心胸之间亦何亡国败家之有哉】
帝喾高辛氏
【名夋姓姬祖曰少昊父曰桥极生而神灵年十五佐颛帝受封于辛年三十以木德代高阳氏为天子以其肇基于辛故号高辛氏】音释【帝喾高辛氏张晏曰少昊之前天子之号象其德颛顼以来天子之号因其名高阳高辛皆所兴之地名颛顼与喾皆以字为号上古质朴故也索隐曰宋衷曰高辛地名因以为号喾名也皇甫谧云帝喾名夋也】
都于亳音释【都于亳按一统志亳城在归德府城东南四十五里契父帝喾都亳汤自商丘迁焉郑玄曰亳今河南偃师县汉书音义曰济隂亳县杜预曰梁国蒙县皇甫谧曰孟子称汤居亳与葛伯为邻葛即今宁陵县葛乡亳乃今谷熟县也蒙为北亳即景亳汤受命之地谷熟为南亳汤所都偃师为西亳即盘庚所徙书立政所谓三亳是也古书亡灭未知孰得其实】
作九招之乐
【帝命咸黑典乐为声歌命曰九招】
在位七十年崩
【帝普施利物不私其身听以知远明以察微顺天之义知民之急仁而威惠而信修身而天下服取地之财而节用之抚教万民而利诲之历日月而迎送之明鬼神而敬事之其色郁郁其德嶷嶷其动也时其服也士帝溉执中而徧天下日月所照风雨所至莫不服从年百五岁而崩葬顿丘帝元妃有邰氏女曰姜嫄生弃为舜后稷其後为周次妃有娀氏女曰简狄生契为舜司徒其後为商三妃陈锋氏女曰庆都生尧是为陶唐氏四妃娵訾氏女曰常仪生摰庶子曰伯奋仲堪叔献季仲伯虎仲熊叔豹季狸忠肃共懿宣?惠和天下之人谓之八元其不才子曰实沈阏伯】音释【历日月而迎送之东莱吕氏曰正义云言作历弦望晦朔日月未至而迎之过而送之即迎日推策是也其色郁郁其德嶷嶷史记索隐曰郁郁犹穆穆也嶷嶷德高也嶷鄂力反其动也时其服也士索隐曰举动应天时衣服服士服言其公且亷也帝溉执中而徧天下徐广曰古既字作水旁徧字一作伊索隐曰即尚书允执厥中是也葬顿丘顿丘地名按一统志顿丘城在清丰县西南二十五里卫风送子涉淇至于顿丘即此亦谓之隂安右城汉置顿丘县晋於县置顿丘郡五代晋置德清军宋省入清丰属大名府今滑县东北七十里有帝喾陵在焉】
子摰即天子位九年而废
【帝喾崩摰嗣立荒淫无度不修善政居九年诸侯废之而尊尧为天子】
总论【五峯胡氏曰天地之间有气化有形化人之生虽以形相禅固天地之精也姜嫄克禋克祀以弗无子志之所至气亦至焉气之所至精亦至焉故若履天帝之武而敏歆其祀於是有子不可谓怪而诸儒不悟惑可知也至於?纬之书谓庆都感赤龙之精而生尧简狄吞玄鸟之卵而生契则诬矣何者人也乃与繁气交而生子则无是理矣是以载其事而削其词焉西汉薄太后有苍龙据腹之祥而生文帝若非史氏记之详明则後世必谓薄与龙交而生子矣是故儒者莫要於穷理理明然後物格而知至知至然後意诚而心不乱】
史论【静轩周氏曰圣人应昌期而生扶舆之精孕之山川之英?之河海之秀锺之五行范其体万善罗其躬固有祯祥之兆矣然不过乎气化形化之理姜嫄禋祀上帝而生稷岂上帝悦其禋祀而锡之以嗣乎此犹可信者至若庆都有赤龙之祥而生尧简狄有飞燕之祥而生契嫘祖感大星如虹下临华渚之神而生少昊女枢感瑶光贯月之祥而生颛顼呜呼有是理乎无是理乎不得不辨以祛童蒙之惑也夫以父天母地而谓之天子天子虽以形相禅固天地之精也天生圣人为生民主其亦异於常人赤龙鳞虫耳何必其祥而後生飞鷰羽虫耳何必其瑞而後育迨虹临华渚之神尤其怪诞安有人之一身可与鬼神交感而孕畜耶其瑶光贯月容或有之矣盖穷理儒者之要道也理不明则物不格物不格则知不至知不至则意不诚意不诚则心不正心不正则邪媚得以揺吾天德之刚异端得以夺吾浩然之气是谓儒名而墨行矣孟子曰尽信书则不如无书此固当时记载传疑之失不足深信也君子其谅之】
帝尧陶唐氏
【姓伊耆名放勲帝喾之子以火德王天下都平阳在位九十八年以子丹朱不肖乃逊位於舜详见金氏通监前篇】
总论【双湖胡氏曰书称帝德曰钦明文思安安者帝之心法也曰允?克让者帝之身法也钦存於中?见於外敬为圣学始终之要也克明峻德以亲九族则身修而家齐矣九族既睦平章百姓则家齐而国治矣百姓昭明协和万邦则国治而天下平矣圣经明德二字实自尧发之大学八条亦始於此不但是也中者天下之大本事事物物莫不有一中道举天下以与人大事也而授受之际不过曰允执厥中圣经中之为义亦自尧发之中庸九经亦始於此然则开于万世圣学之源者尧之功顾不钜乎仲尼祖述尧舜韩子所谓尧以是道传之舜禹汤文武周公孔子者即此是也道散於三极之间所望於圣人者裁成天地之道以立人极云耳】
总论【勿轩熊氏曰洪荒之世气浮而为天者不过茫茫一太虚耳固未有度数之分黄帝颛顼虽云造历盖未详也至帝始命羲和分掌天地四时於是推步之法愈密日月星辰之丽於天者始则而象之岁分为四时又分为十二月又分为三百六十日因其气盈朔虚又为置闰以应周天之度於是天道可得而成矣质凝为地者亦不过茫茫一块土耳固未有强理之别也黄帝虽曰分州画野亦未详也至帝始咨四岳举其能治水者以拯斯民垫溺一朝之命鲧不能治而禹继之其施功之最难者莫如冀壶口龙门等处此盖混沌初分水未有泄积之岁久冲决奔放愈甚则怀襄之害愈烈禹因其势疏凿而顺导之若其次第则先青兖徐扬之下流而荆豫梁雍以次厎绩弼成五服自甸侯至绥而封建之制以立咸则三壤自畎浍至川而井田之法以成於是地道可得而平矣自羲农黄帝之後又适当一元文明之会风气駸开剙制立法维其时也五典敦五礼庸五服章五刑用法度礼乐彰彰然着明如日月行天亘古常见此又立人之道以参赞天地化育之所不及者盖万世之功也】
总论【雪航肤见曰自天地开辟至帝尧之世七政已齐九州已别风气駸开大物駸着书曰光被四表格于上下协和万邦黎民於变时雍以此论之举天地间尽在春风和气中矣孔子曰惟天为大惟尧则之德之至盛上下与天地同流又岂有十日并出焦禾杀稼之妖患乎至若使羿仰射十日之说尤甚谬也夫日在天距地万里人虽有千钧之力所射不过二三百步而已岂能射及万里之日乎且射天乃无道之所为帝尧大圣讵为此乎王充於论衡辨射日之说曰日火也虽中安能灭之世称桀纣之恶射天杖地高宗之德能消桑榖今尧不能以德灭十日而必射之是德不若高宗恶与桀纣同也旨哉斯言足以解後进之惑盖淮南王与宾客方士作内外书此言出于外书鸿烈解作史君子收于外纪中殆若庄列荒唐之言也岂可以为实事耶】
总论【古史通畧曰唐尧之德聪明文思光宅天下允恭克逊光被四表而又克明峻德以睦九族之亲平章百姓以致昭明之效协和万邦以成时雍之化乃命羲和钦若昊天而步占夫日月星辰敬授人时而明示以析因夷隩其为治之道有序如此至於嘉言罔伏野无遗贤则有以合天下之善谏鼔之立谤木之设则有以来天下之谏衢室之访下民之问则有以通天下之情土阶三尺茅茨不剪而其俭可知也不虐无告不废困穷而其仁如天也辨共工有滔天之罪闻舜德於侧微之际而其智如神也当时之治虽曰庶绩咸熙万邦咸宁而问之在朝在朝不知问之在野在野不知荡荡乎民无能名焉若夫康衢之謡曰立我烝民莫匪尔极华封之祝曰寿曰富曰多男子其必有见於此也然尧在位七十载逊而授之於舜以天下与人而能为天下得人夫岂轻於付托之际哉】
史论【静轩周氏曰人莫知其子之恶莫知其苗之硕古有是言也帝尧之心廓然大公非溺爱不明之比故知子之不肖不足以主神器而传大宝所以求乎贤人焉此公天下之大端大本也若後世之欺人孤儿寡妇狐媚以取天下皆以禅位为说者等而上之何啻霄壤而迳庭之乎迨夫妻尧二女摄尧天下无骄色无喜容雍雍默默躬修德化不耽乎衽席之私情不溺乎房帏之偏爱二女倾心乐从皆执妇道以帝女而下嫁匹夫以天子而下友庶人不妬忌不骄矜何德如之有夫妇然後有父子有父子然後有君臣夫妇人伦之大纲也易曰夫夫妇妇而家道正正家而天下定矣大舜能尽夫妇之道二女能修夫妇之德近而家庭夫妇之道蔼然也远而天下夫妇之道粲然也自非圣人至公无我之心则二女必有争长之心大舜必有偏爱之意而夫妻必有反目之嫌也若汉光武之废郭后唐高宗之废王后宋仁宗之废郭后哲宗之废孟后皆由君德不刚以致三纲颓败君不君而臣不臣夫不夫而妇不妇天下自是而倾覆矣何以君临天下而主宰羣辟哉】
帝舜有虞氏
【姓姚名重华颛顼五世孙受尧禅以土德王天下都蒲坂在位五十年逊位于禹详见金氏通监】总论【双湖胡氏曰尧舜禹三圣授受尧之命舜曰允执厥中舜之命禹复益以三言者盖以中之为道汨於人心之危者易?隐於道心之微者难明故必察之以精而不杂守之以一而不离则危者安微者着自无过不及之差信能执乎此中则天下之大以之传贤者此中也以之传子者亦此中也推之而为汤武之放伐亦不外乎此中也此舜所以别白人心道心之危微而且诲之以精一用工之要者其虑至深远矣吁精者明也即尧之所谓明德一者诚也即尧之所谓钦敬此十六字之传为万世心学之要也】
总论【五峯胡氏曰读五帝书而後知圣人泽及斯民之远也後世有立功於一时兴利於一邦者人犹追思而祀之是数圣人者有功於天下万世曾不得推苗裔立宗子建庙庭春秋四时飨天下之报也有天下者端拱九重之内治其国家上之天文下之地理中之人伦衣食之原器用之利法度之章礼乐之则谁推明制作之也戎狄之人驾一偏空说失事理之正而其神像乃得蟠据中华名山巍嶪相望又听其雕梁画栋毁羣伦灭三纲之人而豢养之此何道也其不耕不植侵渔民利耗蠧民财乃细事耳为政者恬不以为虑可悲之甚矣】
总论【古史通畧曰大舜有大焉善与人同乐取诸人以为善虽有大智之资而好问好察迩言闻一善言见一善行若决江河沛然莫之能御也故能明於庶物察於人伦由仁义行业业而致孝孳孳而为善由是尧闻之聪明将使嗣位历试诸难谨徽五典则五典克从而无违教纳于百揆则百揆时叙而无违事宾于四门则四门穆穆而无凶人讴歌狱讼归之而无异辞朝觐会同归之而无异意迨其既陟帝位也谓奉天之道所当先也故在璿玑玉衡以齐七政谓事神之礼所当讲也故类于上帝禋于六宗望于山川徧于羣神四凶未去则去之远方十六相未举则举之在朝四岳之咨则曰明四目达四聪十二牧之咨则曰食哉惟时柔远能迩若夫九官之命则命禹以宅百揆命稷以播百谷命契以敷五教命臯陶以明五刑垂益分掌虞工之事命夔分典礼乐之职以至纳言之官则命龙任之当时设官内外相维敷纳以言明试以功则责实之法既严於始三载考绩三考黜陟幽明则责成之法尤严於终然舜之为治虽有资於人而实本乎天也咨汝二十有二人则曰钦哉惟时亮天功无旷庶官则曰天工人其代之天叙有典则勑五典而使益厚天叙有礼则庸五礼而使益明天命有德而五服之章以示其赏天讨有罪而五刑之用以示其罚是以一时之间法度彰礼乐着德洽民心而有司之不犯恩被动植而海隅之苍生共惟帝臣内则比屋之可封外则四夷之来王不事诏而万物成不下席而天下治孔子以为恭己南面无为而天下治者此其时也当时大治犹有庶顽谗说之未化苗民负固而不服得以梗圣人之治自常情处之非诛之以严刑则必置之於度外而舜不忍为故其化庶顽也既以纳言命龙於先又以纳言咨禹於後侯以明挞以记而使之知所愧耻格则承否则威而使之有所劝惩必欲其并生斯世咸臻太和而後已其待苗也首迁其君而不服又从而分北之既分北其民而不服始命禹以徂征之及徂征之命犹违而文德之教诞敷卒至於干羽舞於两阶而来格见於七旬则普天之下尽归泰和之中矣由是功成作乐堂上之乐奏而祖考之来格堂下之乐奏而鸟兽之跄跄至於箫韶九成则凤凰亦为之来仪至治之应有如此者而君臣之间未尝以己治自足犹且以保治相勉克艰之戒大禹陈之警戒无虞罔失法度伯益陈之兢兢业业一日二日万几臯陶又陈之至舜之作歌也亦曰敇天之命惟时惟几臣言之而君听之君唱之而臣和之君臣之间夫岂为是私忧过计哉盖当泰之时而审复隍之戒居豫之时而存介石之心圣贤保治於无穷其道固如此也後世孔子称颂其德不能自已载於鲁语则曰韶尽美矣又尽善也载於礼记则曰德为圣人尊为天子富有四海之内宗庙享之子孙保之大德必得其位必得其禄必得其名必得其寿又曰後世虽有作者虞舜弗可及也子民如父母有憯怛之爱有忠利之教亲而尊威而爱富而有礼惠而能散甫刑云德威惟畏德明惟明非虞舜其孰能如此乎至於季札见舞韶箾者亦曰德至矣功大矣如天之无不覆如地之无不载虽甚盛德其蔑以加於此矣】
史论【静轩周氏曰明君以求言为急圣学以得贤为要不求言则聪明必为之壅蔽不得贤则政事必为之堕弛故谏诤辅弼之臣非人臣之利乃社稷之福也人君之所当重也帝舜以生知安行之圣非学知利行之质不以己之聪明为聪明而必求人之聪明不以己之贤圣为贤圣而必求人之贤圣立诽谤之木於国都虽言涉诽谤不罪也岂若後世有诽谤妖言之令乎传曰舜好问而好察迩言执其两端用其中於民其恭己无为而天下自治矣弹五弦之琴歌南风之诗气象何从容也观其南风之薰可以解吾民之愠惟恐民之不安生息而致忿怒也南风之时可以阜吾民之财惟恐民之不乐生息而致贫窭也民已安矣而犹以为未安治已至矣而犹以为未至圣人不自满足谦尊而愈光之意可见矣鸣呼视听求贤自辅而又歌解愠阜财之诗一举而听言求贤恤民之事皆在其中宜乎恭己无为垂衣裳而天下治也圣人道大德宏有如是哉】
总论【太史公曰学者多称五帝尚矣然尚书独载尧以来而百家言黄帝其文不雅驯荐绅先生难言之孔子所传宰予问五帝德及帝系姓儒者或不传余尝西至崆峒北过涿鹿东渐于海南浮江淮矣至长老皆各往往称黄帝尧舜之处风教固殊焉总之不离古文者近是予观春秋国语其发明五帝德帝系姓章矣顾第弗深考其所表见皆不虚书缺有间矣其轶乃时时见於他说非好学深思心知其意固难为浅见寡闻道也余并论次择其言尤雅者故着为本纪书首以便学者观矣】
总论【刘氏恕曰六经惟春秋及易彖象文言说卦序卦杂卦仲尼所作诗书仲尼所删定皆不称三皇五帝三王易下系曰古者包牺氏之王天下也包牺氏没神农氏作神农氏没黄帝尧舜氏作继世更王而无三五之数或以包牺至舜为五帝孔子未尝道学者不可附会臆说也管子称明一者皇察道者帝通德者王谋得兵胜者伯孔颖达曰管子书或是後人所録非本书也庄子列子皆寓言诞妄秦汉学者采其文辞论议故竞称三皇五帝而不知古无其人仲尼未尝道也梁武帝以伏羲神农燧人为三皇黄帝少昊帝喾帝摰帝尧为五帝舜非三皇亦非五帝与三王为四代其指不通历世纷纷莫知定论也】
御批资治通监纲目前编卷首

[book_title]卷一
<史部,史评类,御批资治通监纲目前编>
钦定四库全书
御批资治通监纲目前编卷一
陶唐氏帝尧【罗氏路史曰尧生於母家伊侯之国後徙耆故曰伊耆氏年十有三佐鄞封植受封于陶通监外纪曰年十五长十尺受封唐年十六即天子位耆左氏传作祁汉史曰伊氏】
书曰粤若稽古帝尧曰放勲【粤起语若稽追记之辞古崇之也尧名古者世质虽天子不讳其名放大也放勲者总名其德业之大也一曰放如推而放诸之放谓推广以成其功也圣人亦善推其所为而已意与下文二章相应二字本史官称尧之语後世因以为尧称焉】钦明文思安安允恭克让光被四表格于上下【此叙尧之德也钦诚敬也明精明也文文理也经纬天地曰文谓其弥纶天地之道伦理明顺焕乎其有文章也思言其运量裁处意思周密所谓其智如神也安安旧说止其所止然二字气象自别盖其盛德从容之极难以形容故以安安言之恭让钦之接於人也谓之允克则其至诚之发真实气象又自不同光被四表言其发越覆冒之盛格于上下言其充塞感通之极也史臣叙尧之德而以钦为首此圣人之心法也允恭以下即四德之推恭让者钦之发被四表者明文之着格于上下则思之感通也朱子常言圣人之心精明纯粹而已则钦明二字已足以尽圣人之德矣而又曰文思陈文蔚曰兼语其用也文者明之用思者钦之用钦明即惟精惟一文思即允执厥中也子王子曰钦明文思犹言仁义礼智】克明俊德以亲九族九族既睦平章百姓
百姓昭明协和万邦黎民於变时雍【明推明也俊德大学作峻盖其得乎天而出乎其类者即上文所叙之德也平者和同之章者品节之百姓者帝畿之民昭明则民心风俗之俱新也万邦诸侯也协考比也如协时月如国语司民协孤终司徒协旅之协皆考比之义和调齐也万邦诸侯岂无贤庸之不齐圣人朝觐廵省考礼正刑一德黜幽陟明皆所以协和之也黎民黑首之民举天下生灵之衆也上文纪圣德之盛此章纪治化之序圣人治天下其机有二一则盛德发越自然感化一则布政施化推而广之也】
甲辰元载乃命羲和【邵子皇极经世书系之元年又东汉志晋志皆引春秋文?钩曰唐尧即位羲和立象仪则是命羲和帝尧即位之初政也又按国语楚观射父曰少皥之衰也九黎乱德颛顼受之乃命南正重司天以属神命北正黎司地以属民尧复育重黎之後不忘旧职使复典之以至夏商故重黎氏世叙天地而别其分主杨子曰羲近重和近黎韦昭曰即羲氏和氏也】
乃命羲和钦若昊天历象日月星辰敬授人时【羲和二氏也历纪数之书也言天者所谓尧历也象者观天之器後篇所谓玑衡之属是也言天者谓浑仪实始于此上古以来因时作事而历法盖未傋帝尧始为历象之制定其财成辅相之节以授其民遂为後世常行之凖焉朱子曰此所命盖羲伯和伯下文分命其仲叔履祥按尚书大传舜廵四岳祀泰山霍山皆奏羲伯之乐华山弘山奏和伯之乐其方与时与二氏所掌者合则羲伯和伯当有其人盖四子分职必有二伯总之不然历法无所统矣】分命羲仲宅嵎夷曰阳谷寅宾出日平秩东作日中星鸟以殷仲春厥民析鸟兽孳尾申命羲叔宅南交【刘氏云宅南日交陈氏云宅南交曰明都】平秩南讹【史记索隐作为】敬致日永星火以正仲夏厥民因鸟兽希革分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨申命和叔宅朔方曰幽都平在朔易日短星昴以正仲冬厥民隩鸟兽氄毛【宅度也蔡邕石经作度朱子云宅度古文通历法以日行起度以日出入方隅定晷刻气候宅嵎夷南交西朔方出纳敬致皆所以定卯酉子午之中推日道出入之方候朝夕之景及致日中之景寅敬宾饯谨其事也永短中星皆自是推然候中星又所以定日度也宅嵎夷曰阳谷周礼所谓日东则景夕多风之地也南交日南则景短多暑之地也昧谷日西则景朝多隂之地也幽都日北则景长多寒之地也四方地势不同风气亦异各有宜也故测候之际因度其所宜为授时之节所谓平秩东作南讹西成朔易者也易如周官所谓一易再易三易作讹成易皆谓民事各以方异辞耳平秩史记依今文作便程其义尤明日宵永短与中星连言者初分而候中星以星之初见为昼夜之分又分摺四中以得日度之的以日宵之中立二分以永短之极立二至参之民生析因夷隩而为四时之政鸟兽孳尾等语则候之物生此历家七十二候之法所由起也此皆授羲和以作历之纲要四子分为四节每节自作讹成易以上分方自日宵永短以下分时】
二载定闰法
帝曰咨汝羲暨和朞三百有六旬有六日【有古文作又】以闰月定四时成岁允厘百工庶绩咸熙【帝既命羲和历象又四时推候皆合矣积一朞而天有余度岁有余日於是又置闰法而日月气候始参会今历家所定章法昉乎此隆古风气未开民淳事简历数既定因时颁政而已他无为也故允厘百工而庶绩咸熙焉朱子书传曰岁周三百六十五日四分日之一而曰三百六旬有六日者举成数也天体至圆周围三百六十五度四分度之一绕地左旋常一日一周而过一度日丽天而少迟一日绕地一周无余而常不及天一度积三百六十五日九百四十分日之二百三十五而与初躔会是一岁日行之数也月丽天而尤迟一日常不及天十三度十九分度之七积二十九日九百四十分日之四百九十九而与日会十二会得全日三百四十八余分之积五千九百八十八如日法九百四十而一月得六日不尽三百四十八通计得日三百五十四九百四十分日之三百四十八是一岁月行之数也岁有十二月月有三十日三百六十者岁之常数也故日行而多五日九百四十分日之二百三十五者为气盈月行而少五日九百四十分日之五百九十二者为朔虚合气盈朔虚而闰生焉故一岁闰余率则十日九百四十分日之八百二十七三岁一闰则三十二日九百四十分日之六百单一五岁再闰则五十四日九百四十分日之三百七十五至十有九岁七闰则气朔分齐是为一章也履祥按章法虽云气朔齐然犹有分秒之余至二十七章为会三会为统三统为元积四千六百一十七年则日月皆无余分却得十一月甲子朔子时半冬至则又为历元矣○今立成法率三十二月而置一闰】○朱子曰按帝尧时冬至日在虚昬中昴今冬至日在斗昬中壁中星不同者盖天有三百六十五度四分度之一岁有三百六十五日四分日之一天度四分之一而有余岁日四分之一而不足故天度常平运而舒日道常内转而缩天渐差而西岁渐差而东此岁差之由古历简易未立差法但随时占候以与天合至东晋虞喜始以天为天岁为岁乃立差法以追其变约以五十年退一度何承天以为太过乃倍其年而反不及至隋刘焯取二家中数七十五年为近之然亦未为精密也
【履祥按帝尧之言天常寛而历则密後世言天者常密而历则疎盖帝尧生知即事洞要其於周天固已知圆奇之妙四分一不足以尽天矣其命羲和不过授之以作历之纲要如於中星互举辰象於朞数槩举全日至於推步度数随时占候则羲和有司之事帝尧固不必数数然也後世日不足而始为度度不足而更为分秒分秒愈多则算法当愈密矣然久亦未尝不差也盖圣人因时制历虽举要而不遗後世定历推天始积分以求密因时制历则历与天常相应定历推天而历与天常易差无他天圆以动圆故奇动故不测而後世就定法以拘之也然尝就其说而考之所谓四分度之一也析为九百四十分日之二百三十五果若所言则止日四分之一可也何必析为小分哉太初草创乃以八十一分日之二十分少固不足论晋志载刘洪王蕃之法则析为五百八十九分度之百四十五如此则四分度之一者乃其大约而於四分一之外天舒日缩又余小分之九也十年则九十分计百三十年而积差二日矣唐开元大衍历又析一度为三千四十分每岁日余三十七分太积八十年而差一度又余六分自唐至今皆用之然自开元至宝佑五百四十年而差十度则唐历积分虽多反不如晋志之近密也绍兴统元历汉上朱震典之析一度为万分每岁气周三百六十五日二千四百四十六分七十二秒半而周天则三百六十五度二千五百七十二分二十五秒又按尧仲春星鸟宋东井二十一度中仲夏星火宋亢七度中仲秋星虚宋斗十一度中仲冬星昴宋璧一度中尧历中星与日所次至是差四十余度矣去尧之世三千五百余岁而差四十余度至景定甲子冬至之日已在斗初渐入东陆後此三千六百年已在东陆又三千六百年过东陆之中又三千六百余年冬至之日遂行南陆则冬长夏短几相贸易造化不几於变乎曰非然也唐张说一行历议曰日之所行即为黄道日差则黄道与之俱差必不至於冬长夏短矣抑後世岂无圣人随世裁成良太史随时推移者此固不必长虑也】
七载麒麟游於薮泽
路史曰尧在位七年民不作忒鸱乂逃於絶域麒麟游於薮泽则能信於人也
十有二载廵狩【发例于此後不悉书】
孔子曰舜临民以五尧临民以十二【注十二载一廵狩也路史注曰杜佑谓十二载廵岳者非】
甲子二十有一载
甲申四十有一载虞舜生於诸冯
孟子曰舜生於诸冯【苏氏古史曰舜生於诸冯之姚墟故为有姚居於沩汭故为有妫履祥按舜生姚墟因生为姓故为姚姓居潙汭後世复因居潙而爲嬀姓非舜有二姓也诸冯沩汭皆在今河中府河东县沩水源出首山入西河孟子以舜生诸冯为东夷之人盖对文王西夷而言犹云东方西方尔故曰地之相去千有余里盖自河中至岐周千余里也而说者指齐之历山濮之雷夏为舜侧微耕渔之地甚者指会稽上虞牛羊村百官渡为舜所居盖因孟子之言而附会之也】○路史曰其先国于虞始为虞氏【河东虞阪】系出虞幕○春秋外传周太史伯曰虞幕能听协风以成乐物生传曰自幕至于瞽瞍无违命【谓能服事帝朝】舜重之以明德○史记曰父瞽瞍盲索隐曰母握登【史记据世本叙穷蝉桥牛者非】
五十载帝游於康衢
列子曰尧治天下五十年游於康衢儿童謡曰立我蒸民莫匪尔极不识不知顺帝之则【列子书出三代之末尚多传闻之辞而此语亦自得圣人之意学者称之今不敢弃○文中子曰尧有衢室之问】○时有老人击壤而歌曰吾日出而作日入而息凿井而饮耕田而食帝何力於我哉【叶入声胡氏附此歌於九十载间今以类附此】
六十载舜以孝闻
史记曰舜母死瞽瞍更娶妻而生象象傲瞽瞍爱後妻子常欲杀舜舜避逃及有小过则受罪顺适不失子道孝而慈於弟日以笃谨年二十以孝闻耕历山历山之人皆让畔【历山今河中府】渔雷泽雷泽之人皆让居【今河中府有雷水出雷首山入河郑康成谓兖州雷夏泽】陶河滨河滨之器皆不苦窳【水经曰河水南遶陶城郦道元注即舜陶处在蒲阪北南去历山不远不苦窳言民皆务为厚正之器不薄恶喎斜也】作什器於寿丘就时於负夏【负夏卫地】一年而所居成聚二年成邑三年成都【胡氏皇王大纪作一迁二迁三迁庄子又有至邓之墟而十有万家】○大纪曰舜年二十孝友闻於人有友七人焉雄陶方囘续牙伯阳东不訾秦不虚灵甫常辅翼之○淮南子曰当此之时口不说言手不指麾执玄德於心而化驰若神使舜无其志虽口辩而户说之不能化一人○万章曰父母使舜完廪捐阶瞽瞍焚廪【谓舜已下阶而瞍焚之也】使浚井出从而揜之【谓舜已出去而瞍塞之也渑水燕谈曰今河中府舜泉坊二井相通所谓为匿空旁出者也其庙名之曰孝感泉】象曰谟盖都君咸我绩象往入舜宫舜在牀琴象曰郁陶思君尔忸怩舜曰惟兹臣庶汝其于予治不识舜不知象之将杀己与孟子曰奚而不知也象忧亦忧象喜亦喜【程子曰人情天理於是为至】○古史曰孟子曰尧将举舜妻以二女瞽瞍不顺不告而娶既而犹欲杀舜而分其室舜终不以为怨余考之书孟子盖失之矣四岳之荐舜曰烝烝乂不格奸益之称舜曰夔夔齐栗瞽亦允若则舜之为庶人既已能顺其亲使不至於奸矣父子相贼奸之大者也岂有既已用之而犹欲杀之哉【履祥按瞽瞍之欲杀舜也象之欲杀兄也史记曰舜母死瞽瞍更娶妻而生象象傲瞍爱後妻子常欲杀舜也然瞽瞍特出於爱憎而舜又非有大过恶何至欲杀之哉尝考其情则虞氏自幕故有国至瞽瞍亦无违命则粗能守其国者也其欲杀舜盖欲废嫡立幼而象之欲杀其兄亦欲夺嫡故尔不然岂以匹夫之微爱憎之故而遽欲杀之哉然则舜固有国之嫡而其为耕稼陶渔之事何也曰古之国家子弟固非如後世之豢养舜之为田渔而人从之又非必如今之渔人陶工也或者见逐於父母故劳役之或避世嫡不敢居而自归於田渔亦因是以行其政敎而济时之穷故杂书有谓舜见器之苦恶而陶河滨见时之贵籴而贩负夏孔子曰耕渔陶贩非舜事也而往为之以救败尔此说虽出杂书而实得圣人之意又瞽象之欲杀舜在其初年之间而尧之举舜则在其克谐之後史记反覆重出而莫之辩固也然孟子当时亦不辩万章之失何也盖孟子不在於辩世俗传讹之迹而在於发明圣人处变之心务使学者得圣人之心以推天理人伦之至则其事迹之前後有无皆不必辩矣】
六十有一载洪水咨四岳举鲧俾乂
帝曰咨四岳汤汤洪水方割荡荡怀山襄陵浩浩滔天下民其咨有能俾乂【四岳者掌四方方岳之官古者大事则咨四岳使询访四方之言也方割始为害也怀山襄陵叙其实也浩浩滔天言其势也滔天当时方言云尔满望皆水而天影其中若滔天然】佥曰於鲧哉帝曰吁咈哉方命圯族岳曰异哉试可乃已【佥曰者四岳以衆言告也鲧有崇伯也方命旧说逆命史作负命按尧典上文方鸠方割皆作方始之义则此当云我始命为他职时即败羣自用则治水大任弗可为也圯族犹诗言败类岳日者上举衆言此因独对异义未详列子注及柳文与异字同言但用其才可以治水则已不必病其圯族也】帝曰往钦哉【帝顺衆言而使之往复云钦哉以救其失盖能敬谨则必不圯族自恃而事功成矣】
六十有九载鲧绩用弗成
九载绩用弗成○程子曰治水天下之大任也非其至公之心能舍己从人尽天下之议则不能成其功岂方命圯族者所能哉鲧虽九年而功弗成然其所治固非他人所及也惟其功有绪故其自任益强咈戾圯族益甚公议隔而人心离矣是其恶愈显而功卒不可成也【履祥按周汉以来诸史多称尧有九年之水今考其时自洪水方割即举鲧俾乂九载无成而後举舜又二三年始举禹禹八年於外而始告成功前後计二十余年矣而曰九年者盖指鲧九载之间也计自方割以来洪水之害无岁无之如後世岁有河决之患鲧於其间多为堤防以鄣之而患日滋甚孟子叙泛滥之祸在举舜敷治之上则九年之云盖谓此时也然洪水之害一日不可缓而待鲧九载无功始易之何也传称禹能修鲧之功则九载之间非尽无功但无成耳而三考黜陟之典不可废是以有羽山之贬焉或曰佥之举鲧也方命圯族帝已知之矣知而使之何与盖为天下择人天下之公也当是时舜禹未兴在廷诸人固皆旧德乃若其才则无出鲧之右者人皆知鲧之才足以集事惟圣人知其刚悻违衆易於败事尔帝将戒其所短以用其所长则曰钦哉以勉之夫钦者心法之要万事之所由成也以鲧之才加之敬谨何患无成惟其弃帝之命忽不务此是以轻视愎言讫溃于成然则帝固将全鲧之才而鲧则弃帝之命矣天下之以才自负而忽不加谨祗以取败者皆是也宁独鲧哉又按经称鲧堙洪水传称鲧障洪水国语又称其堕高堙卑经称禹决九川孟子称禹疏九河?济漯决汝汉掘地而放之海然则鲧之治水也障之禹之治水导之也其成败之由以此当其在鲧也禹何以不谏曰禹安得不谏以鲧之方命圮族况其子之言乎故禹必有谏鲧必有所不从舜之知禹亦必以此舜之罪也殛鲧其举也兴禹大公之道圣人无容心焉抑鲧既以方命圯族失之禹念父功之未就於是暨益暨稷思日孜孜以成之非惟克勤于邦以为忠而补前人之愆以济天下乃所以为大孝也然以禹之圣犹八年於外何也禹八年之间非但导水濬川而已中间画井田为沟洫定经制酌土宜立赋法通朝贡广敎化於八年之间定千万世之计此禹之功所以为不可及也】
七十载举舜登庸
帝曰畴咨若时登庸放齐曰胤子朱啓明帝曰吁嚚讼可乎【登庸之命不言所职帝之意固有在矣朱丹朱也放齐以嗣子朱为对启明者谓其才智之开明也朱之为不肖也亦以此朱子曰此下为举舜张本】帝曰畴咨若予采驩兜曰都共工方鸠僝功帝曰吁静言庸违象?【今本滔天二字下文之衍孔頴逹曰经三言衆人未必一时之事但历言朝臣不贤为求舜本也】○帝曰咨四岳朕在位七十载汝能庸命巽朕位岳曰否德沗帝位【巽入也使入居帝位也或曰巽与逊同】曰明明扬侧陋师锡帝曰有鳏在下曰虞舜【师锡四岳以衆议对也锡予也以衆言对而曰锡重之也荐圣人於帝此天子也安得不重为之辞老而无妻曰鳏舜三十未娶而即曰鳏古者圣人繁育人民三十而娶者期之极也至此而未娶即鳏也书大传曰父顽母嚚而不见室家之端故谓之鳏】帝曰兪予闻如何【予闻者已知其人也如何者更详其实也以舜之玄德年二十而闻於天下以尧之明思天下固无遗照也然闻之而不自举之盖为天下择人必尽天下之议圣人见大心平大公无我意象於此可想见也】岳曰瞽子父顽母嚚象傲克谐以孝烝烝又不格奸【舜处顽嚚之下非可以谏诤囘父母之心非可以言语喩父母於道加之傲狠之弟又岂声音笑貌可以得其欢心哉克谐以孝烝烝又是盖真诚之充积和气之薰烝也不格奸则衆亦不至於为恶矣家难而天下易观诸克谐烝烝之气象则舜治天下神化之功用於此可见矣】帝曰我其试哉女于时观厥刑于二女厘降二女于妫汭嫔于虞帝曰钦哉○孟子曰尧之於舜也使其子九男事之二女女焉百官牛羊仓廪备以养舜於畎亩之中後举而加诸上位故曰王公之尊贤也舜尚见帝帝馆甥于贰室亦飨舜迭为宾主是天子而友匹夫也【按荀子庄子皆有尧舜间答之辞胡氏大纪亦取之然疑信相半今不取】
【履祥按史称黄帝之曾孙喾喾之子尧则尧黄帝之玄孙也又称黄帝生昌意昌意生颛顼历穷岼敬康句望桥牛以至瞽腴而生舜则舜黄帝八世孙也尧舜俱出於黄帝则二女之妻不亦亡宗嬻姓乱序无别已乎或曰晋胥臣曰黄帝之子二十五人得姓者十四人为十二姓其同姓者二人而已异姓则异德异德则异类异类虽近男女相及以生民也又记曰繋之以姓而弗别虽百世而婚姻不通者周道然也然则古已别姓则婚姻不可以通乎曰非也黄帝氏十四人之得姓犹高阳高辛氏之十六族尔胥臣之言为纳怀赢故附会而言非正也礼记之言用周道以正诸侯之失也皆非此之谓也世系之传史记之失考也昔者欧阳氏固论之矣见六一丈集且司马谈迁汉史也其纪汉之初已不知高祖之世系於父曰太公而犹不知其名母曰刘媪而犹不知其氏而其上纪五帝之世母妻嫡庶子孙名氏一无所遗耳目所及尚如此则二千余年所传闻者其详尚足信乎或曰世本也非谈迁之所自言也抑世本又岂果出於三代之时乎以世本为三代之书犹以尔雅为周公之书也纵使果出於三代之季则周衰传说已不可信故朱子谓世本或出於附会假托不可凭据今以其叙舜之世推之其不可凭也审矣曰然则舜果何出乎考之於书曰虞舜曰嫔于虞是虞者有国之称也参之国语史伯之言曰成天地之大功者其子孙未尝不章虞夏商周是也虞幕能听协风以成乐物生者也夏禹能平水士以处庶类者也商契能和合五敎以保于百姓者也周弃能播殖谷疏以衣食民人者也其後皆为王公侯伯夫以虞幕竝契稷而言则幕为有功始封之君虞为有国之号而舜所自出以王天下者也考之左氏史赵之言曰自幕至于瞽瞍无违命舜重之以明德夫自幕以至于瞽瞍则非自黄帝昌意颛顼穷蝉敬康句望桥牛以至瞽?也或曰然则昌意穷蝉以下之说固妄矣国语不曰幕能帅颛顼乎左氏不曰陈颛顼之族乎曰幕之出於颛顼左氏国语之说固足徵也然谓颛顼之必出於黄帝史记之说其果足徵乎黄帝氏殁则少昊氏作是为五帝之首国语称少昊氏之衰九黎乱德颛顼受之则少昊似一代之通称後世始衰非少昊帝之世即衰也而史记於黄帝之後不及少昊悬纪颛顼指为黄帝之孙隔远无序少昊之代何所往而黄帝之孙何其寿也莫难明者谱牒莫易知者朝代史记序朝代尚有遗则其序谱牒岂足信乎夫颛顼未必黄帝之孙则五帝岂必皆黄帝之後伏羲神农黄帝是为三皇皆有功德於天下果如史记五帝三王皆黄帝之後则伏羲神农子孙何以皆无帝王者商周犹曰世远也若颛顼高辛陶唐皆黄帝後则一家伯仲子孙逓相传授又何必殊徽号易五运後世又何必曰五帝官天下云哉况少昊氏上与伏羲联曰太皥少皥不必废少昊为黄帝之青阳颛顼氏下与帝喾氏对曰高阳高辛不必附帝喾为颛顼之族子也古之王者必有庶子之官盖公卿大夫之子凡天下之俊秀与天子之子游焉学焉者则十四人为十二姓焉又不必皆为黄帝之子也若曰皆黄帝之子则有姓无姓何其偏同姓异姓何其杂也上古之时有同产而为夫妇者帝高阳投诸海外之野以为夷狄况一父之子各易其姓而遂使之男女相及是率天下而为夷狄禽兽也岂理也哉书称帝尧克明俊德以亲九族使尧舜果同出於黄帝如史记之世系则尧之视舜为同高祖之族为羣从玄孙之行正九族之内也舜在九族之内为父母弟所恶屡濒於死耕稼陶渔而尧不一顾省岂足谓之亲睦九族迨四岳明扬又直妻以二女岂足谓之克明俊德以天下之大圣人推而纳诸天下之大夷狄禽兽则史记世本诬陷圣人之罪不可胜诛矣然则尧舜之不同出於黄帝以书决之书无明文以尧之妻舜决之也或者又曰尧舜之不同出黄帝若前所云固决矣传称有虞氏禘黄帝而郊喾祖颛顼而宗尧何也曰此亦小戴收国语之言而又失之者国语论禘郊祖宗皆以其有功於民而祀之初不论其世也故注者谓虞以上尚德夏以下亲亲戴氏祭法易其前後故读者不觉耳此朱子固尝言之矣无已则又决之於书乎书称舜格于文祖即受终于尧之祖也称禹受命于神宗即舜宗尧之庙也其禘黄帝其郊喾即宗尧之意尔是以有虞子孙犹郊尧而宗舜以天下相传则有天下之大统焉有虞氏受尧之天下则宗尧宗尧则禘郊尧之宗祖计尧以前亦或有然者矣况国语固云禘郊祖宗与报为五则礼固有并行而不相悖者近世有为之说者曰祖考来格虞宾在位此有虞祭颛报幕以至瞽瞍之祖考也胡氏大意国语所谓祖颛顼与有虞氏报焉者也禘黄帝郊喾宗尧书所谓文祖神宗舜受尧之天下故宗尧为宗而祖尧之祖也路史大意大传所谓帝入唐郊以丹朱为尸者也祖颛顼报幕以至瞽?者一家之私亲也禘郊宗尧者天下之公义也然韶之为乐正以绍尧而得名则祖考来格者即文祖神宗之谓而虞宾在位者安知非丹朱之在尸位乎况禘郊祖宗报五者各有所尊自不相厌而虞宾之位亦不相妨也故曰以天下相传则有天下之大统焉至商周以征伐革命始与古异而诸儒之论亦始胶矣】
慎徽五典纳于百揆
慎徽五典五典克从纳于百揆百揆时叙○左传太史克曰昔高阳氏有才子八人苍舒隤敳檮戭大临龙降庭坚仲容叔逹齐圣广渊明允笃诚天下之民谓之八恺高辛氏有才子八人伯奋仲堪叔献季仲伯虎仲熊叔豹季狸忠肃共懿宣慈惠和天下之民谓之八元此十六族也世济其美不陨其名以至於尧尧不能举舜臣尧举八恺使主后土以揆百事莫不时叙地平天成举八元使布五敎于四方父义母慈兄友弟恭子孝内平外成故虞书数舜之功曰慎徽五典五典克从无违敎也纳于百揆百揆时叙无废事也【高阳颛顼也氏谓其朝代才子谓高阳氏之世其故家遗族也高辛氏才子之云亦然故总谓之十六族或者不知遂真以为二帝之子则高阳八子何其寿而高辛氏之八子岂果尧之庶弟与】
宾于四门流凶族殛鲧于羽山放驩兜于崇山【庄子释丈谓尧六十年放驩兜于崇山六十四年流共工于幽都六十六年窜三苖于三危按宾于四门舜历试之时鲧考绩弗成之明年也鲧无成功舜臣尧举黜幽之典於是有羽山之贬驩兜之比周罔上亦亟黜之至於三苖就窜疑未能若是速也所以书叙四罪总於摄位之季太史克以舜宾四门殛鲧放驩兜故并以流四凶族系之尔事之前後旧必有考然四罪之行皆尧七十载舜登庸之後非六十年间事也意者六字之讹与今追正其讹系之七十年以後】
宾于四门四门穆穆○左传太史克曰舜臣尧宾于四门流四凶族浑敦穷奇檮杌饕餮投诸四裔以御螭魅【螭魅山林异气所生为人害者古者圣人为民驱其龙蛇恶物而处之平土故四裔无人之境螭魅聚焉】故虞书曰宾于四门四门穆穆无凶人也○程子曰四凶之材皆可用尧之时圣人在上皆以才任大位而不敢露其不善之心尧非不知其不善也伏则圣人亦不得而诛之及帝举舜於匹夫之中而授之位则是四人者始怀愤怨不平之心而显其恶故得以因其迹而诛窜之也【履祥按太史克叙四凶之辞疑多溢恶苏氏古史亦谓左氏所言皆後世流传之过今故畧之】七十有二载舜纳于大麓使禹平水土益掌火弃敎民播种契为司徒【书叙纳于大麓为舜历试之终事今系之历试之三年兼鲧以七十载殛死至是禹三年之丧毕而舜举之也大纪命禹益弃皆系之此年今从之或曰此时方举禹则鲧殛之後禹未举之前三年之水孰治之与太史克固曰举八恺使主后土矣但不如举禹之专掌尔○一云纳于大麓盖纳于泰山之麓使之主祭也烈风雷雨弗迷百神享之也盖尧时曾有风雷之变使舜祷之泰山而息也按淮南子外纪亦言尧有大风之变今不敢信用且依史记苏氏之说】
纳于大麓烈风雷雨弗迷○淮南子曰四岳举舜而荐之尧尧妻以二女以观其内任以百官以观其外既入大麓烈风雷雨而不迷○太史公曰尧使舜入山林川泽暴风雷雨舜行不迷○苏氏曰洪水为患尧使舜入山林相视原隰雷雨大至衆惧失常而舜不迷其度量有絶人者而天地鬼神亦或相之与○孟子曰天下之生久矣一治一乱当尧之时天下犹未平洪水横流汜滥於天下草木畅茂禽兽繁殖五谷不登禽兽偪人兽蹄鸟迹之道交於中国尧独忧之举舜而敷治焉舜使益掌火益烈山泽而焚之禽兽逃匿禹疏九河?济漯决汝汉排淮泗然後中国可得而食也当是时也禹八年於外三过其门而不入后稷敎民稼穑树艺五谷五谷熟而民人育人之有道也饱食煖衣逸居而无敎则近於禽兽圣人有忧之使契为司徒敎以人伦父子有亲君臣有义夫妇有别长幼有叙朋友有信放勲曰劳之来之匡之直之辅之翼之使自得之又从而振德之【履祥按洪水之为患也尧使舜治之舜於是使益掌火禹敷土稷敎稼穑矣舜使禹治之禹於是暨益奏鲜食暨稷奏艰食矣二圣人之规模其视鲧之方命圮族者不其相远乎故观书者必得圣人之规模焉又按孟子称天下之生一治一乱则是气化消息固有定势矣独不关诸人事与曰朱子固曰气化盛衰人事得失反覆相寻理之常也大抵气化有盛则必有衰人事处盛则必有失此一治所以一乱也气衰则必复盛人事失则必复变此一乱所以一治也惟圣人在上则能以道御气治制乱此所以常盛常治而无衰乱也古今之言尧舜者皆曰极治之时而不知帝尧乃善制乱之主何则帝尧治天下天下雍熙者至是六十余年气化可谓极盛天下可谓极治矣盛则必衰惟其人事无致乱之因故散而为子朱之不肖洪水之横流四罪在朝圣人在下是亦一乱矣惟帝尧善於制乱故水之为灾也则敷治子之不肖也则与贤舜禹并兴四罪终去所以处乱而迄不害其为治也然则世皆以尧为极治之主愚独谓尧舜皆善治乱之君後之为君者无徒曰气数云】
丙辰七十有三载荐舜於天舜受终于文祖
帝曰格汝舜询事考言乃言底可绩三载汝陟帝位舜让于德弗嗣帝曰咨尔舜天之历数在尔躬【不允其让也】允执其中【授之以治天下之道也】四海困穷天禄永终【戒之也子王子曰尧之试舜如此之详而让德弗嗣之下无再命之辞巽位之际亦无可宁告戒之语何也按论语尧曰篇首二十四字乃二典之脱文也】正月上日受终于文祖【尧老而舜摄也尧终其事而舜受之也】在璿玑玉衡以齐七政【以玉为玑以象天体之运转以璿珠饰之以象星辰之位次以王为横筩推其分度时节以窥天而与玑合羲和之法至是益密後世浑天仪象盖其法也朱子曰浑天说曰天之形状似鸟卵地居其中天包地外犹卵之裹黄圆如弹丸故曰浑天其术以为天半覆地上半在地下其天居地上见者一百八十二度半强地下亦然北极出地上三十六度南极入地下亦三十六度而嵩高正当天下之中极南五十五度当嵩高之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也其南北极持其两端其天与日月星宿斜而回转此必古有其法遭秦而灭汉武帝时洛下闳鲜于妾人始经营量度之宣帝时耿夀昌始铸铜而为象宋钱乐又铸铜作浑天仪衡长八尺孔径一寸玑径八尺圆周二丈五尺强转而望之以知日月星辰之所在即璿玑王衡之遗法也历代以来其法渐密本朝因之为仪三重其在外者曰六合仪平置黑单环上刻十二辰八千四隅在地之位以凖地面而定四方侧立黑双环背刻去极度数以中分天脊直跨地平使其半出地上半入地下而结於其子午以为天经斜倚赤单环背刻赤道度数以平分天腹横绕天经亦使半出地上半入地下而结於其卯酉以为天纬三环表里相结不动其天经之环则南北二极皆为圆轴虚中而内向以挈三辰四游之环以其上下四方於是可考故曰六合次其内曰三辰仪侧立黑双环亦刻去极度数外贯天经之轴内挈黄赤二道其赤道则为赤单环外依天纬亦刻宿度而结为黑双环之卯酉其黄道则为黄单环亦刻宿度而又斜倚於赤道之腹以交结於卯酉而半入其内以为春分後之日轨半出其外以为秋分後之日轨又为白单环以承其交使不倾垫下设机轮以水激之使其日夜随天东西运转以象天行以其日月星辰於是可考故曰三辰其最在内者曰四游仪亦为黑双环如三辰仪之制以贯天经之轴其环之内则两面当中各施直距外指两轴而当其要中之内面又为小窽以受玉衡要中之小轴使衡既得随环东西运转又可随处南北低昂以待占候者之仰窥焉以其东西南北无不周徧故曰四游此其法之大畧也仪礼经传通解历象篇曰浑天仪唐贞观中李淳风为之开元中浮屠一行梁令瓒又为之宋太平兴国中张思训创为元佑中苏颂更造其法尤密置浑仪於上以仰观置浑象於下以俯视枢机轮轴隐於中以水激轮则仪象皆动不假人力】肆类于上帝禋于六宗望于山川徧于羣神【朱子曰类禋望皆祭名类谓非常祀而祭告于天其礼依郊祀为之上帝天也禋精意以享之谓宗尊也所尊祭者其祀有六祭法曰埋少牢於泰昭祭时也相近於坎坛祭寒暑也王宫祭日也夜明祭月也幽宗祭星也雩宗祭水旱也山川名山大川五岳四渎之属望而祭之故曰望羣神谓丘陵坟衍古昔圣贤之类言受终观象之後祭祀以摄位告也】辑五瑞既月乃日觐四岳羣牧班瑞于羣后【合五等诸侯朝摄于都各执命圭璧为信以合符于天子尽正月皆至於是日日觐见四岳九牧以察问五等诸侯之政班还其命圭璧如新受命也】
七十有四载廵狩【舜以摄位初年辑五等诸侯尽正月皆至其二月乃日日觐四岳羣牧考察诸侯以还其瑞则二月未暇廵狩也故逾岁而廵狩今附于摄位之明年】
岁二月东廵狩至于岱宗柴望秩于山川【礼记作柴而望祀山川盖古者祭山埋之祭川沈之今於东岳之下祀东岳而及东方山川不能徧埋沈也故柴而望祭取其气之旁逹也旧说柴句谓燔柴以祭天古者祭天必於郊有大事特告则放郊礼而谓之类天子将出类於上帝未闻至岱宗而始祭告也余三岳皆如岱礼则一岁廵狩而四祭天不已渎乎当从礼记以柴望秩于山川为句】肆觐东后五玉三帛二生一死?【五玉至?旧在修五礼之下朱子谓当在觐东后之下盖东方五等诸侯及公侯之子附庸之君与卿大夫命士?见之仪等也圣人制为觐享之礼五玉三帛二生一死皆取服食器用而已古时多玉故公侯以玉为?以共天子之器用赐予古者玄衣纁裳黄亦为裳故侯之世子执纁公之孤执玄附庸之君执黄以共夜服卿羔大夫鴈士雉以共饮食也羔羊舒鴈二物皆可以生得士异於庶人故执雉取其文也而雉不能生得故必死者为贽可以见圣人制礼详密而简易也如此】协时月正日同律度量衡修五礼如五器卒乃复【朱子曰时谓四时月谓月之大小日谓日之甲乙诸侯之国有不齐者则协而正之也同审而一之也律谓十二律黄锺太蔟姑洗蕤宾夷则无射六律为阳大吕炎锺仲吕林锺南吕应锺六吕为隂凡十二管皆径三分有奇空围九分而黄锺之长九寸大吕以下律吕相间以次而短至应锺而极焉以之制乐而节声音则长者声下短者声高下者则重浊而舒迟上者则轻清而剽疾以之审度而度长短则九十分黄锺之长一为一分而十分为寸十寸为尺十尺为丈十丈为引以之审量而量多少则黄锺之管其容子谷秬黍中者一千二百以为龠而十龠为合十合为升十升为斗十斗为斛以之平衡而权轻重则黄锺之龠所容千二百黍其重十二铢两龠则二十四铢为两十六两为斤三十斤为钧四钧为石此黄锺所以为万事根本诸侯之国其有不一者则审而同之也时月之差由积日而成其法则先粗而後精度量衡受法於律其法则先本而後末故言正日在协时月之後同律在度量衡之先立言之叙盖如此也五礼吉凶军宾嘉也修之所以同天下之风俗如同也五器即五礼之器卒乃复者举祀礼觐诸侯一正朔同制度修五礼如五器数事皆毕则不复东行而遂西向且转而南行也今按如五器即礼记所谓考制度衣服正之之类是也】五月南廵狩至于南岳如岱礼八月西廵狩至于西岳如初十有一月朔廵狩至于北岳如西礼归格于艺祖用特【朱子曰南岳衡山西岳华山北岳恒山二月东五月南八月西十一月北各以其时也格至也言至于其庙而祭告也艺祖疑即文祖或曰文祖艺祖之所自出未有可考特特牲也谓一牛也古者君有出必告于祖祢归又至其庙而告之孝子不忍死其亲出告反面之义也王制曰归格于祖祢郑注曰祖下及祢皆一牛程子以为但言艺祖举尊尔实皆告也但止就祖庙共用一牛不如时祭各设主於其庙也二说未知孰是今两存之】五载一廵狩羣后四朝敷奏以言明试以功车服以庸【林氏曰天子廵狩则有协时月以下等事诸侯来朝则有敷奏明试以下等事】○文中子曰舜一岁而廵四岳兵卫少而徵求寡也
【履祥按李氏心传辨周礼五岳谓周都丰镐则华山乃中岳嵩高不得为中岳据尔雅河西岳河南华河东泰江南衡则岳山乃西岳而华乃中岳尔崧高之为中岳盖东迁之後也今以此说推之禹贡冀州自有泰岳今犹谓之霍太山则尧都冀州盖以泰岳为中岳尔雅河西岳周礼雍州其山镇曰岳山即禹贡岍山一名岳山又名吴岳今在陇州者是也然则唐虞五岳当以岍为西岳泰岳为中岳而东岱南衡北恒尔衡山最远黄帝以潜霍为山之副然则秦以岍为西岳汉武徙衡山之神於霍山历代加封岷山多以西岳为言盖有自来矣虞书独东岳称岱宗而南西北三岳不名盖当时廵狩四岳取肆觐羣后道里之宜尔不必拘於嵩华之为岳也敢因李氏之言以传其疑】
流共工于幽洲
流共工于幽洲【幽洲北裔也当是辽东之地】
七十有六载窜三苖于三危
窜三苗于三危【西裔也隋书曰党项羌者盖三苖之後也其种有宕昌白狼皆自称猕猴种东接临洮西平西接叶护南北数千里三危山名旧云沙洲炖煌县东四十里卑两山是然三危乃因山以名其地不必拘曰居此山也】○吕刑曰若古有训蚩尤惟始作乱延及于平民罔不寇贼鸱义奸宄夺攘矫?苗民弗用灵制以刑惟作五虐之刑曰法杀戮无辜爰始淫为劓刵?黥越兹丽刑并制罔差有辞民兴胥渐泯泯棼棼罔中于信以覆诅盟虐威庶戮方吿无辜于上上帝监民罔有馨香德刑发闻惟腥皇帝哀矜庶戮之不辜报虐以威遏絶苖民无世在下乃命重黎絶地天通罔有降格○楚语曰少皥之衰也九黎乱德民神杂糅不可方物夫人作享家为巫史无有要质民渎齐盟无有严威祸灾荐臻颛顼受之乃命南正重司天以属神火正黎【火当作北】司地以属民使复旧常无相侵渎是谓絶地天通其後三苖复九黎之德
【履祥按诸儒言书者称苖民继蚩尤之暴而楚语称三苖复九黎之德孔安国遂谓蚩尤为九黎之君夫蚩尤炎帝之末诸侯也九黎少昊之末诸侯也其时相去远矣孔氏合而言之故说者疑辩特详然皆不得书之意夫吕刑之书为训刑作也则推所以立刑之由楚语观射父为絶地天通而言也则推巫鬼之由推立刑之由则本蚩尤之为乱推巫鬼之由则述九黎之为昬上古之世其民淳朴在下无罪在上无刑至蚩尤始为乱延及平民无不寇贼?义奸宄夺攘於是圣人矫正而?刘之此刑之所为作也刑以制乱非有国者所尚也不得已而後用之尔而有苗遂并刑以为虐民始有不得其生者矣於是罔中于信以覆诅盟而巫祝之事兴焉巫祝之事盖九黎之遗习也吕刑楚语所指不同学者多合而言之其失久矣】
象以典刑流宥五刑鞭作官刑扑作敎刑金作赎刑眚灾肆赦怙终贼刑钦哉钦哉惟刑之恤哉【朱子曰象如天之垂象示人典常也示人以常刑所谓墨劓剕宫大辟五刑之正也所以待夫元恶大憝杀人伤人穿窬淫邪凡罪之不可宥者也流流遣之使远去宥寛也所以待夫罪之稍轻虽入於五刑而情可矜法可疑与夫亲贵勲劳而不可加以刑者则以此而寛之也鞭木末垂革官府之刑扑夏楚学校之刑皆以待夫罪之轻者也金罚其金也赎赎其罪也所以待夫罪之极轻虽入於鞭扑之刑而惰法犹有可议者也此五句者寛猛轻重各有条理法之正也肆纵也眚谓过误灾谓不幸若人有如此而入於刑则又不待流宥金赎而直赦之也怙谓有恃终谓再犯若人有如此而入於刑则虽当宥当赎亦不许其宥不聼其赎而必刑之也此二句者或由重而即轻或由轻而即重盖用法之权衡所谓法外意也圣人立法制刑之本末此七言者大畧尽之矣虽有轻重取舍阳舒隂惨之不同然钦哉钦哉惟刑之恤之意则未始不行乎其间也盖其轻重毫厘之间各有攸当者乃天讨不易之定理而钦恤之意行乎其间则可以见圣人好生之本心也】流共工于幽洲放驩兜于崇山窜三苖于三危殛鲧于羽山四罪而天下咸服【书叙四罪在舜摄位之末盖作书者纪舜象刑之法与其恤刑之意因记二十八年之间所刑者四人而已外是无刑者是则因而系诸典刑之下非摄位季年之事也若果季年之事则崇鲧羽山之殛稽诸於三考之後而追罪於三十年之余也且是时禹已成功而罪鲧人情之必不然者而谓圣人为之乎】
八十载禹告成功【按孟子称禹八年於外而唐虞之法九载三考大纪载禹成功於八十一载之间盖自七十二载举禹至是九年矣其後夏史叙禹之功是为禹贡之书今附于此云史记汉史皆称禹治水十三年盖本作十有三载乃同之文此特兖州贡赋始同尔禹贡夏史之追书故及十有三载之事其实告成则在此年也】
禹贡【夏史叙禹平水土之功总以贡名识其成也每州有赋有贡有篚而贡则夏后氏田赋之总名也故以为名禹贡叙水土之事在唐虞之际禹谟叙功谟之事则在有虞之时旧皆名夏书以夏史之所述也夫子定书升禹谟於虞书以着三圣相传之道冠禹贡於夏书以明大禹有天下之本也】禹敷土随山刋木奠高山大川【敷如敷治之敷有布置周徧之义禹治九州非一手足之为烈亦布置规画之有道耳随山刋木禹功之始奠高山大川禹功之终其始洪水泛滥草木繁兴禽兽逼人种艺无地禹於是随山刋木使益掌火烈山泽而焚之奏庶鲜食且使民居高种艺以给粒食又以升高望远规画疏导其後怀襄之患悉定则又定其高山大川以为每州表镇望祀之典焉此禹功之终也乂古者州域既广国小而多地无定名凡禹贡所书山川皆因山以名其地非谓专导其山也此读禹贡之凡例今表见於此云】冀州【冀为帝都故为九州之首不言所至春秋王者无外之义也九州豫为中帝畿实跨冀豫然自唐虞都冀天下遂指冀为中州如楚词谓中州为冀州是也声教自冀四逹则自冀以北所及固广矣此异日并幽所以分也冀之为州三面皆河水患特甚盖河自崑仑东北流阻隂山一带则折而南流为冀西河至华隂又折而东流为冀南河至大伾折而北流为冀东河自西河出孟门之上南河壅砥柱之西东河旋淤大陆之野此冀州水患所以为甚也而兖在冀东又为下流之冲故先冀而及兖自禹载壶口治梁岐辟龙门疏砥柱猪大陆而冀之患息播为九河使之北流酾为灉漯使之东杀通于淮泗使之甚则可以南泄於是兖之患平而青徐次第皆平矣冀州之境今之河东燕云辽西河北四路皆是】既载壶口【载始事也壶口山名在今隰州吉乡县冀雍之交夹河而南皆山也壶口盖受河之口龙门则河南出之门也】治梁及岐【梁吕梁山也在今石州离石县北吕不韦谓吕梁未辟河出孟门之上春秋梁山崩传谓壅河三日不流水经注谓吕梁之山岩孱岫纡涧曲崖深巨石崇竦壁立千仞河流激荡震天动地盖大禹所辟以通河也孟门亦在石州今有孟门关岐狐岐山也在今汾州介休县胜水所出统为西山古河迳之险厄治二山以广河道也旧说雍之梁岐者非九州凡山之言治者或水道之冲有疏辟之功也或表山以该水士也言艺者剪其蓊鬰与民种艺也传所谓以启山林也言旅者祭之以为其州之镇望记所谓民所瞻仰取材出云为雨者也】既修太原至于岳阳【修治也记曰禹能修鲧之功蔡氏谓因其旧而修之也太原在今太原府楡次县郑渔仲谓乃今平定军按平定军亦本以太原府广阳乐平二县置尔雅高平曰原河东视天下最高率多山险今太原府亦险阻但楡次与平定诸处为高平尔岳即太岳今晋州霍邑县霍泰山也山南曰阳今晋州岳阳县也汾水出太原诸山经晋州蔡氏谓此条为治汾水而言然禹经理水土濬畎浍画井疆物土宜凡事盖并手皆作不独汾也】覃怀底绩至于衡漳【覃大也怀地名太行为河北脊其山脊诸州皆山险至太行山尽头地始平广田皆腴美俗谓小江南古所谓覃怀也即今怀州其地亦有怀水入河衡漳即今漳河有两源其一出今平定军乐平县少山者曰清漳其一出潞州长子县发鸠山者曰浊漳沈存中谓凡二水合流而有文者皆名漳?道元以浊漳为衡水以清漳东南流而浊漳横入之也按唐志冀州以衡水名县而漳水在县治之南一里洺州旧清漳名县而其地有衡漳渎则非二名也漳河本入河自河徙之後漳自至今沧州清池县入海唐时有请以漳水傋四渎者以其独逹于海也○禹治冀州载壶口治梁岐则冀之西河患息修太原至岳阳则冀之中郊甸治覃怀底绩至衡漳则冀之东南水土平至於恒卫岛夷则冀之东北皆可知矣此神禹治冀之次第也】厥土惟白壤【此辩地也白其色也无块曰坏言其性也顔师古谓柔土曰壤周官大司徒辩十有二壤之名物而知其种以敎稼穑树艺而草人又有粪种之法亦因其色性而名异传所谓先王物土之宜而制其利者也先王辩地敎民不失其宜故五谷熟而民人育】厥赋惟上上错厥田惟中中【赋者田所出谷米兵车皆是也禹贡田赋上中下三分而三之中又三之为九等以人功之有多寡也其实则皆什一诸州先田而後赋以赋之出於田也冀州先赋而後曰以赋之不专出於田也冀为帝都地大人衆天子所自治乡遂正军羡卒必雄於外服粟米黍秸并与漆林杂物并征之亦不别立贡篚总其数之入为九州第一但圣人取民不尽其力又有时错出於次等河东太行地势全体皆石土载其上但壤性柔细故其地为九州第五】恒卫既从大陆既作【恒水名出恒岳之北谷合于滱而入易卫出真定府灵寿县古入河今合于滹沱古书谓舜分卫水以北为并州又按滹沱河出恒岳诸谷而卫水与之合流恐恒卫既从即滹沱为是大陆尔雅在九薮之数今邢州钜鹿犹有广河泽唐杜佑李吉甫谓今邢赵?三州皆大陆之土按地说大河东北流过洚水千里至大陆为地腹盖古河本穿西山之麓以北流既出枯浲西山势断地势平广脊上诸水锺汇於此为薮河水泛溢又盘洄其间是为大陆沈存中谓大陆皆浊泥所堙今为平土矣又按禹贡诸州山泽地水皆叙厥田之上贡篚包匦皆叙田赋之下末惟言入都水道耳冀为帝都不别出贡篚固矣而恒卫大陆复叙於田赋之下何也此非治水施功之例亦言入都水道因以见其成功尔盖冀为帝都而自平阳四逹甸服之外东北最远又限以太行之脊其北境侯采则自恒卫入河其东偏则自大陆入河其东北岛夷则自碣石入河也】岛夷皮服夹右碣石入于河【岛夷海岛之夷冀东北边之国如辽潼朝鲜之地不附庸于青而径属于冀者也其贡皮服尔雅所谓东北方之文皮者夹旁行也右碣石负海之山也碣石有二故有左右之名旧以右为太行山之右非也右碣石在平州石城县南旧为大河入海之处今河徙海沦碣石去岸五百里矣其山顶踵皆石顶又有大石如柱世名天桥柱云其左碣石唐通典云在高丽界中】济河惟兖州【济古文作泲兖州西北界河东南跨泲其时黄河北流泲入河而南溢以东又北东入海尔雅所谓泲河之间为兖州自周定王五年河决而东汉孝文时河决东郡武帝元光中继决瓠子又决於馆陶遂分为屯氏河元帝时大河分流而屯河塞其後又决於平原而下流与漯一王莽末河遂行漯川泲水亦不复南出後世代有河决之患其後遂行泲水故道则兖州之境土无非河患沦徙之地汉王横言往者天尝连雨东北风海水溢西南出浸数百里九河之地已为海所渐则兖州之境北已海沦西又河徙南则泲洑其川泽源委咸非其旧矣今河北东路大名开德恩博德滨棣沧永静京东之泲濮京西之滑小海以东距于营平皆故兖之地也】九河既道【河至大伾折而北流则兖当其东又地平旷无高山之限而当河势之冲禹於是播为九河以杀其势尔雅所谓徒骇太史马颊覆釡胡苏简洁钩盘鬲津是也言地理者多谓徒骇即滹沱在今沧州之清池马颊钩盘在今德州之平昌胡苏在今沧州之临津覆釡在今瀛州之乐寿鬲津在今沧州之无棣简即今大名之涧沟洁在今沧州之南皮按河自大伾北流过大陆以北方播为九而今於魏瀛德棣之间便求其故迹远矣据王横所言大风海溢即今小海碣石古河入海之处在今海中五百余里则九河之地沦为小海久矣况自河徙之後经流既息枝流尚可寻乎】雷夏既泽【今濮州雷泽县西北雷夏陂东西二十里南北十五里计古雷夏必大於今】灉沮会同【晁氏曰尔雅水自河出为灉泲出为濋沮有楚音二水河泲之别也然则河迁泲洑则灉沮不可复寻矣说者以为濮耀二水古入雷泽一说灉即汳水张明谓禹开隂沟以通河泗许氏谓汳受隂沟至蒙为灉水东入于泗即汳也汳今作汴沮即今濉水首受荥泽过应天今入南清河古时黄河亦入此路但经称会同古当合入泲後世导之入淮入泗尔】桑土既蚕是降丘宅土【兖土宜桑後世所谓桑间亦一证也今水平桑长而蚕事兴矣兖土无山洪水则民居高丘今土平而降丘宅土矣】厥土黑坟【坟谓土性起发也】厥草惟繇厥木惟条【九州土田连举惟兖徐扬三州又入草木一条盖三州皆东方下流之地洪水泛滥草木不生至是始繇茂条长也】厥田惟中下厥赋贞作十有三载乃同【田第六赋第九贞字本下下字也古篆凡重字者或於上字下添二兖赋下下篆从下二或误作正通为贞又篆文贞字作与下下相类因以致误学者不知古文说多不通兖地平下被害特甚水患虽平而水道居多人民鲜少盖十有三年而治田兴赋始同他州】厥贡漆丝厥篚织文【黑卤之地宜漆桑土宜丝篚者币帛之类以篚盛贡之织文者织丝成文也】浮于济漯逹于河【此兖入都水道也泲入河而南出故浮泲可以逹河史记禹酾二渠引河其一漯也薛氏谓古漯自今开德府朝城县受河而东入海故浮漯可以逹河西汉末河并行漯川其後河徙而漯亦不复存矣】海岱惟青州【青州於中国为正东故名从东方之色其地东北跨海西南距岱岱即泰山是名岱宗在今袭庆府奉符县西北三十里其山特起东方为中国水口表镇连延而生诸山北即原山汶出其西淄出其东东即蒙艾为沂水诸源又东潍山潍水所出西南即泗水所出青州之地即今青齐济南淄潍登莱密东跨海西高丽北跨河西辽东但小海所沦则青之北境亦非全壤不独兖州为然】嵎夷既略【首书嵎夷诸州无此例也但青州实跨海而有东夷兼尧命羲仲宅嵎夷以侯正东之景故特表於前或云即今登州之地略者经略之也】潍淄其道【潍出今密州莒县东北潍山至潍州昌邑入海淄出今淄州淄川县东南原山今入北清河】厥土白坟海滨广斥【滨古文作濒青之土色白而性坟起其海濒之地则广大而斥卤可煮为盐故齐有鱼盐之利今登州千里长沙是其地】厥田惟上下【九州冀田第一青徐即次之後世所谓秦得百二齐得十二亦言其地利之饶非独形势也百二十二犹言百倍十倍】厥赋中上【田第三赋第四】厥贡盐絺海物惟错岱畎丝枲铅松怪石莱夷作牧【盐广斥所出絺细葛布也海物非一种皆杂贡之岱畎泰山之谷其所出丝枲枲麻也铅黑锡松泰山之名材怪石异石也如今莱之温石可为器今青州黑山
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>