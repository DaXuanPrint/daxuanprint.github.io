<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,一肇判记,二太始纪,檀君纪,漫说,揆园史话全文在线阅读,揆园史话全文在线下载,大玄古籍书库">
<meta name="description" content="《揆园史话》是一部有关古代朝鲜的书籍。《揆园史话》在1925年出版的《檀典要义》中首次提及并引用。韩国国立中央图书馆存放着一部朝鲜王国时期的《揆园史话》副本。。《揆园史话》的作者是“北崖子”或“北崖老人”。北崖子自称其书是以李茗的《震域遗记》（此书已失传）为基础写成的。。全书由“揆园史话序”、“肇判记”、“太始记”、“檀君记”和“漫说”五部分组成。。韩国有部分激进分子观点认为《揆园史话》是对檀君朝鲜的真实记录。。但大多数历史学家认为该书是"伪书"，或是认为记述的只是朝鲜的古代神话故事。主要反映了当时一股"">
<title>揆园史话_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">揆园史话</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]33034</span> <br/>
          说明： <span class="inputVal" id="bkdec">《揆园史话》是一部有关古代朝鲜的书籍。《揆园史话》在1925年出版的《檀典要义》中首次提及并引用。韩国国立中央图书馆存放着一部朝鲜王国时期的《揆园史话》副本。 《揆园史话》的作者是“北崖子”或“北崖老人”。北崖子自称其书是以李茗的《震域遗记》（此书已失传）为基础写成的。 全书由“揆园史话序”、“肇判记”、“太始记”、“檀君记”和“漫说”五部分组成。 韩国有部分激进分子观点认为《揆园史话》是对檀君朝鲜的真实记录 。但大多数历史学家认为该书是"伪书"，或是认为记述的只是朝鲜的古代神话故事。主要反映了当时一股"反尊华"、反事大主义，走出恋明情节的道仙家历史思潮。</span> <br/>
          封面： <span class="inputVal" id="bkimg">Z_6288.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]揆园史话
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]33034
[book_dec]《揆园史话》是一部有关古代朝鲜的书籍。《揆园史话》在1925年出版的《檀典要义》中首次提及并引用。韩国国立中央图书馆存放着一部朝鲜王国时期的《揆园史话》副本。 《揆园史话》的作者是“北崖子”或“北崖老人”。北崖子自称其书是以李茗的《震域遗记》（此书已失传）为基础写成的。 全书由“揆园史话序”、“肇判记”、“太始记”、“檀君记”和“漫说”五部分组成。 韩国有部分激进分子观点认为《揆园史话》是对檀君朝鲜的真实记录 。但大多数历史学家认为该书是"伪书"，或是认为记述的只是朝鲜的古代神话故事。主要反映了当时一股"反尊华"、反事大主义，走出恋明情节的道仙家历史思潮。
[book_img]Z_6288.jpg


[book_title]序
北崖子旣應擧而不第，乃喟然投筆，放浪江湖，凡數三歲，足跡殆遍於鯷域，而深有蹈海之悲。時經兩亂之後，州里蕭然，國論沸鬱，朝士肝食，野氓懷慍。於是北崖子，南自金州、月城，歷泗沘熊川，復自漢山入峽而踏濊貊舊都之地；北登金剛之毘盧峰，俯看萬二千峯簇擁峭列。乃望東海出日而泣下，眺萬丈瀉瀑而心悲，慨然有出塵之想。更西遊至九月山，低徊於唐莊坪，感淚於三聖祠。及自平壤到龍灣，登統軍亭，北望遼野，遼樹蓟雲，點綴徘徊於指顧之間，若越一葦鴨江之水，則已更非我土矣。噫！我先祖舊疆，入于敵國者已千年，而今害毒日甚，乃懷古悲今，咨差不已。後還至平壤，適自朝家有建乙支文德祠之擧，卽高句麗大臣，殲隋軍百餘萬於薩水者也。經月餘，至松京，始聞荊妻之訃，急遽還歸居家，益復寂寞。於是，搆揆園書屋於舊居之南負兒岳之陽，聚諸家書，廣采其說，意欲以此終餘生焉。
夫以力服人者，力窮而人叛；以財用人者，財竭而人去。力與財，余旣不能有焉，而亦不曾冀求。觀乎荒凉北邙坂下，曾何力與財之有乎！且名者宲之賓也，余將慕名而爲賓乎！名亦不足願。昔者勿稽子有言，曰:「天識人心，地知人行，日月照人意，神鬼鑑人爲。」夫人之善惡正邪，必爲天地神鬼之所照臨監識，則斯已矣。寧向髑髏人世，汲汲然競寸銖之名利哉！余決不爲。惟存性養志，修道立功，以遺效於來世後孫，則雖終世無知者，亦可無慍，或萬世之後而一遇知其解者，是旦暮遇之也。觀夫閃忽千年往事，曾復何向髑髏人世，爭寵辱於石火光中耶！余嘗論之，朝鮮之患，莫大於無國史。夫《春秋》作而名分正，《綱目》成而正閏別，《春秋》、《綱目》者，漢士之賴以立者也。我邦經史，屢經兵火，散亡殆盡。後世孤陋者，流溺於漢籍，徒以事大尊周爲義，而不知先立其本，以光我國，是猶藤葛之性，不謀其直而便求纏絡也，豈不鄙哉！自勝朝，以降貢使北行累百年而不爲之恨，猝以滿洲之讎爲不俱戴天，則獨何故耶。噫！雖然，若天加　寧廟十年之壽，則卽可陳兵於遼、瀋，馳艦於登、萊，縱敗衂旋至而亦不失爲近世之快事也。乃天不假　聖壽而終無其事，幸耶？不幸耶？余則悽切而已矣。
余嘗有志於述史，而固無其材，且名山石室，渺無珍藏，以余淸貧匹夫，亦竟奈何哉！然何幸，峽中得淸平所著《震域遺記》中有三國以前故史，雖約而不詳，比於巷間所傳區區之說，尙可吐氣萬丈，於是復采漢史諸傳之文，以爲史話，頗有食肉忘味之槪矣。雖然，凡今之人，孰能有志於斯而同其感者哉！《經》曰：「朝聞道，夕死可矣。」亦惟此而已矣。若天假我以長壽，則卽可完成一史，此不過爲其先驅而已也。噫！後世若有，執此書而歌哭者，是乃余幽魂無限之喜也。
上之二年乙卯三月上澣，北崖老人序于揆園草堂。

[book_title]一肇判記
太古，陰陽未分，洪濛久閉，天地混沌，神鬼愁慘，日月星辰堆雜無倫，壤海渾瀜，羣生無跡，宇宙只是黑暗大塊，水火相蘯不留刹那；如是者，已數百萬年矣。上界却有一大主神，曰桓因，有統治全世界之無量智能，而不現其形體，坐於最上之天，其所居數萬里，恒時大放光明，麾下更有無數小神。桓者，卽光明也，象其體也；因者，本源也，萬物之藉以生者也。爾時，一大主神乃拱手默想曰：「如今，宇宙大塊，冥閉已久，混元之氣，包蘊停稸，正要啓生化育。若不儘時開判，何以成無量功德乎！」乃召桓雄天王，授命行剖判之業。天王奉命辭出，乃督諸神，令各自大顯神通，只看風雲晦冥黝深，電光閃倏馳繞，雷霆砰訇震擊諕得，玉女失色，百鬼遁竄。於是，洪濛肇判，天地始分，虛曠浩茫，不可端倪。乃命日月，輪流相轉，光麗於天，照臨於地，日行爲晝，月行爲夜，又命星辰周遞蒼穹，以定四時，以紀年日。
雖然天地旣分，日月輪轉，而地界，水火未定，壤海混淪，停稸之氣，未卽啓發化成矣。一大主神，再命桓雄天王大顯法力，只看大地，水涯陸現而壤海始定，火藏水動而萬物滋生。於是草木托柢，昆蟲、鱗介、飛禽、走獸之屬，振振生育，繁衍充牣於地上三界。盖自天地始分以來，又十萬年矣。一大主神更聚衆神曰：「今乘宇宙自然之運會，已煩汝等出力，剖判天地，化生萬物，功德自固無量。但天地之間，宜置萬物之長，其名曰人，可與天地參爲三才，而作萬物之主。元來天地停稸之氣，散爲萬物，而靈秀之性。貞明之氣，則尙鍾毓而不發；今可啓導靈秀，發放貞明，而別作人衆，俾於群生之中，自作主宰。但此事須先有備，不可造次。」乃三命桓雄天王。天王奉令，依計頒行。於是，桓雄天王大召滿天皇宿，令分管上天諸事，却令主神麾下無數小神，一幷降落下界，主治山岳。河川。洋海。沼澤。丘陵。原野。里社之基，務要謹嚴平正，不可有誤。然後，采天地靈秀之性。貞明之氣，造成無數人生。
一大主神，乃四命桓雄天王曰：「如今，人物業已造完矣。君可勿惜厥勞，率衆人，躳自降落下界，繼天立敎，爲萬世後生之範。」乃授之以天符三印曰：「可持此，敷化於天下。」桓雄天王，欣然領命，持天符三印，率風伯、雨師、雲師等三千之徒，下降太白之山，檀木之下。太白山者，卽白頭山也。衆徒推爲君長，是爲神市氏。自草木托柢。禽獸滋生以來，又十萬年也。

[book_title]二太始紀
神市氏旣爲君長，以神設敎，存其彛性，周護飽養，聽其繁衍，天下民物，於是漸盛。但此時，開闢不遠，隨處草木荒茂鳥獸雜處，人民艱困殊甚，且猛獸、毒蟲不時衝動，人民被害不少。神市氏卽命蚩尤氏治之。蚩尤氏實爲萬古强勇之租，有旋乾轉坤之力，驅使風。雷。雲。霧之能，又造刀。戟。大弩。巨斧。長槍，以之而治草木。禽獸。蟲魚之屬。於是草木開除，禽獸蟲魚，僻處深山大澤，不復爲民生之害矣。是以，蚩尤氏世掌兵戎制作之職，時常鎭國討敵，未嘗少懈。神市氏見人居已完。蠢物各得其所，乃使高矢氏專掌餽養之務，是爲主穀。而時，稼穡之道不備，又無火種，民皆就食草蔬木實，啜鮮血，茹生肉，殆不堪其苦。高矢氏乃漸敎稼穡之方，猶以無火爲憂。一日，偶入深山，只看喬林荒落，但遺骨骸老幹枯枝，交織亂叉。立住多時，沈吟無語，忽然大風吹林，萬竅怒號，老幹相逼，擦起火光，閃閃爍爍，乍起旋消乃猛然，省悟曰:「是哉！是哉！是乃取火之法也。」歸取老槐枝，擦而爲火，功猶不完。明日，復至喬林處，徘徊尋思，忽然一個條紋大虎，咆哮躍來，高矢氏大叱一聲，飛石猛打，誤中巖角，炳然生火。乃大喜而歸，復擊石取火。從此，民得火食，鑄冶之術始興，而制作之功，亦漸進矣。又使神誌氏作書契。盖神誌氏世掌主命之職，專管出納獻替之務，而只憑唯舌，曾無文字記存之法。一日，出行狩獵，忽驚起一隻牝鹿，彎弓欲射，旋失其跡。乃四處搜探，遍過山野，至平沙處，始見足印亂鑽，向方自明，乃俯首沈吟，旋復猛省曰:「記存之法，惟如斯而已夫！如斯而已夫！」是日，罷獵卽歸，反復審思，廣察萬象，不多日，悟得𠛼成文字，是爲太古文字之始矣。但後世年代邈遠，而太古文字泯沒不存，抑亦其組成也，猶有不完而然歟。嘗聞，六鎭之地及先春以外岩石之間，時或發見雕刻文字，非梵非篆，人莫能曉，豈神誌氏所作古字歟。高矢氏亦世掌主穀之職，而後世蚩尤、高矢、神誌之苗裔，繁衍最盛。蚩尤氏之族，則占居西南之地；神誌氏之族，則繁殖於北東之地；獨高矢氏後裔，廣處東南，轉流爲辰弁諸族，後之所謂三韓者，皆其孫也。三氏苗裔，又細分九派，卽畎夷、嵎夷、方夷、黃夷、白夷、赤夷、玄夷、風夷、暘夷之屬，皆異支同祖，不甚相遠。夷之爲言，大弓之稱也。盖自蚩尤氏作刀、戟。大弩以後，狩獵征戰，賴以爲武，中土諸族，甚畏大弓之用，聞風膽寒者久矣。故謂我族曰夷。《說文》所謂「夸从大从弓，東方之人」者，是也。乃至仲尼《春秋》之作，而夷之名，遂與戎狄幷爲腥臊之稱，憤哉！後世畎夷、風夷，分遷西南，恒與中土諸族，互相頡抗，風夷則卽蚩尤氏之一族也。
先是，蚩尤氏雖然驅除鳥獸虫魚之屬，而人民猶在土穴之中，下濕之氣逼人成疾。且禽獸一經窘逐，漸自退避藏匿，不便於屠食。神市氏乃使蚩尤氏營造人居；高矢氏生致牛、馬、狗、豚、雕、虎之獸而牧畜；又得朱因氏，使定男女婚娶之法焉。盖今之人謂匠師曰智爲者，蚩尤氏之訛也；耕農樵牧者，臨飯而祝高矢者，高矢氏之稱也；婚娶之主媒者曰朱因者，亦朱因氏之遺稱也。此時，神市氏之降世已數千載，而民物益衆，地域愈博。於是，復置主刑、主病、主善惡及監董人民之職，以獸畜名官，有虎加、牛加、馬加、鷹加、鷺加之稱。盖牛、馬、狗、豚之屬，皆當時民衆養生之料，而賴以爲業者也；虎與鷹、鷺者，境內棲息之鳥獸，而以表官職之性也。後世夫餘國，猶傳此俗，亦以獸畜名官，此不可殫述焉。
神市氏旣立敎御民，民皆協洽，乃登太白之巔，臨大荒之野，觀天地寂然而氣機無息，日月奔馳而貞明不易，春秋代序而萬物循回，乃推天地玄妙之理，倚數觀變而創成人民依從之則，是乃易理之原也。當是之時，遼瀋。幽燕之地，已爲我族耕農游牧之所。伏犧氏，適以是時，生於風族之間，熟知倚數觀變之道，乃西進中土，代燧人之世而爲帝，又得史皇之輔。河圖之瑞，畵成八卦，爲中土易理之元祖。盖陰陽消長之理，發源於我而卒爲彼國之用，近世禹倬，以傳《易》之故，反爲偉功，造翁難測之意，盖亦怪哉！伏犧氏自能馴伏犧牲，威降豺豹，伏犧之名，因於是也，生於風族，以風爲故姓也。以龍紀官者，亦原於虎加、馬加之類也。
神市氏御世愈遠，而蚩尤、高矢、神誌、朱因諸氏，幷治人間三百六十六事，男女。父子。君臣。衣服。飮食。宮室。編髮。盖首之制，次第成俗，普天之下，悉化其沾。制治漸敷，而政敎禮儀逐漸稍備，初之于于雎雎草衣木食者，始入人道之倫矣。嗚呼偉哉！
夫六合之外，聖人存而不論，六合之內，聖人論而不議；春秋經世，先王之志，聖人議而不辯。鴻몽肇判而萬物滋生，則余聞諸耆老，神人降世而民物漸繁，制治漸敷而政敎始成，則余徵諸斷簡破編。夫六合之外，洪荒之世，聖人曾不詳辨區區，後生安得以窺其一斑哉！至如唐虞三代、秦、漢、隋、唐者，中國歷代之謂也；獫狁、獯鬻、荊蠻、越裳之屬，則上古戎狄之稱也。漢武之世，始通西域、月氏、安息、奄蔡、焉嗜、于闐、罽賓諸國，始現於載籍中；多民，隨畜牧，逐水草往來者，及被髮裸身之類。及若大秦之國，遠在西海之西，地方數千里，領四百餘城，小國役屬者數十，以石爲城郭，列置郵亭，人皆髡頸而衣文繡，乘輜軿出入所居，城邑周圍百餘里，宮室皆以水精爲柱，以至殊俗珍風。奇寶異貨之産，不可殫述，盖想見其殷富盛疆之風矣。漢章和中，班超遣甘英由條支欲通大秦而不果，及至桓帝延熹中，其主安敦遣使始通。降至唐代，又有党項、吐蕃、波斯、大食之國，或交侵洛，或航通商舶，而赤髮綠睛。巨幹長軀之徒，罕至出入宮庭。宋代，有提擧市舶司之職，專管西域買遷之業。近代明萬曆中，有利瑪竇者，自廣東轉入北京，有數理曆法之書，使行之從燕還者，或傳其說。盖其國與古之大秦同在西域之西，與古來諸國逈殊云。噫！天下廣矣，生民之來久矣。未知，後世果有巨人一目之國，復自東南來，通於此世否。盖異風殊道之國，星羅碁布於普天之下，時移物換而逐漸交通。想於神市氏之世，坐而論之，則安知世間有奄蔡、安息、天竺、大秦之國耶。然則，高辛氏之世，所謂執中而遍天下，日月所照，風雨所至，莫不從者，盖亦自好之說也。余窃蚩之可惜，近世學者，拘於漢籍，溺於儒術，惛惛然以外夷自甘，動稱華夷之說。余於盛筵，賓朋齊會，皆雄談峻論之輩，余因醉揚臂而呼曰:「君等皆云華夷，焉知我非華而中原之爲夷耶！且夷者，從大從弓，東人之稱，太古我朝鮮，以武强鳴於世，故中原之士，聞風懼之，夷豈是戎狄之賤名耶！國自上古，人皆强勇質直，雅好禮讓，中土有東方君子之國之稱焉，我國豈本戎狄之類哉！鴨水以外，縱橫萬里之地，是乃我往聖先民，艱苦經營之地也，豈本是漢家物耶！孔子之世，周室旣衰，外族交侵，厲王敗死於犬戎，其他北狄、荊蠻、山戎無終之屬，侵핍不已，我族亦以是時，威振中土。故孔子，慨王政之不敷，恨列國之交侵，有志而作《春秋》，尊華攘夷之說，於是乎始立。若使孔子生於我邦，則寧不指中土而謂戎狄之地乎！」滿座冷笑或驚怪，不小縱有然之者，竟不快應，余蹴床而起，人皆謂淸狂殊甚，可難。前者，滿洲之有釁，廟議紛紜斥和者，亦以尊周爲重，余不知其可矣。若余復出此言於儕輩，則渠等應必大驚小怪，殆將不齒，豈怪彼輩言。箕子之化則信，漢武之討滅則信，唐高之平定則信，而殊不知，我先民却有赫赫武勳之有足誇耀者耶！余悲世俗不察其變漫，以仲尼尊攘之意自誤焉。
夫神市肇降之世，山無蹊隧，澤無舟梁，禽獸成群，草木遂長。民與禽獸居，族與萬物幷，禽獸可羈而遊，鳥鵲之巢可攀援而闚。飢食渴飮，時用其血肉，織衣耕食，隨便自在，是謂至德之世也。民居不知所爲，行不知所之，其行塡塡，其視顚顚，含哺而熙，鼓腹而遊，日出而起，日入而息，盖天澤洽化，而不知窘乏者也。降至後世，民物益繁，素樸漸離，蹩躠踶跂，勞勞孜孜，始以生計爲慮。於是焉，耕者爭畝，漁者爭區，非爭而得之，則將不免窘乏矣。如是而後，弓弩作而鳥獸遁，綱罟設而魚鰕藏，乃至刀、戟、甲、兵，爾我相攻，磨牙流血，肝腦塗地，此亦天意之固然而不可怨者也。余嘗觀，夫小兒纔出胎門，便呌救我救我者，盖求其哺也；纔至行走，便會廝打廝打者，欲其求强也。余於是乎知，爭戰之不可免也。夫月氏，大秦之屬，余不知其詳，至若中國與倭，接隣之國也，翼在左右而我國介處其間，從古交爭最繁，是亦必然之勢也。神市氏之御世已遠，而民物之生愈往愈博。民物之生愈博而，所以彼。飮食。奉生。送死之具，愈見其耗。是以，始之熙者，漸至忙忙，夫忙忙求索者，豈非爭亂之偕歟。及夫有巢。燧人者，西方之君也，神市。蚩尤者，東方之君臣也。御世之初，各據一方，地域逈殊，人烟不通，民知有我而不識有他，故狩獵採伐之外，曾無險役。降至數千載之後，而世局已變，且中國者，天下之寶庫也，沃野千里，風氣恢暢，我族之分遷西南者，垂涎而轉進，中土之民，亦湊集而萃會。於是焉，黨同讎異而干戈胥動，此實萬古爭戰之始也。初炎帝之世，中土之漸民至盛阜，穀、麻、藥、石之術，亦已稍備。及累傳至於楡罔之世，而爲政束急，諸侯携貳，民心離散，世道多艱。我蚩尤氏與其民衆，虎踞河朔，內養兵勇，外觀時變，及觀楡罔之衰政，乃興兵出征。選兄弟宗黨可將者八十一人，部領諸軍，發葛盧山名之金，大制劒、鎧、矛、戟、大弓、楛矢，一幷齊整，乃發涿鹿而登九渾，連戰連捷，勢若風雨，慴伏萬民，威振天下。一歲之中，凡拔九諸侯之地。更就雍狐之山，發水金而制芮。戈及雍狐之戟，再整兵而出洋水，殺至空桑。空桑者，今之陳留，楡罔所都也。一歲之中，更兼十二諸侯之國，殺得伏尸滿野，中土之民，莫不喪膽奔竄。時，楡罔使少顥拒戰，蚩尤氏揮雍狐之戟，大戰少顥，又作大霧，使敵兵昏迷自亂，少顥大敗，落荒而走入空桑，與楡罔出奔反入涿鹿。蚩尤氏乃於空桑卽帝位，回兵圍攻於涿鹿之野，又大破之。《管子》所謂「天下之君，頓戟一怒，伏尸滿野」者是也。時有軒轅者，聞知楡罔敗走而蚩尤氏爲帝，欲代以爲君，乃大興兵，與蚩尤氏拒戰。蚩尤氏，大戰軒轅於涿鹿，縱兵四蹙，斬殺無算，復作大霧，令敵軍心慌手亂，奔竄逃生。於是，淮岱、冀兗之地，盡爲所據，乃城於涿鹿，宅於淮岱，遷徙往來，號令天下。盖是時，中土之人，徒憑矢石之力，不解鎧甲之用又値，蚩尤氏法力高强，心驚膽寒，每戰輒敗，《雲笈軒轅記》之所謂「蚩尤始作鎧甲、兜鍪，時人不知，以爲銅頭鐵額」者，亦可想見，其狼狽之甚矣。蚩尤氏益整軍容，四面進擊，十年之間，與軒轅戰七十餘回，將無疲色，兵不退。後軒轅旣屢敗，乃復大興士馬，效蚩尤氏而廣造兵甲，又制指南之車，期日會戰。時蚩尤氏，仰觀天象，俯察人心，深知中土旺氣漸盛，且炎帝之民，所在固結，不可勝誅，況各事其主，不可漫殺無辜。乃決意退還，使兄弟宗黨，務要大戰而立威，使敵不敢生意追襲，復與軒轅大戰，混殺一陳，然後方退。此時部將不幸，有急功陣沒者，《史記》所謂「遂禽殺蚩尤」者，盖謂是也。蚩尤氏，乃東據淮岱之地，以當軒轅東進之路，及至其沒，漸至退嬰矣。今據《漢•地理誌》，其墓在東平郡壽張縣闞鄕城中，高五丈。秦漢之際，住民猶常以十月祭之，必有赤氣，出如疋絳，民名謂蚩尤氏旗，豈其英魂雄魄，自與凡人逈異，歷千歲而猶不泯者歟。蚩尤氏雖然退歸，中土以是蕭然，楡罔亦不得復位，炎帝之業，以是永墜矣。自是，軒轅代爲中土之主，是爲黃帝。而蚩尤氏兄弟諸人乃永據幽靑，聲威自是不减，黃帝氏亦不得自安，終其世，未嘗安枕高臥。《史記》所云「披山通道，未嘗寧居，邑于涿鹿之河，遷徙往來無常處，以師兵爲營衛」者，盖其戰競之意，歷歷可觀。而《尙書•呂刑》亦云「若古有訓，蚩尤惟始作亂」彼之畏威，而世傳其訓，亦甚明矣。其後，三百餘年無事，只與少昊氏戰，破之，以至檀君元年前後，凡闕千歲。闕者，萬之稱也，今之稱久遠者，必曰闕千歲。闕千歲者，盖神市氏之御世，至萬千歲，寔爲我國最長年代，故也。或曰神市氏之後，高矢氏與蚩尤氏，相繼爲君，前後合算，爲闕百歲，而檀君復立云，此說亦近理。大抵，太古之事，鴻荒潤遠，不可得而詳矣。

[book_title]檀君紀
神市氏寔爲東方人類之祖，鴻荒之世，開刱之業，賴以成焉，盖檀君以前，首出之聖人也。古有淸平山人李茗者，高麗時人，有《震域遺紀》三卷，引《朝代記》，備載我國故史，比於一然之書，甚相逕庭中，多仙家語。余以爲，我國以神設敎，從古爲俗，沈漸於人心者，久矣。故說史者，不可只擬班、馬之筆而踞蹐焉。夫漢自是漢，我自是我也，豈堂堂震域，必擬漢制，以後乃足乎！况國史蕩失於屢經兵火之餘，今僅存者，只是道家及緇流之所記傳，而僥倖得，保於岩穴者也。道家旣承，檀儉神人所創之源流，而又得文獻之殘脈，則其論東史者，大有愈於緇流所記，多出於牽强傅會、臆爲之說者也。余寧取淸平之說，而欲無疑云。
桓雄天王御世，凡闕千歲，是卽神市氏。蓬亭柳闕而居，陶髮跨牛而治，處無爲之事，敷自然之化，開創成業，源流萬世。及其暮年，見功業已完，民物樂生，登太白山，乃置天符三印於池邊石上。檀木之下，因化仙乘雲而朝天。是以名其池曰朝天。高矢氏諸人，奉天符三印，共推其子桓儉神人，爲君長，是爲壬儉。壬儉者，君長之意也，新羅所謂尼師今者，亦此類也。以今追計，約算四千餘歲，正與唐堯同時，世俗所謂與堯幷立者是也。因稱檀君，檀君者，朴達壬儉之譯也。盖神市氏已降於檀木之下，而桓儉神人復踐阼於檀樹下，故因以檀爲國名，則檀君者，檀國之君也。而東語謂檀曰朴達，或曰白達，謂君曰壬儉。當時無漢字，故只稱白達壬儉，而後世之述史者，譯以檀君，復傳至後世，則只記檀君字，而不知檀君之爲白達壬儉之譯，此漢字之功罪相半也。今若以諺書幷用，則必無是弊，而草野愚夫，亦可易曉，文化之啓發，更可速矣。此未遑長述。
於是相地於諸州，乃建都于太白山西南、牛首河之原，曰壬儉城。今滿洲、吉林之地，有蘇密城，在於涑沫江之南，此卽其地也。涑沫江，亦稱蘇密河，乃古之粟末水也。新羅時，有粟末靺鞨者，占居粟水之地，及大氏之興，爲其先駈。盖靺鞨者，古肅愼之後，而亦檀帝遺族也。後屬凌夷，盡擲先祖舊彊於他人之手，而區區靺鞨一支，猶能拪息於枌楡之地；大氏一號，影從者數十萬，天門大捷，國基賴定，夫豈偶然也哉！盖蘇密、涑沫、粟末，皆與牛首之意相近，歷世傳訛，猶不失其意，豈聖人所宅，神化洽被，經萬載而其韻不絶者耶！今春川。淸平山南十餘里，昭陽。新淵兩江合襟之處，有牛頭大村，山中展濶而江流抱回，是爲貊國故都。貊國亦出於檀氏之世，則建都襲名，必有之理也。淸平云：｢粟末水之陽，有渤海。中京。顯德府地，此乃檀君始都處，故壬儉城卽平壤也。北去上京。忽汗城六百里…｣云，又曰：｢高王夢有神人，授以金符曰『天命在爾，統我震域』故，國號曰震，建元曰天統，恒敬祀于天，及至子孫，驕逸而漸廢，亦幷事儒、佛，國遂衰…｣云。今內外載籍，幷無是語。盖忽汗之敗，遼虜凶殘，室宮庫藏，焚燒略盡，復豈有載籍之得存者耶。雖然，渤海王子大光顯以下，來投於高麗者甚衆，中多公侯卿相及慷慨泣血之士，淸平所記，盖有據於渤海人之所秘藏者也。
可恠金富軾爲仁宗修三國史，而二千載往聖之遺烈，闕而無述，只以｢海東三國，歷年長久，古記，文字蕪拙，事迹闕亡，前言往事幽昧…｣如彼等語，謀逃其責。至於東川遷都之年，而僅有｢平壤者，本神人王儉之宅也。｣或云｢王之都王儉｣等字。當時較今猶近古五百年，而古記之散亡無徵，曾若是其甚耶！且《朝代記》之名，與《朝鮮秘記》、《誌公記》、《三聖密記》等書，現於世祖求書之諭，而金氏之世，獨無此書耶！盖三國鼎立，互事呑噬，新羅終致聯唐兵而覆麗、濟，厥後渤海雖興，只與新羅南北相對，不惟秦、越而已。是以弓裔襲據漢北之地，則恨平壤之茂草，聲言爲高句麗報讎，而浿西諸鎭，望風歸服，立國建元，威壓列州；甄萱叛據完山，則憤百濟之衰亡，以雪義慈宿憤爲言，而西南州縣，所至響應，建都設職，喜得人心。高麗旣承羅後，而疆土不出鴨水以外一步之地，自與北方無涉。且遼。金之勢，威壓境上，區區鴨水以南數千里地，更非雄邦巨國之比，則民氣之衰微，自有甚於古者矣。是以金氏撰史之時，已無過問，鴨北之事者。况平壤之地，荒廢頗久，舊基雖存而荊棘滋茂，蕃人遊獵，侵掠邊邑者，麗太祖初年所記也。然則高句麗亡後三百年，而平壤不免荊棘，渤海人之遊獵其間者，則輒稱之以蕃人侵掠邊邑，則只恨其大害。然則，忽汗敗而大氏之來奔高麗者，亦家敗而睦族之類而已。及夫玅淸之造亂，奉命剿討者，又是金富軾也。金氏旣無信文，又惡妙淸之妖。西京之破，幷不深採其說，下筆寫過，只留本神人王儉之宅數句，亦何足深責！而渤海史，幷不過問，金氏於此，終不免其咎矣。盖金氏旣醉於漢籍，又乏雄圖，則雖有甚歎於吾邦之事，却茫然不知其始末之處，而亦無能而已矣。我邦經史之禍，其來久矣。今浩歎無益，亦復奈何。
按《遼史․地理志》，有｢顯州奉先軍上節度，本渤海顯德府地。天顯三年，遷東丹民居之，升爲南京城。天顯十三年，改南京爲東京府曰遼陽…｣等句。今遼陽在蘇密以南六百餘里，與淸平之說，甚相逕庭。且遼陽旣爲中京，則西京當擬於遼西。臨潢等地，以渤海舊疆考之，決無是理。况淸平諸說，已有所據，而《遼史》則乃元。至正中，丞相脫脫等所撰也；經金。宋交爭以後數三百年，文獻自多不備，傳說亦多失正鵠。而渤海亡後，其世族舊臣，隨處擧兵，殆將百年不息，遼人多遷其民，與漢民雜處，遼西之地，以至城邑，冒稱渤海，本名者，不下數十，元人修史者，只憑古傳名字，輒自斷之，不亦踈乎。壬儉城者，卽古語京城之意也。平壤之意，雖未詳，亦必都城之義，如新羅之徐羅伐、百濟之慰禮也。《括地志》云，高麗治平壤城，本王險城。《史記》、《漢書》及《通典》，皆有王險城字，此又儉字之誤也。此可續述焉。
檀君旣建都於壬儉城，乃築城郭，建宮室，置主命、主穀、主兵、主刑、主病、主善惡及主忽諸官，以其子夫婁爲虎加，總諸加者也。神誌氏卽古神誌氏之後，下皆倣此爲馬加，曰主命；高矢氏爲牛加，曰主穀；蚩尤氏爲熊加，曰主兵；二子夫蘇爲鷹加，曰主刑；三子夫虞爲鷺加，曰主病；朱因氏爲鶴加，是主善惡；余守己爲狗加，是分管諸州也。稱爲檀君八加，乃殺白牛，以祭天于太白之麓。舊禮，凡祭天，必先定吉日，擇白牛而護養之，及期，宰殺以頭薦之於嶽瀆。白頭，牛首之名，頗亦有因於此也。盖祭天報本之禮，始於檀君，後世歷代諸國，莫不祭天。扶餘、濊洦、馬韓、新羅高句麗諸國以十月，百濟以四仲月，各有禱天、舞天、祭天、郊天、迎鼓、東盟之稱。夫餘則又祭天殺牛，以蹏占吉凶之俗，盖其源流久遠而沈漸成俗，亦可知矣。夫尊卑之禮，必自敬鬼神而興，上下尊卑之序定而先王經世之道行焉。而敬神之禮，莫大於祭天，通萬古，迄四方，未有人而不知畏天者。是以《易》曰：「大哉！乾元。萬物資始，乃統天。」又曰：「首出庶物，萬邦咸寧。」盖言其聖人，體天而率民也。洪範八政，三曰祀，祀者，所以通神明而報其本也。是以陸有祭獸之豺，水有祭魚之獺。夫豺獺者，禽獸也，猶知報本之意，况人而不知其報本之禮乎！又况神市，肇宅人界，其降自天，桓儉繼志述事，未嘗少弛，此桓儉所以纔定厥鼎而便祭上天也。且太白山者，神市陟降之靈地也，檀君踐祚、，亦肇于厥地，此又始行之于太白也。是爲東方萬世之國典，故古代國君，必先敬事上帝卽一大主神及檀君三神，因以爲道。至於官職，又有太仙、國仙、皂衣之稱，至若東明聖王，有朝天之石，明臨荅夫曾帶皂衣之職。泉盖蘇文入鳳凰山修鍊十年，遂爲萬古奇傑；金庾信亦入中嶽石窟十年修道，終爲名將，助太宗致盛强。渤海時有報本壇，高麗時有聖帝祠，遼有木葉山三神廟，金有開天弘聖帝之廟。我世宗，設檀君廟於平壤，世祖元年，改位版曰。朝鮮始祖檀君之廟。。盖神市氏之事，聽者多疑其迂怪。至今惟知崇檀君，而不知其前實有神市氏之開創矣。世俗不知原由，只憑漢籍曰仙敎是黃老餘流。殊不知以神設敎，實自我神市之世也。
檀君旣祭天而立敎率民，而致道化行數年，率土之民，皆洽其化，陶鈞停毒，無爲而治，此檀君神德之所致也，乃立國之本也。後可續述焉。
居牛首河畔十年，乃遷都於白山之南、浿水之北，曰平壤，卽第二壬儉城也。盖今涑沫之地，風氣凄冷，土味勁寒，雖野勢通豁，而耕農之利不如南土。且涑沫之水，北流入混同江，南地交通，自多不便，此必其由也。淸平云：｢檀氏之世，四遷其鼎，第二奠都於浿水之北。卽渤海。西京。鴨淥府地，神州是也。高句麗國內、桓都古城之址，在其境內焉。｣則浿水之非獨爲今之大同江，明矣。按《新唐書․渤海傳》曰：｢高麗古地爲西京，曰鴨淥府，領神、豊、桓、正四州。｣《遼史․地理志》曰：｢淥州，鴨淥軍，節度，本高麗古國，渤海號西京。鴨淥府，都督神、桓、豊、正四州事。故縣三神鹿、神化、劒門，皆廢。｣又曰：｢桓州，高麗中都城，古縣三，桓都、神鄕、淇水，皆廢。｣夫，渤海承高句麗之後統，高句麗復出於夫餘，則渤海之世，猶有古史之傳者，想不少矣。或曰：｢平壤之敗李勣，盡燒宮室庫藏，復虜其公侯世族，則史籍亦不免灰燼矣，渤海，安得傳其史乎？｣余以謂不然。渤海高王乃高句麗舊將也。高句麗之亡，徙居營州，及看藎榮之亂，與乞四比羽，領衆東還，麗、鞨之衆，響應而起。盖其舊國宿將，如百濟之黑齒常之明矣，其麾下，想多舊國遺臣，能博通古今者。且自高句麗亡後，距高王之興，僅二十七八年事也，古史能無得傳乎？且以文勢言之，則神州當爲渤海。西京所在鴨淥府地，而神州、桓州之名，又有近於神市、桓儉等字。况神市、桓儉，人每認爲一人，至今擧世殆然。而神州屬縣，有神化、神鹿等地；桓州屬縣，又有桓都、神鄕、淇水之名。桓都者，盖高句麗之丸都也。丸都之名，旣出於《魏志》、《北史》等書，則桓、丸之誤，固不可知，而渤海旣以桓州、桓都定名，則其或原於慕遠之意。神鄕則，有寓神市之鄕之義也。神化則，言神人之化也。神鹿之稱，尤益可奇。况古來稱桓儉曰神人，則神、桓等名，決非偶然。且淇水，《元•一統志》作浿水，又與前述浿水之北之說，暗合。按漢籍，說浿水及平壤者頗多，今不可便述。而神州、桓州、神化、神鹿、桓都、神鄕、浿水之名，旣與檀君古事，多合，則檀君第二之平壤，當在於鴨水之北。且《三國史記》，高句麗琉璃王二十一年，薛支見王曰：｢臣逐豕至慰那岩，見其山水深險，地宜五穀，又多麋鹿魚鱉之産，王若移都，則不惟民利之無窮，又可免兵革之患…｣云云。故明年冬十月，王遷都國內，則其地，非但山水險阻，原野開濶，亦可知，適於耕農矣。夫古者建都，必取險固殷富及交通之便。今平壤、松京、漢陽之地，莫不皆然，長安、洛陽，恒爲漢土建都之地，亦此故也。然則，檀君之世，民物漸繁，交通愈緊，且耕農之業，逐漸而興，則其捨粟末之地，而南遷於浿水之濱，以圖後日之隆運，盖可想見矣。又按《唐書•地理志》曰：「自鴨淥江口，舟行百餘里，乃小舫溯流，東北三十里，至泊汋口，得渤海之境；又溯流二百里，至丸都縣城，故高麗王都；又東北，溯流二百里，至神州；又陸行四百里，至顯州，天寶中，王所都；又正東如北六百里，至渤海王城」云。今自鴨綠江口，約行四百餘里，乃得婆豬江合流處，又行二百里，至江界。滿浦鎭隔江處，田野開豁，山河固密。盖檀君南遷四百餘里，定都于古鹽難水之東，浿水之北，渤海。神州。神化等地，殆無疑，而渤海之時，猶傳其蹟也。
乃復祭天而薦新居，築城郭，建宮室，浚溝洫，開田陌，勸農桑，治漁獵，使諸民進用餘之物，以補國用，民皆熙熙而樂之。時有，蒼鹿遊郊外，靑龍見朝天池。檀君乃出巡，至南海，登甲比古次之山，設壇祭天。還至海上，赤龍呈祥，神女奉榼，有一童子衣緋衣，從榼中出謁，檀君愛之，因姓曰緋，名曰天生，遂爲南海上長。及還至平壤，有三異人，自東方渡浿水而至，首曰仙羅，次曰道羅，又其次曰東武。於是因二龍之祥，改虎加曰龍加，使仙羅主之，道羅爲鶴加，東武爲狗加。又因蒼鹿之瑞，改鷺加曰鹿加，依前，使夫虞主之，制治比前更完矣。當是之時，檀君之化，洽被四土，北曁大荒，西率猰㺄，南至海岱，東窮蒼海，聲敎之漸，偉乎廣矣。乃區劃天下之地，以封勳戚。蚩尤氏之後，封于南西之地，巨野浩豁，海天靚碧，曰藍國，宅奄慮忽。神誌氏之後，封于北東之地，河嶽鹿莊，風氣勁雄，曰僂侲國，亦稱肅愼，方言，豪莊之稱也，治肅愼忽。高矢氏之後，封于南東之地，山河秀麗，草木暢茂，曰靑丘國，宅樂浪忽。封周朱因氏之後於盖馬國。余守己爲(穢)[濊]君。夫蘇。夫虞及少子夫餘，皆封于國西之地，句麗、眞番、夫餘諸國，是也。其後，夫婁又封東來三人於各地，後世之沃沮、卒本。沸流之稱，皆起於其所封國名也。通檀氏之世，凡大國九，小國十二，分治天下諸州，今不可詳矣。蚩尤氏旣受封於藍國，乃紹先祖之志，撫民安業，講習戎事，恒爲西南藩蔽。且其民，數遷徙海岱之地，以致後世，恒與漢土諸國，互相角逐。神誌氏受封於僂侲國，地旣勁寒，不宜五穀，土廣人稀，牧畜頗適，乃使民帶弓佩劒，幷事遊獵。後世，其民漸徙黑水之地，遂以漁獵爲生，艱險儉嗇，麤健勁悍。雖强勇遠出於諸國，漸至不習文事。後世，漢曰挹婁，元魏曰勿吉，隋、唐曰靺鞨，稍與窮北蠻人相混，漸失其俗，頗有陵夷之歎。近古，金、女眞等，皆其後身，同族異稱也。高矢氏就靑丘國，觀山川，相土地，開田野，興農桑。風氣溫羙，五穀豊肥。民皆衣輕暖而食肥羙，頗有冠帶衣履天下之槪，文武亦得以幷興。夫食足貨通然後，國實民富而敎化成。故《管子》曰：「倉廩實而知禮節，衣食足而知榮辱。」若使民，終歲睊睊以絲粟爲慮，則復奚暇言禮義哉！雖然，天覆地載，區隅各殊，於是氣有寒溫，土有肥瘠，其如天澤地利之不齊，何是！三家者之守國敎民之道，所以各異，而其果應亦自不同者也。
檀君旣封諸侯，天下淸靜。居十年，有南夷之患，卽甲比古次以南夷人也，乃遣夫餘，率兵定之。後益遣夫蘇。夫虞，築城於甲比古次，以備南巡，今江華。三郞城，是也。摩利山又有塹城壇，此卽檀君設壇祭天之頭嶽也。盖水行藉舟，陸行藉車，泥行乘橇，山行則梮，此乃上古交通之具。而陸行不如水行之易，是以上古建都，必擇臨水之地。凡人居之稱美者，必曰阻山帶水，或依山傍水。背山臨流者，其所從來尙矣。故檀君之世，必使依山臨水而結居，耕農漁獵，隨便可行。《山海經》所謂：｢北海有國，名曰朝鮮，天毒育也其人，水居偎爱也人｣者，非但，其聲敎之澤，洽被四鄰，亦可窺見，其結居之風矣。夫檀君祭天，非但頭嶽也。北狩則祭太白，南巡則祭頭嶽也。而甲比古次傍在海濱，通航容易，則南巡之際，必致祭於壇所也。况其地孤絶靜謐，山岳淨潔，海天收霽，則靚深晶瑩之氣，使人自感，神明之陟降者耶。余嘗遊觀其地，祭壇疊石，爲之上圓下方，而太多頹圯，仁祖十七年改築云。噫！平壤故城，壬儉舊闕，今不留敗石殘礎，獨一壘天壇，得保其形骸，豈僻處海隈，人跡稀到故耶！余實不勝，追遠之悲矣。御國三十餘年，正値洪水，浩波溜天，懷襄遼滿之野，浿水漲溢平壤沈潛。乃遣四子遍相土地之宜，占居阿斯達下唐莊之野，今文化。九月山下，有莊莊坪，卽其地也。余嘗觀其地，方數百里無大河，而水勢東走，原土高燥，可避西來之水矣。乃結廬阿斯達下，使夫婁，盡濟平壤之民，復治平水土屢年以後功完，唐莊之民，亦已安土而樂居矣。今俗士或云：｢檀君遭洪水，使彭吳治山川，奠民居…｣云云，而《漢書·食貨志》明書：｢武帝卽位數年，彭吳穿濊洦、朝鮮｣等句，則是乃東西有兩個彭吳，相前後而同掌朝鮮水土之役也，史上豈有，如此奇巧事耶。盖夫婁弗虞同音，且漢音虞、吳相同，而彭、弗兩字之初聲，皆與夫音相近，則後人忘夫婁字而只記其音，又訛而只記彭吳也。今人家有夫婁壇地者，籬落淨潔處，築土爲壇，土器盛禾穀，置於壇上，編葺藁艸掩之，每十月，必薦之以新穀，或稱業主嘉利，卽報賽夫婁氏治水奠居之義，賴爲鎭護之神[也]。
夫婁旣平水土仍舊而奠民居，萬民咸懷其德。及至粗定宅宇而，濕汚之氣蒸成癘疫，罹病死者甚多，夫虞幷醫藥而治之。又値猛獸毒虫乘間滋殖，殆將橫行民間，夫蘇乃演高矢舊法，以乾艾爲料，金石相擊，因此廣造火種，燻燒山澤，於是獸虫遠遁而其害漸除。今人多携取火之物，有金、石、艾三種，必冠之以夫蘇之名，如夫蘇鐵、夫蘇石、夫蘇羽者，皆原於夫蘇氏之完其功也。夫婁，又使民帶劒戟而行，及至關嶺陿阨，必積石爲堆，行逢猛獸則用以爲備，後世所謂石子軍者，爲東國用武之一目，而實原於此也。今遺俗尙存而，野叟村氓，以此謂石城隍，頗懷畏敬之意。何後俗之陵夷，如此其甚耶！
初，神市之末，蚩尤氏兄弟雖自涿鹿退歸，而東人之占居淮岱者甚多，與漢土之人雜處，農蚕織牧，資以爲業。且，南鄙海島之民，皆以蠙珠魚貝，相交易於漢土，稍稍住息於濱海之地。至是海岱。江淮之地，遂爲其州里，與漢土之民，交遊而錯居。《尙書》所稱嵎夷、萊夷、淮夷、島夷者，皆是也。
夫餘之平南夷也，洌水以南，完服王化，以故靑丘之民，得漸遷居，及洪水旣平，南渡者益多。於是南夷之人，幷沾於神化，遂變其俗，後之辰、弁諸族，皆是也。
御國四十餘載，而有猰㺄之亂。猰㺄者，獫狁之屬也，洪水之際，僥倖得免，及看水土纔定而州里蕭然，乃乘釁東侵，其勢頗猛，卽使夫餘會集中外之兵，討平之。乃益封夫餘，北方之地，使宅牛首忽卽先平壤，使夫婁居壬儉城，令夫蘇修樂浪忽，夫虞監唐莊京，更封高矢氏於南方之地。於是檀君西至壬儉城，按撫庶民，大會諸侯，令復申天下農桑之政。乃北巡而祭天于太白之麓，封天下山嶽河川之神，凡三千餘。歷牛首忽，而至肅愼忽，會北東諸侯，令祭神誌氏之靈，遂立廟于夙沙達。西轉而至奄慮忽，會南西諸侯，令祭蚩尤氏之靈，遂立廟于奄慮達。復南巡而至甲比古次，祭天于頭嶽之顚。遂至樂浪忽，會南東諸侯，令祭高矢氏之靈，遂立廟于蘇婁達。乃還至平壤，八加及衆諸侯畢集。檀君乃使諸加及國內人民，各獻祭于日月、陰陽、四時之神，及山岳、河川、里社之主。祭畢，大誥于有衆：
若曰：
惟皇，一神在最上一位。創天地，主全世界，造無量物，蕩蕩洋洋，無物不包，昭昭靈靈，纖塵弗漏。
惟皇，一神在最上一位。用御天宮，啓萬善，原萬德，群靈護侍，大吉祥，大光明，處曰神鄕。
惟皇，天帝降自天宮，率三千團部，爲我皇祖，乃至功完而朝天，歸神鄕。
咨爾有衆，惟則天範，扶萬善，滅萬惡，性通功完，乃朝天。
天範惟一，弗貳厥門，爾惟純誠一爾心，乃朝天。
天範惟一，人心惟同，惟秉己心，以及于人心，人心惟化，亦合天範，乃用御于萬邦。
曰爾生由親，親降自天，惟敬爾親，乃克敬天；以及于邦國，是乃忠孝，爾克體，是道。天有崩，必克脫免。
飛禽有雙，弊履有對；爾男以和，毋怨、毋妬、毋淫。
爾嚼十指，痛無大小；爾相愛毋胥，讒互佑毋相殘，家國以興。
爾觀于牛馬，猶分厥蒭；爾互讓毋胥奪，共作毋相盜，家國以殷。
爾觀于虎，强暴不靈，乃作孽；爾毋桀鷔以戕物，毋傷人，恒(導)[遵]爾天範，克愛物。爾如有越厥，則永不得神佑，身家以殞。
爾如衝火于花田，花將殄滅，神人以怒；爾扶傾，毋凌弱，濟恤，毋侮卑。
爾雖厚包厥香，必漏；爾敬持彛性，毋懷慝，毋隱惡，毋藏禍。心克，敬于天，親于民，爾乃福祿無窮。咨爾有衆，其欽哉！
檀儉旣大誥于有衆，於是神德大彰，如此數十年，天下復熙熙焉，忘其災矣。或曰，此卽檀君八條之敎令，可以此分八目，或說是也。後世，駕洛國。房登王時，有嵒始仙人者，自七點山而來，見王於招賢臺曰：｢君以自然爲治，則民[自以](以自)然成俗。爲治之道，古有其法，君何不體之。｣饋以大牢，辭不受而去。此道，破先聖之訣也。又崔孤雲。鸞郞碑序曰：｢國有玄妙之道，實乃包含三敎，接化羣生。且如入則孝於親，出則忠於君，魯，司寇之旨也；處無爲之事，行不言之敎，周，柱史之宗也；諸惡莫作，諸善奉行，竺乾太子之化也。｣孤雲，精敏文學，卓越諸人，博通古今文名飄動，其言可謂善採先聖垂訓之精華矣。此外，散見於載籍者，及道家文集，如《四聞錄》、《三韓拾遺記》等諸書者，不可殫記矣。
從此時，常出巡，以孟冬月祭天，遂爲萬世之遺俗，此乃東方特有之盛典，而非外邦之可比也。太白一山，足壓崑崙之名而有餘矣。古之三神山者，卽太白山也。三神，又云三聖，今文化。九月山有三聖祠，卽敬祀桓因、桓雄、桓儉者也。今檀君之敎，雖不得健行，而神化靈訓猶傳於後世。擧國男女，猶崇信於潛黙之中，卽人生生死，必曰三神所主，小兒十歲以內，身命安危及智愚庸俊，多托於三神帝釋。三神者，卽創天地、造治民物之三神也。帝釋等語，雖出於佛家之《法華經》，亦天帝之意。此則，只因古史譯出於緇流之手也，不可妄以爲非。昔司馬相如謂漢武帝曰：｢陛下謙讓而弗發，契絶也三神之歡。｣註云：｢三神，上帝。｣三神之說，當時亦通于漢土矣。盖東方諸山，以太白名者頗多。俗士卒以寧邊。妙香山當之，實由於一然《三國遺事》之說，而彼等眼孔如豆，安足以與論哉！今白頭山上，有大池，周八十里，鴨淥、混同諸發源於此，曰天池，卽上述神市氏乘雲朝天處也。妙香，曾無一小湾，其不爲桓雄肇降之太白，不足辨也。盖白頭巨岳，盤據大荒之南，橫千里，高出二百里，雄偉山層崚蜿蜒磅礴，爲東方諸國之鎭山。神人陟降，實始於此，豈區區妙香一山，只係狼林西走之一脉，而得叅如許聖事耶！世俗，旣以妙香爲太白，則其見只局於鴨水以南一隅之地，便唱山之祖宗崑崙，欣欣然以小中華自甘宜；其貢使北行屢百年而不爲之恨，僅以南漢下城之羞囂然，自歎者也。余嘗歷觀載籍，白頭山之異名頗多。《山海經》曰：｢大荒之中，有山，名不咸，有肅愼氏之國｣。《後漢書》曰：｢東沃沮，在高句麗。盖馬太山之東，東濱大海，北與挹婁接。｣註云：｢在平壤城西。｣此，漢士眩學之忘語也。挹婁乃肅愼後身，東沃沮又在今咸鏡之地，則盖馬之謂太白可知。且《麗史․列傳》曰：｢女眞，本高句麗之部落，聚居于盖馬山東｣云，當時女眞，明在白頭山之東北，盖馬之爲白頭，明矣。《魏書․勿吉傳》曰：｢國有徒太山，魏言太白，有虎豹熊狼不害人，人不得上山溲溺…｣云云。《北史․勿吉傳》亦曰：｢國有徒太山，華言、太白，俗甚畏敬之。｣《唐書》曰：｢粟末部居最南，抵太白山，亦曰徒太山，與高麗接。｣《括地志》曰：｢靺鞨，古肅愼也，其南有白山，鳥獸艸木皆白。｣《金史․高麗傳》述高句麗以來靺鞨之事曰：｢黑水末曷，居故肅愼地，有山曰白山，盖長白山，金國之所起焉。｣葉隆禮《遼志》曰：｢長白山在冷山東南千餘里，盖白衣觀音所居，其山內禽獸皆白，人不敢入，恐穢其間…｣云云，又曰：｢黑水發源于此。｣《明一統志》曰：｢長白山在三萬衛東北千餘里，故會寧府南六十里，橫亙千里，高二百里，其巓有潭，周八十里，淵深莫測，南流爲鴨綠江，北流爲混同江，東流爲阿也苦河｣云。然則，不咸、盖馬、太白、徒太白、長白等名，皆爲同山異名，而歷代方言之異也。又《高麗史》光宗十年：｢逐鴨綠江外女眞，於白頭山外居之｣云，則白頭之名，始見於此。而盖字之音，近於白字之意；東語，｢馬｣、｢頭｣亦同訓，盖馬，白頭之異字同意亦可明辨，而白頭之名，其來亦尙矣。東方諸山，有馬耳、摩尼等山，俗人幷以｢摩利｣呼之，曾不相別。盖馬耳、摩尼，幷出於頭字之意也。今廣州有修理山，此必｢鷲山｣之意也；積城有紺岳山，則乃｢玄山｣之意也；忠州有達川，則是｢月川｣之意也；而馬耳、摩利之爲頭嶽或頭山之訛，尤可辨矣。太白之一名曰白頭，甲比古次之祭天處曰頭岳，此非檀君祭天，必隨｢頭｣名之山也，乃檀君祭天處，必成｢頭｣名之山也。盖｢頭｣者，最上或元首之稱也。白頭爲東方諸山之宗，而又是東人始降之地，兼復，元首檀君，恒行祭天禮于其山，當時之人，名之曰頭山也，必矣。而甲比古次之頭嶽，亦不出於此外也。獨不知，牛首河之名，亦只出於沈牛首之俗耶？此不可斷矣。然則，神市氏之降，旣在於白頭山，乃漸徙西南，復沿浿水而南來，三氏之族，又各四遷也。且太白旣爲東方靈地，祭天大儀必始於其山，則自古，東民之崇敬是山也，不尋常。耳古昔，禽獸悉沾神化，安捿於其山而未曾傷人，人亦不敢上山溲溺而瀆神，恒爲萬代敬護之表矣。夫我先民，皆出於神市所率三千團部之裔。後世，雖有諸氏之別，實不外於檀祖同仁之神孫。因、雄、儉。三神之開創肇定之功德，常傳誦而不忘，則古民指其靈山曰三神山者，亦必矣。盖神市以降，神化之漸，逐歲益深，立國經世之本，自與人國逈異。其神風聖俗，遠播於漢土，漢土之人，有慕於神化者，必推崇三神，至有東北。神明之舍之称焉。及其末流之弊，則漸陷於荒誕不經，愈出愈奇，怪誕之說，迭出於所謂燕、齊海上怪異之方士。盖其地與我震邦相接，民物之交特盛，自能聞風驚奇。又推演傅會曰：｢三神山，是蓬萊、方丈、瀛洲，在渤海中…｣云云。且患其無驗，則曰：｢望之如雲，終莫能至…｣云云，以惑其世主。《神仙傳》又以｢海中｣字，推以斷之曰：｢海上有三神山，曰蓬萊、方丈、瀛洲山，謂之三島…｣云云。而於是｢海上｣、｢六鰲｣，荒怪之說，繼出於閑人之筆，乃我國之士，則更效嚬於此，曰：｢金剛，蓬萊也，智異，方丈也，漢拏，瀛洲也。｣則此，又返咀漢士之餘唾也。《史記․封禪書》曰：｢三神山者，其傳在渤海中。盖嘗有至者，諸僊人及不死之藥皆在焉，其物禽獸盡白，而黃金銀爲宮闕…｣云云。又仙家書類或曰：｢三神山，有還魂、不老等艸，一名震檀｣云。今白頭山，自古有白鹿、白雉或白鷹之屬；《括地志》所云：｢其南有白山，鳥獸草木皆白｣者，是也；方士之說，亦頗有所據也。又白頭山一帶，時産山蔘，世人擬之以不老草。山氓欲採取，則必沐浴致齋祭山以後，敢發，其還魂、不老之名，想亦原於此也。古烏斯帝北巡而得靈草，則此尤驗矣。且白頭山産紫檀樹，從古所稱檀木者是也。而古記所傳，九変震檀之說，想，必有因於此，而｢不老震檀…｣云云者，盖亦聽者之錯誤也。然則，燕、齊方士，扼腕而言｢海中三山｣者，亦並遊於夢中，欺其主而又自欺也。今我國有｢願得三山不老草，拜獻高堂白髮親｣之句，殆爲養老者，春祝之定文，究其原則，亦可噴飯。何不卽往白頭山，拜檀帝之靈，而祈其萬壽耶？漢淮陽之地，古陳國地，本太昊之墟，婦人崇好祭祀用史巫，故其俗崇巫鬼。《陳詩》曰：｢坎其擊鼓，宛丘之下。亡冬亡夏，値其鷺羽。｣又曰：｢東門之枌，宛丘之栩。子仲之子婆娑其下。｣吳札，聞其歌則曰：｢國亡主，其能久乎？｣云。此又伏犧所傳，倚數觀變之餘弊也。《孟子》曰：｢舜生諸馮，東夷之人也。｣《尙書》曰：｢舜肆類于上帝，禋于六宗，望秩于山川，徧于羣神。｣虞舜以前，曾無是事，此或原於上古東邦祭天報本之禮，及山嶽、河川、洋海、沼澤，皆有奉命主治之神者也。漢土自古以雍州積高爲神明之隩，故立畤郊上帝，諸神祠皆聚云，則此又與檀祖祭太白，同其類也。齊俗有八神之祭，八神者曰天主、地主、兵主、陰主、陽主、月主、日主及四時主也。天好陰，故祠之必於高山之下、小山之上，此祭天太白之麓之類也。地貴陽，祭之必於澤中圜丘，此祭天頭嶽之類也。兵主祠蚩尤，蚩尤氏爲萬代强勇之祖，作大霧，驅水火，又爲萬代道術之宗。是以太初之世，恒爲東方戎事之主，海岱一帶，曾爲其族虎據之地。藍侯之民，再進而建奄、徐諸國於淮岱之地，則八神之說，萌於是時也。漢高起兵於豊沛，則祠蚩尤，釁鼓旗，遂以十月至灞上，與諸侯平咸陽，而立爲漢王，則因以十月爲年首。此雖襲於秦之正朔，而亦有因於敬蚩尤也。後四歲，天下已定，則令祝官，立蚩尤之祠於長安，其敬蚩尤之篤如此。《晋書․天文志》｢蚩尤旗類彗而後曲象旗，主所見之方下，有兵｣云，則是乃蚩尤氏，上爲列宿也。《通志․氏族略》｢蚩氏，蚩尤之後也｣云，則是蚩尤氏之後而永居於漢土者也。蚩尤氏之英風雄烈、播傳異域之深，推此可知，而今世人，殆無過問者，則此，又國史散滅之故也，而後代學者，竟不免疎迂之譏矣。盖燕、齊之士，沈惑於神異之說，亦尙矣。自齊威、宣，燕昭之時，遣使求三神山。秦、漢之際，宋無忌、正伯、僑克、尙羡、門子高之徒，則皆燕人也；文成、五利、公孫卿、申公之屬，皆齊人也。昔太公治齊，修道術，後世其地，多好經術者。則此又太公爲之助俗也，燕、齊之士，安得以不好怪異之說哉！余幼而嫌梳頭，老婢諭曰：｢不梳頭者，蚤虱鑽穴，將至耳腦相通，寧不懼乎？｣余曰：｢寧有是事乎？｣曰：｢東部山邨之兒，正如是矣。｣及後，到山村，無有是事。嘗與客坐談，客曰：｢木之最大者，有經數間者。｣曰：｢寧有是事乎？｣曰：｢嶺東之地，多斯木，斫而橫之，則行旅可連枕而宿其上，一面至數十人。｣其後，余隨舍叔父，至嶺東，曾無是木。及讀《莊子》曰：｢北溟有魚，其名爲鯤，化而爲鳥，其名爲鵬，其長數千里，其翼若垂天之雲。｣余問於師曰：｢可信有此事否？｣曰：｢窮髮之北，安知，其必無耶？｣雖然，其後歷觀載籍，且無是語。今大荒數萬里，未聞有數千巨湖，且寒威酷烈，絶冠天下，安容如許大物，能逍遙於寒熱兩極之間耶？其云｢摶扶搖而上者九萬里｣者，欲杜世人之辨也。又看《神異經》曰：｢崑崙之西，有大蛇繞山，長三萬里…｣云云。長三萬里大蛇，盤據於崑崙之西，則西域諸國，應遊牧於鱗角之下，世間寧有是事耶？盖喜作迂怪之說者，必藉於聽者之所不知。此，漢土迂怪之士，只憑東方三神之說，而囂囂然，胥出浮言，以惑其聽者也。高麗仁宗九年，因妖僧妙淸之說，置八聖堂于西京。林原宮中。淸平爲之說曰：｢第一曰護國白頭嶽太白仙人，有大彗大德，助主神，造大界，卽桓雄天王之謂也。第二曰龍圍嶽六通尊者，有変化萬理之能，掌人間禍福。第三曰月城嶽天仙，掌風雨之神。第四曰駒麗平壤仙人，掌光明之神。第五曰句麗木覓仙人，掌人間壽命之神。第六曰松嶽震主，有大勇大力，掌神兵，恒鎭守國都，以驅外敵，卽古蚩尤氏之神。第七曰甑城嶽神人，掌四時穀蔬草木之事，卽古高矢氏之神。第八曰頭嶽天女，掌地上善惡，卽神市氏之后、桓儉神人之母。皆在主神調度之下，掌治天下諸事之神…｣云云。盖仁宗之於妙淸，信惑太甚，卒致西京之變，使金富軾討平。妙淸發身於沙門，蠱惑其世主，寵傾宗戚，權壓內外，漸致驕傲，敢謀不軌，其罪固不可誅。然而，當時猶有，恨國力之不振，憤外侮之荐至，採古來之神明於殘散傳說之中，欲以激當時之人心，其行雖乖，其志則猶有可采者矣。古之說史者，只以妖僧荒誕之說，唾棄而不采，則猶有一分迂踈之責矣。八聖之名，必表以佛家名字，僧侶之筆，安不得如斯耶？此不可深怪也。噫！神市立極，檀帝垂訓，聖化神澤，皇皇亮亮，足爲萬代之天範。而後孫不肖，乃致聖謨鴻猷，潛消黙失於冥冥之中，使堂堂皇謨，盡付於空山臥睡之人，所傳者，只遺怪亂之說，不亦悲乎。今崇三神帝釋之風頗盛，每人家正寢壁上，以檀木爲釘，紙囊盛純白米而掛之，名曰三神囊或帝釋囊。每十月，新穀肇成，則主婦必凈手，換新甑，蒸爲餠，以賽其神而祝景福。此，旣出於檀朝之遺制，而俗民競以巫覡相尙，或至禍福壽夭，專托巫祝而云爲之，此乃古俗末流之弊也。能向燕、齊之士，而嗤其迂怪也哉！悲夫！
先是，夫婁旣平水土，而夏禹適治唐堯九年之水。宇內諸國，悉會於塗山明鳳陽府。夫婁亦奉命往會，又使神誌氏齋寶玉、弓矢以從焉。自蚩尤、軒轅大戰以後，兩國始以玉、帛相見，可稱東方會盟之始矣。
在位九十餘載，天下皥皥然，忘其樂焉。乃命夫婁攝位曰：｢天道昭昭，降在爾心，惟秉爾心，以親萬民，其惟純誠乎！｣乃南至唐莊，入居阿斯達，以孟冬月，化神朝天。在世凡二百十年，在君位九十三年。於是夫婁率諸加及諸侯，獻祭於朝天處，以辛丑歲卽位于平壤，是二世檀君也。後有文朴氏，居阿斯達，韶顔方瞳，頗得檀儉之道。其後，如向彌山之永郞及馬韓之神女寶德諸人，只得其一斑，淸凈無爲，適遙塵外，又非檀祖用化萬民之大義也。
辛丑歲，壬儉夫婁元年。夫婁旣卽位，繼父志而治天下，凡三年，出巡國中，祭天如禮，復使諸侯，致祭如古。居數年，有盎肅者無道，使仙羅往撫之。其後，盎肅再叛，乃使仙羅會僂侲、盖馬之兵，討平之，逐其徒於窮北。益修德政，廣采賢能，乃擧息達爲龍加，今勿爲馬加，增置主財之職曰鳳加，使阿密主之。於是浚渠洫，開道路，興農桑，勸牧畜，啓學而廣敎，民生益殷，聲聞大彰。令天下以孟冬西成之後，居民相聚，薦穀而祭天，幷祀檀儉在天之神，民人咸悅，推戴欽慕，無異存日。
初，夫婁踐位之際，虞舜以藍國隣接之地爲營州，凡數十年，夫婁使諸加征其地，盡逐其衆。是時，天下諸侯，來朝者數十。於是作於阿之樂，以諧人神。於阿者，喜悅之詞也。時有，神獸出於靑丘，白毛九尾，銜書作瑞，乃賞高矢氏，令國中奏樂而致歡，又作朝天之舞。封仙羅於盎肅之地，後數年，又封道羅、東武，以表其功，卽後之沃沮、沸流、卒本諸國也。在位三十四歲崩，壽一百四十六歲。子嘉勒立。
乙亥歲，壬儉嘉勒元年。亦有聖德，能繼父祖之道。又擧九室氏爲龍加，益致其隆盛焉。時，夏王失德，其臣有簒逆者，乃使息達率藍、眞蕃之民，以征之，於是國威益彰。乃行祭天禮，遍及于諸神。在位五十一歲，威德流被于四表，國人咸慕其化。以乙丑歲崩，壽八十四。子烏斯立。
丙寅歲，壬儉烏斯元年。北巡而得靈草。分天下爲二十一州。征夏王后相，不克，後和，遣使相通。在位四十九歲崩，子丘乙立。
乙卯歲，壬儉丘乙元年。時，夏民有慕化而至者，使處於奄慮忽。後，少康復興夏道，久相和好。封太白之山，使凡民不得恣意侵犯。在位三十五歲崩。子達門立。
庚寅歲，壬儉達門元年。生而有異，及長，有聖德。又得東海人黎老爲龍加。德聞益彰，國人不知惡、不知煩懊，聲敎之漸，可謂盛矣。乃西撫猰㺄，北安盎肅，南攘夏，東至于蒼海，而波息十年。在位三十二歲崩。子翰栗立。
壬戌歲，壬儉翰栗元年。有阿叱者，作亂害民，壬儉曰：｢惟罪歸于作犯，惟道成于謹修。｣乃益修德政，使黎老征之，三年而後始禽。且當時，夏政方殷，使藍侯勤修戎事，而終世以和。在位二十五歲崩。子于西翰立。
丁亥歲，壬儉于西翰元年。或曰烏斯含。使民，九十稅一，廣通有無，以補不足。在位五十七歲崩。子阿述立。
甲申歲，壬儉阿述元年。有仁德。時，民有犯禁者，壬儉曰：｢糞地雖汚，乃有降露之時。｣置而不治，犯禁者，乃化其德。在位二十八歲崩。子魯乙立。
壬子歲，壬儉魯乙元年。始作囿，養畜外之獸。在位二十三歲崩。子道奚立。
乙亥歲，壬儉道奚元年。夫餘侯有猰㺄之難，熊加與句麗、眞番侯，助平之。在位三十六歲崩。子阿漢立。
辛亥歲，壬儉阿漢元年。在位二十七歲崩。子屹達立。
戊寅歲，壬儉屹達元年。有武勇，國人畏愛之。得奚門爲龍加。夏人來至，壬儉優禮之。時夏德旣衰，使人往觀其政，又送舞樂而試之。及後，使奚門與藍侯率諸兵，進征奄至邠。岐之間。後與夏王和。在位四十三歲崩。子古弗立。
辛酉歲，壬儉古弗元年。繼父志而修戎事，然而終世無事。僂侲侯獻赤玉之瑞。在位二十九歲崩。子伐音立。
庚寅歲，壬儉伐音元年。種薰華於階下，以爲亭。使末良爲龍加。曰：｢孩提，亦歸于寵者。保民之道，不可暫弛。｣遂，廣施德政，於是兆民久懷。時，夏王遣使請援，乃末良興兵進救。後夏王復請兵，壬儉以其無道，却而不許。及湯王。商大修仁政，壬儉曰：｢有德之君也，不可相侵。｣乃戢其兵，後和。使民八十稅一。在位三十三歲崩。子尉那立。
癸亥歲，壬儉尉那元年。國內靜謐。在位十八歲崩。子余乙立。
辛巳歲，壬儉余乙元年。有異獸出于太白之陽，九尾白毛，似狼而不害物。是年，大會諸侯，賞眞番侯。在位六十三歲崩。子冬奄立。
甲申歲，壬儉冬奄元年。僂侲侯獻巨獸，其大如屋。時，諸侯有相攻者，牛首州復有盎骨者，與其弟長骨作亂，西鄙之民，皆被其虐。夫餘侯不能安戢，乃使熊加充達率師西征，濊侯及僂侲侯，亦以兵來助，盎骨悖惡無倫，戕害庶民，凡五年而始定。充達曰：｢豈有飮全海之水，而始覺其醎者耶？皇祖肇基，今垂七百歲，而盎骨之衆，恣意橫暴，貽毒于黎民，此聖道之攸衰也。君其修德乎！｣冬奄，乃大修先君之德，使充達往撫西鄙之民，居數年，民有，擢髮捆屨以報其德者。在位二十歲崩。子緱牟蘇立。
甲辰歲，壬儉緱牟蘇元年。南巡至樂浪忽，修城郭。孟冬月，靑丘民羣聚舞天，散而爲獵，有人至山陂，爲大蛇所卷，靑丘侯使緱强搜捕曰：｢蛇大如何？｣緱强曰：｢穴中藏蛇，安知其修短耶？今孟冬而蛇出卷人，爲灾非常，只可搜斬，以除民害。｣乃使猛士，毁陂而求之，蛇大如樑，以巨斧破其頭殺之，蛇害遂絶，重賞緱强。在位二十五歲崩。子固忽立。
己巳歲，壬儉固忽元年。僂侲侯獻貂裘，使藏之而待有功者。在位十一歲[而]崩。子蘇台立。
庚辰歲，壬儉蘇台元年。西巡諸地，觀藍侯之政，尋陳兵于商地。在位三十三歲崩。子索弗婁立。
癸丑歲，壬儉索弗婁元年。與商戰破之，尋和。後，復大戰破之，進入其境，遂屯海上，庶民復漸遷徙。在位十七歲崩。子阿勿立。
庚午歲，壬儉阿勿元年，令弟固弗加治樂浪忽。遣熊加乙孫，觀南征之兵，立邑商地。後，商人互爭不和，乃進兵攻之，尋罷。盖馬侯獻九尾獸。在位十九歲崩。子延那立。
己丑歲，壬儉延那元年。叔父固弗加攝政。翌年，商人攻我，師至南界，藍侯率諸軍，戰克。後，互相戰、和。國內，增設壇所，使諸侯，承命禱天，凡國中大事及風雨、災異、有求，則祈于主神，以遍于諸神也。有大蛇現僂侲之地，靑質黃頭，能呑大鹿，民有趨拜者，乃使巨屈支斷戮之。在位十三歲崩。弟，率那立。
壬寅歲，壬儉率那元年。出巡北鄙，見小民艱苦爲生，歎曰：｢蝸牛有室，蜂蠆有餌，安使我民有或流離耶？｣乃勸民貿遷，以廣其用。於是南北之民，舟車相通。在位十六歲崩。子鄒盧立。
戊午歲，壬儉鄒盧元年。在位九歲崩。子豆密立。
丁卯歲，壬儉豆密元年。使人記桓儉以來列聖之詞，掛於宮門內側，使出入朝覲者閱之。遣兵伐商。僂侲侯。多忽遣兵入東海伐鬼洲，平其地。在位四十五歲崩。子奚牟立。
壬子歲，壬儉奚牟元年。使藍侯與沸流侯、靑丘侯，共聚䟽泥水。壬儉有疾，使人白衣禱天，尋愈。卒本侯獻靈草，能除人萬病。在位二十二歲崩。子摩休立。
甲戌歲，壬儉摩休元年。商人來朝。靑丘侯報，南夷海中出泥山，火出水中，泥合爲石。在位九歲崩。弟，奈休立。
癸未歲，壬儉奈休元年，句麗侯。于它入爲龍加。壬儉南巡而觀靑丘之政，至阿斯達。復西巡而至奄盧忽，大會諸侯，尋還。與殷人和。在位五十三歲崩。子登屼立。
丙子歲，壬儉登屼元年。在位六歲崩。子鄒密立。
壬午歲，壬儉鄒密元年。濊侯。知莫婁入爲龍加。壬儉出巡，至牛首忽會諸侯。遂崩于其地，在位八歲。子甘勿立。庚寅歲，壬儉甘勿元年。在位九歲崩。子奧婁門立。
乙亥歲，壬儉奧婁門元年。遷都樂浪忽，使眞番侯監舊都。民有取人物者，鷹加治之曰：｢小蛇能濁全海之水。今不敎斯人，世德以衰，國其亂乎！｣壬儉聞之曰：｢民之行，如水就于決，且源淸而下流自淸，此吾凉德所致也。吾皇祖肇基，已千載，國無大難，民無大憝，今有此犯，吾恐，先祖之業，因我而廢。｣乃大修先君之德。於是犯者以化，民無染惡者。在位二十歲崩。子沙伐立。
己未歲，壬儉沙伐元年。在位十一歲崩。子買勒立。
庚午歲，壬儉買勒元年。在位十八歲崩。子麻勿立。
戊子歲，壬儉麻勿元年。眞番侯。鄒咄入爲龍加。南巡至唐莊京，遂崩于阿斯達，在位八歲。眞番侯立，壬儉弟多勿。
丙申歲，壬儉多勿元年。猰㺄復侵西鄙，眞番侯與濊侯、夫餘侯擊却之，進入其境而還。在位十九歲崩。子豆忽立。
乙卯歲，壬儉豆忽元年。沸流侯獻大鼈，長丈餘。僂侲侯爲龍加。初，屹達之世，東人之進據邠。岐者甚衆。及商。湯之興而遂漸撤退，然細民以耕桑爲業者，猶散處其地，久不失其俗。至是藍侯頗强，稍役率諸侯，逐孤竹君，南遷其都，居奄瀆忽，與殷逼近，使黎巴達將兵，進至邠。岐之間，與其遺民相結，立國曰黎，治黎忽，遂與殷家諸侯及西戎之人相雜處。於是藍侯之威漸盛而，壬儉之命亦及乎恒山以南之地矣。在位二十八歲崩。子達音立。
癸未歲，壬儉達音元年。娶靑丘侯之女阿施氏爲后，賢而有德，國人慕之。盖馬侯獻靈艸。昔，夫餘民有遁居于猰㺄之地，遂與其民雜處，頗習其俗，殆無恒業，以狩獵爲生，獸皮爲服，人謂之貊。後漸遷徙，處於奄慮北西之地，遂爲藍氏之民。在位十四歲崩。子音次立。
丁酉歲，壬儉音次元年。先是，王室頗微，諸侯漸强，及音次卽位，有仁德，國人咸慕。於是王道復興，而諸侯相率來朝。在位十九歲崩。子乙于支立。
丙辰歲，壬儉乙于支元年。在位九歲崩。子勿理立。
乙丑歲，壬儉勿理元年。仁而好勇。時，諸侯已强而猶尊壬儉，時常朝覲。藍侯。儉達，與靑丘侯、句麗侯、僂侲侯，率兵伐殷，遂深入其地，淮岱之間，莫不響應。諸侯乃定淮岱之地，乃立薄姑氏於靑州之地曰奄國，盈古氏於淮北。徐州之地曰徐國，互相聯盟而援結，殷人莫敢當者。盖海岱。江淮之地，爲東人占居者已久，及至殷道之衰，而藍侯與諸侯進攻。於是濱海之民，皆以其州欣迎其師也。自蚩尤氏撤退以後，復見斯時之盛矣。雖然，諸侯亦稍輕王室，雖外修其職，不甚崇戴焉。在位十五歲崩。子丘忽立。
庚辰歲，壬儉丘忽元年。盖馬侯。買屼入爲龍加。在位七歲崩。子余婁立。
丁亥歲，壬儉余婁元年。僂侲侯移治達婁忽。藍侯立鮮牟國於殷。淮南之地。在位五歲崩。子普乙立。
壬辰歲，壬儉普乙元年。藍侯遂總師諸侯，朝覲者，遂稀。在位十一歲崩。子古列加立。
癸卯歲，壬儉古列加元年。壬儉初立而國用不敷，鳳加收畿內之貢，僅得充用，民亦有，輸穀助用者。壬儉與諸加謀曰：｢昔我皇祖肇基立業，爲萬世後孫之範。今王室衰微，諸家浸疆，方外諸侯，殆無奉命者。雖坼內之民，懷列聖之化，猶表忠虔，惟予凉德，不可以致化立威，欲讓於有德，則遍觀聖裔，又無其人。予欲，避居於唐莊京，入阿斯達，以安奉先聖之神靈。｣諸加悽愴而從之。壬儉乃奉祭器，遜居于唐莊京，遂宅于阿斯達。坼內民，從來者甚衆，皆宅于唐莊京。於是國遂除，在位三十歲。
自檀儉神人開創鴻業，歷四十七世，一千一百九十五年。檀君旣徙居阿斯達而國人猶推尊之，諸侯亦無敢逼者。或曰朴氏、白氏，皆其後裔，而赫居世亦出於檀君之後云，今文獻無徵，未知其確矣。自後，諸侯頗以武力相競，獨藍侯者出諸家之右，時常役率羣后，以行國政，是爲列國焉。

[book_title]漫說
天其運乎，地其處乎，日月其爭於所乎？孰主張是，孰維綱是？孰居天地之內，恒推以行是？意者，其有機氣之不得已耶？其運轉而不能自止耶？觀夫大界列宿，迢迢燦爛明朗，其光自何，其大幾何？觀乎千仞之岡而行人如豆，望乎百里之海而歸帆似葉，仰乎九萬里之遙而星辰如燭，其大幾何，其光何幾？况地天之隔，非但九萬者里耶！人行于市而肩尻摩，車轉于通衢則其轂搏。星辰麗于穹蒼，則昭昭耿耿，齊齊整整，井然有序，罔或有侵。孰引是，孰主張是？日遠於星，月近於星耶？抑亦星居乎最遠耶？日月之大，較於列宿何如？洪爐之火，隔丈而燎之，則不過微溫；滿車之氷，距尋而當之，則只感微凉。日月之氣，來自九萬里而凉熱逼人，其熱幾何，其寒凡幾？
且夫山岳之莊雄，河海之汪洋，萬象森列，兆物備載，岳頂一卷之石，谷底一莖之草，自得其所，互誇厥美；糞堆蠢蠕之蟲，長渚飄泊之藻，各安其所，互弄厥質。孰撑是而不崩，孰護是而不決？孰守是，孰掩庇是？意者，宇宙之內‧蒼茫之外，別有眞神之主宰歟？東人則曰桓因主神，漢土之人則曰上帝，西域之人則曰佛陁，大秦之人則曰天主，皆以主宇宙‧統萬象爲言。其造物者之爲性也，隨民而各異耶？同軆而異用耶？抑同一而異觀耶？同一之元首而，我曰壬儉，漢曰帝王，倭曰命或尊。諸民之名造翁也，亦若是而已耶？飛螢有光，杇木放氣，柹梨之木，能接枝而致盛，鳧鷄之屬，能抱卵而孶育。是，軆質之外，別有精力耶？物物之精力，能相交而致生耶？宇宙之內‧蒼茫之外，別有精靈，貫流周包，推運其體質耶？漢人之說，盤古。三皇之開闢創始者，實耶？東人之言，三神之肇判開創者，眞耶？余不敢校其善否，宇宙之內‧蒼茫之外，別有一大精靈，維綱是，主張是，能推運而經營之，則信矣。
人生則軆溫而動，靈能慧明；人死則驅殼冷，骨肉梗固，腐爛而散滅，不數年而膚肉不留，不百年而骨骸莫存。天地之氣，聚而爲物、爲質，散則復爲空、爲氣歟？靈性發於氣質，散亡則靈性亦隨而滅歟？抑天地靈秀之性，鍾而爲靈，貞明之氣，聚而爲體，軆沒而靈自不滅耶？靈旣不沒則返朝于天耶，悠悠然，縱遊乎六合耶，抑如佛氏之說，時墮輪回之苦，重疊而爲人耶？觀夫蟲蠶卵者，能知其爲母蛾所産耶？卵化爲虫，蠕蠕然索餌而走動，能知其爲從卵而出者耶？虫旣成長，造繭脫毛而爲蛹，暗眠於其中，使人觀之，蘧蘧然樂矣。雖然，渠能知其方夢而覺夏虫之爲蛹耶？蛹旣腄滿，則脫殼爲蛾，穿繭而出，翩翩然飛舞於林樾，渠能知其自蛹而變化者耶？使人高脫乎其外，歷觀變化之迹，則其序瞭然，曾無毫末之疑。使蛾自量，則是個未知從來底一生涯也，寧知其四變之序耶？使造翁超脫乎塵外，達觀乎人生變化之迹，則是亦若是而已耶？范縝有言曰：｢形者神之質，神者形之用也。神之於形，猶利之於刀。未聞，刀沒而利尙存。豈容形亡而神在哉！｣是說眞耶？儒曰｢魂升而魄降｣，佛曰｢靈魂不滅｣，而涅槃‧地獄‧輪回‧解脫之說，最繁。乃檀儉則曰：｢功完而朝天，歸神鄕。｣又曰：｢扶萬善，滅萬惡，性通功完乃朝天。｣佛說可耶，儒說不踈耶，檀儉之訓眞耶？抑范縝神滅之論，乃發前人所未發者耶？人何由生，人何由死？人生自何，人死歸何？生是寄也死乃歸耶？生乃起也死則落耶？生也有涯而死則無涯耶？抑亦死而後始有，無限眞善之境耶？摩利之塹城壇，則經四千載而健存，漠南之長城，歷二千餘歲而猶崇墉屹屹，慶州之瞻星臺，過千數百年而尙巍巍然特立。然特立然則人之所肩擔手磨，規矩繩墨之者，能閱累千載而不滅，獨肩擔手磨，規矩而繩墨之之人生，則與腐血杇肉，盡消永滅於黃沙腐土之中，不曾精靈之有留耶？宇宙之內‧蒼茫之外，旣有一大精靈，瀰滿而推運之。則人之生也，非但血肉骨骸之，從氣質中受者也，更有精神魂魄之，自精靈而稟者也。余於儒。佛及檀儉之說，雖不遑其辨證，而人生自有不滅之靈，扶善滅惡，通性完功，則身固有死，而英靈不泯，能朝天而入神鄕，則可信矣。
昔者永郞，恨人生之無幾，慕先聖之化神，乃棄其率，入向彌山中，修道行，年九十有嬰兒之色，鷺羽之冠，鐵竹之杖，逍遙于湖山。神女寶德，歎蜉蝣之殘命，惜朝露之易消，乃求師學道，抱琴以歌，音若靈霄之玉簫，貌若秋水之芙蓉。是固仙之達者也。若夫齊景公泣牛山之落日；秦皇嘆東南之雲氣；漢武有悔於汾水之秋風；阮籍乃哭於窮道，落日蒼蒼者，是人生之悲處耶？秦皇而無死，則東南之雲氣，竟得無驗耶？漢武而遇仙，則建章柏梁，終免黃塵耶？阮籍而寄生於虞舜之世，則擊石拊石，率百獸以舞耶？人之說生者，是惑耶？惡死者，是弱衰而不知歸者耶？方其夢而不知夢者耶？余與人，皆夢耶？人之死者信可悔，其始之蘄生耶？此世則苦海也，而人之生也是墜落於苦海者耶？兒出胎門則便哭，眞有愁於人世而然耶？觀夫市朝，宏樓層疊，士女繁鬧，肥馬大道，長嘶花朝。觀夫北邙，古墳衰敗，髑髏荒落，寒鴉古木，悲鳴秋風。前何是熱，後何是冷耶？人之生也，竟若是而已耶？雲捲而山空，潮落而海虛，日月落，星辰蔽而天地居然瞑閉，人之死也，竟若是而已耶？觀乎窮蔀飢男餒女，屋漏而牕裂，潦浸竈，雪打戶，破衣襤褸，頭蓬面垢，何樂之樂，何生之生！人生而難得公侯豪傑之勢，高人烈士之趣，寒呌衣，飢呼食，睊睊役役而終一生，寧投海而死者可耶？觀乎蜂蟻！將者‧卒者‧守者‧戰者‧役者‧産者，雄雄雍雍，來來去去，運花搬密，探腐捨死，勞勞役役，勤勤孜孜。意者，微物亦有，久遠之大計耶？抑旣有生則，必求其存而不能自止者耶？人之於生也，亦若是而已耶？世如苦海，夭者爲福而壽者爲禍，夭而無寃易，壽而作善難，人可赴海而死，以端其壽者善耶？抑亦忍痛耐苦，長其生而積其善，以入于涅槃者，爲最善耶？余于人之生死，不敢妄斷，而宇宙之內‧蒼茫之外，儼存者主宰，欲扶眞養善，滅惡消凶，以率萬物而生人也，則信矣。人之於生也，樂道安分，忍辛耐苦，勤孜而毋敢怨，則善矣；存性養志，行善而不怠，使得俯仰而無愧，則雖死而無感，亦足矣。余於是乎歎聖訓之無踈，而知震域之壽祿，能致其久遠也。
《莊子》曰：｢天道運而無所積，故萬物成。帝道運而無所積，故天下歸。聖道運而無所積，故海內服。｣此三者，皆藉物之性而無所牽滯也。夫帝王之德，以天地爲宗，以道德爲主，以率萬民‧順萬事爲用。昔者，神市氏旣開創萬始，垂範萬類，體天道而導物性。及夫檀儉之世，而復建都立國，分邦設牧，純誠抱一，以則天範，秉天心以及于人心，扶萬善，滅萬惡。於是萬民以化，天下以靖，及其功完，則竟朝天而入神鄕。昭格陟降，子懷我民，聖澤神律，洽被萬世，猗歟盛哉！夫婁承統，益修德政，廣采賢能，啓學而廣敎，聲聞大彰。嘉勒續位，能繼父祖之道，西鄰失德，仗善征惡，威被天下，兆民慕化。於是，振振神孫，繩繩繼位，歷千二百載而，國無弑逆簒奪之變，民無魚肉塡充之禍。定南夷，平猰㺄，討夏征殷，建侯于禹域；逐盎肅，平阿叱，縱有盎骨之肆毒，乃竟服乎帝德，細民有犯，卒化於神韻，震域萬年之鴻基，旣原於此也。方外之人，名之以君子國，言其俗則曰｢衣冠帶劒，好讓不爭。｣郭璞贊之則曰：｢有東方氣仁國，有君子‧薰華，雅好禮讓，禮委論理。｣胥餘避周，則慕化歸依，安棲一枝，綿延千年，遺裔尙繁。《王制》則記曰：｢仁而好生，萬物柢地而出。｣仲尼歎其道之不行，則欲乘桴浮海而居九夷，以君子所居爲說。許愼作《說文》則曰：｢唯東夷人人大，大人也。夷俗仁，仁者壽，有君子‧不死之國。｣以孔子之乘桴欲去，謂有以。東方朔著《神異經》，則以｢恭坐而不相犯，相譽而不相毁，見人有患，投死救之。｣名曰｢善人｣。此則言，能仁而復能勇，能恭而復能烈，敬美而不妄言。具眞人之美德，兼剛柔之良能也。余於是乎誇爲東夷之人也。
《尙書․堯典》曰：｢分命羲仲，宅嵎夷，曰暘谷。｣《禹貢》曰：｢海垈惟靑州，嵎夷旣畧。｣則是，東人之占居於海垈之間也。冀州有皮服之島夷，則是，東人自渤海西北諸島，遷居冀州近海之地也。揚州有卉服之島夷，則是，東人自揚州以東諸島，徙居乎江淮之間也。更有，作牧之萊夷，商蠙珠‧纖縞之淮夷，則是，又東人之相地審勢，應便營生之一端也。上古，人心素樸，雖異族隣處，非非常之際，則必各守其業，不甚相侵而互觀其勢，若强弱懸殊而治亂相反，則必生征戰之端。此達遣兵邠、岐，勿理建侯殷地也。余於是乎歎上古我先民之武勇也。
幸無偏，技不專，故天下之物，無獨享其安而專擅其威者也。何以知其然耶？夫瓜‧牙者，虎‧豹之幸也，而牛‧鹿之不幸也，頭角者，牛‧鹿之幸也，而虎‧豹之禍也。貓‧鼬之捷，一技也，而鼠‧雀之迅，亦一技也。鷹‧隼之擊，固所難避，而密林深竇，可藏鳥‧鼠。鴻雁‧鳧鴨，旣無銳瓜利嘴，則或高飛遠翔以避讎敵，或迅飛淵潛，圖脫刑禍。鸛‧鶴之嘴，特長誇銳，則蛇藏穴，鰌沒泥，蟹入孔，蛤掩甲。此乃鷹‧隼‧鸛‧鶴之屬，各有一技一幸也，而鳥‧鼠‧鴈‧鴨‧蛇‧鰌‧蟹‧蛤之類，亦各有一枝一技一幸也。且夫蛇鈍於回轉，則蛙‧鼠之幸也，豺‧狼無攀木之能，則猿猴之幸也。斷而能生，則蚯蛭之幸也，全身毒毛，則夏虫之幸也。及若蜂蠍之有螫，蟾蜍之吐液，龜鼈之縮首，蜥蜴之脆尾，皆於探餌防敵，禦侮逃命，莫不爲一技一幸也。於是焉，以虎豹之强而不免轉逐之勞‧飢渴之苦，牛鹿之柔而亦得保殖之幸‧眠齕之樂。其他㹨‧鼬‧鷹‧隼‧鸛‧鶴之屬之爲强，鼠‧雀‧鴻‧雁‧鳧‧鴨之屬之爲弱，罔或不然。天下豈有，不勞之功‧無難之安耶？嘗聞天竺有獅子者，爲四足獸中獨步，一切生類，聞其吼則震驚，魚沒深淵，獸藏窟穴，飛禽墜落，莫不逃竄，盖百獸之王也。若獅子添翼付鰭，大小如意，則必飛食鳥‧走食獸‧水呑魚‧穴呑鼠雀，跨水陸‧通上下而不遺蠢物，天下復有，保生之類耶？雖然，造翁之意，自無偏辟，寧有盡驅一世之生類，獨充貪獅，堅欲之惡理耶？是以海容寸銖之魚，山有指小之雀，樹息飮露之蟬，泥藏無目之蚯，蠕蠕微虫，亦同皇天之洪恩。然則世間豈有榷權專富之家，獨覇專强之國耶？故諺曰｢未有不亡之國，曾無不敗之家。｣余於是乎知民物之不可無危難，而覺家國之興亡不得免翻覆無常也。然則安可以眠前榮枯，二三其心也哉！
天人之際，覆育之化，大矣，未遑長說。地人之際，載安之德，厚矣，其陶冶感薰之功，甚巨。是以國相都‧民擇里，未嘗敢忽。夫相都‧擇里者，欲其選地理風氣之適善也。盖定都占居，固不可忽也。至如闔國全族之於地理風氣，其休戚之係甚重，此不敢少忽也。夫天之於物，不能無厚薄，卽其地而觀之，則兆物莫不同浴仁天之恩。分其地而言之，則兆物之得地之，肥瘠寒煖，高下濶陋，莫不有若。是以物異南北，人殊東西，其盛衰榮枯，茂殘繁沒之勢，不可以人力而左右之也。何以知其然耶？夫耽羅之橘，北渡則爲枳；于山之桃，越海則實矮；湖南之竹‧嶺南之柹，植之關北，于而不成；咸興之梨‧咸從之栗，移之于漢山而味変。且夫城上之蕨，葉掩屋簷；架上之鼠，軆高於牛背；蓬生麻中而不扶自直，葛出松田而直聳千尋。至如渡淮之橘，周原之菫荼，莫不如是。此皆物之因於得地之肥瘠‧寒煖‧高下‧濶陿之適與不適‧幸與不幸，而其稟得也各殊也。昔者僂侲之地，勁寒而不宜五穀，民皆帶劒佩弓，幷事遊獵，其民之生也，艱險儉嗇，麤健勁悍，長於武風而不閑文事。藍侯之地，廣活平蕪，幷施耕牧，兼習戎事，其民兼剛柔，幷文武，恒爲東國進攻之前驅。靑丘之地，風氣溫美，五穀豊登，民皆衣輕暖而食肥美，頗有冠帶衣履，天下之槪，而卒溺於華靡之弊。且夫雍州之地，土厚水深，山岳麤莊，襟抱固密，風氣勁厲。則秦人居之，其俗悍然，有招八州而朝同列之氣。迫近戎狄，修習戰備，競事射獵，高尙氣力，於是猛將悍卒，輩出其間。乃延敵列國，追亡逐北，因利乘便，宰割天下。終至始皇之世，振長策而馭宇內，呑二周而亡諸侯，制六合而鞭笞天下。南郡百越，北逐匈奴，胡人不敢南下而牧，馬士不敢彎弓而報怨。班固歎常爲天下之劇，晦庵推富强之業，易興以江南之地，原野底平，江、漢分瀉，風氣散漫，天産豊饒。於是，民資川澤山林之饒，食魚稻果蓏蠃蛤之味，食物常足，不憂凍餓，民生無艱，優遊自足。則民皆呰窳婾生而亡積聚，信巫鬼而重淫祠，是以人輕儇放散，勇而不勁。歷觀漢籍，曾無一人起於南方而制天下者，是皆地理風氣之，所以陶冶感薰，而人之所不能如何者也。夫南方之濕熱，北方之燥寒，太白、崑崙之廣袤，江河湖澤之渟流，誰安得以変易而遷徙之哉！余於天人之際，固不敢長說；余於地人之際，限其執定而不能左右之。夫天下不幸之，莫大於失地利也。
天下之物，莫不具表裏‧本末之異，天下之事，莫不兼利害‧得失之雜。故觀物者不可絞於表末而棄其裡本，創事者不可拘於利得而忘其害失也。是以聖人明於天之道，而察於民之。故隨時觀変，從便行宜，而天下之事，始全利得而絶害失。愚者膠守古法，而不知変通以致其牽滯，而家國以喪。拙者弊然捨長取短，自以爲察而反致其殃，此天下萬世之弊也。夫應時順変，明天道而藉物性者，惟聖者能之，天下豈有榷聖賢萬世而無索者耶？昔者太公始封，周公問：｢何以治齊。｣太公曰：｢擧賢而尙功。｣周公曰：｢後世必有簒殺之臣。｣其後二十九世，齊爲强臣田和所滅。周公始封，太公問：｢何以治魯。｣周公曰：｢尊尊而親親。｣太公曰：｢後世寢弱矣。｣後魯自文公以後，祿去公室，政在大夫，陵夷微弱，遂爲楚所滅。夫太公‧周公者，世之所稱聖者也，立業垂憲，未嘗有差，而末流之弊猶然如此。况地殊其方，人各厥族，而互相對峙，萬古，爭雌雄而不知其極者，株守陳古之法，拘而不知変者，安能向世間而求其勝也哉！是故保其長而兼人之長者，覇；棄其長而用人之長者，弱；棄其長而用人之弊者，亡。何以知其然耶？昔者，秦穆公問由余曰：｢中國以《詩》、《書》、法度爲政，然尙時亂，今戎夷無此，何以爲治。｣由余笑曰：｢此中國之所以亂也，戎夷則不然。上含淳德以遇其下，下懷忠信以事其上，一國之政猶一身之治，不知所以治，此眞聖人之治也。｣夫上淳德而崇簡樸者，戎夷之所以爲强也。用是而乘中國之繁縟則勝；用是而復學中國之繁縟則勞；若舍是而專學中國之繁縟則亡。此固然之勢也。何以知其然耶？昔者匈奴，人衆不能當漢之一郡，而能不失其强者，用其所長以撓其短也。夫匈奴之地，鉅野平沙，風氣凄冷，五穀不熟，草菜平蕪。民皆家氈帳，跨鞍馬駈，畜牧逐水草而遷徙之。乘中國之有釁，則一時蜂聚蟻合，彎弓橫槊，背寒向溫，剽掠邊塞。如勢頭不好，則撤帳拔鍋，携妻率子，縱馬任適，曾不顧戀。此其百世而爲中國之大蠹也。及單于慕華羙而妻漢妃，変胡俗而嗜漢物，舍旃裘之堅善而得漢繒絮以馳草棘中，舍重酪之便美而得漢食物，棄其簡樸而襲漢之繁縟。夫學于人者，難得出藍之譽，汲于流者，只酌其餘波。天下之舍己學人者，不爲邯鄲學步者鮮矣，匈奴其無敗亡乎？雖然，豈但匈奴而已哉！昔者拓拔氏，以胡羯之種，入據幽燕，承苻秦之後而稱覇於中原。太武帝始制叛逆‧殺人‧姦盜之法，號令明白，政事簡淸。於是南擊宋，北逐柔然，西定口厭噠‧月氏‧波斯諸國，威名振乎當世、晋氏、五胡之亂，立國于中原者十六，南北朝列國之興替不少，而曾無若後魏之富强矣。及于孝文帝之出而，乃發平城，都洛陽，改姓易服，禁北俗之語，立明堂，設辟雍，定樂章而餙華靡，立堯‧舜‧禹‧周公‧孔子之祠，而其國卒至敗滅。夫此數事者，豈本亡國之事，而終不可學者耶！余未嘗以爲然，此特已舍其長而無存，求學于人而未就，只得其末流之病弊故耳。於是，舊俗已泯而害毒方新，夫奚救其敗沒渙散哉！女眞者，肅愼之後也。其古風泯滅，雖不知書，然猶有祭天地‧敬親戚‧尊耆老‧接賓客‧信朋友，禮意款曲，皆出於古聖帝之垂訓，賢侯之立敎也。方其奮興於黑水之地也，以一枝之師，席卷遼、滿，越長城而屠汴京，禽徽、欽而北去，叱孤主而南竄，跨幽燕而鞭笞中原之士。於是，趙家君臣，莫不輸誠納款，稱臣呼侄，苟乞殘喘。秦檜‧韓胤之徒，咸匍匐而獻媚。此誠千古之快事而東方諸族之誇也。雖然，其弊在於急一時之利，踵久壞之法。及其中葉，鄙遼儉樸，襲宋繁縟之文，懲宋寬柔，加遼操切之政。是棄二國之所長，而倂用其所短也。於是，繁縟勝而財用竭，操切勝而民人害。夫，國用匱，民心離，而金安得不亡乎！噫！天異候，地殊勢，國異俗，民各技，安有舍其能而不危者，學乎人而易其性者耶？余於是乎歎造翁之於物也，不能無厚薄，而君師之於政也，不可不三思之也。今夫愛親氏者，赫圖阿羅之人也。其先遠出於僂侲之後，其民多承句麗‧渤海之衆，是爲舊檀氏之遺裔，庶可斷焉。而今夫人囂囂然以小華自耀，肯認滿洲而爲親乎？彼等之於女眞，已以蠻胡斥之，其於滿洲，寧怪其罵斥耶！且彼等之與朝鮮，角立者已尙矣，而與諸胡相混者久矣，其勢安能復合而悔其久分耶？此不必長說也。至如太祖努爾哈赤，蹶然奮興於建州之地，率八旗之師而席卷滿洲，創金汗國而虎視東西，乘明朝之衰而奪遼東，因流賊之亂而奄據幽燕。於是下辮髮之令，立國史之舘，禽永明而掃淸海內，服諸汗而倂呑漠北。其政令之所出，八旗之所向，更無堅城‧强壁矣，處處蜂起，復明之志士，曾不幾何而摧敗。盖自有史以來，塞外諸族，入帝漢土者，未有若此之强且盛者。我國之士，雖日夜以南漢之耻切齒，以區區東援壬辰之誼，欲向明而圖報。然百年之內，余保其必無是事矣。夫區區鴨水以南，數千里之地，衆寡之數，已自懸絶，而又自却女眞以爲胡，斥滿洲以爲虜，東控于倭，西戀于明，民復奚暇能養其力哉！然則淸之勢威，可謂猛矣，然而其後孫，若至於慕漢俗而棄其本，操漢語而賦其詞，后吳姬而嬪越女，駈八旗之兵而事田獵，紹堯舜之道而演其說，飫膏粱而飽華靡，則嚶嚶漢土好說之士，皆聒聒然以師傅自傲，夷狄鄙之，羣起而戮滿胡，復孰能禦之哉！不出數百年，淸必亡於善聒之士也。若天假余以再生，使置數百年之後，則余可服東服而操淸語，跨駟馬而說淸帝，談同祖，陳利害，與朝鮮倂據遼滿‧幽營之地，北誘野人而爲前驅，東聯倭而使撓其南鄙夫！然後朝鮮之强可復，而漢之慢可挫矣。不然者，今朝鮮之勢，滔滔日下，只管虛弱而不思奮勵，不出數百年，朝鮮必復敗於强鄰矣，頹然孰能支之乎！
余嘗論之，强國之要有三；一曰｢地廣而物博｣，二曰｢人衆而合｣，三曰｢恒守其性而不失其長｣。此所謂地利‧人和及保性也。而朝鮮，則得地利而不全，失人和而亡其性，此萬世之患也。何謂得地利而不全。夫朝鮮之地，北連大荒，則凍天氷地，斷我後退之路；西接蒙古，而萬里流沙，斷我左展之臂；西南隣漢土，而無泰岳峻峙‧長江大河之限，則其勢易於進攻，難於防守；東南阻大海，而無前進一步之土。且漢人者，盤據萬里金湯之地，容百族以爲衆，蓄布粟以爲富，鍊百萬之師而以爲强，則恒涉野跨海，以侵西鄙。時有倔强桀驁者，蹶起於北方，則爲後顧之慮，必來刦攻。倭海洋萬里，各據島嶼，有事則以易自保，無事則順風駕帆，任志來寇，譬如床下蝱之恒致其苦。若我常强而無衰，則可抑漢士而郡其地，斥倭寇而鎖其海，可號令天下，囊括宇內也。若我勢一弱，則敵騎長驅，蹂躙闔國，虜掠吏民，焚燒閭里。此所謂得地利而不全者也。昔者蚩尤氏卽帝位於涿鹿，屹達陳兵於邠、岐，藍侯建四侯於殷地，奄薄姑王誘三監而唆武庚，幾撓周室，徐偃王抑宗周而王潢池之東朝三十六國。後世，遼‧金‧淸者，皆起於舊朝鮮地而有中原。高句麗之方盛也，强兵百萬，南擊吳。越，北挑幽燕‧齊。魯，恒虎威於漢方。百濟則跨渤海而略遼西‧晉平，越草海而占越州。新羅鯨濤萬里，陳雄兵於明石，刑白馬而盟赤關。此皆我强而易於攻彼，是得地利也。若夫，檀氏之世，有猰㺄之寇；列國之時，箕氏蒙東胡之侵，丸都焚蕩，后妃被虜；平壤敗沒，而公侯世族及士民之被掠者二十八萬。黃山將殞，泗沘城陷，白馬江頭，胡馬爭嘶，落花岩畔，芳魂亂飄。忽汗之滅，而渤海之民放散四處，雖謀復圖興，數百餘年而終致其殘滅。夫勝朝以後累百年間事，誰肯赧顔而過問哉！降至壬辰之役而八域魚肉，丙子之禍而州里蕭然。况今世之人，溺於虛文，閒於衰弱，棄其道而咀宋儒之餘唾，貶其君而比外邦之臣僕。盖歷觀近世之往事，傍察今代之趨勢，舍大猷而謀小欲，擲公戰而圖私益，蠹公室而循其家，漁細民以肥其腹，而以區區零瑣之事，懱懱然醉中談夢‧蝸角爭勝。滔滔之勢，日下而不振，已無我力而謀賴於人，此勢已孤弱而倂亡其本性也。後世若有强鄰者，代淸而興則，必脅其主而誘其臣，郡其地而隸其民矣。今日之所以，溺於安逸而茫然無爲者，豈非後日，呼飢呌寒之因耶？余之所謂不出數百年而必爲强鄰所敗者，豈矯激之語耶？噫！
昔者檀儉之肇基立業也，以無爲爲道，以寧靜爲行，扶善滅惡，入孝出忠，此誠萬世之聖訓也。雖然，後屬疎遠而益相分，風土互殊而別其業。且膠守陳法而不知應變，遠事進攻以求攘拓，而其功不得永固，歷檀氏千數百年之隆運而已。作列國分治之勢，於是人和已失而地利亦去。雖三國與渤海者，得振古威以光我國，而其後無足可聞者。况金庾信與太宗王恨麗、濟之交攻，憤國威之不揚，乃誘唐兵而滅其同族，奉封策而辱其祖宗，實爲萬世之開醜。夫羽翼折，則鵬失扶搖之勢，唇已亡，則齒不免凍寒矣。新羅旣引敵國而戕同族，棄祖宗之土而不能復。夫內讎其親，外親讎敵，而能無孤弱，則天下之人，亦可倒行‧逆施而無所騃也，割股充膓而無所餒也。造翁豈有，如斯非理耶！
宇宙之內‧蒼茫之外，果有一大精靈，貫流周包而推運之者耶？造翁之生人也，欲其養善滅惡，以率萬物者耶？軆質之外，果有精靈，能扶善滅惡，通性完功，則身固有死，而靈可以朝天，入神鄕耶？人之於生也，只可安分樂道，忍辛耐苦，而無怨則足耶？存性養志，行善而不怠，使得俯仰無愧，則雖死而無餘亦足耶？吁嘻噫！此數事者，豈可易以爲言哉！余誇爲東夷之人，可對天下而無愧乎！余歎上古之武勇，而今世之人，皆可不勞戈戟，東斥西攘，使國復置於富强之域耶？吁嘻噫！此數事者，今雖弊其舌而說之，乃算死兒之齡而已也，亦復何大益之有夫！幸不偏，技無專，民物不可無危難，而家國之興亡，飜覆無常，今朝鮮之不幸，是亦將幸之端歟？余觀夫人心之分裂，民氣之銷沈，而不能不投筆長歎也。嗟桓因乎！嗟桓因乎！今片區震域，一脈遺民，其將奚爲！其將奚爲！

        </div>
      </div>
    </div>
  </div>
</div>
<!--update:2025-08-30 09:43:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>