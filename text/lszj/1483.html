<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="四朝先贤六家年谱总序,汉诸葛忠武侯年谱序,校刊同志,四朝先贤六家年谱总目,汉诸葛忠武侯年谱引用书目,汉诸葛忠武侯年谱,诸葛氏集目录,裴松之难郭冲五事,木牛流马考略,八阵图考略,诸葛忠武侯年谱全文在线阅读,诸葛忠武侯年谱全文在线下载,大玄古籍书库">
<meta name="description" content="《诸葛忠武侯集》，明有杨时伟本，近有张澍本，皆有年谱。杨本不在箧，今以张本为柢。张本年谱甚略，盖附集以行，止提大纲，体例当如此也。鄙撰则离集单行，凡言行政事、书疏条教，有关大要者多详录之，以见侯一生本末，此又鄙书之体例也。各有意指，即各有体例。惟是采辑正史及各杂书，去取极慎。凡近小说及当存疑者，置弗论。又有事实旁见他传者，亦互采取。裴注引原书有名者，仍载原名；裴自说，则曰裴注。侯之人品勋业，久有定论，不烦多赘。间有一二引申或疏辨者，各著名以别之。_诸葛忠武侯年谱_全文在线阅读_诸葛忠武侯年谱_全文在线下载_大玄古籍书库">
<title>诸葛忠武侯年谱_杨希闵_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">诸葛忠武侯年谱</span> <br/>
          作者： <span class="inputVal" id="bkauthor">杨希闵</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,年谱,完结</span> <br/>
          字数： <span class="inputVal" id="bknum">[book_length]21485</span> <br/>
          说明： <span class="inputVal" id="bkdec">《诸葛忠武侯集》，明有杨时伟本，近有张澍本，皆有年谱。杨本不在箧，今以张本为柢。张本年谱甚略，盖附集以行，止提大纲，体例当如此也。鄙撰则离集单行，凡言行政事、书疏条教，有关大要者多详录之，以见侯一生本末，此又鄙书之体例也。各有意指，即各有体例。惟是采辑正史及各杂书，去取极慎。凡近小说及当存疑者，置弗论。又有事实旁见他传者，亦互采取。裴注引原书有名者，仍载原名；裴自说，则曰裴注。侯之人品勋业，久有定论，不烦多赘。间有一二引申或疏辨者，各著名以别之。</span> <br/>
          封面： <span class="inputVal" id="bkimg">Z_6951.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]诸葛忠武侯年谱
[book_author]杨希闵
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,年谱,完结
[book_length]21485
[book_dec]《诸葛忠武侯集》，明有杨时伟本，近有张澍本，皆有年谱。杨本不在箧，今以张本为柢。张本年谱甚略，盖附集以行，止提大纲，体例当如此也。鄙撰则离集单行，凡言行政事、书疏条教，有关大要者多详录之，以见侯一生本末，此又鄙书之体例也。各有意指，即各有体例。惟是采辑正史及各杂书，去取极慎。凡近小说及当存疑者，置弗论。又有事实旁见他传者，亦互采取。裴注引原书有名者，仍载原名；裴自说，则曰裴注。侯之人品勋业，久有定论，不烦多赘。间有一二引申或疏辨者，各著名以别之。
[book_img]Z_6951.jpg


[book_title]四朝先贤六家年谱总序
自汉讫明，撰先贤年谱十三家，今且先刻六家。其间有创者，有因者，有创因半者。创者三家，李邺侯、韩忠献、李忠定也。因者二家，王文成也。创、因半者二家，诸葛公、陆宣公也。因者必于旧谱有所洗发，创、因半者，则多增益，又有订正也。盖尝论之，诸葛公、李忠定，皆可以兴复王室，而一厄于命，一厄于人，千古为之太息。陆宣公用矣，而君德不终；李邺侯、韩忠献似得君矣，而中多阻桡，未申其志。王文成乃宋后儒者，最有实用，亦为媢嫉者横加谤议。此六家二生志事大槪也。约世运之厄，则有三端：曰邪佞，曰言利，曰讲和。诸葛公值衰运，不必言，王文成困于邪佞，李、陆值言利之君，李幸而智免，陆卒为表延龄所排。大学曰：与其有聚敛之臣，宁有盗臣，不其信哉！韩公西事，掣肘于庙堂，偷安甘自削弱，此平世讲和之厄也。字忠定议恢复，小人如汪黄挤之，正人如张浚弹之，朝廷安于不振，以底于亡，此季世讲和之厄也。诗曰：天之方蹶，无然泄泄。讲和者始于泄泄，未有不终蹶者也。嗟夫！以数公宏才大略，卒不胜邪佞与好利苟安之习，赍志以没，其可伤矣。虽然，前事不忘，后事之师。数公既已赍志，而奕谱具抂，布局下子，胜负昭然。览兹年谱，其亦有裨于国手之取资矣乎！光绪戊寅春月，江右新城杨希闵铁佣书。

[book_title]汉诸葛忠武侯年谱序
诸葛忠武侯集，明有杨时伟本，近有张澍本，皆有年谱。杨本不在箧，今以张本为柢。张本年谱甚略，盖附集以行，止提大纲，体例当如此也。鄙撰则离集单行，凡言行、政事、书疏、条教，有关大要者，多详录之，以见侯一生本末。此又鄙书之体例也。各有意指，即各有体例。惟是采辑正史及各杂书，去取极慎，凡近小说及当存疑者，置弗论。又有事实旁见他传者，亦互采取。裴注引原书有名者仍载原名。裴自说则曰裴注。侯之人品勋业，久有定论，不烦多赘。间有一二引申或疏辨者，各著名以别之。
光绪三年丁丑八月二十日，江右新城杨希闵铁佣书。

[book_title]校刊同志
宁乡朱树吾干隆
会稽孙绍堂继祖
滇南陈受承祈
靖州杨西庚宝吾
湘乡沈西原茂胜
钦州吴程阶保泰
楚南张槐堂福胜
同乡胡耀庭德兴
袁警斋闻析
雷颍生具道
黄云门文炜
门生：
朱海楼云生
王元稚少樵
俞心培鄂孙
族弟：淑仁苹笙
族侄：锡霖济川
董理总校
门人萧      健行之

[book_title]四朝先贤六家年谱总目
汉诸葛公年谱二卷
唐李邺侯年谱一卷
唐陆宣公年谱一卷
宋韩忠献公年谱一卷
宋李忠定公年谱一卷
明王文成公年谱二卷。

[book_title]汉诸葛忠武侯年谱引用书目
三国志裴松之三国志注、
宏后汉纪
常璩华阳国志
水经注
杜佑通典
太平寰宇记
资治通鉴
苏文忠公集
玉海
吴氏楼山堂集
通鉴辑览
殿本二十三史考证
张氏辑武侯全集
何氏义门集    读书记
姚氏援鹑堂集
王氏十七史商搉
王氏西庄初稿
蒋氏通斋集
杂采丛书
习凿齿汉晋春秋    襄阳记
鱼拳魏略
孙盛蜀纪    晋阳秋
刘艾献帝春秋
十道记
李靖问对
中兴书目
张鹏翮忠武志

[book_title]汉诸葛忠武侯年谱
江右新城杨希闵铁佣编
汉灵帝光和四年，辛酉，侯生。
侯姓诸葛，名亮，字孔明，琅琊阳都人，汉司隶校尉诸葛丰后。父圭，字君贡，汉末为泰山郡丞。蜀志兄弟三人，长瑾，次侯，次均，母章氏，与父相继卒，兄弟俱从父玄抚养。诸葛氏谱瑾后仕吴，官至左将军，封宛陵侯。吴志均官至长水校尉。蜀志
张介侯澍曰：侯于建兴十二年薨于军，年五十四。则知侯生于辛酉。
五年，壬戌，二岁。
六年，癸亥，三岁。
中平元年，甲子，四岁。
二年，乙丑，五岁。
三年，丙寅，六岁。
四年，丁卯，七岁。
五年，戊辰，八岁。
六年，己巳，九岁。
献帝初平元年，庚午，十岁。
二年，辛未，十一岁。
三年，壬申，十二岁。
四年，癸酉，十三岁。
兴平元年，甲戌，十四岁。
二年，乙亥，十五岁。
侯早孤，从父玄为袁术所署，豫章太守，玄将侯及弟均之官，会汉更选朱皓代玄，玄素与荆州牧刘表有旧，往依之。玄卒，侯寓南阳襄、邓间。张谱
侯家于南阳之邓县，在襄阳城西二十里，号曰隆中。汉晋春秋
建安元年，丙子，十六岁。
二年，丁丑，十七岁。
三年，戊寅，十八岁。
从父玄卒。侯躬耕陇亩，好为梁甫吟，身长八尺，每自比于管仲、乐毅，时人莫之许也。惟博陵崔州平、颖川徐元直，谓为信然。蜀志
建安初，与颖川石广元、徐元直、汝南孟公威等俱游学，三人务于精熟，侯独观其大略，每晨夜从容，抱膝长啸，而谓三人曰：卿三人仕进，可至剌史、郡守也。三人问其所至，笑而不言。魏略
同县庞德公素有重名，司马徽兄事之。徽字德操，小德公十岁，故兄事之。德公子山民娶侯小姊，夫妻相敬如宾。山民为魏黄门吏部郎。子涣，字世文，晋太康中为牂柯太守。侯每至其家，独拜床下，德公初不令止。其从子统少时朴钝，未有识者，惟德公与徽重之。德公尝谓诸葛为卧龙，统为凤雏，徽为水鉴，襄衰阳记
四年，已卯，十九岁。
五年，庚辰，二十岁。
六年，辛已，二十一岁。
七年，壬午，二十二岁。
八年，癸未，二十三岁。
九年，甲申，二十四岁。
十年，乙酉，二十五岁。
十一年，丙戌，二十六岁。
十二年，丁亥，二十七岁。
是年，刘昭烈屯新野，徐庶见之，荐侯曰：诸葛孔明者，卧龙也，将军岂愿见之乎？昭烈曰：君与俱来。庶曰：此人可就见，不可屈致也，将军宜枉驾顾乏。昭烈逢诣之，凡三往乃见。因屏人曰：汉室倾颓，奸臣窃命，主上蒙尘，孤不度德量力，欲信大义于天下，而智术浅短，遂用猖獗，至于今日，然志犹未已。君谓计将安出？亮答曰：自董卓已来，豪杰并起，跨州连郡者，不可胜数。曹操比于袁绍，则名微而众寡，然操遂能克绍，以弱为强者，非惟天时，抑亦人谋也。今操已拥百万之众，挟天子以令诸侯，此诚不可与争锋。孙权据有江东，已历三世，国险而民附，贤能为之用，此可与为援而不可图也。荆州北据汉沔，利尽南海，东连吴会，西通巴蜀，此用武之国，而其主不能守，此殆天所以资将军，将军岂有意乎？益州险塞，沃野千里，天府之国，高祖因之以成帝业。刘璋暗弱，张鲁在北，民殷国富，而不知存恤，智能之士，思得明君。将军既帝室之胄，信义著于四海，总揽英雄，思贤如渴。若跨有荆、益，保其岩阻，西和诸戎，南抚夷越，外结好孙权，内修政理，天下有变，则命三上将将荆州之军以向宛洛，将军身率益州之众以出秦川，百姓孰敢不箪食壶浆以迎将军者乎？诚如是，则霸业可成，汉室可兴矣。先主曰：善。于是与亮情好日密。关羽、张飞等不悦，先主解之曰：孤之有孔明，犹鱼之有水也，愿诸君勿复言。羽、飞乃止。蜀志
何学士焯曰：隆中对昭烈语，通鉴裁截失当。三分天下，乃天不祚汉，若其君臣本谋，岂但欲跨有梁益，闭门须老已哉？故其言云：天下有变，则命一上将将荆州之众以向宛洛，将军身率益州之众以出秦川。盖一捣其中，以击其首，而结好孙权，又可向合肥以缀其尾。隆中之对，犹是固陵解鞍数语也。厥后关髯攻曹仁于樊，而操至欲迁都以避，此即所谓上将向宛洛者。但昭烈不能乘奄有汉川之势，急趋关中，权又败盟于后，遂无成功，而异日之攻祁山，围陈仓，上五丈原，犹欲出秦川以争天下也。通鉴悉皆削去，使昔人雄才大略，抑没不彰。
昭烈访世事于司马德操，德操曰：儒生俗士，岂识时务？识时务者，在乎俊杰，自有伏龙凤雏。问为谁？曰：诸葛孔明、庞士元也。襄阳记
十三年，戊子，二十八岁。
是时，昭烈依刘表，表长子琦深器侯。表受后妻之言，爱少子琮，不悦于琦。琦欲与侯谋自安之术，辄拒塞，未与处画。乃将侯游观后园，共上高楼，饮宴之间，令人去梯，因谓侯曰：今日上不至天，下不至地，言出子口，入于吾耳，可以言未？侯答曰：君不见申生在内而危，重耳在外而安乎？琦感悟，阴规出计。会黄祖死，得出，遂为江夏太守。俄而表卒。琮闻曹公来征，遣使请降。昭烈屯樊，闻之，率其众南行。
侯与徐庶并从，为曹公所追破，至于夏口。侯曰：事急矣，请奉命求救于孙将军。时孙权拥军柴桑，观望成败，遂见于柴桑，说权曰：海内大乱，将军起兵江东，刘豫州收众汉南，与曹操并争天下。今操芟夷大难，略已平矣，遂破荆州，威震四海，英雄无用武之地，故豫州遁逃至此。愿将军量力而处之。若能以吴越之众与中国抗衡，不如早与之绝；若不能，何不按兵束甲，北面而事之。今将军外托服从之名，而内怀犹豫之计，事急而不断，祸至无日矣。权曰：苟如君言，刘豫州何不遂事之乎？对曰：田横，齐之壮士耳，犹守义不辱。况刘豫州，王室之胄，英才盖世，众士慕仰，若水之归海。若事之不济，天也，安能复为之下乎？权勃然曰：吾不能举全吴之地，十万之众，受制于人，吾计决矣。非刘豫州莫可以当曹操者。然豫州新败之后，安可以抗此难乎？对曰：豫州军虽败于长阪，今战士还者，及关羽水军精甲万人，刘琦合江夏战士，亦不下万人。曹操之众远来疲敝，闻追豫州，轻骑三日一夜，行三百余里，此谓强弩之末，势不能穿鲁缟者也。故兵法忌曰，必蹶上将军。且北方之人，不习水战。又荆州之民附操者，逼兵势耳，非心服也。今将军诚能命猛将，统兵数万，与豫州协规同力，破操军必矣。操军败，必北还，如此，则荆、吴之势强，鼎足之形成矣。成败之机，在于今日。权大悦，即遣周瑜、程普、鲁肃等水军三万，与昭烈并力拒曹。进与操遇于赤壁，纵火烧其船舰，操军大败，死者强半，乃引军北还。蜀志，参通鉴。
十二月，昭烈徇荆州，江南诸郡降之。表刘琦为荆州剌史，引兵南徇武陵、长沙、桂阳、零陵皆降之。以侯为军师中郎将，督诸郡赋税，以充军实。通鉴辑览
十四年，已丑，二十九岁。
十二月，孙权表刘备为荆州牧。周瑜分南岸地以给备，备立营于油口，今日油河，在荆州公安县西。改名公安。备以所给地少，自诣孙权，求都督荆州。权以妹妻备。妹才捷刚猛，有诸兄风，侍婢百余人，皆执刀侍立。备每入，心常懔懔。周瑜上疏请权留备，谓必非久屈为人用者，不可割土地以资业之。权不从。备还闻之，叹曰：天下智谋之士，所见略同。前时孔明谏孤莫行，亦虑此也。参蜀志，及通鉴辑览。
十五年，庚寅，三十岁。
昭烈以庞统为治中从事，与侯并为军师中郎将。张谱，参辑览。
十六年，辛卯，三十一岁。
冬，刘璋遣使迎昭烈，留侯与关羽等守荆州。张谱孙权闻昭烈西上，遣船迎妹，而夫人欲将备子禅去。张飞、赵云勒兵截江，乃得禅还。参通鉴、辑览。
十七年,壬辰，三十二岁.
侯在荆州。
十八年，癸巳，三十三岁，
侯在荆州。
十九年，甲午，三十四岁。
是岁，昭烈进围雒城，庞统率众攻城，中流矢卒。于是侯留关羽守荆州，与张飞、赵云将兵溯流克巴东，破巴郡，获太守严颜，雒城𣸣。昭烈进围成都，侯与飞云引兵来会。曰超知张鲁不足与计事，亦来降，城中震怖，刘璋遂开城出降。迁璋公安，入成都，自领益州牧，以侯为军师将军，署左将军府事。参蜀志、通鉴。
二十年，乙未，三十五岁。
二十二年，丙申，三十六岁。
二十二年，丁酉，三十七岁。
是岁，吴鲁肃卒，侯为之发哀。
闵案：子敬初说孙权，鼎足江东，以观天下之衅，与武侯隆中之对不异。赤壁之役，亦赖子敬说权，同规协力，吴蜀之好，子敬实一关键，故其卒也，侯为之发哀。
二十三年，戊戌，三十八岁。
二十四年，已亥，三十九岁。
二十五年，庚子，魏曹丕黄初元年。四十岁。
连年昭烈出兵汉中，渡沔水，定汉川。进为汉中王，侯常镇守成都，足食足兵。参蜀志。
二十六年，蜀汉昭烈帝章武元年，魏黄初二年。四十一岁。
蜀中传言汉帝遇害，于是发丧制服，谥曰孝愍皇帝。群下劝称尊号，乃即帝位，改元章武，大赦，置百官，建立宗庙祫祭。高皇帝以下，以侯为丞相，假节、录尚书事。参蜀志、通鉴。
六月，立子禅为皇太子。秋，帝耻关羽之没，自将伐吴，留侯辅太子守成都。张谱
刘封为申仪所破，走还成都。既至，帝责其侵凌，达又不救羽。公虑封刚猛，易世之后，终难制御，劝因此除之。于是赐封死，使自裁。蜀志封传
何学士焯曰：帝无他枝叶，后嗣庸弱，封地处疑逼，又尝将兵，一朝作难，则祸生肘腋，国祚方危，故不得不因其罪速断也。后代如潞王从珂事，可相参为鉴。
闵案：赐封死在立太子之后，见孟达与封书。故知当在此年。孟达降魏后，以书劝封从降。中云自立阿斗为太子以来，有识之人，相为寒心，恐左右必有间于汉中王矣。今足下在远，尚可假息三时，若大军遂进，足下失据而还，窃相为危之。宜因此时，早定良计。封不从，此与韩信不从蒯通之言相似，故封临死曰：恨不从孟子度之言。究之虑其易世之后，终难制御，只足以服其心。其不听孟达言而来归，亦有一节可宥，此昭烈所以为之流涕也。
二年，魏黄初三年，吴黄武元年。四十二岁。
二月，帝自秭归率诸将进军，至猇亭，在荆州府宜都县。为陆逊所败，由步道还鱼复，改名永安。即白帝城。六月，张飞为其左右所害以侯领司隶校尉。十月，诏侯营南北郊于成都。参张谱。
三年，即后帝建兴元年，魏黄初四年，吴黄武二年。四十三岁。
帝不豫，二月，侯自成都至永安。三月，帝病笃，托孤于丞相亮，尚书令李严为副。夏四月癸巳，帝崩于永安宫，年六十三。侯奉丧还成都，留李严镇永安。五月，梓宫至成都，谥曰昭烈皇帝，葬惠陵。太子禅即位，年十七。改元建兴。张谱
初，帝将东征，群臣多谏，一不从，大军败绩，还住白帝。侯叹曰：法孝直若在，则能制主，上令不东行，就复东行，必不倾危矣。侯与正虽好尚不同，以公义相取，每奇正之智术。正为蜀郡太守、扬武将军，外统都畿，内为谋主，一餐之德，睚眦之怨，无不报复，擅杀毁伤己者数人。或谓侯曰：正太纵横，宜启主公，抑其威福。答曰：主公之在公安也，北畏曹公之强，东惮孙权之逼，近则惧孙夫人变生肘腋。当斯之时，进退狼跋，法孝直为之辅翼，今翻然翱翔，不可复制，如何禁止法正，使不得行其意耶？蜀志
闵案：孙盛引杨干乱行之戮，以为诸葛此言失政刑矣。此局外论事，易于固执，未审当局者之曲折也。正此时极得帝心。功亦卓卓，并非图为不轨，一二纵横，公然举发，岂非以尺寸槎蘖，弃连抱栋梁乎？先主东征，侯安有不谏止，必思法孝直者，机括各有所合也。就复东行，必不倾危，用兵应变，先主亦有所仗矣。此知用人尤不可以小瑕弃大瑜也。
帝病笃，谓丞相亮曰：君才十倍曹丕，必能安国，终定大事。若嗣子可辅，辅之；如其不才，君可自取。亮涕泣曰：臣敢竭股肱之力，效忠贞之节，继之以死。帝又为诏敕后主曰：汝与丞相从事，事之如父，蜀志本传。裴注：诸葛集载先主遗诏敕后主曰：朕初疾，但下痢耳，后转杂他病，殆不自济。人五十不称夭，年已六十有余，何所复恨？自伤但以卿兄弟为念。射君到，说丞相叹卿智量甚大，增修过于所望。审能如此，吾复何忧。勉之勉之！勿以恶小而为之，勿以善小而不为。惟贤惟德，能服于人。汝父德薄，勿效之。可读汉书、礼记。闲暇历观诸子及六韬、商君书，益人意智。闻丞相为写申、韩、管子、六韬一通，已毕，未送。道亡可自更求闻达。此注见先主传。
建兴元年，封丞相武乡侯，十道记：武乡谷在南郑县，孔明受封之地。开府治事。顷之，又领益州牧。政事无巨细，皆决于侯。约官职，修法制，发教与群下曰：夫参署者，集众思，广忠益也。若远小嫌，难相违覆，旷阙损矣。违覆而得中，犹弃敝𪨗而获珠玉。然人心若不能尽，惟徐元直处兹不惑。又董幼宰参署七年，事有不至，至于十反，来相启告。苟能慕元直之十反，幼宰之勤劬，有忠于国，则亮可少过矣。侯常自校簿书，主簿杨颙，字子昭，襄阳人。谏曰：为治有体，上下不可相侵，请为明公以作家譬之。今有人，使奴执耕，婢典爨，鸡司晨，犬畎盗，牛负重，马涉远，私业无旷，所求皆足，雍容高枕，饮食而已。忽一旦尽，欲以身亲其役，形疲神困，终无一成。岂其智之不如奴婢、鸡狗哉？失为家主之法也。是故古人称：坐而论道，谓之三公，作而行之，谓之士人。夫丙吉不问死人，陈平不知钱谷，彼诚达于位分之体也。今公躬校簿书，流汗终曰，不亦劳乎？侯谢之。及颙卒，垂泣三日。蜀志
闵案：集思广益，凡临政为学，皆当奉为金科玉律。至躬校簿书，大臣不亲细事，则当分别。一有时势，一有才器。萧规曹随，此时势可因旧也；房谋杜断，此才器可互资也。子产之治郑，诸葛之治蜀，蕞尔小邦，固非一统之比，瀳经丧乱，略无法守之遵，不为纲举目张，何以为国？且二公才器，游刃有余，并不竭蹶，此杨子昭之谏，虽出于诚爱，而不尽然，度外之事，未可质言，故诸葛谢之，亦不更相覆难也。
有言侯惜赦者，答曰：治世以大德，不以小惠，故匡衡、吴汉不愿为赦。先帝亦言：吾周旋陈元方、郑康成间，每见启告，治乱之道悉矣，曾不语赦也。若刘景升、季玉父子，岁岁赦宥，何益于治。华阳国志
闵案：此见蜀志后主传注，今类记于此。
时南中诸郡，并皆叛乱，侯以新遭大丧，故未加兵，且遣使聘吴，因结和亲，遂为与国。蜀志
是岁，魏司徒华歆、司空王朗、尚书令陈群、太史令许芝、谒者仆射诸葛璋，各有书与亮，陈天命人事，欲使举国称藩。亮遂不报书，作正议曰：
昔在项羽，起不由德，虽处华夏，秉帝者之势，卒就汤镬，为后永戒。魏不审鉴，今次之矣。免身为幸，戒在子孙。而二三子各以耆艾之齿，承伪指而进书，有若崇竦称莽之功，亦将逼于元祸苟免者耶。昔世祖之创迹旧基，奋羸卒数千，摧莽强旅四十余万于昆阳之郊。夫据道讨淫，不在众寡。及至孟德，以其谲胜之力，举数十万之师，救张郃于阳平，势穷虑悔，仅能自脱，辱其锋锐之众，遂丧汉中之地。深知神器不可妄获，旋还未至，感毒而死。子桓淫逸，继之以篡。纵使二三子多逞苏张诡靡之说，奉迎𬴐兜滔天之辞，欲以诬毁唐帝，讽解禹稷，所谓徒丧文藻，烦劳翰墨者矣。夫大人君子之所不为也。
又军诫曰：万人必死，横行天下。昔轩辕氏整率数万，制四方，定海内。况以数十万之众，据道而临，有罪可得千拟者哉！蜀志，裴注。
建兴二年，魏黄初五年，吴黄武三年。四十四岁。
侯务农殖谷，闭关息民。
吴使张温来聘，复使邓芝答之。
杜微，字国辅，涪人也，任安弟子。先帝定蜀，常称聋，合户不出。建兴二年，侯领益州牧，选为主簿，舆而致之，与书诱劝，欲使以德辅时，微固辞疾笃，乃表谏议大夫，从其所志。华阳国志
三年，魏黄初六年，吴黄武四年。四十五岁。
春三月，侯率众南征讨雍。闿问计于参军马谡，字幼常，良弟。谡曰南中恃其险远，不服久矣，今日破之，明日复反，若殄尽遗类，以除后患，又非仁者之情也。用兵之道，攻心为上，攻城为下，心战为上，兵战为下。愿公服其心而已。侯纳之。至南中，所在战捷，由越巂入，斩雍、闿等。孟获素为夷汉所服，收余众相拒，募生致之。既得，使观于营陈间。获曰：向者不知虚实，故败。今祗如此，即易胜耳。乃纵使更战，七纵七禽，而侯犹遣获，获止不去，曰：公，天威也，南人不复反矣。遂入滇池，汉益州治，今云南府晋宁州是。益州、永昌、牂牁、越巂四郡皆平，即其渠率而用之。或以谏侯，侯曰：留外人则当留兵，兵留则无所食，一不易也。夷新伤破，父兄死丧，留外人而无兵，必成祸患，二不易也。又夷累有废杀之罪，自嫌衅定，王重留外人，绝不相信，三不易也。今吾欲使不留兵，不运粮，而纲纪粗定，夷汉粗安故耳。于是悉收其俊杰孟获等以为官属，出其金银丹漆，耕牛战马，以给军国之用。终侯之世，夷不复反。参通鉴辑览。
四年丙午，魏黄初七年，吴黄武五年。四十六岁。
治兵讲武，以俟北征。张谱
五年丁未，魏太和元年，吴黄武六年。四十七岁。
侯率诸军出屯汉中，以图中原。使长史张裔、字君嗣，成都人。参军蒋琬，字公琰，湘阴人。统留府事。长史常称曰：公赏不遗远罚，言不阿近，爵不可以无功取，刑不可以贵势免，此贤愚所以佥忘其身者也。临发，上疏此即前出师表。曰：
臣亮言：先帝创业未半，而中道崩殂。今天下三分，益州疲弊，此诚危急存亡之秋也。然侍卫之臣不懈于内，忠志之士，忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。宫中、府中，俱为一体，陟罚藏否，不宜异同。若有作奸犯科及为忠善者，宜付有司，论其刑赏，以昭陛下平明之理，不宜偏私，使内外异法也。侍中侍郎郭攸之、费祎、董允等，此皆良实，志虑忠纯，是以先帝简拔，以遗陛下。愚以为宫中之事，事无大小，悉以咨之，然后施行，必能裨补阙漏，有所广益。将军向宠，性行淑均，晓畅军事，试用于昔日，先帝称之曰能。是以众议举宠为督。愚以为营中之事，悉以咨之，必能使行阵和睦，优劣得所。亲贤臣，远小人，此先汉所以兴隆也。亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中尚书、长史参军，此悉贞良，死节之臣，愿陛下亲之信之，则汉室之隆，可计日而待也。臣本布衣，躬耕于南阳，苟全性命于乱世，不求闻达于诸侯。先帝不以臣卑切，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间，迩来二十有一年矣。臣松之案：刘备以建安十三年败，遣亮使吴，亮以建兴五年抗表北伐，自倾覆至此，整二十年。然则备始与亮相遇，在败军之前一年时也。先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明，故五月渡泸，深入不毛。汉书地理志曰：泸，惟水出牂牁郡句町县。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、袆、允之任也，愿陛下托臣以讨贼兴复之效，不效，则治臣之罪，以告先帝之灵，责攸之、祎、允等之慢，以彰其咎。陛下亦宜自谋，以咨诹善道，察纳雅言。深追先帝遗诏。臣不胜受恩感激，今当远离，临表涕零，不知所言。
遂行屯于沔阳。蜀志
殿本二十三史考证曰：责攸之句上，文选有若无兴德之言六字，董允传中摘此表亦有此句，此处何独脱之也？
是年，子瞻生。
张介侯澍云：按建兴十二年甲寅，侯在武功与兄瑾书云：瞻今八岁。又按景耀元年癸未，瞻战死，年三十七。则知为丁未年生。
六年戊申，魏太和二年，吴黄武七年。四十八岁。
春，侯伐魏扬声，由斜谷道取郿，使将军赵云、邓芝为疑军，据箕谷，今汉中府褒城县北。身率诸军攻祁山，南安、天水、安定三郡皆应关中响震。蜀志
丞相司马魏延曰：闻夏侯楙，少主之壻也，怯而无谋。今假延精兵五千，负粮五十，直从褒中出，循秦岭而东缘子午咎而北，不过十日，可到长安。楙闻延奄至，必弃城逃走，长安中惟有御史、京兆太守耳。横门邸阁与散民之谷，足周食也。比东方相合聚，尚二十许日，而公从斜谷来，亦足以达。如此，则一举而咸阳以西可定矣。侯以此为危计，不如安从坦道，可以西取陇右，十全必克而无虞，故不用延计。魏略
闵案：此计诚奇，亦诚危，而成败则关乎运数。蜀汉气运如此，诸葛公不从是也。若唐太宗之世，李靖等用兵，则神出鬼没，无施不可矣。
前军马谡违节度，败于街亭，舍水上山，为魏将张郃绝其汲道，击，大被之。侯乃拔西县此汉西县故城，在今秦州汉中府沔县亦有西县故城，乃隋置。千余家还汉中，戮谡以谢众。赵云亦以箕谷兵败坐贬，乃上疏请自贬三等。疏曰：臣以弱才，叨窃非据，亲秉旄钺，以厉三军，不能训章显明德，临事而惧，至于街亭违命之阙，箕谷不戒之失，咎皆在臣，授任无方。臣明不知人，恤事多暗，春秋责帅，臣职是当。请自贬三等，以督厥咎。于是以侯为右将军，行丞相事，所总统如前。参蜀志及通鉴辑览。
闵案：蜀志马谡传：谡字幼常。马良弟。以荆州从事随先主入蜀，除緜竹、成都令、越巂太守。才器过人，好论军计。丞相诸葛亮深加器异。先主临薨，谓亮曰：马谡言过其实，不可大用。亮犹不然，以谡为参军，每引见谈论，自昼达夜，至是军败下狱，为之流涕。年三十九。
又襄阳记曰：谡临终，与丞相书曰：明公视谡犹子，设视明公犹父，愿深为殛鲜兴禹之义，使平生之交，不亏于此，谡虽死，无恨于黄壤也。于时十万之众，为之垂泣。亮自临祭，待其遗孤若平生。蒋琬后诣汉中，谓亮曰：昔楚杀得臣，然后文公喜，可知也。天下未定，而戮智计之士，岂不惜乎？亮流涕曰：孙武所以能制胜于天下者，用法明也。是以杨干乱法，魏绛戮其仆，四海分裂，兵交方始，若复废法，何用讨贼耶？
习凿齿曰：诸葛亮之不能兼上国也，岂不宜哉？夫晋人规林父之后济，故废法而收功；楚成暗得臣之益己，故杀之以重败。今蜀僻陋一方，才少上国，而杀其俊杰，退收驽下之用，明法胜才，不师三败之道，将以成业，不亦难乎？且先主诫谡之不可大用，岂不谓其非才也？亮受诫而不获奉承，明谡之难废也。为天下宰匠，欲大收物之力，而不量才节任，随器付业，知之太过，则违明主之诫，裁之失中，即杀有益之人，难乎其可与言智也。
王西庄十七史商榷曰：向朗传，素与马谡善，谡逃亡，朗知情不举，亮恨之，免官，还成都。谡传，但言其败于街亭，下狱物故，无逃亡事。而此传乃云云，意谡逃而被获，故下狱死。若然，则罪所应得。而习凿齿尚讥亮杀谡为非，何也？其事殊不明晰。
十二月，侯伐魏，复出散关，围陈仓，不克，会粮尽，引退，斩其追将王双。出师之际，群臣，多以为疑，乃上言于帝即后出师表。曰：
先帝虑汉贼不两立，王业不偏安，故托臣以讨贼也。以先帝之明，量臣之才，故知臣伐贼，才弱敌疆也。然不任贼，王业亦亡，惟坐而待亡，孰与伐之？是故托臣而弗疑也。臣受命之日，寝不安席，食不甘味，思惟北征，宜先入南，故五月渡滤，深入不毛，并日而食。臣非不自惜也，顾王业不可偏安于蜀都，故冒危难以奉先帝之遗意也。而议者谓为非计。今贼适疲于西，又务于东，兵法乘势，此进趋之时也。谨陈其事如左：高帝明并日月，谋臣渊深，然涉险被创，危然后安。今陛下未及高帝，谋臣不及良、平，而欲以长计取胜，坐定天下，此臣之未解一也。刘繇、王朗，各据州郡，论安言计，动引圣人，群疑满腹，众难塞胸，今岁不战，明年不征，使孙策坐大，遂并江东，此臣之未解二也。曹操智计殊绝于人，其用兵也，髣髴孙吴。然困于南阳，险于鸟巢，危于祁连，逼于黎阳，几败北山，殆死潼关，然后伪定一时耳。况臣才弱，而欲以不危而定之，此臣之未解三也。曹操五攻昌霸不下，四越巢湖不成，任用李服，而李服图之，委夏侯，而夏侯败亡。先帝每称操为能，犹有此失，况臣驽下，何能必胜？此臣之未解四也。自臣到汉中，中间期年矣。然丧赵云、阳群、马玉、阎芝、丁立、白寿、刘郃、邓铜等，及曲长屯将七十余人，突将、无前，賨叟、青羌、散骑武骑一千余人。此皆数十年之内，所纠合四方之精锐，非一州之所有，若复数年，则损三分之二也，当何以图敌？此臣之未解五也。今民穷兵疲而事不可息，事不可息，则驻与行，劳费正等，而不及虚图之，欲以三州之地与贼持久，此臣之未解六也。夫难平者，事也。昔先帝败军于楚，当此之时，曹操拊手谓天下已定，然后先帝东连吴越，西取巴蜀，举兵北征，夏侯授首，此操之失言，而汉事将成也。然后吴更违盟，关羽毁败，秭归蹉跌，曹丕称帝。凡事如此，难可逆见。臣鞠躬尽力，死而后已。至于成败利钝，非臣之明所能逆睹也。蜀志
又饬将士勤攻己阙，教云：大军在祁山箕谷，皆多于贼，而不能破贼，为贼所破者，则此病不在兵少也，在一人耳。今欲减兵省一作损。将，明罚思过，校变通之道于将来，若不能然者，虽兵多何益？自今以后，诸有忠虑于国，但勤攻吾之阙，则事可成，贼可死，功可𫏋足而待矣。
何学士焯曰：后表出张俨默记。按赵云以建兴七年卒，散关之役，乃在六年后，人或据此，疑此表为伪，非也。以玄逊传观之自明。第此表乃剧论时势之尽，非若发汉中时所陈，得以激厉士众，不妨宣泄于外，失之蜀而传之吴，或伯松写留箱箧，玄逊钩致之于身后耳。集不载者，益明武侯之慎，非由陈氏之疏。若赵云传七年字当为六年。云本信臣宿将，箕谷失利，适由兵弱，既贬杂号将军，以明法散关之役，使其尚在，必别统万众，使复所负，而不闻再出，其必殁于是冬之前矣。
七年已酉，魏太和三年，吴黄龙元年。四十九岁。
春，侯遣陈式攻武都、阴平，遂克定二郡。诏复为丞相。冬，侯徙府营于南山下，原上，筑汉、乐二城。蜀志
是岁，孙权称帝，与蜀约盟，世云分天下。议者咸以为名体弗顺，宜显明正义，绝其盟好。侯伏曰：权有僭逆之心久矣，国家所以略其衅情者，求绮角之援也。今若加显绝，雠我必深。便当移兵东戌，与之角，力须并其土。乃议：中原彼贤才尚多，将相缉穆，未可一朝定也，顿兵相持，坐而须老。使北贼得计，非算之上者。又曰：若就其不动，而睦于我，我之北伐，无东顾之忧，河南之众，不得尽西，此之为利，亦已深矣。权僭之罪，未宜明也。乃遣卫尉陈震庆权正号。汉晋春秋
闵案：此议亦守隆中对，东和孙权之一言，彼欲加显绝者，真所谓不识时务者也。
八年庚戌，魏太和四年，吴黄龙二年。五十岁。
秋七月，魏寇汉中，侯出次成固今属汉中府。以待之，召李严为骠骑将军，将二万人赴汉中。表严子丰为江州都督，典严后事。会天大雨，三十余日，栈道断绝，魏师还。侯使魏延入西羌，破雍州，刺史郭淮于阳溪。淮字伯济，太原人。留严汉中，署留府事。参蜀志、张谱。
九年辛亥年，魏太和五年，吴黄龙三年。五十一岁。
春，侯复率诸军围祁山。始以木牛运，败司马于卤城，以粮尽退军，又斩其追三山将张郃。
侯之攻祁山也，命李严以中都护署府事，更名平。会天霖雨，平主督运，恐粮不继，遗参军谕指退军，军既退，平乃更言：军粮饶足，何为而退？欲杀督运，以解不便之责。又表言军伪退，以诱贼。侯出其前后，手书本末违错，平辞穷谢罪。于是表其前后过恶，免官，削爵土，废为民，徙梓橦郡。表曰：
自先帝崩后，平所在治家尚为小惠，安身求名，无忧国之事，臣当北出，欲得平兵以镇汉中，平穷难纵横，无有来意，而求以五郡为巴州刺史，去年，臣欲西征，欲合平主督汉中，平说司马懿等开府辟召，臣知平鄙情，欲因行之际，逼臣取利也，是以表平子丰，督主江州，隆崇其遇，以取一时之务。平至之日，都委诸事。郡臣上下皆怪臣待平之厚也。正以大事未定，汉室倾危，伐平之短，莫若褒之。然谓平情在于荣利而已，不意平心颠为倒乃尔，若事稽留，将致祸败。是臣不敏，言多增咎。又与蒋琬、董允书曰：孝起陈震字。前为吾说正方，腹中有鳞甲，吾谓鳞甲者，但不当犯之耳，不图复有苏、张之事也。他日，又与平子丰教曰：吾与君父子戮力，以奖汉室，此神明所闻，非但人知之也。表都护典汉中，委君于东关者，不与人议也。谓至心感动，终始可保，何图中乖乎。昔楚卿屡绌，亦乃克复思道，则福应自然之数也。愿宽慰都护，勤追前阙。今虽解任，形业失故，奴婢宾客百数十人。君以中郎参军居府，方之气类，犹为上家。若都护思负一意，君与公琰推心从事者，否可复通，逝可复还也。详思斯戒，明吾用心。临书长叹，涕泣而已。参蜀志。
习凿齿曰：昔管仲夺伯氏骈邑三百，没齿而无怨言，圣人以为难。诸葛亮之使廖立垂泣，李平致死，岂徒无怨言而已哉！夫水至平而邪者取法，镜至明而丑者亡怒。水镜之所以能穷物而无怨者，以其无私也。水镜无私，犹以免谤。况大人君子，怀乐生之心，流矜恕之德，法行于不可不用，刑加乎自犯之罪，爵之而非私，诛之而不怒，天下有不服者乎？诸葛亮于是可谓能用刑矣，自秦汉以来，未之有也。
何学士焯曰：公与平子丰教云云，平已见废，丰犹在留府，非公之公忠，无此量也。
十年壬子，魏太和六年，吴嘉禾元年。五十二岁。
侯休士劝农于黄沙，作流马木牛，毕教兵讲武。蜀志、张谱。
十二年癸丑，魏青龙元年，吴嘉禾二年。五十三岁。
冬，侯使诸军运米，集于斜谷口，治斜谷邸阁。是岁，南夷刘胄反，将军马忠字德信，关中人。破平之。
十二年甲寅，魏青龙一年，吴嘉禾三年。五十四岁。
春，侯悉众十万由斜谷伐魏，遣使约吴，同时大举进军渭南，屯五丈原，魏大将军司马懿引兵拒守。乃分兵屯田，为又久驻之计。耕者杂于渭滨居民之间，百姓安堵，军无私焉。相持百余日。其年八月，侯疾病，卒于军，年五十四。遗命长史杨仪、司马费祎、护军姜维等为退军节度。司马懿追之，自仪反旗鸣鼓，若将向懿者。懿惧，不敢逼，入谷然后发丧。蜀志
先是，侯数挑战，懿坚壁不出，乃遗懿巾帼、妇人之服。懿亦表固请战，使卫尉、辛毗持节以制之。姜维曰：辛佐治仗节而到，贼不复战矣。侯曰：彼本无战情，所以固请战者，以示武于其众耳。将在军，君命有所不受，苟能制吾，岂千里而请战耶？汉晋春秋
公与步骘书云：仆前军在五丈原，原在武功县西十里余。
公又表云：臣遣虎步监孟琰据武功水东，司马懿因水长攻琰营，臣作竹桥，越水射之，桥成，驰去。
又与步骘书云：马蒙在武功东十余里，有高势，攻之不便，是以留耳。并水经注
有大星赤而芒角，自东北西南流，投侯营。俄而侯卒。晋阳秋
军退，司马懿案行其营垒处所，曰：天下奇才也，遗命葬汉中。定军山，因山为坟，蒙足容棺，敛以时服，不须器物。自表后主曰：成都有桑八百株，薄田十五顷，子弟衣食，自有余饶。至于臣在外任，别无调度，随身衣食，悉仰于官，不别治生，以长尺寸。若臣死之日，不使内有余帛，外有赢财，以负陛下。及卒，如其所言。蜀志。
是年。李平闻侯卒，发病死。平常冀当补复，策后人不能，故以激愤也。用立有罪，侯劾之，废为民。闻侯卒，垂泣叹曰：吾终为左衽矣。卒死戌所。参蜀志。
夫人黄氏，黄承彦，沔南名士，谓诸葛曰：闻君择妇，身有丑女，黄头黑色，而才堪相配。即许娶之。乡里为之谚曰：莫作孔明择妇，止得阿承丑女。襄阳记
子瞻嗣爵，有诫子书云：夫君子之行，静以修身，俭以养德。非澹薄无以明志，非宁静无以致远。夫学欲静也，才欲学也。御览二欲字皆作须。非学无以广才，非静无以成学。慆慢则不能研精，研，一作砺。险躁则不能理一作治。性，年与时驰，意与日一作岁。去，遂成枯落，多不接世悲守一作叹。穷庐，将复何及。北堂书钞、太平御览
初，侯未有子，求兄瑾之第二子乔字伯松。嗣。瑾启孙权遣乔来西，遂以乔为己适子，拜为驸马都尉，随至汉中，年二十五。建兴元年卒。子攀官至行护军、翊武将军，亦早卒。诸葛恪见诛于吴，子孙皆尽，而侯自有胄裔，故攀还复为瑾后。蜀志
何学士焯曰：公北驻在建兴五年，元字误。思远之生，即在建兴五年也。详元字当作六。伯松亦以转运之勤，死于王事也。
瞻，字思远。建兴十二年，侯出武功，与兄瑾书曰：瞻今已八岁，聪慧可爱，嫌其早成，恐不为重器耳。年十七，尚公主，拜骑都尉，官至尚书仆射，加军师将军，工书画，强识会。景耀六年，魏征西将军邓艾伐蜀，自阴平由景谷道旁入，瞻督诸军至涪亭，住前，锋破，退还住绵竹。艾遣书诱瞻曰：若降者，必表为琅琊王。瞻怒，斩艾使，遂战，大败，临阵死，时年三十七。长子尚与瞻俱没。次子京及攀子显等，咸熙元年，内移河东。蜀志
侯性长于巧思，损益连弩、木牛流马，皆出其意，推演兵法，作八阵图，咸得其要。言教书奏，多可观，别为一集。蜀志
诏策曰：帷君体资文武，明睿笃诚，受遗托孤，匡辅朕躬，继绝兴微，志存靖乱。爰整六师，无岁不征，神武赫然，威震八荒，将建殊功于季汉，参伊周之巨勋。如何不吊，事临垂克，遘疾陨丧，朕用伤悼，肝心若裂。夫崇德序功，纪行命谥，所以光昭将来，刊载不朽。今使使持节、左中郎将杜琼，赠君丞相武乡侯印绶，谥君为忠武侯。魂而有灵，嘉兹宠荣。鸣呼哀哉！呜呼哀哉！
炎兴元年，诏为故丞相立庙于沔阳。是秋，钟会至汉川，祭侯之庙，令军士不得于侯墓所左右刍牧樵采。张谱
李兴祭诸葛丞相文云：
天子命我于沔之阳，听鼓鞞而永思，庶先哲之遗光；登隆山以远望，轼诸葛之故乡。盖神物应机，大器无方；通人靡滞，大德不常。故谷风发而驺虞啸，云雷升而潜鳞骧。挚解褐于三聘，尼得招而褰裳。管豹变于受命，贡感激以回庄。异徐生之摘宝，释卧龙于深藏。伟刘氏之倾盖，嘉吾子之周行。夫有知己之主，则有竭命之良，固所以三分我汉鼎，跨带我边荒，抗衡我北面，驰骋我魏疆者也。英哉吾子，独含天灵。岂神之祗，岂人之精。何思之深，何德之清。异世通梦，怛不同生。推子八陈，不在孙吴。大牛之奇，则亦般模；神弩之功，二何微妙。千井齐甃，又何秘要。昔在颠天，有名无迹。孰若吾侪，良筹妙画。臧文既没，以言见称。又未若子，言行并征。夷吾反坫，乐毅不终，奚比于尔？明哲守冲，临终受寄，让过许由。负扆莅事，民言不流。刑中于郑，教美于鲁。蜀民知耻，河渭安堵。匪皋则伊，宁比管、晏。岂徒圣宣，慷慨屡叹。昔尔之隐，卜惟此宅。仁智所处，能无规廓。日居月诸，时殒其夕。谁能不殁，贵有遗格。惟子之勋，移风来世。咏歌余典，懦夫将厉。遐哉邈矣，厥规卓矣。凡若吾子，难可究已。畴昔之乖，万里殊涂。今我来思，觏尔故墟。汉高归魂于丰沛，太公五世而反周。想魍魉以髣髴，翼景响之有余。魂而有灵，岂其识诸！蜀志注

[book_title]诸葛氏集目录
开府作牧第一
权制第二
南征第三
北出第四
计算第五
训厉第六
综核上第七
综核下第八
杂言上第九
杂言下第十
贵和第十一
兵要第十二
传运第十三
与孙权书第十四
与诸葛瑾书第十五
与孟达书第十六
废李平第十七
法检上第十八
法检下第十九
科令上第二十
科令下第二十一
军合上第二十二
军合中第二十三
军合下第二十四
右二十四篇，凡十万四千一百三十二字。
臣寿等言：臣前在著作郎、侍中、领中书监济北侯臣荀勗，中书合关内侯臣和峤奏，使臣定故蜀丞相诸葛亮故事。亮毗佐危国，负阻不宾，然犹存录其言，耻善有遗，诚是大晋光明至德，泽被无疆，自古以来，未之有伦也。辄删除复重，随类相从，凡为二十四篇，篇名如右。亮少有逸群之才，英霸之器，身长八尺，容貌甚伟，时人异焉。遭汉末扰乱，随叔父玄避难荆州，躬耕于野，不求闻达。时左将军刘备以亮有殊量，乃三顾亮于草庐之中。亮深谓备雄姿杰出，遂解带写诚，厚相结纳。及魏武帝南征荆州，刘琮举州委质，而备失势，众寡无立锥之地。亮时年二十七，乃建奇策，身使孙权，求援吴会。权既宿服仰备，又睹亮奇雅，甚敬重之，即遣兵三万人以助备。备得用，与武帝交战，大破其军，乘势克捷，江南悉平。后备又西取益州，益州既定，以亮为军师将军。备称尊号，拜亮为丞相，录尚书事。及备殂没，嗣子幼弱，事无巨细，亮皆专之。于是外连东吴，内平南越，立法施度，整理戎旅，工械技巧，物究其极。科教严明，赏罚必信，无恶不惩，无善不显，至于吏不容奸，人怀自厉，道不拾遗，强不侵弱，风化肃然也。当此之时，亮之素志，进欲欲龙骧虎视，包括四海，退欲跨陵边疆，震荡宇内，又自以为无身之日，则未有能蹈涉中原，抗衡上国者。是以用兵不戢，屡耀其武。然亮才于治戎为长，奇谋为短，理民之干，优于将略，而所与对敌，或值人杰，加众寡不侔，攻守异体，故虽连年动众，未能有克。昔萧何荐韩信，管仲举王子城父，皆忖己之长，未能兼有故也。亮之器能政理，抑亦管、萧之亚匹也。而时之名将，无城父、韩信，故使功业陵迟，大义不及耶。盖天命有归，不可以智力争也。青龙二年春，亮帅众出武功，分兵屯田，为久驻之基。其秋病卒。梨庶追思，以为口实。至今梁益之民，咨述亮者，言犹在耳。虽甘棠之咏召公，郑人之歌子产，无以远譬也。孟轲有云：以逸道使民，虽劳不怨；以生道杀人，虽死不忿。信矣。论者或怪亮文彩不艳，而过于丁宁周至。臣愚以为咎繇大贤也，周公，圣人也。考之尚书，咎繇之谋，略而雅，周公之诰，烦而悉。何则？咎繇与舜、禹共谈，周公与群下矢誓故也。亮所与言，尽众人凡士，故其文指不及得远也。然其声教遗言，皆经事综物，公诚之心，形于文墨，足以知其人之意理，而有补于当世。伏惟陛下迈纵古圣，荡然无忌，故虽敌国诽谤之言，咸肆其辞，而无所忌讳，所以明大通之道也。谨录写上诣著作。臣寿诚惶诚恐，𬱖首顿首，死罪死罪。泰始十年二月二日癸已，平阳侯相臣陈寿上。

[book_title]裴松之难郭冲五事
其一事曰：亮刑法峻急，刻剥百姓，自君子小人，咸怀怨叹。法正谏曰：昔高祖入关，约法三章，秦民知德。今君假借威力，跨据一州，初有其国，未垂恩抚。且客主之义，宜相降下，愿缓刑弛禁，以慰其望。亮答曰：君知其一，未知者其二。秦以无道，政苛民怨，匹夫大呼，天下土崩，高祖因之，可以弘济。刘璋暗弱，自焉以来，有累世之恩，文法羁縻，互相承奉，德政不举，威刑不肃。蜀土人士，专权自恣，君臣之道，渐以陵替。宠之以位，位极则贱；顺之以恩，恩竭则慢。所以致弊，实田于此。吾今威之以法，法行则知恩；限之以爵，爵加则知荣。荣恩既济，上下有节，为治之要，于斯而著。
难曰：按法正在刘主前死，今称法正谏，则刘主存也。诸葛职为股肱，事归元首，刘主之时，亮又未领益州，庆赏利政，不出于己。寻冲所述，亮答：专自有其能，有违人臣自处之宜，以亮谦顺之体，殆必不然。又云：亮刑法峻急，刻剥百姓，末闻善政，以刻剥为称。
二事曰：曹公遣刺客见刘备，方得交接，开论伐魏形势，甚合备计，稍欲亲近刺者，尚未得便会。既而亮入，魏客神色失措，亮因而察之，亦知非常人。须臾，客入厕，备谓亮曰：向得奇士，足以助君补益。亮问所在，备曰：起者其人也。亮徐叹曰：观客色动而神惧，视低而忤数，奸形外漏，邪心内藏，必曹氏剌客也。追之，已越墙而走。
裴松之难曰：凡为剌客，皆暴虎冯河，死而无悔者也。刘主有知人之鉴，而惑于此客，则此客亦一时之奇士也。又语诸葛曰：足以助君补益，则亦诸葛之流亚也。凡如诸葛之俦，鲜有为人作刺客者矣。时主亦当惜其器用，必不投之死地也。且此人不死，有应显达为魏，竟是谁乎？何其寂蔑而无闻。
三事曰：诸葛亮屯于阳平，遣魏延诸君并东下，惟留万人守城。晋宣帝率二十万人拒亮，而与延军错道径至，前当亮十六里所。侦候白宣帝，说亮在城中，兵少力弱。亮亦知宣帝垂至，已与相逼，欲前赴延军，相去又远，回迹返追，势不相及。将士失色，莫知其计。亮意气自若，敕军中皆卧旗息鼓，不得妄出。又令大开四城门，埽地却洒。宣帝尝谓亮持重，而猥见势弱，疑其有伏兵，于是引兵北趋山。明日食时，亮谓参伍拊手大笑曰：司马懿必谓吾怯，将有疆伏，循山走矣。候逻还白，如亮所言。宣帝后知，深以为恨。
裴松之难曰：按阳平在汉中，亮初屯阳平，宣帝尚为荆州都督，镇宛城，至曹真死后，始与亮于关中相抗御耳。魏尝遣宣帝自宛由西城伐蜀，值霖雨不果。此之前后，无复有于阳平交兵事。就如冲言，宣帝既举二十万众，已知亮兵少力弱，若疑其有伏兵，正可设防相持，何至便走乎？按魏延传云：延每随亮出，辄欲请精兵万人，与亮异道，会于潼关，亮制而不许。延尝谓亮为怯，叹己才用之不尽也。亮尚不以延为万人别统，岂得如冲言，顿使将重兵在前。而以轻弱自守乎？且冲与扶风王言显章宣帝之短，对子毁父，理所不容。而云扶风王慨然善冲之言，故知此书举引皆虚。
四事曰：亮出祁山，陇西、南安二郡，应时降，围天水，拔冀城，虏姜维，驱略士女数千人还，蜀人皆贺。亮颜色愀然有戚容。谢曰：普天之下，莫非汉民，国家威力未举，使百姓困于豺狼之吻，一夫有死，皆亮之罪。以此相贺，能不为愧？于是蜀人咸知亮有吞魏之志，非惟拓境而已。
裴松之难曰：亮有吞魏之志久矣，不始于此，众人方知也。且于时师出无成，伤缺而反者众，三郡归降，而不能有姜维，天水之匹夫耳，获之则于魏何损？拔西县千家，不补街亭所丧，以何为功，而蜀人相贺乎？
五事曰：魏明帝自征蜀，幸长安，遣宣王督张郃诸军，雍凉劲卒三十余万，潜军密进，规向剑合。亮时在祁山，旌旗利器，守在险要，十二夏下，在者八万。时魏军始陈，幡兵适文，参佐咸以贼众疆盛，非力不制，宜权停下兵一月，以并声势。亮曰：夫统名行师，以大信为本，得原失信，古人所惜。去者束装以待期，妻子鹤望通典作企踵。而计日，虽临征难，义所不废，皆催遣令去，于是去者感悦，愿留一战，住者愤踊，思致死命，相谓曰：诸葛公之恩，死犹不报也。临战之日，莫不拔刃争先，以一当十，杀张郃，却宣王，二战大克，此信之由也。
裴松之难曰：按亮前出祁山，魏明帝身在长安耳，此年不复自来，且亮大军在关陇，魏人何由得越亮径向剑合？亮既出战场，本无久住之规，而方休兵还蜀，皆非经通之言。孙盛、习凿齿，掺求异同，罔有所遗，而并不多载冲言，知其乖刺多矣。太平御览引诸葛亮别传与郭冲五事同。
宋苏文忠公轼论诸葛公曰：刘表之丧，先主在荆州，孔明欲袭杀其孤，先主不忍也。其后刘璋以好迎至蜀，不数月而夺其国，既已失天下义士之望，乃治兵振旅，东向长驱，而欲天下响应，难矣。
又曰：曹操死，丕、植相残，此可间之势，不过捐数十万金，使其大臣骨肉自相残害，然后举兵而伐之，此高祖所以灭项籍也。既不能信义服天下之心，又不能智谋绝曹氏之手足，宜其屡战而屡却哉。
蒋叔起超伯难东坡此论曰：先主不忍负表，拘墟之见也。孔明之劝图琮，因时之策也。谓先主失机则可，谓孔明不智，不可也。至于璋之父子，据蜀二十年，僭乘舆，觊神器，戕汉使，有可伐之罪焉，声罪柔其民，岂失天下义士之望哉？失琮于前，岂可复遗璋于后？孔明计之熟矣，初无仁诈杂用之见存也。至谓敌有可间之势而不间，此其说又不然。丕为太子，长幼之序已明，君臣之分已定，非若谭、尚势相均而力相埒。且植之羽翼，惟杨修与二丁耳，既皆戮矣，植虽自负，三灌均可缚之矣，尚何间之云哉？
明吴次尾应箕论诸葛公曰：吾谓亮有可乘之机二，而惜乎其失之也。夫关羽围曹仁于樊，亮以此时遣列将助羽，而己帅师北向，更发使至吴。申固盟好，说之伐魏，吾不知曹何以应，而计不出此，深可惜也。孟达之反魏也，亮恶其反复，又恐其为患，故泄其谋，以致懿潜军斩达，以达之骁猛而假节，据要其势，足以扰魏，达扰魏，懿必身当达，而我复悉师向魏，又使吴亦从东起，吾不知懿又何以应？亮不过虑达得志，是一魏未灭，又生一魏也，曾不悟汉用信越以图所以残楚之术，此其失又一也。
闵案：吴氏所言，未得情实，关侯围曹仁于樊，时，蜀方初定，命将镇遏处必多，使有别将可遣，早遣之矣。内治尚未安，固何能遽帅师北向？吴方以据荆为衔，又何能说之伐魏？而即从此计，直不可行，无所谓可惜也。至纵孟达扰魏，以掣懿肘，达非信越之伦，懿之谋略，亦非项籍可比，设达观衅而动，可东可西，何如径翦之为得乎？此皆非计之失也。大槪当局自有苦心。孔明非昧于计数者，后人局外闲论，觉筹划甚多，恐入局中一豪用不著也。
国朝王西庄光禄鸣盛。重刻诸葛忠武集序略曰：蜀丞相诸葛忠武侯，道德人也，无意于立功，又何意于立言？有文集，出晋泰始十年，平阳侯相陈寿校定录写，上诣著作，凡二十四篇，十万四千三百二十二字。梁有二十四卷，隋志二十五卷，唐志与梁同。侯之文存者如此而已。今俗刻本冗谬日甚，往往拾裨官烦猥伪撰之文窜入之，增益至十余册数十万言。一若以部帙之富，为侯助其气色者。呜呼！一何陋也！明有杨去奢本，虽稍胜俗本，其间冗伪尚多，予意欲删三之一。曩见坊刻刘文成遗书，一切妖妄不经之言，皆归之，最秽杂可憎。予于此集亦同此，恨古大贤志士之不欲以文名有非流俗所知者。
闵案：近人张介侯河所辑诸葛集，薙去秽杂不经之言，胜杨本多矣。
福州吴玉田镌字

[book_title]木牛流马考略
杜佑通典述云：亮集督运，廖太杜睿、胡忠等于景谷县西南。二十五里白马山，推己意作大牛、流马。大牛者，方腹曲头，一股四足，头入领中。舌著于腹，载多而行少，宜可大用，不可小使。特行者数十里。群行者二十里也。曲者为牛头，双者为牛脚，横者为牛领，转者为牛足，覆者为牛背，方者为牛腹，垂者为牛舌。曲者为牛肋，刻者为牛齿，大者为牛角，细者为牛鞅。摄者为牛秋轴，牛仰双辕，人行六尺，牛行四步，载二岁粮，日行二十里而人不大劳，牛不饮食。流马。尺寸之数，助长三尺五寸，广三寸，厚二寸二分，左右同。前轴孔分墨，去头四寸，径中二寸。前脚孔分墨二寸，去前轴孔四寸五分，广二寸。前杠孔去前脚孔分墨三寸七分。孔长二寸，广二寸。后轴孔去羞杠孔分墨二尺五分，大小与前同。后脚孔分墨，去后轴孔三寸五分，大小与前同。后杠孔去后脚孔分墨二寸七分。后载克去后杠孔分墨四寸五分。旃杠长二尺八寸，广二寸，厚二寸五分。后杠与等。板方囊二，板，厚八分，长二尺七寸，高二尺六寸五分，广一尺六寸。每板受米二本三斗。从上杠孔去肋下七寸，前后同。上杠孔去下杠孔分墨二尺三寸。孔长一寸五分，广七分，八孔同。前后四脚，广二寸，厚一寸五分。刑制如象靬，长四寸，径面四寸三分，孔径中三脚。杠长二尺一子，广寸五分，原一寸四分，同杠耳。

[book_title]八阵图考略
中兴书目：诸葛武侯八阵图一卷，后人推演其法，摸为图。今蜀中鱼复平沙上垒石为八行，相去二丈，凡六十四𫈵，世传亮所制也。
玉海薛士龙曰：图之可见者三：一在沔阳高平旧垒。水经云：江又东迳诸葛亮图。垒南注，沔阳定军山东谷高平，是亮宿营，处营东。即八阵图也。遗略在难识。一在新都之八阵乡。元和郡县志云：诸葛公八阵在成都府新都县十九里。寰宇记云：在县外三十里弥牟镇。李膺益州记：稚子阙北五里，武侯八阵图，土城四门，中起六十四魁，八八为行魁，凡一丈，高三尺。一在鱼复宫，南江滩水上。寰宇记云：夔州奉节县，本汉鱼复八阵图，在县西南七里。荆州图副云：永安宫南一里渚下平碛上，周回四百二十八丈，中有诸葛武侯八阵图，聚细石为之，各高五尺，广十围，历然棋布，纵横相当，中间相去九尺，正中开北巷，巷悉广五尺，凡六十四聚，或为人散乱，及为夏水所没，冬水退复，依然如故。
玉海成都图经：八陈有三：在夔州者六十有四，方陈法也；在弥牟镇者百二十有八，当头陈法也。在棋盘市者二百五十有六，下营陈法也。
大白阴经：天陈居乾为天门，地陈居坤为地门；风陈居巽为风门；云陈居坎为云门；飞龙居震为飞龙门；丧翼居兑为丧翼门；鸟翔居离为鸟翔门；蛇盘居艮为蛇盘门。天、地、风、云为四正门，龙、虎、鸟、蛇为四奇门；乾、坤、艮、巽为阖门，坎、离震、兑为开门。
李靖问对：太宗曰：卿所制六花陈，法出何术？靖对曰：臣所本诸葛亮八陈法也。大陈包小陈，大营包小营，偶落钩连，曲折相对，古制如此。臣为图因之，故外画之方，内环一作画。之圆，是成六花，俗所号耳。太宗曰：内圆外方，何谓也？靖曰：方生于正，圆生于奇，方所以规其步，圆所以缀其旋，是以步数定于地，行缀定于天，步定所以缀其旋，是以步处定于地，行缀定于天。步定缀齐，则变化不乱。八陈为六，武侯之旧法焉。太宗曰：卿六花陈画地几何？曰：大阅地方千二百步者，其义升陈，各占地四百步，分为东西两厢。云地一千二百步，为教战之所。臣尝教士三万，每陈五千人，以其一为营法，五为方圆曲直锐之形。每陈五变，凡二十五变而止。
李靖问对：陈数有九，中心零者，大将握之，四面八向，皆取准焉。陈闲容陈，队闲容队，以前为后，以后为前，进无速奔，退无遽走，四头八尾，触处为首，敌冲其中，两头皆救，数起于五，而终于八。何谓也？靖曰：诸葛亮以石纵横布为八行方陈之法，即此图也。通典李靖问对，靖曰：臣前进黄帝、太公二陈图，并司马法、诸葛亮奇正之法，此已精悉。
风后握奇经：八陈，四为正，四为奇，余奇为握奇，或总称之。先出游军，定两端，天有衡，地有轴，天地前后有冲，风坿于天，云坿于地。衡有重列，各四队，前后之冲各二一作四。队，风居四维，故以圆轴，单列各三队，前后之冲各三队，云居四角，故以方。天居两端，地居中间，总为八陈。陈讫，游军从后慑敌，或惊其左，或惊其右，听音望麾，以出四奇。天地之前，冲为虎翼，风为蛇蟠，围绕之义也。虎居于中，张翼以进，蛇居两端，向敌而蟠以应之。天地之后，冲为飞龙，云为鸟翔，突击之义也。龙居其中，张翼以进，鸟掖两端，向敌而翔而应之。虚实二垒，皆逐天文气侯向背，山川利害，随时而行。以正合，以奇胜。天地下八重以列，或曰握机。望敌即引其后，以特角薄列，不动，而前列先进，以次之。或合而为一，离而为八，各随师之多少，触类而长。
鱼复江八阵图
骑兵二十四阵
八阵开门分四正四奇四冲图
瞿塘八阵图
瞿塘八阵图
圆阵图
直陈图
方陈图
曲阵图
锐陈图
游骑二十四阵分属各阵图
骑兵归营图
骑兵滚阵图
瞿塘八阵图

        </div>
      </div>
    </div>
  </div>
</div>
<!--update:2025-08-30 09:47:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>