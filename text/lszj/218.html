<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,闗中奏议巻一,闗中奏议巻二,闗中奏议巻三,关中奏议巻四,关中奏议巻五,闗中奏议巻六,闗中奏议巻七,闗中奏议巻八,闗中奏议巻九,关中奏议巻十,闗中奏议巻十一,闗中奏议巻十二,闗中奏议巻十三,闗中奏议巻十四,闗中奏议巻十五,闗中奏议巻十六,关中奏议巻十七,闗中奏议巻十八,关中奏议【四库本】全文在线阅读,关中奏议【四库本】全文在线下载,大玄古籍书库">
<meta name="description" content="杨一清撰。杨一清(1454—1530年)，字应宁，号邃庵，又号石淙，安宁(今云南安宁)人，成化进士，官至华盖殿大学士。谥文襄。本书共十八卷，是杨一清生平奏议的汇编。内容可分为六类：卷一、卷二为马政;卷三为茶马，是杨一清以副都御史督理陕西马政时所上奏疏;卷四至卷六为杨一清巡抚陕西时所上奏疏;卷七至卷九为总制，是杨一清总制延绥、宁夏、甘肃边务时所上奏疏;卷十为后总制，是杨一清病归复起时所上奏疏;卷十一至卷十八，是杨一清嘉靖四年(1525年)以故相再任提督三边军务时所上奏疏。该书内容多涉及陕甘边事，故以关中题名">
<title>关中奏议【四库本】_杨一清_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">关中奏议【四库本】</span> <br/>
          作者： <span class="inputVal" id="bkauthor">杨一清</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,奏议,完结</span> <br/>
          字数： <span class="inputVal" id="bknum">[book_length]358986</span> <br/>
          说明： <span class="inputVal" id="bkdec">杨一清撰。杨一清(1454—1530年)，字应宁，号邃庵，又号石淙，安宁(今云南安宁)人，成化进士，官至华盖殿大学士。谥文襄。本书共十八卷，是杨一清生平奏议的汇编。内容可分为六类：卷一、卷二为马政;卷三为茶马，是杨一清以副都御史督理陕西马政时所上奏疏;卷四至卷六为杨一清巡抚陕西时所上奏疏;卷七至卷九为总制，是杨一清总制延绥、宁夏、甘肃边务时所上奏疏;卷十为后总制，是杨一清病归复起时所上奏疏;卷十一至卷十八，是杨一清嘉靖四年(1525年)以故相再任提督三边军务时所上奏疏。该书内容多涉及陕甘边事，故以关中题名。嘉靖初，此书始刊于南京，其中所载多为杨一清奏稿，同时亦编入当时部臣复疏及前后所奉谕旨等，于时事本末，颇为详尽。杨一清督学陕西时，即详究边情利弊，后又在陕西为官最久，其所指画皆中肯綮。该书有很高的史料价值。《关中奏议》有《四库全书》本、《关中丛书》本、《杨一清集》本(中华书局，2001年)。</span> <br/>
          封面： <span class="inputVal" id="bkimg">Z_5685.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]关中奏议【四库本】
[book_author]杨一清
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,奏议,完结
[book_length]358986
[book_dec]杨一清撰。杨一清(1454—1530年)，字应宁，号邃庵，又号石淙，安宁(今云南安宁)人，成化进士，官至华盖殿大学士。谥文襄。本书共十八卷，是杨一清生平奏议的汇编。内容可分为六类：卷一、卷二为马政;卷三为茶马，是杨一清以副都御史督理陕西马政时所上奏疏;卷四至卷六为杨一清巡抚陕西时所上奏疏;卷七至卷九为总制，是杨一清总制延绥、宁夏、甘肃边务时所上奏疏;卷十为后总制，是杨一清病归复起时所上奏疏;卷十一至卷十八，是杨一清嘉靖四年(1525年)以故相再任提督三边军务时所上奏疏。该书内容多涉及陕甘边事，故以关中题名。嘉靖初，此书始刊于南京，其中所载多为杨一清奏稿，同时亦编入当时部臣复疏及前后所奉谕旨等，于时事本末，颇为详尽。杨一清督学陕西时，即详究边情利弊，后又在陕西为官最久，其所指画皆中肯綮。该书有很高的史料价值。《关中奏议》有《四库全书》本、《关中丛书》本、《杨一清集》本(中华书局，2001年)。
[book_img]Z_5685.jpg


[book_title]提要
（臣）等谨案闗中奏议十八巻明杨一清撰一清字应宁安宁人成化壬辰进士官至华盖殿大学士谥文襄事迹具明史本传此书皆其生平章疏之文分为六类巻一巻二曰马政类巻三曰茶马类则以副都御史督理陜西马政时所上巻四巻五巻六曰巡抚类则巡抚陜西时所上巻七巻八巻九曰总制类则总制延绥宁夏甘肃边务时所上巻十曰后总制类则其病归复起时所上巻十一至巻十八则嘉靖四年以故相复提督三边军务以后所上也以所陈多陜甘边事故以闗中为名嘉靖初始刋行于南京其间所载不尽皆一清奏稿凡当时部臣覆疏及前后所奉谕旨悉编入之故于时事本末颇为详尽一清负经济材其督学陜西时即详究边情利弊其后官陜又最久故所指画皆中窽要云
乾隆四十三年六月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]闗中奏议巻一
（明）杨一清 撰
○马政类
一为修举马政事
兵部覆该督理马政都察院左副都御史杨一清题节该钦奉勑谕陕西设立寺监衙门职専牧马先年边方所用马匹全藉于此近来官不得人马政废弛殆尽今特命尔前去彼处督同行太仆寺苑马寺官専理马政尔须查照兵部奏准事理考究国初成法亲歴各该监苑督委都布政三司能干官员踏勘牧马草场果有侵占者即令退还查点养马军人果有逃亡者即令拨补见在种儿骡马实有若干设法增添务足原额倒失亏折马驹随宜追补量为分豁布置巳定责令该管官员用心牧养钦此钦遵臣章句迂儒本无致用之具伏蒙皇上简擢总理陕西马政且马政虽是一事闗系军国大计正愚臣効忠宣力之秋重荷温旨褒嘉揣分扪心实深愧惧有君如是其忍负之誓竭驽钝以圗报称本年八月内到于陕西地方奉宣徳意备行两寺监苑官员共修职业以副委任臣亲诣两监六苑查得牧马草场原额一十三万三千七百七十七顷六十亩见在各苑止存六万六千八百八十八顷八十亩其余俱被人侵占原额养马恩队军人一千二百二十名见在牧马止有七百四十五名牧军包揽代役及私回原卫住坐挨拏未获九十九名逃故累行勾补未觧三百七十六名点视得见在牧养儿骟骒马并孳生马驹止有二千二百八十匹及查倒死亏欠马驹弘治六年起至弘治十三年九月止该本寺卿李克恭奏蒙兵部题准折买事例该追折买马七千八百匹八分三厘俱各不曾追补弘治十三年十月起至弘治十六年六月终止陆续倒死并被盗走失马共三千二百八十三匹亏欠驹三千七十三匹马政之废至此极矣臣考究国初牧马成法行据该寺回称先年被火将文案烧毁无从查考查得永乐四年兵部节奉钦依开设甘肃陕西苑马寺衙门每寺管六监每监管四苑各有分拨草场水泉地方坐落四至上苑牧马一万匹中苑七千匹下苑四千匹佥拨恩队军人牧养恩军将各处有罪人犯发充队军于各卫丁多军人内选拨每军一名养马十匹仍月支口粮六斗俱系旧例其后陕西苑马寺不知何年将原设监苑裁省止存长乐灵武二监管辖开城广宁安定清平万安五苑后又革去甘肃苑马寺衙门将原发恩军迁设黑水苑于平凉府开城县地方亦附长乐监管辖前项裁革监苑其地散在临洮巩昌延安庆阳四府之间各入军民版籍固未能尽复其旧即今见在监苑观之土地广衍水草便利使典牧得人畜养有法岂有马不蕃息之理臣亲阅安定万安诸苑见养马匹中间率多奋迅腾跃不可控驭始知西方畜产土地所宜而牧事顿废非法之过乃人之罪也臣曩为陕西按察司官彼时马政巳称废弛犹有马七八千匹每岁给军骑操犹可数百余匹迩年以来该部屡经建白朝廷注意修举奈何积习之弊难祛颓靡之势转甚查得该寺奏报册内弘治十五年终实在马三千八百一十四匹臣今点查见在止有前数则是半年之间又少马一千五百三十四匹若皆委之天数则本处官员军民之家私养马匹不闻消耗若此典守非人其责恶可辞哉且今见在马匹除作种外余下儿骟马不多设遇有警将何给军既无益于边方又焉用夫彼苑幸赖皇上庙谟英断深念邦政之重采纳廷议增置风宪重臣委以便宜専制之柄使图兴复臣虽无状承乏而来敢不夙夜孜孜一新旧规痛革宿弊总率寺监各苑官僚勤考牧攻驹之政谨腾游调习之宜务期马匹蕃息云锦成羣上纾九重宵旰之懐下济一方戎务之急此臣之志也亦臣之分也顾兴废补敝之初改弦易辙之际事多干涉军卫有司非臣一人之身所能独理亦非寺监等官之力所能自遂必得委用都布按三司官员分理乃能济事访得陕西布政司右叅政车霆陕西按察司副使王寅俱风力素着练达有为陕西都司都指挥佥事房懐亦素称勤干巳经遵照勑旨督委各官随同臣遍歴各苑行事将草场见夺者查出改正军人缺役者责限拨补凡马政一切兴举修复事宜逐一经画整理务令上下相安军民两便不敢苛切以贻意外之忧不敢因循以踵前车之失待布置巳定然后责令该管官员用心孳牧至于事体重大臣难擅専者当次第条具以闻乞下该部覆奏行之使臣言听计从动无沮遏如是而马政不修实効不着臣甘从黜罚无所辞避矣为此今将查点过见在牧马草场恩队军人见养并倒死亏欠马匹数目具本该通政使司官奏奉圣旨该部知道钦此钦遵抄出送司案呈到部看得奏内所查监苑草场地亩军人马匹原额及今被侵逃亡消耗之数兴举修复俱有条理将来孳牧之盛计日可待至于事体重大次第奏请定夺者必无沮遏为此合咨前去烦为径自施行
一为黜罢不职官员以修马政事
都察院准吏部咨考功司呈本部送吏科抄出督理马政都察院左副都御史杨一清题前事节该钦奉勑谕各该寺监官员有阘茸不职者尔即具奏黜罢或起送别用另选才能以充任使钦此钦遵臣猥以庸愚荷蒙皇上简命擢任今职前来陕西地方督同行太仆寺苑马寺官専理马政除亲诣两监六苑将马政一切事宜逐一查处整理另行奏报外臣闻政之兴废存乎其人得人则兴失人则废天下之事皆然不独马政仰惟国初开设陕西监苑衙门当时官得其人马匹蕃息足供各边之用成化天顺年间以前原额牧养马数行据该寺回称先年被火将文巻烧毁无从查考查得弘治二年为因种马数少兵部奏发太仆寺马价银一万二千两收买种马二千匹发寺孳牧依例科驹又有节年西宁洮河等卫解到茶易马匹因是官不得人倒失亏欠数多孳生未见蕃息弘治十三年间本部奏差主事李源查点得实有见在马骡并驹七千九百四十三匹新追补过马一千一百一十四匹共马九千五十七匹弘治十四年本寺卿李克恭奏蒙兵部题准将先年倒失亏欠马匹分豁折买彼时见养马八千一百六十一匹比与主事李源查报之数巳少八百九十六匹本年被敌众抢去马骡三千九百六十二匹头余下种儿骒骟马四千一百九十九匹及查得弘治十四年十五年内节次解到茶马共八百六匹新孳生驹五百五十八匹通原数共该马五千五百六十三匹臣今查点见在止有种儿骒骟马并驹共二千二百八十匹比之原数该少马三千二百八十三匹见在者又多瘦损矮小不堪作种骑操马政废弛莫此为甚夫解发孳生之马有增于前而实在马匹愈少于昔以银买茶易百姓膏血之余徒免该寺歳报倒失亏欠之数典牧之设无益有损边方之用何所倚赖兴言及此良可痛心臣访得本寺止是寺丞武戬颇勤职务递年前去各苑点视追补马匹但官卑职轻人不畏服随追随亡实效未着其卿少卿等官俱不曾亲歴监苑卿李克恭到任未及三年倒失马匹多至三千二百有余亏欠之驹亦如此数例前折买者既不追补例后牧养者愈加消耗其称倒失被盗等项查无告行相剥缉拏案巻亦无追收鬃尾皮张耳记在官止凭该苑官军报数即与开除多被奸巧之之徒将官马盗卖与人孳生官驹匿为巳物又听富豪军人将草场尽力侵占耕种解到牧军任意包揽得钱放回月粮按月冒支马匹全不牧养及纵容各苑贪官指称公私使用科敛钱物数多逼累军人逃窜即今查出告发不止一端前项马政废弛虽非一岁之积一官之责而近年马数消耗奸弊愈滋实由见任官不职所致除事发圉长邢恭等送发究问外叅照陕西苑马寺卿李克恭叨任卿寺正官位髙禄厚正当勉尽职业使马匹蕃息马政修举以圗报称岂期本官因见衙门无权事多掣肘遂敢改节易行无向进之心纵欲任情为归老之计听其言似若有为察其事全然未举贪声大着物议沸腾以致监苑官军视牧马为虚文以科敛为能事强者因而胁持弱者亦复玩慢大壊马政重干国典自知公论不容却称患病巳成痼疾要得放回虽经勘实终涉推避驳勘未报及照灵武监监正李谦在京负欠人债到任未久需索借贷该管收军钱物偿还以此牵制难于行事广宁苑圉长卫昌愚闇无识懦弱无为所据各官俱系阘茸不职人数相应黜罢如蒙乞勑吏部合无将李克恭李谦卫昌俱照不谨罢软官员事例黜罢放回冠带闲住惟复将李克恭更加削夺以为髙官废职者之戒别选才能官员以补前缺如此则宿弊可革来効可圗朝廷兴举马政之意斯无负矣等因具本该通政使司官奏奉圣旨吏部看了来说钦此钦遵抄出送司案呈到部看得督理马政左副都御史杨一清题称陕西苑马寺卿李克恭因见衙门无权事多掣肘遂改节易行纵欲任情贪声大着物议沸腾灵武监监正李谦在京负欠人债到任未久需索借贷该管牧军钱物偿还广宁苑圉长卫昌愚闇无识懦弱无为所据各官俱系阘茸不职相应黜罢要将各官照不谨罢软官员事例放回冠带闲住惟复将李克恭更加削夺以为髙官废职者之戒一节照得陕西苑马寺卿李克恭监正李谦圉长卫昌俱系职专马政官员既该都御史杨一清劾奏前项不职縁由合无将各官照依朝觐考察官员不谨罢软事例放回冠带闲住惟复行令就彼回还原籍致仕本部未敢擅便定拟伏乞圣裁縁奉钦依吏部看了来说事理弘治十六年十二月二十六日少师兼太子太师本部尚书马文升等具题本月二十八日奉圣旨是马政重事管理须要得人李克恭等都着冠带闲住堪任苑马寺卿的你每查照前旨从公推举素有才力两员来看钦此钦遵拟合通行除外移咨前去烦为转行督理马政都御史照依本部题奉钦依内事理行令苑马寺等衙门卿等官李克恭等钦遵就彼回还原籍冠带闲住移咨前去烦照该部题奉钦依内事理钦遵施行
一为起送别用官员事
题为起送别用官员事节该钦奉勑谕各该寺监官员有阘茸不职者尔即具奏黜罢或起送别用钦此钦遵切照陕西行太仆寺管辖卫所营堡数多其少卿例该每年巡歴点视比较官军骑操马匹及禁革奸弊陕西苑马寺卿少卿等官职専督责监苑官军孳牧马匹即今朝廷兴举马政前项官员必得才力素优实心干事之人乃克有济臣切见陕西行太仆寺少卿李宗商谨畏有余才力不逮到任未久臣尝委令行事虽性能执持而事不达变人心不服陕西苑马寺少卿徐文英虽有才干疎散不拘到任二年因见衙门久废将马政置之不理坐视卿李克恭纵情壊事全不匡正所据各官当此纪纲大壊之余责其作新振举终难济事但人才难得取其所长犹可别充任使除遵照勑谕行令各寺将各官起送前赴吏部奏请别用外縁系起送别用官员事理谨具题知
一为修举马政事
兵部覆车驾清吏司案呈奉本部送于兵科抄出督理马政都察院左副都御史杨一清题臣受命以来夙夜孜孜不遑宁处深惧奉职不効以负陛下登简作兴之意博采羣言讲求孳牧事宜颇得其槩臣尝考之载籍唐初鸠括残骑仅得牝牡二千匹肇自贞观讫于麟徳四十年间至七十万余匹垂拱以后马耗太半开元初稍稍修复始二十四万至十三年乃四十三万议者谓其监牧之置得其地监牧之官得其人而牧养之有其法也今其地固陕西之地当时领牧事者张万岁王毛仲之流耳窃意生当熙洽全盛之朝名为儒者其所建立岂宜出张万岁王毛仲之下然稽之事势实有不同唐都闗中所置八坊四十八监初在岐豳泾宁间后分析列布河西丰旷之野繇京度陇跨陇西金城平凉天水数郡即今西安凤翔平凉巩昌临洮诸府之地员广数千里其间善水草腴田皆隶之故其马蕃盛如此我朝定都北京永乐四年以陕西地宜畜牧乃诏开设监苑其始规画亦甚宏逺与唐制无大相异苑马寺所辖六监每监辖四苑威武监所辖武安隆阳保川泰和四苑在平凉府开城隆徳二县地方同川监所辖天兴永康嘉靖安胜四苑在开城县及庆阳府安化县地方熙春监所辖康乐凤林香泉会宁四苑在临巩二府陇西会宁狄道金县地方顺宁监所辖云骥升平延宁永昌四苑在延安府保安县及庆阳府安化县地方盖亦跨陕西数郡二千余里之地后皆革去止存长乐灵武二监又革去弼隆庆阳安边三苑今见存牧地在开城通渭二县地方者不过环数百里又有卫所屯田及王府功臣草场参杂其间况原设牧军数少臣故谓事势不同者此也然不以供京师以供陕西各边战士之用宜无不足惟监牧非人牧养无法坐是颓废上厪宵旰之忧臣窃谓西安凤翔诸内郡编戸日繁版籍巳定固难别议临巩二府土旷人稀原设监苑处所必有空闲不耕之地宜修复者谨当深察利害徐议可否及马政一切事宜应施行者径自施行应具奏者具奏定夺外今将切要二事先行条具上请乞勑兵部覆奏行之臣不胜幸甚为此开坐具本该通政使司官奏奉圣旨该部看了来说钦此钦遵抄出送司案呈到部看得都御史杨一清奉命修举马政于废坠之后首奏后项二事俱系紧要事宜理合逐一议拟开立前件伏乞圣明裁处縁系修举马政及奉钦依该部看了来说事理未敢擅便开坐弘治十七年正月初七日本部尚书刘大夏等具题本月十四日奉圣旨准议钦此钦遵拟合通行除外合咨前去烦照本部题奉钦依内事理钦遵施行
计开
一增种马以广孳息查得永乐四年开设监苑衙门兵部节奉钦依事例上苑牧马一万匹中苑七千匹下苑四千匹当时种马及后来孳生数目虽不可考而原拟养马定规却是如此臣今遍歴两监六苑酌量草场广狭军额多寡戸口盈缩事势难易议处得开城苑原额恩队军人四百四名安定苑原额恩队军人二百六十五名俱草场寛阔水泉便利地宜畜牧堪为上苑使官得其人政令修举各牧养万马诚不为难广宁苑原额恩队军人二百一十八名后因添设固原州卫草场地方多占修城郭及拨为屯地万安苑原额恩队军人虽止九十四名草场亦颇寛阔俱堪为中苑黑水苑系甘肃苑马寺迁拨恩军一百六名草场逼窄清平苑原额恩队军人一百三十三名地狭土瘠人无生业俱止可为下苑前项苑分恐不能遽如原定养马之数大要开城安定二苑俱可牧马一万匹万安苑可牧马五千匹广宁苑可牧马四千匹清平苑可牧马二千匹黑水苑止可牧马一千五百匹通计六苑除每岁给军骑操外可常牧马三万二千五百匹足勾陕西三边之用国初之盛谅无以逾此然欲广孳息必先多蓄种马种马既少则孳生遽难收効查得各苑见在马二千二百八十匹堪作种者止有一千三百余匹臣今将倒失亏折马匹随宜追补及弘治十六年分茶易种马通止可勾三千匹必须增置七千匹共种马万匹以两年一驹计之五年之内可勾前数将来孳息牝复生牝驹复生驹源源不息数十万匹之数可计岁而得矣及看得西宁洮河等卫茶易畨马以之给军骑操固济边用以之作种则风土异宜孳牧多损养马军人甚以为累必须收买内地马匹易于牧养成効可圗且西人以畜牧为生要在不亏其直自然乐售考之周官马质掌质马量三物盖三代盛时民有余畜者官以价直易之养之闲廐之中以备不时之用意正如此臣钦奉勑旨虽许其设法增添但陕西地方军民迩年以来困于抄掠困于岁饥困于转输困于修筑公私匮竭帑藏空虚别难措置查得弘治二年为因种马数少兵部奏准将太仆寺收贮马价银一万二千两送发陕西布政司勑巡抚督令布按二司官员收买种马二千匹发寺牧养合无比照前例支取太仆寺马价银四万二千两差官作急赍送陕西布政司交割听臣督同都布按三司官于平庆临巩等府卫地方官员军民之家收买堪以作种好马七千匹派发各苑孳牧趂时搭配羣盖依例科驹如有倒失亏欠随即追补不许似前玩慢以致逋课数多自取罪责前项太仆寺储蓄银两本为济边之用且如各边奏讨银四万两不过收买战马四千匹较之孳牧之利何如暂费而大蠲惟陛下裁之
前件查得弘治二年本部奏给太仆寺银两请勑陕西巡抚官收买种马事理与今所奏相同今都御史杨一清备查各苑地亩军人马匹数目斟酌土地之宜计扣孳牧之利详细平正俱系确论既欲责其成功必须备其种马所据奏讨收买种马银两相应准理合无本部于太仆寺收贮马价银两依数支出四万二千两用木鞘装盛沿途应付车辆拨军防护差官送去陕西布政司交割仍照旧例请勑都御史杨一清择委都布按三司亷能官员分投前去腹里各该产马地方两平收买堪以作种好马七千匹行令陕西行太仆寺委官印烙派给各苑军人喂养依时搭配羣盖孳牧其中收买分拨孳牧追陪与凡一应事宜悉听本官斟酌裁处所委官员敢有不行用心故违误事者亦听本官叅奏拏问仍将买过马匹毛齿领养军人姓名造册缴部以备查考
一增牧军以便畜养切照陕西苑马寺两监六苑原额养马恩队军人共一千二百二十名见在七百四十五名在逃事故等项四百七十五名纵使勾补完足数亦不多且如每军一名照例养马十匹亦不过一万二千二百匹夫犬马待人而食若不增置牧军则畜养乏人难收蕃息之効查得养马恩军系先年将各处有罪人犯发充队军例于各卫丁多有力军人内选拨縁陕西各该卫所行伍空虚征操备御尚且缺人似难额外增补况各苑天气髙寒地土硗燥生理素少又鲜有居室多在崖窑堡洞住坐腹里军人解补者随到随逃不安其业马政废弛亦多由此访得各府卫州县百姓军余多有逃来各苑地方潜住年久不当差役又无官司管束查考往往别生事端及至被人告发却行调躱因无戸籍无凭挨捉岁复一岁为数渐繁夫物聚则必争争则易于生乱今不为之所将来恐贻他患此等流民论法俱该问罪发遣回还原籍当差但念其故乡生计巳失无可复之业而此地依栖既久有可恋之资必尽法处之非死则散而为盗耳若编为养马军人给拨草场地土使之往牧则官有畜养之役民无驱逐之苦且其耐贫寒习畜牧比与新拨队军万万不同公法私情似为两便欲通行查拘编发诚恐愚民无知畏惧罪责惊扰藏匿急难济事臣巳经遵奉勑谕便宜处置事理出给告示晓谕但有逃来潜住人民许其赴官投首与免治罪量其人丁多寡给与草场地土领养官马依例科驹就近编入该苑籍册内带管及行守备固原都指挥佥事苗英固原州知州岳思忠查访招谕去后续据逃民赴臣投首情愿养马者巳及百名之上俱暂收发各苑听候给地领马外近访得前项逃民节年多有投在平凉各郡王将军中尉等府及仪宾之家跟随使用娶妻生子出入府第生事害人官司莫能禁治有告发者各府辄称先年收买家人不肯归断縁王府招集外人明有禁例况陕西地方军民疲困巳极戸口凋耗日甚若奸顽之徒躱重就轻一槩似前投托影射愈加靠累见在军民如蒙乞勑该部查议宗室收买家人有无事例果于礼法有碍乞行臣委令分巡分守等官通查平凉各郡王将军中尉等府及仪宾之家并楚肃二府马营草场庄所家人除例应得者不动外但有收集各处逃来军民投托作为家人者着落地方火甲邻佑人等访报捉拏到官审问明白编发监苑养马军人一体分拨草场地土领马耕牧若有占恡藏匿各辅导官及仪宾叅奏治罪逃民及拨置主使旗校人等俱照例问发边卫充军如此既以增公家畜牧之人又以杜私门招集之衅其于朝廷大体军国重计俱有禆益仍乞查照永乐年间发充恩军事例今后北直隶山东河南山西陕西法司问拟人犯有例该边卫永逺充军者俱发陕西都司转解陕西苑马寺编发各苑永逺牧马连原额及新収发军人共及三千名之数具奏停止另为施行以三千之军人牧三万之种马孳息既广戸丁亦增不出十年数十万匹之盛不难致矣臣愚所见如此未知是否惟陛下察之
前件查得弘治十三年该刑部等衙门尚书等官白昂等奏准见事例各王府不许擅自招集外人凌辱官府扰害百姓违者巡抚巡按等官奏闻先行追究设谋拨置之人杖罪以上官员奏请降调边方旗校舍余人等发边卫充军及行准礼部仪制清吏司手本回称各王府及仪宾例该拨与仪从跟随查无家人事例今都御史杨一清为因各苑牧马军人数少见得彼处潜住流逋及投入各王府仪宾之家者数多俱要查收与同北直隶山东河南山西陕西法司问拟边卫永逺充军人犯通发各苑牧马一节縁马匹必须得人牧养而后可以望其蕃盛今各苑见缺养马军人而本处地方又有前项逃住及违例投托之人若不因而收集非特缺人养马且恐重贻后患合无同前买马事宜一并请勑都御史杨一清督同都布按三司守巡等官出榜晓谕各苑地方潜住之人及有投入各该郡王将军中尉等府并仪宾之家楚肃二府马营草场庄所家人者俱许赴官自首免其问罪收集牧马如或占恡不首着落各衙门官员设法访察擒拏问罪枷号毕日仍发监苑养马各该辅导拨置之人依拟问发应奏者奏闻定夺其编发安挿前项人役悉听本官从宜裁处本部仍通行北直隶山东河南山西陕西巡抚巡按各行所属问刑衙门并在京法司凡有问拟永逺充军人犯及陕西各府十六年以前清出江南卫所军人例该存留附近卫所者俱解陕西都司转解苑马寺定发各苑牧马务辏足三千名之数若再不足另行定夺仍将编发过姓名缴部查考及照牧马军人最为紧要买到种马即要军人领养若前项清查流民并行补队军等项委官敢有视常怠慢者轻则住俸重则叅提不容姑息容令悞事
一为遵成命重卿寺官员以修马政事
题为遵成命重卿寺官员以修马政事臣窃惟修政于废坠之余者当求变通之术救弊于积习之久者必有作新之机故曰琴瑟不调甚者必解而更张之乃可鼓也若徒安于故常则未免因陋就简其何以成天下之大务哉臣奉勑督同陕西行太仆寺苑马寺官専理马政陕西马政其弊极矣臣于别疏巳备言之不敢复论大抵人存而后政举任法不若任人此古圣哲之明言而歴千万世莫之能违也照得各处行太仆寺苑马寺卿少卿等官比与两京太仆寺事体相同在祖宗朝其选至重故官得其人马政修举数十年来士大夫重内轻外又见两寺衙门无权多不乐为用人者因而俯就之凡遇缺员茍取充数积习既久遂为迁人谪宦之地人人得而轻之成化年间又令巡抚提督巡抚不得亲理其事徒委之布按二司巡守兵备官员文移所及每以督同该寺为词遂使卿寺之官若为二司统属纔得与府卫为偶势分既轻职任愈废虽有才能一统是职终身不展垂首赍志坐待罢黜夫事势至此中人之性欲其奋发有为斯亦难矣迩者皇上重念边方多事用马为急采纳该部建议讲求孳牧事宜以陕西苑马之利独优简命愚臣前来督理肃清弊政布置成规愚臣事也顾法立非难行之为难今天下良法美意动为有司所遏令出于上而隳于下者以为恒患使卿寺任非其人臣虽罄竭驽钝一法立一弊生事事而求之时时而验之亦不胜其繁琐苛察之病矣为今之计慎择卿寺官员最为急务切照陕西苑马寺卿李克恭少卿徐文英陕西行太仆寺少卿李宗商俱该臣遵照勑谕具奏黜罢及起送别用前项员缺合当铨补查得先准兵部咨为处置茶马以便地方事该本部题称今后凡遇各行太仆寺苑马寺缺少卿于各省叅议佥事内缺卿于各省叅政副使及本寺少卿内各推举有才力者升任如果牧养有方马政兴举照依太仆寺卿并少卿事例推举在京相应堂上官或巡抚都御史其余各该监苑亦要于北方少壮素知养马者选任庶使各寺官员皆得其人马政可以保其久逺不废等因具题节该奉圣旨是今后各寺监官员务选才力素优的去待有成効一体不次擢用钦此钦遵续准兵部咨为一事权以修邦政事该本部题该南京科道等官奏前事本部议拟具题节该奉圣旨是今后行太仆寺苑马寺官有缺照在京太仆寺官例务推素有才望的简用待有成绩亦照太仆寺官升擢钦此钦遵中外臣民恭覩成命皆知皇上崇重卿寺兴举马政之意变通之术作新之机诚无出此然臣到陕以来闻二司之于两寺轻忽如故臣尝行委二司官会同行太仆寺少卿李宗商查处官军骑操马匹事务其二司耻与之同事不容并列习俗之弊至于如此彼见先年亦尝奉有成命而卿寺之选格不加严体势不加重耳目相袭以为宜然未能遽革今前项卿少卿员缺若不遵奉明旨照在京太仆寺官例推用及照依兵部题奉钦依于二司叅政副使叅议佥事内推选升任则无以转移人心将来马政难望修举及照两京太仆寺卿员缺多于在外按察使内推补然则行太仆寺苑马寺官于叅政副使等官内推任亦正相应且使二司之于两寺视如一体不至轻侮沮挠则府卫以下官僚素所服属于二司者自然严惮奉行之不暇矣论者或以为今之行太仆寺苑马寺卿求为叅政而不可得若将叅政等官推任恐于人情不堪殊不知低昂轻重之机正在用之何如耳昔以迁谪视之则其势自轻今以推擢视之则其势自重正名分以作其气悬禄秩以待其成人臣之分随所位任岂敢有所择亦岂可狥人之情而听其择哉但今正在整理修复之际急缺官员若将各布政司按察司官一例推升恐其相杂陕西地方遥逺到任稽迟不无误事伏望圣明断自宸衷乞勑吏部将陕西苑马寺卿员缺于陕西及山西河南附近布按二司年浅素有才望叅政副使或年深曾经旌异叅议佥事内推升其两寺少卿员缺亦于前布按二司年浅素有才望叅议佥事内推升各推二员上请简用赍凭令其到任管事待有成效听臣奏保旌异吏部查照在京太仆寺官事例不次擢用如此则耳目一新士气自倍势分由此而尊职任由此而重使人人得自展布马政不日可复国初之盛矣臣诚愚昧职业所闗不胜激切縁系遵成命重卿寺官员以修马政事理谨题请旨
一为遵复旧制量添官员以修马政事
题为遵复旧制量添官员以修马政事臣查得永乐四年开设陕西苑马寺衙门额设卿一员少卿二员寺丞四员主簿一员长乐灵武二监各设监正一员监副二员録事一员开城苑设圉长八员安定苑六员清平苑三员广宁万安二苑各二员后该本寺少卿严信等奏称本寺见在孳牧止有马骡驴六千余匹头官多事少要乞裁减该行在吏兵二部议得合无本寺存留卿少卿主簿各一员寺丞二员长乐灵武二监各存留监正一员录事一员开城苑存留圉长三员安定苑存留二员清平广宁万安三苑各存留一员管事其余尽数起送赴部别用官制不动以后马匹増添照旧铨选正统二年十二月二十三日题奉英宗睿皇帝圣旨是钦此钦遵通行外成化年间该陕西巡抚都御史余子俊奏添设黑水苑照广宁等苑例铨除圉长一员弘治二年又该陕西巡抚都御史萧祯奏革寺丞一员及查得开城苑近年止有圉长二员外一员不曾裁革久未选除灵武监录事董真安定苑圉长周安俱于弘治十五年朝觐黜退所有员缺亦未选补臣仰惟我太祖文皇帝以神武御天下深念军国之务用马为急立法定制规模宏逺遵而行之马政岂有不举实效岂有不着数十年来选用太轻典牧之官徒存故事孳牧之政名存实亡论者不能深考祖宗设官之意讲求探本救弊之术动以官多议革惜小费而忘大体狥近利而昧逺圗因循至今马政废弛殆尽致妨边务以厪宵旰之忧夫官本因事而有设政当因时而制宜以陕西马政论之若止如近年故事则见在巳为赘员必欲大圗修举则旧额似当量复且正统初年裁革之时本寺见养马骡驴止有六千余匹头今见在马匹虽不及此数臣巳经奏添种马明年银买茶易及追补倒失亏欠期得种马万匹方勾孳牧岁复一岁为数渐广典守之官岂可缺人臣又看得安定万安等苑相离苑马寺各数百里因是本寺官不行巡视查考以致该苑官军任情作弊臣欲令自明年为始照依布按二司分巡分守官事例行本寺轮委堂上官一员分管广宁开城黑水三苑一员分管安定苑一员分管清平万安二苑不时下营巡视点闸验看定驹显驹重驹比较官军牧养勤怠年终交代量其所管苑分孳生多寡以定各官贤否用行旌黜之典如此则人人効职成绩可圗縁本寺除正官外止有少卿寺丞各一员必再添除堂上官一员乃能济事及照广宁黑水清平万安四苑各止设圉长一员中间或有事故去任又无空闲官员可委不无误事如万安一苑草场广阔极临边境亦止设官一员委的看管不周前项苑分似当照旧设圉长二员乃可责其成效如蒙乞勑吏部查照旧例合无将陕西苑马寺不拘少卿寺丞添设一员广宁黑水清平万安四苑各添设圉长一员并灵武监録事开城安定二苑园长员缺各铨补前来管事其余原额官员待马匹蕃盛之日另行奏请定夺縁系遵复旧制量添官员以修马政事理谨题请旨
一为处置马营城堡事
兵部覆本部于兵科抄出督理马政都察院左副都御史杨一清题看得陕西苑马寺各苑多不曾修建衙门城堡及虽有城堡年久坍塌又皆无营房马廐苑官多僦屋而居或宿窑洞所养官马昼夜在野且春夏之时趂水草牧放固可适其腾游之性至于冬寒时月若不蓄积草莝攅槽餧养山野之中草枯水冻加以风雪侵凌冻饿损伤宁不致死臣谨按周官圉师掌教圉人养马必顺四时冬则燠之以廐夏则凉之以庌藉蓐以御其寒涂衅以除其秽先王畜牧之善如此查得永乐四年兵部为开设衙门事将各项合行事件开坐内一件起盖马廐合行工部转行陕西都行二司并布政司令军卫有司差拨军夫于附近各苑去处量其马数起盖马廐以备冬月牧养合用木植仍从工部定夺题奉钦依通行外此系国初牧马成法年久废弛一向不曾申明举行及照弘治十四年间敌众大举侵犯官马因无处收避被抢去三千九百余匹况各苑地方木植艰得土人以窑洞为家乃其素习各该卫所解来队军因无栖止随到随逃废弛之故亦多由此今朝廷大修马政所宜深虑却顾用圗久逺岂可仍前因陋就简又恐数年之后我马蕃息为敌人所窥或贻前年之祸虽悔何及处置马营城堡诚为急务臣巳经督委布按二司右叅政车霆副使王寅本寺少卿徐文英寺丞武戬督同固原靖边等州卫官亲诣各苑地方眼同该苑官吏军人相度地势斟酌事宜逐营逐堡一一勘处停当勘得长乐监广宁开城黑水三苑俱在平凉府固原州地方广宁苑原设巩昌临洮青州平凉四营巩昌临洮青州三营俱原无城堡合当创置巩昌营堡于地名石羊沟创置周围二百三十丈广宁苑衙门在此设立临洮营堡于地方红崖子创置周围一百五十丈青州营堡于地名龙王庙创置周围一百六十丈平凉营巳有成堡一座周围一百二十六丈因旧修理开城苑原设八营头营二营旧有城堡俱各逼狭头营合于本城迤东展拓共二百三十六丈开城苑衙门在此设立二营于本城迤南展拓共二百九十五丈三营旧城堡被河水冲浸不堪安挿人马今于本城迤西坐落地名第二湾创置周围二百八十丈四营六营七营各旧有城堡年久坍塌俱因旧修理五营原无城堡于地名庙儿平创置周围一百六十丈八营旧有城堡镇戎千戸所开设在内别无空闲地基今于本城迤南展拓共一百六十丈黑水苑旧有城堡一座固原卫备冬人马在此安挿亦无空闲地基今于本城迤南展拓共七百三十五丈黑水苑衙门在此设立安定苑坐落巩昌府通渭县地方原设中营原川稠泥河衙门石硖口双井共六营中营就附本苑旧有城堡一座年久损壊地基逼狭今各将本城迤南展拓三十五丈北面因山斩削成墙其余各因旧墙幇筑东西共二百歩南北二百七十步周围共二里六分四毫本苑衙门仍在此修置原川稠泥河衙门石硖口四营先年各军因被敌众抢掳自行用力各于本山修有小堡年久亦多损壊督令各军随宜修补双井营原无城堡亦合就于本营地方照依各营修筑小堡一座灵武监清平苑坐落平凉府固原州地方旧有小城堡一处不堪安挿人马今勘得古迹彭阳旧城基址西倚髙山东瞰平川周围九百丈合于此修置大城堡一座平川东南北三面共四百五十丈髙山西南北三面亦如平川丈数内修建本监本苑衙门阖苑人马俱堪在此收集居住万安苑坐落固原州及庆阳府环县地方原无城堡衙门今勘得地名板井川见有新修城堡一座周围四百三十五丈五尺四面皆距深沟天然斩削不烦人力合在此修设万安苑衙门但本苑草场广阔地临边境恐卒遇声息人马急难收集一处今于草场界内勘得旧有孙家堡杨家堡基址二处各离板井川三十里亦合各修建小城堡一座收集附近人马前项城堡量其大小各修城门一二座城上修垜墙更铺以备瞭望四围各浚城壕于内随其地势广狭各修营房马廐多者数百间少者百十余间开立街市以通贸易种植树株以供荫息各存留隙地堆积草束以备支用春夏时月如无声息官马听其在野牧放一有烽火传报即便收掣回营及冬春寒冻时月俱收入城堡餧养黑水安定清平万安四苑相离本寺地逺仍各建立官厅一所每年轮令少卿寺丞一员分管不时下营点闸在此居住夫筑城堡则人马有所保障置马廐则马匹不至横伤修营房则贫军有所依栖建公衙则牧官可修职业揆之事理皆所宜为诚非浪设且清平万安二苑地方与各该军卫有司军民杂处相离边堡窵逺前年敌众四散抄掠如入无人之境杀戮人民如杀狐兎驱逐丁口如驱犬羊臣巡视所过血痕渍地凋落之状难以模冩呻吟之声所不忍闻前项彭阳板井川诸城堡既立非惟监苑人马可保或遇敌患附近军民丁口头蓄亦可收避况西人素勇敢善斗待马政就绪将各苑军余挑选壮丁设为操夫各一二百名给与盔甲授之弓矢令其不妨牧马遇闲暇之时操习武艺就令寺监官员督视比较不许调遣専一防守本营城堡是虽为牧马而设亦可壮边域之声势资紧急之应援古者寓兵于农今藏兵于马无不可者敌人觇知我保障有地防守有人纵然马匹蕃盛不敢生垂涎之意矣但经营造作所费不赀合用工力必须计处除因旧展拓修理用工不多者就令本营正军余丁自行修筑外其创置城堡工程浩大必须量起附近军卫有司军民人夫与本营军夫相兼修理至于建立城门衙门起盖营房马廐合用工料等价数多其木植俱于平凉府华亭县及巩昌府漳县采打縁各处人民节年因穵运修边等项负累贫困臣实不忍重劳必得官钱雇人采打输运则公私两便况今岁地方薄收来年人民必然缺食若有官钱雇募趋者自倍官事易集昔人有以凶年兴大役成大功者意正如此查得陕西在官库藏别无蓄积官钱堪以动支合无通行陕西司府卫州县大小问刑衙门将弘治十七年正月起至本年十二月终止一应经问囚犯该纳赎罪折收银钱者连赃罚银物各衙门追完俱发各府贮库按季类送平凉府收贮听臣督委布按二司官陆续查取雇人采打木植烧造砖瓦及输运等项支用但所问囚犯有力者少以一省一年计之数亦不多惟复再将太仆寺收贮马价银多支一二万两通前买种马之数共送发银六万两则事事可办成功不难臣当严加督察稽考不敢茍且粗率委用非人浪费钱粮自取罪责事完备图造册奏缴臣又窃见世之好议论者见人有所举动辄以劳民费财为辞殊不知不一劳者不永佚不暂费者不大蠲要在择可劳者而劳之不为无益之费而巳古者问国君之富数马以对矧今堂堂天朝据全陜畜牧之地而马政废弛至此各边缺马动辄来京奏讨十数年间送发马价银多至数十万两是皆百姓膏血之余率是以往何有纪极夫七年之病三年之艾茍为不畜终身不得及今图之五年之后可以急陕西三边之用十年之后可以备京师不时之需将来所省不知几何且以壮中国富强之势而潜消外夷轻侮窥伺之心其所闗系良非小补若惮劳惜费狥流俗之浮言袭目前之故迹则是为一身之谋而非所以为国家深长久大之圗者也臣所见如此乞勑兵部详议可否如或可采依拟覆奏行之地方幸甚臣愚幸甚縁系处置马营城堡乞请官钱动烦军民人夫事理未敢擅便为此具本该通政使司官奏奉圣旨兵部看了来说钦此钦遵抄出送司查奏间随奉本部送于兵科抄出都御史杨一清又题为传报声息预防敌患事据固原卫申据瞭髙楼守瞭军人史新收报称弘治十六年十二月初八日申时瞭接迤东东山墩传火一十一把初九日夜二更时分又据本军报瞭接迤北袁家墩举火二把本夜三更时分亦据本军报接前墩举火五把传烟一把至初十日辰时据守瞭军人倪九瞭接迤东东山墩传火二把至本日巳时又据本军亦报前墩传火二十八把本日夜一更时分续据军人梁孟钊报接迤北袁家墩火三把本夜二更又据本军亦报前墩举火二把本更随据军人弥九又报袁家墩传炮十个烟二把等因据此随据陕西布政司右叅政车霆掲帖呈称访得敌众俱巳过河在套住牧昼夜火炮不絶本年十二月初二日将宁夏边墙剜开六处与墩军荅话云我每三十万人马要来抢杀先着我每来拆墙思得各苑见在马匹俱无牢固城堡为今之计除行自巳有堡去处堤备外无堡去处合无行令附近各苑不分军民筑有塞堡人家不许独占先令无堡军人与伊通知将积有草束搬运于内一遇有警将马收入便益等因据此照得各该监苑委多不曾设立城堡及间有城堡者又多年深坍塌不堪堡障臣于本月初八日巳将查处马营城堡縁由具题定夺但目下传报声息紧急其称三十万人马要来抢杀乃张大之言固难尽信然敌众既巳过河在套住牧不得不防除依拟行令堤备外臣闻陕西监苑国初马匹蕃盛自正统年间以来节被敌众入境因无城堡收避多被抢掠马数消耗数十年来未能完复弘治十四年各军丁口官私头蓄被掠尤多呻吟创残至今狼狈以事势论之彼既明知固原地方被抢萧索方及二年头畜未曾生息似无复来之理况近该总制尚书秦纮修筑边墙刬削山崖挑浚沟堑自靖边花儿岔起至环庆饶阳水堡止七百余里俱巳完固防守之计比前不同人心恃以无恐但边人无常终难测度恐其因见前年深入厚获不曾遭挫有蔑视我军之志万一河开不出窥觇纠结地方安得晏然无事且各该边城人马数少粮草缺乏将领无堪倚之人行伍无敢死之士深虑郄顾臣实疚心书曰惟事事乃其有备有备无患兵法曰无恃其不来恃吾有以待之无恃其不攻恃吾之不可攻然一切战守之事各有司存非臣所敢轻议臣昼夜思惟欲修孳牧之政即当为备御之圗今见在马匹并追补孳生加之明年银买茶易为数渐繁前项修筑营堡工程非一时可办必先事预防趂时兼举庶免后艰若谓今日种马数少不宜辄议营堡待马匹蕃息之后另行定夺臣恐意外之忧或生于所忽不测之患或起于目前徒竭公私之力顾为仇敌之资后时而悔亦无及矣如蒙乞勑兵部查照臣先今拟奏事理早为上请施行臣不胜幸甚縁系传报声息防预虑敌事理未敢擅便具本该通政使司官奏奉圣旨兵部看了来说钦此钦遵抄出送司案查先为修举马政事该都御史杨一清题要于太仆寺支取马价银四万二千两送去听伊收买种马孳牧巳该本部依拟具题奉圣旨准议钦此通行钦遵去后今该前因案呈到部看得都御史杨一清奏称即今陕西修举马政俱无城堡马廐恐后马匹蕃息为敌所窥况今彼处见报声息所宜先事预防乞要筑城堡使人马有所保障置马廐使马匹不至横伤修营房使贫军有所依栖建公衙使牧官得修职业前项工程必须量起附近军民人夫动支赃罚马价以备各项费用一节论辩剀切计处停当俱是为国兴举马政用圗永久之计相应依拟定夺除地方规制巳该一一相度明白外所据该用人力合无行移本官并巡抚都御史周季麟计用若干行令都布按三司着落所属附近军卫有司量数起倩与同本营军夫相兼修理其应用钱粮本寺再于太仆寺马价银内支取八千两与前给买种马银共辏五万两一并送去听从本官于内支用若有不足仍依前拟于本省大小问刑衙门弘治十七年赎罪银钱赃罚银物并司府在库官钱内支取以备辏办木植砖瓦等项务圗成功经久不许虚应故事毕日通将用过钱粮筑修过营堡备造图册奏缴仍造青册送部查考其所拟每年轮差寺官点视马匹挑选苑军防御外患悉依所拟次第施行奏内所开固原卫申报边情本部亦合通行总制尚书并宁夏延绥守臣查勘堤备縁系处置修理马营城堡动支官银起倩军民人夫及节奉钦依兵部看了来说事理未敢擅便弘治十七年二月初七日本部尚书刘大夏等具题本月初九日奉圣旨是着杨一清上紧提督整理务要完固钦此钦遵拟合通行除外合咨前去烦照本部题奉钦依内事理钦遵施行
一为稽考官军骑操马匹事
兵部覆该本部送于兵科抄出督理马政都察院左副都御史杨一清题节该钦奉勑谕官军骑操之数亦令该管官员如法点视比较毋致倒失亏欠尔仍不时往来提调稽考钦此钦遵臣本年八月内到于陕西地方督委都布按三司左布政使文贵按察使张泰都指挥使杨敬等将陕西城操备冬并延绥宁夏二镇下班官军骑操马匹逐一点视续据各官掲帖内开各项马匹瘦损倒失数多除各行惩治追究外近该臣经过各卫所地方看得各处官军骑操马匹臕壮者十无二三瘦损者恒居其半或皮破脊穿或骨髙毛脱或疮瘸可验而揑故遮瞒或行动欲仆而借人扶策平居骑坐且或不堪况望其追风逐电于沙漠之区陷阵摧坚于矢石之下哉前年边寇深入抢掠我军退缩不闻截杀之功大率由此至于倒死拐欠之数月积岁增行伍之间殆无完队询其所以多因管军官员不能严督军人用心餧养所致又有一等无知官员将各军应给草料克减或扣除在官而应荅上司或指称公用而私卖觅利访得各边营堡其弊尤甚其镇守分守副叅游击把总等官奉公守法者固有假公营私者实多非因公务辄差旗牌官舍人等及容令弟侄子男买卖营运滥给官马应付多者二三十匹少者五七匹駄载私物重至百十余斤程送前途逺至七八十里往来相继驰骤无休马匹因而损伤军士莫敢声说及至追补之际又被官豪势要之人将矮小瘦损不堪马匹威压势逼髙价领买有交手未几而旋即倒死者臣为提学之时盖巳熟知其弊乃今闻之道路此风犹不能无近年朝廷轸念边方多事或发太仆寺马价或支陕西布政司官库银两收买战马给与出境追斩截杀烧荒等项官军亦或见侵于狐鼠渔猎之徒不得实用众口嗷嗷可为切齿既往者不可胜罪将来者所宜严防案查先为修举马政者行据陕西行太仆寺呈查得洪武三十年二月十三日右军都督府官同左军等都督府官早于奉天门钦奉圣旨如今陕西等都司开设行太仆寺恁都府行文书去说与都司卫所知道这个衙门职専提调马匹比较孳生但有作弊亏欠马匹许令本寺举问品职虽小所掌事重如同御史出巡按治该管指挥千百戸卫所镇抚首领官吏务要将所养一应马骡尽数开报听从点视提督敢有非理抗拒许本寺官奏闻拏问钦此钦遵及查得先奉兵部札付该本部题奉钦依内事理备由札付本寺照依京营事例将所管各该卫所营堡官军骑操马匹差官一员逐一点闸比较瘦损者督令如法餧养务在臕壮倒失者督令设法追补务在完足查出官军奸弊听令一体叅奏问罪每于年终将点视比较过马数回奏赍册送部稽考等因备行到臣仰惟我太祖髙皇帝创制设官体统甚严防范甚宻又有节年题准通行事例陕西都司卫所及延绥宁夏各边营堡官军骑操马匹比较瘦损倒失访察奸弊皆行太仆寺官职业今马政废弛乃至此极该寺明知前弊不能举正縁各该犯摠领班管队指挥千百戸镇抚等官俱系军职又有镇巡分守协守游击兵备守备为之统领各官凭借威宠倚仗声势因见行太仆寺职冷权轻往往抗违不服柔者犹相沮挠刚者动生欺侮该寺官员进不得展退无所诉辄隳其志徒有比较之名全无比较之实甚至岁报马数亦多不行造册虽尝叅奏玩慢如故该寺畏惧违例被叅只得止凭先年旧册填冩上下因循应行故事其所由来巳非一岁之积矣夫银买茶易浪费公家之财物朋合地畆重剥军人之脂膏而其弊至此及今不为之处将来为弊益甚军国大计为之奈何查得在京各营坐营多系公侯伯都督掌号头把总多系都指挥等官又有内外重臣提督尚有太仆寺官一员每年奉勑不时亲诣各营及牧马草场点闸比较其马匹瘦损倒失各有定拟住俸递加则例况外省卫所各边营堡去京师数千里日月之明或有遗照雷霆之严或有遗威若非仰遵祖宗之旧典崇重卿寺之事权虽使孳牧政举给领岁加彼失养之禁令如常私乘之故辙不改所得不能偿其所亡所利不能药其所伤徒殚公私之力何补边疆之事臣以职业不得不言如蒙圣明采择乞敕兵部议拟上请合无照依京营事例请勑陕西行太仆寺每年行令堂上官二次分投前去该管卫所营堡将官军骑操马匹点闸比较亦照京营定与则例如管队官以一队为率内瘦损至十五匹倒失至十匹者住俸一个月以上瘦损每十匹倒失每五匹递加住俸至三个月为止把总领班坐堡等官以三队为率内瘦损至三十匹倒失至二十匹者住俸一个月以上瘦损每二十匹倒失每十匹递加住俸亦至三个月为止不及数者量情发落各责令将瘦损者用心餧养臕壮倒失者严限追补完足如下次点闸瘦损者仍前瘦损及数外又有瘦损管队官仍以十五匹为则把总等官以三十匹为则递加住俸倒失者不曾完补及数外又有倒失管队官仍以十匹为则把总等官以二十匹为则递加住俸俱至六个月为止不及数者量情发落各边官军下班回卫一体点闸比较每年终将某官分管某处点闸比较过縁由回奏照例赍册赴部稽考如守备分守以上官员不能申严号令以致所部官军马匹瘦损倒失数多屡经比较不行畏惮遵守者听其指实叅奏定夺敢有仍蹈旧辙扣除军人该给料草侵克官发买马价银将官马纵令家人头目私擅骑坐营干私事駄载私物以致损伤或仍前将自巳不堪马匹髙价勒买靠累军人者亦听行太仆寺官查访得实指名劾奏伏俟宸断黜革一二以警其余臣当遵奉勑旨不时往来提调稽考倘行太仆寺官不行用心如法点视比较徒应故事甚或操持不谨致招物议听臣具奏黜罢别选贤能代补其任如此则庶几不负我圣祖创制设官之意将见边城多充廐之良边将增敌忾之气战胜攻克其机在此区区之敌不足为边方虑矣縁系稽考官军骑操马匹事理未敢擅便为此具本该通政使司官奏奉圣旨该部看了来说钦此钦遵抄出送司查得成化二年八月内本部题为区画马政事议得在京各营在外各边骑操马匹欲得可以征战必须请勑专差太仆寺少卿一员无太仆寺地方从巡抚并巡按官时常往来各营牧马草场点闸比较臕息倒失等项定限陪偿等因题奉宪宗皇帝圣旨是马政多废弛了恁区画的皆准行钦此钦遵续为违例骑死官马事该巡抚宁夏都御史张祯叔奏本部议得今后除传报声息并干办紧急公务外敢有擅将官马骑干私事及駄载货物或拨送与人者五匹以下罚马一匹六匹以上罚马二匹十匹以上罚马三匹就给与无马官军领养骑操若致走伤倒失者五匹以下降一级六匹以上降二级马各抵数追陪还官仍各革见任带俸差操不许管事其镇守副叅监鎗等官擅自拨马与人有违前例者奏请定夺等因题奉圣旨是钦此钦遵又为比较马匹事该本部题准行移各该行太仆寺照依京营事例将所管各该卫所营堡官军骑操马匹差官一员逐一点闸比较瘦损者督令如法餧养务在臕壮倒失者务令设法追补务在完足查出官军奸弊听令一体叅奏问罪每年终将点闸过马数回奏去后今该前因及查甘肃山西辽东俱设有行太仆寺案呈到部叅照都御史杨一清奏称陕西行太仆寺之设専一比较马匹国初任専故职业修举近年废弛致战马消耗歴言流弊之极欲行立法救弊论议亲切深为有见合无准其所奏比照京营之例请勑二道不必注定官员职名顺赍前去陕西行太仆寺每年差堂上官二员二次分投遍歴所辖卫所城堡将一应操备马匹用心点闸比较如有瘦损倒失悉依所拟照例住俸餧养追补凡查出有本官所言前项各种情弊该追罚者照例追罚该叅奏者指实叅奏其罚俸罚马降级黜革等项俱照本官所拟与本部原奏施行每年终将点闸过数目比较过縁由回奏造册缴部以凭查考若该寺官不行用心点闸狥情容隠听都御史杨一清稽考叅究各该镇巡大臣母轻沮挠共成国事仍照此例通请勑甘肃山西辽东行太仆寺无太仆寺去处行令巡抚都御史一体点闸依拟施行如此则战马可令臕壮边军不至怯敌縁系请勑稽考官军骑操马匹及奉钦依该部看了来说事理未敢擅便弘治十七年三月十一日本部尚书刘大夏等具题本月十六日奉圣旨是钦此钦遵拟合通行除外合咨前去烦照本部题奉钦依内事理钦遵施行
一为改调官员以修马政事
题为改调官员以修马政事照得陕西行太仆寺管辖陕西卫所营堡查点比较官军骑操马匹禁革奸弊祖宗成法具在体统甚严奈何近年以来任随势轻官因人废平凉卫指挥与该寺官员迭为宾主杯酒往来行则中门坐则并列体统既巳乖张政令何由修举迩者伏蒙皇上轸念邦政至重简命陕西布政司右叅政车霆为陕西苑马寺卿王琰为山西行太仆寺卿山西按察司佥事郭珠等为陕西两寺少卿天下之人改观易听马政修复之机端在是矣臣切念陕西行太仆寺所管马政比之山西不啻数倍况敌众近年不时潜伏河套内则固原靖边等卫外则延绥宁夏二边追敌制胜全藉马力稽考防范不得不严该寺正官必得素有风力才望之人乃能弹压羣情肃清弊政窃见陕西行太仆寺卿袁宏为人详慎居官练达由汉中府知府升任将及六年守身不闻非议但因循旧弊未能厘革臣巳经行令改正本官虽知砥砺自新终是人情稔熟事多牵制急难振作及访得叅政王琰公严有威巡歴各卫所州县督理粮储令行禁止下人畏服若将王琰改任陕西袁宏调任山西则陕西官军素知王琰严明自然畏惮夙弊可革而袁宏以其才力施之山西地任既新必能自効两省马政俱可修举臣是以昧死上陈如蒙乞勑吏部再行访察合无将王琰改任陕西行太仆寺卿袁宏调山西行太仆寺卿惟复将袁宏于附近各布政司叅政内仍推选一员调用管事实为便益縁系改调官员以修马政事理谨题请旨
闗中奏议巻一

[book_title]闗中奏议巻二
（明）杨一清 撰
○马政类
一为正卿寺体统以修邦政事
吏部等衙门尚书等官兼太子太师马文升等题该本部题考功清吏司案呈奉本部送吏科抄出督理马政都察院左副都御史杨题比者伏蒙皇上采纳廷议以方面之贤推升行太仆寺苑马寺卿少卿等官各推贰人具名上请简用待有成绩照依两京太仆寺官升擢诚前此未有之盛典也夫当改弦易辙之初膺简贤拔能之命为各官者宜思自効臣因见各寺在前权任轻微人人得而侮之今虽奉有新例恐各该衙门官员习耳目之闻见计势分之炎凉仍前轻忽沮挠巳经行令今后陜西各府卫州县官与行太仆寺苑马寺卿少卿等官相见相临各要以两京太仆寺及布按二司官体统相待不许与之抗礼布按二司官与两寺官往来照例迭为宾主其班次两寺卿在布政使按察使之下叅政副使之上少卿在叅政副使之下叅议佥事之上通行外近该山西行太仆寺卿王琰等为因山西府州等官礼貎轻忽体统乖违难以行事查照臣陜西所行事理具奏该兵部覆奏合无通行廵抚山西甘肃辽东都御史并廵按监察御史转行各该司府卫所大小衙门知会今后苑马寺行太仆寺卿佐等官与都布按三司往来俱要迭为宾主班次坐立之序循例而行府卫州县官员相见相临各要以两京太仆寺官体统相待不许轻视抗礼等因奏奉钦依是苑马寺行太仆寺官行事体统俱照两京太仆寺例司府卫所等衙门不许轻视沮挠钦此钦遵明命赫临人心踊跃体势增重耳目一新臣犹虑往时两寺官体统与二司轻重实相悬絶而两京太仆寺与二司官体统又复不同若遵新例两寺官之自待与人所以待之者皆当顿改然非拟为定规着之明令将来遵承不一紊乱僣踰之弊难保必无且礼莫大于分分莫大于名名实相须未有不修其实而能副其名者夫衙门以寺为名官以卿少卿为名谓之京职明矣若凖两京太仆寺体统以京官待之则班次坐立皆当在都布按三司之上往来则迭为宾主入朝则陛见陛辞考满则吏部特引恩典则诰勑荫子庻几实称其名傥以其衙门开设在外虽凖内寺行事未得全与京堂为比则当待以方面之礼入朝则陛见陛辞考满朝觐宜从布按二司官之列班序则如臣所拟卿当在叅政副使之上少卿在叅议佥事之上寺丞当在佥事之下不可令与知府为伍任内被旌举者三年考满得与诰勅如是较之旧时固已加重而于京寺体统尚有不同臣又查得先该陜西苑马寺等衙门卿等官李克恭等奏称陜西行太仆寺苑马寺每遇廵抚廵按行取考语俱付之布按二司廵守官员而廵守官又付诸知府以此人多轻视官无光彩且臣监苑属官臣反不能知其贤否而谓知府能知岂不差谬又如朝觐考察初必以此等衙门不多因而附诸布政司簿内以后因循遂或询之二司官员此职非二司属官乃以黜陟之权付之似亦未善乞行廵抚廵按官员今后逐年考语本衙门属官必须臣等询察贤否明白填注不必付诸廵守等官至于朝觐考察亦令臣等与山西辽东甘肃行太仆寺苑马寺六衙门共立考察簿籍一扇吏部都察院叅以廵抚廵按考语公同严加考察等因该吏部覆题通行各处逐年考语除该寺堂上官贤否止须廵抚廵按衙门开报不必由分廵分守等官主簿以下照旧施行其考察簿籍已有旧例不必变更若遇朝觐之年考察各寺属官布按二司同本寺堂上官荅应等因具题节该奉钦依是今后考察行太仆寺苑马寺官不必会同布按二司钦此钦遵臣仰惟皇上日月之明洞烛幽隠深知积习之弊不将两寺考察之柄付之两司但监苑属官贤否考语仍听廵守等官开报两寺堂上官贤否必由廵抚廵按考察斯固精严考课之法查得臣节该钦奉勑谕廵抚廵按等衙门不得干预尔职寺监官员惟尔所统不许各衙门凌辖钦此钦遵臣切惟廵抚廵按之职固无所不当问然官员贤否必亲见其行事而后能知各该司府州县卫所等衙门其于抚按无官不归其管摄无事不听其裁制能否易分旌别自当若两寺监苑已有明命职事既不得干预官员又非其统辖今欲开报考语廵抚廵按难以臆度未免询之二司二司亦不能知未免询之知府中间是非或得之传闻毁誉或生于爱恶一被考黜格于禁例不复敢辩他日必有阴受其害者近据陜西行太仆寺呈承准陜西布政司照会抄蒙陜西廵抚衙门案验行令分廵分守知府查取两寺监苑等官考语开报则是未免仍蹈旧辙况近例两寺卿少卿俱由方面官有才望者推补彼为方面之时既能考察千百属官及为两寺岂有不能旌别十数属官之理何必付之分廵分守官员且陜西既有专官督理马政陛下不以臣愚不肖简命而来则两寺堂上官贤否臣知之宜审似亦不须廵抚等官考察及照各寺寺丞先是以其为在外六品官法司皆得径提臣谓寺丞品秩虽轻系卿寺堂上官今既以两京太仆寺官相待似亦不当径自提问凡若此者皆体统所关名分所系轻重之机实悬于此当此作新之初一切厘正则不令而人自从不言而人自信臣所谓修其实以副其名者此也若因循旧规无所更改则虽日号于人曰吾今得准内寺体统与京堂无异谁其信之臣受命提督各官行事臣如不言谁为言者伏望圣明俯念邦政至重救弊为急乞勑吏部会同礼兵二部议处今后陜西山西辽东甘肃各行太仆寺苑马寺卿佐等官赴京考满朝觐一切礼仪班序恩典合无照依两京太仆寺堂上官事例惟复止照布按二司官例拟议通行遵守以杜将来紊乱僣踰之弊仍乞将各寺卿少卿寺丞贤否考语陜西俱止听臣开报吏部都察院以凭黜陟不必廵抚廵按干预若廵抚廵按访知各官中果有贪婪不肖怠政误事自当指实奏劾明正法典山西辽东甘肃等处仍止听廵抚廵按开报不必布按二司干预其首领官属官贤否止凭堂上官填注朝觐考察之际亦止凭堂上官应答俱不必询之二司官员再乞俯从陜西苑马寺等衙门前次所奏将陜西山西辽东甘肃共立考察簿籍一扇不必附之各布政司簿内庻得事体归一各寺寺丞乞照京官事例凡有违犯叅奏拏问不许径提体统既明名分既正则人知激劝职业可举如此则马政不兴实效不着黜罚之加将安所辞哉等因具本该通政使司官奏奉圣旨该部看了来说钦此钦遵抄出送司案呈到部看得督理马政都察院左副都御史杨题称前因系隶本部及礼兵二部掌行合无照依本官所奏会同各该衙门议处明白另行奏请定夺等因具题圣旨是你每还会议明白来说钦此钦遵臣等会同礼部尚书张升兵部尚书刘大夏等议得陜西山西甘肃辽东行太仆寺洪武年间开设専一印烙并追补本处官军骑操马匹其责甚重经今一百二十余年辽东陜西苑马寺永乐年间开设専一牧养茶易西蕃并买到朶颜等及海西夷人马匹其任不轻经今九十余年其衙门既称陜西山西辽东甘肃系在外衙门不言可知虽有卿寺之名亦难尽比在京卿寺官行事今督理马政都御史杨因见各官权任轻微马政废弛通照本官所拟定行太仆寺苑马寺卿李克恭王琰等前后所奏并吏兵二部节次题奉钦依两寺官行事体统乞要拟为定规着之明令将来遵承以免紊乱僣踰之弊又于例外事体所关名分所系者通行拟定上请大意欲激励各官以兴举废坠深为有见合无准其所奏两寺官行御史中门正道皆如两司官体统与两寺卿少卿往来迭为宾主东西对坐若公差到京照依布按二司例许令陛见陛辞朝觐考满悉依旧例而行其两寺堂上官员任陜西者贤否皆从督理马政都御史填注开报廵抚廵按官通不干预在山西辽东甘肃者贤否皆从抚按官填注开报两司官通不干预其两寺属官贤否通从堂上官填注开报两司官亦不得干预若中间果有不职贪婪听抚按官具奏黜罢三年朝觐之时本部将陜西山西辽东甘肃各行太仆寺苑马寺属官共立考察簿一扇更不附之各布政司之下考察两寺首领属官之际止凭两寺堂上官荅应更不必询之两司官其寺丞虽系在外五品以下官员今既与两司颉颃若有所犯按察司不许径自提问系陜西者呈行督理马政都御史系辽东山西甘肃者呈行廵抚官径自提问各寺堂上官若任内曾蒙推举者三年考满一体给与诰勑本部仍类行陜西山西辽东甘肃等处廵抚廵按官转行各属永为定例不许沮挠紊乱如此则寺官体统大增重于常时马政修明必增倍于旧日矣臣等又惟政务修举固系于官之轻重尤系于人之贤否必兼有之而后能集其事难独恃此而辄能有功其两寺官既仰承增重之典亦宜思自重之道如果孳牧蕃息马政修举本部临时斟酌相应员缺以凭上请升用不拘常例缘系议处正卿寺体统以修邦政及节奉钦依该部看了来说你每还会议明白来说事理未敢擅便弘治十七年十一月初十日吏部等衙门少师兼太子太师尚书等官马文升等具题本月十二日奉圣旨是两寺官员体统都准议行永为定例各官果有政务修举功绩显著的你每斟酌推举升用不必拘定常例钦此钦遵拟合通行除外移咨前去照依题奉钦依内事理转行陜西山西辽东甘肃各行太仆寺苑马寺一体钦遵施行等因准此除外合就移咨前去烦为钦遵施行
一为议处茶马以便官军给领事
兵部覆车驾司呈奉本部送于兵科抄出督理马政都察院左副都御史杨题行据陜西等处提刑按察司等衙门副使等官萧翀等呈会同本司分廵西宁道佥事曹玉守备西宁地方都指挥同知徐亷议得西宁洮河三卫每年茶易马匹例该甘肃延绥宁夏三边各轮一年前去关领骑操因未论及道里逺近事多不便若将西宁马匹専给甘肃洮河二卫专给延绥宁夏又似不论马数多寡诚有不均合无将西宁每年所易茶马量存一半递年给与甘肃等处领养外存一半与洮河马匹行令延宁二处轮年领回骑操如此则便于道途宜于风土人情颇顺经久可行等因具呈到臣案照先据整饬西宁兵备陜西按察司副使萧翀呈据西宁卫经厯司申呈准本卫照会照得本卫原设茶马司递年招畨易马其骒马解送陜西苑马寺孳养儿扇马匹给发甘肃宁夏延绥缺马官军骑操但常例易换畨马暂给本卫歩操军士餧养奈何经年屡月官军不肯前来给领倒死者负累赔买况本卫地方僻在西北极边天寒地冷霜雪早降畨人所产马匹比与腹里不同若使宁夏延绥官军领养一则道路窵逺运送艰难一则马匹不服水土生发■〈疒喿〉■〈疒頼〉多致倒死无益官军其洮河地方马匹若令甘肃卫所官军给领逺隔黄河甚为不便合无今后本卫畨人中纳儿扇马匹行令甘肃等卫所官军以近就近领养及将洮河二茶马司所易马匹就近行令宁夏延绥缺马官军给领骑操庶使官军两便马匹不致亏损累及军士等因备申到司据此照得西宁地方委的极边天道严寒所易马匹若给腹里官军领养实是水土不服倒死数多无济于用若使宁夏延绥官军给领洮河茶马非但风土相宜又且地里相近似为便益呈乞照详定示等因到臣查得陜西茶易马匹已有先年兵部题准议定三边轮年闗领事例今呈要将西宁茶马听近边甘肃等卫所官军给领洮河马匹行令宁夏延绥官军给领一节缘三卫所易马数多寡不同若依所拟则甘肃太多延绥似少恐有不均其称运送艰难水土不服及寄养负累军士诚有此患已经札付本官会同分廵西宁道佥事曹玉守备西宁地方都指挥同知徐亷查议务求长久利便之策会呈前来以凭奏请定夺去后今据前因查得先该廵抚延绥都御史刘忠奏称洮河等卫茶易马匹逓年俱被附近腹里卫分官军就彼领养骑操以致本边缺马等因该兵部于弘治六年题准自弘治七年宁夏为始八年甘肃九年延绥各照年分量带军人赍册闗领巳经通行年久颇济邉用之急亦无不均之弊但西宁卫系甘肃镇廵管辖僻在河西相离延绥宁夏俱四十余站官马所过必用草料供给人夫牵送沿途驿逓疲敝创残之余徃徃失误应付以致马匹瘦损倒失数多经曰犬马非其土性不畜西羗之马畜之东北风土异宜多生■〈疒喿〉■〈疒頼〉传染死伤不得实用而甘肃官军乃舍本镇马匹三年一次逺渉河东于洮河二卫领马道途亦多跋渉水土复不相宜以此各镇领马官军逓年来迟易过茶马未兔暂发三卫领养累及军士不止西宁卫为然且徃歳茶易除骒马外儿扇马不过数百匹犹可支持今年仰仗天威羌人効诚逺近毕至臣五月在河州六月在西宁亲阅畨马锦云辐辏计其所易当有数千以后年分虽不必尽如今年亦终不止如徃年之数若不因时变通稍更旧格恐将来寄养之累输运之难人将有不能堪命者矣然西宁易马数多河州畧少洮州尤少若如该卫所呈要将西宁茶马每年全给甘肃一镇不无过多其洮河二卫所易马匹恐又不敷延宁二边册给之数及照陜西固原靖边环庆等处亦系沿边重镇其腹里卫所有马官军多在各边备御先年茶马被近卫官军一槩领去以致延绥廵抚论奏但近例俱给延宁甘肃三镇而陜西卫所边堡全不沾惠亦恐未均合无量依副使萧翀等所拟自弘治十八年为始除骒马觧送陜西苑马寺孳牧外西宁茶易儿扇马每年将一半听甘肃镇廵衙门羞拨官军赍册就近闗领给与河西卫分应给马匹官军领养骑征延宁二镇照旧轮年十八年延绥十九年宁夏以后各照年分轮流闗领先尽河州洮州二卫马匹给与如有不敷听于西宁卫马内辏给余剩之数仍觧陜西苑马寺暂发各苑军人牧养以备陜西卫所边堡缺马官军领给骑操中间分拨泒给事宜仍听臣随时斟酌通融处置如此则道途稍便风土稍宜甘肃一镇为利甚博延宁二边初无所损而输送之劳倒伤之患亦可以省其半矣先民之言曰能寛一分人受一分之赐臣所见如此伏惟圣明鍳纳乞下该部叅详可否覆奏行之地方幸甚臣愚幸甚等因具本该通政使司官奏奉圣旨该部知道钦此钦遵抄出送司查得洮河西宁三处茶易马匹先该本部奏准甘肃延绥宁夏三镇轮年闗给与军骑操近该延绥镇廵等官奏称马灾倒死数多本部又经议行督理马政都御史杨将本年所易洮河等处茶马堪以给军者不拘二千三千尽数给与骑操行间今该前因案呈到部叅照西宁等处茶易马匹甘肃延宁三镇轮年闗给虽有本部奏行定例缘甘肃切近西宁延宁便于洮河况马有多寡风土异宜今都御史杨奏要变通前例将西宁之马每年减半以给甘肃洮河之马轮年辏数以给延宁揆之事体委的便利且欲将余数听给陜西以均实惠经国之计可谓周悉相应准其所奏合无本部仍行都御史杨查照近日本部题奉钦依事理将本年所易洮河马匹尽数给与延绥仍斟酌将西宁茶马补足原拟之数以备北方入套之谋以后年分悉依所拟通融均派甘肃一镇每年减半闗给西宁马匹宁延二处轮年闗领洮河茶马并西宁一半之数自十八年宁夏为始十九年仍该延绥若有西宁余剩马匹仍发各苑寄养以备陜西固靖等处闗给中间酌量泒发及在彼在路一应禁防事宜悉听杨裁处本部仍行各该镇廵等官务照今定年分委官赍册依期闗领不许迟违贻累附近卫所寄养赔补闗领完日各将闗过马匹数目毛齿并领养官军姓名造册奏缴仍造青册一本送部查考缘系斟酌定拟各边闗领茶马及奉钦依该部知道事理未敢擅便弘治十七年八月二十四日本部尚书刘大夏等具题本月二十六日奉圣旨是泒发马匹并防禁事宜着杨一清酌量处置务要停当钦此钦遵拟合通行除外合咨前去烦照本部题奉钦依内事理钦遵施行
一为禁约侵占牧马草场事
兵部覆该本部送于兵科抄出督理马政都察院左副都御史杨题照得陜西苑马寺所属监苑原额牧马草场地一十三万三千七百七十七顷六十亩因与固原巩昌等卫镇戎甘州羣牧环县等千户所固原通渭安定等州县官舍军民相搀住坐又有楚肃韩三府黔国公等草场叅杂其间节被官豪势要奸顽之人倚恃威力任意开垦耕种或通同牧军盗卖年久草场日渐逼狭官马无处牧放马政废弛节经委官清查又被各人恐吓扇揺不得归断弘治十三年间兵部奏差主事李源奉勑前来会同布按二司官查理查得见在草场共止六万六千八百八十顷八十亩其余俱无下落内查出军民唐钊等七百三十三名占种草场地二千七百二十顷零九十一亩将各犯发问地土断退还官近该臣督委都布按三司官亲诣前项地方查吊军民纳粮册籍从公踏勘丈量数十年埋没之弊一旦清出共清查得两监六苑实有荒熟地一十二万八千四百七十三顷一十一亩八分九厘六毫比之原额止少五千三百四顷有余乃是奉例拨为卫所屯地及曾告官升粮之数其军民唐钊等原占地土虽经查革仍复占种不曾还官干碍人众依律问断量追例后花利入官发落讫已将清出原额并侵占退出地土坐落四至顷亩数目造册奏缴臣惟地土生物本以养人与民共之是为仁政然朝廷修举牧事清理草场非供耳目玩好之欲直以三边缺马之故马以给军军以卫民若草场逼窄则畜牧不蕃边军缺马骑征何以克敌制胜以此各边年年奏讨马价所费不赀皆自民出今陜西监苑草场颇勾孳牧但疆畔相连窥伺者众彼见先年开耕占种查出不过照常问罪发落旋复侵占畧无忌惮恐将来如唐钊軰不止一人查得见行事例凡用强占种屯田者问罪官调边卫带俸差操旗军军丁人等发边卫充军民发口外为民管屯等官不行用心清查者紏奏治罪及查得成化十年七月十三日节该钦奉宪宗皇帝圣旨陜西榆林等处近边地土各营堡草场界限明白敢有那移条叚盗耕草场者依律问拟追征花利完日军职降调甘肃卫分差操军民系外处者发榆林卫充军系本处者发甘肃充军钦此今照监牧草场系祖宗开设旧额不为不重如蒙乞勑兵部议处凡侵占监苑牧马草场除事发在前巳经发落外自今造册奏缴之后敢有用强开垦耕种及盗买盗卖情重者比照卫所屯田营堡草场事例官调边卫带俸差操旗舍军民军丁人等俱问发边卫充军情轻者依律问断仍枷号一个月发落各该监苑官不行查举通提治罪着为定例出榜发仰各草场营堡张挂晓谕庻几法严而人知惧治之于巳犯之后固不若禁之于未犯之前之为愈也缘系禁约侵占牧马草场事理未敢擅便具本该通政使司官奏奉圣旨兵部知道钦此钦遵抄出送司案呈到部照得陜西苑马寺原额草场荒熟地共一十二万顷有竒年久马政废弛被人侵占数多既该督理马政都御史杨委官清出前数渐复原额造有青册各该衙门存照具见处事立法之详复恐法立弊生欲照前例禁处诚为防奸善后之计合无依其所奏本部仍行都御史杨刋印榜文发仰各该草场营堡人烟辏集去处常川张挂晓谕官军人等敢有似前将清出牧马草场地土用强开垦耕种或盗卖盗买许地邻人等首告及各该监苑举呈应问者就行提发分廵官处问理干碍应叅官员叅提施行问拟明白追完花利情重者比照卫所屯田营堡草场事例军职调边卫带俸差操旗舍军民人等俱发边卫充军情轻者依律问拟仍枷号一个月照常例发落监苑官不行查举一体提问治罪仍将各监苑清出草场至界顷亩镌刻石碣陷置厅壁永为证据如此则法度严明而马政可期兴举奸顽警惧而宿弊可冀祛除缘系立法禁约侵占牧马草场及奉钦依兵部知道事理未敢擅便弘治十七年十一月三十日本部尚书刘大夏等具题本年十二月初四日奉圣旨是着出榜通行晓谕禁约敢有仍前强占耕种及盗卖盗买的都重罪不饶钦此钦遵拟合就行除外合咨前去烦照本部题奉钦依内事理钦遵施行
一为乞改提学官员以修学政事
题为乞改提学官员以修学政事近访得陜西按察司提学副使李逊学丁忧去任所有员缺例该铨补臣惟提学之任学校之兴废人才之盛衰系焉且陜西山川雄秀士生其间多竒伟英迈敦尚气节提学诚得其人则鼓舞振兴一变至道他日出仕负荷大责任树立大勲业朝廷不患于乏人矣如臣之愚徃时承乏七年虽仰遵圣谕不敢自怠顾学识空踈行能浅薄初无率人之具心力徒勤曾无补益幸免黜罚至今为媿访得代臣提学陜西按察司佥事王云鳯志向髙古行履端方廵督各府卫州县学校不止校阅文字其锄恶佐善崇正辟邪兴礼让以厚风俗拔英异以激颓懦学政肃清一方风动为臣掩瑕实多当时或议其过严及推升别任至今士子有向上为巳之志者则又思之不置此愚臣之所目击耳闻者也夫提学而用宪臣非欲其以法比佐教化为作人善俗之地乎若校文之余茫无所事则一贤学官固优为之矣今日之弊徃徃坐此及照本官见任整饬洮岷边备陜西按察司副使臣窃谓边备责虽重求其人尚易提学之官必欲真能举职今之人才如王云鳯者盖不多得臣受命督理茶马学校政务本无干渉似非臣所当言然以旧任提学一方师生恩义所闗不忍恝视况职司风纪茍有所见不敢不言如蒙乞勑吏部再行访察合无将王云鳯改任提学别推相应官员整饬兵备如此则一方之士不令而行学政不为虚文提学不为徒设将来得人效用治道所补诚不少矣缘系乞改提学以修学政事理谨题请旨
一为举用官员修举马政事
题为举用官员修举马政事臣督理陜西马政一年有余今草场地复牧军数增孳牧之政次第兴举蕃息之效将来可望但修筑马营城堡建立马廐营房非积以歳月不能了办况闻北方大众临河住牧恐将踏氷入套兰州以西失穴之众窃伏近边时出抄掠跋渉而来惧有窥伺官马之谋意外之变不可不防先事而图庶无后悔今年巳将清平安定二苑大城堡筑完其城门营廐及各苑小城堡应该展拓创修者俱未建立期在明年小大毕举庻几考牧有凭依之地防边无仓卒之忧但工程浩大经营规画虽在愚臣分理责成必资庶职及照洮河西宁等处处置官茶招番纳马等事久废之余修复旧制中间事情极多委曲臣受恩隆重义存体国志将为深长久大之图不敢袭茍简灭裂之弊奔走得人易収实効独谋坐运何以成功虽有新任两寺官员缘行太仆寺官近奉勑分投前去各边堡卫所行事歳不暇给苑马寺官见今収买种马数多分投提调孳牧不能摘离俱难别项差占各府州县能干官员又各有本等职业未免制于监临上司暂时委用顾此失彼必得専官一二员随臣整理庶不误事博访得平凉府通判张檄泾州知州岳思忠俱平昔刚果有为材识兼茂臣尝委令行事各官精勤强干清查出积年埋没草场地土五万余顷招集牧马军人三百六十戸其功可嘉况张檄厯任八年为因上司委用不得给由岳思忠厯任通渭安定二县知县固原泾州二州知州年劳厯履亦颇深久稽之舆论俱堪擢用如蒙伏乞圣明念军国戎马之重修举废坠之艰乞勅吏部再行访察合无将张檄等量为升擢添注平凉府或附近临巩等府职衔専听臣委用修理监苑城堡营廐及处置茶马政务待一二年间事巳就绪查有陜西各府见缺听臣具奏补缺管事如无见缺起送赴部改除别省如此一以酬各官既徃之劳一以期各官方来之绩不但马政有禆而凡庶职皆知所激劝兴起矣臣不胜幸甚缘系修举马政事理谨题请旨
一为改任官员以便行事事
题为改任官员以便行事事照得平凉府知府安惟学近因捉获奸细有功该总制尚书秦纮奏请保升吏部题奉钦依升四川布政司右叅政仍管平凉府事仰惟皇上天地之量不吝官赏以待有功凡在臣工孰不思奋但司府监临名分素定本官既升前职其布按二司分守分廵等官相见相临彼以衙门綂辖为拘此以叅政名衔自处为礼既多觖望行事未免乖忤及照平凉府城内设有陜西行太仆寺苑马寺衙门近例两寺官照依京官体綂行事府卫等衙门官不许轻视抗礼行太仆寺提调有司民壮骑操马匹与本府事有统摄今官职相轧易生嫌忌朝夕与处甚多不便臣督理陜西马政驻札平凉前项事情乃所亲得不敢不言且先年以叅政职衔管府事者多系南北直隶府分彼无布按二司管辖掣肘比之平凉事体不同臣又博访得本官厯任六年之上守巳爱民政绩显著节经廵抚廵按荐举旌异稽之材操年劳虽无捉获奸细之功亦堪擢用如蒙乞勅吏部合无将安惟学查补各布政司叅政员缺别推堪任知府一员管理府事实为便益缘系改任官员以便行事事理谨题请旨
一为荐举贤能官员事
题为荐举贤能官员事伏念臣职司马政虽无廵抚之责官居风纪亦有激扬之任况当奏功述职之年正黜幽陟明之日既巳诹询而有得岂宜忌避而不言以人事君虽不敢窃比于大臣而荐贤为国实不忍自负于明主辄陈耳目之见闻用备朝堂之采择臣窃见陜西苑马寺卿车霆陜西按察司副使王寅俱耿介夙成峭直寡与有肃清弹压之风无迎合诡随之态持法不挠于权贵任事不避夫艰险车霆近司监牧虽未収蕃息之功而屡更藩府实久着贤劳之誉王寅守直道忤时好而不回拒请托遭流言而不悔陜西按察司整饬固原兵备副使髙崇熈老成端重持宪得体西宁兵备副使萧翀通敏勤励兵政一新西安府知府马炳然志存乎守巳而爱民才足以剸繁而治剧汉中府知府周东以文学饰吏事以抚字得民心凡此数人车霆王寅臣所专委髙崇熙等皆曾经委用故知之为深其余虽有才能未尝亲见行事不敢轻举如蒙乞勅吏部广询博访如臣言可采乞将车霆王寅等量加擢用使在外臣工守正者有所恃而不恐勤事者知所劝而不怠其于治道良有禆补缘系荐举贤能官员事理谨题请旨
一为添设马苑营堡以便収牧事
题为添设马苑营堡以便収牧事据陜西按察司副使王寅呈为告拨牧马草场以便人心事行据委官平凉府卫同知朱裕署指挥使赵文呈称会同带领原勘委官华亭县知县尚俊崇信县署县事知事李如林平凉县署印县丞崔瑄拘集平凉县大岔西桥东桥等里崇信县拽兵里华亭县窑头里各里老人等并原告投牧军茍通李文举马彦名等指引亲诣逐一覆勘得所告草场地土西至马铺岭第三道沟北至草子山麓金■〈雨上泘下〉沱小圆山子石板庄窠东至土桥子大路并石人山南至徐家岭红土深垷各为界东西长六十里南北阔二十里除髙山陡峻沟涧外实有耕牧草地共二千六百六十顷与各县民间地土俱无干碍水草便利堪以牧马及勘得地名雾子镇一处水泉儿湾一处石佛头一处俱堪设营堡具会勘过地土顷亩坐落四至画图开呈到职案查先奉督理马政都察院左副都御史杨札付前事备仰本职即便会同陜西苑马寺卿车霆选委平凉府卫能干堂上官各一员公同指挥赵文亲诣前项地方督同邻境该县正官查勘所指山场是否空门无粮地土应否开设草场水草有无便利并查彼处潜住逃民实有若干堪否领养马匹如果相应就便丈量明白查审停当备开四至坐落草场荒地若干开垦熟地若干或堪设一苑或止可于附近苑分带管其见住逃民堪留养马若干就将地土给拨种牧不堪収发若干或令就便附籍应当民差或发遣回还原籍复业逐一勘处明白具由作急呈来以凭施行中间如有别项违碍亦要明白声说不许观望迎合虚文搪报奉此随吊平凉府原行巻内查得先该分廵闗西道副使欧阳旦蒙督理马政左副都御史杨批据指挥赵文呈前事巳经行据平凉府通判张檄本卫指挥吴弘赵文各将踏勘前项山场四至顷亩堪以筑堡牧马缘由呈报在巻今奉前因会同陜西苑马寺卿车霆又经改委平凉府同知朱裕公同指挥赵文督同邻境该县掌印官覆勘查处今据回报前来本职会同卿车霆亲诣所指去处督同各该委官带领各县干审里老并原告茍通等指引逐一审勘得山场四至界内委系自来荒闲并无征粮地土在内亦与军民两无相干地方广阔水草便利及查得流民茍通等一百六十三戸计人丁五百四十一丁俱在彼处修庄开地住种年乆一闻招集养马莫不欣然乐从若于此处设立苑分营堡非惟牧马有地遇警临苑马匹亦可収避保障无虞拟合开坐会案回报为此通行除行令同知朱裕指挥赵文将彼处招集潜住流民茍通等逐名查勘丁力相应者斟酌名数编设总小甲每名照例取便给地一顷住种听候事完造册另报并将本地军民及逃来原卫缺伍正军避重就轻犯罪脱逃人犯及无根绊者问罪逓回原籍官司复业当差外今将勘处过草场顷亩坐落四至并堪以建立苑分营堡地方画图贴说与苑马寺卿车霆各呈报到臣又据平凉府掌府事四川布政司右叅政安惟学呈为修举马政事行准本府同知朱裕平凉卫指挥赵文解送犯人顾成等二百六名并取勘供词巻册及据邠州申解犯人员祥等四十七名到职准此案查先奉督理马政左副都御史杨札付行仰本职会同陜西都司都指挥佥事房怀吊拘原委同知等官朱裕等勘取供词人巻屯册到官将发去册造地土从公逐一覆审对查是否原先遗留屯田各该军民隠种収租不行首官务要穷究明白如果别无违碍亏枉重取各人备细亲供就将有罪人犯问拟如律照例呈详发落中间若有干碍军民征粮地土亦要明白声说分豁毋得偏重损民清出地土相应给拨何军领种孳牧或招附近军民承种照依原额子粒征収折价以备监苑买马之用计处停当造册缴报以凭施行备奉已经通行吊拘取勘供词人巻会同覆审对查去后今准前因会同都指挥佥事房怀推问明白取具各犯供招在官审查得前项地土的系该所先年改调之时遗留屯地共一百九十九顷二十亩七分四厘各该军民隠种収租不行首官是实中间并无干碍军民征粮地土亦无偏重损民等弊前项清出地土相应另招附近军民承种照依该卫原额征粮事例每地一顷征地子粒豌豆六石草九束俱折収价银与马价银一钱俱征収在官送该寺交収専备监苑买马之用计处停当别无异议及查得前项隠种军民収过逓年花利例该入官但地方先遭弘治十四年敌众抢扰后因节年灾伤薄収委的艰难追补不前未敢擅専除将查对过前项屯田地土顷亩备造文册同计处会问过各犯招罪缘由与都指挥房怀各呈缴前来及又据陜西布政司分守闗西道右叅政胡瑞呈亦为修举马政事行据平凉府申行拘原勘犯人刘杰等并地方知因人等到府从公覆审勘得小山子荒熟田地共一百七顷三十三亩八分先年委系崆峒山寺常住无粮地土后因无僧节被刘杰等为因屯地窄狭各不合不行告官擅自开垦耕种今奉查审并无相干军民征粮之数相应作为牧马草场除将刘杰等问拟明白具结呈详到职案查先承准督理马政左副都御史杨一清照会仰本职即便行拘前项地方并种地人戸亲管官旗到官从公逐一审勘前项田地是否无粮先年崆峒山寺僧人曾否作为常住地土因何后被军余人等耕种不曾起科今要作为牧马草场给与新役军人耕牧有无相应逐一勘处明白如果无碍取具种地人戸亲管官旗并地方知因人等不致扶同结状在官就将种地人犯问拟应得罪名备招回报若有干碍军民田地及应别项处置事宜亦要明白声说回报承此巳经转行原委官员勘报去后今据前因除覆审相同外今将勘问过各犯招罪缘由回报施行等因各节呈前来查得臣节该钦奉勑近该尔奏称彼处苑监见缺养马军人欲将地方逃住并违例投入王府等项人役查访问发养马等因特准所奏其各苑地方潜住及投入各郡王将军中尉仪宾等府家内并楚肃二府马营草场庄所家人听尔督同守廵等官出榜晓谕许令赴官自首免其问罪収集牧马钦此已经通行钦遵出榜招谕外续为告拨牧马草场以便人心事据原委平凉卫署指挥使赵文呈据招到流民茍通马彦名陈文举状告先年各因本处过活艰难流移到于平凉城东地方伍道庙白水涧三股山拽兵里等处采打木植牧放头畜趂食住坐不曾回还今蒙招募情愿于陜西苑马寺附籍领养官马当差思得本处草子山一带草场寛阔四至界内于平凉卫崇信华亭等县三处军民地土俱无相干乞将前地设为本寺所属草场牧放官马便益等因备告具呈前来批仰分廵闗西道副使欧阳旦行委平凉府卫堂上官各一员会同指挥赵文亲诣前项地方督同该县正官查勘间本官丁忧去任该道缺官接管又经改委陜西按察司原委整理马政副使王寅陜西苑马寺卿车霆选委平凉府卫能干堂上官公同指挥赵文亲诣前项地方督同邻境该县正官查勘及查先据固原卫右所军余王友才首称洪武年间祖父王周孙军人吴顺轻等原系平凉卫右所旗军在于平凉县东桥地名小寨儿各分拨屯地一分耕住后蒙将右所改调固原卫就彼各给拨屯地耕种办纳粮草彼时各军将遗下屯地未曾首官俱被平凉卫军余石见等至今逓年隠种等情看得固原卫屯田多系监牧草场改拨今首该所原拨屯地在平凉等县地方被人隠种盗卖未委虚的行仰陜西行太仆寺少卿郭珠查问间续该副使王寅呈为修举马政事清查得固原卫右所屯军徐能等八十名原系平凉卫调来额设屯田坐落邠泾二州平凉华亭镇原三县成化六年将各军奏那今改固原州地方海子口开荒住种彼时兵备官曾委官员查勘遗留屯地招人承种并无结报缘由在巻必是不曾查出以致徐能等两处朦胧混种除将各军准令归并海子口每分扣拨地一顷照旧屯种办纳子粒其邠泾等处原拨屯地必湏另委官员亲诣会同平凉卫管屯官员拘吊屯田始末文册照依坐落四至沿坵履亩尽数清查明白责令退出还官等因前来又经批仰本官会同原委少卿郭珠亲诣督委平凉府卫能干官及该州县掌印官提人吊册勘处回报续据委官同知朱裕指挥赵文开呈公同邠泾二州平凉华亭镇原三县各掌印官清出前项遗下屯地顷亩前来查得原委副使王寅别有差占少卿郭珠赴京朝觐又经改委平凉府掌府事右叅政安惟学会同都指挥房怀勘问及又查得先为修举马政事据陜西苑马寺卿车霆呈访得平凉府城西崆峒山后地名小山子一带约有五百顷先年崆峒寺僧人作为无粮常住地土耕种后因无僧节被平凉等卫军余刘杰等偷开耕种不曾起科今各人闻知本寺収集逃移军民人等要将前地设为草场牧马俱亦退避见今荒闲委与军民征粮地土并无相干水草便利堪以牧放马匹等因据此巳经批仰平凉府掌府事叅政安惟学公同平凉卫指挥亲诣彼处从公拘审如果空闲无碍即便踏勘丈量明白取具勘量过地土顷亩四至坐落缘由造册缴报续据本官呈称拘集平凉卫左所军余刘杰等供称见在城西二十里铺地方居住成化年间各因屯地窄狭将临近地名小山子等处抛荒地土开垦不等各逓年耕种并不曾承粮今蒙委官丈量委系无粮田地情愿退出还官等因勘量顷亩界至明白造册呈缴前来看系腹里地方恐有干碍军民征粮之数又经行委山西道右叅政胡瑞覆勘俱各节行去后今据前因看得各官节次清查出草子山地二千六百六十顷平凉卫右所调去固原卫遗留屯地一百九十九顷二十亩七分四厘小子山地一百七顷三十三亩八分共地二千九百六十六顷五十四亩五分四厘招募过在地潜住流民实有堪充牧马军人茍通等一百六十三戸共人丁五百四十一丁其草子山小山子二处俱系空闲无粮地土右所遗留屯地各军巳于监牧草场内给地领种却将原额屯地仍前混占私窃典佃与人正系应该入官之数俱与军民并无相干窃缘平凉地方土广人稀草子山一带地宜水草堪以牧畜山多材木便于砍伐以致流民茍通等修打庄窠住成家业又无粮差纵欲驱之使还终是恋土趍利不肯复业积久渐繁恐贻他患今闻招募情愿投军养马如此之多既节经陜西都布按三司苑马寺官重复勘审明白别无异议除依拟照例编充牧军听候给地领马及将隠种地土军民员祥等问罪发落递年该追花利宜从寛免外臣仰惟我祖宗开设陜西苑马寺所辖六监二十四苑今止存长乐灵武二监开城广宁安定清平万安黒水六苑彼时河套无警地称腹里便于孳牧自北师入套之后节被抢掠人马不得生息近该臣处置银买茶易马匹数多见今固原靖边等处传报紧急声息不絶诚恐奸细潜伏河套不出时防深入官马拘収城堡不敢牧放深为可虑前项地土俱系平凉县腹里相应开设草场增置苑廐以备不虞及查得永乐四年旧设未开有武安弼隆嘉靖保川天兴永康等苑俱在平凉府所属州县内武安苑在本府隆徳县地方相离府治稍近合无于前勘草子山开设一苑仍以武安旧苑为名或就以平凉为名隶灵武监所辖苑设雾子镇水泉儿湾石佛头小山子四营本苑衙门于雾子镇建立将原投牧军流民茍通等一百六十三戸各随原住坐处所分隶四营如军数不敷将例该改调南方卫所军人及各处问发永逺充军人犯查拨共辏正军二百名之数每军一名给地一顷住种领牧先今见住投军之人就便于附近山场采打木植烧造砖瓦筑修营堡盖造苑廐完备方纔给与官马牧养其遗留屯地附近草子山者一体给军逺者另招军民人等承种照依屯田事例每顷征収豌豆六石草九束地亩银一钱以备冬月餧养官马支用如此非惟平时孳牧有利无虞倘边报十分紧急临边监苑马匹亦可在此収避人情事体委的经久便益如蒙乞勅兵部计议倘臣言可采依拟覆奏上请施行仍乞行吏部照依铨除圉长一员礼部铸造印信令其赍领前来到任管事陜西布政司拨吏书办待事完通将修建过营堡工程招募编发过牧军姓名数目画图造册奏缴縁系添设马苑营堡以便收牧事理谨题请旨
一为防御边敌保障官马事
题为防御边敌保障官马事据陜西等处提刑按察司副使王寅呈会同陜西苑马寺分管少卿刘棠寺丞朱璜徐正将各苑新旧余丁内通行拣选得身力强壮年貌相应堪以操守广宁安定二苑各一百名开城黒水清平万安四苑各二百名点验得开城苑旧设操丁内七十六名原额见在盔甲弓箭各七十六副未领盔甲军器一百二十四名黒水苑旧设操丁一百四十六名原领见在盔甲弓箭各一百四十六副未领盔甲军器五十四名安定苑旧设操丁四十名内一十四名原领见在盔甲弓箭各一十四副未领盔甲军器八十六名广宁清平万安三苑新选操丁五百名俱无盔甲军器逐一选验明白省令各苑带回原有盔甲军器者照旧披执其余俱令随便自备弓箭什物専一守护本堡无事之时踈放牧马但前项操丁湏有盔甲什物披执有警方可御侮所据缺少军器相应给领备将会选过各苑操丁姓名年甲并有无盔甲军器数目造册开送到臣案查先准兵部咨为处置马营城堡事该臣题称西人素勇敢善斗待马政就绪将各苑军余挑选壮丁设为操夫各一二百名给与盔甲授之弓矢令其不妨牧马闲暇之时操习武艺就令寺监官员督视比较不许调遣専一防守本营城堡是虽为牧马而设亦可壮边城之声势资紧急之应援彼既觇知我保障有地防守有人纵然马匹蕃盛不敢生垂涎之意该本部依拟覆奏奉钦依备咨前来近因敌众入套各边传报声息不絶各苑收牧官马数多防御不可不严挑选操丁守护城堡似不可缓已经批仰陜西按察司副使王寅亲诣各苑会同该寺分管官将新旧军人余丁通行拣选堪以操守姓名数目总类造册呈报仍查旧设操丁曽领盔甲军器若干就行点检明白即今应否给领盔甲军器若干呈来定夺去后今据前因看得陜西监苑之设相离边境不逺常年以边敌为忧彼之所利者马马之羣聚益蕃则彼之窥伺益急纵有城堡若无军兵安能捍御臣于举事之初固虑及此近自去年十一月以来传报声息无日无之马匹拘收日久各营星散逺近不一固原等卫备冬官军其数不多不能分布防御如万安一苑尤为孤悬现在螺山驻札之众一昼夜可到节被抢杀并无一军一马前来策应况各营堡俱凭髙据险不堪凿井马匹未免下饮溪河彼将暗伏草莽窥瞰侵掠势难周防查得先年亦曽设有操夫正为防护官马但数少不敷近年止是黒水苑遇冬操备其余苑分俱各废而不讲今据副使王寅会同该寺分管官查验拣选新旧相兼广宁安定二苑各一百名开城黒水清平万安四苑各二百名六苑共操丁一千名平时不妨牧马遇警足资保障各军委皆生长边方耳目所习闻战不惧然湏有盔甲军器披执庶几缓急可倚及照监苑文官不谙军务湏委能干知兵武臣一员遇冬提督操练及又查得各处招募民壮义勇舍余备冬之时俱有行粮前选操丁既系身于官不得营办衣食亦合比例给与行粮养其锋鋭乞勅该部计议合无将各苑操丁一千名除旧领有盔甲军器外今次増选者俱照数给与毎名盔甲弓箭腰刀各一副毎营堡仍各量给与火车铳炮圆牌旗帜等项以壮声势俱行令陜西所属各卫所查取给发如见无收积严限成造送用聴臣选委平凉固原等卫谙晓操练指挥一员往来各苑会同该监苑官提督操练务令武艺精熟不许虗应故事毎年二月至九月踈放照旧牧马自十月初一日为始收操照例给与行粮于附近州县闗支若大敌在套虽夏秋时月一体收操支粮有警则与槩营军人协力悍御敌必不敢逼城堡而攻前项操丁虽为守护官马而设练之既久未必不为克敌之兵是于牧马之中而得千军之用有备如此非惟官马有所保障彼见我城堡碁布旗帜罗列军器锋利或少弭其邪心区区小丑不敢窥伺深入其于平凉镇原一带地方军民不为无补至于大敌侵犯势湏动调官军截杀此守臣之事非臣所敢与闻縁系防御边敌保障官马事理谨题请旨
一为处置各边马匹事
题为处置各边马匹事准兵部咨该本部题该陜西苑马寺卿车霆奏访得陜西庆阳府灵州盐课司大小盐池自祖宗以来与茶法并为供办各边马匹以补本寺不及之数近来各处或因别故奏讨榆宁二边虽有间年事例此得彼失两不相顾况二池额课止是一万三千九百余引纵使二边间年全得招商中纳马匹给军骑操数亦不多且毎上马一匹给一百引中马一匹给八十引毎引该支官盐二百斤运去行盐地方平庆二府卸卖因是路途窵逺其盐俱是近边腹里军民自备牛车下池揽载每引装载一大车约有三十余石出池分为伍陆小车运至卸所止交商人引钱盐一石四斗或银四钱余皆属之脚价又访得先年招商多是势要之家中纳瘦小马匹给军骑操未久即又倒死累军买补弘治十三年宁夏都指挥傅钊奏改招商中纳马价毎一百引布政司收贮银一十五两解送各边给军买马间又值宁夏巡抚衙门将课盐借去招商中纳银粮修理河渠功既未成盐亦空费弘治十五年又该总制尚书秦纮奏于固原庆阳二处设立盐厂令其拟奏年分俱二处上纳其厂各因路近脚便揽载旧盐脚户每年到池牛车不止万数每引仍前装载一大车出池分为五六小车运至卸厂亦止交商人引钱官盐一石四斗余属之脚价大抵此课以十分为率官似仅得一分商人约得二分脚戸已得七分之上前此一年中马不过一百五十匹中银不过二千余两商人脚戸尽得其利又有奸人谋之者多今边务方殷正在用马之际乞勅兵部转行督理马政都察院左副都御史杨从长处置量将弘治十三年以前中过引盐暂且停止弘治十五年以后未纳引盐俱令革罢行令陜西布政司将灵州盐课司课引合无自弘治十八年为始量増添五六万引不必招商聴令各边腹里但有牛车军民人等以近就便于固庆兵备官处每引并卧引钱共纳银六钱该支盐斤与弘治十三年以后未放引盐旧引三分新引七分相兼放支每引止许中车一辆下池装载盐一十五石为则运至卸厂照彼中时价易卖其旧例此盐止通平庆二府目今边马急缺暂通汉鳯等府地方发卖三五年间待至各边马不告乏库有余赀之日照旧施行前项该收银两不许各边互为争兢就令固庆兵备官按季造册送督理都御史验过转发附近府库收贮如遇各边缺马聴彼处镇巡等官移文杨都御史通融处分仍聴本官便宜立法或坐委附近府卫能干官员运送前去督同该卫公正官员与官军死马桩头银两相兼验买堪中土产马匹骑操等因具本奏行兵部该本部覆奏看得陜西苑马寺卿车霆奏要增添灵州盐课司盐引设法纳银收贮官库专聴督理马政衙门分拨各边买马一节縁前项盐引旧例相兼茶法供办各边骑操马匹后因此法渐弛各边互相奏讨豪右夤縁为奸利归私门公家不得实用一或缺马动辄仰给京师今若车霆前拟则不特三边马匹足用而尚有余利诚为国家永逺之计但今巡抚都御史杨一清兼理马政前项事情是其职掌未经勘处难便定夺合无本部行移本官将车霆所奏逐一备细查勘明白如果相应依拟处置中间法有渗漏欠当者仍要斟酌停当次第举行若有应奏事情径自具奏定夺该添盐引转行户部自弘治十八年为始照数増添伏望皇上俯念三边重地所急者止是马匹断自宸衷特降纶音着为定例务使盐易茶易马匹永为边方之利不许别项奏讨前此弊政应该革罢者尽行革罢如奸豪一时失利扇惑地方沮挠国是许杨一清指实参究置之重典年终通将纳足银两买过马匹并分拨各边数目造册奏缴仍造青册一本送部查考等因题奉孝宗皇帝圣旨是陜西茶塩易马备边系是旧制今后不许别项奏讨钦此钦遵备咨到臣切惟陜西地方内而固原环庆外则宁夏延绥皆防边重镇军务所急莫先于马顷自边尘弗靖战马告乏各边之仰给无穷公帑之所储有限至厪宵旰之忧命臣督理马政二年有余孳牧之利粗虽兴举未获収効惟茶马较之先年号增数倍顾三边戎廐倒亡相继随补随耗支应不敷臣昼夜思惟恐孤委任不胜忧惧看得灵州塩课司大小塩池所产塩斤与觧池相类不劳煎煮不烦人力为利甚博取之无穷旧例止是招商中纳马匹分给边镇骑操后因各边交争互取多寡不均故有间年闗领之例又因中马之人势嘱贿通滥収不堪马匹不得实用故有収价觧边之例毕竟为马而设未尝别用后因放塩委官作弊多端奏添陜西按察司副使一员在于庆阳驻札职虽整饬兵备实兼督理塩法近年以来宁夏镇廵衙门先因修理河渠借去弘治十四年十五年二年塩课后因措置粮草借去弘治十六年十七年十八年三年塩课河渠工程既未就绪仓场粮草亦未充足而塩马之制遂废私塩盛行奸豪得利以此总制尚书秦纮苑马寺卿车霆先后论奏皆欲增广灵州塩课以供买马节经该部题奉钦依茶塩易马备边不许别项奏讨边方幸甚然当久玩积弊之余为改弦易辙之举思之不熟计之不审终恐法立弊随有损无益行据陜西布按二司分廵分守兵备塩法等官副使燕忠髙崇熙等亲诣塩池勘处各陈所见前来臣稽查旧巻采摭羣言参酌计虑至于再三始有一得查得先该总制尚书秦纮奏准弘治十九年以后陜西布政司印刷十余万引送发监理通判处开放每引収银四钱伍分准令装塩五石或六石今陜西苑马寺卿车霆奏称自弘治十八年为始量为增添五六万引不必招商听令临边腹里有牛车军民人等以近就便于固庆兵备官处每引并卧引钱共纳银六钱止许中车下池装载塩一十五石为则旧例此塩止通平庆二府今边马急缺欲暂通汉鳯等府地方发卖待至各边马不告乏库有余赀之日照旧施行查得灵州塩课司大小二塩池大池原额塩课一万一千二百三十二引小池三千一百四引有零共该额课一万四千三百三十七引计今二池所产盐斤委有余饶常课之外虽增十倍似亦可办而原额止于如此盖因行塩之地止是平凉庆阳二府及宁夏等卫榆林宁塞营迤西城堡又地临边境事变难测立法之初良有深意近有总制尚书秦纮要增塩利及以便益处置出给小票许令前往西鳯延安汉中等府发卖故塩商云滃塩厂山积固原荒凉之地变为繁华议者徒见其然遂谓二池塩课可增十万至二十万然河东塩法未免被其阻坏所司巳经奏行禁止若遵照旧例拘定前项地方则塩生者多民食者少塩商何从售卖原额一万四千余引之课尚恐不敷办给安能复增五六万至十万引课额且陜西各府之人利于灵州食塩先年课额虽未尝增而私塩实不能禁利之所在人必趍之又商民两便虽日加刑戮末如之何夫以塩池所产本有此数却为地方所拘自弃其利以为奸人私贩之地深为可惜欲增塩引而不稍广行塩之路徒生厉阶以贻后议非计之得也该纳引钱旧例每引止是银一钱五分今欲增至银五六钱访得商人卖与脚戸所得不过银四钱有余彼无利息安肯中纳若尽如车霆所奏不必招啇就池卖与附近有牛车军民臣谓榷塩招商自是正理専使公家纷纷与细人贸易非为政之体将来恐滋别弊至于所载塩斤例该每引二百斤带耗五斤今若许载至一十五石不无太滥但二池边逺险阻脚价艰苦比之淮浙河东事体不同秦纮所拟似为得中及照大池原额课多然坐临极边而行塩之途艰小池原额课少然地近腹里而食塩之人广近年小池每季放支塩斤反多大池数倍合无大池增塩一万五千引并旧课共二万六千二百三十二引小池增塩三万引并旧课共三万三千一百零五引通共二池新旧课塩共五万九千三百三十七引照例招商每引止可纳银二钱五分照塩一车以六石为则外有多余依律掣垫追问运至固原庆阳二塩厂卸所每引仍照旧収卧引银一钱通共每引该得银三钱伍分每年得银二万七百六十余两此外若有余塩却依车霆所奏就池招人纳银给与引目聴其发卖倘遇旱涝塩生不及或边报紧急塩路不通除旧额塩课外新增塩课明白除豁不可胶于一定岁岁取盈行塩地方西安延庆二府宻迩河东地广人稠照例严加禁约不许灵州塩斤私通贩卖阻坏彼处塩法止许于鳯翔汉中二府通行与河东之塩相兼发卖两不碍阻其弘治八九年以前中马塩引年久弊多莫可查考所宜一切革罢弘治十三年以前陜西布政司招中商人彼皆奉例纳银输官后因宁夏借课躭迟数年亏折资本怨声载道合准相兼放支新引七分旧引三分弘治十四年以后宁夏所借若有未支未中之数年分巳满中间势豪奸顽之人展转影射冐支盗卖等弊不可枚举难再复支未中引目陜西截取开中庶几物论称平所収塩引银两俱送庆阳固原各官库寄放聴庆阳兵备兼理塩法副使及固原兵备副使提督稽察奸弊每季监理通判督同盐课司将给过引目放过塩数造册开报臣并布政司查考如遇各边缺马各该廵抚移文前来聴臣斟酌通融给发买马支用不必拘定间年之例臣于年终通将纳过银两买过马匹并分拨过各边数目造册奏缴若有余银仍发库収贮照例查盘如此所处似为停当而于马政大有禆益但兵部原拟自弘治十八年为始增添塩引前项公文本年五月内方纔行到彼时宁夏招过商人正在支塩卖塩之际事巳过期难再追改合自正徳元年为始照依新例而行及查得陜西布政司并无収贮灵州塩引即今将及放塩之期诚恐迟误如蒙乞勅户兵二部将臣所拟参详可否上请施行合用塩引作急差官南京戸部刷印二十万引务在本年三月以里降给陜西布政司収贮开放其余该载不尽事情臣径自处置一切弊政应革罢者径自查革若有奸豪失利扇惑阻挠之人指实劾奏置之于法不敢姑息隠蔽缘系处置各边马匹及该部题准行令臣斟酌停当举行应奏事情径自奏请定夺事理谨题请旨
一为处置马营城堡事
奏为处置马营城堡事据陜西苑马寺卿车霆呈修完陜西苑马寺长乐灵武二监开城广宁黒水安定清平万安等六苑城堡衙门公廨城楼城门马廐营房仓厫屋宇买办木石板栈烧造砖瓦雇觅赏劳各色人匠夫役等项用过各项银两并食用过米粮数目备造图册呈缴到臣案查先准兵部咨前事该本部题看得都御史杨一清奏称即今陜西修举马政俱无城堡马廐恐后马匹蕃息为敌所窥况今彼处见报声息所宜先事预防乞要筑城堡使人马有所保障置马廐使马匹不至横伤修营房使贫军有所依栖建公衙使牧官得修职业前项工程必湏量起附近军民人夫动支赃罚马价以备各项费用一节论辩剀切计处停当俱是为国兴举马政用图永久之计相应依拟定夺除地方规制巳该一一相度明白外所据该用人力合无行移本官并廵抚都御史周季麟计用若干行令都布按三司着落所属附近军卫有司量数起倩与同本苑军夫相兼修理其应用钱粮本部再于太仆寺马价银两支取八千两与前给买种马共辏五万两一并送去聴从本官于内支用若有不足仍依前拟于本省大小问刑衙门弘治十七年赎罪银钱赃罚银物并司府在库官钱内支取以备辏办木植砖瓦等项务图成功经久不许虚应故事毕日通将用过钱粮筑修过营堡备造图册奏缴仍造青册送部查考等因题奉孝宗皇帝圣旨着杨一清上紧提督整理务要完固钦此钦遵备咨前来巳经行委陜西苑马寺卿车霆陜西按察司副使王寅陜西都司都指挥佥事房怀分投提督军卫有司委官悉照原拟地方规制斟酌损益量起附近军民人夫与各苑军夫相兼修理查支兵部奏发马价并马政茶法衙门有行赎罪脏罚纸价银两置办物料觅雇人匠贴备工食完日通并画图造册回报去后续因连年套敌有警地方薄収不敢急廹并兴工作副使王寅别有差占都指挥房怀改任守备去讫止是苑马寺卿车霆一人提督陆续整理经今二年原拟两监六苑工程方纔完备及查得后奏开设武安苑营堡亦皆筑完其衙门仓厫营房马廐等项次第盖造缘系腹里地方相应从缓除待完日另行奏报外臣窃惟陜西设立寺监衙门职専孶牧始虽规模宏逺而法制未备因陋就简者百年于兹孝宗皇帝采纳廷议诏图修复臣猥被推荐仰承任使大惧无以称塞明命始至固原求所谓监苑者雕落之余頺垣败甃莽为荒基而平凉迤北直抵环县地方数百里深山野草居民星散崖窑堡洞逺近不一弘治十四年敌骑蹂践屠戮驱掠丁口头畜多至二十余万各苑官马为之一空蔓延至于平凉满所欲而去彼时为臣谋者皆曰敌人所利者马马之羣聚益繁则敌之窥伺益急将来恐不可保臣不得巳方修孳牧之规既上城堡之议仰荷朝廷嘉纳臣得展布有为今固原迤西至镇戎所新修展修营堡聨络平凉迤北有彭阳大城有板井新堡安定苑僻在西南有中营大堡又奏设操丁给与盔甲弓矢各守本城比者酋帅拥众数万长驱而入声言要抢各苑官马至黒水苑札营分遣轻骑窥我三营不得不复东向又一枝至板井堡即日出境不敢久住计今各苑见养官马一万有余止是万安苑抢去七十余匹其余俱幸保全盖彼徃来熟路忽见我髙城深堑楼橹相望旗帜罗列将谓处处屯兵不知几何有以慑其心而夺其气故也但举事之初劳费有所不免故好议论者有今日修马廏明日筑城堡之言今事巳就绪非惟官马有所保障可望蕃息遇警附近军民丁口头畜亦可在此収避且我迎敌出哨之兵劳则可以少息急则可以为家有益于边备实多及查得支用钱粮除觧到马价银八千两外止是将臣马政茶法二项官钱辏用该部原拟弘治十七年分大小问刑衙门赎罪脏罚并在库官钱并无分文动支臣窃恐议者不能深究地方利害事情本末习于任耳者之见视为无益将来敌不知修缺不能补隳废前功深为可惜如蒙乞勑兵部通行陜西镇廵三司及苑马寺等衙门将前项修完城堡工程向后如有损坏随即修补其未补者尚当及时增拓推广而行共成国是以为地方逺图不但孳牧一事之利而巳臣不胜惓惓体国之至缘系处置马营城堡及奉钦依着上紧提督整理务要完固事理为此今将修完两监六苑工程用过钱粮数目画图造册具本専差承差孙桂亲赍进缴谨具奏闻
一为修举马政事
题为修举马政事臣节该钦奉勑谕陜西设立寺监衙门职専牧马先年边方所用马匹全藉于此近来官不得人马政废弛殆尽今特命尔前去彼处督同行太仆寺苑马寺官専理马政尔湏查照兵部奏准事理考究国初成法亲厯各该监苑督委都布按三司能干官员踏勘牧马草场果有侵占即令退还查点养马军人果有逃亡者即令拨补见在种儿骒马实有若干设法增添务足原额倒死亏折马驹随宜追补量为分豁布置巳定责令该管官员用心牧养各该寺监等官有阘茸不职者尔即具奏黜罢或起送别用另选才能以充任使其有尽心职务功绩昭著者具奏旌擢钦此钦遵臣受命兢愓不遑宁处亲诣两监六苑查得牧马草场原额一十三万三千七百七十七顷六十亩见在止存六万六千八百八十八顷八十亩其余俱被人侵占原额养马恩队军人一千二百二十名见在止有七百四十五名其余俱逃故年久未曾勾补点视得见在牧养儿扇骒马并孳生马驹止有二千二百入十匹窃叹马政之废至于如此欲作新兴举非臣一人所能独办访得陜西布政司右参政车霆陜西按察司副使王寅陜西都司都指挥佥事房怀俱堪委用巳经遵照勑旨督委各官随同行事节经具题外续蒙圣恩车霆升任陜西苑马寺卿其后副使王寅别有分廵等项差占都指挥房怀改任守备去讫止是车霆一人常川干理今查得各监苑清出实有草场荒熟地共一十二万八千四百七十三顷一十一亩八分九厘六毫恩队军人补完见在新旧共一千九十三名招募新军一千一百八十名及查得弘治十八年十二月终各苑见在牧养儿扇骒马并驹共一万一千六百二十匹头修完马营城堡共一十九处衙门仓厫营房马廐等项屋宇共四千一百余间又选设操丁一千名委官提督操练无事不妨牧马有警可备调用前项事宜臣愚不过总其大纲至于经营布置实多车霆之力且天下之事袭巳成者易为力振久废者难为功当马政兴举之初羣咻众閧恐喝摇撼无所不至急之则他变或生缓之则弦辙如故车霆等不急不徐寛严相济委曲开导人情稍安经今二年之上复草场于灭没之余完牧军于雕耗之后保障有地防守有人孳牧之规稽考之法粗皆就绪经久可行将来官员守而无失自足以収蕃息之効查得先为一事权以修邦政事该兵部节该题奉孝宗皇帝钦依今后行太仆寺苑马寺官有缺照在京太仆寺官例务推素有才望的简用待有成绩亦照太仆寺官升擢钦此续为正卿寺体统以修邦政事该吏部等衙门会议节该题奉钦依两寺官员体统都准议行永为定制各官果有政务修举功绩显著的你每推举酌量升用不必拘定常例钦此钦遵看得车霆原任陜西布政司右参政以新例被简命为苑马寺卿本官扬厯中外积有岁年刚方有为清苦无玷年老而风节愈厉官久而初心不改节经抚按旌异言官奏保委的堪以重用其随臣整理马政修举废坠委的尽心职务功绩昭著相应旌擢若止照常格升用无以激厉人心必湏仰遵先帝成命照在京太仆寺官例推任两京相应堂上官或廵抚都御史庶足以充其藴且今四方多事用人为急一时人才固多然守法任事不避艰险如车霆者亦不易得况本官年虽七十精力未衰若不早为甄拔将来衰迈可惜如蒙乞勅吏部再为访察如果本官厯任年深公论允协合无查照新例不次拔擢大加委任仍乞给赐应得诰命使凡厥有位知所感发兴起其于治道实有补益臣备员风纪不敢蔽贤干冐天威无任悚惧缘系修举马政荐举贤能官员事理谨题请旨
闗中奏议巻二

[book_title]闗中奏议巻三
（明）杨一清 撰
○茶马类
一为修复茶马旧制以抚驭番众安靖地方事
兵部覆准户部咨陜西清吏司案呈奉本部送于户科抄出督理马政都察院左副都御史杨一清奏臣受命督理茶马亲诣西宁洮州等卫地方督同兵备守备等官陜西按察司副使萧翀署都指挥佥事蒋昂等选差抚夷官贠带领通事分投抚调各族番夷中纳茶马随据差去人贠陆续抚调各族番官指挥千百户镇抚驿丞偕其国师禅师各赍捧原降金牌信符而至臣得拜观焉其额上篆文曰皇帝圣旨其下左曰合当差发右曰不信者死臣奉宣皇上恩威抚且谕之责其近年不肯输纳茶马之罪彼皆北向稽首云这是我西番认定的差发合当办纳近年并不曾赍金牌来调止是一年一次着我每将马来换茶今后来调时天皇帝大法度在我西番每怎敢违了臣于是乃知我圣祖神宗睿谋英畧度越前代逺矣考之前代自唐世回纥入贡巳以马易茶至宋熈宁间乃有以茶易番马之制所谓以摘山之利而易充廐之良戎人得茶不能为我害中国得马足以为我利计之得者宜无出此至我朝纳马谓之差发如田之有赋身之有庸必不可少彼既纳马而酬以茶斤我体既尊彼欲亦遂较之前代曰互市曰交易轻重得失较然可知夫王者不治边逺今责番众以差发非若秦汉喜功好大勤逺略者之所为也亦非中国果无良马而必有待乎番众也葢西番之为中国藩篱久矣汉武帝图制匈奴乃表河曲列肆郡开玊门通西域以断匈奴右臂而幕南无王庭今金城之西绵亘数千里北有敌南有番狄终不敢越番而南以番人为之世雠恐议其后此天所以限别区域絶内外者也不然则敌骑长驱宁河岷陇之区鲜不为其蹂践欲晏然无事得乎国初散处降兵各分部落随所指拨地方安置住札授之官秩聮络相承以马为科差以茶为价使知虽逺外小众皆王官王民志向中国不敢背叛且如一背中国则不得茶无茶则病且死以是羁縻之贤于数万甲兵矣此制西番以控北敌之上策前代略之而我朝独得之者也顷自金牌制废私贩盛行虽有抚谕巡察之官卒莫之能禁坐失茶马之利垂六十年岂徒边方缺马骑征将来逺敌既不仰给我茶敢谓与中国不相干渉意外之忧或从此生藩篱之固何所于托其所闗系诚非细故臣始至陜西行据守备河州署都指挥佥事蒋昂呈称河州卫每年招番易马止是临近春丕勒族竒塔特萨里幷归徳中左所西番敌人二十七站及腹里罗雅克且藏等族熟番调来中马给茶其哈章咱上下喀儒阿咱尔多恭运珠卜等族番人递年累抚老番俱故后生不知法度强硬生抝不肯前来中马又被哈章咱多恭等族番人纠引番贼专一伏路抢杀过往官军粮赏财物虽经呈禀上司差官量带军马通事出境不过追抚止照番俗事理发落因循年久未蒙天威加兵各番轻视国法愈加恣肆为恶抢扰地方以为得计若不早为处置虑恐余族番夷一槩仿效不惟废弛马政抑且有损国威合无具奏差委谋略公廉官员动调军马通事统领前去直抵巢穴务将前项累抚不来中马为恶哈章咱多恭运珠卜等族番人量剿一二族俾无遗种庶使余族番夷寒心知惧实为经久便益等因到臣看得本官父祖以来守备河州熟知番情必有所见但兴师动众劳费不赀陜西地方疲敝又兼北敌不时出没前项事情难以轻议况御戎上策莫如自治各番虽不中马未尝一日无茶彼既坐得之何求于我且中国之人明知禁例肆行无忌于番夷乎何诛臣乃申严禁令严督所司缉捕私贩根究株引不少假借茶徒稍稍敛迹茶价顿増已而招调番人逺近毕集稔恶如多恭哈章咱者亦如期而至乃知中国之茶真足以系番人之心而制其命但今停止商茶户部题奉准依许将例前报中者照旧发卖其数几二百万是又一厄也诚使私茶商贩一切禁絶不得通番不一二年番族无茶不抚亦将自来调之宁敢不至臣仰承任使恒惧无补以速罪尤深虑却顾辄罄一得之愚如此至于兴废补敝之宜谨条陈五事于后伏维圣明省览乞勅户兵二部议其可否覆奏行之仍乞断自宸衷今后有以开中商茶为言者无赐施行该部该科查照不许招商中茶前旨举奏惩治庶几番人坚内附之诚边方无意外之患不止有禆三边马政而已臣不胜惓惓体国之至等因开坐奏奉圣旨该部看了来说钦此钦遵抄出送司案呈到部看得都御史杨所奏事件除处茶园之课广价茶之积二事本部覆奏外所据复金牌之制专巡禁之官严私贩之禁三事系隶贵部掌行拟合开咨前去烦为径自查照覆奏施行等因咨部送司案呈到部看得都御史杨奏言祖宗处置敌人之道非特资彼战马兼以固我藩篱其机括则全在于严禁私茶葢其所见能识国体故其所陈俱得治要今将议奏条款议拟开立前件伏乞圣明裁处缘系修举茶马旧制及奉钦依该部看了来说事理未敢擅便弘治十七年十二月十四日本部尚书刘等具题本月二十八日奉圣旨金牌制度自何年废弛通查明白来说其余准议钦此除将准议事理通行各该衙门钦遵外查得先年奏差官贠赍捧上号金牌前往陜西洮河岷州等卫招番比对下号金牌令其各纳马给茶委的废弛年久今都御史杨因边方缺马要复旧制已称典籍磨灭多无的据今奉前该钦依缘本部查无前项卷案未审先年差官赍捧系何衙门承行内府印绶监原发金牌底簿必备载年月明白拟合查勘通行为此除外合咨前去烦照本部题奉钦依内事理钦遵施行仍备查金牌制度何年为因何事废弛作急咨报以凭覆奏
计开
一复金牌之制窃照洪武年间钦降金牌数目各卫典籍磨灭多无的据查得河州地方原设必里克卫二州七站西番二十九族原额金牌二十一面认纳差发马七千七百五匹西宁卫地方察逊鄂端罕都安定四卫巴斡绅崇绅藏等族金牌一十六面该纳差发马三千二百九十六匹洮州卫地方郭巴噶勒藏实曩日等族金牌四面该纳差发马三千五十匹上号在于内府收贮毎三年一次钦遣近臣赍捧前来公同镇守三司等官统领官军深入番境札营调聚番人比对金牌字号收纳差发马匹给与价茶如有拖欠之数次年前去催收后因边方多事陜西军民转输军饷无暇运茶腹里卫分官军又各调去甘凉宁夏等处征操别无官军可调茶马因是停止歴年滋久如察逊鄂端诸卫邈不相通诚恐数十年之后虽近番亦不复知有茶马矣今欲照旧例调军入番征收非惟病于供亿且恐激扰番夷乞勅该衙门将金牌旧额查出申明昭示各卫预先行令应纳差发马匹番族使知朝廷修复旧制各当本等差发不许生抝违背然招番必先运茶不然调来番马无价可偿失番人之望亏中国之体合无于弘治十八年十九年内如臣后所拟奏严禁私贩广积官茶其番官指挥千百户镇抚驿丞等官久不袭替亦令兵备守备官查出奏请就彼各袭原职以为统领不必令其来京以弘治二十年为招番之期乞遣廷臣赍捧上号金牌前来会同臣及陜西甘肃二处巡抚官督同都布按三司官员不湏动官军深入番族止在三卫住札差委抚夷官贠通事分投调取各番各赍原降下号金牌牵赶马匹前来上纳分别上中下三等给与价茶厚加赏劳遣回本族如不敷原数听次年征收补还事完将收过马数造册随金牌赍缴马送陜西行太仆寺印烙照例给军骑操以后三年一次举行中间二年仍照常差官赍番字文书前去各族晓谕有情愿者听其自来将马换茶不愿者不拘敢有不受约束招调不来者再三抚谕如果执迷不悛量调汉番官兵问罪诛剿以警其余庶几恩威并施番人怀威永为藩篱之固
前件看得都御史杨一清奏言钦降金牌与各番认纳差发茶马深为有见但前项制度废弛年久所查未必尽悉其旧故杨一清本内亦云典籍磨灭多无的据合无本部行移内府印绶监清查各番族原额上号金牌面数及番族名目马匹数目备细明白转行杨一清再加审处谕令番族知会约至弘治二十年为招番之期毎三年一次至期本部奏差行人一员赍捧前项金牌会同彼处督理马政并各该巡抚都御史督同三司官悉依所拟次第举行事完差去官贠将收过马匹给过价茶数目造册同原捧金牌进缴中间二年抚谕各番有愿将茶换马者听从其来亦照所拟定夺本部仍行各官转行兵备守备等官将原额番官指挥千百户镇抚驿丞等官年久不曽袭替者逐一查出保勘明白奏行本部行令就彼袭替统领番族认纳差发敢有紏引番贼生事害人一体治罪
一专巡禁之官查得先准兵部咨为一事权以修邦政事该本部题称茶马自先年停止大臣之后止是行人抚谕巡禁成化年间因是行人职轻难以革弊该巡抚奏准暂差御史前去整理今既有都御史兼理若又差御史在彼不无事权不一合无将巡茶御史行取回京一应首尾悉皆责成于今去都御史杨一清待到彼之日或行茶地方遥逺应该另添何等巡禁官员听本官奏请定夺等因具题节该奉圣旨是钦此及查得臣节该钦奉勅今特命尔不妨督理孳牧兼理茶马自潼闗迤西西安凤翔汉中平凉临洮巩昌西宁甘肃等处申明节次条例提督都布按三司军卫有司并守备把隘等官但系通番闗隘与偏僻小路俱要用心巡禁严谨把截尔仍不时亲歴点闸或督令分巡官按月省谕不许官豪势要及军民之家私自兴贩茶货潜入番境通同交易如有故违应拏问者就便拏问应奏请者具奏来闻钦此钦遵臣本闇劣猥承任使分当奔走职业不敢辞劳但陜西禁茶地方东自潼关西极甘肃南抵汉中绵亘数千里伏奸廋慝无处无之臣始至陜城拏获积年交通进贡经过番夷代买私茶诓骗财物犯人徐锐等三十余名比至巩昌地方节次拏获贩茶通番人犯百余名俱经法司问明发遣讫渠魁就擒余党溃散然恶草难去而易生竒疾难攻而易动且茶禁愈严则茶利愈厚利之所在趋者澜倒伺便而发乗隙而动者难保必无其间多干碍官豪势要之人非军卫有司之力所能钤制禁防稍疏则弦辙如故茶马大计为之奈何臣之职业重在孳牧一岁之间大半住札平凉固原等处又有提调三边骑操马匹之任前项行茶地方实难遍歴虽例该提督都布按三司官及督令守巡官行事各官俱有本等职务委任不专难以责其成効臣到平凉已及一年未尝一见分守官在陇西数月未尝一见分巡官此事势使然亦不足异所据巡禁私茶必得按察司官一贠专理乃能济事但陜西按察司额设添设副使佥事等官巳多若再添除不无官多人扰臣查得本司官若无事故除兵备边备提学管屯监收粮斛及轮管分巡清军之外实有空闲一贠合无自弘治十八年为始听臣于各官内自择有风力才干一贠常川于临洮府住札不许别项差占专一往来巡视提督各府卫州县官严禁私茶痛革通番积弊一年满日仍择委一贠交代回司计其行过事迹果能禁革奸弊使私贩息絶听臣奏保旌异擢用如或因循怠玩指实叅究黜罚如此则官不必増而政无不举矣
前件看得茶易马匹先年专差御史一贠今既责之都御史杨一清兼理委的马政事多地方广逺不无顾此失彼必须委官分理合无准其所奏本部仍行都御史杨一清毎年于陜西按察司见任官贠内拣用一贠常川于临洮府住札不许别项差占专一往来巡视提督各府卫州县官严禁私茶痛革通番积弊一年满日照例委官交代或有别项沮挠推托听本官径自叅奏若委官克举其事亦听本官奏保擢用
一严私贩之禁查得律内凡犯私茶者同私盐法论罪及查见行事例私茶有兴贩五百斤的照见行私盐例押发充军陜西等处但有汉人结交边人互相买卖借代诓骗财物引惹边衅者问发边卫永逺充军近准兵部咨为从宜处置边务事该巡按陜西监察御史李玑奏前事本部咨行臣处查访议处应奏请者奏请定夺内一件止通番访得西宁河州洮州地方土民切邻番族多会番语各省军民流聚巨万通番买马雇倩土民传译导引羣附党援深入番境潜住不出不特军民而已军职自将官以下少有不令家人伴当通番番人受其恐吓马牛任其计取变诈渐萌含愤未发诚恐一旦不受束约患可胜言且通番之人明知事例犯该充军乃互相嘻谓无故亦要投军有甚打紧似此欺玩若不重加法典则通番起衅兹其渐也又一件禁约私茶查得洪武永乐年间兴贩私茶者处死以故当时少有蹈之者间有一二私贩者包藏裹挟不过四五斤十斤而止行则狼顾鼠探畏人讦捕岂如今之贩者横行恣肆畧不知惮沿边镇店积聚如丘外境人方载行如蚁明知禁轻相谓兴贩私茶与兴贩私盐同律事发止理见在不许攀指例则五百斤以上方纔充军计使一人出本百人为伙毎人止负五十斤百人总负五千斤各执兵器昼止夜行遇捕并力万一捉去一人只是一人认罪数不及五百斤以上不过充徒余茶总收其利以此得计羣聚势凶莫之敢捕官兵遥见预为潜躱乞将兴贩私茶者合无照永乐年间旧例处死通番并把隘卖放之人亦如之如圣慈不忍寘之重典合无将私茶十斤以上与一应通番并把隘纵放之人俱发两广烟瘴地面充军等因臣叅详御史李玑所言曲尽陜西官舎军民贩茶通番情状非身履其地职任其责者不能及此查得洪武三十年十二月十一日户部节该钦奉太祖皇帝圣旨近年以来茶贱马贵不止国课有亏致使敌人放肆葢是守边者不以防御为重出榜以后守把人贠若不严守纵放私茶出境处以极刑家迁化外说事人同罪贩茶人处斩妻小入官钦此永乐六年十二月十九日节该钦奉太宗皇帝圣旨陜西四川地方多有通接生番经行关隘与偏僻小路洪武年间十分守把严谨不许放过叚疋布绢私茶青纸出境违者处死恁户部再出榜晓谕禁约还差人说与都司布政司按察司着差的当人去各关上省会把闗头目军士用心守把不许透漏叚疋布绢私茶青纸出境若有私贩出境拏获到官定将犯人与本处不用心把关头目俱各凌迟处死家迁化外货物入官钦此仰惟我祖宗不嗜杀人独于贩茶通番之境致严如此承平之余政玩法弛巳非一日充军下死罪一等而贩茶之人其视充军甘如饭食罪至于徒巳非轻典而陜西军民宁从三年之徒不肯出杖罪之赎葢各处充发军人及摆站哨瞭囚徒随到随逃以为常事上司亦尝立法查考卒莫能革其逃回者又复贩茶屡犯不悛玩法至此可谓极矣成法具存死刑至重非人臣所敢轻议然例以辅律因时救弊似宜加严以整齐之但腹里之与各边事体有异而贩茶之与通番情罪或殊合无今后但有将私茶潜往边境兴贩交易及在腹里贩卖与进贡回还边人者不拘斤数事发并知情歇家牙保俱问发南方烟瘴地方卫分永逺充军其在西宁甘肃河州洮州贩卖者虽不入番即有通番之渐一百斤以上问发附近卫分充军三百斤以上发边卫永逺充军若在腹里各府卫州县兴贩者照见行事例五百斤以上押发附近卫分充军止终本身不及前数者俱依律拟断腹里仍枷号一个月在边方者枷号两个月有力纳米赎罪如果无力解五百里之外摆站守哨但有逃回仍前兴贩事发不拘多寡问发附近卫分充军及照近年各边贩茶通番多系将官军官子弟见今甘肃总兵刘胜事发其它未发者不止刘胜一人以此守备把闗巡捕官贠不能禁治合无今后军官将官知情纵容弟男子侄伴当兴贩及守备把关巡捕官知而故纵事发叅问降一级原卫带俸差操有赃者从重论失于不知者照常发落若守备把闗巡捕官自出资本兴贩私茶但通番者问发边卫充军在西宁洮河甘肃地方发卖者三百斤以上发附近卫分充军不及数及在腹里发卖者降一级调边卫带俸差操如此则法令一新积习之弊可祛不然将来贻患臣不知其何所纪极也
前件看得祖宗茶马禁例私通罪必至死后因此法渐弛人皆易犯以致番人不服差发边臣率皆私通今都御史杨一清论列前因情词恳切葢恐禁例不严则旧制难复合无本部仍行都御史杨一清备榜通行晓谕榜谕之后敢有犯者悉照所拟问发仍行都察院转行巡按陜西监察御史陜西按察司并各问刑衙门一体遵依毋致彼此异同法有遗奸
一为修复茶马旧制以抚驭边人安靖地方事
户部覆陜西清吏司案呈奉本部送于户科抄出钦差督理马政都察院左副都御史杨奏臣受命督理茶马云云等因具本开坐奏奉圣旨该部看了来说钦此钦遵抄送到司案呈到部看得都御史杨所奏事件除复金牌之制专巡禁之官严私贩之禁三事系隶兵部掌行移咨前去经自覆奏外所据处茶园之课广价茶之积二事查照议拟开立前件伏乞圣明裁处缘系修复茶马旧制以抚驭番夷安靖地方及奉钦依该部看了来说事理未敢擅便等因弘治十七年十月二十四日本部左侍郎王俨等具题本月二十六日奉圣旨准议钦此钦遵拟合就行为此除外合行移咨前去烦照本部题奉钦依内事理钦遵施行
计开
一处茶园之课行据延安府绥徳州知州洪平呈称奉臣札付亲诣汉中府金州并西乡石泉汉阴三县会同各掌印官督同各该里老将该管茶园人户行拘到官查审得金州七铺一里定额课茶六千二百二十斤四两西乡县云停归仁逰仙三里定额课茶一万八千五百六十八斤六两五钱汉阴县在廓一里定额课茶一千三百七斤一十一两五钱石泉县石泉一里定额课茶一百九十二斤二两九钱共二万六千二百八十九斤一十四两九钱成化等年奉例各增添里分人民佃买老户茶园地土各人开垦不等仍旧幇纳前项茶课会同各官诣茶园逐一踏勘得金州该增课茶三千八百七十二斤一十二两西乡县该増课茶五千六百五十一斤汉阴县该增课茶七百二十三斤石泉县该增课茶六百六十斤共增课茶一万九百六斤一十二两造册申送到臣案照先据陜西按察司佥事唐希介呈称汉中府金州西乡石泉汉阴三县俱系产茶地方如汉阴一县原设在廓新安二里后因招抚流民増添九里近因大造黄册又添一里今以十里之民止纳二里之课况自招抚之后其延安庆阳西安等府人民流移到彼不可胜纪见今开垦日繁栽种日盛其沿江一带茶园多不起课乞行严督各该州县官贠查理等因看得汉中府前项产茶州县国初人民户口不多茶园亦少所以额课止于如此成化年间以来各省逃移人民聚集栽植茶株数多巳经节次编入版籍州县里分俱各增添户口日繁茶园加增不知几处而茶课仍旧致令各处奸顽官舎军民递年在山收买私茶通番交易觅利以此番人不乐官市沮壊马政相应查理巳经行委本官前去会同该州县掌印官勘处回报去后今据前因恐有不的又经行委按察司分巡关南道官覆勘未报访得前项州县所产茶斤不假种植随田而出荒山茂林耕治燔灼之余茶从而萌蘖焉民获其利一家茶园有三五日程歴不遍者有百余户佃种不周者以数十户百余户所佃茶园止幇一户茶课其甚少者亦多赢余较之农夫终岁勤动而恐不赡又称贷以输官者难易不同故汉中一府岁课不及三万而商贩私鬻至百余万以为常是其明验也且薄赋裕民为政美事加赋足用儒者耻言然先王之法于农惟恐其不厚于商则从而征之亦厚本抑末之意云耳今以天地自然之利民得之易官取之轻徒为犯法者之地岂可无以处之况先年茶园亦有消乏未蒙除豁新开茶园日新月盛漫无稽考致使一园一畦者课程巳多连山接陇者课程顾少非惟细民有不均之叹抑且奸民遂玩法之私深为不便但干碍加增课程未经具奏诚恐人情向背不一合无行委陜西布按二司分巡分守闗南道官贠督同汉中府掌印官亲诣前项州县遍歴园山界畔再行踏勘丈量斟酌地里逺近佃户多寡务见旧有茶园人户若干新增茶园若干或园去课存所当除豁或有园无课所当加增不必拘定知州洪平前数但要有益于官不病于民勘处停当备开旧管新收开除实在数目造册奏缴永为遵行如此则茶课均平其于茶马不为无助
前件看得都御史杨一清奏称汉中府金州并西乡石泉汉阴三县俱系产茶地方国初人民不多茶园亦少所以额课止于如此成化年间以来各省逃移人民聚集栽植茶株数多节经编入州县里分户口俱各增添日繁茶园加增不知几处茶课仍旧致令各处奸顽官舎军民递年在山收买私茶通番交易觅利以此番人不乐官市沮壊马政况先年茶园亦有消乏未蒙除豁新开茶园日新月盛漫无查考要行陜西布按二司分守分巡闗南道官贠督同汉中府掌印官亲诣遍歴园山界畔踏勘丈量一节合无依其所奏行移本官转行陜西守巡官督同该府掌印官亲诣产茶地方遍歴园山逐一从公踏勘丈量园去课存并新增茶园各若干所当除豁增添茶课各若干务要事不烦扰民得安妥处置停当备开旧管新收开除实在数目造册径自奏请定夺施行
一广价茶之积查得洪武永乐年间旧例三年一次番人该纳差发马一万四千五十一匹价茶先期于四川保宁等府约运一百万斤赴西宁等茶马司收贮内西宁茶马司收三十一万六千九百七十斤河州茶马司收四十五万四千三十斤洮州茶马司收二十二万九千斤合用运茶军夫四川陜西都布二司各委堂上官管运四川军民运赴陜西接界去处交与陜西军夫转运各茶马司交收户部请旨于在京堂上官内点差二贠赍勑前来会同陜西守镇官贠整理事体重大供亿浩繁后因边方有事停止不行近年巡茶御史招番易马止凭汉中府岁办课茶二万六千二百余斤兼以巡获私茶数亦不多毎岁约用不过茶四五万斤以此易马多不过数百匹至千匹而止补辏抑勒往往良驽相叅招易未久倒伤相继番人既病于价亏军士复不得实用要其事势亦有由然今边方在在缺马骑征官帑有限收买不敷月追岁并士卒告困近虽修举监苑马政然方收买种马孳牧求用于数年之后惟茶马可济目前之急顾茶司无数万之储纵然招致番马何所取给欲查照旧例征运四川课茶縁川陜军民兵荒之后创残巳甚边储飞挽犹自不堪宁能增此运茶之役查得洪武三十年钦依禁茶榜文内一欵本地茶园人家除约量本家岁用外其余尽数官为收买若卖与人者茶园入官钦此照得汉中府产茶州县递年所出茶斤百数十万官课岁用不过十之一二其余俱为商贩私鬻之资若商贩停革私茶严禁在山茶斤无从售卖茶园人户仰事俯育何所资藉彼见茶园无利不复葺理将来茶课亦亏夫在茶司则病于不足既无以副番人之望在茶园则积于无用又恐终失小民之业若不从宜处置深为不便臣今年正月间量发官银一千五百七十余两委官前去收买茶七万八千八百二十斤计易过儿扇骒马九百余匹若用银买须得七千余两其利如此但犹未免用官夫运送止如前数固可支持必欲广为收易汉中巩昌河西一带人民将不胜其劳扰又恐行之既久官司处置乖方亏价损民似非经常之计如遇官民两便必须招商买运给价相应臣于今年闰四月内又经出给告示招谕陜西等处商人买官茶五十万斤以备明年招番之用凭众议定毎茶一千斤用价银二十五两连蒸晒装篦雇脚等项从寛共计价银五十两令其自出资本前去收买自行运送各茶司交收明白听给价银去后且官银一万两买战马不过一千匹如前所拟买茶二十万斤分别三等马匹斟酌收买可得马几三千匹买一马者将买三马给一军者可给三军但所给茶价出自公家岁岁支给亦非可继之道若运到官茶量将三分之一官为发卖以偿商价尤为便益此与开中商茶不同开中商茶其利在商未免阻壊茶马招商买茶其利在官专为易马之资借曰官卖不过十之二三较之商茶岁百余万以通番境者何如合无自弘治十八年为始听臣督同布按二司官出榜招谕山陜等处富实商人收买官茶五六十万斤其价依原定毎一千斤给银五十两之数每商所买不得过一万斤给与批文毎一千斤给小票一纸挂号定限听其自出资本收买真细茶斤自行雇脚转运照商茶事例行令沿途官司秤盘截角如有多余夹带茶斤照私茶拟断运至各该茶马司取获实收赴臣查验明白听给价银仍行委廉干官贠分投于西宁河州二卫官为发卖毎处七八万斤至十万斤为止价银官库收侯尽勾给商如有赢余下年辏给行之数年茶可不卖夫如是茶出于山而运于商民不及知以茶易茶官不及知不伤府库之财不失商民之业而我可以坐收茶马之利长久利便之策宜无出此
前件看得都御史杨一清奏称近年巡茶御史召番易马止凭汉中府岁办课茶兼巡获私茶毎岁不过四五万斤易马不过数百至千匹而止今边方在在缺马骑征官帑有限收买不敷要自弘治十八年为始督同布按二司出榜招谕山陜等处冨实商人收买官茶五六十万斤给与小票定限听其自出资本收买真细茶斤转运照商茶事例沿途官司枰盘截角如有多余夹带茶斤照私茶拟断运至各该茶马司取获实收验给价银仍委官分投于西宁河州二卫官为发卖每处七八万斤至十万斤为止价银官库收候尽勾给商如有赢余下年辏给一节缘茶法废弛年久必须设法处置方能济事合无依其所奏本部行移本官督同布按二司官贠悉依所拟而行一二年间如果有益于官无损于商议处具奏永为定例
一为申明事例禁约越境贩茶通番事
户部覆陜西清吏司案呈奉本部送于户科抄出钦差督理马政都察院左副都御史杨奏行据陜西行太仆寺少卿郭珠呈问到犯人聂子太等各招系山西汾州陜西岷州等卫泾阳等县军民各不合躱避本处差役越闗逃来秦州礼县地名漩水潜住访得四川保宁府通江巴县并利州卫等处私茶不禁各明知有例又不合故违于弘治十六年月日不等节次到于前项地方子太等各买私茶五百斤吕懃等各买不等陆续駄运回家顿藏及转卖与已问发茶徒杨威等接买前去通番货卖各该府县卫所巡捕官兵人等亦明知不行禁捕等情及又问得犯人薛继招称弘治十七年三月二十日不合紏同在官杨刚等各不合越闗前到四川夔州府东乡县太平里产茶去处易买私茶继三百八十斤杨刚一百四十斤王得贤一百零五斤各雇脚搬运彼处无人盘诘行至陜西地方方遇巡茶人役拏获解发取问等因备呈到臣查得洪武三十年三月初八日钦奉太祖皇帝圣旨陜西四川把截私茶处紧要恁户部便差行人去陜西河州临洮四川碉门黎雅等处省谕把隘口的头目教十分严加把截不许私茶出境如今这一遭说与他知道以后每一月一遭差人去说直差到九月务要省谕他截把停当不致透漏这等说与他了敢有放过私茶出口的拏来罪他钦此永乐六年十二月十九日钦奉太宗皇帝圣旨陜西四川地方多有通接生番经行闗隘与偏僻小路洪武年间十分守把严谨不许放过叚疋布绢私茶青纸出境违者处死如今闗隘上头目军士多不用心守把巡捕往往透漏叚绢私茶出境恁户部再出榜去晓谕禁约还差人说与都司布政司按察司着他勤勤的差的当人去各闗上省会把关头目军士今后务要用心守把设法巡捕不许透漏叚疋布绢私茶青纸出境若有不听号令仍前私贩出境拏获到官定将犯人与本处不用心把闗头目俱各凌迟处死家迁化外货物入官如私贩之人同伴有能自首者免罪给与重赏钦此及查得成化七年八月内该户部题该刑科给事中王铨题称查得陜西禁茶去处已令监察御史禁约但四川建昌松潘等卫禁茶递年仍差行人省谕不过虚应故事乞勑户部计议今后四川建昌松潘等卫禁茶去处合无查照陜西事例着监察御史或布按二司官禁约本部议得行人职微无权人罔知惧委实虚应故事御史巡按一方事务繁多恐管理不周合准所拟暂且不差行人行移都察院着落分巡官贠照依禁茶时月亲诣碉门黎雅等处各该闗隘常川往来省谕守把官军巡司人等严加禁约不许纵放私茶出境敢有违者即便依律照例究治分巡官贠毎岁更替之时各将捉获私茶数目回闗本司具奏仍行本院查考具题奉圣旨是钦此又查得成化九年十月内该户部题该巡按陜西监察御史范瑛奏内开洮河等卫所属思曩日等族俱邻四川松潘地方军民兴贩细茶深入各族易换马牛乞照原差行人禁茶事例再差御史一员前去四川等处巡禁私茶等因本部议拟具题节该奉圣旨行人不必再差还着分巡官禁约钦此照得四川陜西俱系禁茶地方屡有节奉钦依事例近年以来惟陜西奉行而四川未闻各处军民惟知陜西有禁而不知四川有禁葢因分巡官贠所管事繁将茶禁视为泛常不曾用心经理以致军卫有司亦各习为玩慢各处兴贩之徒窥知彼处产茶地方广阔有利无禁往往前去收买通番货卖不止前项巳获人犯大率陜西各年拏获茶徒穷究所买之处汉中十之四四川十之六越境贩卖者如此本地通番卖茶之人不言可知且先年止于碉门黎雅建昌松潘禁茶近来又于夔州府东乡保宁府通江巴县广元等处恣肆买卖縁洮州卫所属思曩日等族既邻四川松潘地方军民贩茶深入各族易换马牛以此洮州番夷有茶节年易马俱各生抝不听抚调洮州私茶既多则河州西宁逺近生熟番夷相传贩卖俱从外境相通难以禁絶此指一处而言四川沿边一带俱与番境相邻私茶通行一年不知若干万斤岂徒为茶马之累其亏中国之体纳外夷之侮莫甚于此乃知川陜皆当禁茶祖宗成法诚不可易况建昌松潘保宁等处各有兵备官贠若非申明旧例行令与分巡官相兼着实整理则陜西茶禁虽严终恐无益如蒙乞勑户兵二部查照洪武永乐年间以来茶法事例合无转行四川巡抚巡按衙门将碉门黎雅建昌松潘等处地方着落彼处兵备官并分巡官申明晓谕严加禁约夔州保宁二府亦令分巡兵备官一体严禁利州卫合选委能干指挥一贠专管巡茶通江巴县广元东乡等处就委巡捕官贠管理各督率应捕弓兵地方火甲人等一面晓谕茶园人户不许将茶私卖与人一面各于所辖闗隘并可通私茶偏僻小路昼夜往来用心缉访巡逻但遇有私贩之人就便拏送所司依律照例问拟除建昌松潘碉门黎雅路逺去处仍行巡抚巡按稽考外其夔州东乡保宁利州一带附近陜西地方合无听臣及陜西巡茶风宪衙门带管每月各将有无获问过私茶人犯縁由取具巡捕官兵不致纵容重甘结状开申查考如再不行严禁以致各处军民仍去贩卖到于陜西拏获审出但系四川地方买来茶斤就将彼处巡捕巡茶官兵人等叅拏问罪夔州保宁二府分巡兵备官按季将督令所属捉获私茶人犯数目通行四川巡抚巡按及臣处备照以此就验其居官勤惰填注考语开报吏部都察院施行分巡官一年满日仍依前例回闗本司具奏及行都察院查考如此则拔本塞源而茶法不致阻壊利兴弊革而马政可以修举等因具本该通政使司官奏奉圣旨该部看了来说钦此钦遵抄送到司查得洪武永乐年间以来茶法事例节该本部议拟题准通行钦遵去后今该前因案呈到部看得都御史杨一清奏称四川碉门黎雅建昌松潘夔州府东乡保宁府通江巴县广元等处恣肆贩卖洮州卫所属思曩日等族邻四川松潘地方军民贩茶深入各族番人有茶节年易马俱各生抝不听抚调河州西宁生熟番人相传贩卖从外境相通难以禁约要行四川巡抚巡按衙门转行碉门黎雅建昌松潘夔州保宁二府等处地方各该兵备并分巡官申明晓谕严加禁约利州卫选委能干指挥一贠专管巡茶通江巴县广元东乡等处就委巡捕官管理各督率应捕人等一面晓谕茶园人户不许将私茶私卖与人一面各于所辖把隘并偏僻小路昼夜往来缉访遇见私贩之人拏送所司依律照例问拟建昌松潘碉
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:40:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>