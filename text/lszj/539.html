<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷之一,卷之二,卷之三,卷之四,卷之五,卷之六,卷之七,卷之八,卷之九,卷之十,卷之十一,卷之十二,卷之十三,卷之十四,卷之十五,卷之十六,卷之十七,卷之十八,卷之十九,卷之二十,卷之二十一,卷之二十二,卷之二十三,卷之二十四,卷之二十五,卷之二十六,卷之二十七,卷之二十八,卷之二十九,卷之三十,卷之三十一,卷之三十二,卷之三十三,卷之三十五,卷之三十六,卷之三十七,卷之三十八,卷之三十九,卷之三十九,卷之四十一,卷之四十二,卷之四十三,卷之四十四,卷之四十五,卷之四十六,卷之四十七,卷之四十八,卷之四十">
<meta name="description" content="系咸丰皇帝奕詝在位时的大事言行录。356卷,清官修。监修总裁官贾桢,总裁官周祖培等。1937年,日本大藏出版公司据沈阳清故宫崇谟文阁藏清代诸皇帝实录的清抄本影印出版,总名之曰《大清历朝实录》,此书为其中的一部分。全称《大清文宗协天翊运执中垂谟懋德振武圣孝渊恭端仁宽敏显皇帝实录》。咸丰十一年(1861)。十月，大学士贾桢、周祖培等奉敕纂修，同治五年(1866)成书。书中记载了奕詝自道光三十年(1850)正月继位、至咸丰十一年六月在位期间，关于政治、经济、军事、文化、外交等方面所采取的一系列措施和活动。特别是">
<title>大清文宗显皇帝实录_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大清文宗显皇帝实录</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]3766713</span> <br/>
          说明： <span class="inputVal" id="bkdec">系咸丰皇帝奕詝在位时的大事言行录。356卷,清官修。监修总裁官贾桢,总裁官周祖培等。1937年,日本大藏出版公司据沈阳清故宫崇谟文阁藏清代诸皇帝实录的清抄本影印出版,总名之曰《大清历朝实录》,此书为其中的一部分。全称《大清文宗协天翊运执中垂谟懋德振武圣孝渊恭端仁宽敏显皇帝实录》。咸丰十一年(1861) 十月，大学士贾桢、周祖培等奉敕纂修，同治五年(1866)成书。书中记载了奕詝自道光三十年(1850)正月继位、至咸丰十一年六月在位期间，关于政治、经济、军事、文化、外交等方面所采取的一系列措施和活动。特别是对在此期间发生的第二次鸦片战争、太平天国运动等重要历史事件，记载得较为详细，保存了许多重要的历史资料，对研究爱新觉罗家族史和鸦片战争史及太平天国史，具有较高的价值。</span> <br/>
          封面： <span class="inputVal" id="bkimg">Z_6007.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大清文宗显皇帝实录
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]3766713
[book_dec]系咸丰皇帝奕詝在位时的大事言行录。356卷,清官修。监修总裁官贾桢,总裁官周祖培等。1937年,日本大藏出版公司据沈阳清故宫崇谟文阁藏清代诸皇帝实录的清抄本影印出版,总名之曰《大清历朝实录》,此书为其中的一部分。全称《大清文宗协天翊运执中垂谟懋德振武圣孝渊恭端仁宽敏显皇帝实录》。咸丰十一年(1861) 十月，大学士贾桢、周祖培等奉敕纂修，同治五年(1866)成书。书中记载了奕詝自道光三十年(1850)正月继位、至咸丰十一年六月在位期间，关于政治、经济、军事、文化、外交等方面所采取的一系列措施和活动。特别是对在此期间发生的第二次鸦片战争、太平天国运动等重要历史事件，记载得较为详细，保存了许多重要的历史资料，对研究爱新觉罗家族史和鸦片战争史及太平天国史，具有较高的价值。
[book_img]Z_6007.jpg


[book_title]卷之一
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武
英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修
文宗协天翊运执中垂谟懋德振武圣孝渊恭端仁宽敏显皇帝讳奕詝宣宗效天符运立中体正至文圣武智勇仁慈俭勤孝敏宽定成皇帝第四子也。母孝全慈敬宽仁端悫安惠符天笃圣成皇后钮祜禄氏、原任乾清门二等侍卫世袭二等男追封承恩公颐龄之女。淑慎安贞。仁慈恭俭。事宣宗成皇帝恪襄内治。懋着坤仪。毓圣延厘。以道光十一年辛卯。六月。初九日。丑时。诞上于御园之湛静斋。后更为基福堂者是也。上生有圣德。神智内充。发音铿洪。举步岳重。甲午。三月。宣宗成皇帝恭谒昌陵。随侍行礼。御制诗曰。初携幼子祈慈佑。并识语云。祥呈姬瓞。福衍孙枝。慈佑无疆。欣感曷其有极。盖恩勤鞠育。隐然祖武克绳。默祈诒翼。天章流播。已可知圣心之所属焉。六龄就傅。受书于洗马杜受田。聪明天亶。学问日新。经史淹通。圣藻炳蔚十余年间。与杜受田昕夕讲求。履信书屋诗文。积有卷帙。虽宸脩念典。不尚词章。而春苑行搜。则歌赓吉日。灵坛展祀。则句咏同云。援笔成吟。胥垂典则。陈经偶暇。练艺习劳。常制枪法二十八势。曰棣华协力。刀法十八势。曰宝锷宣威。皆宣宗所赐名。而上在潜邸时。与恭亲王奕所讲肄者。博慈颜之愉悦。勖同气以匡襄。惟孝惟友。乃武乃文。非甚盛德。其孰能与于斯。庚子。正月。当孝全成皇后大事。悲深罔极。擗踊哀伤。宣宗俯鉴肫诚。每值忌辰周年。必命躬亲行礼。用展孝思。上孺慕衔悲。屡形章什。二十余年如一日焉。丙午。六月。十六日。宣宗遵密建家法。亲书上名。缄置秘函。豫立储贰。元良慎简。胥寓深心。越戊申。祈谷大祀。特命恭代行礼。盖默示以神器攸归。豫祈昊贶。精禋对越。景福灵承。由是北郊礼神。则代陈琮币。东陵敷土。则代谒桥山。以至太庙荐新。奉先殿拜。寅承主鬯。圣眷日加隆矣。是年二月。辛未。赐成大婚礼。是为孝德显皇后。三月。宣宗恭谒西陵。至龙泉峪大殿。召上至御座旁。命读朱谕。藏诸东楹。盖圣意深远。默定陵名。而亦以付托得人。俾无忘先志。上恪遵遗训。恭镌诸慕陵石牌坊南。善继善述。不益见圣人之大孝乎。十月。癸卯。宣宗幸上所。进膳。上捧觞鞠＜月卺＞。怡色趋承。问视婉愉。欢心允惬。己酉。十二月。己亥。孝德显皇后升遐。适值孝和睿皇后大事。维时宣宗圣寿臻古稀矣。万几劳垂耄之躬。七秩抱靡依之痛。衔哀积慕。圣体违和。至庚戌正月。疾大渐。特召上至寝宫并召宗人府宗令、御前大臣、军机大臣、内务府大臣、继入。手宣朱谕。立上为皇太子。命诸臣同心辅政。总以国计民生为重。无恤其他。并亲赐御用冠服朝珠。为上加诸顶项。上辞逊再三。而圣意弥坚。即宣遗诏。命即皇帝位、以嗣大统。缅维高宗仁宗。授受一堂。禀承三载。论者谓开辟未有之隆上以出震乘乾。面荷宣宗付畀。仰视丙辰受玺。辉映后先。虽茂典崇仪。未遑备举。而亲承顾命。诞荷丕基。用是寰海归心。天人协应。贻万亿年无疆之庥。乃益叹道协揆一。而祖武之绳。信有徵也。夫摹天绘日。纵拟议而难工。撮壤酌蠡。于高深乎何补。谨就宣宗实录。暨御制诗文集。条次临御以前之事实。敬胪简端。
道光三十年。庚戌。春正月。甲午朔。
○丁未。宣宗成皇帝宾天。时宣宗居圆明园慎德堂孝和睿皇后苫次。卯刻。召宗人府宗令载铨、御前大臣载垣、端华、僧格林沁、军机大臣穆彰阿、赛尚阿、何汝霖、陈孚恩、季芝昌、内务府大臣文庆、宣示朱谕。立皇四子奕詝为皇太子。午刻。宣宗疾大渐。上哭诣慎德堂。少顷。宣宗升遐。上稽颡哀恸呼号。擗踊无算。扈从近臣等、遵奉朱笔遗旨。请上即正尊位。上恭视小殓毕。奉大行皇帝灵驾进城。戌刻。奉安乾清宫西次间。上翦发成服。亲王以下、有顶带官员以上、宗室、觉罗、及三旗内务府官员、俱成服。齐集举哀。亥刻。上敬视大殓毕。奉安梓宫于乾清宫正中。行殓奠礼。
○上呼号哭泣。哀伤笃至。竟日水浆不入口。群臣伏地环跪。恳上节哀。上悲恸不能自已。左右皆弗忍仰视。
○上以上书为倚庐。席地寝苫。每日诣几筵前、供奠三次。自是日至初祭以前。有常礼。哭必尽哀。
○谕内阁、朕受皇考大行皇帝鞠育训诲深恩。昊天罔极。圣寿年届七旬。精神强固。方谓期颐可卜。爱日弥长。上年入夏以来。偶尔违和。虽气体稍逊于前。犹复躬亲视事。内外奏牍。披览如常。嗣因皇祖妣大事。哀慕毁瘠。以致气血大亏。本日卯刻。力疾召见宗人府宗令、御前大臣、军机大臣、内务府大臣、亲降朱谕。立朕为皇太子。圣训周详。谆谆以国计民生为念。朕痛哭受命。哀迫战兢。方冀朝夕有所禀承。慈躬稍节劳勚。永保康和。讵意亲奉顾命后。病势增剧。遂致大渐。龙驭上宾。抢地呼天。攀号莫及。敬思皇考御宇三十年。宵旰忧勤。万几鲜暇。举凡敬天法祖。勤政爱民。文德武功。不可殚述。至于覃敷闿泽。轸念痌瘝。各直省偶遇偏灾。发帑蠲租。恩膏立沛。以及筹思积贮。廑念河防。无非为保卫苍生之计。深仁沦浃。凡有血气者。其悲哀自必出于至诚。朕泣血椎心。尚忍言乎。惟念付畀至重。凡所以勉绍前猷。仰承先志者。实藐躬之责。茕茕在疚。惶惧日深。朕忍痛抑哀。兢兢即位。尚赖内外文武大小臣工。共矢公忠。弼予郅治。至丧服之制。钦奉皇考遗诏。令依旧制、二十七日而除。朕心实所不忍。仍当恪遵古制、敬行三年之丧。庶几稍尽孺慕之诚。至于郊庙祭祀大典。自不应因大丧而稍略其礼。其应如何遣官恭代、及亲诣行礼之处。着各该衙门查照向例、集议以闻。其天下臣民应持服制。仍照定例行。将此通谕中外知之。
○命礼亲王全龄、定郡王载铨、吏部尚书文庆、工部尚书特登额、恭理丧仪。
○戊申。上诣弘德殿、问皇贵妃安。
○谕内阁、载铨、文庆、现已改派恭理大行皇帝丧仪。前经派令前往昌西陵备料兴工之处。着改派魏元烺、吉伦泰、会同灵桂、彭蕴章、前往敬慎将事。
○又谕、昨日已降旨特派礼亲王全龄、定郡王载铨、尚书文庆、特登额、恭理大行皇帝丧仪。惟详稽典礼。仪节繁多。着添派仁寿、奕志、阿灵阿、翁心存、会同敬谨办理。
○又谕、御前侍卫中山、巴清德、特兴额、西淩阿、德崇额、皆系充当皇考御前压马顶马之人。今仍令其在朕前充当压马顶马差使。朕心实有未安。中山、巴清德、特兴额、西淩阿、德崇额、皆毋庸充当御前压马顶马差使。仍在御前侍卫上行走。
○又谕、恭理丧仪之王大臣照例成服百日外。庄亲王奕仁、惠亲王绵愉、惇郡王奕誴、瑞郡王奕志、成郡王载锐、固山贝子绵岫、绵勋、奕缙、载鈖、御前大臣、军机大臣、内务府大臣、御前行走之喀尔喀扎萨克和硕亲王车登巴咱尔、柰曼扎萨克多罗郡王固伦额驸德木楚克扎布、固山贝子德勒克色楞、御前侍卫固伦额驸景寿、都统中山、前锋统领巴清德、护军统领特兴额、副都统德崇额、乾清门行走之和硕额驸恩醇等、俱着成服百日。其余王大臣官员等、俱于大祭后释服焚化。
○又谕、据郑祖琛奏、剿捕楚匪叠获胜仗、现仍严密防捕一摺。湖南余匪窜入楚粤之交。丛山峻岭。东突西冲。势甚猖獗。经该抚督饬文武员弁。叠次歼捦。屡获胜仗。该匪等无路可奔。逃回深峒。尚复路险以守。当此贼势穷蹙。正可乘机追剿。以期净绝根株。前有旨令裕泰带兵督办。不日当可抵界。着郑祖琛。仍严饬文武员弁。会同楚兵分路兜剿。其要隘处所。确探路径。奋力夹攻。不难一鼓成捦。克期奏捷。首匪李沅发、及紧要各犯。久稽显戮。务即设法摉捦。毋令漏网。所需经费。着准其借用濠租监银两项。事竣分别筹补。
○修湖北汉阳县堤坝。从总督裕泰请也。
○己酉。上诣弘德殿、问皇贵妃安。
○谕内阁、朕恭读朱谕遗命四条。内除无庸建立圣德神功碑、及斟酌各件供奉收贮、谨当遵行外。至谕令毋庸郊配庙祔二条。事关尊崇钜典。朕不忍遽从。不敢遽定。着王大臣会同九卿翰詹科道。敬谨详晰受议具奏。
○又谕、朕痛遭大行皇帝大故。遵例安奉梓宫于乾清宫。悲深罔极。惟奉移陵寝。尚需时日。稽诸旧典。理宜殡宫移奉。以展哀诚。因念圆明园为皇考多年听政之地。清华静穆。神御所安。况皇祖妣梓宫。现方暂奉绮春园。仰维皇考哀切肫诚。自以近依慈灵。乃克隐慰在天之孺慕。虽乾隆年间存记。有正大光明殿不可改换黄瓦之谕。然礼贵因时。孝先承志。谨即定于圆明园正大光明殿。敬设几筵。蠲吉二月初二日。举行奉移典礼。所有应行事宜。着各该衙门敬谨豫备。俟奉移后。朕即以圆明园之飞云轩为倚庐。以便朝夕侍奠。用申哀悃。
○庚戌。上诣弘德殿、问皇贵妃安。
○谕内阁、朕惟自古帝王功德丕着。必有隆称显号。昭示无穷。此万世不易之典也。钦惟我皇考大行皇帝御宇。三十年来。寅畏严恭。忧勤惕励。每岁郊坛大祀。躬亲昭格展敬陵庙。尽制尽伦。遇皇祖仁宗睿皇帝皇祖妣孝淑睿皇后忌辰。必追感洒泣。怆怀弥日。孺慕终身。侍奉皇祖妣大行皇太后。娱志承欢。三十年有如一日。尊养兼至。终始无亏。大孝肫诚。实千古所未有。至于圣谟广运。勤劳万几。夕惕朝乾。有加无已。节以制度。俭以持躬。当御极之初。即特颁手谕。严声色货利之诫。以身作则。垂训方来。寡欲清心。孜孜典学。一切游观玩好。概从屏斥。自居潜邸。智勇迈伦。躬御神枪。歼除贼匪。娴骑射而发必中的。诘戎兵而备豫不虞。戡定西陲。剿捦逆裔。四城克复。一鼓荡平。绥藩服而琛赆偕来。柔远人而烽烟永息。爱民如子。一视同仁。偶值水旱偏灾。无不恩膏立沛。蠲租发粟。惠泽滂流。肆赦省刑。好生德洽。整饬吏治。敦睦宗支。奖忠节而笃勋耆。育人才而厚风俗。天心助顺。有感必通。众志成城。无思不服。凡此难名之美善。宜扬盛典于尊亲。顾予冲人。嗣膺大统。虽圣德极谦冲之。而永怀承佑启之恩。详考彝章。宜升谥号。着大学士九卿会同敬谨拟议以闻。用副朕显扬谟烈、怙戴尊崇至意。
○又谕、据王大臣等奏、三年之丧、难以举行、请仍依旧制以日易月一摺。览奏愈增哀痛。朕受皇考大行皇帝鞠育深恩。并亲承付畀之重。虽哀慕终身。尚难仰报慈恩于万一。岂持服三年。遽谓尽哀尽礼。且三年之丧。达于天子。礼经所载。振古如兹。若朕以日易月。于心实所不忍。除臣民服制、仍各钦遵旧例。朕恪遵古制。持服三年。稍伸孺慕之忱。至郊社宗庙祀典朝仪。仍可于持服中举行。并不相妨。其如何举行三年之丧。仍着各该衙门详稽典礼。妥议具奏。又谕、道光二十六年三月。皇考持降谕旨。以二名不偏讳。将来继体承绪者。上一字仍旧无庸改避。亦无庸缺笔。其下一字应如何缺笔之处。临时酌定。以是着为令典。朕敬遵成命。将御名上一字仍旧书写。毋庸改避。下一字着缺写末一笔。书作□言□一□字。以示改避之意。其奉旨以前所刻书籍。俱无庸议。
○又谕、嘉庆二十五年。皇祖仁宗睿皇帝大事。皇考曾遵成例。停止各省将军督抚提镇藩臬、及盐关织造等、来京叩谒梓宫、今大行皇帝升遐。其各直省将军督抚都统副都统提镇城守尉、并盛京侍郎、奉天府尹、及西北两路将军大臣、并学政盐政织造关差等、均不必奏请来京叩谒梓宫。致旷职守。各该员等、惟当竭诚尽职。以期无负委任。不在仪节虚文也。将此通谕知之。
○又谕、各游牧蒙古王贝勒贝子公等、俱系多年受皇考重恩之人。兹闻皇考大故。自必同深哀恸。各欲奏请迅即来京叩谒梓宫。若令其全行来京。往返跋涉。反失皇考体恤蒙古臣仆之圣意。且各游牧均有应办事件。所有各游牧内外扎萨克、青海、杜尔伯特、乌梁海、土尔扈特、和硕特等处之蒙古王公额驸台吉等、及回子伯克等、俱停止来京。着交理藩院迅即行文遵行。
○又谕、各省督抚盐关。向有呈进方物。朕现在谅阴之中。食处皆所不安。着通谕各省督抚盐政织造关差等、一应贡献。概行停止。即食品亦不准呈进。俟三年之后。再候谕旨。
○又谕、朕弟奕着封为恭亲王。奕譞着封为醇郡王。奕詥着封为钟郡王。奕譓着封为孚郡王。百日释服后。俱加恩准其戴用红绒结顶冠。朝服蟒袍。俱准用金黄色。
○辛亥。上诣弘德殿、问皇贵妃安。
○谕内阁、朕惟致孝务极夫尊崇。隆称必臻夫美备。功齐覆载。无疆协健顺之符。德厚生成。罔极深阐扬之慕。钦惟孝穆皇后孝慎皇后孝全皇后作配皇考。懋着坤仪。孝全皇后诞育朕躬。亲承顾复。懿德咸孚于宫壸。徽音永式乎邦家。朕追念恩慈。弥殷感慕。兹恭上皇考大行皇帝尊谥。宜并追崇。敬上尊谥。用展孝思。式垂万＜衤异＞。该衙门详察典礼具奏。
○又谕、本日礼部奏、朕登极日期、及颁诏典礼一摺。览奏、朕心益增感恸。惟念皇考以祖宗丕绪。传付朕躬。勉从所请。依钦天监所择吉日。于本月二十六日己未。巳时。举行登极颁诏钜典。各该衙门遵照旧仪。敬谨豫备。
○又谕、朕长兄大阿哥早年薨逝。皇考深为悼恻。蒙恩追封多罗贝勒。今朕嗣承大位。缅惟同气。倍切怆怀。着晋封为郡王。其有应行典礼。着宗人府会同礼部、内务府、酌议具奏。
○谕军机大臣等、据冯德馨奏、余匪窜回湖南、添派官兵堵捕一摺。前已有旨交裕泰驰往督办矣。又据奏称、拏获癞子山纠抢匪徒首伙多名。着冯德馨严行究审。从重惩办。并着督饬文武员弁。将该处山内藏匿、及窜逸他处各余匪。认真摉捕。务期全数弋获。不准一名漏网。以期净绝根株。傥捕拏不力。致留余孽。贻患将来。一经发觉。该抚其何以副大行皇帝简任厚恩耶。将此由四百里谕令知之。
○壬子。上诣弘德殿、问皇贵妃安。
○谕内阁、古称三年之丧。达于天子。持服特其一端。昨据王大臣等、请依旧制。以日易月。业经降旨明白宣谕。朕受皇考大行皇帝深恩罔极。今猝遭大故。哀痛方深。惟有恪守礼经。藉申永慕。非以持服三年。遂为尽孝也。今王大臣等、复援引旧章。合词奏请。览奏弥增感恸。敬稽嘉庆四年高宗纯皇帝大丧。皇祖仁宗睿皇帝系持服百日。嘉庆二十五年皇祖大丧。皇考大行皇帝亦持服百日。俱因臣工等吁请再三。未遂圣志。今朕孺慕虽殷。亦何敢有逾成宪。不得已勉从所请。缟素百日。仍素服二十七月。该王大臣等、不必再行渎请。至三年内恭遇郊社宗庙祀典朝仪。一切服色。着王大臣等、均查照成例。敬谨办理。
○癸丑。颁大行皇帝遗诏。大学士恭奉遗诏。内阁官前引。引至几筵前乾清宫檐下。上跪恭受。安奉于黄案上、行礼。大学士入殿右门。至黄案前跪。行礼。奉遗诏兴。由中门出。上跪。哀慕涕泣。敬俟诏出。乃起。上还倚庐。礼部堂官宣读遗诏。颁示天下。王以下文武官员、俱齐集跪听。举哀行礼。
○诣弘德殿、问皇贵妃安。
○谕内阁、据恭理丧仪王大臣等奏、二月初二日卯刻。大行皇帝梓宫奉移圆明园正大光明殿。请朕步送至东华门外。即乘舆出神武门、先至圆明园祇俟等语。朕仰受皇考顾复深恩。昊天罔极。且自揣年力正富。谨当恭随灵驾。亲送至圆明园。稍申哀恋之忱。
○又谕、朕长兄大阿哥。昨已降旨追封郡王。因思二阿哥、三阿哥、早年殇逝。均系朕兄。谊切同怀。追念实深悼恻。二阿哥、三阿哥、均着追封为郡王。应行典礼。着宗人府、会同礼部、内务府、酌议具奏。
○以捕盗不力。革山东登州镇总兵官德通职。

[book_title]卷之二
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武
英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修
道光三十年。庚戌。正月。甲寅。孝穆皇后忌辰。遣官祭陵寝。
○上诣弘德殿。问皇贵妃安。
○谕内阁、恭理丧仪王大臣奏、梓宫奉移山陵。请敬谨诹吉等语。所有奉移暂安龙泉峪飨殿之处。着俟秋间再行奏请诹吉。
○又谕、礼部奏、本月二十六日登极典礼。请停止举哀一日。并经恭理丧仪王大臣等。援引成宪。合词吁请。朕曷敢踰。着仍照定例停止举哀一日。
○又谕、皇贵妃侍奉皇考淑慎素着。允宜加崇称号以申敬礼。谨尊封为康慈皇贵太妃。所有应行典礼。各该衙门察例豫备。届期蠲吉举行。
○又谕、皇考大行皇帝妃嫔承侍宫闱。恪恭淑慎。均宜加崇位号。以表尊荣。琳贵妃、谨尊封为琳贵太妃。常贵人、晋封为常嫔佳贵人、晋封为佳嫔彤贵人、晋封为彤嫔。成贵人、晋封为成嫔祥贵人、晋封为祥嫔。顺常在、晋封为顺贵人。蔡答应。尚答应。李答应。那答应、并晋封为常在。所有应行事宜。着各该衙门察例具奏。
○又谕、惇郡王奕誴、着加恩在内廷行走。百日释服后。仍准其戴用红绒结顶冠。朝服蟒袍。俱准用金黄色。
○福建建甯镇总兵官陈述祖、缘事休致。以候补总兵官曹三祝、为福建建甯镇总兵官。
○乙卯。上诣大行持帝几筵前、行殷奠礼。
○诣弘德殿、问皇贵太妃安。
○谕内阁、如皇贵妃承侍皇祖多年。叠经皇考加崇位号。现在年齿最尊。允宜特晋隆称。以申敬礼。谨尊封为如皇贵太妃所有应行事宜。该衙门察例具奏。
○又谕、御前行走之科尔沁图谢图亲王色登端噜布、卓哩克图亲王巴图、巴林郡王那木济勒旺楚克、喀喇沁都楞郡王色伯克多尔济、乾清门行走之翁牛特郡王喇特那吉哩迪、喀喇沁和硕额驸布达西哩、外班之扎噜特贝勒萨迪尔、喀喇沁固山额驸布达德勒格尔、年班来京。尚未回牧及闻皇考大行皇帝大故。均行叩谒梓宫。实出伊等悃诚。若令伊等在京久住。朕心有所不忍着于二十七日释服后。即行请安。各回原牧。
○又谕、上年南河吴城七堡。启闭不能如法。以致河湖受淤。军船回空迟滞。当将河督杨以增等、一并交部严加议处。经该部分别议以降调革职。仍令福济等将是否不误归次情形。详查覆奏。兹据奏称回空军船现经陆续归次受兑。比较嘉庆十四五年新漕、尚可赶办。并将各河挑穵深通。俾清水易于攻刷。杨以增着加恩改为降四级留任。陆建瀛着加恩改为降二级留任。均不准其抵销。淮扬道查文经。着即照部议革职。并照该侍郎等所议工费。分别开销罚赔。另片奏参各员等语。所有玩视塘河要工。又复迟误之署外南营丰北守备张上、着即革职。枷示河干。以昭儆戒。督催不力之参将吕邦治、游击安振业、均着交部议处。署外南同知海阜同知娄晋、于灌塘事宜。尚能慎重无误其前参暂行革职之案。着加恩开复。
○丙辰。孝圣宪皇后忌辰。遣官祭泰东陵上诣弘德殿、问皇贵太妃安。
○谕内阁、理藩院奏、科尔沁图谢图亲王色登端噜布等八人。呈请成服百日、秋季随扈。恭送大行皇帝梓宫等语。色登端噜布等、均受皇考大行皇帝养育之恩。沦肌浃髓。伊等倾心感戴。一闻皇考大故。即在梓宫前恸哀。稽颡叩首。伊等当差皆属至诚。洵为可嘉。惟念蒙古性情不能耐热。若令成服百日。已及四月盛暑之际。伊等自系难堪。朕心实有不忍。所有图谢图亲王色登端噜布、卓哩克图亲王巴图、巴林郡王那木济勒旺楚克、喀喇沁都楞郡王色伯克多尔济、翁牛特郡王喇特那吉哩迪、喀喇沁和硕额驸布达西哩、扎噜特贝勒萨迪尔、喀喇沁固山额驸布达德勒格尔等、着仍遵前旨、于二十七日释服后即行请安回牧。秋季内扎萨克御前行走之王贝勒贝子公台吉等、俱着来京随扈梓宫。恭送到陵。所有乾清门行走及在外行走者、俱着毋庸前来。至外扎萨克道路遥远。尤不能耐热。不论在御前乾清门行走者。俱着毋庸前来。此朕体恤伊等之意。谅必知感。其本日来到之扎赉特贝勒拉木果木布扎布、郭尔罗斯公扬咱巴拉。着该院一并晓谕外。嗣后如再有叩谒梓宫者。该院即将此旨明白晓谕。以示朕轸念蒙古之至意。
○丁巳。上诣弘德殿、问皇贵太妃安。
○戊午。上诣弘德殿、问皇贵太妃安。
○派刑部左侍郎全庆、为正使。镶蓝旗满洲副都统联顺、为副使。前往朝鲜国。颁大行皇帝遗诏。
○己未。上即皇帝位于太和殿。分遣官祗告天地太庙社稷。是日黎明。大驾卤簿全设。百官齐集于朝。上素服诣梓宫前行礼。祗告受命于大行皇帝更礼服。诣弘德殿皇贵太妃前行礼。出御中和殿。内大臣执事各官行朝贺礼上御太和殿即皇帝位。升座。王贝勒贝子公文武百官行朝贺礼。礼成。上还居倚庐。上追念大行皇帝。感怆弥甚。虽勉强抑制。圣容哀伤。涕泗交颐。不能自己。近侍诸臣。仰见皇上孝思笃挚。莫不感动。是日登极礼成。颁诏天下。诏曰。我大清笃承天眷。粤自太祖太宗肇建丕基。世祖统一函夏。圣祖世宗高宗仁宗德盛化神。重熙累洽。我皇考大行皇帝临御天下三十年。宵衣旰食。郅治勤求。熙绩厘工。朝廷祗肃。深恩厚泽。洽于寰区。用是中外乂安。群黎蒙福。方期景箓延洪。永膺多祜讵意正月十四日。谕立朕为皇太子。甫经半日。龙驭遽升。即以神器属于藐躬。朕自维薄德。深惧弗胜。顾念列圣诒谋皇考付托天位不可久虚。勉抑哀忱。恪遵成命于正月二十六日。祗告天地宗庙社稷即皇帝位。以明年为咸丰元年。仰绍前徽抚衷寅惕。际兹新纶之布。用推锡类之恩所有应行事宜。条列于左。一、在京在外诸王以下至公等以上。俱加恩赐。一、内外自公主以下至格格。各加恩赐。一、内外满汉文武大小官员。俱加一级。一、内外大小各官。除各以现在品级已得封赠外凡升级及改任者。着照新衔封赠。一、文官在京四品以上。在外三品以上。武官在京在外二品以上。照现任品级各荫一子入监读书。一、内外文职自四品以下武职自三品以下。降革留任及住俸罚俸处分。准其开复。一、会试额数。俟礼部临期奏明人数。请旨酌量广额。乡试大省加三十名。省加二十名。小省加十名。满洲蒙古加六名。汉军加三名。一、各直省入学额数。大学加七名。中学加五名。小学加三名。一、国子监贡监生。及各官学教习。免坐监一月。一、各直省儒学。无论府州县卫。俱于本年以正贡作恩贡。以次贡作岁贡。一、每府州县卫。各举孝廉方正。暂赐以六品顶带荣身。以备诏用。务期采访真确。毋得滥举。一、历代帝王陵寝孔子阙里及五岳四渎等祀。应遣官致祭者。照旧例行。一、官吏兵民人等有犯。除谋反叛逆、子孙谋杀祖父母父母、内乱、妻妾杀夫、奴婢杀家长、杀一家非死罪三人、采生折割人、谋杀故杀真正人命、蛊毒魇魅毒药杀人、强盗妖言十恶等、真正死罪不赦外。军务获罪、隐匿逃人、亦不赦外。其余自道光三十年正月二十六日以前。已发觉未发觉。已结未结者。咸赦除之。有以赦前事告讦者。以其罪罪之。一、各省军流人犯。查明到配三年。实在安静守法。及年逾七十者。释放回籍。一、各旗籍内务府及五旗包衣人等、凡侵贪那移一切赔罚应追银两。实系本人家产尽绝者。查明准予豁免。其分赔代赔以及牵连着赔者。一概豁免。一、凡官员因公赔罚等项。而其子孙又代祖父着赔者。查明豁免。一、旗营官兵。有因出征及被灾借支俸饷者。免其扣还。一、满汉兵丁。有曾经效力行间。因被伤年老闲住者。除例得优恤外。查明酌加恩赉。一、各直省有同堂五世、及亲见七代者。除例赏扁额外。查明各加恩赉。一、天下之本农为重。各府州县卫。果有勤于耕种。务本力作者。地方官不时加奖。以示鼓励。一、除五旗包衣佐领下披甲人等不赏外。八旗满洲蒙古汉军护军披甲人炮手步军各赏一月钱粮一。军民年七十以上。许一丁侍养。免其杂派差役。八十以上者。给与九品顶带。九十以上者。给与八品顶带百岁以上者。给与七品顶带。一百二十岁以上者。给与六品顶带。百岁至一百二十岁以上者。均仍题明给与建坊银两。一、各处养济院所有鳏寡孤独。及残疾无告之人。有司留心以时养赡。无致失所。于戏。膺兹继体。用惠锡于垓埏。弼予仔肩。式抚绥夫兆庶。诸王文武大小臣工。其各抒忠悃。翊赞鸿猷。以昭我国家亿万年无疆之祜。布告天下。咸使闻知。
○庚申。上诣弘德殿、问皇贵太妃安。
○大学士九卿等、恭拟上大行皇帝尊谥徽称。曰效天符运立中体正至文圣武智勇仁慈俭勤孝敏成皇帝。庙号曰宣宗天下万世。称曰宣宗成皇帝。奏入。上宣谕曰。大学士九卿会同议上皇考大行皇帝尊谥曰成皇帝。庙号曰宣宗。上配列祖。永极尊崇钦惟皇考泽普垓埏。覃敷声教。功垂宇宙。丕显光华。备至德以难名。实群伦所共戴。今廷臣所拟。详慎公允。于皇考建中立极之宏模。洵相符合。深协朕怀。此天下万世之公论。非朕一人哀慕显扬之私愿亦非臣下尊亲颂美之私情也。谨据所奏恭上尊谥庙号。所有应行典礼。该部敬稽成例以闻。
○又谕朕惟礼先报本。徽称务极乎尊崇。义在制宜孝思不过夫典则。雍正十三年。皇曾祖高宗纯皇帝。恭加上列圣列后尊谥。曾钦奉圣谕。崇先特典。后世子孙。不得奉为成式。是以我皇考大行皇帝于嘉庆二十五年。恭加上列圣列后尊谥。于列圣尊谥已加至二十二字者。未敢复议加上。列后尊谥已加至十六字者。亦未敢复议加上。朕绍承大位。祗遵成宪。敬念诒谋。其有列圣尊谥未加至二十二字。列后尊谥未加至十六字者。均宜恭议增崇。显扬盛美。该衙门详稽典礼。敬拟奏闻。寻大学士等议奏仁宗睿皇帝尊谥。谨拟经武下加光裕二字。曰仁宗受天兴运敷化绥猷崇文经武光裕孝恭勤俭端敏。英哲睿皇帝。孝贤纯皇后尊谥。谨拟徽恭下加康顺二字。曰孝贤诚正敦穆仁惠徽恭康顺辅天昌圣纯皇后。孝仪纯皇后尊谥。谨拟端恪下加敏哲二字。曰孝仪恭顺康裕慈仁端恪敏哲翼天毓圣纯皇后。孝淑睿皇后尊谥。谨拟慈懿下加敦裕二字。曰孝淑端和仁庄慈懿敦裕光天佑圣睿皇后。得旨是。
○又谕、朕绍承大位。自应敬避皇考大行皇帝圣讳。惟宫殿庙宇旧名。及省郡州县名印宜如何分别避易之处。着礼部详慎妥议具奏。
○又谕、朕元妃萨克达氏。应追封为皇后所有应行典礼。该衙门察例具奏。
○辛酉上诣弘德殿问皇贵太妃安。
○修湖北武昌府沿江右岸。并潜江县土堤。从总督裕泰请也。
○壬戌。孝仪纯皇后忌辰。遣官祭裕陵。
○上诣弘德殿。问皇贵太妃安。
○派吏部左侍郎花沙纳、刑部左侍郎周祖培、知贡举。
○癸亥。上诣弘德殿。问皇贵太妃安。
○谕内阁、王大臣会同户部遵议、清查各省仓库章程。着照所拟办理。惟有治法贵有治人。各直省州县。经此次清查以后。自应痛除积习。力杜新亏。但恐不肖官员。以为宽其既往。妄冀恩可幸邀。图便已私。仍前骫法何以肃纲纪而儆官常。特再明谕各督抚大吏督率藩臬道府正已率属。各励廉隅。则属吏自知儆畏。仍随时认真稽核。务须激发天良。不惮烦劳不避嫌怨查有劣员因循玩泄。渐致新亏。视宪典为具文者。立即严行参办傥该督抚等毫无觉察。或甘为徇庇。经朕访闻确实。不但本员应置重典。定将该管各上司从重治罪。朕惟知仰遵谕旨法在必行。决不宽贷也。将此通谕知之。
○又谕前据张芾奏、遵查副将知府被参各款。当奉旨交刑部速议。兹据该部核议具奏。江西袁州协副将达崇阿、身任武职二品大员。不知认真操练。又不能约束兵丁。性好演戏。并纵容子弟演唱。实属有玷戎行。达崇阿着即革职。发往新疆充当苦差。九江府知府刘炽昌。于地方抚恤事宜。未能细心查办。致动用仓谷。与赈务户口不符。复以倡修堤工书院。任听绅士立碑邀誉。不胜表率之任刘炽昌着先行革职。交陆建瀛按照原参各款。严行审讯。如有那移仓谷重情。及详报户口、有意存蒙混情事。即从严惩办。
○又谕、本年轮应查阅山东河南江苏安徽江西等省营伍之期。山东着即派陈庆偕、河南着即派潘铎、江苏安徽江西着即派陆建瀛、逐一查阅。认真简校。如查有训练不精。军实不齐者。即将废弛之将弁据实严参。毋得视为具文。
○以刑部左侍郎周祖培、办理秋审事繁。改派大理寺卿邵灿、知贡举。

[book_title]卷之三
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武
英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修
道光三十年。庚戌。二月。甲子朔。上以奉移大行皇帝梓宫日期。祗告几筵前、行启奠礼。
○诣弘德殿。问皇贵太妃安。
○向夕。复诣几筵前、行辞奠礼。
○遣官祭先医之神。
○谕内阁、顺天府现办筹赈事例。着即停止。
○乙丑。恭移大行皇帝梓宫。安奉正大光明殿。上先于几筵前、奠酒。恸哭尽哀。届时灵驾启行。上前导。由景运门出。梓宫升大昇轝。上西向跪哭奠酒。梓宫出东华门。上步行偏左哭不停声。恭送至地安门外。跪俟梓宫过。由间道先诣绮春园。大行皇太后几筵前、奠酒。随诣圆明园宫门外祗候。梓宫至。自大昇轝。升小轝。上跪哭尽哀。梓宫入正大光明殿。上随入。立殿檐东。皇贵太妃率妃嫔、跪迎于正大光明殿后。随安奉梓宫于正大光明殿正中。上号泣行奠祭礼。王以下大臣官员俱举哀行礼。上哀号瞻恋。不忍暂离。王大臣等、奏请节哀。至于再四。乃退。
○诣永春室、问皇贵太妃安。
○赏恭请大昇轝校尉民夫银。
○自是日始。上居飞云轩苫次。
○遣官祭关帝庙。
○丙寅。上诣永春室问皇贵太妃安。
○大学士穆彰阿等、遵旨谨拟崇上孝穆皇后尊谥。曰孝穆温厚庄肃端诚孚天裕圣皇后。孝慎皇后尊谥曰孝慎敏肃哲顺和懿熙天诒圣皇后。孝全皇后尊谥。曰孝全慈敬宽仁端悫符天笃圣皇后。得旨。是。
○遣官祭文昌帝君庙。
○遣官祭历代帝王陵寝。孔子阙里长白山松花江五岳四镇。四渎之神。
○礼亲王全龄等吁恳节哀。得旨。朕惟念祖考付托之重。故不自知哀伤之至。
○浚江苏丹徒丹阳二县运河从巡抚傅绳勋请也。
○贷江苏京左、京右、高资、江阴靖江、平望、吴淞提标中左前后、城守、刘河、金山、青村南汇、孟河、常州镇江、苏镇标、太湖左右、提右柘林、川沙、抚标左右、苏州、二十八营、驻劄灾区、一季饷银。
○丁卯。上诣永春室问皇贵太妃安。
○祭先师孔子。遣协办大学士杜受田行礼。
○谕军机大臣等、朕忆大行皇帝前于祗谒西陵时曾将朱笔存记一匣。留贮龙泉峪正殿。交该总兵敬谨看守。归入交代。兹朕亟思展视。着德春将此匣妥慎封固即日派委妥员恭赍送京。交军机处呈览。将此谕令知之。
○戊辰。祭大社大稷。遣克勤郡王庆惠恭代行礼。
○谕内阁、三月二十日卯刻。大行皇太后梓宫、奉移昌陵隆恩殿暂安。届期。朕于绮春园大宫门跪送后。仍步行恭送至红桥。用申哀悃。俟梓宫渐远。朕进福园门。还飞云轩倚庐。
○添派都察院左都御史柏葰、内务府大臣基溥、恭办昌西陵工程。
○湖广总督裕泰奏、道州甯远等处连界之癞子山。闻有匪徒窜扰。现在饬属确查得旨。确查究办。
○己巳。上诣正大光明殿几筵前、行初祭礼。
○诣永春室、问皇贵太妃安。
○谕内阁、朕泣读皇考大行皇帝朱笔遗谕。训诫精详恳至。伏诵悲怆。恸深五中。谕令毋庸升配升祔二条。事关明祔钜典。天下万世观瞻所系。是用博咨廷议。令王大臣等会同九卿翰詹科道、详考典礼务求至当。兹据集议以闻。聿稽周人郊祀后稷以来。唐宋及明。或三祖并侑。或数帝分配。我朝圣圣相承。均经升配郊坛。永崇禋祀。第配位递增。而坛壝之规。制有定。敬绎朱谕若世世视为成例。率行无已。岂止有背于古训更难示信于后人。再四筹思。不能不定以限制。仰见圣德谦光。超迈前古。而所以为万世虑者。至深且远。今礼亲王全龄等所奏、谓宜仍遵列圣成宪。朕详加披阅。因思尊崇之典。莫大于严父配天。如我皇考之德泽弥纶。同符列祖。而遽停升配。虽系仰遵遗命。朕心究有难安。展转详思应照王大臣等所请郊坛大祀。俟祔庙礼成后。恭奉皇考神牌升配。并曲体遗训定以限制。嗣后郊祀配位。历亿万年。总以三祖五宗为定。自朕躬而下。不复举行。并恭录皇考朱谕首条。及朕此次谕旨。悬奉南郊斋宫。垂示久远。着为成式。世世遵循罔斁。万不准再议更张。则非徒朕克展孝思。实于皇考之功德允称。而于贻谋垂裕。训迪周详之意。亦庶克稍慰矣。礼经三昭三穆。与太祖之庙而七。宋儒朱子。谓百世不祧之庙。如周之文武世室。商之成汤三宗。不在数中。则天子七庙。特礼之常制。非合不祧之室而言。我皇考功德隆盛。允宜祔庙称宗。自应恭俟山陵礼成后。祗奉神主升祔。以致孝享而尽尊崇。凡此仰稽旧典。俯顺舆情。圣谟洋洋。万世所当效法。而朕权衡审慎。务求协乎天理人情之至。以下副四海臣民尊、亲受戴之公心。惟我皇考在天之灵。当亦默垂鉴格也。所有应行典礼。各该衙门届时敬谨详察具奏。将此宣谕中外知之。侍郎曾国藩所奏。颇有是处。其余京堂及科道等所奏。各抒己见。殊少折中各摺均着发还。
○怡亲王载垣等奏、召对时与陈孚恩语言辩论。举措失仪。自请严议。得旨。尔等虽失小节。究属忠悃之诚。而陈孚恩虽为广言起见。于大体殊属乖谬。仁寿、载铨、载垣、端华、僧格林沁、陈孚恩、均着一并交各该衙门议处寻议上。得旨。仁寿等、着罚俸六个月。准其抵销。陈孚恩、着降三级留任。准其抵销。
○庚午。孝淑睿持后忌辰。遣官祭昌陵。上诣绮春园迎晖殿大行皇太后几筵前、供奠。
○诣永春室、问皇贵太妃安。
○辛未。春分。朝日于东郊。遣成郡王载锐。恭代行礼。
○上诣正大光明殿几筵前、行大祭礼。
○诣永春室、问皇贵太妃安。
○谕内阁、朕仰承皇考付托之重。兢兢图治。深恐几务纷繁。措置未能悉当。敬念列圣御极以后。俱颁诏旨求言。盖一人之聪明智虑。或有未周。必公听并观。而后上下之情通。措施可期于允协。矧朕德薄。何敢不虚衷延纳。博采谠言。特此通行晓谕。凡九卿科道、有奏事之责者。于用人行政一切事宜。皆得据实直陈。封章密奏。俾庶务不至失理。而民隐得以上闻。诸臣务须虚公详慎。毋偏毋私。凡有裨于官方吏治带计民生者。各抒所见。切实论奏。以副朕集思广益之至意。
○又谕、杨殿邦奏、回空漕船、办理延玩、严参河工道厅一摺。除淮扬道查文经。业经革职毋庸议外。着外南同知、海阜同知娄晋一员。前据福济等、奏请开复革职处分。已降旨允准。兹据杨殿邦奏称、开复系属歧误。仍请将该员交部。严加议处。着福济据实覆奏。
○谕军机大臣等、所有道光三十年以前。缘事降调革职、及遣戍释回、己未录用文武各废员。除业经病故、及已、复原官者。无庸议外。余着该部查明原案。开具简明事由分缮清单呈览。
○准江南、江安、苏松、各帮丁缓买行月等米。
○壬申。上诣永春室、问皇贵太妃安。
○谕内阁、朕恭读大行皇帝祗谒西陵时、留贮龙泉峪正殿存记。奉朱笔。敬瞻东北。永慕无穷。云山密迩。呜呼。其慕与。慕也。钦此。仰见我皇考感念松楸。孝思不匮。用垂遗训昭示来兹。朕抱痛终天。期先继志。望佳城而悲怆睹手泽之如新。寻绎再三。弥深感恸。所有龙泉峪陵名。应即敬称慕陵朕当和泪濡墨。敬谨书写。命武英殿选工镌刻以彰圣孝而慰先灵。
○又谕、昨因杨殿邦奏参厅员。与福济等前奏两歧当交福济据实覆奏兹据奏称此次塘河工程并非署外南同知、海阜同知娄晋经手奏请开复。系查照旧章办理。娄晋仍准其开复杨殿邦奏请严议之处。着毋庸议。
○谕军机大臣等、龙泉峪陵寝石牌楼中间。应行镌字之处。着德春敬谨量度。将高宽尺寸若干。用纸比对准确即将样纸迅即送京。交军机处呈览。将此谕令知之。
○癸酉。上诣正大光明殿几筵前供奠。
○诣永春室、问皇贵太妃安。
○谕内阁、德勒克多尔济、奏请来京叩谒梓宫一摺德勒克多尔济、曾受皇考大行皇帝重恩。兹请叩谒梓宫情词恳切着照所请。所有库伦办事大臣印篆着玉明暂行署理。德勒克多尔济、着加恩准其驰驿来京。
○又谕、哈勒吉那奏、吹布藏呼图克图为伊侄喇科呼图克图、前赴多伦诺尔庙、呈请给与路引。请旨等语。喇科呼图克图。暂行毋庸前赴多伦诺尔庙。着仍驻原牧数年俟经咒娴熟。再行请旨。
○谕军机大臣等向来奉安山陵例由礼部奏派大臣官员、前往守护。恭查道光二十八年。钦奉上谕此例着永远停止交军机大臣敬谨存记。着传知礼部、恪遵办理。
○又谕、本日据裕泰驰奏查探逆匪。窜赴广西裹胁渐多现派官兵分投迎剿。又据郑祖琛驰奏、湖南匪徒。窜入粤境现在筹办情形各一摺。并据郑祖琛片奏咨会湖南贵州、分投截剿等语。此次湖南匪徒滋事。先经窜入广西。经该省官兵击退窜回若使湖南兵勇得力。何至复由城步翻山、窜至龙胜一带。因思该匪等如此窜扰。实由湖南省文武各官、围捕不密所致。目下匪党益肆凶残。湖南员弁、尚皆观望不前。而粤省文武乃能不分畛域。越境穷追。以致玛隆阿奋勇捐躯。湖南各官、扪心自问。其能腼颜无愧乎。现在该匪等、四路奔窜。该处山径丛杂若非各省协力兜拏。必至乘间逃逸。裕泰接奉此旨。务当激发天良。会同郑祖琛。督饬兵弁。激励绅勇。解散胁从。并力夹攻。其龙胜一带现无提镇大员。着广西提督闵正凤、即日驰往。以期堵剿得力。至湖南之长安堡等处可能怀远之沙宜。并通贵州永从等处。谝该匪已欲觅路逃往。尤不可不严为防堵。并着乔用迁、遴委员弁。在于界连湖南地方。督率兵勇认真堵截。断不可令其窜逸。本日已有旨。将向荣调补湖南提督。计日可到。至永州镇一缺。裕泰即于孙应照、谷韫灿、二员内、拣选奏请补用。裕泰统辖两省。当此防剿失机。匪踪日肆之时。若再不奋力歼捦。致使蔓延为害。该督其何颜以对邻封文武、及两省士民耶。郑祖琛、乔用迁。均久任封圻。目击邻匪冲突。亦必愤切同仇。协剿不遗余力。无俟朕谆谆告诫为也。将此由四百里谕知裕泰、郑祖琛、乔用迁、并谕令闵正凤、向荣知之。
○调四川提督向荣、为湖南提督。以四川川北镇总兵官苏布通阿、为提督。
○以调度乖方、革湖南提督英俊、永州镇总兵官双德等职。仍留剿贼。
○予广西阵亡参将玛隆阿、蔡葬世职、如副将例。
○甲戌。孝康章皇后忌辰。遣官祭孝陵。
○上诣绮春园迎晖殿大行皇太后几筵前、行月祭礼。
○诣永春室、问皇贵太妃安。
○以原派前往朝鲜国颁大行皇帝遗诏之副使联顺。差使较繁。改派正蓝旗汉军副都统德兴、为副使。
○湖北巡抚龚裕奏、请将蒲圻、黄陂、孝感、安陆、云梦、应城、随、应山、八州县、应解荆南米石。与崇阳等州县漕米互相抵兑。免误运行。下部知之。
○以直隶河屯协副将博勒洪武、为四川川北镇总兵官。
○乙亥。上诣正大光明殿几筵前、供奠
○诣永春室、问皇贵太妃安。孝德皇后殡宫月祭。遗官行礼。
○颁给京师太学、山东阙里、暨各直省府州县学宫、御书扁额。曰德齐帱载。
○予故浙江镇海县知县王梦弼、江苏昆山县教谕何锡九、江西广信府同知顾麟趾、云南迤南道胡启荣、四川巴县知县毛辉凤、陕西白水县知县徐元润、平利县知县司徒修、河南河南府知府萧元吉、汤阴县知县马应宿、入祀名宦祠。从总督刘韵珂、李星沅、陆建瀛、林则徐、琦善、布彦泰、巡抚潘铎、请也。
○予浙江故封职黄凤、福建故举人王锡龄、安徽故训导夏銮、四川故训导倪坤、江西奉新县知县陈凤廷、山东故道员李廷杨、广东故礼部郎中冯成修、学正劳潼、入祀乡贤祠。从总督刘韵珂、陆建瀛、琦善、徐广缙、巡抚陈庆偕请也。
○丙子。上诣永春室、问皇贵太妃安。
○谕内阁、为政以得人为首务。我朝列圣御极建元。均于三年大比之外。特开乡会恩科。广罗俊彦。今朕缵承大统。宜遵成式。嘉会士林。着于咸丰元年举行乡试恩科。二年举行会试恩科。用副朕作育贤才至意。
○定郡王载铨等奏、遵议江西清查案内。垫解民欠银两。请令各州县。按限追缴。不准再敛于民傥限满无完照那移仓库例惩办。所缴银两于年终奏报以凭稽核。嗣后各应徵解钱粮随徵随解。不准再有垫解名目。凡遇交代。务令于印结内。声明并无垫解民欠字样。至该省上次清查案内、应完银七万五百余两。此次清查案内。应提银二十九万余两。应令该抚转饬赶紧造报户部。克期拨用。从之。
○丁丑。上诣正大光明殿几筵前、行月祭礼。向夕、复诣几筵前供奠。
○遣官祭昭忠祠。
○谕内阁、直省司道府厅州县、以及营伍员弁内。各省抚见闻所及随时察看。自必知之最悉。如查有才德兼优。诚心任事。确有实据者。着出具切实考语秉公具摺。酌保数员。候朕简用。历任后。除公罪不论外。如有作奸犯科。身罹私罪。惟该保之督抚是问。其有贪婪不法。以刻为明。或年老昏愦。不能办事者亦着据实参奏。不准姑容。尔督抚等、均受皇考深恩简用封疆大吏各矢公忠。为国为民。毋稍瞻徇冒滥用副朕整饬官方至意。
○戊寅上诣永春室问皇贵太妃安。
○谕内阁、惠亲王系朕之叔。内廷召对与朝会迥不相同。若动辄叩拜。与诸臣略无区别。朕心实有不安。嗣后除朝会大典。仍遵定例行礼其寻常召对。以及三年后内廷宴赉。均无庸叩知。至宫中祭神赐食祭肉礼应向上叩拜。惟不必于朕前随众行礼。遇有赏赐物件着具摺谢恩。无庸当面叩首。以示朕敬长亲亲之至意。
○以正黄旗满洲都统赛尚阿、署镶白旗汉军都统。正红旗汉军都统阿勒清阿、署镶白旗蒙古都统。科尔沁郡王僧格林沁署镶黄旗蒙古都统镶白旗满洲副都统华山泰、署正蓝旗汉军副都统。

[book_title]卷之四
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武
英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修
道光三十年。庚戌。二月。己卯。上诣正大光明殿几筵前、供奠。
○诣永春室、问皇贵太妃安。
○赏工部尚书杜受田、太子太傅衔。其父前任礼部侍郎堮、御书扁额。曰达尊锡类。
○命翰林院编修蔡念慈、冯培元、何彤云、在南书房行走。
○庚辰。上诣绮春园迎辉殿大行皇太后几筵前、供奠。
○诣永春室、问皇贵太妃安。
○遣官祭黑龙潭、昭灵沛泽龙王之神。玉泉山、惠济慈佑灵濩龙王之神。昆明湖、安佑普济沛泽广生龙王之神。密云县白龙潭、昭灵广济普泽龙王之神。
○遣官祭圆明园惠济祠河神庙。
○谕内阁、沿海各省。设立水师营汛。遇有洋匪窃发。巡逻缉捕。是其专责。现据御史王本梧奏。浙省水师。废弛已极。兵则怠惰偷安。官则因循推诿。且有吸食鸦片烟者。间或摉捕零匪塞责。遇大帮洋盗。不敢过问等语。水师营务。积久废弛。势所不免。缉捕之要。首在整饬舟船炮械。严杜奸民接济。而总在将弁得人。方足励戎行而收实效。着通饬沿海各督抚、按照该御史所陈六条。核实办理。并督饬弁兵、按期出洋会哨。不准虚应故事。傥查明将弁中、有怯懦无能。视巡洋为畏途者。即行据实严参惩治。总期督率得人。于巡逻缉捕。认真讲求。庶盗风寝息。商旅安行。洋面可期静谧矣。将此通谕知之。
○辛巳。上诣正大光明殿几筵前、供奠。
○诣永春室、问皇贵太妃安。
○谕军机大臣等、有人奏、湖南宝庆贼匪滋事。上年冬间。叠据该抚冯德馨。奏报剿办情形。均经大行皇帝谕令妥速剿办。勿使窜逸蔓延。乃冯德馨。不知仰禀庙谟。屡误机会。由长沙前往宝庆。十二日之久。仅行三百里。该抚既畏葸不前。以致官兵皆不用命。贼众直冲永州营之前。镇筸营之后。抢掠器械而逃。两营无一人敢撄其锋。又该抚于贼逃之后。谬以收复城池入奏。且言教官、典史、尚无下落。殊不知两学教官。均在城尚无恙。是其于城内官之存亡。亦不能探问真确。徒因贼众已逃。率以凯撤入奏。归途州县办差。稍不如意。大为震怒。及至后来贼势复振。乃仓皇自请处分各等语。若如所奏。冯德馨身任封圻。于军务紧急之时。任意迁延。贻误匪浅。着裕泰、按照所奏情节。逐款详查。据实参奏。断不准稍涉徇隐。原摺着钞给阅看。至巡抚大员。已经查办。其拥兵不行捕贼之武职大员。更非寻常失事可比。着即遵大行皇帝谕旨。一面拏问严讯。一面具奏。冯德馨、现已批准来京。如有应质对之处。着即传旨扣留。裕泰现已驰抵军营。其应如何摉捕流匪。谅必胸有成竹。迅速办理。断不可再失机会。致令贼势蔓延。是为至要。将此密谕知之。
○命湖南巡抚冯德馨来京。以布政使万贡珍、署巡抚。按察使春熙、署布政使。
○壬午。上诣永春室、问皇贵太妃安。
○谕军机大臣等、裕泰驰奏、逆匪复由广西窜赴楚境、暨贵州交界地方、飞咨派兵防剿一摺。据称、余匪现已窜入三省交界地方。丛林峻岭。路径分歧。东奔西突。此拏彼窜。且据现获贼匪供称。匪党已有一千数百余人。首要五人。其首犯即系李沅发。若不会合兜拏。必至蔓延为患。此次流匪。已经广西两次堵截。若使湖南兵勇得力。何至蔓延。裕泰已抵军营。责无旁贷。不得听信劣属蒙禀。遽谓匪徒四散。仍当首先出力。设法严剿。并着郑祖琛、乔用迁、迅速多派官兵。不分畛域。分投堵截。一面多方晓谕。散其会匪党与。毋任句结苗猺。并激励绅勇。悬赏购线。务将李沅发、及首要各犯。克日歼捦。如被胁之人。有将要犯缚献者。除重赏外。仍应量减其罪。总期犯无漏网。余党悉就歼除。不至复有窜扰之虞。方为不负委任。将此由五百里各谕令知之。
○修湖北武昌府城外路堤。从总督裕泰请也。
○癸未。上诣正大光明殿几筵前、供奠。
○诣永春室、问皇贵太妃安。
○遣官祭历代帝王庙。
○恭修宣宗成皇帝实录。命大学士穆彰阿、为监修总裁官。协办大学士户部尚书祁寯藻、吏部尚书文庆、户部尚书赛尚阿、工部尚书杜受田、为总裁官。户部左侍郎阿灵阿、李芝昌、右侍郎福济、兵部左侍郎瑞常、刑部左侍郎周祖培、工部左侍郎翁心存、为副总裁官。赛尚阿、兼蒙古副总裁官。
○谕内阁、现在记名应用水师总兵人员。业经用竣。着两江、闽浙、两广总督、各于水师副将内、即行遴选堪胜总兵者。保奏数员。送部引见。候朕记名。以备简用。该督等、统辖全省营伍。当此整顿洋务之际。需材孔亟。其水师将领。果有涉历风涛。熟谙沙线者。必应保奏。用备干城之选。不得以无员可保。一奏塞责。至所保各员。即着迅速送部引见。毋稍稽迟。
○又谕、周祖培陈奏一摺。致治首宜除弊。而除弊先当戒欺。若如该侍郎所奏。近日外任。上司多为赡徇。同官互相营私。仓库河漕。在在皆有虚饰。为大吏者。亟须洗心涤虑。率属秉公。而澄叙官方。尤在严察牧令。爱民者必登诸上考。害民者则立挂弹章。断不可任意姑容。置民生于不问。至卫民莫先于弭盗。武营有训练之责。文员亦有缉捕之司。尤宜实力整顿。务使日有起色。其设防江海之处。炮堤火器。该督抚各宜随时修葺。有备无患。其各一体祗遵。毋得因循弛懈。至于列圣实录。每日进呈恭读。宏纲钜典。朕自当默识勤编。所请另行选录之处。着毋庸议。
○又谕、陆建瀛奏、请立限清查运库一摺。两淮盐务。近年商引滞销。以致库款支绌。若竟任其那垫套搭。必且寖成亏空。亟应赶紧清厘。确求办法。所有两淮运库款目。准其予限半年。责成该督遴派妥员。逐款钩稽仍分别商欠官亏。勒限从严参追。不准稍有姑容。该督职兼盐政。责无旁贷。务当认真核办。俾旧弊悉清。新亏永杜。以重帑项而肃鹾政。
○以浙江黄岩镇总兵官郑高祥、为福建水师提督。
○赠故福建水师提督窦振彪、太子太保。予祭葬。子县丞熙、俟服阕后送部引见。
○甲申。上诣永春室、问皇贵太妃安。
○谕内阁、前经皇祖妣大行皇太后大事。曾经降旨令轮应年班之内外各扎萨克蒙古喇嘛回子等。均着过二十七个月。再行按班来京。兹遇皇考大行皇帝大事。着不论内外扎萨克、阿拉善、青海、杜尔伯特、乌梁海、土尔扈特、霍硕特、伊克明安等处。轮应年班之蒙古汗、王、贝勒、贝子、公、额驸、台吉、塔布囊、公主之子孙、御前乾清门、及在外行走者、均遵前奉谕旨。仍过二十七个月后。再行按班来京。其各项应来之呼图克图喇嘛等、亦着过二十七个月。照例来京。其藏内呈进丹书克使臣、堪布察木多之帕克巴拉呼图克图等使臣、回子伯克吐斯吐舍廓尔喀等、均着过二十七个月。再行各按年班来京。
○旌表守正捐躯江苏宝应县民王桂春妻马氏。安徽阜阳县民赵春守妻甄氏。
○修山东运河、泇河、捕河、上河、四厅堤牐各工。从河东河道总督颜以燠请也。
○乙酉。上诣正大光明殿几筵前、供奠。
○诣永春室、问皇贵太妃安。
○湖广总督裕泰奏、吁恳节哀。并请入觐。得旨。尔但实心剿办。庶不负皇考重任之恩。俟军务告蒇。再行奏请可也。
○丙戌。清明节。上诣绮春园迎晖殿大行皇太后几筵前、行清明大祭礼。
○诣正大光明殿几筵前、行清明大祭礼。
○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。
○遣官祭孝穆皇后孝慎皇后孝全皇后陵寝。
○遣官祭孝德皇后殡宫。
○遣官祭端慧皇太子园寝。
○诣永春室、问皇贵太妃安。
○丁亥。上诣永春室、问皇贵太妃安。
○遣官祭先农之神。
○以惠亲王绵愉、署正黄旗领侍卫内大臣。怡亲王载垣、署镶蓝旗满洲都统。郑亲王端华、署管钦天监事。户部右侍郎福济、署管奉宸苑事。吏部尚书文庆、署管武备院事。
○以头等侍卫萨凌德、为正红旗汉军副都统。散秩大臣纯寿、为叶尔羌帮办大臣。
○以詹事府詹事杜＜乔羽＞、为内阁学士。兼礼部侍郎衔。
○戊子。上诣正大光明殿几筵前、供奠。
○诣永春室、问皇贵太妃安。
○以睿亲王仁寿、署宗人府宗令。怡亲王载垣、署左宗正。
○赏定郡王载铨银五百两。治母丧。
○己丑。孝昭仁皇后忌辰。遣官祭景陵。
○上诣绮春园迎晖殿大行皇太后几筵前供奠。
○诣永春室、问皇贵太妃安。
○谕内阁、三月二十日。大行皇太后梓宫、奉移昌陵。所有沿途芦殿内。步军统领衙门。应行豫备激桶差使。着派明训、督率照料。
○庚寅。上诣永春室、问皇贵太妃安。
○谕内阁、给事中李道生奏、盗劫肆行、请严饬查办一摺。山东一带。为南北通衢。即非会试之年。地方官亦宜加意防范。使行旅免有戒心。兹据该给事中奏称、山东滕县南沙河地方。于正月三十日。有举人王言尧等、被盗执持刀械。劫去银物。同日峄县小山子地方。又有举人吴嘉善、被盗持刀吓劫之事。殊属不成事体。着山理巡抚、严饬文武员弁。速将行劫正贼。按名弋获。追取真赃。照律严办。但恐邻近各省。亦有疏于防范者。逸赃窜逃。势所不免。并着直隶、河南、江苏各督抚、一体严密侦缉。认真整顿。勿稍疏懈。以肃捕务而安行旅。
○谕军机大臣等、昨日据郑祖琛、闵正凤驰奏、楚匪窜扰、戕害备弁、逃回楚境、仍饬兵勇追剿、并将捦获要犯、先行正法一摺。所办甚属可嘉。湖南逆匪滋事。叠次窜往广西龙胜等处。均经该省文武。督率兵勇。奋力攻击。屡有歼捦。虽将备弁兵。间有伤亡。究系认真堵御。迫险立功。乃湖南省竟未剿捕。叠经裕泰驰奏、未据声叙歼捦若干。不过举其大概情形。铺张声势。一奏塞责。是湖南将弁之不能调度。兵勇之不用命。已可概见。现在贼厝业已窜至湖南通道县属。该处路通贵州。若不亟筹堵剿。深恐句结苗猺。蔓延日甚。裕泰业已驰至武冈州。着仍遵前旨。散其党与。激励绅勇。认真摉捕。务将首要各犯。迅就歼捦。傥再迁延观望。任听庸劣将弁。畏葸不前。贻误事机。试思统辖两省。责无旁贷。其能当此重咎否耶。至匪踪逃逸靡定。并着郑祖琛、乔用迁、闵正凤、各遵前旨。多派弁兵。分投截拏。尤在杜其句结。庶可克日歼除。谅该抚等必能不失机宜也。将此由四百里各谕令知之。
○又谕、寄谕伊犁将军萨迎阿等、御史张廷瑞奏、新疆兵饷、请酌量变通一摺。新疆厎定。几及百年。岁调兵饷百余万。该御史所奏屯田宜行。开垦宜广。杜奸民之影射。改换防之兵丁。于国计民生。大有关系。着该将军等、将所陈四条。通盘筹画。酌量变通。会同妥议具奏。原摺着钞给阅看。将此各谕令知之。
○予广西阵亡都司邓宗武、宗备苏秉华、千总周荣、祭葬世职。
○上以恭上大行皇太后尊谥。自是日始。斋戒三日。
○辛卯。上诣永春室、问皇贵太妃安。
○谕内阁、鸿胪寺少卿刘良驹奏陈一摺。前有旨、令督抚切实保举才德兼优之员。大臣以人事君。自应周知遍察。秉公慎选。惟外省积习相沿。或有以保举为捷径者。冒进滥登。不可不严行申禁。着直省各督抚、力矢公忠。破除情面。访察属员。如果廉能足称。务将实迹胪列以闻。其贪劣者。严加甄别。不准稍有偏徇。傥所保不实。将来犯有奸私劣迹。惟原保之督抚是问。至于文武官员处分。酌除苛细。无使轻重歧异。以及南河工用之撙节。淮南盐法之变通。均着各该部悉心妥议具奏。
○谕军机大臣等、有人奏、捕务废弛、请饬查办一摺。据称奉天府复州城东百余里。有地名栗子寺。四山险峻。向有回匪等潜居其中。窃掠乡民牛马。勒赎变卖。远近居民。无不受害。地方官置之不问。自上年十二月、至本年二月、抢劫重案。层见叠出等语。盛京为根本重地。若如所奏、缉捕废弛。以致盗劫肆行。尚复成何事体。着奕兴、书元、文俊、按照原参各案。严饬地方文武官员。认真捕拏正贼务获。按律惩办。仍着将各案情形。现在曾否破获。逐案据实覆奏。不准隐饰取咎。原摺着钞给阅看。将此各谕令知之。
○以南河防汛出力。予道员法良等、加衔升叙有差。
○壬辰。以恭上大行皇太后尊谥。前期遣官祭天。地。太庙。社稷。大行皇帝几筵。
○上诣永春室、问皇贵太妃安。
○遣官祭贤良祠。
○颁御笔褒答倭仁手诏、示大小臣工曰。夫言不逆耳不为谏。今倭仁之言。其庶几欤。然时异势殊。或有难于必行者。如彼引程颢所云、择天下贤俊。使得陪侍法从。名虽甚善。而实有难行。日与贤俊相处。固与狎宦官宫妾之益。相去万万矣。然贤俊之士。或有才而无德。日与习者。非翰墨之场。即驰骋之乐。反不如以礼相接。互相警戒之为善矣。至于所言辨君子小人之分。洵为切直之言。朕虚怀纳焉。嗣后凡大小臣工。尤须以国计民生为重。有所见闻。剀切直陈。以倭仁之直谏为法。岂非朕之幸欤。
○谕军机大臣等、裕泰驰奏、贼匪窜聚黔楚交界、现复添调官兵、并分派将领、相机进剿一摺。据称贼匪大队。屡次冲突。虽经该处兵勇。歼捦多名。该逆熟谙山径。屡从间道逸出。焚抢村市。戕害官兵等官。该匪见已窜聚黔楚交界山内。若不乘机堵剿。致令四出奔突。为害何可胜言。惟统兵贵专责成。军饷尤应筹裕。本日已由五百里寄谕调任提督向荣。饬令兼程前赴军营。并饬徐广缙等、迅即筹拨银二十万两。委员星夜解交军营。以济要需。如兵力尚单。应如何添调官兵。着裕泰酌量檄调。总期兵精粮足。一鼓作气。埽荡余氛。且有广西、贵州、追击堵截。趁此机会。四路进剿。使该逆腹背受敌。自无难聚而歼旃。全在该督详察形势。激励弁兵绅士。同心戮力。勿失机宜。勿存畏葸。傥不知振作。坐使逃窜蔓延。糜饷劳师。该督身罹重咎。非惟无以对朕。其何以副皇考简擢重任耶。懔之勉之。将此由五百里谕知裕泰、并谕向荣知之。
○又谕、前已有旨。着向荣调补湖南提督。命其速赴新任。现在湖南剿匪。军务紧要。该提督接奉此旨。着即兼程迅速前赴湖南军营。毋稍迟滞。将此由五百里谕令知之。
○先是、山西巡抚兆那苏图奏、清查口外各厅亏短银米。仍照前案章程追补。命定郡王载铨等议奏。至是覆奏、山西口外丰镇等九厅、亏短各项。既无侵蚀重情。应即准照山西清查成案。照数追补。又据称、口外地多沙碛。民欠较多。现经委员履勘。如实有不堪种植者。准予题豁。豁缺遗粮。择无碍游牧之荒地。试种拨补等语。查口外地方。多系蒙古游牧之所。前于道光年间。历奉谕旨。将各王公马厂禁止开垦在案。今因豁缺遗粮。议以垦荒拨补。诚恐办理不善。即于游牧有碍。应令再行妥议。至称道光十年以前漏豁民欠。应请补豁银八百九两零。查豁免民欠。向由地方官造册。开列年分数目。由该上司核明奏请。从无漏豁补豁之事。若此端一开。恐纷纷效尤。实属不成事体。所请应无庸议。仍令该抚将前欠银八百九两零。或勒限催追。或设法弥补。附入奏销册籍。报部备查。从之。
○拨广东司库银二十万两。解赴湖南。以备军需。

[book_title]卷之五
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藁本总裁官经筵讲官太子太保文渊阁领阁事武
英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修
道光三十年。庚戌。三月。癸巳朔。上素服诣太和门。恭阅大行皇太后尊谥册宝。行礼毕。还圆明园。诣绮春园。更缟素。恭候册宝至。上诣大行皇太后几筵前行礼。恭献册宝。册文曰。道协坤元。树壸仪而着范。化均羲曜。襄祖烈以垂模。严对越之鸿名。虔伸玉策。仰肃雍之懿行。彩焕璆函。钦惟皇祖妣大行皇太后。华阀钟祥。椒涂正位。兰殿表安贞之度。璇闱式敦厚之型。含章而德懋徽柔。体顺而仪昭光大。躬节俭以彰令则。深宫成浣濯之风。本恺悌以布鸿庥。寰海溥仁慈之化。回疆厎绩。胪欢特晋乎徽称。寿＜宀禹＞延厘。介福叠膺夫庆典。惟令德常绵茀禄。秩祜无疆。宜慈躬益懋升恒。扬庥未艾。何升遐之忽遘。竟攀恸以难追。率土均哀。重闱永隔。缅思芳矩。仪范如亲。仰溯遗规。显扬莫罄。用推原于百行。孝思徵不匮之忱。更阐实于千秋。和气乃致祥之本。集佥言而咸翕。垂万＜衤异＞以无穷。谨奉册宝。上尊谥。曰孝和恭慈康豫安成应天熙圣睿皇后。于戏。镂赤文而衍庆。宜特隆冠古之声。镌华玉而扬芬。庶稍展追崇之悃。伏冀慈灵默佑。祝贶式凭。宝箓常新。等球图而并重。隆名罔极。与日月以齐昭。祗备崇仪。茂昌景祚。谨言。
○诣永春室、问皇贵太妃安。
○遣官祭先蚕之神。
○以都察院左都御史柏葰、为兵部尚书。
○以正黄旗满洲副都统惠丰、为正蓝旗汉军都统。
○赠故兵部尚书保昌、太子太傅。予祭葬。谥敬僖。
○甲午。上诣正大光明殿几延前。供奠。
○诣永春室、问皇贵太妃安。
○以恭上孝和睿皇后尊谥礼成。颁诏天下。诏曰。朕惟坤贞示范。琼闱协厚德之承。履顺诒庥。镜海仰隆名之着。缅含宏于壸掖。竹荫垂慈。阐懿媺于家邦。葛覃溥化。惟至行为宫庭所重。斯徽音与宇宙同流。钦惟皇祖妣孝和皇后。德式肃雝。教敷柔顺。仪天下而为大母。共戴尊亲。合宫中知有圣人。咸深俨恪。俭能养德。淳风洽自编茅。敬以持躬。雅化彰于保艾。燕翼之源流既远。鸿基之矩矱常存。溯自皇考大行皇帝。膺图已纪卅年。娱志直如一日。尘清函夏。赖厚祜以帡幪。园侍绮春。迓欢心于尊养。兰馐表洁。欣禹甸之昇平。椒殿怡神。备箕畴之福寿。靖边陲而特崇懿号。祝纯嘏而叠播宏庥。庆典频颁。晋隆称于一十二字。洪厘懋集。介繁祉于亿万千龄。慈恩冀自此引长。前史真罕有伦比。讵意春晖顿隔。徒留遗慕于璇闺。爱景难追。遽痛归神于珠阙。企深仁而同符高厚。审上谥而莫罄推崇。于道光三十年正月初五日。奉皇考大行皇帝谕旨。恭上尊谥。称曰。孝和恭慈康豫安成应天熙圣睿皇后。性成至孝。芳型聿焕夫黄裳。德蕴太和。雅范允贻于彤管。当先帝摅诚之日。凤綍将宣。洎冲人嗣统之时。鸿慈可溯。是用恪修钜典。谨择良辰。祗告天地宗庙社稷。于三月初一日。率诸王、贝勒、文武群臣。恭奉册宝。上尊谥。曰孝和恭慈康豫安成应天熙圣睿皇后。仁徽丕着。抚报本而思深。圣善孔彰。念追崇而志肃。孝既隆夫不匮。慎守诒谋。福惟衍以无疆。永资遗泽。既展加尊之礼。宜推锡类之仁。所有应行事宜。开列于左。一、历代帝王。及先圣先贤陵墓所在。地方官随时察看。酌量修葺守护。一、内外大小各官。除现在品级。从前已得封赠外。其升级改任者。着照新衔封赠。一、满汉孝子顺孙。义夫节妇。该管官咨访确实奏闻。礼部核实旌表。一、贡监生在监肄业者。免坐监一月。一、在京、各省军流以下人犯。分别减等发落。一、各省养济院。所有鳏寡孤独。及残疾无告之人。有司留心养赡。一、穷民无力营葬。并无亲族收瘗者。地方官择地。多设义冢掩埋。毋使暴露。于戏。女中尊尧舜之称。光昭万国。域内景姒任之德。誉重千秋。布告中外。咸使闻知。
○以吏部左侍郎花沙纳、为都察院左都御史。调兵部左侍郎瑞常、为吏部左侍郎。工部左侍郎恩华、为兵部左侍郎。礼部右侍郎广林、为工部左侍郎。以内阁学士瑞麟、为礼部右侍郎。
○转京营右翼总兵福济、为左翼总兵。以吏部左侍郎瑞常、兼右翼总兵。
○调正黄旗蒙古副都统丰伸、为正黄旗满洲都统。以刑部右侍郎恒春、兼正黄旗蒙古都统。
○改派兵部右侍郎庆祺、知贡举。
○乙未。上诣永春室、问皇贵太妃安。
○谕内阁、御史文光奏、特交查议事件、未据覆奏、恐各省相率效尤等语。奉天没沟营、田庄台等处。为粮商囤聚之所。有匪徒把持行市。设立私斗。前经奉旨交该将军等、查议裁汰。已逾一年之久。未据确实覆奏。实属延缓。着该将军等、迅将如何缉私纳课之处。遵照前旨据实具奏。并将该御史所指、串通关役、私放偷漏之水经纪。及报船店各匪犯。按名拏获。从严究办。毋再玩延。至各直省、有前经奉旨交查事件。含混积压。不行覆奏者。着各该督抚。迅即详查具奏。毋稍稽延。致滋咎戾。将此通谕知之。
○又谕、御史黄兆麟奏、急筹三事一摺。保甲为弭盗要务。无如积久生玩。有司视为虚文。大吏置之不问。乡保甲长。既不得其人。盘查守御。诸法废弛。甚至窝藏匪类。句引奸宄。是安民适所以害民。不可不急思整顿。着各直省督抚、严饬各州县、力复旧章。实心办理。并饬该管各官、随时巡查。毋少疏懈。傥有抢劫、及教匪各案。即将州县官从严参处。至社仓广建。尤为备荒善政。果能劝导有方。绅富亦乐于输纳。着饬各州县、按照里数。酌设社仓。劝令富民捐输米石。以备积储。断不可令胥吏经手。致滋弊端。傥能办有成效。准其将捐输姓名。奏请议叙。各省营务。捍御攸资。若如所奏、操防训练。视为具文。提镇参游。役使兵丁。发饷克扣。种种弊端。废弛已极。着各督抚提镇、严率所属。实力操防。严除积弊。毋稍瞻徇。各省大吏。受皇考简任重恩。安民养民。及武备各要务。宜如何悉心经画。核实认真。以图报称。经此次晓谕之后。傥仍奉行故事。有名无实。除将该地方文武各员从重惩治外。定将该督抚提镇。一并严惩不贷。勿谓言之不早也。将此通谕知之。
○大学士潘世恩、因病赏假。命大学士卓秉恬、署管理户部事。
○丙申。上诣正大光明殿几筵前、供奠。
○诣永春室、问皇贵太妃安。
○协办大学士陕甘总督琦善、以大行皇帝升遐。奏恳节哀。沥陈下悃。得旨。尔惟于陕甘弊政。实力整顿。破除情面。痛改积习。尤须慎尔廉隅。慎终如始。庶不负皇考再造之恩。未有已不正而能正人者。勉之慎之。
○丁酉。上诣永春室、问皇贵太妃安。
○谕内阁、御史陈枚、奏称病民积弊一摺。课吏之法。以去害民者为先。各省漕务积弊。久经禁革。如该御史所奏、州县不恤民困。多有借催科为朘削者。当此整饬庶政之时。该督抚首当痛戒属员、务各湔除锢习。毋得浮收勒折。与小民升斗相争。至盐法先在恤商。若以招商病民。势必望风退避。于国课殊有关系。非大吏秉公核办。将何以整肃鹾纲耶。其尤为害民者。莫如纵蠹纵贼两端。若不明查暗访。将贪劣玩纵之员严参。民何以安。如有吏役把持公事。以及盗贼窝薮。着各督抚实力惩办。不得因循玩忽。自干咎戾。将此通谕知之。
○谕军机大臣等、有人奏、山东日照县知县黄虎臣、侵用官项。百计聚敛。诸城县知县何堂、藉案索诈。赃私累累单县知县徐麟。滥用非刑。串通讳盗等语。若如所奏。各该员贪酷昭着。以牧民之官。竟致民不聊生。可恨已极。陈庆偕甫经到任。无所用其回护。着即按照所参各款。严密查明。悉心讯究。按律定拟具奏。傥稍涉徇纵。致有不实不尽。山东距京甚近。经朕访闻。或别经发觉。不难另派大员。前往查办。该抚彼时代人受过。身罹重咎。不惟无以对朕。其何以对山东官民耶。懔之。原片着钞给阅看。将此谕令知之。
○又谕、有人奏、贵州苗匪肆劫。上年十二月闲。有云南举人王湜等九人。同行至黄平州。遇苗匪百余人。持械拦劫。银物一空。家丁人夫。并皆身受械伤。实缘近年黔省苗匪。纠聚愈多。不但商民时被劫杀。且有焚掠乡村。淫掳妇女之事。大吏意存消弭。州县瞻徇不理等语。若如所奏。贵州地居窎远。苗匪抗官藐法。扰害闾阎。莫此为甚。着乔用迁接奉此旨。迅饬文武员弁。按照所奏情节。严密侦缉。务期赃贼并获。大加惩办。其有聚众滋事。难以理喻者。并着设法解散。勿令养痈贻患。傥延案不办。仍致抢掠肆行。即将办理不善之地方官。从严参惩。断不准姑容取咎。懔之慎之。原摺着钞给阅看。将此谕令知之。
○戊戌。上诣正大光明殿几筵前、供奠。诣永春室、问皇贵太妃安。
○谕军机大臣等、乔用迁驰奏、湖南匪徒、窜偪黔境、严饬堵剿一摺。此次湖南逆匪滋事。先已窜往广西。经该处兵弁、奋力追击。随即折回楚境。往来奔突。旋复窜偪黔省。叠经降旨。饬令该抚调集官兵。分投截剿。兹据奏称、探闻匪徒逃窜。偪近黎平府属。又据裕泰飞咨。贼厝自怀远之葫芦江过渡。窜入贵州地界。业经调派兵勇。分防要隘。并筹备应需兵糈。自不致有疏虞。惟该省山丛路险。苗蛮杂处。一经逆匪窜入。必致句结蔓延。为患匪浅。着乔用迁、严饬将弁、务于毗连要隘处所。密加巡防。傥遇贼匪奔窜。即着亲督兵勇。不分畛域。奋力歼除。总期匪踪净绝。疆圉肃清。方为不负委任。将此谕知乔用迁、并谕令秦钟英知之。
○以大学士卓秉恬、为会试正考官。吏部尚书贾桢、都察院左都御史花沙纳、兵部左侍郎孙葆元、为副考官。
○己亥。上诣绮春园迎晖殿孝和睿皇后几筵前、供奠。
○诣永春室、问皇贵太妃安。
○调广东高州镇总兵官余万清、为四川川北镇总兵官。
○庚子。上诣正大光明殿几筵前、供奠。
○诣永春室、问皇贵太妃安。
○以工部尚书杜受田、兼署吏部尚书。
○辛丑。上诣永春室、问皇贵太妃安。
○谕内阁、本日据裕泰由四百里驰奏、官兵获胜、贼势穷蹙、现在催兵分剿一摺。据称本年二月十三日。贼匪窜至靖州哨团地方。经护提督孙应照、派令千总哈心发等。带领兵勇。枪械兼施。歼毙多名。并生捦伙匪吴志全等三名。十六日夜。追至大石桥地方。击毙贼党二十余人。生捦谢安南等十五人。游击李英等。于十九日。驰抵地平。突有贼匪四千余人。分作二队。扑拥前来。我兵两路夹攻。贼始大溃。共计轰毙贼众、五百余名。现在贼多逃散。势甚穷蹙等语。该逆等始踞城池。抗拒官兵。继复肆行窜扰。屡戕官弁。殊堪痛恨。现在我兵既获胜仗。正可乘此机会。大振军威。翦除党与。迅将首要各犯。尽数追剿。其胁从之人。傥只随行。并无助虐这事。务当讯明解散。如有将胁从老弱。割级献功。反致正贼漏网。一经发觉。定将冒功之人治罪。至剿办初次得手。尤须倍加小心。断不可因偶获胜仗。稍涉骄惰。其粤黔两处防堵。亦勿稍形弛懈。总期同心戮力。将贼百克日荡平。以靖边圉而安黎庶。将此通谕知之。
○谕军机大臣等、本日据户部遵议陆建瀛奏、淮鹾兴利除弊一摺。据原拟各条。如按旧科则。酌减外费。酌复额引。加带乙盐。均以轻成本而恤疲商。永禁整轮。核实岸费。以及删除繁文。务归简易。亦与从前奏案相符。至改捆盐包。以剔除弊混。分年批补。以调剂灾商。均属妥协。已依议行矣。惟分岸运销一层。水贩领照之后。不由地方文武员弁稽查。能否不致越界侵灌。有碍邻省引地。且改运九江。已寓行票之意。如何杜绝奸商。不令诡名领票。致盐引虚悬。回课无出。事穷则变。固不能拘泥旧章。而创始之时。必须熟筹全局。为可大可久之计。其纲食科则。请归一律。官定场价、以免居奇两条。亦皆议改章程。有无窒碍。殊难悬揣。该督身膺重寄。当国用支绌之时。独能不避嫌怨。力筹整顿。于淮鹾疲极之秋。筹补偏救弊之策。但于此三层。果否确有把握。可以久行无弊。并如何严禁灶私。均未据切实指陈。着该督博采旁咨。秉公妥议具奏。又户部片奏、裁费为救弊要着。淮南与汉岸。必须相助为理。设再任不肖官吏。藉词击肘。相率阻挠。是名为革除浮费。而仍托诸空言。安望日有起色。着陆建瀛。咨商各该督抚。不分畛域。督饬所属。实力会办。务须破除情面。不顾己私。一洗向来恶习。是为至要。前据给事中曹履泰奏、请复窝单。以符旧制。并陈利弊八条一摺。于现在办理情形。有无可以采择之处。着钞给阅看。该督肩此钜任。责无旁贷。朕深加倚赖。惟当坚持定力。认真办理。中饱之弊。亟应禁革。所论裁减浮费。必不便于贪蠹官吏。傥有掣肘阻挠之员。即行参办。但须着有成效。方为不负委任。设将来并无起色。甚至日见疲敝。朕惟该督是问。将此谕知陆建瀛、并谕令裕泰、王植、费开绶、知之。
○又谕、有人奏、本年二月初一日。有云南举人罗群书、马长春、黄椿、向丹纶等。于直隶柏乡县之张村。突遇盗匪数十人。执械持刀。抢去银两衣物。并咨文火牌等件。车夫身受重伤等语。该处距京。才八百里。如果似此。剽掠公行。捕务实属废弛。着讷尔经额、即查明饬属严拏贼犯。务获究办。傥该县有纵盗、及讳饰情弊。即着严参。不得颟顸了事。将此谕令知之。
○又谕、前因有人奏、贵州苗匪肆劫。当即寄谕该抚。严饬访缉。兹复有人奏称、贵州镇远府属之革夷寨苗匪。以抢劫为事。首匪盘踞寨中。设有头目。该寨为匪等巢穴。有五六百户之多。附近各寨。听其驱使。并制有枪炮器械。分掠乡村。劫杀奸淫。无所不至。经绅耆约甲呈报。地方官畏葸姑容。延宕至今。又片称、滇黔两省之赴试北来者。被苗匪劫去衣服银两。已有九案等语。除暴安良。疆吏之责。果能弭患于未形。何至苗匪肆劫。毫无顾忌。着乔用迁、懔遵前旨。督饬文武员弁、将首从各苗匪。严密购拏。按律惩办。毋令一名漏网。平时藉词经费无出。现当楚匪滋扰。毗连黔界。该抚已筹款调兵。即可以剿楚匪之兵饷。兼为抚黔苗之费用。一举两得。孰便于此。傥该地方文武。剿抚无方。藉词讳饰。但顾目前。不思后患。着即从严参处。乔用迁、受简畀重恩。宜何如激发天良。整顿地方。以图报称。如玩泄从事。致苗匪鸱张。或与楚匪句结煽动。朕惟乔用迁是问。恐不能当此重咎也。懔之。原摺片着钞给阅看。将此谕令知之。
○贷湖南安乡县修筑堤垸银。
○壬寅。上诣正大光明殿几筵前、供奠。
○诣永春室、问皇贵太妃安。
○谕内阁、前据礼部、遵议皇考大行皇帝圣讳。上一字。拟以灵明字样改避。下一字。拟以安定静康字样改避。今据大学士耆英奏称、天下省郡州县名印。以下一字志祯祥者甚众。四海臣民。藉获嘉休。似可仍遵嘉庆二十五年钦奉谕旨。中间避写一画一撇。与高宗纯皇帝圣讳。下一字。避从止字之命意相合等语。着照所请。所有宫殿庙宇旧名。及各省地名官名。均着毋庸改易。凡奏章文移。遇有援引官殿、地名、宫名、圣讳上一字。即照礼部所拟。以灵明二字恭代。遇下一字。仍遵圣谕。中间避写一画一撇。不从心字。毋庸以安定静康四字代易。非此概不准用。仍应敬避。该部即行通饬。一体敬谨遵行。
○又谕、通政使罗惇衍所奏甚是。胪陈往迹。勖朕以学。实出自爱君之诚。庶慰朕求谏之心。其奏请保举京员。及广开言路等语。外省司道以下。文武各员。曾降旨令各督抚等保举。以备简用。至在京部院各衙门。例有京察、截取。保送京堂、御史、等官。该臣等、身受皇考重恩。天良具在。断不致有蔽贤之患。着再饬谕在京部院大臣。各举所知。果有品学纯正。才德出众之员。无论京外家居。准其保奏。均俟召对。后再降谕旨。设后来名实不符。或竟犯有奸赃劣迹。惟原保之大员是问。至于督抚提镇学政藩臬。本有言事之责。惟近来率多循例敷奏。于用人行政诸大端。自顾身家。缄默不言。非藉口于整顿不易。即恐众怨归已。均未能剀切直陈。于政体毫无裨益。嗣后各该督抚提镇学政。于政事有关得失者。着据实胪陈。备朕采择。其藩臬两司。亦许各抒所见。密封交本省督抚。代为呈奏。以副朕明目达聪。集思广益至意。将此通谕中外知之。
○命叶尔羌帮办大臣纯寿、留京。赏前任陕甘总督布彦泰、二等侍卫。为叶尔羌帮办大臣。
○以两江督标中军副将恩长、为浙江衢州镇总兵官。
○癸卯。孝贤纯皇后忌辰。遣官祭裕陵。
○上诣绮春园迎晖殿孝和睿皇后几筵前、行月祭礼。
○诣永春室、问皇贵太妃安。
○谕内阁、左副都御史文瑞、奏陈四事。朕详加披阅。所论剀切真挚。深协朕怀。并录进乾隆元年。左都御史孙嘉淦、三习一弊疏。其论为君之道。洵属切直精深。堪为听言临政之助。台端为言路表率。文瑞、首进谠言。朕虚怀纳受。谅九卿科道。断不缄默畏葸。负朕谆切求言之意也。
○又谕、礼部侍郎曾国藩、奏陈用人三策。朕详加披览。剀切明辩。切中情事。深堪嘉纳。连日左副都御史文瑞、大理寺卿倭仁、通政使罗惇衍等。各陈时事。朕皆降旨褒嘉。其通政使司副使王庆云、鸿胪寺少卿刘良驹、及科道等摺。均分别准行交议。如该侍郎摺内、所请保举人才。康求直言。叠经降旨宣示。谅内外大小臣工。必能激发天良。仰体虚怀。弼予郅治。惟便殿日讲、为求治之本。我圣祖仁皇帝登极之初。即命儒臣。逐日进讲。无间寒暑。朕绍承丕业。夙夜孜孜。景仰前徽。勉思继述。着于百日后。举行日讲。所有一切应行事宜。着各该衙门、察例详议以闻。
○谕军机大臣等、乔用迁驰奏、遵旨防堵匪徒、添兵协剿一摺。此次湖南逆匪。窜入粤黔。往来奔突。前日已据裕泰、奏获胜仗。正可乘此机会。深入穷追。惟贵州山路丛杂。苗蛮错处。清江一带。盗贼充斥。虽据该抚奏称、另案获盗三百余名。恐幸逃者尚复不少。傥经楚匪句结。必致蔓延日甚。着乔用迁、严饬文武员弁。亲督现调官兵。分布要路。昼夜密防。遇有贼党潜入。即行尽数歼捦。毋任一名漏网。至拏获后。讯明知只被胁随行。并无助虐情事。即当设法解散。一面传谕招降。翦除党与。若讯证实已从逆、攻城戕官。罪在不赦。又不可养痈贻患。全在该抚调度有方。安良除散。方不负委任也。将此谕令知之。
○安徽巡抚王植、奏报校阅各营。所用擡炮。多不轻利。库中旧有擡枪四杆。捐廉仿制。分发各营。随时演放。臣本书生。不谙戎事。但间暇时讲求制造。终胜于仓卒所成。得旨。尔既不谙戎事。但须实力讲求。讲求既久。自有熟谙之时。断不可以此为推诿地步。
○开复衍圣公孔繁灏、革职留任处分。
○调英吉沙尔领队大臣特克星额、为喀什噶尔办事大臣。赏头等侍卫富隆阿、副都统衔。为英吉沙尔领队大臣。
○甲辰。上诣正大光明殿几筵前、供奠。
○诣永春室、问皇贵太妃安。
○孝德皇后殡宫月祭。遣官行礼。
○谕内阁、郑祖琛、闵正凤驰奏、楚匪窜至粤界、官兵大获胜仗一摺。此次楚匪窜入三省交界地方。分投滋扰。拒捕戕官。前经裕泰奏获胜仗。贼胆已落。本日复经郑祖琛奏报。叠次接仗。大挫贼锋。官兵绅勇。志切同仇。奋勇争先。不遗余力。所办甚属妥协。郑祖琛、闵正凤、调度有方。均着交部议叙。其余在事文武员弁。有始终尤为出力者。酌保数员。候朕施恩。毋许冒滥。该抚惟当振作精神。激励士卒。会同楚黔官兵。同心协力。将逃散余匪。尽数歼捦。切不可稍涉骄惰。以靖边疆而安黎庶。将此通谕知之。
○乙巳。命工部员外郎文彩、礼部员外郎聂澐、每日一员。以次听候召见。
○改铸江苏学政关防。从学政青麔请也。
○丙午。上诣正大光明殿几筵前、行月祭礼。
○诣永春室、问皇贵太妃安。
○向夕。复诣几筵前、供奠。
○丁未。上诣永春室、问皇贵太妃安。
○命光禄寺卿许乃普、在南书房行走。

[book_title]卷之六
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武
英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修
道光三十年。庚戌。三月。戊申。上诣永春室、问皇贵太妃安。
○谕军机大臣等、乔用迁驰奏、楚匪窜入黔境、现在追剿情形一摺。此次逆匪、由湖南窜扰粤黔两省交界。已据裕泰奏报、督兵迎剿获胜。复据乔用迁、郑祖琛、各奏堵击追捕。并有斩捦。叠经降旨、令各该督抚激励兵勇。乘势歼除。勿任蔓延贻患。兹据乔用迁奏称、该省文武各官。分路堵剿。行抵空洞山梁。贼匪蜂拥而至。该文武员弁、督率兵勇。奋力攻击。杀毙贼匪多名。并生捦贼目一名。旋又会同楚省官弁、合力夹攻。杀贼无数。贼匪翻山窜逸。惟该逆虽经小挫。而乌合之众。仍复不少等语。此时贼众屡次受创。势自穷蹙。第胁从日久。难免豕突狼奔。仍着乔用迁督饬道镇各员。同心协力。乘机围剿。务令克日埽除。断不准稍留余孽。并一面张贴告示。散其裹胁。俾免玉石俱焚。是为至要。将此谕令知之。
○己酉。以孝和睿皇后梓宫奉移昌陵。前期遣官告祭天。地。太庙。社稷。
○遣官告祭奉先殿。
○上亲诣告祭大行皇帝几筵。
○诣绮春园迎晖殿孝和睿皇后几筵前、行百日祭礼。
○诣永春室、问皇贵太妃安。
○谕军机大臣等、吏部尚书文庆、保奏前任刑科给事中苏廷魁、才堪简用、请饬来京供职。着徐广缙、叶名琛、即查明该员是否在籍。能否来京候简。据实具奏。将此谕令知之。
○镇国公永康、辅国公载岱、泰甯镇总兵官德春奏、大行皇太后梓宫。暂安昌陵隆恩殿。谨即筹议添派官兵。敬谨守护。仍率领该总管等。不时进内周历巡查。以昭慎密。得旨。今梓宫暂安在隆恩殿。时日既久。所关甚大。除德春有地方之责外。尔二人应轮流在彼长川住宿。或日间在署办公。至晚间再往住宿亦可。着寓所离昌陵不甚远。不时稽察。毋庸住宿亦可。要之守护办公。不致有碍。勤力率属。不可尽委之员弁也。其如何住宿之处。着妥议以闻。所议添设兵弁。俱依议。
○庚戌。上诣永春室、问皇贵太妃安。
○谕内阁、陆建瀛、傅绳勋奏、清查未能克期完竣、恳请展限等语。江苏各属、道光二十五年以后、清查仓库钱粮。因勘灾查赈。未能兼顾。案卷间有漂失。藩司署任未久。未及次第句稽。着准其展限四个月。该督等即饬藩司督同局员。上紧逐款查核。赶造各册。迅速蒇事。不准稍有舛错遗漏。如再逾限不结。随时奏参。毋任延宕。以昭核实。
○谕军机大臣等、乔用迁驰奏、遵添官兵堵截贼厝一摺。此次楚匪窜入黔界。叠经降旨、令该抚多派官兵。分路堵截。兹据乔用迁奏称、黎平府前后所调兵勇。已有四千余名。尚堪驱策。并据查明。实无苗人出境句结。亦无逸盗溷迹等语。着仍遵前旨。严饬官弁。激励士卒。迅将首要各犯。克日歼捦。一面遍行晓谕。散其裹胁。俾免日久蔓延。傥在事文武、稽察不密。致有苗蛮盗贼、句通楚匪。鸱张为患。朕惟该抚是问。恐不能当此重咎也。将此谕令知之。
○以孝和睿皇后梓宫暂安迎晖殿。加赏绮春园外围添派值班兵丁、一月钱粮。
○以孝和睿皇后梓宫奉移昌陵。赏修垫道路步甲等、半月钱粮。
○颁赐衍圣公孔繁灏。历代通鉴辑览。
○以修建喀喇沙尔城垣。予出力人员升叙有差。
○辛亥。上以孝和睿皇后梓宫发引。前期诣绮春园迎晖殿孝和睿皇后几筵前、行祖奠礼。攀恋呼号。备极哀恸。王以下文武大臣官员、俱举哀行礼。申刻。复诣孝和睿皇后几筵前、行辞奠礼。
○谕内阁、吏部尚书文庆、保举之直隶宣化府知府炳纲、刑部尚书陈孚恩、保举之湖北候补知县饶拱辰、礼部侍郎曾国藩、保举之江南升署淮阳道严正基、浙江秀水县知县江忠源、均着各该督抚、迅即饬令来京。交吏部带领引见。伺候召见。
○礼部以宗室会试中额请。得旨。取中二名。
○江苏巡抚傅绳勋奏、白茆河年久淤塞。海口石牐。启闭不能见功。必须移建距海较远之老牐桥地方。现已议定挑办。得旨。依议妥办。
○以孝和睿皇后梓宫奉移昌陵。免经过地方本年额赋十分之五。易州十分之七。
○壬子。孝和睿皇后梓宫发引。上诣几筵前、奠献。擗踊哀恸。届时、奉移梓宫出迎晖殿。至绮春园门外。升大昇轝启行。上攀掖呼号。步引至大红桥跪送。祗候梓宫过。号恸不已。王以下文武大臣等、叩请节哀。至于再四。上乃尽哀。怅立良久。始还圆明园。命惠亲王绵愉、恭送梓宫、暂安昌陵隆恩殿。
○诣永春室、问皇贵太妃安。
○谕军机大臣等、昨据协办大学士户部尚书祁寯藻、保奏前任翰林院修撰刘绎、才堪简用。请饬令来京供职。着费开绶查明该员现在有无事故。能否来京供职。据实具奏。将此谕令知之。
○江西巡抚费开绶奏、庐陵县抗粮刁徒杨习堂、聚众拆毁乡徵粮局。吉水县知县杨昇、带兵拏办。该匪徒辄敢持械抗敌。拒伤兵役。知县陈俊、先行撤任。遴委杨晓畇署理。责成拏办。得旨。严行查办。
○癸丑。上诣正大光明殿几筵前供奠。
○诣永春室、问皇贵太妃安。
○遣怡亲王载垣、诣孝德皇后殡宫、行百日祭礼。
○以通政使司副使王庆云、为詹事府詹事。
○甲寅。上诣永春室、问皇贵太妃安。
○谕军机大臣等、穆腾额等奏、达赖喇嘛、哷徵阿齐图诺们罕、闻大行皇太后慈驭升遐。不胜哀泣。叩请圣安。呈进佛尊哈达。并率集各喇嘛、尽心讽经。修造善事一摺。正月十四日。当皇考大行皇帝大故。朕曾降旨、谕令应行来京呈进丹书克之使臣堪布等、均俟二十七月后。再行来京。兹达赖喇嘛、哷徵阿齐图诺们罕、闻皇祖妣大行皇太后大故。即出至诚。率集众喇嘛等、于讽经毕。会同班禅额尔德尼、差派使臣堪布等、恭请圣安。殊属可嘉。惟思皇考大行皇帝大故之信。此时计可抵藏。该达赖喇嘛闻之。自必出于至诚。差派使臣堪布等、恭请圣安。呈进丹书克。着穆腾额等、转行晓谕达赖喇嘛等、即将皇祖妣大行皇太后大故。及皇考大行皇帝大故。遣派堪布一分来京。且将朕体恤达赖喇嘛之意。转行晓谕。并着赏给达赖喇嘛、珊瑚念珠一串。椰子念珠一串。大荷包一对。小荷包四个。赏给哷徵阿齐图诺们罕、水晶念珠一串。大荷包一对。小荷包四个。均着于抵藏之时。转行赏给。
○改铸两江总督中军营游击关防。从总督陆建瀛请也。
○乙卯。上诣永春室、问皇贵太妃安。
○谕内阁、裕泰奏、逆匪在城逃窜、文武大员疏于防范、请俟事竣后详查一摺。冯德馨身任巡抚。迁延贻误。咎无可辞。着即行革职。仍着来京听候查办。余着照所拟办理。
○谕军机大臣等、据裕泰、乔用迁驰奏、堵剿逆厝情形各一摺。此次楚匪窜入黔境。屡遭惩创。势将穷蹙。现已窜回。且据现获之犯供称、分途于湖南广西探信。明系恃其翻山便捷。希图乘间滋扰。既据乔用迁、咨会提督秦钟英、选带得力官兵。相机会剿。该匪等被追情急。自不能不折回湖南。况据裕泰奏称、审度贼情。非直趋广西之西延全州。即从五排折回楚省。若在沿边苗猺地界堵剿。散漫难图。不如虚留一路。引其窜回。为聚而歼旃之计等语。是此时匪踪奔突。折回楚省。若裕泰再不乘机督剿。尚待何时。着裕泰激励兵勇。四面围捕。毋令该匪乘间逃逸。以致滋蔓难图。并着乔用迁知会粤西。督饬员弁。并力夹攻。以期不留余孽。是为至要。将此各谕令知之。
○湖广总督裕泰奏、各营官兵会剿新甯县匪徒。现在添调官兵较多。需银接济。请在司库酌拨银九万两。解济军营。以供支用。下部知之。
○丙辰。孝和睿皇后梓宫至昌陵。惠亲王绵愉、遥向泰陵。泰东陵。恭代行礼。至隆恩门。惠亲王绵愉、诣仁宗睿皇帝神牌前、恭代行礼。安奉于隆恩殿西闲。
○遣官告祭泰陵。泰东陵。昌陵。并后土永宁山之神。
○上诣正大光明殿几筵前、供奠。
○诣永春室、问皇贵太妃安。
○谕军机大臣等、有人奏、大兴县属之西营。东安县属之东营。通州所属之余家府各地方。回民多抢夺勒赎之事。天津府城匪徒聚会。名曰锅伙。索扰铺户货船。本年正月、有拆毁住房一案。又定兴县姚村镇。正月间、有钱铺被贼明火持械、劫去钱文衣服一案。易州东关。于本月、有骑马贼匪百余人、施放火枪、打劫布铺银两布疋、并砍伤铺伙三人、捆缚数人一案。其贼均未弋获。又涞水县已革武生曹汉广、胆敢啸聚贼盗。主使强劫。闻拏拒捕。种种不法等语。畿辅重地。亟宜除莠安良。若如所奏、是盗贼横行。商民被扰。缉捕之不力。已可概见。不可不急加惩创。着卓秉恬、陆应谷、讷尔经额、严饬文武员弁。迅速查拏。从重惩办。如有地方官讳盗弥缝。缉捕懈弛。分别严参。毋稍姑息。以儆奸宄而安善良。原摺着钞给阅看。将此各谕令知之。
○又谕、前据户部议覆陆建瀛奏、淮鹾兴利除弊。并给事中曹履泰奏复窝单各一摺。当交陆建瀛悉心妥议。期为经久之计。兹据御史周炳鉴奏、淮南改票、未可轻行等语。着陆建瀛按照所奏。体察情形。统筹全局。总期确有把握。计出万全。方为不负委任。原摺着钞给阅看。将此谕令知之。
○又谕、南河外南同知娄晋、先经杨殿邦奏参该员办理灌塘事宜。甚为草率。奉旨暂行革职。旋据福济、陆建瀛、会同杨殿邦、杨以增。以塘河挑工。及灌塘事宜。均非娄晋经手。即经加恩开复。嗣据杨殿邦奏称、福济等将娄晋声请开复。系属歧误。请将娄晋严加议处。当令福济据实覆奏。据称、前请开复。系查照旧章、会同督臣漕臣河臣商办。未敢歧误。是以仍准开复。兹有人奏、大臣举劾。不应各执意见。朕思该督等、同在工次。自必同有见闻。杨殿邦等、先严参而后请开复。福济所称循照旧章。是否确有例案。杨殿邦既已会请开复于前。何又独请严议于后。种种意见纷歧。殊不可解。着陆建瀛、杨殿邦、杨以增、即将办理歧异之故。明白回奏。毋稍回护。将此各谕令知之。
○礼部以会度中额请。得旨。满洲取中六名。蒙古取中一名。汉军取中五名。直隶取中十八名。奉天取中二名。山东取中十五名。山西取中七名。河南取中十八名。陕甘取中十六名。江苏取中十四名。安徽取中十名。浙江取中十七名。江西取中十六名。湖北取中八名。湖南取中七名。福建取中九名。广东取中十一名。广西取中六名。四川取中八名。云南取中七名。贵州取中六名。
○以云南布政使骆秉章、为湖南巡抚。云南按察使张亮基、为布政使。广东南韶连道梁星源、为云南按察使。
○丁巳。以孝和睿皇后梓宫。安奉昌陵。隆恩殿。遣惠亲王绵愉、恭代行飨奠礼。
○上诣永春室、问皇贵太妃安。
○贷福建金门镇标兵存营谷价银。
○戊午。上诣永春室、问皇贵太妃安。
○谕内阁、刑部尚书阿勒清阿、保举之直隶通永道谭廷襄、广东惠潮嘉道张春育、吏部侍郎侯桐、保举之江西督粮道邹鸣鹤、户部侍郎福济、保举之甘肃甘凉道李恩庆、直隶冀州直隶州知州陈稼生、刑部侍郎周祖培、保举之广东广州府知府易棠、奉天锦州府知府崇祥、刑部侍郎恒春、保举之山西解州直隶州知州陈景曾、直隶通州粮运通判毕昌绪、陕西安康县知县陈仅、均着各该督抚、迅即饬令来京。交吏部带领引见。伺候召见。
○又谕、宝源局匠役张来太等、图借工食银两。胆敢聚众喧闹。已属不法。迨经该地面官。及监督大使等、到局弹压。复敢闭门扣留。尤属目无法纪。若不大加惩治。必致酿成事端。所有现获之张来太、李有成、王景幅、赵余年、孙大会、杨荣、田恩照、任玉、邱泳寿等、俱着交刑部严行审讯。按律办理。
○己未。上诣正大光明殿几筵前、供奠。
○诣永春室、问皇贵太妃安。
○谕内阁、赵光奏陈时务四条请亟为整饬一摺。据奏、吏治日坏。武备不修。缉捕废弛。亏空累积。均切中时弊。至所称、将帅惟耽安逸。养尊处优。以营卒为厮役。不事操防。以空名冒钱粮。专事肥已。沿海水师。率皆畏葸无能等语。尤当痛惩其弊。着各直省督抚提镇、按照摺内所陈。认真讲求。破除积习。务使吏治蒸蒸日上。水陆营伍。有勇知方。除暴安良。力行保甲。并遵照上年王大臣议定清查章程、弥补旧欠。杜绝新亏。以副朕孜孜求治之至意。将此通谕知之。
○谕军机大臣等、据大学士潘世恩、兵部尚书魏元烺、先后保奏前任福建台湾道降补四川蓬州知州姚莹、才堪简用。请旨徵召等语。着王植即查该员如果在籍。并无事故。能否来京豫备召见。据实具奏。将此谕令知之。
○庚申。上诣永春室、问皇贵太妃安。
○谕内阁、御史长秀奏、外藩入贡。请肃体制而重怀柔一摺。藩服使臣入贡。所有到边、过境、到京、一切备办供具。定例极为周密。自宜恪守成规。妥为备办。方足以昭体制。若如所奏、贡使在途。夫马缺乏。到京供具。任意克扣。伴送各员。并不慎加遴选。殊非抚驭远人之道。不可不亟加整顿。着各该省督抚。于使臣过境。严饬所属。务按站妥备夫马。毋令缺乏。傥供给之外。护送人等、藉端夹带货物。骚扰地方。即着该地方官、指名参奏。至到京后、着光禄寺、内务府等衙门。严饬承办各员。认真查察。如于供具赏赐各物。查有克扣情事。即从严参处。所有派员伴送。节经奉旨不准以衰庸之员充数。着各该督抚懔遵圣训。慎加遴选。不得以衰迈庸员。率行派委。如仍积习相沿。致失怀柔之意。必将中外司事各员重惩。以恤藩封而肃体制。将此通谕知之。
○又谕、昨据御史戴絅孙奏、殿试为抡才钜典。不宜专尚楷字。本日候补京堂张锡庚奏、贡士试策。听其发抒。不必限以字数。并请删去颂联。兼请复开博学鸿词科。以广储人才等语。策语向无限字之例。颂联旧习。从前曾经奉旨戒诸贡士删去。惟士子日久相沿。袭成恶套。其应如何剀切示谕。及开词科有无裨益之处。均着礼部悉心妥议具奏。寻奏、查科场条例内载。殿试试卷。果有通达治体。学问淹通。听其发抒。不必限以字数。惟最短者亦必以千字为率。不及一千字者以不入式论。至于四六颂联。并一切泛语。概不准用。又载、临轩策士。本欲得明体达用。文义醇茂之卷。拔置上第。以备他日之用。务令取择适中。除条对精详。楷法庄雅者。尽登上选外。其有缮录不能甚工。而援据典确。晓畅事务。即为有本有用之才。亦应列为上卷各等语。每科遵行在案。拟照旧出示晓谕。谨将向来刷印之对策款式副本。附摺进呈。并照式另行刷印。于贡士纳卷时。人给一纸。令其敬谨遵照。至请开博学鸿词科。似非当时之急务。应无庸议。从之。
○又谕、候补京堂张锡庚奏、整顿营务捕务一摺。据称、近日营伍之弊。莫大于冒滥顶名二端。致盗之由。一在州县赔偿推诿。一在地方文武不协等语。国家设兵所以卫民。各直省封疆大吏。自应督率将弁。认真稽察。俾一兵有一兵之用。方能有备无患。傥应募入伍。任意冒滥。偶有徵调。顶替逃亡。尚复成何政体。至于除暴安良。尤为地方要务。近来各省州县。遇有强劫之案。惧干吏议。往往赔赃。希图消弭。其于交界犯事之案。互相推诿。以致盗风日炽。间有一二贤员。留心捕务。而将弁不协。畛域各分。缉捕亦难得力。着各直省督抚提镇、按照摺内所指各情。悉心讲求。实力整饬。务期兵归实用。饷不虚糜。盗源净尽。良民安堵。方不负朕孜孜求治之至意也。将此通谕知之。
○辛酉。上诣永春室、问皇贵太妃安。
○谕军机大臣等、前因两淮运司一缺、关系紧要。曾降旨令陆建瀛于所知道员内、酌保候简。旋因穆彰阿保奏联英、前在山东运司任内、办理着有成效。复有旨令联英暂署此缺。俟简放有人。仍随同陆建瀛总理盐务。连日召上鸿胪寺少卿刘良驹。知系户部司员出身。询以盐务。甚为熟悉。因即授为两淮运司。无非为欶饬淮鹾起见。惟淮纲之利弊。全在楚岸之能否疏销。如楚岸督办得人。则淮纲自必日有起色。当此鹾务疲敝。国课支绌之际。必应因地制宜。量材器使。方期两有裨益。刘良驹到任后。联英即应交卸运篆。着陆建瀛于伊二人内详加斟酌。两淮运司、既已实授有人。或即令联英前赴湖北。办理楚岸事宜。或因刘良驹于两淮情形。尚未深悉。先即委令督办楚岸盐务。仍令联英暂署运篆。亦无不可。惟在该督随时察看。酌量调度。总期用当其才。俾盐务从此改观。乃为妥善。至分任之中。仍有专责。联英、刘良驹、自不致罔知振作。惟知之匪艰。行之维艰。傥刘良驹筹办盐务。日久未能协宜。该督仍当据实奏请改调。断不可稍有瞻徇。致滋贻误。将此谕令知之。
○壬戌。上诣正大光明殿几筵前、供奠。
○诣永春室、问皇贵太妃安。
○谕军机大臣等、据大学士潘世恩、礼部尚书孙瑞珍、工部尚书杜受田、先后保奏前任云贵总督林则徐、又据户部侍郎朱凤标。保奏前任工科给事中陈庆镛、均堪备简用、请饬令来京各等语。着刘韵珂、徐继畲。即查明该员等能否来京候简。据实具奏。将此谕令知之。
○又谕、据礼部尚书孙瑞珍、保前任兵部侍郎三品顶带休致戴熙、尚堪宣力等语。着吴文镕即查明该员是否在籍。能否来京候简。据实具奏。将此谕令知之。
○命惇郡王奕誴、带领侍卫十员。往奠故礼亲王全龄茶酒。予祭葬。谥曰慎。

[book_title]卷之七
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武
英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修
道光三十年。庚戌。夏四月。癸亥朔。享太庙。遣庄亲王奕仁、恭代行礼。
○上诣永春室、问皇贵太妃安。
○谕内阁、玉明奏、图谢图汗、车臣汗、二爱曼蒙古王公等、叩谒梓宫。全行停止。抑或照前次所办。由二爱曼内、酌其职衔较大者。各派二员叩谒之处。请旨一摺。喀尔喀距京路途窎远。而时令渐至暑热。若令伊等来京。恐不能耐受。朕心实有不忍。着玉明、转饬该二爱曼蒙古王公等、仍遵前旨。所有叩谒梓宫之处。概行停止。该二爱曼。亦不必派员叩谒。以示朕体恤蒙古至意。
○又谕、冯德馨奏、请将被控知州撤任提审等语。湖南郴州直隶州知州景星、现据民人李佐周等、呈控该州上年考试。富童陈起漋等、贿通门丁传递等情。案关考试贿通舞弊。且该委员先已查有各项情节。虚实均应彻底根究。景星、着即行撤任。交该署抚万贡珍、提同全案人证。严行审讯。按例惩办。
○谕军机大臣等、据工部尚书杜受田、保奏前任漕运总督周天爵、堪备简用等语。着陈庆偕、查明该员、是否在籍。有无事故。能否来京候简。据实具奏。将此谕令知之。
○甲子。上诣永春室、问皇贵太妃安。
○谕内阁、朕降旨求言。原期各抒谠论。用资启沃。至大学士身居端揆。一言一动。皆为举朝所矜式。凡有建白。必应持正酌中。方为无忝厥职。乃耆英前奏用人行政事财诸大端。朕详加披阅。其于君子小人之辨。持论过伦。反谓小人且当保全。君子亦恐误事。显违古训。流弊曷可胜言。大臣立言不朽。方将永垂史乘。似此率意敷陈。殊于进言用人。大有关系。本应交部议处。姑念此外所陈各条。尚有切于时务之处。耆英着加恩免其议处。仍传旨申饬。
○又谕、本日翰林院奏、请将前次定期大考后因病不到、现在销假之瑞旹、补行考试。系属遵查旧章办理。瑞旹自应静候考试。乃率行递摺条奏。已属不合。又另片奏称、此时不宜以诗赋试士。请待二十七月之后。独不思本年会试。岂无试帖耶。至其摺内所陈。亦政治所当然。且言甫经病痊。似不合冒昧陈言。盖以为所陈率皆谠论。虽诗赋未成。犹应录用。种种取巧。实属卑鄙之极。将原摺掷还本人。瑞旹、即着于本月初四日。在上书房中天景物。补行考试。
○以詹事府詹事王庆云、充日讲起居注官。
○乙丑。常雩。祀天于圜丘。遣豫亲王义道、恭代行礼。
○上诣正大光明殿几筵前供奠。
○诣永春室、问皇贵太妃安。
○谕内阁、前任鸿胪寺少卿刘良驹、条陈南河工用、请饬核实办理一摺。当交该部悉心妥议具奏。兹据户部工部奏称、南河工用。奏准每岁动用银以三百万两为率。此外不准丝毫滥支。并将用賸银数报部。声明作何扣抵。该河督自当实力奉行。经久不渝。乃于余银抵款一节。辄以河库应收之款。拖欠甚多。动用之外。并无余賸。笼统奏报。殊与成案不符。着该河督、核实报销。如有余賸。明晰咨部。听候拨用。并着该部随时查核。不得任其支饰牵混。
○谕军机大臣等、前据萨迎阿、奕山奏、查明伊犁、塔尔巴哈台、喀什噶尔、三处贸易情形一摺。当交理藩院、妥议具奏。兹据奏称、俄罗斯于伊犁、塔尔巴哈台、二处通商。既据该将军等、查明尚无窒碍。应由该将军妥议章程。以期日久无弊。其喀什噶尔一处。查明窒碍难行。应如所奏。毋庸再议等语。国家抚驭外夷。必期日久相安。方能永靖边陲。不致藉端滋事。所称俄罗斯来伊犁通商。碍难照恰克图事例。如仿照哈萨克贸易章程办理。庶可相安。惟该国甫议通商。与哈萨克久经内附者不同。所有进卡出卡。查明人数。与牲畜货物多寡。拨兵接护。其货物、或由章京酌量易换。或听其与商民自行易换。换賸货物。仍令自行带回。不得藉货未换完逗遛。赴街市置买食物。发给执照。限以时刻呈缴。有犯罪名。应如何核办。方不致激生事端。必须公同酌议。方可永远照办。着萨迎阿、通知该国、拣派大员前来会议。妥立章程。详细具奏。塔尔巴哈台一处。成凯现已离任。扎拉芬泰、初次履任。恐于交易情形。未能备悉其详。傥所议未能妥协。必致渐开边衅。所关非细。着萨迎阿、径行妥议规条。毋庸会商。至应议规条。必须体察情形。细心妥筹。总期日久奉行。有利无弊。该将军即广咨博言□釆。会同该国悉心商办。断不可草率定议。是为至要。至喀什噶尔、既据查明窒碍难行。自系实在情形。着即照理藩院所请。毋庸再议。并将理藩院咨行俄罗斯文底、钞给阅看。将此谕令知之。
○又谕、前据御史张廷瑞奏、新疆兵饷、亟应变通。请酌派换防兵丁等四条。当降旨、交萨迎阿等、会同妥议。兹据刑部侍郎恒春具奏、回城绿营防兵积弊。请一体改为眷兵等语。着萨迎阿等、会同琦善、悉心酌核。与前次张廷瑞条陈事宜。一并妥议具奏。其现在防兵。如有老弱充数、及技爇平常、素着劣迹者。务须随时甄汰。一律挑选精壮。其考验将弁。勿任庸懦滥竽。尤为至要。原摺着钞给阅看。将此各谕令知之。
○又谕、据礼部侍郎曾国藩、保奏前任太常寺少卿因案降调李棠阶、堪备简用等语。着藩铎、即查明该员是否在籍。有无事故。能否来京候＜闲＞。据实具奏。将此谕令知之。
○又谕、有人奏、休致阿克苏换防陕西参将成琨、前于道光二十八年冬间。在潼关协副将任内。猝中风痰。改委双来接署。此次派令换防。何以将此等衰病之员。又行派充。系在何人任内。因何若此迁就。着琦善、查明据实覆奏。毋稍含混。将此谕令知之。
○丙寅。上诣永春室、问皇贵太妃安。
○谕内阁、御史何冠英奏、请通饬严禁一摺。所称劣生宜革。蠹役宜除。讼师宜禁。土棍宜拏。皆地方官分应办理之事。若不实力整饬。必致流害闾阎。该御史所奏、皆系积弊相沿亟应查办。着通谕各省督抚、学政、及在京步军统领衙门、顺天府、五城、各饬所属、认真访缉、查有刁衿、蠹胥、讼师、土棍、每犯必惩。严拏究办。以端风化而靖地方。
○又谕、陆建瀛、杨以增奏、通筹河湖大局、酌请次第办理一摺。据称、挑穵天然引河。现已如式完竣补筑淮扬运河西堤。勒限四月初旬办结等语。着该督等、亲往查看。核实验收。傥作法未能如式。工科稍有偷减。即将承办各员。指名严参。至所称添塘避牐。即着缓至秋后筹办。其王营减坝。据称俟重运过竣覆勘。固因经费未齐。分别次第办理。然转瞬大汛经临。于减洩盛涨。是否确有把握。不致误事。着该督等、悉心商酌。通盘筹画。不得以筹款维艰。将要工置之从缓也。
○又谕、前据潘世恩、魏元烺、先后遵旨保举告病知州姚莹。当降旨、饬令王植、查明具奏。兹据陆建瀛奏称、前任福建台湾道降补四川蓬州知州姚莹、曾任南监掣同知。护理两淮运司。颇有成效。现已病痊。请饬该员赴淮差委等语。姚莹、着即迅赴两淮。听候差遣委用。俟鹾务办有起色。再行送部引见。
○谕军机大臣等、内阁侍读学士董瀛山奏、弭盗诘奸一摺。据称邪教盗贼。在在皆有。而避藏之巧。蔓延之多。惟交界处所为最。历举从前查办教匪会匪各案。以漏网余匪。支流蔓延。近又结党成群。如江苏盛行吃俸名目。而淮安一带尤甚。直隶盛行在里名目。而天津静海等处尤甚。在官人役。亦多习教之人。妄言祸福。煽惑乡愚。于世道人心。大有关系。又如直隶沧州一带回匪。往往与山东滕县。峄县。兰山县。等处教匪。以盗犯为生业。竟至父子习传。师徒授受。近来广西、贵州、均有大伙劫抢拒捕之案。直隶、山东、均有劫夺公车赍本摺差之案。叠经降旨、严饬密拏。而地方文武。视为具文。已可概见。其直隶、山东、山西、河南、安徽、湖北、陕西、四川、江西、广东、湖南、广西、各水陆交界之区。盗贼公行。此拏彼窜。地方官吏。以界址轇轕。巧为推诿之门。行旅商民。因人地生疏。在无控诉之路。固由处分例案不严。该管官得以取巧规避。遂置缉捕于不问。而各督抚养尊处优。纵有严参勒缉之文。并无埽除盗薮、肃清地面之实效。着各直省督抚。顺天府府尹等、于各教会名目严密察访。将各匪犯余党遗孽。掩捕净尽。从重惩办。以彰国法而正人心。并随时严饬各道府、督率该管州县。会同营汛员弁。于交界处所。加意侦缉。两地均任责成。严查兵役贿纵包庇。使匪徒无托足之所。邻境盗犯。认真堵截捦拏。不得稍分畛域。庶盗风戢而民生安矣。原摺着钞给阅看。该侍读学士所请严定交界协缉章程。斟酌允当。不致两歧之处。着吏部妥议具奏。将此各谕令知之。
○礼部侍郎曾国藩、奏陈日讲事宜。并绘图呈览。命礼部会同翰林院议奏。寻奏日讲一节。于听言之道。取人之法。两无裨益。与其弊生而停止。莫若先事而不行。该侍郎所陈。应请毋庸置议。从之。
○两江总督陆建瀛奏、遵筹鹾务。设局办理。得旨。卿所奏、已与军机大臣商酌依议行矣。惟朕弱龄亲政。毫无见闻。于利弊实未能深悉。卿受皇考重恩。简任封圻。自必激发天良。实心办理。但此时系整顿之始。尤须敬慎乃心。断不可有见长高兴之意。暴露于外。俾胥役得窥测也。勉之。
○丁卯。上诣永春室、问皇贵太妃安。
○谕内阁、御史李维翰奏、剔弊须责实效一摺。海防、河工、漕务、三大端。民生国计攸关。非以实心行实政。经不能剔奸厘弊。若如所奏。山东徵纳钱粮。增加日多。海防透漏日甚。河工劣员。借报险为开销。以冒支恣浮靡。漕粮则官吏浮收。帮丁需索。东南之民。竟为办漕所困。司漕大吏。隐忍姑容。尚复成何政体。着海疆并漕河各督抚、破除情面。认真厘剔。各将利弊所在。悉心妥筹具奏。傥仍前玩忽。并不实心整顿。必将该督抚重惩不贷。将此通谕知之。
○又谕、此次病痊补行大考之翰林院侍讲学士宗室瑞旹、着附入二等末。仍以侍讲学士候补。毋庸带领引见。
○修湖北钟祥县高家堤等工。从总督裕泰等请也。
○戊辰。上诣正大光明殿几筵前共尊奠。
○诣永春室、问皇贵太妃安。
○以故土尔扈特汗那木扎拉珠尔默策林弟吗哈巴咱尔、袭爵。
○以故哈萨克公阿奇木伯克长子都喇礼、袭爵。
○以甘肃洮岷协副将保恒、为直隶大名镇总兵官。
○己巳。上诣永春室、问皇贵太妃安。
○谕内阁、内阁学士车克慎奏、摅诚陈言一摺。朕详加披览。所奏十条。其于敬天继志。用人行政。所言皆平正鬯达。足徵学养尚醇。而继志二事尤觉言之切中时事。朕愿身体力行。仰承先志。更愿中外臣工。敷政立言。无偏无倚。庶内外交修。政治蒸蒸日上。是则朕所愿与诸臣共勉者也。将此通谕知之。
○又谕、户部议覆毓书奏、采买迪化州兵粮等语。乌噜木齐所属之迪化州。每年不敷兵粮。向于各属分别远近拨运。如有不敷。奏明采买。其应行采买之数目。以册造仓存备抵不敷之数为凭。乃该处应造道光二十六年以后仓谷奏销册籍。并未到部。即就该处上年清查应存粮数。及每年应徵粮数核计。均与现在备抵之数不符。其驮运附近各属存粮。亦与奏定酌留之数未合。事关动帑采买。岂容稍涉含混。着该都统、一面采买。一面饬将该州应存应徵粮石。详晰造报。以凭核办。嗣后务于奏请采买之时。造册随摺送部。毋再延漏。
○庚午。上诣正大光明殿几筵前供奠。
○诣永春室、问皇贵太妃安。
○谕内阁、太仆寺卿龚文龄奏、请饬部臣实心辅政一摺。国家设官分职。内外相维。部臣疆吏。均有稽查督率之责。乃日久相沿。渐成怠忽。各部堂官。或未能督饬司员。严剔蠹弊。考核限期。各省督抚。于奉到部文后。亦往往以照钞转行。自谓了事。甚至受属员蒙混。无怪利不兴而害不除。安能渐收实效。嗣后内外大臣。务须大加振刷。遇事讲求。如有司员属吏怠惰因循者。即随时甄核。勿避嫌怨。其有蠹吏藉端索诈。立即拏办。毋稍回护。庶几上以实求。下以实应。大法小廉。吏治蒸蒸日上。朕实有厚望焉。将此通谕知之。
○又谕、刑部奏、核议光禄寺卿许乃普条陈服制案罪名一摺。卑幼犯尊。法难曲宥。岂容避重就轻。着照所议。嗣后各直省、遇有殴死期功尊长之案。该督抚严饬承审各员。无稍迁就开脱。装点情节。指为无心干犯。希图夹签声请。傥声叙稍涉装点。该部即行驳斥。务得实情。以昭平允。
○云贵总督程矞采奏、湖南新甯逆匪。窜越黎平境内。已饬地方文武、扼要严防。得旨。所办甚是。着认真防堵。
○大学士潘世恩、因病赏假。命大学士卓秉恬、管户部事。
○辛未。上诣永春室、问皇贵太妃安。
○谕内阁、琦善奏、请将知县革职审办一摺。甘肃金县知县李振序、于未报丁忧之先。捏病禀请代理。并将该员应徵应解银款。含混叙入。现又有民人控告、及典史禀讦各情。是其呈报丁忧、及患病日期。显有那改情弊。必应切实根究。李振序、着即革职。交该督提集人证卷宗。严行审讯。按律惩办。
○谕军机大臣等、琦善奏、固原提标兵习。向称骄骜。该提督成玉、性近粗率。语言驾驭。均多失宜。以致不洽众心。激而生鬨等语。现在整顿营伍之际。提镇大员。必须平时表率有方。兵心悦服。然后训练操防。可期日有起色。既据该督奏称、成玉平日举措、不足服众。仍着琦善详加访察。如无别项劣迹。仅止与地方不甚相宜。即着据实奏闻。再行简调。将此谕令知之。
○以刑部尚书阿勒清阿、为满洲繙译会试正考官。理藩院右侍郎奕毓、为副考官。
○上以恭上大行皇帝尊谥。自是日始。斋戒三日。
○壬申。上诣永春室、问皇贵太妃安。
○以降调礼部尚书麟魁、为乌什办事大臣。
○癸酉。以恭上大行皇帝尊谥。前期遣官告祭天。地。太庙。社稷。上诣永春室、问皇贵太妃安。
○谕内阁、奕兴奏、圣容供奉处所、绘图呈览一摺。保极宫尊藏大行皇帝御题几暇时乘圣容一轴。应即敬谨供奉。于凤凰楼中层北面正中金柜顶上。以昭诚敬。着钦天监择吉。行知该将军、届期钦奉遵行。所有应行豫备各事宜。着该将军、查照成案。会同该部、敬谨办理。
○又谕、户部奏、盐引畅销。首重缉私等语。淮南盐务。全在汉岸疏销。而湖广各州县、均居腹地。邻si处处可通。现当整顿淮鹾之际。若仍前枭贩横行。甚至奸商亦藉官盐为影射。安望日有起色。该处盐务。虽统归两江总督管辖。而相隔既遥。有鞭长莫及之势。且缉私系地方文武应办之事。着湖广总督、湖北、湖南、各巡抚。严饬盐道。督率所属。不分畛域。协力查拏。每获一起私盐。具详咨部。仍于一年期满、奏报销引分数摺内汇核、以凭稽考。如有查缉不力。或始勤终怠之员。即着严参。毋得视为具文。以挽颓纲而惩积弊。
○又谕、据户部核覆大学士耆英条奏、理财之要。以地丁盐课关税为岁入之大端。以兵饷河工为岁出之大端。得其弊之所在。认真革除。害去而利自见。着各直省督抚、河道总督、盐政、各关监督、查照该部指出各弊。振刷精神。实力剔除。所有陋规浮费。全应禁革。并将现在如何整顿积弊办理之处。据实具奏。至于漕仓诸务。亦应各除各弊。勿分畛域。着漕运总督、仓场侍郎、随时稽察帮丁、经纪、花户人等、毋得婪索。俾得藉口。务使正额常充。拨解无误。以实仓库而裕度支。将此通谕知之。
○又谕、通政使司参议齐承彦奏、请饬约束匠役、严禁棍匪等语。户工两部钱局、人数众多。平时管束有方。何至宝源局有恃众抗官之事。着宝泉、宝源、两局堂官。妥筹约束弹压之方。先事严防。俾不至恃众滋事。至地方土棍、尤宜严禁。司坊营汛、协同查拏。方能得力。嗣后遇有营城缉捕交涉之件。如何兵役协力。不至呼应不灵。着各该衙门、分别妥议章程具奏。
○又谕、琦善奏、请将采办铅斤不力之员、撤任查办一摺。甘肃安西直隶州知州丁元淼、在任已经一载。于前任已故知州黄文炳、亏用铅本。不行揭报。转藉词例价不敷。希冀加增。显系有挟而求。必至有误要需。丁元淼、着先行摘去顶带。撤任提省。委员接署。责令确查该处新旧各厂实在情形。并曾否开穵之处。据实奏办。该员经手仓库。有无亏那。亦着确查。勿稍瞻徇。
○又谕、琦善。奏参疏防马匹被抢之游击一摺。甘肃甘州城守营参将镇标左营游击汪存魁、大马营游击王玉汝、琉防孳厂马匹。被贼番抢掠、至二千余匹之多。均属庸懦无能。着一并革职。俟查明被抢实在情形。及抢失确数。再行分别核办。提督罗应鳌。未能督饬营员、豫为防范。亦有应得之咎。着交部照例议处。至被抢马匹。着即照议。着落提督、暨疏防司牧各员弁。分成赔缴。
○甲戌。上素服诣太和门。恭阅大行皇帝尊谥庙号册。宝。行礼毕。还圆明园。更缟素。诣正大光明殿。恭候册宝至。上诣大行皇帝几筵前行礼。恭献册。宝。册文曰。臣闻大中出治。千秋崇美善之称。至圣垂型。万禩极尊亲之典。合文焕功巍以述德。鸿号难穷。体皇煌帝谛以扬庥。骏声遹启。肇称殷礼。肃举隆仪。钦惟皇考大行皇帝。道协登咸。功隆位育。乘乾布化。一二日常敕万几。保泰持躬。三十年犹如一息。每届瑶坛荐醴。亲斋祓以迓和甘。粤当珠阜升香。展精诚以隆孝享。永怀柏寝。养志萱闱。肫诚无间于始终。孺慕倍深于今昔。尽伦尽制。辰居端百行之原。作肃作谋。寅畏懔九围之式。敷文而勤念典。春启丹筵。奋武而诘戎兵。秋高紫塞。溯自神枪殪逆。早占助顺于天心潜邸膺封。默契诒谋于祖志。洎乎西陲戡乱。悉本中禁宣猷。腾奎璧之光芒。寰瀛镜朗。埽欃枪之闪烁。边塞风清。由是琛赆梯航。遐荒吐款。鼚轩鼓舞。黎赤输忱。顾犹卑奉禹宫。严玩好游观之戒。融调舜轸。沛赈镠蠲漕之仁。厚生而肆赦省刑。驭吏则惩奸剔蠹。近宗远支之并笃。荩忠勋旧之加隆。凡临御之实政实心。胥臣庶所共闻共见。虽圣度务存谦挹。而舆情弥切尊崇。已顺佥谋。合禘尝而并举。仰惟至德。岂蠡管所能名。综绎渊衷。旁稽彝典。徽称丕协。众议昭孚。缅颂德于周诗。宣哲立一人之极。溯纪功于虞典。成平宏万世之基。谨奉册、宝。恭上尊谥。曰效天符运立中体正至文圣武智勇仁慈俭勤孝敏成皇帝。庙号曰宣宗。于戏。绍显承而嗣服。难酬启佑之无疆。凭拟议以追崇。仰副鉴临之有赫。伏祈昭格。永奠昌图。谨言。
○诣永春室、问皇贵太妃安。
○孝德皇后殡宫月祭。遣官行礼。
○谕内阁、杨殿邦奏、饬催新漕等语。上年回空军船。归次较迟。以致兑开延缓。现在松江、常州、安徽、各帮。尚未全行离次。江广帮船。虽已开行。亦未挽过九江关。瞬届大汛。亟应加紧趱挽。期于黄水未涨以前。灌塘北上。着两江、江苏、安徽、江西、湖广、各督抚。飞饬沿途文武各员。迅速迎提。押令昼夜趱行。并饬九江、芜湖、各关。查照定章。迎帮查验。立即放行。毋任稍有羁留。以利运行而免濡滞。
○乙亥。以恭上宣宗成皇帝尊谥礼成。颁诏天下。诏曰。朕惟自古帝王。受箓提厘。斟元御＜宀禹＞。侔二仪以遍德。被四表而崇光。爰是荐庙奉仪。升彝显号。洪昭美善。永戴尊亲。盖以迪前光。扬圣宪。迓上祉。勰崇章也。钦惟皇考大行皇帝。秉理中和。懋修精一。动华延祚。宣继述之光。健顺符神。式崇卑之度。帝祺肇焕。皇道维新。若夫孚昊升歆。奉先洁飨。肃三登而鬯节。谐七始而迎嘉。盛德承以显融。灵庥贶乎陟降。慈宫穆穆。喜洽祥流。尊履蒸蒸。色愉仪恪。山渊格于荣耀。日月昭其光华。若乃合气承光。披元养化。规天理物。六通四辟之谟。任地依神。八则九宜之治。下方浃矣。上绪融焉。然且勖逸加劳。简心兢志。去甚去泰。怵其无华。为风为愆。诫于有位。而乃敷言炳藻。崇学甄书。斟酌百家。光辉万宇。彬仪雅颂。袭六以成编。韬映畴图。兼三而立极。聿昭文德。载奋武功。大勇宣威。荡诸蠢类。中枢肃政。诘尔戎兵。延举南来。声灵北燮。绥疆获丑。皇皇西伐之勋。辑远柔藩。赫赫东渐之化。由是垓埏永乂。舆盖咸敷。洽劦气于祈年。登农功于御耦。游原泳沫。区宇覃和。佩惠蒙慈。浮潜育泽。乃复儆予是惕。眷彼非劬。恤俭矜灾。蠲租赉实。水平土茂。召泰象于雍雍。罚当刑平。崇时风以晏晏。至于省官省吏。典穆三升。澄外澄中。弊严六计。功庸实显。康哉百尔之良。道德相亲。熙若九宗之好。培材毓俊。标赏忠清。举孝兴廉。优旌耆乂。陶钧品物。粲晏区方。庶政和而八风平。民气洽而九歌作。惟煌惟炜。乃圣乃神。临六合而均禧。协三才以阐极。巍巍荡荡。盖三十年。□□舜□□舜峣峣。垂亿万载。朕幸承覆载。恪奉仪型。殷承启牖之恩。冀永颐和之侍。升遐遽痛。载懔诒谋。衔恤弥凄。永怀圣德。思升谥号。丕着崇闳。延曜来章。比荣往哲。百辟卿士。佥言允符。用是谨择良辰。恪修钜典。祗告天。地。宗庙。社稷。于道光三十年四月十二日。率诸王贝勒文武群臣。敬奉册宝。恭上皇考大行皇帝尊谥。曰效天符运立中体正至文圣武智勇仁慈俭勤孝敏成皇帝。庙号曰宣宗。礼备崇亲。恩推锡类。所有事宜。开列于后。一、岳镇海渎庙宇倾颓者。该地方官查明修葺。以致诚敬。一、内外大小各官。除各以现在品级已得封赠外。着照新衔封赠。一、在京满汉文武大小官员。俱各加一级。一、在京王公文武官员、任内有革职留任、及降级罚俸者。咸与开复。又在京官员。现在议降议罚者。悉行豁免。一、外藩蒙古王公以下。台吉以上。有罚俸住俸者。咸与开复。其现在议罚者。悉行豁免。一、会试文武举人。已经中式者。除过犯黜革外。其有殿试誊写错误。不合体式者。礼兵二部。察明核实。准其再行殿试。一、乡试已经中式文武举人。除过犯黜革外。其有磨勘原卷字句错误。以致停科者。俱着宽免。准其会试。一、满汉孝子顺孙义夫节妇。该管官细加咨访。确具事实奏闻。礼部核定。以凭旌表。一、各省道路桥梁。闲有损坏者。着地方官查明修理。以利行旅。一、各处养济院。所有鳏寡孤独、残苦无告之人。有司留心以时养赡。勿致失所。一、现在内外监候质审、及干连人等。俱着准其保释。一、军流人犯。有本人身故。其妻子情愿回籍者。该管官报明该部。准令各回原籍。于戏。长世延祺。允膺受多福。广寰耀德。用敷锡厥庶民。慰顺群情。昭扬盛典。布告天下。咸使闻知。
○谕内阁、兵部尚书魏元烺、侍郎赵光、保举之陕西督粮道陈景亮、魏元烺保举之贵州大定府知府黄宅中、四川剑州知州魏煜、均着各该督抚、迅即饬令来京。交吏部带领引见。伺候召见。
○上诣正大光明殿几筵前。行月祭礼。
○谕军机大臣等、乔用迁驰奏、遵查盗犯、业经就获。楚匪现已出境一摺。前因有人叠奏、贵州苗匪肆劫。盗案多起。先后寄谕该抚、严密查办。兹据覆奏、原摺内所称、革夷上中下三寨。及山丙沙邦附近各盗巢穴。均经焚毁。滋事各犯。除格杀外。共获二百九十一名。分别治罪。保禾等犯、及举人王湜等被抢案犯、均已拏获。楚匪早经奔逸出境。日远一日等语。该抚仍当严饬地方文武员弁。于要隘处所。慎密防守。断不可因盗犯就获。逆匪稍远。遂涉大意。致令该匪等乘间复来。再滋扰累。傥有外匪入境。苗民出境。意图句结附和者。尤当严密查拏。有犯必惩。不准一名漏网。以靖边疆而安良善。将此谕令知之。
○丁丑。上诣永春室、问皇贵太妃安。
○谕内阁、大理寺卿邵灿、奏请举错并行一摺。为政首在得人。定例举劾并重。原期旌别淑慝。以肃吏治而励人材。前经降旨、令京外大臣。各举所知。必有出众之材。堪备简用。惟贤能既邀卓荐。而不肖亦难姑容。着各督抚等、力振因循。各于所属官员、秉公考核。非但劣迹素着者、严行参核。即才具平庸、性情疲玩、亦着一律甄别。不得稍涉瞻徇。至京职人员。虽无地方之责。亦有优劣之分。并着各部院堂官。认真查察。随时甄别。以清仕途。中外大臣。务宜各矢公忠。明昭劝惩。用副朕澄叙官方至意。将此通谕知之。
○又谕、讷尔经额奏、借动海税。垫发剥船银两。请饬催扣解一摺。南粮办理迎剥。调用官剥。并添雇民船。应给口粮雇价。前经借动海税银两垫发。现据该督遵照部咨查明、均系实用实销。此项例应解部。着漕运总督、转饬粮道。迅即照数扣解。以清垫款。
○署湖南巡抚万贡珍奏、采买稄米一万三千石。搭运京仓。下部知之。
○以詹事府詹事载龄、为内阁学士。兼礼部侍郎衔。
○以福建闽安协副将陈世忠、为浙江黄岩镇总兵官。

[book_title]卷之八
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武
英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修
道光三十年。庚戌。四月。戊寅。上诣永春室、问皇贵太妃安。
○谕内阁、前据御史范承典、参奏山东登州洋面盗匪。屡肆劫抢。道协各员、畏葸推诿。文武员弁、束手无策等语。当经奉旨交陈庆偕查明据实具奏。兹据奏称、前护山东登莱青道、登州府知府诸镇、于所属洋面、盗匪肆劫之时。并不亲至海口督查。畏难苟安。已可概见。自未便因其别无劣迹。稍事姑容。诸镇着即撤任。交部严加议处。
○又谕、陈庆偕奏、洋面防捕情形一摺。东省洋面甚长。水师四散分巡。习成怯惰。以致船炮废弃。劫掠横行。亟应大加整饬。兹据该抚亲勘情形。奏请将三汛师船。四县水勇。合而为一。专派统带协带等官。往来策应。并于最要岛屿。安设大炮。以壮声援。责成登莱青道、督查调遣。随时劝惩。所办尚称妥协。该水师将弁等、自当振刷精神。不使兵勇狃于积习。如能出洋尽力防捕。奏闻即予恩施。若再因循懈弛。着即从严参办。
○库尔喀喇乌苏领队大臣惠林、因病解任。以副都统衔协领固呢杭阿、为库尔喀喇乌苏领队大臣。
○己卯。孝端文皇后忌辰。遣官祭昭陵。
○上诣正大光明殿几筵前、供奠。
○诣永春室、问皇贵太妃安。
○谕内阁、内务府奏、请饬催两淮欠交各款银两。并开虽呈览等语。两淮应交内务府各款银两。均系按年支发要需。岂容任意延欠。兹据奏称、自道光二十六年起。至二十九年。应交各款银一百八十三万余两。迄今未据解交。并上年奏准令其先解银三十万余两。亦未据报解。实属疲玩。着陆建瀛迅于三个月内、按款解交。毋再迟延。以济要需而清款目。
○湖广总督裕泰、奏报续获抢劫拒捕匪徒黄三等犯。因在武冈督办军务。距省较远。不克分身亲讯。得旨。严行审办。尔称现办军务、不克分身亲讯。理固属然。但尔现在军营。不闻办理如何。数十日并未见奏报。似属怠玩。抑或别有缘由。朕实不解。此等言语。尔或能出诸口。为尔深耻之。
○以散馆怀挟。庶吉士陈鼐、刘崧骏、革职治罪。
○贷湖北黄州、兴国、二营、驻扎灾区、常平仓谷。
○庚辰。上诣永春室、问皇贵太妃安。
○谕内阁、马兰镇总兵庆锡奏、缕陈营伍弊病一摺。设兵所以卫民。必应勤加训练。庶可恃为缓急之用。若如所奏种种积习。总由统辖之员。不能整躬率属。以致将备废弛。百弊丛生。嗣后各省督抚提镇。务当认真讲求。实心整顿。使兵归实用。饷不虚糜。以挽颓风而除积习。方为不负委任。至所称兵额多不足数。着各提镇等、于所属营汛、自行挑拔。不准委之将备。限一年内挑补精壮。以足兵额。如日后查有诸弊。惟该督抚提镇是问。懔之。将此通谕知之。
○又谕、前因南河署外南同知娄晋、开复处分。杨殿邦又请将该员议处。事涉两歧。先后饬令福济、陆建瀛、杨殿邦、杨以增、据实明白回奏。兹据各该员奏齐。详加披阅。福济、陆建瀛、杨以增、所奏皆同。惟杨殿邦一人拘执。诿为福济、陆建瀛、于附片专奏拜发后。始另文钞稿移知。该大臣等、于办理河漕交涉事件。宜如何和衷商搉。详慎具奏。乃意见不合。致令公事参差。是杨殿邦之拘执自是。以己忘公。不能与福济、陆建瀛、杨以增、和衷共济。已可概见。实不胜漕督之任。即将伊撤任。未为不可。姑从宽将杨殿邦交部议处。与其自新。以观后效。至福济、陆建瀛、杨以增、未能与杨殿邦、商酌妥协。亦有不合。着一并分别交部议处。至娄晋处分。已据福济、陆建瀛等、奏请开复。应毋庸议。
○又谕、前据给事中曹履泰奏、请复根窝旧制。又御史周炳鉴、奏称淮南改票未可轻行各一摺。当交陆建瀛体察情形。悉心妥议具奏。兹据奏称淮鹾旧纲。疲累已极。若不变法。万难支持并将该给事中等、原奏各条。逐层辨驳。又片奏、现在杨州开局。商民踊跃。己酉纲上半奏销。可以赶办无误等语。淮南盐课。帑项攸关。该督综理盐务。实力讲求。既经屏绝众议。必系确有把握。即着责成陆建瀛、统筹全局。除弊兴利。总期于国计民生。均有裨益。不致赶办一二次奏销后。又形竭蹶。方为不负委任。
○谕军机大臣等、据陆建瀛、先后驰奏、＜口英＞酋求递公文。循案咨送。并该酋不肯守候。欲赴天津各一摺。＜口英＞夷以进城一事。复来哓渎。且动称欲赴天津。虚声恫喝。乃其故智。原可置之不理。惟该酋擅递穆彰阿、耆英、咨文。意在以后渎请之件。竟不向广东等省督抚投递。若非剀切晓谕。于妄念初萌之际。示以限制。势必以无厌之词。向在京各衙门、纷纷呈投。成何事体。中外大臣。非派令兼办夷务。本无外交之义。除饬穆彰阿、耆英、将不能咨覆该夷之处。咨明陆建瀛转告该酋外。仍着陆建瀛、查照穆彰阿等咨文内、各种情节。逐层详加开导。俾该酋恍然于前说之不容坚执。文件之毋得妄投。俛首无词。挂帆南驶。方为妥善。谅该督必能仰体朕意。动以利害。晓以情理。使之废然而返也。勉之慎之。将此由五百里谕令知之。
○又谕、寄谕两广总督徐广缙等、＜口英＞夷进城之说。上年经该督等尽心筹画。联官民为一气。故能消春桀骜。俾就范围。年余以来。颇觉安静。兹据陆建瀛奏、呅酋以该国呈投大学士穆彰阿、耆英、及该酋自投耆英公文二角。并钞录前次照会该督等底稿。求为代递。复称转递日久。不能等候。须遣人赴天津呈递候覆等语。已谕知陆建瀛详细开导。据理回覆矣。该督等、办理海疆诸务颇有定见。此次该夷潜赴上海。呈递公文。恐有反间之计。经陆建瀛遵旨晓谕后。自必驶回粤东。着该督等仍与该酋坚明约束。如有商办之件。即由该督等、相机妥办。不得于成约之外。潜往他处。致滋疑扰。总须折其虚憍。破其要挟。俾华夷共享安平。朕实有厚望焉。陆建瀛原摺二件。及该国公文二角。并本日所发穆彰阿、耆英、致陆建瀛底稿。均着钞给阅看。将此由四百里谕令知之。
○又谕、据陆建瀛奏、＜口英＞酋呅口□安、以该国呈投大学士穆彰阿耆英、及该酋自投耆英公文二角。求为代递。并以转递日久。不能等候。须遣繙译麦华陀等、赴天津呈递候覆等语。已谕知陆建瀛。详细开导。据理回覆该酋遣人赴津之处。当可中止。惟夷性反覆无常。着讷尔经额、迅饬天津镇道。如果夷船前来。妥为驾驭。告以此事办理缘由。令其驶回上海。听候覆谕。并晓谕居民。毋稍惊扰本日所发穆彰阿、耆英、知照陆建瀛底稿。着钞给讷尔经额阅看。将此谕
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:42:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>