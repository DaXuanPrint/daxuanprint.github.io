<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="严治篇第一,上作篇第二,法行篇第三,任将篇第四,势成篇第五,功实篇第六,用直篇第七,敌中篇第八,固权篇第九,处与篇第十,策术篇第十一,心迹篇第十二,大复论全文在线阅读,大复论全文在线下载,大玄古籍书库">
<meta name="description" content="一卷。明何景明。(1483—1521)撰。何景明,字仲默,号大复山人,信阳(今属河南)人。弘治进士,官至提学副使。与李梦阳等倡言复古,号称“前七子”。此书为仿《昌言中论》而作,共分严治、上作、法行、任将、势成、功实、用直、敌中、固权、处与、策术、心迹十二篇。已载入《大复集》中。另外收入。《金声玉振集·撰述》之中。_大复论_全文在线阅读_大复论_全文在线下载_大玄古籍书库">
<title>大复论_何景明_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大复论</span> <br/>
          作者： <span class="inputVal" id="bkauthor">何景明</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,政论,完结</span> <br/>
          字数： <span class="inputVal" id="bknum">[book_length]11387</span> <br/>
          说明： <span class="inputVal" id="bkdec">一卷。明何景明 (1483—1521)撰。何景明,字仲默,号大复山人,信阳(今属河南)人。弘治进士,官至提学副使。与李梦阳等倡言复古,号称“前七子”。此书为仿《昌言中论》而作,共分严治、上作、法行、任将、势成、功实、用直、敌中、固权、处与、策术、心迹十二篇。已载入《大复集》中。另外收入 《金声玉振集·撰述》之中。</span> <br/>
          封面： <span class="inputVal" id="bkimg">Z_5991.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大复论
[book_author]何景明
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,政论,完结
[book_length]11387
[book_dec]一卷。明何景明 (1483—1521)撰。何景明,字仲默,号大复山人,信阳(今属河南)人。弘治进士,官至提学副使。与李梦阳等倡言复古,号称“前七子”。此书为仿《昌言中论》而作,共分严治、上作、法行、任将、势成、功实、用直、敌中、固权、处与、策术、心迹十二篇。已载入《大复集》中。另外收入 《金声玉振集·撰述》之中。
[book_img]Z_5991.jpg


[book_title]严治篇第一
治民莫如严。严者，所以成寛也。夫民心不一则散，民情不制则乱。法者，所以节约其散，而整齐其乱之具也。严者，所以立节约而作整齐也。故严则法立，法立则民寡过；寛则法弛，法弛则民多辜。故严治之民始急，而其终也舒；寛治之民始舒，而其终也急。急则民怨，舒则民喜。始而喜，不若终之不怨也。故民难与为始，而可与成终也。夫衣冠饰貌，人见而敬之；乘驾唱驺，人望而避之；毁冠而囚首，人不让席矣；敝车而单行，人不让路矣。严与不严，所由致相远也。故严也者，所以饰威仪，慎制度，使人见之者也。夫日月垂象，人不敢侮也；山川示险，人不敢逾也。故法立而民不犯，刑设而人不入者，严之为也。是故先王之制，阶陛堂殿，以异其等；旗斿鸾缨，以繁其饰；官府爵位，以差其品。等异则尊卑别矣，饰繁则上下章矣，品差则贵贱定矣。是故先王之时，尊卑不相紊，上下不相逾，贵贱不相越。夫错其采物而明其文章，防范其情欲而束缚其筋骨，耳目有常，从违一定，僭乱不起，奸弊不生。故文字简而刑罚省，民生逸而政事清。此先王之所以能宰制万物，役使群众，而总一海内者也。及至后世，媮惰之风长，矜肃之心丧，上下相容，颓其纪纲，而决其防限。于是豪暴擅制，富强肆行，宗党连结，而中外势倾。然后起而绳之，发其隐伏，摘其细微，至于一法立而百伪生，文例日增而不足，吏议日异而不定，人臣莫救其过，而庶民莫必其命。故法密而犯益众，刑繁而罪益多。何者？源不治而末流滥也。夫操如束薪，亡不折焉；急如绞绳，亡不绝焉。故治不可急，急则无不乱者也。是故法者，由严起者也。故号不张则干斜，纲不振则目乱，治不严则法坏。夫严与刻异也。严者，立其法禁于未然者也；刻者，究其罪治于已然者也。是故秦之法，多如秋荼，密如凝脂，而民不知避也；汉之吏，搏如猛虎，击如鸷鹰，而民不知畏也。故不示而究人之罪，是为刻而已矣，非所以格民也。故严父无姑息之子，严君无姑息之民。故三王之民，杀之而不怨。夫非罔之而罹其罪者，则罪在已而不尤其上也，又何怨乎？

[book_title]上作篇第二
夫观世以易化者，圣也；矫时以从俗者，明也。物必有敝，承敝者复其盛；势必有变，袭变者反其常。故五帝之世，循环不悖；而三王之时，因革并施。夫世之所使，时之所移，从来远矣。要之，其原皆出于上之所作为敎。夫好剑之门多创客，善医之门多病人，物聚于所致也。故明圣之世，则人饰义而服节；污浊之时，则人毁行而丧守。何也？致之者则然矣。正道坏则邪径成，公室衰则私门盛，自古及今，未之有易也。正之与邪，公之与私，氓隶之人能辨其所好恶，然所从违非者，世之荣显富厚者不在此而在彼也。故五尺童子闻人称其善，亡有不喜者也。至于荣显富厚之所在，则虽有缙绅冠冕之徒，亡不弃廉捐耻以附者，岂其所为自喜者不如童子也？势至而利交，则情动而蔽其心也。是故上之人观于时势之变，推于教化之端，明义崇节而绌势利，是以正道可复立，公室可复振，而遂邪顺私之俗可绝也。汉哀帝之宠董贤，而孔光、张禹皆在大臣位，然身亲屈焉。王莾之世，所为臣服尽汉公卿，扬雄最号恬于利禄，然且为媚作符命焉。及至唐，有八司马者，皆以其才而污于王叔文之党。夫数子者，或荣耀终身，或贬死当世，卒为世之耻诟，不道于君子之门。虽其所自立，然亦上之所劘，世之所移也。夫至著者，义也；至尚者，节也。故上以节义较天下，虽有蠢愚，必不以其身为标矣；虽有阘闻，必不以其行为名矣。何者？标者，众目之表；而名者，众口之实也。故张鹄以行赏，亡不射矣；詈鬼以除病，亡不骂矣。夫严母之育贞女也，入则有重关之限，出则有鸣玉之饰，寝则有絓结之固。然后淫邪不入，情欲无感，而修洁之行成也。是故节义者，士之大防也。先王以此防人，故立激励之方，兴劝赏之法，致式闾之敬，施表墓之恩。安车悬旌，以彰其征；累帛加璧，以示其予。由是义明而节崇。故虽有昏乱之世，而无失身之士；虽有污隆之时，而无回面之臣。岂不以上之所作邪？是故义者，有国之维也；节者，有国之卫也。国之有不固者，维不立而卫弛也。

[book_title]法行篇第三
夫为人君者，法不可以有已；为人臣者，法不可以有已。法者，非甘物也，有国者之药石绳墨也。夫讳病之人，无不疾药石矣；不直之木，亡不疾绳墨矣；小人之徒，亡不疾刑法矣。夫奸邪者，小人之为；而暴乱者，小人之行也。正奸律邪，诛暴刑乱者，法之务也。故法者，小人之所不利者也。小人忌正律之典，惧刑诛之罪，必务以敝其法。援势者为之沮，行货者为之诱，怙强者为之挠，造诈者为之窃，法无不敝矣。故法不可以有已也。法不以有已，则上不得卖，而下不得请。卖请不行，则上自天子之门，侯王之宫，太子之家，公主之室，下至贵戚之臣，近幸之人，𪉑横之吏，豪侠之民，亡不得行其法者矣。故卖请不行，则法行如流。是故法不可以有已也。千金之宝，可以借客；十金之寄，不可以与人也。非爱十金，反不爱千金也。寄也，有所受也，已不得有也。夫法者，人臣受之天子。非人臣有之也，天子受之天。非天子有之也，已不得与，而人不得辞。故有没公主车马，则后弗敢怨；邀太子车驾，则君弗敢怒；罪戏弄之臣，则天子不得私；执豪侠之民，则公卿不得关说。此法之行也。昔者汉高斩丁公，武侯斩马谡，皆垂泣焉。夫丁公于汉高，至恩也；马谡于武侯，至昵也。垂泣者，至私情也；然而必诛之者，法也。故法不可以恩昵，而私情忍也。昔者石奢为楚王相，父杀人，纵父而以身请罪，王赦之。石奢曰：不可。不纵父，不孝；卖国之法以纵父，不忠。乃伏剑死。李离为晋文公理过聼杀人，曰：君以臣为理，乃不明而过聼杀人，臣当死也。公曰：子休矣。下吏有罪，非子之过也。离曰：失刑则刑，失死则死。臣之有失，何以罪下吏也？遂自死也。夫死者，人情之所爱，而二子不然者，所以显君而明法也。由是观之，法非不得以释人，虽自释亦不得矣。夫法清则政寛而人威，法乱则政烦而人玩。威者，刑中而不可逭；玩者，刑不中而可幸也。夫刑不中者，上乱之也。上不以法为可爱而与已，则乱。故以之饰喜怒，行爱憎矣；复恩雠，制毁誉矣。持辩以变约束，舞智以易章程，文之以深辞，鞠之以巧诋，则法令滋章而事不循其实，对簿繁委而人不得其情，上下相遁，公私混淆，盗贼多有而奸伪蜂起矣。夫炎罏遁于顽铁，利刃衄于软毛，密网漏于呑舟。故法本禁乱，而其极也乱生焉。此执法之弊也。故法不可使人有幸之者。法可幸，则良民惧。于是平居之众，造善之人，睹蝮鸷之吏，抟击之厮，岸狱之地，掩耳而不敢听，侧目而不敢视，束手足而无所措矣。故清法之国，人畏法而不畏吏；乱法之国，人畏吏而不畏法。夫使人至不畏法而畏吏者，非国之美也。

[book_title]任将篇第四
任将而中制者败，用兵而外监者疑。夫独任者，事成之宰也；专令者，势行之机也。故掣于中者，垂成而败；挠于外者，已行而反。夫所贵于骐骥者，必至也；然絷其足，则驽马先之矣。所勇于孟贲者，必敌也；然缚其手，则女子胜之矣。夫任将用兵之所尚者，在事必成而势必行也。为中制以掣之，立外监以挠之，是絷骐骥之足，而缚孟贲之手也。故絷骐骥之足者，不可望其必至；缚孟贲之手者，不可望其必敌。用将而监制之者，不可责其成功。夫功以时会也，赏罚所以励功也，便宜所以乘时也。独任者，自制其赏罚；而专令者，得行其便宜者也。是以功可就，而时不可失也。夫功者，事之集也；时者，势之会也。故披刃冒矢，以为功也；赢粮跃马，以为时也。故中制，则事不一而绩隳；外监，则志不一而日旷。夫威者，贵神速也；几者，贵立断也。事以威立也，势以几行也。故任将者，必假之神速之用，而予之以立断之权矣。夫多指乱视，多言乱听。千人舆瓢，亡不破者也；千夫牧羊，亡不扰者也。故以一御众，则众志定；以众制一，则群疑生。是故千人舆瓢，不如一人负而趍也；千夫牧羊，不如一人驱而走也。古者天子之遣将，躬为推毂，曰：阃以外，将军制之。故吴王用孙子而宠姬戮，魏王用穰苴而庄贾诛。二君者，非不顾宠幸也，知将不可以宠幸夺也。淮阴一拜而为汉大将，再捷而为齐假王，使高祖中制而外监之，无以摧项氏之权，而制天下之命矣。故期功者不惜神速之用，知时者不吝立断之权。昔燕用乐毅，而代之以骑劫，卒使田单收其降城；赵用李牧，而代之以赵括，卒使白起坑其降卒。是故骑劫为田单之藉，而赵括为白起之资，此制之者过也。夫功罪责于将也，吾制之于已，而监之于人，成则众冒其功，败则独委其罪，未有善者也。故善用将者，制其功罪，而不制其事几。故士知有将，将知有君。士知有将则报义，将知有君则尽忠。

[book_title]势成篇第五
夫天下之势，不可使有成之者，势成则附之者众也。是故势者，上之所乘，而下之所凭也。龙之在天，以云而神；虎之在地，以风而威；豹之在山，以雾而变；鲲之在海，以水而化，势之使然也。故人之于势，乃所以表神威，行变化者也。是故天下有能拟之人，大举之事，必俟吾之坏，而窃以济其势。势者，天下之重，吾弗可以一日释也。吾有所坏，而适以济之，天下之重在彼矣。故势之济有四，不可不先也。因其失而取之，谓之藉资；求所害而利之，谓之贾惠；举其所不当而白之天下，谓之假义；造端以鬼其事，谓之长惑。此四者，势之所以济也。昔者陈平、淮阴王陵，皆项羽之臣，而卒为汉用，取于所失也。沛公入秦，约法三章，去其苛刑，利其所害也。发义帝之丧，缟素行师，举其所不当也。白蛇云气，鬼其事也。是故乱非外至，我有以招之；势匪彼至，我有以致之。故塞招乱之门，绝济世之端，在有以固人心。人心之固，虽有能拟之徒，不能夺也。故藉资则无与也，贾惠则不利也，假义则罕服也，长惑则无眩也，然后天下之重在我也。秦之失人心也，陈涉非有诸侯之权，甲士之众，以其萌隶之民，戍役之卒，掲竿挺锄，泽中一呼，而四海向应者，彼皆有欲起之心，而俟先发者也。故陈涉之得志，轻在秦也。夫天下之近祸履危，莫过于从逆也。恶安福，乐祸危，非人情也。然而为之，诚见其祸危迫于此，而徼安福于彼也。是故天下不可使有从逆之民。从逆之民，虽欲不适彼，不得也；欲不雠我，亦不得也。彼我一间，固宁有死而长往，无生而反顾者也。昔者沛公送徒骊山，畏失期之罪，故亡；章邯将兵山东，畏被谗之诛，故降；李陵深入匈奴，畏反国之辱，故叛。夫叛背，至逆节也；亡降，皆耻名也。而三人者，以不赀之身干之，患害之情窘于前，而不暇自好也。夫天下不自好之人鲜耻，弗轨之臣幸危，愁苦之民愿乱。以三者之状，而值于君之所坏，此势成之会也。夫众庶成风，增积成山，言势以附成也。是故弗轨之臣，靡不自小以成大，自寡以造众者，附之使然也。是以有天下之计，必先详成败之由，明轻重之机，杜觊觎之罅，遏拟偪之渐，集内散之心，断外附之志，使天下之萌蘖不生，而势长御之我，则天下长安。语曰：㳙㳙不塞，流为江河；绵绵不绝，纒为网罗。故势成而后图焉，莫之有及也。

[book_title]功实篇第六
功实之际，后世人主常不能有所稽也。夫功者，人主之所夸喜。夸喜之心炽于内，而天下方有奇怪恢伟之事效于前，于是功实之稽，乃有所不能。何者？诚见其利，未见其害；知其福，未知其祸也。夫利猛兽之乐者，忘衔橛之虞；好驰坂之巧者，昩仆轮之悔；喜速瘳之药者，蒙毒发之戒。是故快心之欲至，而周身之虑移；炫目之形接，而见背之明蔽。天下之事，功在彼者，我有不蔽其实；实在我者，彼有不显其功。故人主必详于功实之辨，而核于异同之分也。夫三王以善治为功，五侯以善备为功，七国以善战为功。战者，至凶事也；功者，至美利也。究凶事而徼美利，此三王所以不为，而五侯所以不愿也。夫天下有不忘战之臣，有好战之臣，此二者，功同而实大异，名似而事不侔也。是故不忘战之臣，多虑而有备；好战之臣，贪进而寡忧。多虑有备者，清外而实内；贪进寡忧者，多事以虚国。是故不忘战之臣，恒恐天下之有变，而已无全策；好战之臣，惟恐天下之无变，而已不有功。不忘战之臣，恒静而致安；好战之臣，恒扰而生祸。此人主之当察也。昔者秦之伯也，累世而帝；其帝也，再世而亡。帝之甚难，亡之甚易。成败不远而代，盛衰并时而至者，积功之极，乃其积祸之盈也。汉武之才，过于文、景，承三世之富，厚不易纪，而虚耗者，好大无厌也。夫秦以白起为武安君，商鞅为商君，范雎为应侯。汉武以卫青为大将军，李广利为贰师将军，霍去病为骠骑将军。此六人者，所谓功臣，而人主之所贵者也。然不察功实之辨，故白起、商鞅、范雎之功日积，而秦之社稷日蹙；卫青、李广利、霍去病之功益高，而汉之海内益危也。夫好功之臣，人主之所不易使者，非有厚养，则不获其死力；非有大赏，则不塞其望意；高爵崇号以贵之，则朝之位旷；金玉重宝以富之，则府之蓄靡；土田苑囿以益之，则国之地削；重征滥役，则结民之怨；破城侵境，则深敌之雠。夫然后臣其不可役之民，疆其不可树之地，利其不可通之货。故计民，则俘众不足以补亡；计地，则降城不足以报赐；计利，则远物不足以偿费。加危于当世而不为省，流祸于后世而不能见，此功实不稽之患也。是故睹显福者，必思隐祸；临近利者，必图远害。功归于臣，而实弗被于国者，明主之所不贵也。

[book_title]用直篇第七
夫国内有自擅之臣，而外有敢敌之寇者，在位无直节之士也。夫直节之士，行高而不回，言危而不逊。行不回，故有匡救之义；言不逊，故有谏诤之忠。于是内无不发之奸，外无不见之乱。虽有自擅之心者，无不弭也；虽有敢敌之气者，无不沮也。夫山有猛兽，藜藿不采；朝有直臣，奸宄不生。故直节之士，邦之司绳，而国之强御也。故司绳不得职，则邪枉行矣；强御不在列，则盗贼至矣。可不畏哉！夫亡国之君，非无直节之士也；有之，而蔽于邪臣，间于敌国也。夫直节者，邪臣之忌，敌国之忧也。我蒙其蔽而受其间，则直节不得志；直节不得志，则邪臣遂而敌国昌也。夫直节去，谗謟至。谗謟之人者，内顺而外交，能使视听闭，言语塞。夫视听闭则乱不见，言语塞则奸不闻。于是宫庭容久伏之祸，边境有卒至之忧，劲弩射于城中，长戟起于辇下，上莫之知，而下莫之告者，大臣怀首领之爱，而群臣畏口舌之诛也。昔赵高欲专制，恐群臣有言，先指鹿为马，群臣无敢言鹿者。陈涉起山东，二世召博士诸生问之，皆莫敢言叛，叔孙通乃诡对而出逃。夫二世弗明，不能用直臣，而蔽障于谗人，故内以遂邪臣，而外以资敌国也。是故邪臣无不欲去其所忌，敌国无不欲逐其所忧。晋以垂棘之璧，屈产之乘，假道于虞，而宫之奇去。齐以女乐文马遗季桓子，而孔子见沮。秦穆公忧由余之在戎，馈戎王以女乐，戎王乐其女乐，五月不还，由余谏不听而亡。夫外有悦目之欲，内有惑听之谗，则贤不知其可宝，而才不知其可惜也。故虞为晋逐宫之奇，鲁为齐逐孔子，戎为秦逐由余。夫三国者，非不知贤圣才知也，悦于欲而惑于听也。夫直士，人主之所难用也，矫正而不能顺遂，自重而不能苟容，非其职不食，不得其道不仕。夫邪臣者，人主之所狎，而重宝美色，人主之所玩好也。夫重宝美色在前，邪臣在左右，则无所置直士矣。故孔子不与女乐并容于鲁，宫之奇不与璧马同止于虞，盖势有所不合也。夫兰艾不同室，玉石不同藏，故用直士，则必去谗佞，远货色矣。夫谗佞者，直士之贼也；货色者，直士之蠧也。养贼容蠧，而曰我有以用直士，难矣。

[book_title]敌中篇第八
夫敌非吾不能克之难也，亦非吾制之难也，吾能明敌之所以中我者难也。是故知吾之能逆，必反吾情也；知吾之弗能逆也，即以其情反之。欲有以尝之，先反复我也；欲有以实之，先参伍我也；以声者，下我也；以利者，市我也。此六者，不可不察也。夫欲明敌之所以中我者，在知敌之所忌。敌之所忌，必饰之使弗觉我也，事无不去矣。是故敌之钜弗忌也，忌其能明用人也；将之贤不忌也，忌其能同心也；士之众不忌也，忌其能同力也。故明则有以蔽之，同心则有以间之，同力则有以散之。夫三者之害，知者能谕之防之，然卒为所图焉者，彼有以揣摩投隙，而此有以中之也。狩者之于兽，渔者之于鱼，其伏机投饵也，于其聚则多惊，于其散则无获，必于聚散之间而伺之矣。敌者之机我饵我者，亦犹是也。是故有所畏于我者，视我以弗畏也；有所弗畏者，则视其畏也。若是而不察焉者，彼得志也。同心之将，毁之弗行也，则必重之以轻其主，使我之自忌之也，若是而不察焉，彼得志也。士之同力，始张其势以解之，又出其利以㗖之，则是道我以刑威也，播虐则离我之众，诛降则坚彼之敌，若是而不察焉，彼得志也。昔者秦之攻赵，本畏廉颇，曰：吾畏马服子将也。赵人乃将马服子而䧟于长平。汉畏项羽之臣范增也，羽使至，馔太牢以进，进而视之曰：吾以为亚父使也。乃更馔以草具，由是范增逐而项氏亡死东城。田单守即墨，谓燕士曰：予惟恐劓吾之降卒以战也，恐伐吾士大夫百姓之坟墓也。燕如其言，而敌气愈奋，遂以其残卒败燕。此皆弗能明敌之计，眩于事情而中之者也。故曰：能明敌之所以中我者难也。是故处敌者，能知数者之情，有来焉必觉也，有往焉必察也，烛于先后之间，断于有无之际，内绝根株之病，外固间隙之缺，是故揣摩者不得其所出，而抵投者不得其所入也。故曰：我不发其机，虽巧不施；我不会其情，虽劳不行。故为敌中者，蔽在已也。

[book_title]固权篇第九
夫权，有所受者固；不有所受者，虽得必失之。夫伪摹不可以远示，窃得不可以厚享。故势有执于累岁，而不能保一日之命；威有行于四海，而不能全一姓之族。权无所受之也。夫权者，天子之所取重，天下之所取钧者也。天子知之，天下见之也。故上不疑而下不议，夫然后可固也。无所受者，天子不知，天下不见者也。故正坐而旁有窥之者矣，前行而后有迹之者矣。此至危之势，而彼方安之也。夫人主虽使童子操金入市，无敢攫者。苟窃人主之金，虽格㒒而路人得执之矣。是非童子强格㒒反，乃弱也，使固与贼异也。故盗失财，不敢告也；亡遗物，不敢反也。故权在于有所受。有所受者，又在视其所受之人。昔者舜受尧之天下，禹受舜之天下。尧、舜，皆大圣人也，故虽受之天下而人信之。至燕子哙让国于子之。子哙，无知者也，故虽受之一国而人不信矣。夫信之故服，服之故其受也固；不信故不服，不服故其受也不固。弱子之产不与买，恶人以为欺也；瞽人之货不与易，恶人以为蔽也。伊尹受汤之权放太甲，霍光受武帝之权放昌邑。夫拥君迁主非细故也，已任之而人不疑者，以受之者汤与武帝也。汤非弱而武帝非瞽也。夫权者富贵之藉也，可以得富贵而不可以保富贵，无所受之而受之非其主者，皆危也。夫见火知焚，见水知溺者，明也。昩者不然，不及火不知焚也，不及水不知溺也。夫班爵封者遗之劵诰，赐祠第者护之符敕，此皆为世世计者也。今爵封我能夺之，祠第我能取之，是劵诰不凭而符敕不效也。此其章明宜鉴者也。然爵封犹日赐矣，祠第犹日营矣，以铁版为不毁，恃金书为不刋者，犹夫前日也。夫欲以一时无所受之权而为世世计，岂不愚可咲也。

[book_title]处与篇第十
富贵者，人主之所有也。恒易于与，而不知所处，则恒失之。故德不在于与也，在于处所与。处所与，在知其所与之人。所与在于君子也，则增厚而福泽；在于小人也，则济淫而福灾。在疏，则恩当而见重；在戚，则分当而见轻。是故与之摈罪之臣，则以为异数而溢望；与之宠幸之臣，则以为庸格而靡加。故与之不难也，处与为难矣。夫天下惟小人戚幸之臣不易处也。数而与之，则见顾遇而怙爱；迟而与之，则见希阔而怨生；与之厚，则不以为过而忽之；与之薄，则鄙而少之；与之太难，则曰吝而诽笑；与之太易，则曰汎而玩侮；与之而有所相逾，则不平而起争。若是者，不可不知处也。夫惠以示亲，施以示德。无所因而与之，则翔视而内疑，必不亲矣；有所使而与之，则矜能而自致，必不德矣。望之而必欲塞，求之而必欲得，不与则拂情而阴蓄忌，与之则多嗜而需不已。凡此皆祸之道，不可不知所制也。夫权势者，赏罚之柄；名器者，上下之饰；而富贵者，人主之有也。故富贵有不可以易与者矣。富贵者，权势之门，名器之具也，安可以易与也？小人宠幸之人，其未有富贵也，则必远权势而不取，畏名器而不干，曰：吾得富贵，厚其身焉耳。人主于富贵，轻于所有而易所与，则不胜其所悔。夫富贵得则权势可移，权势移则名器可假，由是有拟尊之心，有偪上之形，而莫之制矣。缘恩而寛忍则祸滋，抑按而不扬则害成，微裁之则逢其忿而恨积，大发之则激其变而事起，由是兵车战于墙内，戈戟攅于腹心，事成是下贼其上而义纪绝也，事败是上䧟其下而恩不终也，二者之所来，乃积爱之过也。夫小人宠幸之人，持众归之权，必众怨之所丛，挟众附之势，必群攻之所向，故其谋危者，所以图安也。登高以临危者，疾趍而陟颠，不知下平地之可息也；向阳而畏热者，疾走而格日，不知其就阴之可爽也。故小人谋危以图安者，富贵有以贳之，而谦逊之义不明也。秦之二世，宠于赵高，封以万户，授之相印，杀蒙恬于外，诛李斯于内，然赵高知其威在已，而以图二世，卒使阎乐弑之于望夷之宫，故二世于赵高，非不有以恩德之也，而终遇祸者，利害之情变也。故富之而有不恩，贵之而有不德矣。昔者陈恒专国，以其君积厚施而得众，遂弑简公。季氏执鲁政，厚私邑而弱公室，乃逐昭公。夫二子蒙于主者至厚也，甚者见弑，而次者见逐，积爱之生害也。故盗不以得财，而不杀其主人；妾不以得宠，而不忌其主母。夫人之心，何可厌矣！故骄子多不孝，宠臣多不忠。是故人主必审处于富贵之与。知非其所当，则毋以其爱私之；其所当者，则毋以其憎吝之。明知其所失，则毋遂事而自安；独省其所发，则毋溺情而不有所忍。故韩侯则惜敝袴矣，周襄则止请隧矣，汉文帝则夜收北军之节矣。何者？富贵必吝于小，权势名器在杜其渐也。夫天之生物，能爪牙者则去其羽翼，诚以飞而食人，则害广矣。是富贵权势，人之羽翼也。故其与之也，而必使其可制于我。我富之者，我能贫之；我贵之者，我能贱之；夫然后从而富贵之。是以权势之门不开，而名器之具不乱也。夫干将、莫邪，天下之至利，以刺人，无捍之者。然倒持而外柄，则刃反著于其身。人主能无倒持其柄，则可矣。

[book_title]策术篇第十一
策国者，大抵务实于势变，而不详于事理；求伸其辩智，而不要于指本；善举迫切之害，而不及久远之忧。夫事理者，宰势变者也；指本者，统辩智者也；存久远之忧者，弭迫切之害者也。是故天下之事，有不可究极者，则必有所据；有不可总纳者，则必有所归；有所易睹者，则必有所难见。夫策国者，设不可究极之形，而不知所据，是故离合不常，而使人无定见；驰不可总纳之说，而不知所归，是故语言不一，而使人无专听；陈易睹之害，而遗所难见，是故急遽不详，使人多畏而少虑。是故六国之王，寡于成事，而同以沦胥者，眩于策而不能择也。夫仁义者，策国之术也，天下之通理，百家之要本，而长久之道也。功利，塞仁义者也，是故游士失于谋，人主失于择。当年而不成，累世而不决者，功利之说行，而仁义不明也。夫仁义不明，而功利行，则天下攘攘焉，皆为势往。如是，则得势者兴，而失势者亡矣。故秦于六国，非能施仁义也，然卒并诸侯，朝同列者，乃六国有以藉之也。夫德齐者，以势胜；势并者，以德胜。势者，功利之阶也；德者，仁义之府也。故功利者，秦之所有；而仁义者，秦之所无也。诸侯不以此时修仁义，而乃称功利焉，释其所无，而尚其所有。是故秦以一隅之僻，据河、华之要，开殽、函之塞，东向而制天下。天下之侯王，视其分裂，而听其宰割，卒无术以御之者，德齐而彼之势行也。夫为功利者，谓仁为不杀，义为不取。故言仁义，则见迂阔而情疏；言功利，则见切近而心向。此过在策士而不究也。夫仁义，水火也。水可济，亦可溺；火可烹，亦可燔。故仁者，可生可杀之道也；义者，可与可取之道也。夫不杀不取者，仁义之一端也。故仁义之功利大矣，而策士不能究也。夫游谈之士，藉诸侯之车马以为装，货诸侯之财币以为居，赍宝玉以亲外交，市土地以厚与国。是故列地里之险夷，陈兵革之钝锐，算储积之厚薄，乱主客之形，反内外之情，分散其事，而变易其说。故使天下诸侯之心，交战而不定，两端而不果，疑于似是而莫能可否，惑于利害而莫能从违。由是败约解从，奉名献都，要地率服，而入朝于秦矣。故诸侯之事秦而甘心者，仰其威势而幸其亲已也。此诸侯不详于策士之罪也。于是秦得以行其远交近攻之术，而五国先㓕。夫五国之㓕者，则齐之罪也。齐之与秦，东西相望，尝并帝而敌体，故秦之所忌莫如齐。然而缓攻齐者，徒以有五国在也。君王后【齐王之后。】见诸侯之日屠于兵，而境无遗矢之扰，不知秦有所俟，而以为厚已，乃奉秦益谨而缓之救，故齐之安者四十年。及至胜后，【齐相，姓名。胜，音升。】齐国亡，而王建幽于共城。【共，地名。】保一隅之众，亡五国之师，便四十年之安，灭百世之社稷，此君王后之罪也。夫譬之五国者锋也，齐则柄也；五国者蔽也，齐则地也。此其势至明也。然坐视其锋之摧，而欲冀柄之无折；立见其蔽之撤，而犹希地之不露。盖长久之术不察，而迷于利害之近也。建之幽于共，齐人歌曰：松耶柏耶？住建共者客耶？【客，谓陈驰。】此疾胜后之不明，刺宾客之卖国也。悲夫！然究其失策，不可无罪君王后也。夫妇人可以治国家哉？

[book_title]心迹篇第十二
天下之事，在心知其意，毋以迹固之，则神明应而变化合，变化合则端委见矣。端委者，变化之窽系也。易曰：天下一致而百虑，同归而殊途。故百会于一，而殊统于同。夫端委者，变化之始终也。旁而通之，以合变化，约而省之，以见端委，圣哲之行也。夫拘学不假于绳尺之外，浅见不及于衣带之下，习而不思，由而不察，犹弓人之不能矢，冶人之不能匠也。故拘学不可以论广，浅见不可与指远。何也？心不知其意，而徒以迹固之也。夫三皇不同道，而皇之号不异；五帝不同德，而帝之号不异；三王不同治，而并称王；五霸不同功，而并称伯：此迹异而心同者也。曷可不为同也？尧之禅虞，后世称焉；子哙逊燕，卒亡其国，而天下笑之。伯夷、叔齐兄弟相让，孔子赞之；宋宣公立弟，春秋讥焉；武王伐纣，悬其首于白旗，天下不以此贬其令名。田常弑简公，则不能辞弑君之恶；周公伐管、蔡，不为贼兄弟；唐太宗杀建成，而后世短之。凡此迹若不异，然不得同者，不求之心而求之迹也。故效颦者益其丑，学步者失其故。故求迹以为近，则愈远矣。夫时易则势移，情移则事易。使五帝可以相沿，三王可以相袭，则礼乐不为异同，而文质不加损益也。故迹似者不可以论心，迹者变化之散著也。苟可以其类者同之，是田常为武王之行，而建成迺管、蔡之诛也。故以其迹，则虽有若之似，不得为孔子；以其心，则虽鲁人之异，可以学柳下惠。故车人不量车，屦人不视足，通其意也。故庄生观解牛，知养生；张旭观舞剑，知草书。夫解牛于养生，相悬也；舞剑于草书，至远也；然视之若一伎焉。意诚通，则迹不足以蔽之也。是故图以列陈也，书以传御也。然以图陈者，不尽兵之道；以书御者，不尽马之情。盖迹之所求者，有以限之也。夫移易之间，谓之变化；变化之成，谓之合同。观合同，则可以见端委。故物必求之端委矣。端委见，则能一万物。是故不出户而知星辰，不下堂而知山川。夫天之相去至高也，地之相去至远也，必身及而目睹，是天不可历，而地不可纪也。夫累寸者，至尺必差；累铢者，至两必差。故括天下之物，必求端委；求端委，乃见天下之窽系。窽者，物之以生者也；系者，物之以会者也。窽系得，则心通。心者，天下之至神也，故能周流天下。夫一者，万之所从出也。故言一而不及万，为有馀；言万而不及一，为不足。圣人之道一而已，故无不足。故曰：至道约而易操，明而易知。是故圣人不学而能，愚人学之不能，直所从者异路也。

        </div>
      </div>
    </div>
  </div>
</div>
<!--update:2025-08-30 09:41:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>