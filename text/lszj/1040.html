<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,附录一。四库全书总目水东日记提要,附录二,水东日记全文在线阅读,水东日记全文在线下载,大玄古籍书库">
<meta name="description" content="《水东日记》40卷，明叶盛撰。本书内容主要是记述明代前期的典章制度，由于作者久居官场，见闻亦广，对于各项制度及其沿革利弊等言之甚详，《四库提要》说：“(叶)盛留心掌故，于朝廷旧典，考究最详。……是书记明代制度及一时遗文逸事，多可与史传相参”。本书也有不少篇幅是关于宋元文人学士的行事及其碑铭、墓志的记载，第15卷从山阴陆氏宗谱中抄录了一篇《陆放翁家训》，系陆游的一篇佚文，今人据以辑入《剑南文集》中。叶盛又是明代前期一个著名的藏书家，据其藏书编成《箓竹堂书目》，流传至今，其中颇多秘籍珍本。《水东日记》也有许多">
<title>水东日记_叶盛_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">水东日记</span> <br/>
          作者： <span class="inputVal" id="bkauthor">叶盛</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]195209</span> <br/>
          说明： <span class="inputVal" id="bkdec">《水东日记》40卷，明叶盛撰。本书内容主要是记述明代前期的典章制度，由于作者久居官场，见闻亦广，对于各项制度及其沿革利弊等言之甚详，《四库提要》说：“(叶)盛留心掌故，于朝廷旧典，考究最详。……是书记明代制度及一时遗文逸事，多可与史传相参”。本书也有不少篇幅是关于宋元文人学士的行事及其碑铭、墓志的记载，第15卷从山阴陆氏宗谱中抄录了一篇《陆放翁家训》，系陆游的一篇佚文，今人据以辑入《剑南文集》中。叶盛又是明代前期一个著名的藏书家，据其藏书编成《箓竹堂书目》，流传至今，其中颇多秘籍珍本。《水东日记》也有许多关于图书典籍的记述，如第2卷“编次文集”条记明代编印宋人文集的一些情况，第16卷“《宋名臣言行录》”、第19卷“《宋文鉴》编书始末”，第25卷“苏天爵《元文类》”等等，对宋元人一些著作的版本及流传情况都有记载，可供研究古籍文献者参考。此书的一个缺点，是作者好自叙居官事迹，致使某些地方看起来有如家传，后来明清的一些笔记多记作者本人言行事迹，即受此书影响。1980年中华书局出版点校本。</span> <br/>
          封面： <span class="inputVal" id="bkimg">Z_6508.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]水东日记
[book_author]叶盛
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]195209
[book_dec]《水东日记》40卷，明叶盛撰。本书内容主要是记述明代前期的典章制度，由于作者久居官场，见闻亦广，对于各项制度及其沿革利弊等言之甚详，《四库提要》说：“(叶)盛留心掌故，于朝廷旧典，考究最详。……是书记明代制度及一时遗文逸事，多可与史传相参”。本书也有不少篇幅是关于宋元文人学士的行事及其碑铭、墓志的记载，第15卷从山阴陆氏宗谱中抄录了一篇《陆放翁家训》，系陆游的一篇佚文，今人据以辑入《剑南文集》中。叶盛又是明代前期一个著名的藏书家，据其藏书编成《箓竹堂书目》，流传至今，其中颇多秘籍珍本。《水东日记》也有许多关于图书典籍的记述，如第2卷“编次文集”条记明代编印宋人文集的一些情况，第16卷“《宋名臣言行录》”、第19卷“《宋文鉴》编书始末”，第25卷“苏天爵《元文类》”等等，对宋元人一些著作的版本及流传情况都有记载，可供研究古籍文献者参考。此书的一个缺点，是作者好自叙居官事迹，致使某些地方看起来有如家传，后来明清的一些笔记多记作者本人言行事迹，即受此书影响。1980年中华书局出版点校本。
[book_img]Z_6508.jpg


[book_title]目录
水东日记　　（明）叶盛 撰
●目录
水东日记序
卷一
正旦冬至节导驾
晦庵小学定本
王忠毅打得胜鼓
徐元玉王通进策
奏効各有机会
翰林文字润笔
土木六科点差
记杀马顺等事
奏请午朝
奏黜寺丞冯必政
汉晋唐宋户口数
京都贺节礼
议王琦事
太祖御制文集
三杨两王
奏选官舍操习
会奏遣使迎复
沈简庵词翰品行
王孟端遗事
会议迎复仪注
纠弹不承密旨
试题不知出处
卷二
太上圣节请朝贺
葬地蛇盘兔
于节庵先世行状
读卷填榜名次
开平王祠
尹凤岐诗讽时事
杨鸿胪读卷求代
妄称细作
趁航船
奏弹内官善增
弋谦
编次文集
看议何观
李祭酒天幸脱祸
解胡观发榜对答
龚遂荣揭帖
南都人物之盛
题秋胡图诗
顾都御史声望
姚荣公小像
过枝
墓次焚黄
晦庵论易服色
卷三
詹孟举篆书
曹云西
避天字
詹孟举挽袁华诗
张汉杰拒叛贼
吴思庵遗外孙诗
轮王子明寇平仲
僧无言
僧景燮宗潮
诸公才学心量
廉夫题风雨归牧图
黄希声
前辈存心
蒸山
黄状元墓
吾训导请俸
庄伯和诙谐
李无易家旧物
蒋司训
庄公瑾书画
沈梦萱试榜文起语
小李
朱文公论用韵
郁氏钱氏先墓
郭定襄整暇
余尚书遗事
长陵所赏书画家
霹雳
鸦鹘石
不弃残纸
误用古人爵谥字义
卷四
仿宋王十李三诗
车字尺遮切
苏松依私租额起税
刘洗马谑语
瞿泰安
钱子予
陈祭酒至诚
王抑庵诵古诗自宽
卢公武兄弟
范启东述前辈语
欧苏书迹多少
聂大年警句
杨洪委任甚重
记会议异同诸事
国朝状元官位
请嗺
鲜于困学圹志小像
土官名同实异
仄多平少
大学经传次序
晦翁论追礼外氏书
方言暗合古韵
卷五
左都御史
总督军务
胡忠安自述三事
时将不敢专杀
广西先后守将优劣
聂大年桃符
郑武安刚正
徐兴安论将
敕词与部奏违异
英庙友爱至德
张夏各推所长
氏族大全多误
珠池采珠法
采珠数
范德机书海角亭记
刘廉夫左迁绝句
内阁机宜不密
广西帅府隶郑牢
杨文敏论进谏有方
近事所始
于节庵遗事
吴思庵小学集解
李祭酒哭侄诗
卢重斋遗事
奏旌脱纲王晟死节
山歌
卷六
参赞军务
马良失宠
纪载张大太过
大同贼妇节烈
魏轩两公清操
两术士两弁退让
六科衙门
喜信和勇
都御史独处夹室
岭北广西淫祠
试录
学士进官
奇梦
都察院堂扁
周新遗事
春帖征兆
洪武大臣赐第
不序经解
奏止议事官入朝
陈祭酒笃于故旧
节省贡使供给
郏亶修东城记
卓笔峰两诗
王元章画梅
陶九成著书
生物足供人用
教官不得任御史
卷七
后人把滑
沐敬抗直
玉堂赏花集
交址伪学士夸诞
欧公再壻之谬
陈登谑语
欧公与侄帖
不信克择
陈僖敏宽厚
司马欧阳两公荐士
欧公撰范文正碑
诗有唐气
黄少保才识
大臣思宠之盛
书简后具礼
图记
张云门书印谱后
制敕符玺
玉带生卷
俳优语
丰文庆复清敏故园
沈孟端
陈嗣初文章
金英辟南迁议
何文渊自经
喜宁之叛
蔡琰南归图
卷八
刘詹事遗事
张文翔
衣和庵主
交谊厚薄
郑氏先世回定仪状
苏公清虚堂诗
顾魏二公归荣令终
方希直不拜佛
范氏家谱世系
陈古庵经纪梁氏
杨文贞公遗嘱
论黄霸丙吉
宰相须福德才量
东坡赤壁赋真迹
元金台集刻本
张养浩全集
韩令公真赞
诧异等字
兴学勤教
卷九
圭斋题彭氏程文
酌定白鹿书院记
夏忠靖鸱吻诗
院画皆有名义
东里抑庵春帖
刘三吾与陈南宾书
宋儒批选文章
卷十
崔清献与吴彦书帖
黄山谷发愿文
描朱
乘轿事原
苏人文学之选
昆山塘浦水利
占命决王石位寿
塑工传名
范裴崔周诗词
纳还使北进冬衣疏
范公欧公手书
碑铭不着撰书人名
苏秉衡论诗
乖觉乖角
柏子庭注磬疏
石川张子才诗
彭状元失朝
东里送杨彦谧诗
官制异常
俗语见唐诗
大言无实
山谷跋黄梦升墓铭
奏本题本
卷十一
记王轸父家书事
元宝
仁庙赐徐善述书诗
戏言取怨
虞文靖朱宜人墓碣
晦庵考定欧公事迹
吕忠肃遗诗
阮太监修营劳绩
卷十二
商氏先世公谍
宋荐钱时省札缴状
胡石塘送诸生诗序
张伯绪格言
杨文敏碑志等不同
姚铉文粹自序
日记故事
刘贡父诗话
卷十三
邹奕等诗文
谢友规文赋
唐孙府君志石
卷十四
宋元綘闵忠诗石刻
王抑庵绝句
题清风岭诗
厉布衣
庐陵李布政祯
波罗蜜树实
耽犁手卷
二程遗书
西湖俗谣
推命论相近事
卷十五
陆放翁家训
杨大理诗谑
吕尚书驼峰之戏
卷十六
宋名臣言行录
铜鼓
编类诗集误收
打呵欠
真清二韵不通用
进士题名录
武安阳武两侯遗事
毛牛饕羊
荣辱进退等事有命
文字等语谶宜避
庐山野灯
东里还家诗
议论诗中用事
刘宗器送行诗
江氏谱记赖布衣事
卷十七
释清浚广舆疆里图
都御史题名
御史迁谪
两广地图
两广方岳郡守题名
卷十八
各姓宗图
卷十九
孔氏父子奉上谕记
太宗重修孔庙碑文
太祖召杜斅勑旨
宋文鉴编书始末
黎恬记何忠诗并和
吕公矶
卷二十
虞文靖复杨子牧帖
雪庵长语西斋和陶集
范文正公家书
三苏文集
文山文集
记辛未廷试事
卷二十一
周益公词科旧稿跋
乡饮酒礼
王叔英祷雨文
黄氏日钞
吴正道六书之学
小说戏文
李易安春词
卷二十二
周礼序
府卫官旗军人数
守卫四城官军揭帖
杨文贞归田趣词
卷二十三
文潞公新修文庙记
夏忠靖谑语
许可用乡贤祠堂记
银青金紫
巧对
王交山论寇准李纲
李性学文章精义
孟氏祖庭图记
薏苡仁治疝疾
卷二十四
释老侮孔子图
熊天慵修大成殿记
清风岭碑
史官以心术为本
李安成十九首注
正统辨
东里宁国府学记
高元之变离骚
魏国公临丧有礼
卷二十五
歌风台诗
太清楼特宴记三幅
清和恭靖图书
俞行之题西湖画
场屋文字无疵者少
用古人语
谢子兰辨惑编
袁伯长家世
文丞相子升
苏天爵元文类
碑刻撰书人皆非实
唐英卫二公坟制
吴思庵题钱氏画像
寰宇通志
卷二十六
录诸子论诗序文
于王两公高致
南京两法司故事
张泰拒石彪索瓶
江浙文物之盛
岳季方答客语
卷二十七
姚文公陈希亮碑
李杜器识不同
幼善属对
虞邵庵三像
高昌王世勋碑
曹濮河水之患
烟墩收贮粮食柴水
纠劾多出上旨
三母俱被荣命
堂上官出自甲科
结衔有一定之序
偏忌不喜甲科
桂孟平六诗
怀来石桥遗址
宣府儒学圣像
于节庵夫妇画像
史记所载非实
卷二十八
杨文贞叙谱至多
文章正宗叙论
许文宗交吴闲闲
许中丞旧第
杀虎及射野豕法
旧碑石
前元加封孔子制碑
论兴安
禽声类人言
禀受厚薄
卷二十九
六科旧僚题名
卷三十
社稷设坛石主为正
城隍神
于少保文山像赞
虞雍公诛蚊赋
晦庵答王子令二书
传神
卷三十一
江南浑潮塞北风沙
偷驴贼
圭斋许氏赠公碑
集句成谶
海市
土薄岁入少
缉事军
卷三十二
石亨新第
晦庵真迹
山西疆里图
龚钝庵民风诗
虞雍公奏议序
卷三十三
兰亭禊图诗序石刻
韩魏公坟
巡按御史
西园雅集图临本
卷三十四
祷祈道释文
太监陈芜恩宠
白乐天画像
西园雅集人数
宣府卫所屯堡等数
窾外同事诸将
卷三十五
中堂事记纪行录
元重建羊太傅碑
卷三十六
诗林广记参评
卷三十七
记瀛国公事
虞台岭观音堂记
广宁伯父子名讳
王恽征梦记
杨文敏御赐图书
葬穴昭穆
达达试马
马莲花子
卷三十八
太宗时任事十臣
黄东发社仓记
海角亭记全文
卷三十九
寰宇通志序表凡例
卷四十
详记瀛国公事
杨鼎自述荣遇数事
脱脱封谥
人肉油点不圆
代邸金符册宝
刘江本名荣
附录一
四库全书总目水东日记提要
附录二
明史卷一七七叶盛传

[book_title]序
●水东日记序
同里后学俞允文譔
水东日记者，吏部左侍郎文庄叶公之所著也。其书专于记事，核古综今，关诸军国，号为通博，书凡四十卷。以其书成于淞水之东，名为水东日记云。公名盛，字与中，昆山人也。正统十年举进士，拜兵科给事中。英帝北狩，六师陷土木，九月郕王即位，虏益屯逼都城。公时屡奏封章，皆当世急政。寻转都给事中、山西右参政，监督宣府粮饷，兼管屯田、独石马营等处军务。公方有功于边，以父忧去职。英帝复起公丧中，令无遂服，擢为右佥都御史，巡抚两广。公至，则徙征蛮府梧州两广接比要害处以制外蛮，通盐利，令商贾得出境市鬻。宪帝即位，转左佥都御史，巡抚宣府。公至，益开田，岁岁增倍，买战马千八百余匹，缮治屯堡七百余所。上嘉公忠勤，且录两广功，赏赐甚厚。迁礼部右侍郎，再迁吏部左侍郎，卒赐谥曰文庄。公精明经术，练达制度，廉恭孝友，兼体数器，当板荡艰危之秋，而尤能奋忠言嘉谟以匡翼其主。自初官，通历三十余载，更事三世，凡国家大议，无不关决。于公眷遇甚笃，然位不满德，年不迨老，而诸公咸有不尽用之叹。公生平所居洁清，门无杂客，惟购书万卷，日耽翫以自颐，殆癈寝食，故其它所著述，于诸公为多。公之玄孙恭焕，文雅酝藉，能遵其祖德，因出斯籍，属余题叙其首，遂谨述公之丰功伟德被于当时，而足以仪范后世，与著述之所诣，匪若闳诞破碎以广异闻而已。
此先高祖日记，始刻于常熟徐氏者。先高祖身历三朝，忠廉大节，名重天下。博学好古，平生著述甚多，此特一种耳。记中凡事关军国及前辈遗文轶事，足为史家征信，即片言璅语可助谈尘者，亦复采录，宜为海内所珍赏，非他小说家比也。徐氏刻行已久，嘉靖中始持板求售，先君命予购之，止三十八卷，取家藏本校阅，遗后二卷，癸丑岁补刻完之。予小子荏苒无成，不克仰缵先绪，顾惟先世著述，流传未广，实子孙之责，因命工印行，特缀数语，以示后人，用致遏佚之惧云。括苍山人玄孙恭焕识。
先君官杭州抽分日，有奏议、日记之刻，方拟嗣刊全集，会差满不及为，日记即此本是也。乙酉兵燹，两书板幸存，顾先君自国变后卧病不问家事，书板庋置尘阁中，遂无省记者。比年予始舁出简点，已失数叶，奏议所失尤多，因命工补刻。会从族人处觅得旧钞本两册，上有巡抚宣府关防，盖先公当时录本也。二泉兄又贻予旧刻本六册，末二卷字迹微异，即先曾大父所购徐氏本补刻足之者也。钞本多讹字，而徐氏本尤甚，且多用台头，直似章奏体，字迹亦已漫漶，度先君时板久不存矣。因取三本参互雠勘，是正颇多，尚有字义可疑而三本相同者，姑仍之，不敢以己意妄改也。先曾大父尝属执友俞仲蔚先生为作序文，向未入刻，兹求栢庐朱子重录付梓。又此书本不必编目，而书贾每以无目录疑非完本，因增编目录于前，然率意标题，深恐未得当也。康熙庚申岁长至日七世孙方蔚谨识。

[book_title]卷一
●水东日记卷一
正旦冬至节导驾
晦庵小学定本
王忠毅打得胜鼓
徐元玉王通进策
奏効各有机会
翰林文字润笔
土木六科点差
记杀马顺等事
奏请午朝
奏黜寺丞冯必政
汉晋唐宋户口数
京都贺节礼
议王琦事
太祖御制文集
三杨两王
奏选官舍操习
会奏遣使迎复
沈简庵词翰品行
王孟端遗事
会议迎复仪注
纠弹不承密旨
试题不知出处
○正旦冬至节导驾
冬至正旦节早，礼部鸿胪寺及科道导驾等官最先入左掖门，至中左门立候，天将明，趋进华盖殿前穿廊，礼部尚书祭祀，复命行礼讫，导驾升奉天殿受朝。尝记毘陵胡公奏尚书，
【 尚音为上。】 其末云「行礼毕，请上位看马」两言，大声直说，不类奏事也。
○晦庵小学定本
晦庵与刘清之书云：「小学近畧修改，又别为题词韵语，庶便童习。」又一书云：「见此修改，益以古今故事，移首篇于书尾，使初学开卷便有受用，而末卷益以周、程、张子教人大畧，及乡约杂仪之类，别为下篇，凡定着六篇云。」尝窃以为所谓首篇者，即今所题数语，所谓末卷下篇，即今外篇嘉言、善行二篇是已。今观北京国子监小学书板，元至正十三年重刻元统癸酉燕山嘉氏本，有祭酒王思诚、监丞危素、助教熊太古等题识，其晦庵所题，乃在卷末，目曰朱文公题小学书后，而题辞则在卷端，是矣。吴思庵集解则曰小学书题置之题辞之前，意者本朱子大全，然大全编次伦序不能精当，恐亦未可凭也，不知思庵当时曾见此本否。
○王忠毅打得胜鼓
王忠毅公为京尹时，公退即坐后堂，召鼓手打得胜皷以为乐，皷失节者有罚。后公卒以军旅树功名，岂亦昔人喜闻击皷用兵之诗者耶？
○徐元玉王通进策
己巳之变，徐元玉最有时名，亦锐意功业。太监金英趣问计，以南迁对，英怫然不悦。前成山侯王通亦以挑筑京师外城壕为太监兴安所鄙，二事似皆未为得也。
○奏効各有机会
正统十三年，闽贼邓茂七乱，巡按御史汪澄将至延平，闻贼势已炽，即回。会府刷卷御史张海至延平被围，海躬抚谕之，贼且降，海以实闻，而澄忌之。适朝命御史丁瑄按贼事，澄附瑄，妄奏以抑海。兵科给事中姚铣等以澄畏避且忌嫉，当言之，掌科事唐世良不从。未几，而兵部奏澄擅止浙军有罪，下狱。又御史林廷举巡视两浙盐法，俾治处州贼，奏贼平当代，适处州奏贼复起，当劾。盛谓廷举君子，其巡视地远，安知贼起不在其出巡后耶？已之。俄而其父山西参政厚奏，承委督饷代州，不欲往，厚素为士论所短，因奏逮治之，廷举寻亦以他事得罪。又都御史张楷、都督刘聚征闽寇，尚书石璞、都督徐恭等征浙寇，皆无善举，皆当劾，而楷、聚尤甚。有召还之，命下纔数日，计其还必再余月也，一日午后偶暇，为草疏，适书人又皆具，既成，视日尚未暮，遂封进。少顷得旨，楷、聚如所奏。翌日早朝皷将严，忽闻楷等将入见，同僚相视惊愕，因仓卒添易原疏首尾而廷论之，楷繇是罢位。凡人祸福之来，固其自取，似亦有不偶然者。此数事适相类，因并记之。
○翰林文字润笔
三五年前，翰林名人送行文一首，润笔银二三钱可求，事变后文价顿高，非五钱一两不敢请，迄今犹然，此莫可晓也。尝记一日过钱原溥翰检第，强予宿，初不知其意。黎明起，而其夙所约张士谦先生来，一相者继亦来，相者目先生良久，首曰：「此大人平生不得弟兄气力。」先生大笑而却之，曰：「吾永乐中为进士、庶吉士、中书舍人，时年向壮，有志文翰，画夜为人作诗写字，然未尝得人一叶茶，非如今人来乞一诗，则可得一贽见帨帕。向非吾弟贸易以资我，我何以至今日耶！」繇此观之，当时润笔亦薄已。
○土木六科点差
己巳七月十五日，六师明日在行，六科议，兵刑二科文书多，独用二人，兵科都给事中姚铣，其次则盛，刑科掌科事给事中鲍辉，其次即季聪。皆治装矣，未申间忽礼科约具奏，乞点差，盖章瑾惮行，闻都察院、尚宝司得旨俱用次一人，因有此举。俄而六科奏下，俱掌印官行，而姚、鲍因得尽节，瑾竟以此得罪谪死。乃知一行一止，死生荣辱，固自有定，私智小数之人，乃欲以区区心力胜之，不亦愚乎！
○记杀马顺等事
正统十四年八月二十三日，殿下驾御午门左门，言官大臣次第宣劾王振章。有旨：「朝廷当别有处。」众心郁愤，叫号不已。长史仪公造膝前免冠有言，于是众皆免冠长号叩首。已而有旨，
【 「已而」二字据明弘治本增补。】 急籍王振等家。然叫号不辨人声，不能皆听闻，惟仪公长号膝行而前，去袍服纔咫尺。忽王给事中竑众中起捽马顺至前，曰：「奸臣党在是！」于是驾起门掩，一閧间，足履之下，尸暴血流矣。百官稍退，惟上直军卫官候左掖门，哗云：「尚有王长随、毛长随在。」少顷，较尉捽两人送锦衣卫，甫出左掖，军卫官捶死之矣。盖驾既行，使人于门内伺外人何为，而惟闻此言，以为出自百官，殊不知因大驾出后，门禁颇严，两长随日事鞭笞，最结怨于军卫，而杀两人者上直官，非百官也。初，尸血渍砖石，门官呼水涤之，仪公曰：「不涤可也，留与作样子。」门官不能答，仪公气亦足多云。
○奏请午朝
季聪尝授经京邸，多门生学子，因多知内外事。一日谓予曰：「闻禁中近习划龙船，朝下即事射鱼，酣笑为乐，或日■〈日上久下〉始休。奈何？予因有午朝之请。奏既入，内批即下，刻日受朝。颇闻此事盖太监兴安等极力赞襄。惜乎当时外间诸公所见不同，反不足以副其意耳。」语多不记。
○奏黜寺丞冯必政
正统十四年，南京太常卿徐初以老疾令致仕，当除。先是，王检讨资谓盛言：「寺丞冯必政者，妖妇焦奉真之侄，轻佻矫妄，士伦耻之。」至是，又闻将以羽流发身者任之，季聪因会奏，以为太常清职重任，当用文学儒臣，南京寺丞冯必政邪妄进身，不繇其道，当黜，以示惩。会上亲擢旧宫臣张文为南京太常寺卿，吏部因奏冯必政当从六科言，削职为民，诏从之。焦奉真事，大类宋于尼云。
○汉晋唐宋户口数
汉元始二年，户千二百二十三万三千，后汉光武兴复，至永寿中，亦仅一千六十七万九百六十三，国纔百四十余万耳。晋武平吴后，户二百四十五万九千八百。隋文帝大业二年，户八百九十万七千五百三十六。唐初年不满三百万，高宗永徽元年，渐至三百八十万，明皇全盛时，只及九百六万九千一百五十四。安史之乱耗散，至于武宗会昌中，纔至四百九十五万五千一百五十一。五代逐处各有数十万而已。宋太祖建隆初，九十六万七千三百五十三，至开宝九年，加至三百九万五千四百，太宗增至四百余万，真宗又增至八百余万，仁宗天圣一千一十六万，庆历二年，至一千三十万，八年则一千九十六万余也。包孝肃云。
○京都贺节礼
初，京都最重冬年节贺礼，不问贵贱，奔走往来者数日，家置一册，题名满幅。己巳之变，此礼顿废。景泰二年冬至节，礼部请朝贺上皇于东上门，诏免贺。旧凡遇节，鸿胪、尚宝、中书、六科直庐相接者，朝下即交相称贺。是日，予亲见鸿胪佐贰邀大兴杨公偕走贺，公曰：「太上爷爷不得一见，尚谁贺耶？」闻京都贺礼，至今寥寥，不复昔比。
○议王琦事
三千营总兵都督张軏、杨俊为都指挥王琦奏龙旗宝纛事，予与季聪谋，议既定，二章同上，一章以释上怒，一章以正事体。各科有言：「上所怒罪人，欲营救之，非私而何？事坏则我当有辞，我等不预知也。」季聪导之曰：「流俗佛语不有荷担如来乎？从王琦则于法制有违，不从王琦则得罪君父，軏等处此亦难矣。有司以上付之言官，既不敢言；若言官又不言，軏等其何辜？」俄而得报，众皆称快，其正事体一章且留中，于是言者有愧色。事具奏草。
○太祖御制文集
太祖皇帝御制文集共若干卷，奇古简质，悉出圣制，非词臣代言者可及。今世所传刻赐刘伯温书诰等文，及尝见赐孔祭酒书真迹，皆是也，然多不在集中，则知宝藏天府不曾入刻者尤多。但今集中多有篇目重出者，此不可晓耳。
○三杨两王
宣德、正统间，名臣称三杨先生，以文贞为西杨，文敏为东杨，盖初以姓同，亦畧因居第以别之。文贞固出西江，而文定郡望每书南郡，乃因以南杨号文定焉。东王则抑庵，西王则泉坡，盖亦然也。
○奏选官舍操习
盛奏选京师官舍家人操习，以备非常，及乞榜禁谕流言，事见奏草。当时有宥密大臣谗盛于中者，曰：「此事因给事中有子与官舍鬬鹌鹑不胜，被辱怀忿，而有此奏。」时盛有子仅再周岁，亦在原籍，乃知古人无兄盗嫂之谤有之矣。
○会奏遣使迎复
景泰元年九月二十六日，礼部会奏，虏请遣使迎复，当从。明日，上立文华殿门内，面谕公侯以下各堂上官、各科道管印官曰：「朝廷因通和坏事，欲与虏绝，而卿等累以为言，何谓？」吏部王公首对云云，大意以为必乞遣使，勿使有他日之悔。玉色稍不怡，曰：「当时大位，是卿等要我为之，非出朕心。」少保于公继对，以为「大位已定，孰敢有议，但欲答使尽礼纾边急耳」，辞畅而意婉，上意始释，曰：「从汝，从汝。」言已即退。羣臣既出文华门，太监兴安匍匐而出，呼羣臣言：「尔等固欲答使，且来言，孰可行者？孰为文天祥、富弼其人耶？」众未有答。王公面发|，大言曰：「大人岂可为此言？今日羣臣皆在此，皆朝廷人，一唯朝廷用，孰敢有不行者！」如是言之且至再，而辞色愈厉，兴安为之语塞。既而升礼部侍郎李实等为正副使以行。勑书既下，则惟言报礼，不及迎复。实惊讶，诣内阁白之，遇兴安，被诟曰：「尔第奉黄纸干事，他何与焉！」兴安虽短于才，溺于僧佛，误信二三故旧大臣，然能廉守，人不易干以私，惟于迎复，则深可罪也。
○沈简庵词翰品行
大理少卿致仕云间沈简庵先生，草圣擅一时，真行皆佳，尤长于诗，有集二十余卷。
【 「有集二十余卷」，明弘治本作「有诗二千余首」。】 先生端厚谨恪，好奖借后进，皆出诚意，而取与则甚严。尝有季训导者，介先生之友求草书，且欲识姓名，先生忽有思曰：「得非曩讦奏有司者耶？」遽却之。其友翌日固请，先生为易题计某以外之，其介又如此。早年与兄自乐学士同在翰林，遭际列圣，荣遇罕比，而伯仲同居，友弟之行无间言，缙绅中以为莫及。先生正统中既得请致仕，未朝辞而遽闻变，故言及辄陨涕。行次直沽，手书近体一律寄予，极其悲愤，卒章有「三秋景物偏萧索，清泪平添卫水波」之句，今轴藏吾家。
○王孟端遗事
毘陵王绂孟端，高介绝俗之士，所订交皆一时名人，遇流俗辈辄白眼视之。工诗翰，画竹称冠绝今古。未达时画已驰名，人不可苟得。尝月夜寓京师旅邸，闻箫声起邻家，清亮可人，倚床而听之，乘兴写竹石一幅。明早扣门寻访其人以为赠，盖一富商也。商人大喜过望，次日奉驼■〈茸毛〉叚二求作配幅，孟端曰：「俗子何足当我笔也！」亟索而碎之，其介如此。
○会议迎复仪注
上皇驾将旋，礼部累有会奏言迎复事，上屡以虏情多诈为言。将抵居庸，一奏始得旨，羣臣同礼部议迎复仪注，兵部总戎议防变方畧，舆情甚欣慰。朝下，多官集会议所，都御史王文忽厉声曰：「来，孰以为来耶？黠虏岂诚真？彼不索金帛，必索土地。有许多事在，孰以为来耶？」众素畏文，闻此皆相顾莫敢言，武弁有趍出门去者矣。既而少保于公言：「防变方畧则在我与总戎。」如是而退。盛等窃虞仪注之议繇此而寝，心甚愤郁。比午，造礼部问焉，尚书胡公从容言：「仪注已送内阁看矣。王一人言岂可凭？但彼欲如是言，且姑任其言，何能与辨？」乃知老臣处事自有定执，而其量亦非后生可及也。当时会奏多吏部王公笔，皆六部、都察院、通政司、大理寺、六科掌科官联署，然主意皆出二老。胡公累为三法司所憎，云：「尔礼部事当奏即自奏，何必要我联署耶？」会奏外，惟翰林简讨邢让一奏首有「前次勅书不具迎复上皇之意」一言，真为实录。户科给事中李侃等奏内亦有「尧舜孝弟」之说，报旨以为「讥朕」者也。
○纠弹不承密旨
初，凡有弹纠，必六科先承密旨，十三道则因之，若不繇先言，实自盛等始。都督杨俊有罪，自宣府还，俟其鸿胪报名，即预进奏，明早举劾，兵部亦以此为言，而不知其所托者俊之党也。俊又结鸿胪，云昏晚得报。以是，盛等早将入朝，始知之。盛与同官捧奏诣左掖门，门内寂然，惟窥见笼烛照地，即扣门投奏，门隙中中官曰：「此际驾将行，何敢进奏？」盛曰：「今早有当言事，若有误进奏，驾出不得言，即有罪，皆不可辞。」中官语塞。遽趋走捧入，既而杨俊就逮，不复得请幸免矣，此前未有也。
○试题不知出处
永乐中，俞行之试「记里鼓」，正统中，冯益试「事道」，皆不知所谓，莫能措一辞。所谓「名浮于实，君子弗贵」者欤。

[book_title]卷二
●水东日记卷二
太上圣节请朝贺
葬地蛇盘兔
于节庵先世行状
读卷填榜名次
开平王祠
尹凤岐诗讽时事
杨鸿胪读卷求代
妄称细作
趁航船
奏弹内官善增
弋谦
编次文集
看议何观
李祭酒天幸脱祸
解胡观发榜对答
龚遂荣揭帖
南都人物之盛
题秋胡图诗
顾都御史声望
姚荣公小像
过枝
墓次焚黄
晦庵论易服色
○太上圣节请朝贺
景泰元年，太上皇万寿圣节，礼部请群臣朝，诏免朝。二年，盛与季聪约，当草疏偕科道与礼部同上。既而窃念，今皇上孝弟，上皇盛德，两宫帖然安静，久当谊愈深而礼愈隆矣；使益以言，则涉众易疑，恐无中生有，反为非便，遂已之。御史盛昹一日私示盛一章，亦此事，因具以告。昹目予言：「己不为，又沮人不为耶？」盛曰：「此大事，宜熟虑之。惟安与静，久长之道也。」时惟刘溥原博以予言为然。近闻卢指挥奏讦以来，然后益信予前说之不谬。
○葬地蛇盘兔
居庸以北，俗择葬地以验蛇盘兔为上，昌平侯杨洪赤城葬母处亦然。意者，地气温暖，二物皆穴焉。偶相值而相持，亦适然耳。昧者至争地盗葬，讦讼连年，惑哉！
○于节庵先世行状
于节庵之先世有显宦，至其父，幼孤贫流落，虽知家世之贵，而不能详。所知者，黄鹤山有先茔，其兄弟名山寿、海寿耳。节庵既长，为董镛先生壻。先生藏书有元黄文献公溍集三山大字本，载湖南宣慰于九思行状，可考节庵能知其先，以得此文焉尔。然则人品家世，托之名笔，其效有如此。夫董先生子中书舍人玙与予邻居，间语及此事云。
○读卷填榜名次
景泰二年，予为殿试弥封官，知读卷事。第一甲盖阁老预属意于受卷官，已得之余，皆分送读卷诸大臣，且曰：「率以三分，上一等、次二等，各置一所。」少顷，阁老收上一等，则判二甲，次二等则判三甲也。第一甲三卷，阁老圈点毕将午，三人者持诣文华进读，午后填黄榜，明早榜出矣。盖辰、巳二时，榜中人次第已判定，若曰须一一品量高下次第，固有所不能也。又闻试场卷子，榜中榜外，固有相去不甚远者，数尽即止，无如之何。因记周文襄公行部至昆，尝问及举子曰：「年少者多遣行，彼气锐利得，且科第自有命耳。」当时甚讶其言，乃知此老曾见此事，敢为此言也。虽然，亦岂止科第为然哉？
○开平王祠
独石城堡，今开平卫治。初，阳武侯薛禄奏筑城，迁卫于此。有僧庆西堂者，号精地理术，实奉命相地，尝云：「城中水泉枯时，当有变。」指东南角地，以为必王侯可当此。杨昌平时为百户，已有名，因治第在焉。己巳春，泉水果涩不流，今则复泛溢矣。昌平第潭潭余百间，都御史李公下予相度，撤其材，以饰楼橹营壁之经兵火者。其关将军祠，洁丽可爱，不忍毁之，但城中已有祀，不宜复出。而偶得宋学士所撰开平王常忠武公碑文，因念于众，曰：「公有功国家，其收漠北，尝道此。而是邦又其封望所在，请易为开平王祠。」仍环书碑文于壁。既成，始闻僧之言，而益奇其术之神也。或传边虏尝目昌平为杨王，昌平为人，虽多事先声，要必曾有是说。
○尹凤岐诗讽时事
尹凤岐先生在翰林，好作诗讽切时事，节之最能记，予仅记其一首。时应诏举贤良方正，即得授八品官，适简太学生年五十以上者悉放还，诗曰：「五十余年做秀才，故乡依旧布衣回。回家早去养儿子，保了贤良方正来。」
○杨鸿胪读卷求代
景泰二年廷试，鸿胪杨公时预读卷。公素多笑谑，是日庄重自将，持卷一一详简视讫，收置端好。众以公少文，窃窥议之，莫可知其如何。俄而尚书泰和王公读卷毕，公徐起，手卷子纳案上，作一揖，王公摇手却之，公又一揖，不交语，敛容而退，于是王公代为品第而还之。众繇是服公之大用诚亦不偶然也。
○妄称细作
真定逻卒获一人，为虏语甚习，以为「先被虏见留。虏酋也先将窥临清，使我等从宣府边关入，住城中数日，而今抵此，盖先为侦伺耳。」守臣以闻，兵部奏：虏酋为计至此，宜急遣廷臣豫备紫荆等关口。因荐郎中陈汝言、陈金等堪是任。诏止治备而已。都察院奏：宣府守臣不觉察当罪，使也先欲其首，将携去久矣。于是特命锦衣卫押其人至宣府，会巡按御史勘问所主之家。御史涞水张鹏心疑其事，百方鞫之。一夕得其实，盖平定州故荆郎中家人，居京师以贸易习虏语，不事作业，被捶楚，潜匿于外，妄为此言，彼逻者从而傅会之耳。此虽一事，而台省之张皇，内批之镇静得体，御史之明决能任事，皆可记者。
○趁航船
吴思庵先生谈及浅学后进，曰：「此韵府羣玉，秀才好趁航船尔。」航船，吴中所谓夜航船，接渡往来，船中羣坐多人，偶语纷纷。盖言其破碎摘裂之学，祇足供谈笑也。
○奏弹内官善增
景泰二年春，内官善增恃宠骄纵，势炽日甚。且闻大臣中有候其生日，结约武弁持贿拜贺其门，如往年之事王振者。季聪偕六科十三道上言，尽暴其罪恶，乞急治之，不然必蹈覆辙。章既成，对众复增二语，曰：「复起羣邪趍附之风，大开小人奔竞之路。」盖厚嫉大臣之憸小者也。既奏上，即命锦衣捕治之。后虽复释，然迄今不复肆云。
○弋谦
弋谦，代州人，累任显官，有声仁庙时。岁己巳，布衣走阙下，疏前成山侯王通、龙门致仕指挥宁懋、真定同知阮迁干三人皆奇才可用。适报虏酋也先犯紫荆口，时石亨为时倚重，偕于尚书治兵土城外。众议欲以通副亨，及谦等至左顺门，通辞：「不预兵政久矣，一旦以副，人不能也。」谦则力言宜专用通，众导之再四，两人持论牢不可动，事遂已。六科闻谦负重名，奏留之，繇是亦不报。使通等拒稍却，则皆任用矣。后通虽复用，亦无大过人者，不久竟卒。谦亦累有建白，语侵时贵，亦不久卒。
○编次文集
古人制作，名集编次，多出于己，各有深意存焉。或身后出于门生故吏、子孙学者，亦莫不然。周必大所识欧阳文忠公集，亦可见已。今人不知此，动辄妄意并辏编类前人文集，如处州叶学士文集又曰水心文集，曰文粹；江西文山先生前集三十二卷，后集七卷；四川等处宋学士文，览者当自见之。其尤谬则苏州新刻高太史大全集也，太史缶鸣集九百八十七首，后人足成一千首，大全集又合为二千首。其姑苏杂咏一书，自有序，乃为牵裂置诸各体中，如白龙庙迎送神曲，删去本题并注，引入曲类，题曰迎神曲、送神曲云，奈何！
○看议何观
景泰二年冬，文渊阁办事中书舍人何观言：「大臣旧老，少保兼吏部尚书王直等，正统中皆阿附权奸，今此辈老猾，不宜在左右。」及言「北虏之来朝者，宜驱置于南方。」忤旨，下六科十三道议以闻。吏科给事中毛玉属奏藳辞，过罪观，季聪导之易，不从，亟以告盛，因与偕往。时六科诸君皆在，索藳阅，玉却以「上促奏，急阅之，恐缓。」索之再，始出以相示。盛曰：「观驱置之说，固疏谬，其前言老猾，盖意在大臣，但辞连权奸，中贵人激怒在此。然终是言者，诸君当熟思之，藳须再易。」玉曰：「上怒甚，不可易。」盛曰：「当明言观概指王直等为老猾非宜，或可回悟上心。」季聪言：「所引春秋『公会戎于潜』，亦非胡传本意。」玉以东坡「王者不治夷狄论」对。盛以玉遂非甚，因曰：「此奏引经不切，未甚害事，不易或可。若辞有当易者，须易之。」玉曰：「观尝考满，不得升，私憾吏部，为此十三道已具此说，藳不具此，已轻矣。」盖时有大臣新迁吏部者嗾科道为此说也。玉素于盛厚，因附耳喻此意，盛曰：「虽不具，具等耳，藳必再易。」玉曰：「君奈何执欲佑观？」乃谓曰：「朝廷大开言路，未尝罪一言者，上虽怒观，犹令我曹看议，盖甚盛德也。君独不念刘球乎？球之死，人至今罪王振、马顺。诸君而为此，雷霆之下，万一不测，则是我曹为之，而朝廷受不容言者之名。且诸君亦言官，独不为他日身计耶？」玉意若稍解。盛因抹去冒头所谓「诬陷大臣，擅开边衅」，及终所谓「明正观罪，以为进言虚妄者之戒」等语，且益云「指大臣王直等为老猾」，于是众皆曰好而退。既而奏入，有旨，令锦衣卫杖观若干，且调外。后乃知奏惟去冒头，余皆如旧藳不易也。明日道遇锦衣门、谢二镇抚及杖观事两人，曰：「彼何可深罪？杖惟具数耳。」两人所存，较之玉，不霄壤异耶？
○李祭酒天幸脱祸
祭酒安成李先生初以言事得罪系狱，宣庙登极后，一日御别殿，以其激怒先帝，命左右械取，将就鞫焉。俄又命锦衣指挥王某出，有不测之命。王甫行，而先生至，适上退，近臣某就先生问故，先生告以忠诚之实。上出，有问，某具以对。上稍悟，命仍就狱。盖王被旨急趋，出时与先生相失于端门左右，而立俟于西长安门外，久之始得之。守卫者曰：「罪人入久矣。」王急趋还，则先生已得再生矣。夫臣子之于君父，天也，天佑善人，岂欺我哉！
○解胡观发榜对答
解学士、胡祭酒契好甚密，一日同观放进士榜，解以胡出身不繇甲科，诧之曰：「大丈夫必得黄榜书名可耳。」胡笑曰：「彼固亦有侥幸得之。」盛时公卿，其委蛇张弛气象如此。
○龚遂荣揭帖
景泰元年八月十一日朝退，禁门侧尚书胡公手一揭帖，文武重臣，羣立传观。尚书王公曰：「此礼失而求之野耳。」盛等因趋就观，语多文而切直，首备登极诏旨，以为「繇此而观，上皇之出，非游畋无益为宗社计尔。今都人一闻驾旋，无不喜跃，则人心尚未厌上皇也。今日奉迎礼当从厚，主上当避位，恳辞而后受命乃可，不然恐千载史书难洗」，末有书上修史先生等语，而逸其名，甚惊异之。胡公言此得之高学士，众因告公曰：「连日言迎复，上意屡以虏情多诈为疑，此所言若封进，见朝野同情，或可感动上心。」公走，质之三法司，都御史王文曰：「匿名文书，不得言。」以告于少保，于第言：「使封进，亦无妨。」盖其意亦持两端。因诣礼科草疏同上，疏谓告言人罪，盖以破匿名之说云。俄顷，得旨缴进，时众候诸涂扣之，胡公欣欣言：「适三法司云不可进，已还之高矣。兹复取来，故迟耳。」王公有忧色，曰：「诸公勿累小子吃牢饭也。」两人之量不同如此。旋闻有龚千户者闻捕治急，首罪下锦衣狱。门、谢二镇抚以其当具奏而不具奏，坐不应。寻会赦得释。闻龚千户其名遂荣，惜不曾识之，而揭帖亦留中矣。
○南都人物之盛
南都数年前，一时人物之盛，勋旧之贤，如襄城伯李公；通材重望，如少保黄公；学行老成，如都御史吴公；得大臣体，如侍郎徐公；端厚有文，如侍郎金公、通政陈公、尚书黄公；词藻艳发，如少卿杨公；志勤修纂，如学士周公，皆有足称。他如祭酒陈公之教条规矩，终始不渝，尚书魏公之清修雅尚，可以廉贪敦薄，要皆无媿士论。惜乎，二公尝请老而不得，近为南京十三道官诋其贪恋，时论为之不平，二公亦因是去矣。噫！如诸公者，今何可多得哉！
○题秋胡图诗
题秋胡图诗二首，其一曰：「郎恩叶薄妾冰清，郎说黄金妾不噟。若使偶然通一笑，半生谁信守孤灯。」其二曰：「相逢桑下说黄金，料得秋胡用计深。不是别来浑未识，黄金聊试别来心。」或云后一首赵松雪作，善为秋胡解纷，前首不知何人作也。
○顾都御史声望
顾都御史佐，性严重，声望伟然，未尝口毁誉人。或以为言，则曰：「我知善则当举，我知不善则当去，我何可徒言哉！」旦晚东朝房小憇，前呵双藤立户外，官僚行道，以此为验。往往有挽驴驻马折而还者。虽公遭时得君之盛，要亦有慑伏弹压之实焉。
○姚荣公小像
刘原博尝见姚荣公小像，仅寸许，周遭皆书公诗句警联，如咏团扇云：「掩歌声不散，障月影同圆。」御沟诗云：「静涵金殿影，清断玉街尘。」此类甚多。
○过枝
别集诗题有折枝禽鸟者，非也，曰过枝可耳。
○墓次焚黄
焚黄之礼，行于墓次，盖自宋世已然。朱子亦云不知于礼何据。张魏公得赠谥，其家则惟告庙云，今则世皆然矣。意者，流俗以加有官封，必为明器人马仆从类，非祠庙中所可容，亦以义起然尔，无他据也。
○晦庵论易服色
「思陵已入土，寿皇所御衣冠，皆以大布，此为革去千古之弊；而百官俱用紫衫皁带，乃王丞相以亲老为嫌，不肯素服，议者有『有君无臣』之讥。近日之论，乃鉴其失，然犹未能彷佛古制也。又记在长沙初奉讳时，方语从吏车帷当易紫以青，适未即出，而何漕已易之如所言矣。盖于心有不安，故不约而同也。」此朱晦庵云。

[book_title]卷三
●水东日记卷三
詹孟举篆书
曹云西
避天字
詹孟举挽袁华诗
张汉杰拒叛贼
吴思庵遗外孙诗
轮王子明寇平仲
僧无言
僧景燮宗潮
诸公才学心量
廉夫题风雨归牧图
黄希声
前辈存心
蒸山
黄状元墓
吾训导请俸
庄伯和诙谐
李无易家旧物
蒋司训
庄公瑾书画
沈梦萱试榜文起语
小李
朱文公论用韵
郁氏钱氏先墓
郭定襄整暇
余尚书遗事
长陵所赏书画家
霹雳
鸦鹘石
不弃残纸
误用古人爵谥字义
○詹孟举篆书
詹孟举篆书唐人早朝诗四纸，孙叔英得之谈以宗家，用笔绝类泰不华王贞妇碑。一题「孟举」二楷字，皆有姓字图书印。孟举篆书，余独见此云。
○曹云西
松江曹云西善诗画，家富盛极一时。其孙幼文号雪林，客授孙至德家。言乃祖盛时，尝筑台，以锡涂之，月夜携客痛饮，称瑶台云。其侈靡至是，盖元氏习俗也。一乡时惟常州倪云林、昆山顾玉山可相伯仲，他赀富有余而文采不足者不与焉。云林、玉山事当别有记，要之其富而不知节，可为后世戒耳。
○避天字
正统十年进士登科录，凡「天」字皆作「■〈艹曳〉」，云出内阁意。景泰中幸太学，谢表内阁自为之，中有「管窥霄，蠡测海」句，盖亦避「天」字也。偶见宋宣和时禁「君天」等八字，识者惊异，不无感于往事焉。
○詹孟举挽袁华诗
袁子英晚年惟一子生申，为县吏，坐累，并子英徙南京以卒。詹孟举挽诗曰：「吴门山水隔陈雷，鱼雁依然得往来。书后常思洞庭橘，诗中人寄陇头梅。但知抱道非贫病，谁料生儿是祸胎。老泪尽从枯眼出，西风遥洒凤凰台。」葛芳荪父晋仲翁能诵此诗。袁宗鲁云。
○张汉杰拒叛贼
萧墅张汉杰伯庸父子，一时豪俊，与赵屯吴氏有姻■〈女连〉，张、吴皆元万户府官。吴元年，松江钱鹤皋作乱，遣人诣张，请相结纳为应。汉杰父子毅然曰：「此叛贼也，吾从汝叛耶！」大书「叛贼」二字，黏诸所遣人之背，反系其两手，叱之去。汉杰曾孙举能言之。
○吴思庵遗外孙诗
钱知府昕初习举子业，从节之游，其外祖吴思庵先生作小诗遗之，曰：「阿昕近喜习科场，百里从师日夜忙。老我曾闻前辈说，一凭阴隲二文章。」钱故富家，先生此诗，盖惧其或至于骄而隳，亦规讽之意也。
○轮王子明寇平仲
甚矣富贵权宠之能动人也。王子明、寇平仲皆伟然一代人豪，然天书之谬，一以不能正其始，一以不能正其终。二公且然，其于王钦若、丁谓，尚奚责焉！
○僧无言
至讷无言，福严寺僧，善词翰，所交皆一代名人，赵松雪、冯海粟、柯丹丘、郑尚左、陈众仲，最后亦钱惟善辈。有诗文真迹在孙叔英家，无言卷尚留寺中。
○僧景燮宗潮
福严寺老僧景燮，颇能诗，先人极与相好。尝中夜对饮，时予八九岁，侍几傍。僧云：「夜深烧烛短。」予应之曰：「话久引杯长。」僧大喜，以予能记杜诗，而予实未读杜诗也。景燮瘦削，有寒士气，淀山释宗潮丰厚而凝重，二僧为一时乡里所推，先人尝云「潮外而燮内」云。
○诸公才学心量
杨文定公最善王简讨振、张修撰益，相见辄出所作，就二人评，有所改易，即乐从。公亦喜改人文字。泰和陈学士当笔譔祭文，公欲有所易，陈忿然不平，见于言色，公即已之。曹文襄性敏，大篇下笔即成，马状元尚书措词颇涩，每为文襄所讥切，马不介也。一日饯客，所序文出文襄，反复余千言。二王先生适在座，文襄举似之曰：「草草写成耳。」二先生看读毕，佥曰：「才长，才长。」诸公才学心量之不能同，此亦可见。
○廉夫题风雨归牧图
张仲珪先生家藏风雨归牧图，杨廉夫题曰：「牧牛值风雨，箬笠几去手。不在风雨前，不在风雨后。」为妄人改「手」为「首」，幸墨迹浓淡，隐隐可见，不识古人用字意趣耳。
○黄希声
黄铎字希声，永乐中乡贡举人。尝授徒昆城，自题其座隅曰：「非公事不入县门。」先叔祖手携家兄仲盠从之学，三日不授书，唯命以正立，必欲坚不动。或怪以为问，曰：「读书易耳，为人难。苟坐立未当，他何望焉？」识者以为善教。郑有林先生初作先祠，客有问资价者，郑对以工费之详。适希声在座，客退，希声曰：「设后有问，当惟举木石工价，若饮食日费，略之可耳。盖好事须从臾，不则恐沮其志也。」
○前辈存心
夏忠靖公使吴中，馆于文正书院之偏室。夜三鼓，适范氏子孙有事于中堂，公闻之，先期起，衣冠独坐，俟赞者至，礼毕始就寝。胡毘陵尚书凡一新服成，必入朝见君，后始常服见客。杨东里少师一日新修厅事门成，戒儿曹亟治具，邀杨仲举先生过饮，曰：「门户初辟，必一君子先行。」仲举苏州人，宋和王之后，官至礼部尚书。前辈之存心，有如此者。
○蒸山
尝过光福叶子昌家，阅其谱，婿陈瓘、宗人梦得皆有序。所录宋金紫棐恭公墓铭，云葬贞山。卢熊郡志有蒸山，又云棐恭葬真山者，疑为嫌名，改蒸为真耳。以予观之，叶氏铭未必失实，岂本贞山，后人讹为蒸，而真又讹于刻工耶？时旁多苏士，有云姑苏诸山，惟真山可卜雨，有云气上腾，则虽晴必雨。岂又以此而为蒸耶？子昌与予同姓名，尚有宋诰三通，其二棐恭之子俅，其一其外氏凌姓者云。
○黄状元墓
邓尉山中峯东北向，居人相传地名黄坟，盖宋刑部尚书黄状元繇墓也。赠工部尚书昆山王公永和夫人卒，得葬地于此，勑营墓焉。黄氏故物可见者，一石人半身，裳衣之制俨然，今垒石墙下。茔墙石■〈空上心下〉一方，雕刻极工致，今在王氏庵中。坟下石甃小河，亦极齐整，今于淤泥中，疏出通流。
○吾训导请俸
训导吾豫，景泰中膺荐至京。以屡言边事，兵部奏宜边用，而在边久不得支俸，请于吏部，项侍郎曰：「是尝搅我兵部者，何可与之？」尚书泰和王公曰：「官必有俸，自须与之。」然竟亦莫能与也。豫私计：「侍郎尚然，尚书于公当何如？」然不得已，乃以请于兵部，于公见公牍，喟然曰：「奈何使应荐士至此！」遽与准收。诸公所存不同如此。
○庄伯和诙谐
庄伯和，碛澳名医，好诙谐。一日，李无易遣家僮持简诣伯和，家僮误举伯和姓名，伯和绐之曰：「若翁欲借药磨耳，汝当负去。」且书片纸以复曰：「来人面称名姓，罚驮药磨两遭。」无易得之，大笑，即令仍负磨以还。前辈善谑，风味如此。伯和子允恭，诚确老医，常往来吾家，犹及识之。
○李无易家旧物
李无易名庸，一字无逸，碛澳巨姓，颇尚文学。国初，坐累徙云南，发龙江，寄亲友诗曰：「不识云南路，今过第一关。□□□□□□□□□□。旧驿连新驿，前山接后山。我心无愧怍，天道有时还。」乡间往往见无易家旧物，孙叔英家有洪武初行乡饮礼诗卷，余熂序，赵丹林龙角凤尾金错刀竹二幅，赵松雪小蓬莱三字刻匾，字本顾玉山家物，顾一孙赘李，字因在焉。字初为村氓得之，以其背断草豢豕云。野水舅家中吴纪闻残帙，即余得之而失去者。先孺人嫁时青铜大鼻镜，皆李氏物也。
○蒋司训
山阴花溪蒋贵达老先生显，司训昆庠，质实敢言。一日，郡守况侯锺行部，侯严不可近，先生遽进告曰：「顷见郡中新刻忠经，大非是，马融何如人，其言何可经也？」众为之惊栗。侯待之殊从容，徐曰：「偶见此本，改则未敢耳。」先生极知爱予，乡试就考者众，予以学未至不欲预考，先生强之再三，且拥予入察院门，是年果止予一人在选中。
○庄公瑾书画
庄瑾字公瑾，号采芝，龙江章氏之后，晚居李墟。能诗，善草书，学二王而硬徤骨立，自成一家。尤长于画，师法夏珪、马远，盖张可观以后一人而已。为人雅淡有高致，日登山临水，所至成趣，遇知己，觞咏竟日。画或顷刻可成，或数日不欲着一笔。与同里沈梦萱先生契厚，今沈氏收书迹画本特多，寒山拾得像、春江送别图，皆不媿古人。诗帖有「酒熟床头雪满缸，南墟书屋正春寒。□□□□糟鹅掌□□□□冻鳖裙」等句，其风致可想见也。
○沈梦萱试榜文起语
松江李墟沈梦萱先生资深，永乐中举，略通书史。吏部试招抚四夷榜，纳卷独迟，众请斥之，尚书取卷阅，其首云：「诗曰：『普天之下，莫非王土。率土之滨，莫非王臣。』」遽曰：「是何可斥也？」遂得终篇，第优等，授山东新城知县。先生弱冠娶毘陵大族邹氏，诣谢，妇翁出名画命题，即走笔一律，其警联有「玉沙十里江村暮，铁笛一声烟雨秋」之句。吴思庵先生举堪任风宪，试河清论，起语：「中庸曰：『致中和，天地位焉，万物育焉。』」两事颇相类。论，今思庵集不载。
○小李
程明道先生外舅彭侍郎思永行状云：「蜀人以交子贸易，藏腰间，盗善以小刃取之稠人中如己物。公捕获一人，使疏其党，得十余辈，黥流之，盗遂绝。」此即今京师小李之类。小李云者，意为昔时此贼之首，犹徤讼者所云邓思贤耳。
○朱文公论用韵
朱文公答巩仲至曰：「用韵多所未晓，古韵虽有此例，然在今日，却恐不无讹谬之嫌耳。然『林』与『兴』叶，亦是秦语，以『兴』为韵，乃其方言，终非音韵之正。今蜀人语犹如此，盖多用鼻音也。」又题黄叔垕楚辞协韵谓：「傅景仁云：『汉书高惠功臣侯表「符」与「昭」韵，西南夷两粤传「区」与「骄」韵。』盖本大招『昭』与『遽』同韵。王岐公集铭诗中用『遽』字入『招』韵，正出此耳。盖字之从『处』声者，噱、臄、醵平读音皆为强，然则大招之『遽』当自强而为乔，乃得其读也。」公又有楚辞辩证上下卷，此论尤多，学者不可不知。
○郁氏钱氏先墓
予在邑庠时，庠友吴芳廷实家畦菜得故冢，志石见，题云：「高平郁氏之墓。政和六年葬。」常熟医学训科郁晢智，其家相传先世葬昆山高平桥西，但不知其处耳。至是得墓铭拓本，与谱合，欲讼之官，繇是墓归郁氏，至今封树蔚然。景泰中进士蓟州钱源者，尝以公事至昆，访其祖垄，钱云：「闻之乃祖，吾家坟在学之西北，故郁氏姻也。」学西北郁氏墓旁虽多地，据地者以无所考，不可得。沈通理为出其家藏杂录诗文小册，有洪武七年县人卢熊所作钱瑞妻章氏墓铭一通，其文曰：「葬县治西南，郁氏先茔之东北。」据地者始无可辞。钱且访郁，考其故谱，乃知郁之婿有钱道判官，郁衰，有功于郁，郁因以一子后之，冒钱姓云。两家今通谱。此二事出一家，固甚奇，亦可见墓文之不可无也。
○郭定襄整暇
定襄伯郭登，治大同廉而尚谋，有古良将风。一日，达贼迫城下，人心汹汹。自登城视师，酣战间马溺于前，左右急呼：「用草裹去！」公笑曰：「草菓好吃，鸡生也。」此亦能示整暇，以安人心。
○余尚书遗事
余尚书茂本熂，父尝为镊工，茂本既贵，每造谢邻曲，不遇辄曰：「烦为道，余待诏儿来拜也。」盖吴俗称镊工为待诏云，人以是贤之。茂本美风姿，有俊才，为县学生。御史行香，见茂本曰：「此子外材好，内材何如？」茂本应声曰：「熂有诗八句，其首句曰『外材争似内材高』，余不能记。」又一日，茂本方与诸生会馔，一微行老御史坐明伦堂，诸生出见，御史曰：「『黄米饭香青菜熟』，诸生有能对此者乎？」茂本应声曰：「白头人老赤心存。」
○长陵所赏书画家
范启东言长陵于书独重云间沈度，于画最爱永嘉郭文通，以度书丰腴温润，郭山水布置茂密故也。有言夏珪、马远者，辄斥之曰：「是残山剩水，宋僻安之物也，何取焉！」暹之内父钱塘蒋晖，字法欧阳率更，多清劲，屡不称旨，晖官久不进，亦坐是云。
○霹雳
霹雳于边墩高处，岁恒有之，震死者或不见其人，其击屋柱桅杆之类常见。其破处，有痕似铁线路，或云蛰龙所藏，或云龙变化而起，又或云毒虫被击，皆不可知。又云雷神极巧，如人被击，火或烧其着体衣一层无遗，其外衣仍存。若一伞，或竹骨皆化，惟盖柄则皆如故。如击塔庙，数佛并坐，其一粉碎，其傍诸佛俨然，亦有移置他处者，此类甚多。惟击发之时，雨辄骤，辄有火，有硫黄气，此则皆然也。先儒于此成说多矣，而亦不悉其故，岂亦以神不当语故耶？
○鸦鹘石
中贵有再遭营火者，珍珠皆灰化，玉器窑器，或裂或变浅黑色，惟诸色鸦鹘石愈精明。
○不弃残纸
尝见胡毘陵应酬诗文藳，皆片纸满书，闻其虽破纸少许，见辄用补窗罅，不弃也。今日闻王盐山凡属公牒藳，皆用所受外封，既誊毕，即以作绳绞，仍渍以剩蜡，俾照夜，皆俭德云。予每作书牍，或写鄙作，字误辄涂改，有所更易，辄令人洗，虽不喜涂洗，然终不忍易他纸，岂亦性然哉！
○误用古人爵谥字义
文章家误用古人爵谥文意字义，近世虽名人不免。熊敬方、胡祭酒皆以程明道所答「御吏」之问为「御史」，马状元、陈侍郎以余襄公为「忠襄」，许道中诗多以「擅场」为「擅扬」之类是也。

[book_title]卷四
●水东日记卷四
仿宋王十李三诗
车字尺遮切
苏松依私租额起税
刘洗马谑语
瞿泰安
钱子予
陈祭酒至诚
王抑庵诵古诗自宽
卢公武兄弟
范启东述前辈语
欧苏书迹多少
聂大年警句
杨洪委任甚重
记会议异同诸事
国朝状元官位
请嗺
鲜于困学圹志小像
土官名同实异
仄多平少
大学经传次序
晦翁论追礼外氏书
方言暗合古韵
○仿宋王十李三诗
正统四年，廷试榜出，华亭钱溥原溥仿宋人王十李三之诗，自诵曰：「举头暂且窥张大，伸脚犹能踏小张。」或者以其言近于忿，易之曰：「头上小张纔踏过，举头又见大张来。」盖会试昆山张穆敬之第二，溥第三，廷试第二甲昆山张和节之第一，溥第二，而和则穆之母兄也。
○车字尺遮切
予马营小诗有「天门行看六龙车」，陈少卿和韵有「将军还数李轻车」，或者非之。不知唐人「飞步登云车」、「垂鞭直拂五云车」、「太平天子驻云车」、「君王正候五云车」、「来往五云车」、「应将性命逐轻车」，车字皆尺遮切，昧者概以九鱼切车字尔。
○苏松依私租额起税
长洲民杨芳，景泰中尝以十事上巡抚邹都御史，其「均税额」以为：「古昔井田养民，而秦废之。汉初轻田租，十五而税一，文、景三十而税一。光武初行十一之税，后三十而税一。晋隆和亩收二升，五季钱氏两浙亩三升，宋王方贽均两浙田亩一斗。元耶律楚材定天下田税，上田亩三升，中田二升五合，下二升，水田五升。我朝天下田租亩三升、五升、三合、五合，苏松后因籍没，依私租额起税，有四五斗、七八斗至一石者。苏在元，粮三十六万，张氏百万，今二百七十余万矣。」
○刘洗马谑语
刘洗马定之朝遇王伟兵侍，王戏之曰：「吾太仆马多，洗马须一一洗之。」刘应声曰：「何止太仆也，诸司马不洁，我固当洗之耳。」闻者快焉。
○瞿泰安
余姚陈惟寅先生教谕昆山，颇喜谈风鉴，尝曰：「举子梁昱当甲科，瞿泰安不失副榜，况家贫，宜亟就也。」未几，部檄先生会试同考，昱、泰安治礼记，先生本房也。比揭晓，泰安名在第五，昱不第。先生尝谓余曰：「吾宦不达，忝预主司，兢兢焉图称任使，榜未出之夕，犹停烛阅首卷，加精考焉。以为亦天下士，孰意为吾泰安也，使知为泰安，吾诚避嫌，当弃之矣。拆卷时，尚书以下皆属目，首得岳正，众皆曰得人，次陈鉴、次某，众皆云然。至泰安，吾为之惊愕，且无一人有言。少间，幸监试白御史圭曰：『此亦当在此，我知之矣，我同官项御史曾推此人。』使无御史言，吾汗流面热，恨不即死也。」噫！名闻不扬，朋友之过，诚然矣。泰安于经学有工夫，但岳、陈等素有声太学，泰安举自乡县，未为都人士所知耳。昱美丰度，有孝行，学亦纯粹。萧祭酒亦许其文必在甲第，竟以国子生选平定知州。泰安官至刑部郎中，与昱先后皆死矣，惜夫！
○钱子予
临安钱宰子予，武肃王之裔，元末老儒也。高庙礼征，同诸儒修纂尚书，会选孟子节文，公退微吟曰：「四皷冬冬起着衣，午门朝见尚嫌迟。何时得遂田园乐，睡到人间饭熟时。」察者以闻。明日，文华燕毕，进诸儒，谕之曰：「昨日好诗，然曷尝嫌汝？何不用忧字？」宰等悚愧谢罪。后未几，皆遣还，宰以国子博士致仕。家会稽，宦业至今不绝。宰尝自书门帖曰：「一门三致仕，两国五封王。」唐昭宗赐勑，宋宣和所赐「吴越家宝」铜印，一斤重，今藏其家。铁券王像在台郡长房。
○陈祭酒至诚
国子祭酒四明陈先生，遇僚属诸生极严，有怀忿而讼之者，法司将覆请就逮。周文襄公其同年，谓先生当具疏申雪，遂属笔于公，未免有迁就之辞。先生见之，惊曰：「某如此具本，无乃得诳君罪。」公笑曰：「在法，惟奏事不实耳。」闻者乃或迂先生，而先生不亦纯臣哉！
○王抑庵诵古诗自宽
王抑庵先生典选，遇不如意事，好诵古人诗以自宽。一日，有新得给事中，即欲干挠选法者，曰：「偶然题作木居士，便有无穷求福人。」御史有言吏部进退官不当，则曰：「若教鲍老当筵舞，更觉郎当舞袖长。」要多切中云。
○卢公武兄弟
昆山卢熊字公武，洪武初名儒，大通篆籀之学。尝为兖州知州，既视篆，即具奏，以印文「兖」字误类「衮」字，上不怡，曰：「秀才无礼，便道我衮哩。」几被祸。弟熙字公暨，睢州同知，有贤名。公武寄以诗，有「虀盐清梦稳，铁石古心存」之句，时人称之。公武后卒坐累死。今其家尚存中书舍人告身，高皇圣制也，官署印欵，时尚循宋制云。
○范启东述前辈语
范启东闻之前辈云，士大夫游艺，必审轻重，且当先有迹者。谓学文胜学诗，学诗胜学书，学书胜学图画。此可以垂名，可以法后；若琴弈，犹不失为清士，舍此则末技矣。启东善花鸟，有谈论，馆阁名公多重之。老于京师，人称范苇斋先生云。
○欧苏书迹多少
欧阳文忠公平生聚观金石刻，动数百卷，题识真迹甚多。尝自言：「平生喜学书，见笔辄书。」又云：「惟贤者之书能久存。」何今世见欧书仅仅少也？惟东坡居士书崖镌野刻，几徧天下。予尝戏谓东坡平生必以石工自随，不然何长篇大章，一行数字，随处随有，独异于诸公也？
○聂大年警句
聂大年诗，三十年来作家绝唱也，有文集若干卷。袁衷主事爱其醉后跌起口占诗云「老我不胜金谷罚，傍人应笑玉山颓」之句。王翰林称其「愿得明朝又风雨，免教行李出都门」。而吾友张筱庵喜诵其送僧「十年湖海孤舟别，万里云霄一锡飞」，以为不能忘之。但未知大年曾以此为极致否？
○杨洪委任甚重
杨武襄洪为人虽尚权谲，然有威严，将士知畏之，此其所长，不可掩者。亦赖朝廷主张，以成其名耳。盖自宣德、正统来，已受知于上，阁中庐陵杨公辈皆爱重之。如初为指挥杜衡所诬，以魏尚书源覆旨，而衡贬广西。继为部卒李友全等奏，上以付洪自治，颇类宋太祖待郭进事。又大同指挥张英尝奏今总戎石公，蔚州千户张宣奏刘侍郎琏，朝廷皆寘之死。祖宗扶掖人材之心，其盛如此。
○记会议异同诸事
景泰元年春久旱，两京灾异亦迭见，偶会礼科都给事中李实、吏科给事中毛玉、御史陈叔绍、罗箎，相与惋叹。盛因曰：「自昔灾异，皆君臣引咎。今日在内则大臣之罪不容辞，而我辈台谏之臣，缄默无补，病国尤重；在外病民者非一，而各藩镇、中官病民尤重。两事当首言之。」实曰：「此言诚是，科中藳明早当就君取观。」既而盛曰：「两事须先后言。盖言羣臣，朝廷宽大，多不从，言之类文具，而中官则必欲取回者。若并言之，万一止下戒饬之，命再举，则难。然必得羣臣会奏，庶几可济。」因偕谒诸大臣如金尚书等，皆佯赞可行，而无实心，且互为推让，无肯居奏牍之首者。
一日，兵部尚书于公谦谓盛言：「中官事言之有名矣。近南京周叙学士言事中及之，外人来言更便也。」未几，兵部因他奏「官多民扰」中畧及，「乞将各处公差，内外官员，量取回京。」有旨，内官不动。又数日，会议及叙奏，有言此亦有例见行，侍郎储懋即挥笔批定。盛因曰：「此诚民病，今既有言者，若众因之，合辞上请，上或可从。」时惟左都御史陈镒力赞会奏，盖陈亦受谒者也。户科都给事中马显忽言：「此事近日兵部有奏，圣断已不允矣。」盛曰：「人臣论事，但当观事体如何，且主上仁明，多有得旨已行，因论列而即改者。今事有当行，岂可自沮，而上负朝廷，下负言者耶！」礼部胡公乃易批会奏，竟不果。
他日，因某奏南京沿江盗贼，乞行御史锦衣卫巡捕，刑部尚书俞士悦以为当准拟。盛曰：「锦衣官较，近已革去，当止行御史。」盖两月前亦因言者革之，而刑部偶忘之也。他日又因马显言户部请议节省用费，显意欲裁户部额外官，尝有后言，而对众又不言。金尚书因畧言不可之故，扣之亦不言。盛曰：「用人之际，此宜少缓。尝闻宣德中，内府工作答应之人，多与军职，虽老病不代，支全俸，此辈正亦冗食。」金云：「此当即查行。」既出，有大臣呼盛曰：「适言冗食官，当再细与尚书言之。」盛初不虞其伪也，而大臣退语同官曰：「叶某在议事处，如有少保责任在己者然，我名之为叶少保云。」盖例，凡中外陈言奏，皆礼部于内府会六部、都察院、大理寺、通政司、堂上六科掌印官会议，礼部侍郎宣言其要，诸部院正官面决可否，自正官外，更无出一言者，则旧习然也。虽李实号能言，亦未尝有言，盛诚违众矣。
○国朝状元官位
予为举子时，闻同举者云，国朝状元多不能至金带。时陈泰和、马临胊、曹恒山皆在内阁，未几，三人皆进官侍郎，盛矣。己巳以来，商同年继之，彭纯道又继之，商亦至金带。今马、曹逝矣，陈谪戍，商归田，惟彭预阁事，官太常少卿云。
○请嗺
今人燕客杯酌，劝尽饮曰「千岁」，南北士人多亦然。但莫知其字义。意者为请嗺，即唐人嗺酒之说也。
○鲜于困学圹志小像
鲜于困学圹志，赵文敏公书，小楷精绝，篆笔出石皷文。少师庐陵杨公得之吴人。武昌陈士谦家藏文敏自书哀困学五言古诗一首，行书，亦佳。又有困学小像，亦元人笔，但后书虞文靖公所作赞，非真迹。两卷予在科时，常于士谦家见之。欲约吴中书希纯描像，士谦临行草，刘廷美上舍临小楷，作一卷藏之，竟不果。
○土官名同实异
尚书吕震、前左都御史刘观，皆洪武中人物，熟知政事故实，故廷论之际，每下视诸公。然皆鲜学术，欠清谨，诸阁老尝短薄之，盖亦繇此。景泰中，广西宪司奏土官副巡简犯赃，王文都御史以为土官多世袭，当初犯复职再犯，具奏定夺，后经革申明，萧都御史覆请，又益以「以夷治夷」之言。殊不知诸司职掌所载湖广、四川、云南、广西世袭土官者，如广西右江之岑、黄，四川之田、杨，宋、元来世长蛮夷，其种类谓之土人，如傜人僮人之云。盖本边夷，故凡取问必请旨，发落必具奏。今广西土官副巡简虽间有傜、僮，而军民籍人民为多。广西多正统中所授，广东亦间有之。盖如阴阳医官之类，以其为本土人，且同流官署事，故名土官以别之，非彼土官若也。又天顺初元，四川重庆民邓錤陈言，有云「交易银两，罪同党恶」。寇公乃参为诞妄之言，不知其为洪武禁例中语。此大臣所以贵无事，不知汉魏相之为名相，有以也。
○仄多平少
数自一至十，惟三平声，八卦惟干离坤平声，十干十二支皆仄多平少。阴常有余，阳常不足，君子少而小人多，此亦可见。
○大学经传次序
宋黄震东发尝采董槐丞相之说，以大学经文「知止而后有定」至「则近道矣」两节，并「知本听讼」一节，为致知格物之传矣。后来王巽卿又以「近道」两节释格物致知，「听讼」一节添释新民。草庐吴先生答田副使书固已深非之，至谓不识文义，譬之打破玉盘为言，当矣。或者又谓草庐尝摘此三节为传之五章，见其门人袁明善所述大学中庸日录中，何耶？
○晦翁论追礼外氏书
先舅氏野水周先生，念先外祖之无后，有岁时祭，甚盛德也。而吾友进士郑时乂以其家产医世，承薛氏之业，乃以其幼子立为薛后，使薛世世享祀有人。予固知其事之近厚，而顾外家诸兄前则未敢启齿耳。偶得晦翁答汪尚书书，有「宋氏追礼外氏事」，适有会于予心，因录之。
「夫宋公以外祖无后，而岁时祭之，此其意可谓厚矣。然非族之祀，于理既未安，而势不及其子孙，则为虑亦未远。曷若访其族亲，为之置后，使以时奉祀之为安便而久长哉！但贫贱之士，其力或不足以为此，或虽为之，而彼为后者无所顾于此，则亦不能使之致一于所后。若宋公，则其力非不足为，若为之，而割田筑室以居之，又奏授之官以禄之，则彼为后者，必将感吾之谊，而不敢乏其祀矣。此于义理甚明，利害亦不难晓。窃意宋公特欲亲奉尝之，以致吾不忘母家之意，而其虑遂不及此耳。若果如此，则使为后者主其祭，而吾特往助其馈奠，亦何为而不可？伏惟高明，试一思之，如有可采，愿早为之。使异时史策书之，可以为后世法，而宋公之事，不得专美于前，则区区之深愿也。愚见如此，不审台意以为如何？」
○方言暗合古韵
方言语音，暗合古韵者多。今山西人以「去」为「库」，闽人以「口」为「苦」、「走」为「祖」是也。吾昆山吴淞，江南以归，「呼」入「虞」字韵，而独江北人则「呼」入「灰」字韵。如是者多，又不可晓也。

[book_title]卷五
●水东日记卷五
左都御史
总督军务
胡忠安自述三事
时将不敢专杀
广西先后守将优劣
聂大年桃符
郑武安刚正
徐兴安论将
敕词与部奏违异
英庙友爱至德
张夏各推所长
氏族大全多误
珠池采珠法
采珠数
范德机书海角亭记
刘廉夫左迁绝句
内阁机宜不密
广西帅府隶郑牢
杨文敏论进谏有方
近事所始
于节庵遗事
吴思庵小学集解
李祭酒哭侄诗
卢重斋遗事
奏旌脱纲王晟死节
山歌
○左都御史
左都御史，自刘观后不轻授，观以前亦可数也。近年有陈镒、王翱、杨善、王文、马昂、萧维祯、寇深、轩輗，镒、翱、善以恩，文以保荐，昂以军功，维祯、深以超进，輗起自刑部尚书致仕，改本官。
○总督军务
总督军务，自总兵官以下，悉听节制。盖始于王靖远麓川之役，己巳多事以来，继之者众矣。继靖远者，侯尚书琎也。于少保在京师，王盐山、马沧州之于两广，石璞于关外，于湖、贵，王来尝于湖、贵，皆是。命云「总督」二字，盖自宣德中巡抚总督税粮始也。
○胡忠安自述三事
礼部尚书致仕毘陵胡公，予赴广时谒之，尚强徤，取酒命酌，因有请曰：「老先生身承列圣宠遇，圣德、圣训，不可无记录，否则百年后，门人故吏多谬误矣。」公笑曰：「无之。」因详举四五事。公不妄人也，谩记一二可传者。曰：「太宗命某使外，滨行，面谕曰：『人言东宫所行多失当，至南京，可多留数日，试观如何，密奏来。奏所书字须大，晚至，我即欲观也。』某至南京，旦晚随朝，勑免朝，辞以不敢。盖凡见殿下所行之善，退则记之。如一日趋朝，勋臣某者语哗，侍卫槌之，仍口奏，有旨不问。既退朝，亟宣侍卫者，赏钞若干锭。于是羣臣皆言，不显责大臣，而旌禁卫，所以宽其罪而媿其心，殿下之明断也。住稍久，邻居杨学士士奇曰：『公，命使也，宜亟行，则权辞谢之曰：「锦衣数种未完耳。」』至安庆，始书回奏，令所从较尉给驿驴赍进也。又一日，侍太宗奏事退，独召某至膝前，曰：『古人有言，德胜才谓之君子，才胜德谓之小人。眼前岂乏干办之才？求一好人难耳。吾欲用汝，但汝官小。』时某为都给事中。数日，上召吏部，特升某礼部侍郎。吏部奏：『礼部缺左、右侍郎。』上曰：『左侍郎。』又某为都给事中，已叨受上知，每缺给事中，辄命举监生等堪任者，具名以进。宣宗皇帝一日召某曰：『侍郎如某者吾所任，户部辄欲差巡抚，汝与杨士奇等议，巡抚须用不须用？』退偕士奇等覆奏：『比年粮饷，多稽差部属官，动数员，民扰事误，须得重臣，则民安而事集。』上曰：『尔等试举堪任侍郎者以名闻。』因疏荐某等若干人。上喜，皆升侍郎，俾巡抚。当时吏部后言某等侵越，殊不知上惟命与杨士奇等议，固不敢援吏部也。」
○时将不敢专杀
国朝将官专生杀，如都督韩观守广西尚然。观师行庆远，生员迎候，悉命斩之，曰：「我知此亦贼耳。」山忠毅公代观，则有间焉。闻公盖惩英国杀黄参将事故耳。予所见时将，有名莫如杨洪、石亨，洪自百户至封侯，威名闻岭北，未尝专杀一人，而亨尤甚。也先犯土城，亨与于尚书等在军中，损军败将颇多，然将士失律无被谴罚者。兵科以为言，上命特示亨等，而亦如故。后闻尚书言：「辇毂之下，自专诛戮，非宜。」王忠毅公麓川之举则异是，人多能道之云。
○广西先后守将优劣
广西守将韩都督观，英武有文，颇喜诛杀。山忠毅公继之，则光前绝后矣。公深沈有将畧，用兵如神，而其廉其正，文臣中比肩者，亦不多见，当别有纪载。其驭土官，一以威严，秋期调征，无敢违限三日。有惊而成疾者，有毙于杖下者，有调兵官致死不敢归复者，其严如此。后来柳安远则反是，一以恩结人心，始劳以酒食，答其把饭，然犹有善处，未尝有心于掊敛，待之如一，不以其把饭厚薄为轻重。其最可称，则却田州知府岑绍银事。初，绍奏幼子镛正出当袭，其家奴挟其庶长子奏请袭，安远折之曰：「父子间事，当从其父言。」镛遂得袭。绍德之，怀银一千两为谢，则却之曰：「我岂为此而为之！汝杀贼报国足矣。」是年绍亲率土兵随征，俘馘甚众，盖有以感动之也。都督陈旺始有心掊刻，与柳大异，然犹能文饰笼络，支吾度日。至武进伯朱瑛则扫地矣，其畧亦见盛奏中。政之治忽系乎人，灼灼可凭如此。聊一及之。
○聂大年桃符
聂大年诗翰著名一时，不得预京衔。或曰大年尝署桃符云：「文章高似翰林院，法度严如按察司。」以此见忤达官。其然，岂其然乎？晚年被征修前史，至京而卒。予尝比之梅圣俞，宜也。
○郑武安刚正
武安侯郑亨守大同，年已七十余，刚正有为，一志为国。而性稍褊，每议事，辄不欲从中贵言。既卒，人谓中贵衔之，中贵乃悼惜之不已，盖其心本公能服人故耳。予曩在宣府，中贵栢玉酒间辄追念侍郎刘公琏，以为好人难得。询其故，曰：「玉每有事干之，无肯从者，然我至今思之。盖侍郎所执是，其不从我者，我非是也。」两事颇相类。郑卒时，语不及私，惟云：「此大同，我国家后门，我死矣，后来者何人，勿坏我家事也。」布政张文昌时为断事云。
○徐兴安论将
兴安侯徐亨，正统中守关中。一日，御史张文昌语及时将，徐云：「以亨观，今之将官，无一人可当朝廷大事者。」御史问曰：「今总戎成国公何如？」曰：「强虏视之婴儿耳。」又举负时名二边将问之，曰：「彼何尝临大敌？琐琐仅得名耳。」曰：「其必为公。」曰：「我非其人。」曰：「然则为谁？」曰：「无如英国公，屡典大兵，且威严胜，将佐无敢犯，可赴水火。公为大将，彼有时名者为之偏裨，所向无前，而彼亦可备他日之用矣。」
○敕词与部奏违异
故事，凡各部请勑行事，该部备词奏请，既得旨，移文翰林，即令文渊阁下学士依奏草勑，不能异也。景泰六年正月，奖励独石杀贼一勑独不然。兵部奏奖励，勑词则多谴责，且当时有旨：「发兵是宣府总兵等官所请，无预独石。」而勑独石云：「尔等奏要发兵，又全非事实，予甚讶焉。」盖维时阁老以权臣自任，不复顾惮，惟其意之所欲为矣。
○英庙友爱至德
上复宝位二三日间，诸文武首功之臣列侍文华殿。上喜见眉宇，呼诸臣曰：「弟弟好矣，吃粥矣。事固无预弟弟，小人怀之耳。」诸臣默然。时都督刘深亦带刀在侍。深亦以复位功进左都督，后充总兵官，挂征蛮将军印来广西，为盛偶及此，其语尤详。呜呼！上之德，尧、舜之德也，敢不有记？
○张夏各推所长
张学士士谦、夏太常仲昭，两人同登第，乡谊甚密，皆及与陈嗣初、王孟端诸人游，皆有志作文写竹。一日，馆阁命「石渠阁赋」题，士谦藳先就，仲昭见之，即不复下笔。既而士谦以仲昭写竹石愈己也亦然。两人竟各以所长名世。
○氏族大全多误
近代杂书著述，考据多不精。如翰墨全书以彭思永为明道母舅、事文类聚以「闲门要路一时生」为「侯门要路一时生」之类，至传写刊刻皆然，所谓氏族大全尤甚。汤公让指挥以博学强记自许，一日，刘草窗家偶及赵明诚，汤以为赵抃之子。予偶记抃之子■〈山亢〉■〈山几〉，明诚则宰相挺之子也。汤大以为不然。徐元玉在座，亦不能决，曰：「明日当考书，负者作东道耳。」汤退，既详考得实，乃携氏族大全叫呼而来，曰：「本子误我矣。」近考广州十贤，李朝隐一作李尚隐，因讹而为李商隐，亦出氏族大全云。
○珠池采珠法
珠池居海中，蜑人没而得蚌剖珠。盖蜑丁皆居海艇中采珠，以大舶环池，以石悬大絙，别以小绳系诸蜑腰，没水取珠，气迫则撼绳，绳动，舶人觉，乃绞取，人缘大絙上。前志所载如此。闻永乐初，尚没水取，人多葬沙鱼腹，或止绳系手足存耳。因议以铁为耙取之，所得尚少，最后得今法。木柱板口，两角坠石，用本地山麻绳绞作兜如囊状，绳系船两傍，惟乘风行舟，兜重则蚌满，取法无踰此矣。
○采珠数
珍珠初采一万四千五百余两，大约三石五斗。次年采九千六百余两，每百两余四五两，大约一升重四十六七两。次年大者五十余颗，计一斤重，云价近白金五千两。御史吕洪云。
○范德机书海角亭记
范德机隶古见推当时，近见廉州海角亭记，为其自书无疑。此碑亦用汉、唐碑法，题额四篆字居首，下方就书文不复重出亭记字。高平范?文并题额，俱就在文后，不复分书也。
○刘廉夫左迁绝句
刘侍郎廉夫
【 清】 ，余同年乡举，自负文武才，筹边论兵，历历如见。景泰初为庶吉士，上书论时事，遂见用。也先犯土城，诸公主保卫京师，廉夫主追击，颇忤意。既而出赞湖、贵军事，王靖远、都御史王来皆有论荐，还朝，吏部拟迁本科，内批特升刑部右侍郎。廉夫性嗜酒，不拘细行，颇不满士论。天顺初，改四川参政。闻有诗云：「一封诏下九重天，台省诸公尽左迁。自笑风流老参政，画船箫鼓下西川。」
○内阁机宜不密
文渊阁宥密之地，外臣非公事不能至，廷陛机宜，无敢泄者，杨文贞、文定、文敏三先生典刑尚存。文贞间遇知己，或问「近日外间有何事」，或「某事便否」，亦甚鲜也。后来者则有稍稍传闻于人，甚而方面官见辞后，必造谒，或拘举子入考文字。又甚而造膝之言、代言之笔，不待暮出禁门，而已徧告多人，斯极矣。此不惟系大体之得失，而才器之大小、福量之薄厚，亦于是见焉。
○广西帅府隶郑牢
广西总帅府一郑牢者，老隶也，性鲠直敢言。都督韩观威严不可犯，亦知牢。观每醉后杀人，牢度有不可杀者，辄不杀，留竢其醒，白以不敢杀之故，以是观尤德之。观卒，山忠毅公云继其任，公固廉正贤者，下车首延高年耆德，询边事。有以郑牢言者，云进之曰：「世谓为将者不计贪，矧广西素尚货利，我亦可贪否？」牢曰：「大人初到，如一洁新白袍，有一沾污，如白袍点墨，终不可湔也。」公又曰：「人云土夷馈送，苟不纳之，彼必疑且忿，奈何？」牢言：「居官黩货，则朝廷有重法，乃不畏朝廷，反畏蛮子耶？」公亦笑纳之。公镇广西踰十年，廉操终始不渝，固不由牢，而牢亦可尚云。
○杨文敏论进谏有方
夏太常仲昭尝闻之杨文敏公荣曰：「吾见人臣以伉直受祸者，每深惜之。事人主自有体，进谏贵有方。譬若侍上读千文，上云『天地玄红』，未可遽言也，安知不以尝我？安知上主意所自云何？安知『玄黄』不可为『玄红』？遽言之，无益也。俟其至再至三，或有所询问，则应之曰：『臣幼读千文，见书本是「天地玄黄」，未知是否。』文敏之言如此，不审明者以为如何？
○近事所始
近年大臣各醵白金送寺观，祈报行礼，云始于陈汝言。万寿节亦然，云始于杨鸿胪。左阙门上红墙下黄瓦小直房，旧为内臣所居，今为大总戎候朝处，云始于石亨。东长安门榨子外各堂上官，团作一揖，而后各就舆马，亦云始于亨。予前年入京见此，岂皆所谓时变耶？
○于节庵遗事
于节庵以兵部侍郎巡抚河南、山西，迁大理少卿，前后几二十年。其入京议事，独不持土物贿当路。汴人尝诵其诗曰：「手帕蘑菇与线香，本资民用反为殃。清风两袖朝天去，免得闾阎话短长。」
○吴思庵小学集解
耿恒庵云，吴思庵集解小学「翟黑子」章，取熊氏所解「脱」字二十一字，可删。盖「吾自导卿脱」，与下文「吾欲为卿脱死」脱字同，非但文字可凭，而「我导尔脱」，词理亦皆无可疑也。
○李祭酒哭侄诗
李祭酒先生哭侄诗，所谓「朝餐对案浑无味，暮骑逢人不记名。」其死生骨肉之情，溢出言表，真不媿于祭十二郎文矣。
○卢重斋遗事
中书舍人卢儒字为己，号重斋，昆山人。博学能文，善笔札。文学韩、柳，书法欧、颜，自负甚高，诚亦时流罕及。或请文藳，曰：「吾有腹藳耳。吾昔备顾问翰林，一日上促雪赋急，诸公未即就，小子一扫，萧状元见之，吐舌走去。」其文今多不传，然其为人，颇类迂僻。陈孟东者招饮，入门偶见胡仲子文一册，席间饮食外，手读此文不已，不与众接一谈，虽诮之，不复顾也。一日，乡显宦往候之，读书阁中，久不出。其子侄请之至再，曰：「客候久矣。」遽答之曰：「尔何知彼曾读何书来！」
○奏旌脱纲王晟死节
景泰中，盛奏旌褒用兵地方死节之臣，以浙江都指挥脱纲、佥事王晟为首，盖两人皆有贤能之誉。又其死，纲出仓卒，晟极惨酷，最灼灼在人耳目也。后数月，偶得御史林廷举按两浙时封事藳，亦止以两人为首。吏部议覆，不果行。乃知此等事，不约而自同，固出于人心士论之公，岂亦忠义余烈足以感动夫人也欤？
○山歌
吴人耕作或舟行之劳，多作讴歌以自遣，名唱山歌，中亦多可为警劝者，谩记一二。「月子弯弯照几州，几家欢乐几家愁？几家夫妇同罗幛？多少漂零在外头？」「南山头上鹁鸪啼，见说亲爷娶晚妻。爷娶晚妻爷心喜，前娘儿女好孤恓。」

[book_title]卷六
●水东日记卷六
参赞军务
马良失宠
纪载张大太过
大同贼妇节烈
魏轩两公清操
两术士两弁退让
六科衙门
喜信和勇
都御史独处夹室
岭北广西淫祠
试录
学士进官
奇梦
都察院堂扁
周新遗事
春帖征兆
洪武大臣赐第
不序经解
奏止议事官入朝
陈祭酒笃于故旧
节省贡使供给
郏亶修东城记
卓笔峰两诗
王元章画梅
陶九成著书
生物足供人用
教官不得任御史
○参赞军务
参赞军务等名，始于洪熙初元。以武臣疎于文墨，选任方面官，于各总兵官处整理文书，商确机密，遂以参赞参谋军务总督边储。如大同，则今户部尚书致仕丹阳沈固；宣府永宁伯处，则户部侍郎昆山刘琏；山东遂安伯处，则福建布政会稽周颐；广西则副使刘绍，人称刘司马也。固、琏则参政，颐则参议，皆山东布政司。固、琏初满九年，升俸二级，再满考，转京职。协赞，又其后所称，至提督重矣。若王靖远之总督，文臣军旅之权极矣。天顺初，一切革去，都御史白圭在湖广，摘勑中语署赞理军务。辛巳，勑盛协同征夷将军总兵官都督佥事颜彪赞理戎务，同时数勑皆云然，惟颜彪一勑内云军务，盛仍之云。
○马良失宠
颜征夷云，都指挥马良最为上所爱。尝得骑行禁中，中官以为言，上曰：「吾欲压马尔。」中官又言：「此当属御马监官。」上亦不之罪也。良妻亡，上每慰问之。适数日不出，上有问，左右以新娶对。上曰：「谁耶？」曰：「宁阳侯女。」上咈然曰：「信有之，此厮夫妇之道尚薄，而能事我耶？」屡杖而疏之。
○纪载张大太过
纪载之言，固有张大太过者，适足取疑于人，疑此之过，而并不信彼之实，所损诚非细也。刘静修读史一诗，真可谓前人所未道，而后人莫能继矣。尝观岳珂所纪乃祖裨将死，焚出箭镞，固已厌之。近见欧阳子书钱思公家珊瑚笔格事，乃知欧阳子尚然，而况珂乎？
○大同贼妇节烈
参将范信兵既入大同里，俘获甚多，旗牌官人给贼妇一二人。值昏暮，拘系一室，中夜哄然，视之，乃三四人就雉经也。此犹或怵威惧死而然。又有一烈者焉，旗牌官某得贼妇，年尚少，负一小儿过□□□岭，忽不行，曰：「吾欲乳儿。」从之，妇乘间自投岭下死。呜呼！忠义之性出于天，何地无之，亦何人无之，妇可谓不负于贼矣。夫妇不幸而夫贼，犹不忍负贼，使妇而夫一男子丈夫，其所裨益，又当何如耶？吾于是知事人而二心者之有罪也。
○魏轩两公清操
广州知府沈琮，尝为南京兵部武库司主事，武库司典皂隶，凡诸司多属意焉。盖皂有定数，得之多或得之早，皆可觊利耳。一日，告予曰：「惟利亦可以观人。琮司皂者久，其不以动心而干人挠法者，得两公焉：尚书魏公骥、都御史轩公輗是已。」
○两术士两弁退让
颜总戎养痾广州，问谈命者，右卫军李名远、梁万方二人先后至。先叩李名远曰：「汝术较梁万方何如？」曰：「万方精，我固不及也。」他日以叩万方，曰：「我则不及名远。」盖梁万方实优云。比录功籍，众纷纷请乞，营走不已。右卫百户周宁、刘升独辞，上官念其劳，强之再，竟不能从。呜呼！今之号士大夫者，妬贤忌能，不欲己声名在人下，至用意欲倾其人而去之，与夫恬不知命分奴颜婢膝惟进身固位之利是图者，视彼二人，宁不愧死哉！
○六科衙门
六科衙门在砖城内尚宝司西，永乐中灾，暂于午门外直房署事，遂以至今。自来凡公文承旨，皆称五府、六部、都察院、六科给事中。景泰间，户科都给事中马显强欲称六科都给事中，已失之，今止称六科，亦未为当也。
○喜信和勇
都督喜信，回回人；两广游击将军、都督同知和勇，达达人，阿鲁台之孙也。两人不供佛，不礼神，不拜尸殡，曰：「吾回回俗皆然。」达达则间有之。佛本夷人，固宜神。则有当事者而吊祭之礼不知，则是其自异于华夏矣。
○都御史独处夹室
午门外东直房，六部、都察院、大理寺堂上官候朝之所，两门入，惟都御史正官独处一小夹室。闻近岁都御史顾公佐非公聚未尝与诸司羣坐立，此其一耳。盖亦得宋制殿庐幕次惟中丞独设椅子坐殿门后稍西北向之遗意也。
○岭北广西淫祠
岭北仓库草场中皆有土地祠，仓中奉萧王。问之，则曰「酇侯」。盖以酇侯尝督馈运故也。其配则吉知陀圣母，旁卧一犬，则曰「厫神」。甚矣，其可笑也。广西桂林府仓土偶淫鬼尤多，金书其扁曰「仓王之祠」。皆尝除毁，易祀城隍之神。盖周文襄公于苏松诸仓尝为是，似为近理，从之。广东德庆州儒学棂星门右，像祀「护学佑善大王」，云甚灵，教官惧祸不敢撤。因出案毁之，易主赵师旦诸公云。
○试录
试录自宋崇宁中霍端友榜始。当时本今不曾见，尝见元时廷试录，家状、初授官、及所对策皆在焉。国朝乡试小录、会试录、进士登科录，具有成式。洪武、永乐中，考官有儒士主考、品官同考者，序文亦不拘篇数。其序文禁称公，考官止用实授教官，序或书总兵武弁、镇守中官，三代或书曾祖母等，皆出近年。至两京，序文称臣，余皆具姓名，皆因袭之旧。今年广西以却总兵镇守，而并众人不书姓名，则无谓甚矣。
○学士进官
陈汝言宠幸时，一日论学士进官，或以过多为言。汝言曰：「唐太宗时十八人，今何谓多耶？」于是有同日拜学士六人之命。汝言之便巧类此。尝闻曾状元在翰林凡若干年，而后得侍讲学士。太宗一日顾近臣曰：「曾棨已与学士矣。」意犹谓其得之早也。祖宗之慎重名爵磨砺人才如此。
○奇梦
孙状元贤未第时，尝梦金甲神人持黄旗插其门上，有状元字，先人一夕梦双龙压所居屋脊。天明语毕，而都给事中勑命至。驸马都尉周君景寓永平，梦骑龙近天而行，因请入京，已而被选。皆奇梦也。
○都察院堂扁
今都察院堂中扁「肃政」二字当撤去，盖前元及建文中有此御号。宋以「观文」称殿，尚云误犯炀帝旧名。此不知何时所书，正统中，院新落成，尚因之耳。
○周新遗事
周新，广城人，永乐中浙江按察使。廉公正直，声称籍甚。为纪纲所间死，仁庙每悼惜之。尝见今南京太仆丞云间叶惟洁云：「乃祖钱塘知县宗行，以廉能独为新所重。比卒，新为文手书祭之，真迹尚存。」监丞阮随云：「浙人能道新异政缕缕。如一日有诉争雨伞者，甲曰：『我伞也。』乙曰：『我伞也，彼夺之。』所言记验皆同。新命剖之，各持其半去，阴遣人尾其后。甲云：『我始欲助汝伞价之半，得非汝利也？』乙对曰：『伞本我物，宁能低价属汝！』于是甲就縳，正其罪。」广东陈佥事濂云：「周无子，景泰初，周夫人卒于家，浙人在广东藩臬者，皆会葬云。」
○春帖征兆
京师印卖春帖，有曰「雨露有恩沾万物，乾坤无处不三阳。」好事者遂以为用三内相之征。旧又有「金台千古地，正统万年春」之句，丁丑冬，忽复印行，新年乃有复辟大事。盖是年京闱秋试策亦及正统，内阁大臣因子不预选，又重加笺注，亦岂偶然哉。
○洪武大臣赐第
太祖皇帝尝计大臣所居，曰：「大官人必得大宅第」。即与刑部尚书开济创为之，制甚宏丽，令有司以此为式，俗因呼为「样房」。予前年过金陵，燕今刑部尚书前左都御史萧公所及此，相与感叹祖宗之礼臣下如是其厚也。
○不序经解
古廉李先生在成均时，松江士子新刊孙鼎先生诗义集说成，请序，先生却之，请之固，则曰：「解经书自难为文，近时惟东里杨先生可当此。况六经已有传注，学者自当力求。此等书吾平生所不喜，以其专为进取计，能怠学者求道之心故也。」昨闻钦谟言：「苏人有集解小学书求序于吴祭酒节者，祭酒亦却之曰：『吴思庵先生，子乡先生也，其人且达尊。况予所述，未能出其右，吾何敢序也。』祭酒固李先生高第弟子云。」
○奏止议事官入朝
侍郎于公巡抚河南、山西，妙年敏手，下视无人。尚书海丰王公学行朴实，时以侍郎干事河南，颇不相能。未几，王升户部，议事常期，于辄不得还，人谓两皆有不平者。于因有参政孙原贞、王来荐代之举，坐降官。景泰中，于当轴，乃最不喜议事官入朝，常先期奏止之。七年夏，闻四川侍郎罗绮将至，奏遣人驱之使还，不复有以礼待下之意。予协赞岭北，与今年尚书富、寇都宪深、李都宪秉皆在奏中。又闻两宰执之子皆领钦取举，人固虞事变将作矣。
○陈祭酒笃于故旧
国子祭酒云间陈先生与前按察使黄翰为童丱交，翰既败去，士夫中有毁责之言，先生辄讳，止不欲闻。翰尝欲援例纳马复原官，先生亦尝以其事语予，竟迫于众议而寝。人或以先生党而复疑，其于予有憾也。后先生跋予幸学卷，乃过辱见与，于是闻者释然，谓先生初无他肠，其于翰，特笃于故旧尔，先生其亦厚德之士哉。
○节省贡使供给
卢都御史睿在边，以虏使入境节省供给，为中贵人所毁，得罪下狱。或谓卢本为公家，以问杨文敏公，文敏曰：「事固有轻重，使吝惜小费而边患或生，则所费诚不赀矣。」此亦不可不知。
○郏亶修东城记
昆山郏亶正夫显于宋熙宁、元佑间，事具玉峯志、中吴纪闻等书。近见南海志，载正夫修东城记一首。正夫著述甚多，袁子英犹及见其寄太仓隆福寺玅观师诗百韵，今皆不复可见矣。因录记文于此。
「今天子即位之三年春二月乙巳，广州新城成，其谋之于龙图直学士吕公居简之为经畧，而考之于太原王公靖之为转运使也。吕公之治广，常患旧城不足以容民而议为西城者，皆以地处卑薄毁民居者众而不可为者。久之，因得郡治之东古城之遗址，将以益城为请，会移荥阳，朝京师，遂上其事。天子可其奏，诏以王公经始，而责成焉。命下之日，公即约古制，调广民而借其力，得七十万，售材于属县，得八万，为甓于北山，得五百万，皆因民之愿为浮图者，请于上，得钱五千万，以给其费。始于二年之十月庚子朔，而成于是，凡为日一百二十有六。为城袤四里，为濠以环其外，为楼橹五十有一，为门二。实旧濠之两端，合子城而为一。初，役之兴，议者皆为籍列郡之财，积数年之功，而后可成。及是，不资于公，不取于民，工虽踰时，而民之出力远者不过十日，故广之民见役之兴而不知其力之劳，列郡之民见城之成而不知其役之兴，议者始服以信。呜呼，何始虑之精而收功之易耶！宋兴天下，威德及远，四夷万里之贡，不绝于道。广虽限在岭徼，百年之内，无鸡鸣犬吠之警。迨□□□叛，民始被其害，迄今十五六年，諰諰然日忧屠僇之惨、燔灭之暴。兹城之成，穉老相庆。昔之□□□□□□□而惊驰者，因已按堵而无虞矣。夫兴大役而不扰于上下，及其已成，一州之民，得以去危厉之忧而获安全之幸，其为利固岂小哉！亶既乐闻朝廷悯仁元元，思有以豫防其患，而又服公敏于有为，故其用力少而成功多，宜有以诏于后，敢记其岁月云。时熙宁三年四月望日。」
○卓笔峰两诗
或曰杨文定公尝云范文正、高季迪皆出姑苏，两人气象甚不同，盖于其所赋卓笔峰见之。今按高诗见姑苏杂咏，范诗则不见于集，不知何所据也。附记之。范云：「笠泽研池小，穹窿架石峩。仰凭天作纸，写出太平歌。」高云：「云来初似墨，鴈过还成字。千载只书空，山灵恨何事。」
○王元章画梅
会稽王冕元章，其为人，见宋潜溪所著传。今人间往往有其所画梅花，断缣尺楮，人争宝之，多元章自书所题其上。如所谓「我家洗研池头树，个个花开淡墨痕。不要人夸好颜色，只留清气满乾坤。」皆有可观。又闻初见太祖皇帝应制题梅诗曰：「猎猎北风吹倒人，乾坤无处不沙尘。胡儿冻死长城下，谁信江南别有春。」睿意极眷赏之。
○陶九成著书
松江老儒天台陶九成所著书，颇为杨文贞公所不取，盖如所谓书史会要是已。使其见南村辍耕录，当更不取，录中颇杂淫亵事，可鄙也。近闻说郛百卷，尚存其家，有九成涂改去取处，不知如何，其亦未成之书欤？
○生物足供人用
独石书板刷墨，用带毛兔脚，广州则大香橼厚皮。又独石苦寒处，素不产藤竹，人家箍桶等用，则取绵柳条为之，不异藤竹也。乃知天地生物，不绝生人之用，顾用之者何如尔。
○教官不得任御史
陈都御史智以教官多猥茸，且锋铓畧尽，难称激扬之任，以是不得任御史。有轻薄者恨之，作诗曰：「陈智如何量不宽，斯文不许入台端。谁知今日为民去，曹泰分明是教官。」以智去坐泰言灾异故也。夫无人不可用，况教官乎，顾其人何如耳。教官如今之魏尚书骥、年尚书富，何可少也？泰复陈姓，今左佥都御史，风裁足称云。

[book_title]卷七
●水东日记卷七
后人把滑
沐敬抗直
玉堂赏花集
交址伪学士夸诞
欧公再壻之谬
陈登谑语
欧公与侄帖
不信克择
陈僖敏宽厚
司马欧阳两公荐士
欧公撰范文正碑
诗有唐气
黄少保才识
大臣思宠之盛
书简后具礼
图记
张云门书印谱后
制敕符玺
玉带生卷
俳优语
丰文庆复清敏故园
沈孟端
陈嗣初文章
金英辟南迁议
何文渊自经
喜宁之叛
蔡琰南归图
○后人把滑
太宗皇帝初营天寿山，命皇太子偕汉、赵二王暨皇太孙往视之。过沙河，冻，王请却步辇就行。仁庙素苦足疾，中官翼之，犹或时失足。汉顾赵曰：「前人失脚，后人把滑。」宣庙即应声曰：「更有后人把滑哩。」汉回顾，怒目者久之。此虽出一时，而后来武定州事，已兆于此矣。
○沐敬抗直
太监沐敬，建文中人。貌魁伟，敢慷慨直言。永乐中，从征漠北，逾月不与虏遇，人马困顿，上意犹未已，谏者皆被谴。敬谏再四，上詈之曰：「反蛮！」敬曰：「固不知孰敢反也。」上怒，命曳出斩之，敬辞色不为动。上徐曰：「我家养人皆若人，岂不诚有益！」释之。此与冻滑事，皆今日得之钱学士原溥，盖其同使交南，奉御张荣云。
○玉堂赏花集
近内阁翰苑诸公，有赏芍药黄字韵诗，号玉堂赏花集，盛行于时。永新刘学士之弟行人寅之，一日笑谓其兄曰：「我亦有和篇。」因朗诵之，颇寓讥切意，卒章至有「从戎谪宦有倪黄」之句，闻者不觉失笑。盖赏花未几，而倪学士戍开平、黄学士降授广州通判也。
○交址伪学士夸诞
钱学士原溥言，交址伪学士承旨某，颇有文学，其言曰：「国人多往来中国，诗文仅见国子监一碑，计亦非一人之长也。」其夸诞如此。
○欧公再壻之谬
宋薛简肃公五女：长适张奇，次乔易从，次王拱辰，次欧阳公，次又适拱辰，载于公墓文甚明。而诗话等书，皆称欧阳公两为简肃公婿，公因有「旧女婿为新女婿，大姨夫作小姨夫」之句，讹谬甚矣。近山阳瞿佑因有诗曰：「醉翁意在山和水，却向妻家问小姨。」盖亦不考之过耳。
○陈登谑语
临海陈佥事先生璲云，昔翰林陈登善谑，一日见刊印章中舍炳如所作诗，登戏之曰：「昔西江士有偕友宿舟中者，中夜起开锁风板，友人惊问曰：『夜寒何得开板？』答曰：『偶气泄，恐熏及吾友耳。』友人曰：『不开板，熏止于我，开板则熏及多人矣。气泄自气泄，奚以开板为？』」炳如颇衔之。
○欧公与侄帖
欧阳文忠公与十二侄帖，苏长公题其后曰：「凡人勉强于外，何所不至？惟考诸其私，乃见真伪。」此欧阳公与其弟侄家书也，叶石林乃以为公书帖中语，误矣。
○不信克择
吾平日行李出入，未尝有意择日，每为同事将官中贵所恳留，闻士夫中喜谈星命者，颇厌之。近见富郑公以禄命不利称病，欧阳文忠公避五月不上官，知古人乃尔，岂亦未能免俗耶？
○陈僖敏宽厚
陈僖敏公治陕西，王文少保为按察使，金荣襄为副使，两人皆僖敏先后保荐入台，然皆互有疑隙，僖敏、金则稍纾。景泰中，金为十三道所劾，及其隐恶，盖文实主之。闻金乃以袁旭事复之，奏虽留中，时事则可叹已。僖敏屡为文所侮，一不较，金至部正位，在台官上，以僖敏所举，凡会聚，辞就次席。士论亦以僖敏为宽，而以金为近厚也。
○司马欧阳两公荐士
司马温公尝手书其所荐朝士为一册，隶其卷端曰：「举贤才。」此纸百年前尚在人间，夷考其人，失之者十不一二。」吕惠卿未达时，欧阳公以学者罕能及，告之于朋友，以端雅之士荐之于朝廷，且云：「后有不如，甘与同罪。」欧阳公好贤为国之心，未必有愧于温公，特所值有不同耳。然则知人岂不诚难矣哉！予尝忝窃近臣、边吏，滥与荐士，颇多不副所期，而南来尤甚。每以温公事自媿，亦未尝不以欧公事自宽。而今而后，要必以温公之鉴识自勉，庶几可无媿耳。
○欧公撰范文正碑
欧阳公撰范文正神道碑，富韩公以差叙官次为言，公以为：「此碑直叙事系天下国家之大者耳，后人固不于此求范公官次也。」尝闻沈简庵先生为人作草书，于古诗文或悮漏字，间请先生足之，先生曰：「若须全文，则书坊固有印本矣。」亦得此意。
○诗有唐气
吴下举子，有作诗自揭厅壁间者，乃兄誉之座客曰：「舍弟此诗，云有唐气。」一客忽起，索梯甚急，众莫晓其故。既得梯，以舌舐其诗曰：「有糖气，何为不甜？」一座为之绝倒。
○黄少保才识
少保户部尚书东莱黄公在南京，才识通敏，为襄城伯诸公所钦服。一日得旨，欲生虎进京，襄城密召杀虎手计擒取，方畧既定，始以咨于公，公所对与其所预计畧同，以是尤敬服之。少师庐陵杨公归省，过南京，公适以病在告。庐陵公就卧内候之，公不及他，惟以手作丈尺状，曰：「主上尚尔，老相公远出，于心安乎？」庐陵公改容谢焉。后来为公作神道碑，畧述其事，盖纪实也。公在南京帅府参赞机务，襄城伯中坐，公旁坐，旦视事，皆襄城伯处分，公不出一语，盖阴相之则多矣。或以为言，公曰：「体当如是，且汝见守备何尝错发一事也。」后来参赞则皆有不然矣。近见南归纪行，知杨公归省事与此小异，要之所闻亦有之，可互见也。
○大臣思宠之盛
正统中，内阁三杨先生恩宠多出常例，惟皆得奉勑归荣，中官护行，文敏因卒于武林。又尝见马侍郎愉因父病，得赐归省，盖皆希阔之赐也。景泰诸公，宠赉视昔已加，近年徐武功及今李宫保，荣宠之推，颁锡之盛，蔑以加矣。部院正官亦然。是宜跄跄济济感恩图报之多其人，理固然耳。
○书简后具礼
今人书简后具礼，或误作「礼如初」，或「具礼如初」，或「礼如左右前」等，虽名公卿亦有之。盖误传于启札等杂书，不知其云「如初」盖如初云顿首，后亦顿首，初云再拜，后亦再拜也。学之不讲，亦至于此哉！
○图记
图书印信之说，具印史等书。盖自汉以来固有之，而元为特盛，但多官封爵邑、姓名道号、书堂斋舍而已。虽亦有「尊德乐道」「笔精墨妙」等印，终非雅制。尝见八十年前两伍张氏所刻家乘，一时诸公图记，尚有典刑，后来奇巧溢出，渐不足观。近又有摘古人语以寓己意，或自造语以为谦己自励之辞，皆非也。其书「不尽言」「仁知所好」等作，固已可笑，而所谓「保傅尚书大学士」章，则又可厌矣。
○张云门书印谱后
馆阁诸公，无不喜用名印，虽草庐吴公所尚质朴，亦所不免。惟揭文安公绝不用其制，吾竹房论著甚详。然其所用，却又多不合作，赵文敏有一印，文曰「水晶宫道人」。在京与李息斋、袁子方同坐，适用此印，袁曰：「『水晶宫道人』，政可对『玛瑙寺行者』。」阖座绝倒。盖息斋元居庆寿寺也。鲜于郎中一印曰「鲜于伯几父」吾子行曰：「可对『尉迟敬德鞭』。」滑稽大畧相同。子行尝作小印，曰「好嬉子」，盖吴中方言。一日，魏国夫人作马图传至子行处，子行为题诗，后倒用此印，观者曰：「先生倒用了印。」子行曰：「不妨。」坐客不晓。他日文敏见之，骂曰：「个瞎子，他道倒好嬉子耳。」太平盛时，文人滑稽如此，情怀可见，今不可得矣。余座主张先生仲举，在杭一印曰「平皋鹤叟」，盖用杭州三山名，临平、皋亭、黄鹤也。古人亦有如此者，如云烟过眼录载姜白石印文「鹰扬周郊」「凤仪虞廷」，盖以其姓字作隐语。辛稼轩印曰「六十一上人」，又以破其姓文。米元章书史言「刘巨济符」，「符」字亦好奇耳。云门山樵张绅，书于朱伯盛印谱后，云门此跋真迹，予得之萧墅张世昌家，因徐尚宾借录失去矣。云门「水晶宫道人」一说，与陶南村所记不同，盖小说异事，出于传闻，固多如此，诚实不妄，如司马温公犹或失之，不足怪也。朱伯盛名珪，昆山人，工刻画，通六书之学。性高洁，不娶，无子，今孙绍先者，其女兄之孙云。
○制敕符玺
尝见勑内阁杨学士，盖「勤民之玺」，皇太后遗诰，盖「弘德昭顺之宝」，皇后制书，盖「厚载之记」。诏书制谕羣臣诰命，皆「制诰之宝」。近年诏书，盖「皇帝之宝」，云始于李学士贤。勑命勑谕，皆「勑命之宝」。又尝见正统中手折印本勑谕，盖「广运之宝」。朝觐勅谕，亦手折印本，盖「敬天勤民之宝」，勑则盖「广运之宝」。勑今皆谓勑书，盖「手勑」耳。惟景泰初，勑谕亦盖「广运之宝」，或曰以失守重造未成故尔。遣勑于外，皆黄纸外封，用三图书，疑是牙刻，其文曰「丹符出验四方」。初不识「出」字，尝以问曾任翰林中书者，皆莫能对。前年议事，朝下，因问诸公，如赵尚书荣、杨侍郎鼎，皆前中书翰林，皆不知。少顷，阁下办事一小中官过，赵走扣之，乃云然。每事问之，必不可忽也，有是夫。
○玉带生卷
刘廷美主事求作乃翁合葬挽辞，以玉带生轴为贽，谨录如左。「紫之衣兮绵绵，玉之带兮卷卷，中之藏兮渊渊，外之泽兮日宣。呜呼，■〈石靡〉尔心之坚兮，寿吾文之传兮。庐陵文天祥造」。此小篆书砚阴拓本，居首，下有朱孟辩楷书释文，次则铁崖真迹，其文曰：「杨子七客者，有一客曰玉带生，玉带生者，庐陵宋丞相文天祥砚也。砚得于文丞相客冬青谢先生翶，黄太史溍尝为余记之，李著作孝光又为予歌之。兵变中，余腰砚走富春山，而诗卷则失之矣。玉笥生张宪为砚补歌，沧洲生朱芾打砚背籀文，并释音一通，写宪诗于左，与好事者传之。至正二十一年春三月初吉。杨子维祯廉夫在芾类村居，试奎章赐墨，谨识。」又其次则孟辩所自隶玉带生歌并引，后有「至正辛丑云间朱芾书一通」十一字，歌与玉笥集所载数字不同，文丞相铭亦有一二字与他本不同，此皆不重录。
○俳优语
「天不生仲尼，万世如长夜」两语，其来已久，而优人尝以为言。闻有举子卷中曾具此，考官遂以俳优语黜之，误矣。又尝见陈通政琏作隐畊陈处士墓文，述其题竹，有「常在眼前人不识，化龙飞去见应难」之句。然予在岭北时，亲见优人道此两句，不知为何人语也。
○丰文庆复清敏故园
丰布政文庆，世居鄞，宋清敏公稷之后也。高祖庚六徙居奉化，曾祖茂四徙定海，考寅初洪武中授训导，升九江德化教谕，正统间卒。庆扶柩还鄞，将合葬祖茔，访遗墓故址，无知者。侨寓无聊，有语庆者曰：「大卿桥南废紫清观地，实城西之胜，盍图之？」道遇卜者，得「丰」之「革」，庆喜曰：「卦符吾姓，意者地必吾所有乎？」继而得元袁学士桷所修郡志，云紫清观去县西三里，丰清敏故园也。庆益喜，倾意请复。又有得观之砧基旧簿于乡人，备载圃地三十余亩，为其邻所侵，寻皆倍直赎之。既而先墓前石翁仲等皆以渐而复，今家焉。庆念自清敏公薨，迄今三百余年，其故园沦于他姓，而庆始克复之，作园居十咏以志喜贻后。往年在科中语予极详云。
○沈孟端
沈孟端先生方学，虽本世医，而通知古今，有儒者风。寓南京最久，卿大夫若南郡杨公、东莱黄公、祭酒陈公、太常魏公，皆极爱重其人。初，节之见先生于旅邸，以士为问，先生曰：「杨鼎、黄琛其人也。」二公时在太学，与文敏游。今杨右侍郎，黄左布政使云。先生以愚、鲁、质、讷名其四子，其志可知也。羣行见文敏所著行实。
○陈嗣初文章
陈简讨嗣初，以文章擅名翰林。一日，见同官于碑志中叙还金事太繁者，曰：「使继为之，则十二字尔。」扣之，则曰：「尝得白金于道，伺其主而还之。」又尝以文示后进，诧之曰：「吾此文何出？」后生应声曰：「气脉颇类下武诗。」嗣初默然。
○金英辟南迁议
己巳虏骑之薄都城，朝野汹汹，廷议有以南迁为言者，盖亦寇准所非王钦若之议耳。太监金英，一日宣言：「□众死则君臣当一处死尔。有以迁都为言者，上命必诛之。」众心稍定。明日，监察御史涂谦上疏极论兹事，因又谕旨禁饬焉。
○何文渊自经
壬申易立之诏既下，何文渊尝告人曰：「诏语『天佑下民作之君，父有天下传之子。』出自手笔。」既归里，又屡以告郡邑亲识，人皆知之。天顺改元，乡人固虞文渊必及祸，谓在旦夕。一日，报陈都御史将至，邑人益惊信，文渊因自经死。未几，至者盖广东陈副使泰，取便道过家耳。陈以都宪改职，因误传云。
○喜宁之叛
苏武传「扬名匈奴，功显汉室」，即昌黎「春猿秋鸐」之类。李陵欲效曹柯之盟，是虽追咎无补之言，然近年论者，谓喜宁叛，亦繇早籍其家故耳。
○蔡琰南归图
钱选舜举有蔡琰南归图，今在前临海丞夏佑存贤家，元人多有题咏，偶记其一绝云：「二雏回首泪千行，肠断胡笳十八章。三嫁流离身未老，至今人惜蔡中郎。」

[book_title]卷八
●水东日记卷八
刘詹事遗事
张文翔
衣和庵主
交谊厚薄
郑氏先世回定仪状
苏公清虚堂诗
顾魏二公归荣令终
方希直不拜佛
范氏家谱世系
陈古庵经纪梁氏
杨文贞公遗嘱
论黄霸丙吉
宰相须福德才量
东坡赤壁赋真迹
元金台集刻本
张养浩全集
韩令公真赞
诧异等字
兴学勤教
○刘詹事遗事
詹事刘先生简静，端恪士也，久在翰林，初为祭酒，人或以不更事为先生疑，久之始大服。祭酒所苦诸生出身资格为权要所挠一事，先生曰：「此易耳。」立诸生而与之约曰：「有不守规格图出身者，必同馆诸生合辞共推即遣行，不然不可得也。」他日有图之者，动为诸生所哗，至不能容，繇是此风遂绝。尝见吕洪御史言：「闻之乃祖，先生一日家中作祀事，忽外间云：『高先生使人来，言有保荐矣。』先生不怡者终日，曰：『尔自保荐，何与我事？高世用亦为是耶？』盖先生与高最厚，高初以有旨即入谢，欲先生知之耳。盖出无心，而先生之言如此，则其为人可知已。」
○张文翔
张翼字文翔，太仓人。性嫉恶，至不容人小过。御史按吴中不律，翼忿忿不能平，因建白数事，指斥颇多，竟为众所倾，谪开平数年，以宥还。予亦以其或惩于是矣，一日来，偶及后御史之不律者，其事尤详。或从旁窃笑之，翼犹瞋目骂曰：「使得一碗凉水，已吞之矣。」盖方言云。翼善书，学欧、颜二大家，得意处谓能逼真。岭北察院公馆及温泉等处，题壁极多，大者至如方斗，终日挥洒不倦。盖其书于题壁尤长，予谓龙门谏院题名记尤超伟，非流辈所可及。
○衣和庵主
衣和庵主，苏州昆山人也。隐居雪窦之栖云，畜二虎，恒跨之以游。后徙二灵终焉。初，雪窦妙高峯左千丈岩巅有藤一枝，蜿蜒其上，下临不测，乃蟠结成龛，为藏修之所，故号栖云。大德丁未毁于盗，更二十年不克复，虎乳其墟，为民害。咸谓庵复而和祠，则虎祸其息。至元丙子复其庵，肖其像，于是二虎前伏，餐慈饮和，屈猛从仁，不为害。和师在日，有四偈咏藤龛偈云：「竹笕两三升野水，窗前五七片闲云。老僧活计只如此，留与人间作见闻。」「十方世界目前宽，抛却云庵过别山。三事衲衣穿处补，一枝藜杖伴身闲。」「黄皮裹骨一常僧，坏衲蒙头万虑澄。年老懒能频对客，披萝又上一崚嶒。」「自从南岳来雪窦，二十余年不下山。两处住庵身已老，更寻幽谷养衰残。」此出奉化志，节之自浙录寄广中云。
○交谊厚薄
山东参政海宁孙子良，与同年进士西昌杨相交游极厚，相为主事，坐谷府累卒。子良惧，不敢往吊，繇是为东里杨公所薄，子良累膺荐举，辄不果，虽未必繇杨公，而士论固云然矣。正统中，都察院因陈智、李庸事，奏去御史五人，三人出苏州。而成规敢言之士，章珪亦无大过，颇为公论所少。杨仲举先生时为王府长史，以「去国一身轻似叶，高名千载重如山」分韵要诸公赋诗送之。或以忤当道为言，先生毅然曰：「彼固得罪于朝廷，不得罪于乡里，交际之礼，何可废耶？」然苏人轻薄之谤，始于此矣。又尝见好问言：右都御史耿公初以石氏事补外，继而及好问，门外逻者犹纷纷未已，好问治装间谢绝亲友，非至亲亦无敢入门者。而惟白御史侃日一至焉。
【 「白御史侃」，明弘治本作「孙状元贤」。】 好问以彼此无益谢之，则答曰：「谁无朋友！」噫，此所以为君子也欤！
【 「君子」二字，明弘治本作「状元」。】
○郑氏先世回定仪状
郑太师府佥判位本贯开封府开封县，今寓平江府昆山县。三代曾祖南，皇任国信所亲属。祖端，皇任修职郎、池州司法参军。祖母赵氏，前知兴国军与燔娣。父元德，见拟将仕郎。母王氏，前军器监簿中实孙，沂国文正公后。亲祖姑长适前湖南运使陈贵谨，次适见任淮西运司帐管卢复孙。从伯元方，见任从政郎，前严州桐庐县丞；元哲，见任将仕郎，待铨；从叔元寿，见任儒林郎，新宜差信州军事判官。主婚从叔祖竦，见任朝奉大夫，前知宝庆军府事，主管建康府崇禧观；■〈立需〉，见任朝奉郎，前监尚书六部门本位。长女庆一娘，年一十四岁，十二月十一日巳时生，今与潘少卿宅知县万八新恩为亲，奁租五百亩，奁具一十万贯，十七界。缔姻五千贯，十七界。景定元年二月初三日，元德具状，忝眷朝散大夫新知韶州军州事兼管内劝农事提点银铜坑冶事郑竦谨专送上少充侄孙女庆一娘回定之仪。伏惟亲慈俯赐容纳本宅礼书三缄，双金鱼袋。开合销金缬一疋，开书利市彩一疋，籍用玉红文虎纱。官绿公服罗一疋，画眉褐织一疋，籍用玉红条纱。转官球■〈须上巾下〉掠一副，迭金箧帕女红五事，籍用官绿纱条。迭迭喜■〈须上巾下〉掠一副，盛线箧帕女红十事，籍用金褐择丝。劝酒孩儿一合，籍用紫纱。茶花三十枝，籍用红缬。果四色，酒二壶，媒氏生金条纱四疋，官楮二百千省。景定三年四月　日谨状。大明天顺六年太岁壬午春正月六世孙进士文康录此卷。时又寄至梧州，予为跋焉。
○苏公清虚堂诗
苏长公雪中饮王定国清虚堂诗真迹，自注云：「旧说佛经所言，如人入薝卜林中，只齅薝卜，不嗅余香，盖中华栀子花也。百花皆五出，惟栀子、雪花独六出。」
○顾魏二公归荣令终
都察院右都御史太康顾公佐，洪武庚辰进士。永乐初，自庄浪令为监察御史，升江西按察司副使，入为应天府尹，转通政司。宣德初，进掌台事，疾，上遣医往视。再阅岁，降勑慰问，俾致仕，赐楮币，永复其家。刑部尚书南昌魏公源，永乐丙戌进士，监察御史、浙江副使，入署刑部右侍郎事，升河南左布政使。赈饥三年，为刑部右侍郎，进尚书。尝奉勑整饬北边武备，简禁兵。晚以足疾辞，诏免常朝，再辞，赐勑褒美，给舟车以还，复其家。二公尝同道为御史，同大拜执邦法，俱尝典留守，声名相上下，归荣令终亦同。而廉介公正，人于太康无间言云。
○方希直不拜佛
尝闻宋景濂先生过佛寺，方孝孺实从，先生见佛参拜，孝孺不为礼。或以为请，先生曰：「后生未到老夫田地故耳。」先生岂亦主尹和静拜观音之说耶？
○范氏家谱世系
「吾家唐相履冰之后，旧有家谱，咸通十一年，一枝渡江，为处州丽水县丞，讳隋。中原乱离，不克归，子孙为中吴人。皇宋太平兴国三年，曾孙讳坚、垌、墉、埙、埴、昌言六人，钱氏归朝，仕宦四方，终于他邦，子孙流离，遗失前谱。仲淹蒙窃国恩，皇佑中来守钱塘，遂过姑苏，与亲族会追祖宗，既前谱未获，复惧后来昭穆不明，乃于族中索所藏诰书家集考之，自丽水府君而下，四代祖考及今子孙，支派尽在。乃创义田，计族人口数而月给之。又葺理祖第，使复其居，以求依庇。故作续家谱而次序之。皇佑三年正月八日，资政殿大学士、金紫光禄大夫、行尚书、户部侍郎、知青州军州事兼管内劝农事使、充青州淄潍登莱沂密齐州淮阳军安抚使范仲淹谨述。」此谱见于今广西参将都指挥使范信所谱叙，文正公子纯仁生正思，第三子，正思生直方，直方生公兴，第二子，公兴生良史，良史生士选，长子，士选生光祖，第三子，光祖生文炳，长子，文炳生伯莱，伯莱生叔冑，叔冑生子圉，第二子，子圉生仁杰，第三子。仁杰四子，其第三名檀州，盖信父也。信之言曰：「吾祖国初辰州教授，谪吏密云，家焉。教授之子习武事矣。」谱近年所修录，询其元本，曰：「同楮钱焚之矣。」信有将畧，而素以墨闻，其言虽未可凭，予甚爱公文之简而质也，故录之。
○陈古庵经纪梁氏
翰林编修梁禋先生既病，语家人曰：「朋游中，惟邻居同年陈汝同心地好，且有家法，孤子女可托也。」汝同盖国子祭酒致仕陈古庵先生云。梁病笃，先生往视之，已不能言，惟指以手，左右具述其言，先生垂涕诺焉。后梁氏凡居第嫁娶等事，皆先生为经纪之，至冒谤毁而为之，始终如一。嫁女得今肇庆知府黄瑜，瑜今日偶及此。噫，友道雕丧久矣，如陈先生，何可多得哉！
○杨文贞公遗嘱
杨文贞公传，王抑庵尚书作。公尝三致书商确书削，再致润笔，且求其亲书，俾子孙宝藏。王忠毅公行状亦公无恙时口授指画为之，假王盐山名。至如其临终，于神道碑、墓铭、书旐、题主之类，某出何人，某出何人，皆公所自定。岂豪杰之士，固亦不忘身后之名欤？然亦可见前辈于死生之际，其不苟如此。文贞公遗嘱数条，如不用孝帛等事，真足以警流俗，悉附于此。
「吾在世已久，踰越分愿，无所遗憾。但官品崇重，国恩未报，此虽死不能瞑目。身后数事，务示子孙，此吾之治命，其遵行之，不可违也。一、只用幅巾深衣，殓须用绞衾，庶几柩归，经过闸埧，可得稳当。一、吾平生不曾用僧道，死后亦勿用，只依家礼祭祀。祭物随时所有，不必丰，但设我平日所用冠带袍服，于中行礼。祭告之文，亦用家礼，不必新作。一、凡今丧家，遇亲朋来吊者，皆散孝，此是北方风俗，南方素无此礼，古礼亦无。盖吊是常礼，孝是凶物，岂可进凶物请他人为己持孝？大非礼。非礼，吾死后切不可行。或有缙绅大夫来吊，待宾者明谢以非礼，不敢亵渎，实非慢也。一、吾病久，数数累公卿大夫垂问，感愧甚矣。今不能报，烦院中一僚友，干浼少保先生、宗伯先生、冢宰先生三大人，遍叩列位公卿大人，一切遣祭遣赙，并止不行，至叩至叩。同院僚友，乡里亲交，及归途有相知者，欲行祭赙，皆谢却之。此吾之中恳，非矫情也。力辞力辞。一、作急写书，托徐尚书大人，傥有驰驿上广东者，寄去报导，令急急作坟楮原，龙州随择一处干燥平稳无凶祸者，便选日兴工，切不可求子孙利达，如此然后易成。盖要利达，须力学修德，不在风水也。砖石石灰，务要坚固，于外只作一大土馒头。必须自费，不可吝悭，庶得早完。若延缓稍迟，必累及乡里，重吾过矣。一、柩到家，可且安置于学后正厅，却择日葬，亦不可久停。盖死者复土则安矣。一、启行回去，凡书籍文字，并须逐一收拾，包裹爱护，舟中尤须谨备雨水漏湿，片楮只字，不可损坏遗落，图画皆然。」
○论黄霸丙吉
黄霸只是州郡之才，为宰相而事钩距，固无如许精神，天下亦将无所容，而弊将不胜其多矣。若丙吉，则又伤于大鹘突。易曰：「易简，得天下之理。」孟子曰：「智者行其所无事。」宰相之道，其在是乎？
○宰相须福德才量
元人为宰相须福德才量四者兼备之说，诚亦前人所未道也。然君子所务，亦惟曰德才量而已。
○东坡赤壁赋真迹
东坡赤壁赋真迹，寄傅尧俞者，尝于俞尚书家见之。「洗盏更酌」，「更」字下自注一小「平」字。
○元金台集刻本
元诗人葛逻禄乃贤马易之金台集前后序、题跋，出虞伯生、欧阳元功、黄晋卿、张起岩、余廷心、曾子白、危大朴等，篆隶真行小楷，皆出诸公亲笔入刻，极其精妙。尝从钱原溥简讨借观，留余所者数月，后再从借观，则托辞却去矣。
○张养浩全集
张文忠公养浩全集有欧阳圭斋序，今在故副都御史云中孙廷瑞家，盖齐府旧物，廷瑞得之青州库中。
○韩令公真赞
韩令公真赞在欧阳外集，末句作「丞相卫公」，而题云「魏国」。黄文献乃云末句作「魏公」，且云在居士集，当别考也。
○诧异等字
诧异、差
【 去声】 异、阘靸、衰飒、录续等字，非必古有所出，亦迁就彷佛耳。
○兴学勤教
天地间事，凡有人用如此工夫，则必有如此效验；有是工夫，无是效验，虽间有之，然亦鲜矣。姑以予幼学时所闻所见事明之。庐陵彭祖期先生，以监察御史提督南畿学政，化诱型范，皆有法。礼部会试，三甲之魁与高等，多出苏、松、应天。如状元施盘、探花倪谦，二甲一二名张和、钱溥，三甲之莫震是也。
【 「三甲」原作「二甲」，据明弘治本改。按莫震为正统四年三甲第一名进士。】 吴县旧学卑隘，科目屡阙，巡抚侍郎周公忱始一新之，未几，邑生施盘状元及第。庐陵孙鼎宜铉教授松江，一时东南称善教者无踰焉。正统辛酉京闱，乡士百人，松举十五人，五经魁占二人。昆山教谕嘉兴朱士章先生，季考月试，勤而且严。其考二场文字，厌人作诏诰，以字数少不能衬贴，论文必欲其习四六，作表且授以作表之法，曰：「起语必切题，不尔，则号大家幞头矣。」昆山科举虽不乏，而未有刊文字者。正统二年，南京所刻进新唐书表，为昆山郑文康，六年敬天图表，则予所为，后科则太仓军生陈铨，皆刊表，皆先生门人。盖先生自昆升镇海、太仓卫学教授也。凡是皆不可谓之偶然，有志者，其监之哉。

[book_title]卷九
●水东日记卷九
圭斋题彭氏程文
酌定白鹿书院记
夏忠靖鸱吻诗
院画皆有名义
东里抑庵春帖
刘三吾与陈南宾书
宋儒批选文章
○圭斋题彭氏程文
予性颇不喜场屋程文，异时所作四书经义亦不多，惟书经大小题俱有破题，又有删节王滹南书义一帙，此外惟论十数通、表二十余道耳。乙丑叨第后，即为人持去，无一存者，迄今亦不留意。偶见欧阳圭斋所题彭氏一经，乃知前辈之于程文，其不轻乃尔。徐图访得，以示儿辈。圭斋文今附录焉。
先参政冀公，曩善庐陵彭君士楚，先公宋上庠高选，虽治春秋，能通诸经，不忍见前代时文散逸，每属士楚收拾。士楚至则稇载充牣。先君暇日，乱紬而泛阅之，择其尤者，别汇为帙。士楚亦能诵读先世诗义，宾主迭论。玄兄弟漫不及省，先公勖之曰：『黄册子会有行世时，儿曹毋忽也。』先公薨之七年，科举兴，玄首擢第，追忆先训。泰定甲子，庐陵彭公冲所以诗经擢进士，为士楚从弟，于是其家学益振。他日，冲所子功远来京师，袖其曾祖坦轩、祖碧野二先生及一门诸父旧业程文，兼冲所题识手泽，谒予求一言。是葢吾先公平日之所购求，而士楚之所恪诵者。彭氏世科之左券，不在兹乎？俯仰四十余，科目废而猬兴，兴而歘废，今明诏复饬中书举行。玄叨尘从臣，初议阙下，力赞其成，又适秉笔代言，播告海内矣。会将见程文复盛当世，喜而志于斯后。至元六年庚辰夏五中澣翰林侍讲学士、通奉大夫、知制诰、同修国史欧阳玄书。」
○酌定白鹿书院记
文章不许他人轻改一字，葢昔大贤君子如欧阳文忠公已然，若王半山以下，则又可知矣。观晦庵之于东莱白鹿书院记，两先生往返之间，殆心服而醉也。欲为后学之法，必若两先生而后可。谨具录如左云。书皆节语。
「人还，领所书，得闻尊体日益轻安，而来书字画又足为验，幸不可言。记文之赐，尤荷垂念思致，笔力葢不减未病时也，此又慰幸之甚者，既以为贺，又以为谢也。但鄙意有少未安，别纸上呈，幸为详酌示报。此已砻石，只俟定本，即托人写刻也。并山而东，地势畧是如此，但此处已是山麓，自郡城望之，北多而东少，不知别当如何下语。或云东北入庐山下，不知可否？又率损其旧十三四，今亦不见旧来规模广狭，但据地基则亦畧是如此，恐此说说得亦太牢固，不若为疑词以记之，如云度损其旧七八，如何？又此役乃星子令王仲杰董之，亦欲特附名其间，以传久远，并望因笔及之也。其人老成忠厚，民甚爱之，此不必言，但欲知之耳。洞主命官事记亦见之，决非僻书，但此无书可简耳。此类传疑，正不必深说也。」
「今日得蕲州寄来王信伯集并语录，读之骇人，此洞记所为作也。然以一噎而废食，又似过当，故愚意欲明者，更加意也，恐后人观之，复如今之视昔也。」
「当是时，士皆尚质实，实则入于申、商、释、老，而不自知祖宗盛时风俗之美，固如所论。然当时士之所以为学者，不过章句文义之间，亦有浅陋驳杂之獘。故当时先觉之士，往往病其未足以明先王之大道而议所以新之者。至于程、张诸先生论其所以教养作成之具，则见于明道学制之书详矣，非独王氏指以为学而欲改之也。
【 王氏更变之议，荣公初亦与闻。】 王氏之学，正以其学不足以知道，而以老、释之所谓道者为道，是以改之，而其獘反甚于前日耳。今病于末俗之好奇，而力主文义章句之学，意已稍偏。惩于熙丰崇宣之祸，而以当时旧俗为极盛至当而不可易，又似太过。且所以论王氏者，亦恐未为切中其病也。」
「明道程先生
【 至】 卑忠信而小之也。」「世固有忠信而不知道者，如孔子所称『忠信而不好学』者，伊川所讥笃学力行而不知道者是也。然则王氏此言，亦未为失，但不自知其不知道，而反以知道者为不知道，此则为大惑耳。其以忠信目明道，以为卑明道而小之，则可，以为卑，忠信而小之，则不可。葢以忠信对知道，固当自有高卑大小之辨也。」
「关、洛绪言
【 至】 盍思所以反之哉。」「程氏之言学之本末始终，无所不具，非专为成德者言也。今此语意似亦少偏，兼于上文，无所系属。」
「政使止于章句文义之间
【 至】 三代之始终也。」「三代之教，自离经辨志以后节次有进步处，是以始乎为士，而终乎为圣人也。今但如此言之，则终于此而已，恐非三代学之本意也。」
「自有此山以来
【 至】 亦君子之意也。」「所谓与日月参光者，不知何所指，更望批喻。其曰区区浚之者，又恐卑之已甚，有伤上文浑厚之气，如马伏波之论杜季良也。兼此役本为发明先朝劝学之意，初不专为浚之，今但得多说此边意思出来，而畧带续其风声之意，则事理自明，不必为骂破也。」
「鄙意欲如第一段所条引明道札子后，即云不幸其说不试，而王氏得政，知俗学不知道之獘，而不知其学未足以知道，于是以老、释之似，乱周、孔之实，虽新学制颁经义黜诗赋，而学者之獘反有甚于前日。建炎中兴，程氏之言复出，学者又不考其始终本末之序，而争为妄意躐等之说以相高。是以学者虽多，而风俗之美，终亦不迨于嘉佑、治平之前，而况欲其有以发明于先王之道乎？今书院之立，葢所以究宣祖宗兴化劝学之遗泽，其意亦深远矣。学于是者，诚能考于当时之学，以立其基，而用力于程、张之所议者，以会其极，则齐变而鲁，鲁变而道矣。此语草畧不文，而其大体规模，似稍平正久远无獘。欲乞颇采此意，文以伟辞，不审尊意以为可否？若只如所示，却恐不免有抑扬之过，将来别生獘病，且将尽变秀才而为学究矣。葢此刻之金石，传之无穷，不比一时之间，为一两人东说西话，随宜说法，应病与药也。」
「淳熙六年，南康军秋雨不时，高仰之田告病。郡守新安朱侯熹行视陂塘，并庐山而东，得白鹿书院废址，慨然顾其僚曰：『是葢唐李渤之隐居而太宗皇帝驿送九经俾生徒肄业之地也。书院创于南唐，其事至鲜。我太宗于泛埽区宇日不暇给之际，奖劝封殖，如恐弗及，规摹远矣。中兴五十年，释老之宫圮于寇戎者，斧斤之声相闻，各复其初。独此地委于榛莽，过者太息，庸非吾徒之耻哉！郡虽贫薄，顾不能筑室数楹，上以宣布本朝崇建人文之大指，下以续先贤之风声于方来乎？』乃属军学教授杨君大灋、星子县令王君仲杰董其事，又以书命祖谦记其成。祖谦窃尝闻之诸公长者，国初斯民，新脱五季锋镝之阨，学者尚寡，海内向平，文风日起。儒先往往依山林，即闲旷以讲授，大率多至数十百人，嵩阳、岳麓、睢阳及是洞为尤着，天下所谓四书院者也。祖宗尊右儒术，分之官书，命之禄秩，赐之扁榜，所以宠绥之者甚备。当是时，士皆上质实，下新奇，敦行义而不偷，守训诂而不凿。虽学问之渊源统纪或未深究，然甘受和，白受采，既有进德之地矣。庆历、嘉佑之间，豪杰并出，讲治益精，至于河南程氏、横渠张氏，相与倡明正学，然后三代孔孟之教，始终条理，于是乎可考。熙宁初，明道先生在朝，建白学制教养考察宾兴之法，纲条甚悉。不幸王氏之学方兴，其议遂格，有志之士未尝不叹息于斯焉。建炎再造典刑，文宪寖还旧观，关洛绪言稍出于毁弃剪灭之余。晚进小生，骤闻其语，不知亲师取友以讲求用力之实，躐等陵节，忽近慕远，未能窥程、张之门庭，而先有王氏高自圣贤之病。如是洞之所传，道之者或鲜矣。然则书院之复，岂苟云哉！此邦之士，盍相与挹先儒淳固悫实之余风，服大学离经辨志之始教，繇博而约，自下而高，以答扬熙陵开迪乐育之大德，则于贤侯之劝学，斯无负矣。至于考方志，纪人物，亦有土者所当谨，若李浚之之遗迹，固不得而畧也。侯于是役，重民之劳，赋功已狭，率损其旧十七八，力不足而意有余矣。兴废始末，见于当涂郭祥正所记者，皆不书。」
「人至，辱手书。得闻春来尊体益轻徤，放杖徐行，又有问花随柳之乐，甚慰。记文定本，辞约义正，三复叹仰。已送山间，属黄子厚隶书，到即入石矣。」
又一书云：「此记非惟使事之本末后有考焉，所以发明学问始终深浅之序，尤为至切。此邦之士，蒙益既多，四方私淑之士，又不少矣。」
○夏忠靖鸱吻诗
蚩尤首祸，自创干戈之制，轩辕因戮之，处则象吻于宫，行则悬旄于纛，以示戒万世。又闻鸱吻者一母生九子，如好声者曰蒲牢，锺纽之类是也；好饮者曰■〈虫八〉■〈虫夏〉，石桥两旁俯水兽是也。此好望者曰鸱吻云，但不记此说在何书也。夏忠靖公鸱吻诗，世多传诵之。或云公平生出处，此畧可见。「困极而节不易，宠极而色不矜。」后联有之矣。至如解大绅「有德有量，不远小人」之评，又于卒章见焉。
○院画皆有名义
元儒三山梁益题黄筌三雀图，谓院画皆有名义。是图葢取诗、礼、春秋传三爵之义今之三公。五雀、白头双喜雀、鹿、蜂、猴、鹰、熊之类。岂亦皆是之谓欤？
○东里抑庵春帖
前年过泰和，谒杨尚宝叔简、王抑庵尚书，见杨氏春帖云：「世承良吏德，门倚素王宫。」意必东里公所作，抑庵中堂集古人语云：「诏许归蓬荜，性本爱丘山。」又尝闻杨文定公桃符有曰「黎庶但教无菜色，官居何必用桃符」云。
○刘三吾与陈南宾书
蜀府长史长沙陈南宾，名士也，曾孙章今为南雄府学训导，藏刘学士三吾手笔与其先生书一缄，戈佥事立尝手录之。予以其所云钱子予较书与予前所记合，亦备录之。予书作「瑜」字，误。子予葢老儒廿七人中一人，三吾手书，后皆细书，低一字，空处字模糊。云：「姻家世契，镏三吾手书裁答长史相公南宾世姻契安老堂所，华缄下逮，承起处安适，喜叙。叵量，暮年以来，每一得姻家书，辄兴骨肉睽违之感，友朋相继凋谢之痛。捧读至是，未尝不为之涕泗交颐也。惟吾姻家一官蜀府，际遇贤王，非但以文学相知，抑且以行谊相信。耆年硕德，优礼见待，老者安之，昔■〈米上耳下〉其语矣。堂以安老，今乃于吾老长史见之。来者传诵，歆艳有日，发挥素心，久在下怀。顾以贤王敬慎名堂，受知有素，未能先以文字形容盛心盛德之万一，而乃私承姻家为之文焉，岂不失先后重轻之伦也哉！是用冒昧一文上达睿听。暮年文思衰落，不知所裁，亦惟受知之素，必能悉此鄙怀，矜其衰朽，而毋讶其芜秽也。安老之作，惟吾二人夙昔相知，然亦甚媿。斯题斯扁，以贤王而重；而此题此文，乃无龙文百斛之鼎，为斯堂增重，其不称多矣。来使行色甚遽，率尔呈达，不直老姻家一捧腹也。先祖诗文早已栞完，今先寄一本，颛求长史为寒宗族谱一发挥。今夏间则以儿俯之来，谩一编写。文先丞相四世孙仁宽徙家今之石溪，时有手植黄槤树一株，大数十围，将百余年矣。曩老者留攸县之日，此树半边为枯，自到溪上，其树复荣。区区有诗谓『太乙灯辉犹照夜，相公树老复回春』之句。天师张无为为之图，美和钱子瑜有题，备录寄去，亦不能不借重一发挥也。三吾手书。宣藩医官曹伯温开春方去，能言令亲家老镇抚昨者亦得其孙子家下信息□□□□□老姻家自今夏总裁较书，天下老儒凡廿七人，悉在下处取决，劳心之甚。又邹孟轲书，词气抑扬之太过者八十五条，卒九月间方已完备进呈，未免思虑之过，痰气郁结，医者戒以毋大劳心。以故凡百文字，皆不暇备藳，如安老堂文字与□文字，是以先后不备。」
○宋儒批选文章
宋儒批选文章，今可见者，前有吕东莱，次则楼迂斋、周应龙，又其次则谢迭山也。朱子尝以「拘于腔子」议东莱矣，要之批选议论，不为无益，亦讲学之一端耳。

[book_title]卷十
●水东日记卷十
崔清献与吴彦书帖
黄山谷发愿文
描朱
乘轿事原
苏人文学之选
昆山塘浦水利
占命决王石位寿
塑工传名
范裴崔周诗词
纳还使北进冬衣疏
范公欧公手书
碑铭不着撰书人名
苏秉衡论诗
乖觉乖角
柏子庭注磬疏
石川张子才诗
彭状元失朝
东里送杨彦谧诗
官制异常
俗语见唐诗
大言无实
山谷跋黄梦升墓铭
奏本题本
○崔清献与吴彦书帖
宋崔清献公与之为四川路安抚制置使，时与统制吴彦书帖，并当时省札，见清献家集。不惟可考当时之制，而清献荐贤为国之心，驭将待下之诚，此亦可见。御前札子至枢密院札两行，共二十字，皆兼行大字，戎帅至可喜可贺，云出亲染也。二月初，奏剡已上，并专书庙荐，■〈忄貇〉甚力，旦夕当有峻除。欲烦统制此来，有一二边事欲面分付。缘李帅出边，要人在司弹压，难以轻动。又恐将来命下即合起发，愈是来不得。今已行下戎司，时暂差官抵替，统制即便疾速，司又荐陇西为守，庶几得人，共济国事。千万察之，不可泄也。十三日　押　付吴统制。御前札子付金州都统吴彦
【 御宝】 封。　御宝实封枢密院札
【 此处疑有阙文】 四川崔制置申，与之窃惟人材难得，而将材尤难得。自非平时察访而收蓄之，则缓急无以为用。与之冒膺捆寄，无补丝毫。时事孔艰，以选将厉兵为急。其间有材畧过人可用为将帅之储者，可不荐拔之乎？与之伏见修武郎、兴元府驻札御前中军统制吴彦，人物伟徤，议论通畅，留心军政，宣力边防。有慷慨功名之志，轻财好义，得士卒心。欲望朝廷特赐旌擢，处以统制之寄，庶几边陲得人，诸将亦知所劝矣。除已录奏闻，伏乞照会申闻事。右三月十七日奉圣旨，吴彦特差权金州都统制任，责措置捍御，边面具管干日时状申枢密院，今札付吴彦照会，准此。押　押　押嘉定十六年三月十八日。十八日遣使臣樊厚前去，想已到矣。忽二十二日未时，准庚牌递到省札，有金州统制之除，亦赐勑书已下。李都统差官，时暂兼权中军统制职事，仍管干营寨。候到即便疾速起发，前去金州交割职事，不须更来。本司恐成迟滞，二十二日与之手书上都统太尉吴戎帅，膺三军之重寄，而以统制兼之，终是事■〈扌荷〉不颛，正此多事，盍正其名？今来朝廷区处行下，委是合宜，可喜可贺。与之。
○黄山谷发愿文
黄山谷，元丰中过泗州僧伽塔作发愿文，戒酒色肉，但朝粥午饭，如浮屠法，后来醉酒如常，岂亦嘲戏耶？今人内不足者，动以发愿为言，可知已。
○描朱
「上大人丘乙巳化三千七十士尔小生八九子佳作仁可知礼也。尚仕由山水，中人坐竹林。王生自有性，平子本留心。王子去求仙，丹成入九天。山中方七日，世上已千年。」已上数语，凡乡学小童，临仿字书，皆昉于此，谓之描朱。尔传我习，几徧海内，然皆莫知所谓。或云仅取字画简少无他义，或云义有了了可解者，且有出也。诸暨陈儒士洙今日云：「尝见宋学士晚年以眼明自夸，细书小字，尝及此。学士其知所自者耶？」
○乘轿事原
宋南渡后，行在百官，有谢许乘轿表，见汪浮溪集，此亦乘轿事原。然伊洛大儒则又尝云：「乘轿是以人代畜也。」
○苏人文学之选
苏州自国朝洪武中来，凡斯文盛举，未尝乏人。吾所知如洪武壬子简会试士，十八人授编修等职，入文华堂，命宋学士等为之师，俾肄业。劝惩宠锡，畧似后来曾棨等，则有王琏汝器，修元史则高启，谢徽亦有传着，不知即潞州知州否。永乐中纂修大典，有王汝嘉、赵友同，大典尤多其人。洪熙初，弘文馆中则汝嘉与陈
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:45:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>