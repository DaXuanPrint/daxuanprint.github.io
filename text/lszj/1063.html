<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="第一卷。名宦。一,第二卷。名宦。二,第三卷。名宦。三,第四卷。名宦。四,第五卷。名宦。五,第六卷。名宦。六,第七卷。名宦。七,第八卷。名宦。八,第九卷。帝王,第十卷。仕绩。一,第十一卷。仕绩。二,第十二卷。仕绩。三,第十三卷。仕绩。四,第十四卷。仕绩。五,第十五卷。仕绩。六,第十六卷。仕绩。七,第十七卷。仕绩。八,第十八卷。仕绩。九,第十九卷。仕绩。一。○,第二十卷。仕绩。一。一,第二十一卷。仕绩。一。二,第二十二卷。仕绩。一。三,第二十三卷。仕绩。一。四,第">
<meta name="description" content="宣统元年(1909)始修，由江苏通志局主持，缪荃孙任总纂。人物志。曰名宦，凡人任于苏省有名者，曰任绩，凡苏人任于京外有可述者；曰孝义、曰儒林、曰文苑、曰武功、曰忠节、曰隐逸、曰艺术、曰方外、曰流寓，皆详事实，各为列传。此次编志，夏先生仁虎有补者，一并列入。_江苏省通志稿人物志_全文在线阅读_江苏省通志稿人物志_全文在线下载_大玄古籍书库">
<title>江苏省通志稿人物志_缪荃孙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">江苏省通志稿人物志</span> <br/>
          作者： <span class="inputVal" id="bkauthor">缪荃孙</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,地方志,完结</span> <br/>
          字数： <span class="inputVal" id="bknum">[book_length]2414582</span> <br/>
          说明： <span class="inputVal" id="bkdec">宣统元年(1909)始修，由江苏通志局主持，缪荃孙任总纂。人物志。曰名宦，凡人任于苏省有名者，曰任绩，凡苏人任于京外有可述者；曰孝义、曰儒林、曰文苑、曰武功、曰忠节、曰隐逸、曰艺术、曰方外、曰流寓，皆详事实，各为列传。此次编志，夏先生仁虎有补者，一并列入。</span> <br/>
          封面： <span class="inputVal" id="bkimg">Z_6531.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]江苏省通志稿人物志
[book_author]缪荃孙
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,地方志,完结
[book_length]2414582
[book_dec]宣统元年(1909)始修，由江苏通志局主持，缪荃孙任总纂。人物志。曰名宦，凡人任于苏省有名者，曰任绩，凡苏人任于京外有可述者；曰孝义、曰儒林、曰文苑、曰武功、曰忠节、曰隐逸、曰艺术、曰方外、曰流寓，皆详事实，各为列传。此次编志，夏先生仁虎有补者，一并列入。
[book_img]Z_6531.jpg


[book_title]第一卷  名宦 一
统    部
周
孙  武
孙武，齐人。以兵法见吴王阖庐，王以为将。西破楚，入郢，北威齐、晋，显明诸侯，武与有力焉。武著兵书十三篇。后人多为之注。著录于汉书艺文志者，分八十二篇，列于兵家权谋类。
(光绪苏州府志录史记，参汉书)
伍  员
伍员，字子胥，楚人。父奢、兄尚，为楚平王所杀。子胥亡奔吴，吴王阖庐以为行人，与谋国事。西破强楚，北威齐、晋，南服越人。后越王勾践败吴于姑苏，阖庐病创死。夫差立，败越于夫椒。越使大夫种厚币遗吴太宰嚭，请和。吴王许之。子胥谏，不听。退曰：越十年生聚，十年教训，二十年之后，吴其为沼乎 ？后王听嚭谗，赐子胥属镂之剑以死。吴人怜之，为立祠于江上。
(苏州府志节录史记)
黄  歇
黄歇，赵人。楚考烈王元年，以歇为相，封春申君，赐淮北地。后请封江东，因城故吴墟，以自为都邑。相楚二十二年，就封于吴，行相事。当其时，楚国颇强，春申君与赵平原君、魏信陵君、齐孟尝君齐名，称战国四公子。考烈王卒，李园伏死士刺杀春申君，灭其家。
(苏州府志录史记)
汉
魏  相
魏相，字弱翁，济阴定陶人，徙平陵。少学易，为郡卒史。举贤良，以对策高第，为茂陵令。捕斩御史大夫桑弘羊客，茂陵大治。又不阿附霍光，霍光下相廷尉狱，会赦出，复守茂陵令。迁扬州刺史。考案郡国守相，多所贬退。居部二岁，征为谏大夫，复为河南太守。数年，宣帝即位，征相，入为大司农。迁御史大夫。后代韦贤为丞相，与丙吉并称为汉世良相。
(清嘉庆一统志，参汉书)
黄  霸
黄霸，字次公，洛阳阳夏人，徙云陵。霸少学律令，喜为吏。以入谷沈黎郡，补二百石卒史。察廉为河南太守丞。霸为人明察内敏，又习文法，然温良有让，足知，善御众。太守甚任之。霸为政宽和。宣帝即位，召以为廷尉正。数决疑狱，廷中称平。守丞相长史。后夏侯胜与霸同下廷尉，系狱当死。霸因从胜受尚书狱中。积三岁，乃出。胜出后为谏大夫。左冯翊太守举霸贤良，胜又口荐霸于上，上以为扬州刺史。三岁，宣帝用霸为颍川太守。宣帝下诏称扬其治职，赐爵关内侯，黄金百斤。后征霸为太子太傅。迁御史大夫。五凤三年，代丙吉为丞相。
(清嘉庆一统志，参汉书)
何  武
何武，字君公，蜀郡郫县人。入京师，诣博士受业，治易。以射策甲科为郎。久之，太仆王音举武贤良方正。征对策，拜为谏大夫，迁扬州刺史。所举奏二千石长史，必先露章，服罪者为亏除，免之而已；不服，极法奏之，抵罪或至死。九江太守戴圣行治多不法，前刺史以其大儒，优容之。武为刺史，行部，录囚徒，有所举以属郡。圣轻其后进，无所决。武使从事廉得其罪，圣惧，自免。武为刺史，二千石有罪，应时举奏，其余贤不肖，敬之如一，是以郡国各重其守相，州中清平。行部必先即学宫见诸生，试其诵论，问以得失，然后入传舍，出记问垦田顷亩，五谷美恶，然后见二千石，以为常。为刺史五岁，入为丞相司直。其后官至大司空。
(清嘉庆一统志，参汉书)
鲍  永
鲍永，字君长，上党屯留人。父宣，哀帝时任司隶校尉，为王莽所杀。永少有志操，习欧阳尚书。事后母至孝。初为郡功曹。太守苟谏以王莽欲害宣子孙，召以为吏，常置左右。举秀才，不应。更始二年征，再迁尚书仆射，行大将军事，持节安集河东、并州、朔部。光武即位，征永，拜为鲁郡太守，杀彭丰。封关内侯，迁扬州牧。时南土尚多寇暴，永以吏人痍伤之后，乃缓其衔辔，示诛强横而镇抚其余。百姓安之。会遭母忧，去官。建武十一年，征为司隶校尉。
(清嘉庆一统志，参后汉书)
滕  抚
滕抚，字叔辅，北海剧人。初仕州郡，稍迁为涿令。有文武才用。太守以其能，委任郡职，兼领六县。风政修明，流爱于人，在事七年，道不拾遗。顺帝末，扬、徐盗贼群起，盘牙连岁，朝廷博求将帅，三公举抚有文武才，拜为九江都尉，与中郎将赵序助御史中丞冯绲，合州郡兵数万人共讨之。抚等进击，大破之，斩马勉、范容、周生等。拜抚中郎将，督扬、徐二州事。抚后进击广陵贼张婴，斩获千余人。赵序坐畏懦不进，征还，弃市。历阳贼华孟自称黑帝，攻九江，杀郡守。抚乘胜进，大破之，斩孟等三千八百级，虏获七百余人。于是东南悉平，振旅而还。以抚为左冯翊，除一子为郎。性方直，不交权势，宦官怀忿。及论功，当封，太尉胡广时录尚书事，承旨奏黜抚。天下怨之。卒于家。
(清嘉庆一统志，参后汉书)
刘  祐
刘祐，字伯祖，中山安国人。祐初举孝廉，补尚书侍郎。闲练故事，文札强辨，每有奏议，应对无滞，为僚类所归。除任城令，兖州举为优异。迁扬州刺史。是时会稽太守梁旻，太将军翼之从弟也，祐举奏其罪，旻坐征。复迁祐河东太守。时属县令长率多中官子弟，百姓患之。祐到，黜其权强，平理冤结，政为三河表。再迁，延熹四年，拜尚书令。
(清嘉庆一统志，参后汉书)
晋
胡  威
胡威，字伯武，寿春人。武帝时为徐州刺史。勤于政术，风化大行。后迁监豫州诸军事、豫州刺史。入为尚书，又为青州刺史。卒，赠镇东将军。谥曰烈。
(清嘉庆一统志，参晋书)
郗  鉴
郗鉴，金乡人。明帝时镇合肥，寻镇广陵。苏峻反，进都督扬州八郡军事。率众渡江，筑大业、曲阿、庆亭三垒以拒贼。斩苏逸，获男女万余口。又海寇州东南诸县，鉴城京口，复率众平诸寇。
(清嘉庆一统志)
谢  安
谢安，阳夏人。太元中，以太保镇广陵，筑新城。又筑埭于城北，后人追思之，名曰邵伯埭。
(清嘉庆一统志)
隋
辛公义
辛公义，狄道人。仁寿中，充扬州道黜陟大使。豫章王暕，恐其部内僚属犯法，未入州境，豫令使属之。公义至扬州，皆无所纵舍。暕衔之。吏人守关诉冤，相继不绝。
(清嘉庆一统志)
唐
狄仁杰
狄仁杰，字怀英，太原人。高宗时拜冬官侍郎、持节江南巡抚使。吴、楚俗多淫祀，仁杰一切毁之，止留夏禹、太伯、季札、伍员四祠。
(苏州府志录唐书)
颜真卿
颜真卿，琅邪人。乾元二年，拜浙西观察使。刘展将反，真卿豫饬战备，都督李垣以为生事，非短之。展卒举兵渡淮，峘奔江西。
(清嘉庆一统志)
刘  晏
刘晏，南华人。代宗时，领江淮转运、租庸、盐铁、常平使。时大兵后，京师斗米千钱，禁膳不兼时，晏乃自桉行，浮淮、泗，达于汴，入于河。右循砥柱、硖石，观三门遗迹。至河阴、鞏、洛，见宇文恺梁公堰，厮河为通济渠，视李杰新堤，尽得其利病。乃移书宰相元载，言运之利与害各有四。载得书，尽以漕事委晏，晏得尽其才，凡岁致四十万斛。
(清嘉庆一统志)
李栖筠
李栖筠，赵人。代宗时，为浙西都团练观察使。平庐军司马许杲擅留上元，有窥江吴意。栖筠至，厚设武备，遣辩士厚赍金币，抵杲军赏劳，使士歆爱，夺其谋。杲惧，悉众渡淮，掠楚、泗而溃。又奏部豪姓多徙贯京兆、河南，规脱徭科，请量产出赋，以杜奸谋。诏可。
(清嘉庆一统志)
杜  佑
杜佑，万年人。建中中，为淮南节度使。决雷陂以广灌溉，斥海滨弃池为田，积米至五十万斛。列营三十区，士马整饬，四邻畏之。
(清嘉庆一统志)
杜  亚
杜亚，京兆人。兴元初，拜淮南节度使。治漕渠，引湖陂，作防庸，入之渠中，以通大舟，夹堤高印，田得灌溉。疏启道衢，彻壅通湮，人皆悦赖。
(清嘉庆一统志)
李吉甫
李吉甫，赞皇人。元和中，为淮南节度使。奏蠲赋数百万，筑富人、固本二塘，溉田万顷。漕渠不能居水，乃筑堤蓄泄。
(清嘉庆一统志)
李德裕
李德裕，字文饶，赞皇人。宪宗时，为浙西观察使。初，润州王国清乱，资用空殚。德裕自俭约，以留州财赡军。再期，赋物储物。南方信巫，虽父母疠疾，子弃不敢养。德裕谕以孝慈大伦，敕违约者显置以法。数年，恶俗大变。又按属州非经祠者，毁千余所，撤私邑山房千四百余舍，寇无所廋蔽。敬宗立，诏浙西上脂盝妆具，又诏索盘絛缭绫千匹。德裕皆上奏力争。开成初，复起为浙西观察使。德裕三在浙西，出入十年，迁淮南节度使。
(清嘉庆一统志)
宋
胡令仪
胡令仪，陈留人。淳化、至道间，以大理评事令海陵。法无假贷，吏民惮之。天圣中，任发运使。先是，范仲淹请筑捍海堰，甫役会大雨雪，惊涛汹涌，役夫有旋泞而死者，谨言堰不可成。朝廷以令仪曾令海陵，命为淮南转运使，按役之可否。令仪力主仲淹议不可夺，堰卒成。民至今利之。州人于张、范祠增祀令仪为三贤祠。
(扬州府志录泰州志)
王  贽
王贽，太宗时为两浙转运使。初，钱氏国除，而田税尚仍其旧，亩税三斗，浙人苦之。太宗仍遣贽均两浙杂税。贽悉令亩税一斗。使还，大臣有言其增减赋额者。贽谓税一斗，天下之通法，两浙既已为王民，岂可复徇伪国之制 ？上从其说，浙人至今便之。
(苏州府志录中吴纪闻)
任中正
任中正，字庆之，济阴人。太宗时，为两浙转运使。民饥，中正不俟诏，发廪赈之。累迁礼部尚书。卒，谥康懿。
(苏州府志录姑苏志)
赵  贺
赵贺，字余庆，封丘人。真宗时，为江淮制置发运使。苏州太湖塘岸坏，及濒海支渠多淹废，水浸民田，诏贺与两浙转运使徐奭兼领其事。伐石筑堤，浚积潦，自吴江东赴海。民归占者二万六千户，出苗租三十万。
(苏州府志录宋史)
张  纶
张纶，汝阴人。真宗时，除江淮发运副使。时盐课大亏，奏除通、泰、楚三州盐户宿负。官助其器用，盐入，优与之直，岁增课数十万。复置盐场于杭、秀、海三州，岁课又百五十万。疏五渠，导太湖入海。又筑漕河堤二百里于高邮，以泄横流。泰州有捍海堰，纶修复之。见漕卒有冻饥道死者，曰：此有司之过。推俸钱市絮襦，衣其不能自存者。
(清嘉庆一统志，参苏州府志)
李  防
李防，内黄人。景德中，为江南转运使。淮南旧不禁盐，制置使请禁盐而官自鬻之，使兵夫辇载江上，多漂失之患。防请令商人入钱帛京师而给以盐，则公私皆利。后采用之。
(清嘉庆一统志)
沈  锜
沈锜，字德侔，德清人。徽宗时，进殿中侍御史。蔡京兴苏州钱狱，株连者千余人，帝怜其辜，复命锜与萧服、姚其来往勘。京啖以显仕。锜至吴，即日决释无左验者七百人。叹曰：为天子耳目而可附会权要，杀人以苟富贵乎 ？遂阅实平反以闻。京大怒，坐贬。
(苏州府志录宋史)
沈  遘
沈遘，临江人。徽宗时，为淮南发运使。朝廷方督纲饷，运渠壅塞，遘使决吕城陈公南塘达于渠，漕路始通。而朱花石纲塞道，官弁不得行，遘捕系其人，上书自劾。帝为黥 勔人。
(清嘉庆一统志)
王  珏
王珏，字德全。安石孙。绍兴二年，起家盐官丞。秀州岁以钱给亭民煮盐，至十五年，积十九万七千余缗不给。民诉于朝，除珏提举浙西茶盐。逾年，尽偿亭民，且赢巨万。开华亭海河二百余里，盐滋得流通，且资以溉田。经界法行，甚害者三百六十余事，其七千二百余户为尤病。珏奏除之。兼提点刑狱。未阅月，止大辟重而轻者三人，死而生者五人。移湖南提举，官至敷文阁大府少卿。隆庆三年卒于吴县横山之私第。
(苏州府志录卢志)
向子
向子，临江人。除江淮发运司主管文字。淮南仍岁旱，漕不通，有欲浚河与江淮平者，内侍主其议，发运使檄子行。子言决不可，请复旧制，严禁约，则无患。使者用其言，漕复通。
(清嘉庆一统志)
韩世忠
韩世忠，字良臣，陕西延安人。忠勇绝伦，为中兴名将第一人。建炎三年，牒报兀术将白海道窥江浙，诏世忠以制置使驻军江阴。及兀术分道渡江，诸屯皆败，世忠仍自镇江阴。闻杜充以建康降，帝如浙东，世忠分兵二道邀击之。帝召至行在，奏愿留江上截金人归师，尽死一战。帝赐札听留。四年，金人引兵趋镇江，乃先屯焦山以扼之，大败兀术于黄天荡。六年，以宣抚建置使屯楚州。楚屡经兵革，世忠披草莱，立军府，与士卒同力役。抚集流散，通商惠工，山阳遂为重镇。刘豫遣兵入寇，辄击却之。
(江阴县志，参江南通志)
岳  飞
岳飞，字鹏举，汤阴人。初以秉义郎隶留守宗泽。建炎中，金人攻常州，飞提兵督救。时盗郭吉寇略州境，闻飞至，遁入太湖。飞曰：此不亟灭，患更深矣。乃移屯宜兴。遣王贵、牛皋、傅庆追破吉，余众悉降。有张威武者不从，飞单骑入其营，斩以徇，境赖以安。金再攻常州，飞遣子云迎击之，却走。金复合兵六万人来战，飞以五百骑迎击于江桥，复大破之。飞骑不满千，先后与金人四战，皆捷。仍驻兵宜兴，以观金人所向。尝至金沙禅寺，留题壁间。后人思之，图其像祀焉。建炎四年，频捷，收复建康，迁通泰镇抚使，兼知泰州。诏代张俊援楚州。师孤，楚州陷，还守通泰。以泰无险可守，退保柴墟。与金兵战，败之。
(常州府志、江南通志，参通州直隶州志)
洪  适
洪适，鄱阳人。提举江东路常平茶盐。首言役法不均之弊。会完颜亮来侵，上亲征，遂觐金陵。言本路旱，百姓逐食于淮，复遭金兵，今各复归，而田产为官鬻，请听其赎。
(清嘉庆一统志)
刘  锜
刘锜，德顺军人。绍兴三十一年，金主亮自将南来，以锜为江淮、浙西制置使。引兵屯扬州，建大将旗鼓，军容甚肃。金万户高景山攻扬州，锜遣员琦拒于皂角林，大破之，斩景山。
(清嘉庆一统志)
郑兴裔
郑兴裔，字光锡，开封人。初以恩授成忠郎，累差浙东提刑。移浙西。以郡县积玩，检验法废，创为格目，分畀属县，吏不得行其奸。因著为令。徙江东，请祠归。
(苏州府志录卢志)
赵子潇
赵子潇，字清卿。秦康惠王后。高宗时，为两淮转运副使。时议者言：田之并太湖者被水害，宜分道诸浦注之江，诏子潇案视。还言：太湖当数州巨浸，岂松江一川所能独泄 ？昔人于常熟开浦二十四，以达大江；又开浦十于昆山东南以入海，今皆湮塞，宜加疏浚。从之。遂浚常熟东栅至雉浦，入于泾谷。又疏浚福山塘至尚市桥北入大江，分散其势。水患用息。
(苏州府志录宋史)
颜师鲁
颜师鲁，字几圣，龙溪人。绍兴中进士第。历国子丞，除江东提举，改浙西。役法弊甚，细民至以鸡豚甓榻折产力，遇役辄破家。师鲁下教属邑，豫正流水籍，稽其役之序，宽比限，免代输，咸便安之。盐课岁百万，本钱久不给，亭灶私鬻，禁不可止，刑辟日烦。师鲁撙帑缗，尽尝宿负，戒官吏毋侵移，比旁路课独最。上谓执政曰：儒生能办事如此，予职直秘阁。农民有垦旷土成田，未及受租者，奸豪多为已利。师鲁奏但当正其租赋，不应绳以盗种法，失劭农劝本意。奏可。遂著为令。
(苏州府志录宋史)
岳  珂
岳珂，汤阴人。任江东转运判官，以所积经常钱籴米五万石，椿留江东九郡，以时济籴，诸郡皆蒙其利。
(清嘉庆一统志)
谢深甫
谢深甫，临海人。孝宗时，江东大旱，擢为提举常平。讲行救荒条目，所全活百六十余万人。
(清嘉庆一统志)
罗  点
罗点，字春伯，崇仁人。淳熙中，由校书郎除浙西提举。规画荒政，凡数十奏，躬行畎亩，实惠甚溥。先是，昆山、华亭之间有淀山湖，泄诸水道，戚里豪强之家，占以为田，水由是壅。点廉得其实，奏请开浚，且为图以献。上从其言。百姓勇于赴功，不日而毕，所济田百万亩。乃刻石著其事．以防他日筑塞之患。民甚便之。
(吴县志节卢志)
杨万里
杨万里，吉水人。光宗时，为江东转运副使，兼总领淮西、江东军马钱粮。朝议欲行铁钱于江南诸郡，万里疏其不便。
(清嘉庆一统志)
袁  甫
袁甫，鄞人。提举江东常平。连岁旱，亟发库庾之积，州县窠名隶仓司者，无新旧皆任催，遣官分行赈济。饥者予粟，病者予药，尺籍之单弱者，皆曲轸之。提点本部刑狱，行部，问民疾苦，荐循良，劾奸贪，决滞狱，所至诣学宫讲说。前后持节江东五年，所活不可胜计。
(清嘉庆一统志)
詹体仁
詹体仁，字光善，浦城人。光宗即位，提举浙西常平务。为民兴利除害。谓浙右之有漕渠，非通馈运资国信往来而已，苏、秀、常、润田之高仰者实赖之。于是开漕渠，浚练湖，置斗门，为旱潦备。又以余力立举子仓，创安济院，所活不可胜纪。散盐本钱数万，纾亭户之力。岁终，课利增羡。
(苏州府志录卢志)
马光祖
马光祖，字华夫，金华人。由浙东提举常平，移浙西提刑，权浙西常平。迁浙西安抚使。会岁饥，荣王府积粟不发廪，光祖谒王，辞以无粟，光祖探怀中文书曰：某庄某仓若干。王语塞，遂得粟，活民甚多。进同知枢密院事。卒，谥庄敏。
光祖在外，练兵富财，朝廷赖之。为京尹，割治浩穰，风绩凛然。
(苏州府志录卢志)
陈振孙
陈振孙，字伯玉，安吉人。博通今古。为浙西提举，仰体祖宗恤民之意，举行万户停废醋库，邦人至今德之。
(苏州府志录卢志)
赵  范
赵范，字武仲，蒲圻人。绍定初，与弟葵歼李全于扬州，诏加淮东安抚副使。复进兵破李全余党于淮安。
(江南通志录宋史)
姜  才
姜才，濠州人。德祐初，历通州副都统。善骑射，抚士卒有恩。至临阵，军律凛凛。敌攻扬州，才为三迭阵迎之三里沟，战有功。又战扬子桥，所向辟易。
(江南通志录宋史)
赵  淮
赵淮，衡山人。为淮东转运使。德祐中，戍银树坝而战败被执。阿珠使招李庭芝，淮阳许诺，至城下，大呼曰：李庭芝，男子死耳，毋降也。阿珠杀之，弃尸江滨。
(清嘉庆一统志)
元
赵良弼
赵良弼，女真人。世祖南征，召参议元帅事，兼江淮安抚使。亲执桴鼓，率先士卒，五战皆捷，禁焚庐舍、杀降卒。所至宣布恩德，民皆安堵。
(清嘉庆一统志)
詹士龙
詹士龙，字云卿，光州固始人。宋都统詹钧子。世祖见而叹曰：此忠臣子也。除兴化尹。招流亡，崇学宫，修海堰三百余里，数郡赖之。初，发地得范仲淹石记，曰：遇詹再修。盖前定云。累官江南行台御史。退隐邑之得胜湖，葺草堂以居。再召为广西佥事。二年，移疾归兴化，子孙遂占籍焉。
(兴化县志录旧志，参通志)
史  弼
史弼，字君佐，一名塔刺浑，博野人。以材勇见世祖，给事左右。从伯颜南征，以功进定远大将军。累迁江淮行省参政，浙西宣慰使。二十一年春霖雨，米价汹贵，弼即发米十万石平价粜之，而后闻于省。省欲增其价。弼曰：吾不可失信，宁辍我俸以足之。省不能夺。益出十万石，民得不饥。改淮东宣慰使，官至平章政事。
(苏州府志录元史)
瑠济哩威
瑠济哩威，至元中为江东道宣慰使。在官务兴学，诸生有俊秀者，拔而用之。为政严明，豪猾吏束手不敢犯，然亦无所刑戮而治。
(清嘉庆一统志)
忙兀台
忙兀台，蒙古达达儿氏。从伯颜阿珠南征，有功，制授行两浙大都督府事，四迁为江浙。行省平章政事。未几，拜行省左丞相，还镇江浙。时浙西大饥，乃弛河泊禁，发府库官货抵其直，贸粟以赈之。居六年，召还。
(苏州府志录姑苏志)
敬  俨
敬俨，河东人。至大元年，擢江南行御史台治书侍御史。以议立尚书省忤宰臣意，适两淮盐法久滞，乃迁转运使，欲以陷之。比至，首劾场官之贪污者。法既大行，课复增益至二十五万引。河南行省参政来会盐笑，将以益数为岁入常额。俨以亭户凋敝已甚，以羡为额，民力将殚，病人以为己，非宰臣事，事遂止。
(清嘉庆一统志)
苏天爵
苏天爵，字伯修，真定人。至正七年，为江浙行省参政。条贫别，巨细不遗。以疾归。复起为两浙都转运使。十二年，妖寇自淮右蔓延江东，诏仍为江浙参政，屯兵于饶信。克复之功，虽宿将不能过之。博学知要，长于记载，著述甚多。
(苏州府志录姑苏志)
福  寿
福寿，唐古特人。至正十五年，迁江南行台御史大夫。明兵围集庆，福寿数督兵出战。力不能支，城遂破，百司奔溃，福寿独据明床，坐凤凰台下，指麾左右。或劝之去，叱之曰：吾为国家重臣，城存则生，破则死，尚安往哉，乱兵四集，遂遇害。
(清嘉庆一统志)
明
汤  和
汤和，字鼎臣，濠州人。元至正间，滁阳王据濠州，和往从之。随明太祖攻濠、滁，历有功，授管军总管。及定建业，和与徐达取镇江，又取金坛，克常州，奉命镇守。先是，常州城围四十里，大而难守，故屡破于敌。和敛其东西南三面筑之，十里而溢。开浚城濠，控制形势，屹然一重镇矣。既而，取江阴。张士诚来攻，和战却之。徐达大破士诚于锡山，拜中书左丞。士诚弟士信寇围长兴，和会常遇春兵力战，士信大败而退。超迁中书平章，守御常州。时兵燹萧条，人无固志。和在郡十余年，善抚士卒，辑和民人。与江阴吴良、嘉兴耿炳文声势联络。丙午攻苏州，至吴江营阊门，对垒。炮中和臂，太祖命归，躬为调治。仍往阊门督战，士诚就擒，三吴遂定，和功为多。(武进阳湖合志：十八年，上曰：日本屡扰东海上，卿虽老，强为朕行。视要地筑城，增戍，固守备。和乃筑海上城：起登莱，抵江浙，凡五十九城。民丁四，调籍为戍兵。)
(江南通志录郑晓名臣纪)
夏原吉
夏原吉，字维喆，湘阴人。成祖即位，为户部尚书。浙西大水，有司治不效。永乐元年，命原吉治之。寻命侍郎李文郁为之副。原吉请循禹三江入海故迹，浚吴淞江下流，上接太湖，而度地为闸，以时蓄泄。从之。役十余万人。原吉布衣徒步，盛暑不张盖。曰：民劳，吾何忍独适 ？事竣，还京师。言水虽由故道入海，而支流未尽疏泄，非经久计。明年正月，原吉复行，浚白茆塘、刘家河、大黄浦。大理少卿袁复为之副。已而，复命陕西参政宋性佐之。九月工毕，水泄，苏松农田大利。三年，还。其夏，浙西大饥，原吉率俞士吉、袁循及赵居任往赈之。发粟三十万石，给牛种。有请召民佃水退淤田益赋者，原吉疏止之。姚广孝还自浙西，称原吉曰：古之遗爱也。寻召还，理部事。
(苏州府志录明史)
罗汝敬
罗汝敬，吉水人。永乐中，为工部侍郎。奉使看详苏郡岁赋二百八十余万，天下无与比，而郡民征运不胜困弊，卒之力不能继，官存其数，实未始足。列请于朝，得减常赋三分，为数七十万，宿逋得清。久之，户部复举旧负。况太守钟抗言之，有失信于民之语，诏复赐免。自是民稍弛。然富室田多轻额，其重者多属贫下，贫下犹疲弊，望均一之惠，继乃得陈奏。
(吴县志录姑苏志)
周  忱
周忱，字恂如，吉水人。永乐二年进士。选庶吉士。历刑部主事、员外郎、越府长史。宣德五年九月，帝以天下财赋多不理，而江浙为甚，苏州一郡，积逋至八百万石，思得才力重臣往厘之。乃用大学士杨荣荐，迁忱工部右侍郎，巡抚江南诸府，总督税粮。
始至，召父老问逋税故。皆言豪户不肯加耗，并征之细民，民贫逃亡，而税额益缺。忱乃创为平米法，令出耗必均。又请饬工部颁铁斛，下诸县准式，革粮长之大入小出者。旧例，粮长正、副三人，赴户部往返资费，皆科敛充之。忱止设正、副各一人，循环赴领。讫事，有司类收上之部，民大便。忱见诸户收粮无囤局，粮长即家贮之。遂令诸县于水次置囤。设粮头、囤户各一人，名辖收。至六、七万石以上，始立粮长一人总之，名总收。民持帖赴囤，官为监纳，粮长但奉期会而已。
初，太祖平吴，尽籍其功臣子弟庄田入官，后恶富民豪并，坐罪没入田产，皆谓之官田，按其家租籍征之，故苏松比他府独重。官民田租共二百七十七万石，而官田之租乃至二百六十二万石，民不能堪。时宣宗屡下诏减官田租，忱乃与知府况钟曲算累月，减至七十二万余石，他府以次减，民始少苏。七年，江南大稔，诏令诸府以官钞平籴备赈贷，苏州遂得米二十九万石。忱又设法筹得米四十万石有奇，并官钞所籴，共得米七十万余石。遂置仓贮之，名曰济农。赈贷之外，岁有余羡。凡纲运、风漂、盗夺者，皆借给于此，秋成，抵数还官。并定借贷条约以闻。帝嘉奖之。终忱在任，江南数大郡，小民不知凶荒，两税未尝逋负，忱之力也。
当时漕运，军、民相半。又民间岁运马草于南京，嘉定、昆山诸县岁纳布疋。比解，以缕粗见斥者十八九。忱皆悉心变通，使民不受累。
正统初，淮、扬灾，盐课亏，敕忱巡视。奏令苏州诸府，拨余米十二万石运扬州盐场，抵明年田租，灶户得纳盐给米。时米贵盐贱，官得积盐，民得食米，公私大济。九载秩满，晋左侍郎。忱既久任江南，与吏民相习若家人父子。每行村落，屏去驺从，与农夫饷妇相对，从容问所疾苦，为之商略处置。其驭下虽卑官冗吏，悉开心访纳。遇长吏有能如况钟及松江知府赵豫、常州知府莫愚、同知赵泰辈，则推心与咨画，务尽其长。故事无不举。尝诣松江相视水利，见上海、嘉定间，沿江生茂草，多淤流，乃浚其上流，使昆山、顾浦诸所水迅流驶下，壅遂尽涤。暇时，匹马往来江上，见者不知其为巡抚也。历宣德、正统二十年间，朝廷倚任益专。两遭亲丧，皆起复视事。忱以此益发舒，见利害必言，言无不听。其因灾荒请蠲贷，及所陈他利病无算，小者用便宜行之，无所顾虑。久之，见财赋充溢，益务广大。修葺廨舍、学校、先贤祠墓、桥梁、道路、寺观，赠遗中朝官，资饷过客，无所吝惜。胥吏渔蠹其中，亦不甚訾省。以故屡召人言。再以九载满，进工部尚书，仍巡抚。
景泰初，始致仕。当时言理财者，无出忱右。其治以爱民为本。所张弛变通，皆可为后法。诸府余米数多，至不可校，公私饶足。忱既去，户部括所储余米为公赋，储备萧然。其后吴大饥，道殣相望，课逋如故矣。民益思忱不已，即生祠处处祀之。景泰四年十月卒。谥文襄。
(苏州府志录明史)
陈  瑄
陈瑄，合肥人。宣德中，以平江伯充总兵都督。通清江浦引水达淮，开泰州白河通大江。筑高邮河堤，堤内凿渠至四十里。淮滨作常盈仓，贮江南输税。镇守淮安，兼督漕运、漕政，益修漕渠。在江淮间，瑄功为大。
(清嘉庆一统志)
黄  福
黄福，字如锡，昌邑人。宣德四年，以工部尚书与平江伯董漕事，议令江西、湖广、浙江及江南北诸郡民，量地远近，转粟于淮、徐、临清，而令军士接运至北京，民大称便。复上书言足食之要，谓：永乐间虽营建北京，南讨交址，北征沙漠，资用未尝乏。比国无大费，而岁用仅给。倘有水旱，征调将何以济 ？请役操备营缮军士十万人，于济宁以北，卫辉、真定以东，缘河耕种。初年自食，次年人收五石，三年收倍之。既省京仓口粮六十万石，又省本卫月粮百二十万石，岁可得二百八十万石。帝善之，下行在户、兵二部议。事未及行。
(淮安府志)
王  竑
王竑，字公度，江夏人，戍籍河州。景泰二年，总漕淮上。三年，兼巡抚，清理盐法、赈济，劾巡河御史贪淫。调戍。四年，上疏言灾异，乞罢。上嘉纳引咎，敕大臣修省，许被灾郡邑赈济。竑疏言：饥民流徙就食，臣分遣属吏沿河每遇过舟，董令出米为粥分给，赖存活者一百八十五万八千五百人。劝谕有力出米麦谷粟二十五万七千三百石，银三千六百七十两，钱、绢、布帛之量给被灾者，五十五万七千四百七十九家。缺农具种子七万四千三百九十七家，亦以官物赈给。民流去抚来复业者，五千五百九十三家。他境流冗安辑者，万六百余家。朝议谓：竑心纯政平，委曲调剂，弘济民艰。况总督漕运，奸贪畏惮；兼理巡抚，兵民慕戴。升副都御史，仍治淮安。
(江南通志录郑晓名臣记)
陈  泰
陈泰，邵武人。景泰五年，以右佥都御史巡抚应天。时富室田多轻额，而重者多在贫户，泰均之，令五升之田倍其赋，而官田之重者，止取正额。泽均而赋不损，上下便之，而富者不怨。
(吴县志录江南通志)
邹来学
邹来学，字时敏，麻城人。景泰六年，以副都御史巡抚应天。时吴中水旱频仍，来学请以令岁输京米三十万石已征者，悉贷予民，来秋偿官。上从之。既至，首发仓赈饥，劝农桑，修水利，察官吏奸豪，大家暴横者，悉绳以法。又言：苏松等郡粮，向俱军兑输京，顷因边警，调军征守，令民自输，遂至役民十五万，加以盘费之资，须银三十万两，米四十万石，民所以重困也。今边境颇宁，请仍令军运。上可其奏，著为令。吴民至今德之。
(苏州府志录萧镃撰墓记)
王  恕
王恕，字宗贯，三原人。成化中，以右副都御史巡抚江南。旧制，应天、镇江、太平、宁国、广德，官田征半租，民田全免。其后，民田悉归豪右，而官田累贫民。恕乃减官田耗，均之民田。常州时有羡米，奏以六万余石补夏税。又补他府户口盐六百万贯，公私便焉。水灾，奏免秋粮六百余万石(苏州府志引明史作免秋粮六十余万石)，周行赈贷，全活二百余万口。
(清嘉庆一统志)
徐  镛
徐镛，弘治初知淮安府。值岁大祲，亟修籴振法，巡行郡邑，劝课农桑，遂大稔。民孤独无告，及不能婚嫁者，谕富室助之。郡学荒圮，修葺恢廓之。奏本府常盈库岁收粮不过四、五万石，乞取回监收内官。虽不允，当时是之。历升河南右布政使。擢都御史，总督漕运，淮人大喜。镛先守淮，悉知漕弊，以法绳下。劾不职，察邪慝，军民稍息。卒于官。祀名宦、名臣二祠。
(淮安府志)
朱  瑄
朱瑄，鄞县人。弘治间，以右副都御史巡抚应天。开三江下流以杀湖水，浚孟渎等河以通漕运，筑沙湖石堤以避其险。请立太仓州，谓有六利。上从之。
(苏州府志录江南通志)
周如斗  陈瑞
周如斗，字允文，余姚人。嘉靖甲寅，以御史巡按苏、松诸府。时倭患方亟，岁又大祲，如斗疏请蠲常税十五。调遣官兵御倭有功。满岁，以吴民乞留复任。丙辰，改督学南畿，不徇请托，士服其公。壬戌，进右佥都御史，巡抚应天诸府。时吴中大水，与巡按御史陈瑞力请全免被灾田粮，凡已纳于仓者，皆还之民。寻移抚江西。瑞，字文峰，闽人。其请蠲灾赋疏辞恳侧，人多传诵。期满，当代，士民诣阙请留。一年，召入。历官至兵部尚书。
(苏州府志录钱邦彦祠碑记)
任  环
任环，字应乾，长治人。嘉靖二十三年进士，历选苏州同知。倭患起，长吏不娴兵革，环性慷慨，独以身任之。三十一年闰三月，御贼宝山洋，小校张治战死，环奋前博贼，相持数日，贼遁去。寻犯太仓，环驰赴之。尝遇贼，短兵接，身被三创，几殆，宰夫捍环出，死之，贼亦引去。已而复至，裹创出海击之。怒涛作，操舟者失色，环意气弥厉，竟败贼，俘斩百余。复连战阴沙、宝山、南沙，皆捷。擢按察佥事，整饬苏、松二府兵备。逾年，贼犯苏州，城闭，乡民绕城号，环尽纳之，全活数万计。副将解明道击退贼。论前后功，进环右参政。贼掠常熟，环率知县王铁破其巢，焚舟二十七。未几，贼掠陆泾坝，都督周于德败绩，环偕总兵俞大猷击败之，焚舟三十余。贼犯吴江，环、大猷击败之莺脰湖，贼奔嘉兴。顷之，三板沙贼夺民舟出海，环、大猷袭败之马迹山，其别部屯嘉定者，火燕之，尽死。论功，荫一子副千户。母忧，夺哀。倭平，乞终制，许之。逾二年卒。诏赠光禄卿，再荫一子副千户。建祠苏州，春秋致祭。
环在行间，与士卒同寝食，所得赐予，悉分给之。军事急，终夜露宿，或数日绝餐。尝书姓、名于肢体曰：战死，分也。先人遗体，他日或收葬。将士皆感激，故所向有功。
(苏州府志录明史)
曹邦辅
曹邦辅，定陶人。嘉靖中，以右佥都御史巡按应天。时倭犯南京，破溧水，邦辅督兵进剿。贼走太湖，追及之，尽歼其众。
(清嘉庆一统志)
郑  晓
郑晓，海盐人。嘉靖时，以兵部侍郎总督漕运。时大江南北，皆被倭患，晓悬重赏，捕向导。请增设泰州海防副使，筑瓜洲城。诸海口皆增兵设堠，遂连破之。斩馘甚众，余贼溃去。
(清嘉庆一统志)
俞大猷
俞大猷，字志辅，晋江人。嘉靖中，以备倭都指挥，屡败倭贼于浙东。代汤克宽为苏、松副总兵。倭屯松江柘林，从总督张经大破贼于王江泾，功为赵文华、胡宗宪所攘，不叙。既而，新倭三十余艘突青村所，与南沙、小乌口、浪港诸贼合，犯苏州陆泾坝，直抵娄门，败南京都督周于德兵。贼复分为二，北掠浒墅，南掠横塘，延蔓常熟、江阴、无锡之境，出入太湖，大猷偕副使任环大败贼陆泾坝，焚舟三十余。顷之，他倭犯吴江。大猷及环又邀破之莺脰湖，贼走嘉兴。三板沙贼掠民舟将遁，大猷追击于马迹山，擒其魁。金泾、许浦、白茅港贼俱出海，大猷追击于茶山，焚其舟。后屡破倭，进总兵官。三十五年冬，以与平徐海功，晋都督佥事。
(苏州府志录明史)
欧阳铎
欧阳铎，字崇道，泰和人。嘉靖初，巡抚应天。时苏郡田赋大坏，豪右多欺隐诡寄，粮轻者亩五升，重者至二十倍。铎言：苏之田赋甲天下，吾不能减额，而能均之。会苏州知府王仪迁兵备副使，议相合，下属邑清丈，均科则，赋以平。太仓镌石公所，至今赖之。
(太仓州志)
翁大立
翁大立，字道生，余姚人。嘉靖十六年进士。先以参政督饷苏、松三十八年，擢右佥都御史，巡抚应天诸郡。会去内地冗兵，并民间杂役，常以荒政莫先水利，请以工部官专司导浚。时东南倚为保障焉。
(吴县志录康熙志)
海  瑞
海瑞，字汝贤，琼山人。隆庆三年夏，以右佥都御史巡抚应天十府。属吏惮其威，墨者多自免去。瑞锐意兴革，请浚吴淞、白茆，通流入海，民赖其利。素疾大户兼并，力摧豪强，抚穷弱。贫民田入于富室者，率夺还之。下令飙发凌厉，所司惴惴奉行，豪有力者至窜他郡以避。奸民乘机告讦，故家大姓时有被诬负屈者，由是怨颇兴。给事中戴凤翔劾瑞沽名乱政，遂改督南京粮储。瑞抚吴甫半岁，小民闻当去，号泣载道，家绘像祀之。
(苏州府志录明史)
潘季驯
潘季驯，乌程人。万历初，以右都御史兼工部侍郎总理河漕。时河决崔镇，全淮南徙，高堰湖堤大坏，维扬、高、宝间皆为巨浸。季驯相度地势，条上六事，河工以成。
(节录清嘉庆一统志)
周孔教
周孔教，字宗尼，临川人。万历中巡抚江南。时遣中使征榷，行旅苦之，户部建议漕折径输边镇，孔教言其害，皆免。三十六年，大水，条上荒政二十三事，又请改折漕米百五十万，并留榷税及渔课诸色银二十余万以赈。疏入，未报，乃先发廪济贷。又括公帑羡金至荆襄市米，方舟相济，米价顿平。
(苏州府志录江南通志)
淩义渠
淩义渠，字骏甫，乌程人。天启乙丑进士。崇祯时，历苏松兵备。性廉约严肃，务存大体。时吴俗抗敝，竟为巧诈，义渠静泊无为，不事横厉，而单辞折辩，吏民不敢欺，诸士子砥砺文行，勿事虚名。升山东右布政，士民思之。
(吴县志录康熙志，参旧江南通志合纂)
黄希宪
黄希宪，字又生，宜春人。天启乙丑进士。崇祯十三年，继张国维来抚吴，为政一循其旧。先是，苏民困于役，最重者为白粮，解户家无不破，其次则征收地丁银，谓之收头，民田十亩以上者皆不免。希宪请于朝，以白粮委县佐，而收银属之吏，重困尽释。其法至今不变。
(吴县志录康熙志)
周起元
周起元，字仲先，海澄人。万历二十九年进士。天启二年，擢右佥都御史，巡抚苏、松十府。公廉爱民，丝粟无所取。遇大水，百方赈恤，民忘其困。织造中官李实素贪横，妄增定额，恣诛求。苏州同知杨姜署府事，实恶其不屈，摭他事劾之。起元至，即为奏辨冤，且上去 蠹七事，语多侵实。实欲姜行属吏礼，再疏诬逮之。起元再疏雪姜，更切直。魏忠贤庇实，取严旨责起元，令速上姜贪劣状。起元益颂姜廉谨，诋实诬毁，因引罪乞罢。忠贤大怒，矫旨斥姜为民。而为姜求宽贷。实以此敛威，而忠贤遂衔不置。分守参政朱童蒙狂暴肆行，起元列其贪虐状以闻。忠贤遂矫旨削起元籍，擢童蒙京卿。六年二月，忠贤欲杀高攀龙、周顺昌、缪昌期、黄尊素、李应升、周宗建六人，取实空印疏，令其党诬起元为巡抚时乾没帑金十余万，日与攀龙辈往来讲学，因行居间。矫旨逮起元至京，酷加拷掠，责赃十万。九月，毙之狱中。吴士民及其乡人无不垂涕者。崇祯初，赠兵部右侍郎。福王时，追谥忠惠。
(苏州府志录明史)
祁彪佳
祁彪佳，字弘吉，浙江山阴人。崇祯四年，以御史出按苏、松诸府，杖杀积猾四人。宜兴民发首辅周延儒祖墓，延儒无所徇，周延儒憾之。寻以侍养归。福王时，擢右佥都御史，巡抚江南。苏州诸生檄讨其乡官从贼者，奸民和之。少詹事项煜及大理寺正钱位坤、通政司参议宋学显、礼部员外郎汤有庆之家皆被焚劫。常熟又焚给事中时敏家，毁其三代四棺。彪佳请议从逆诸臣罪，而治焚掠之徒以加等。从之。寻移病去。
(苏州府志录明史)
冯元飏
冯元飏，字尔赓，慈溪人。崇祯时，以礼部郎中迁苏松兵备参议。温体仁当国，唐世济为都御史，皆乌程人，其乡人盗据太湖，以两家为奥主。元飏捕得巨魁，世济族子也，置之法。迁福建提学副使，巡抚张国维奏留之。太仓人陆文声讦其乡官张溥、张采倡复社乱天下，巡按倪元珙以属元飏，元飏盛称溥等。元珙据以入告。体仁庇文声，两人并获谴，元飏谪山东盐运司判官。历右佥都御史，巡抚天津。
(苏州府志录明史)
张国维
张国维，字玉笥，东阳人。崇祯七年，擢右佥都御史，巡抚应天、安庆等十府。宽厚得士大夫心。属部灾伤，辄为请命。建苏州九里石塘及平望内外塘、长洲至和等塘，修松江捍海堤。迁工部右侍郎，总理河道。
(苏州府志录明史)
路振飞
路振飞，字见白，曲周人。崇桢中，以御史巡按苏、松。请除输布、收银、白粮、收兑之四大患，民困以苏。会常熟瞿式耜等为奸民张汉儒所讦，温体仁坐振飞失纠，拟旨令陈状。振飞白其无罪，语刺体仁，体仁恚，激帝怒，谪河南按察使检校。
(苏州府志引明史)
史可法
史可法，字道邻，大兴人。崇祯八年，分巡池州、安庆，监江北诸军。搜军实，治战具，流贼不敢犯。十年，擢右佥都御史，巡抚安庆，屡败贼众。十四年，总督漕运。时漕挽每岁缺饷，几至百万。可法大浚南河，祛除宿弊殆尽。又兴屯田，缮城郭，威望大著。福王时，以东阁大学士督师淮扬。扬州破，慷慨就死。
(清嘉庆一统志)
何腾蛟
何腾蛟，黎平卫人。崇祯中，官淮扬兵备佥事，讨平土寇程有守等数万众，部内晏然。十六年，拜右佥都御史，巡抚湖广。福王立，加兵部右侍郎，兼抚湖南，后改总督。历事唐、桂二王，卒殉难于湘潭，谥文烈。
(清嘉庆一统志，参明史)
清
郎廷佐
郎廷佐，汉军镶黄旗人。由官学生授内院笔帖式。顺治二年，擢国史院侍读。十一年，授江右巡抚。十二年，擢江南、江西总督。十六年二月，廷佐因巡阅江海，密陈海防机宜。言郑成功拥众屯聚海岛，将侵犯江南，而江南各汛兵数无多，且水师舟楫未备，请调拨邻省劲兵防御。五月，郑成功取镇江，袭据瓜洲，遂攻江宁。时城中守御单弱，会副都统噶楚哈等从贵州凯旋，率兵沿江西下，廷佐邀入城，共议击成功。挫其前锋，获舟二十余。成功率众逼城，联营八十三，战艘蔽江，分截要路。廷佐与驻防总管喀喀穆等昼夜坚守，檄调各路步骑及水师俱至，与诸将定计，以满州兵御击，而令绿营兵从钟、阜二门出战，擒成功将余新及二总兵。次日，廷佐居守，提督管效忠、总兵梁化凤等分水陆进击，大败敌众，擒提督甘辉，总兵张禄、郭良玉，焚毁兵艘五百余，其在镇江、瓜洲者，皆遁入海。捷闻，得旨嘉奖。十八年，圣祖即位，分江南、江西总督为二。康熙四年，复旧制，廷佐仍兼督江西。七年十一月，以疾解任。十三年，耿精忠据福建起事，上授廷佐为福建总督，廷佐随康亲王杰书驻金华。十五年六月卒，赐祭葬如礼。
(节录清史稿)
于成龙
于成龙，字北溟，汾阳人。康熙己卯贡生，知江浦县，治绩彰著。历任两江总督。谥清端，崇祀名宦。成龙受命总制两江时，语所亲曰：江左承八代之余，习尚浮靡，奸弊牢不可破。今天子命我，我必思所以易之。而南中人闻公简命，则亦骇汗股栗。转相告语曰：于青天来矣，吾侪尚如此装饰耶？于青天者，异时楚人所称号公者也。无何，金陵阖城尽换布衣，即婚嫁无敢用音乐，士大夫减驺从，毁丹垩，至有惊怖喘卧不能出户者。长于、朱雀、雨花、桃叶，旧时歌舞游乐之地，一旦阒寂如僧舍。奸人猾胥，各挈妻孥鸟兽窜。盖公未入境，而江淮间已大改观矣。公至，则绳之益力，略无假借。惩刁顽，抑僭滥，禁苞苴，革加派，举廉劾贪，劝学讲约。期月之间，两江数千里盖骎骎乎丕变焉。而势家豪右则多所未便，争构为飞语以撼公。公略不为意，笑曰：直道在人尔。彼呶呶者，恶足恤哉!
凡文议爰书，皆手自批勘，第其甲乙，以示褒贬。自鸡鸣至夜分不休，寝食为废。或劝之少息，辄曰：吾非不知食少事繁，养生所忌。第吾受国厚恩，两江官吏多至千百，何可尽劾耶 ？所以为此者，冀其见闻知警，归于廉慎。吾虽尽瘁，国家所得不已多乎？性善饮，至是，累月不一醉。尝中夜苦饥，索少米作糜，不得，遂笑而起，视事达旦。时上下贶遗都绝，端午日遣视察，吏无敢以黍角诸节物相馈者。童孺携金钱过市门，交易而退，无敢欺，吏民安恬。有歌笑而无管弦，有醉饱而无羞错，商旅辐辏，关市流通。每一令出，父老扶观，有读之垂涕者。公之清严忠直，勤劳国家，利济民生者，大较如此。二十三年春，被命巡海还，护理安徽、江苏两巡抚印。四月十八日晨起视事，未出户，疾作。召诸司，语不及家事，端坐而逝。年六十有八。讣闻于朝，上谓内阁九卿詹事科道曰：故江南、江西总督于成龙，为今古第一廉吏，应加褒恤。于是集议，加太子太保，谥清端，荫一子入监读书。
(节录熊赐履撰墓志铭，碑传集卷六十五陈廷敬于公传，重刊江宁县志)
张鹏翮
张鹏翮，字运青，遂宁人，后迁麻城。康熙九年进士。由庶吉士改主事，累迁郎中，出任苏州府知府。二十八年，由大理寺少卿出任浙江巡抚，寻以兵部侍郎视学江南。擢左都御史，迁尚书、两江总督。三十九年，调任河道总督。时上以仲庄间清水出口，逼溜使南，恐碍运口，命自陶家庄以下杨家庄处开挑引河，令中河之水从此出口。鹏翮相度形势，于清邑中河盐坝施工挑挖，令中河之水，穿子堤出双金门闸入盐河，至花家庄迤东，穿黄河缕堤，至杨家庄出口。又于花家庄盐河撑堤之上建闸泄水，漕、盐两利。动帑七万八千余两，河道大治。加太子太保。疏请敕下史馆，编辑治河事宜，遴选进士、举人学习精通，发工效用。上即以命鹏翮，于是纂成圣谟全书二十四卷。四十七年，授刑部尚书，寻调户部。六十一年，晋太子太傅。雍正元年，授武英殿大学士。三年，卒。加赠少保，谥文端。
(节录碑传集治河名臣小传)
尹继善
尹继善，字元长，满洲镶黄旗人。雍正元年进士。六年，署江苏巡抚，署河道总督。七年，再任江苏巡抚。劾奏前吴县知县蔡益仁贪婪不法，又奏先给官丁漕费，使无不足，然后一裁以法。先是，有司收漕以脚费为名，率一斗准作六、七升。继善奏明每石纳税费钱五十二文，而斗斛听民自概；有遗粒在斛之铁边者，亦谓之花边，令民自拂去；常平社仓谷，听民乐输，不得随漕劝征。自是漕务肃清者四十余年。八年，奏言福山营为江防门户，应拨苏镇沙船四号隶之，与京口、狼山等汛按期会哨。又江苏按察使驻江宁，距巡抚治所远，请移驻苏州。苏松道责在巡防，应移驻上海。下部议行。旋署两江总督。凡三为两江总督，授文华殿大学士。卒谥文端。
(苏州府志录道光志)
松  筠
松筠，字湘浦，姓玛拉特氏，蒙古正蓝旗人。乾隆四十一年，由笔帖式充军机章京。嘉庆中，任两江总督。南河，自上年马港口陷后，黄水倒漾，河水淤垫为患。遂偕河督吴璥查勘旧海口，使全防仍归故道，得旨允行。会医生王勋献疏沙器具图，以坚木为架，架镶铁齿，以巨缰系船尾，能刷淤沙。仿造四十架，亲乘舟疏浚，果著效。又以比年河北淤浅，粮运递迟，请造拨船千艘，停泊御黄坝外备拨运。并以江广，漕船笨重，请改小以利遄行。上均从之。是岁，漕艘渡黄及回空皆迅速。疏请引沁入卫，以济漕运。复疏陈黄河受病之由，自求调任总河，以便省核。又疏荐蒋修锯、孙玉庭堪胜此任。上令蒋修铦补授河督，与松筠实力讲求，相助为理。寻命兼署南河总督。明年春，疏报马港口合龙，河复故道。并请于南北新堤两岸，各设同知、守备等官。旋调任两广总督。
(续纂江宁府志录先正事略)
百  龄
百龄，字子颐，号菊溪，姓张氏，正黄旗汉军人。乾隆壬辰进士。嘉庆辛未，河决王家营，授两江总督，命一力治河，壬申，大工合龙，迭荷殊奖。癸酉，拜协办大学士，仍管总督事。其治河也，首疏海口，海口大畅，乃求效于河，大要以谨守束清坝为第一义。尽瘁河干者五年，黄水无倒灌患。甲戌，御史吴云、马履泰交劾之，吏部尚书松筠白其诬。乙亥夏，江省有莠民散逆词惑众。一日，召机干将吏三数人入密室，给契箭一枝，令曰：某已廉得逆犯主名，可速往某处掩捕。稽缓一时者斩，疏脱一人者斩。如教，果获方荣升等首从百五十人于巢县。事平，晋三等男爵。九月，病，请开缺。上以松筠往代其事，仍命在江调理，疾瘳回任。迨赐医至，自度不起，口授遗疏而薨。年六十有九。
(续纂江宁府志录先正事略)
孙玉庭
孙玉庭，字寄圃，济宁人。道光初，总督两江，清操硕德，为天下望。生平严重识大体，锄剔奸蠹，抚绥远人，不邀旦夕不可必之功，消患未萌，天下阴受其赐焉。宣宗即位，用尚书英和言，清查直省陋规，立以限制，下疆臣议久远之法。玉庭疏言：各省陋规，本干例禁。语云：作法于凉，其弊犹贪。禁人之取犹不能不取；若许之取，势必益无顾忌。迨发觉治罪，民已大受其累。府、厅、州、县，禄入无多，向来不能不藉陋规为办公之需，然未见闻准其加取于民垂为令甲者，诚以自古无此制禄之经也。伏乞停止查办，天下幸甚。疏入，诏褒其不愧大臣之言云。
(续纂 江宁府志录上元江宁两县志，清史稿有列传)
蒋攸铦
蒋攸铦，字颖芳，号砺堂，辽东襄平人，隶汉军旗籍。乾隆甲辰进士。道光八年，授两江总督。性聪强，与人一面，或曾接片言，隔数十年记忆不爽，僚吏惊以为神。其为政，明而不苛，清而不刻。饬武备，清吏源，尤一意以培植贤才为念。所荐达者，唐仲冕、严如煜、刘清、赵慎畛、陶澍、林则徐其尤著也。
(续纂江宁府志录先正事略)
陶  澍
陶澍，字子霖，号云汀，湖南安化人。嘉庆七年进士。道光五年，任江苏巡抚，行海运以苏民困，米色莹洁，优诏褒美。十年，任两江总督，兼管盐政。殚心厘弊，其大端著有成效者四：一曰裁浮费，以轻成本。凡公费、匣费、岸费，窝介数百万，其利皆不归于纳课行盐之商，故成本日重，一切裁减，本源澄而浮冒绝。一曰慎出纳以重库款。盐库不分正杂，亏挪百出。又有总商管库，不行盐而专领费，甚至捐输皆出库垫，冒支从不报销。奏分二库，以正项著内库，备部拨，杂项著外库，革总商以杜侵渔。一曰禁粮私船私以清纲销。粮船回空，向带长芦私盐。疏奏不但病鹾，亦且滞漕，坚持定议，芦私遂绝。至仪征商船，有藉官私行之弊，一切禁杜。又力主散轮，随到随售，而久滞报淹之弊亦少。一曰革五坝十杠，以清淮北。北盐十年无课，遍地皆私。商遁岸悬，盖由运道迂而成本重，遂决计改票，减税裁费。不数月，商旅辐辏，场盐一空，化私为官。复与巡抚林则徐合疏，言：刘河与吴松分流，东达太仓，为元时海运出口之路。其分支为白茅，受常州诸水，由常熟、昭文入海。近皆淤塞，关数州县田赋之命。若开通海口，则潮沙复虞倒灌，莫若挑成清水长河，工省而利永。其海口各建石坝，置涵洞，随时启闭。道光十四年，工竣，通太湖，蛟水骤涨，尽启刘河、白茅、海口各坝，水销，岁熟。建惜阴书院于省城盔山，以经学课士。十七年，卒。谥文毅。
澍自简任督抚以来，如漕务之创海运，淮南之裁浮费，截粮私，淮北之裁坝杠，改票税，皆恒情所动色相戒。澍独奋不顾身，力排群议，卒能创始善终，可久可大，建漕鹾百世之利，俾后人有所取法云。
(续纂江宁府志录先正事略，节录陈銮撰行状，见续碑传集卷廿三)
林则徐
林则徐，字少穆，侯官人。嘉庆辛未进士。以翰林历官至江苏按察使。道光癸未，江苏大水，松江民聚众告灾，汹汹将变，巡抚已调兵，则徐扁舟往，即解散。是年通省灾赈事，皆则徐主之，颂声大起。辛卯，自河东河道总督调江苏巡抚。是年，又大水。壬辰、癸巳相继患涝，河事孔棘，沿河闸坝，及通仓交兑费益重，一船津贴至千金。苏漕一百六十万石，分载数百艘，征米之外，加费数百万，惟闾阎是求。民既困灾，又困于浮勒，有弃田而逃者。定例，秋灾不出九月。癸巳秋杪，淫雨不止，稻已刈，尽烂。则徐以续被灾荒，请缓征。严旨诘责，督臣踌躇不敢决。则徐单衔密疏，沥陈江苏连年钱漕之累，小民之苦，反复数千言，坚请缓征。上鉴其诚，特俞所请。是年，江苏微则徐言，官民全局几殆。
疏略曰：江苏连年灾歉，民情竭蹶异常，望岁之心，人人急切。今夏雨旸时若，满望得一丰收，稍补从前积歉。乃自六月间江湖盛涨，沿江各州县已被灾。其时苏松各属，棉稻青葱，犹冀以江南之赢，补江北之绌。盖本省漕赋在江北十之一，在江南居十之九，故苏松等属秋成关系尤重。惟所种俱系晚稻，成熟最迟，秋分后稻始扬花，偏值风雨阴寒，遂多秀而不实，然犹不失为中稔。迨九月后，仍复晴少雨多，昼则雾气迷濛，夜则霜威寒重，虽已结成颗粒，仅得半浆。乡农传说暗荒，臣犹不信。于立冬前后，亲坐小舟密往各处察看。见一穗所结多属空稃，半浆之禾，变成焦黑。然犹盼望晴霁，庶可收晒上砻。不意十月以来，滂沱不止，迅雷闪电，昼夜数番。自江宁至江苏，见闻如一。虽中间偶尔见晴，而阳光熹微，不敌连旬盛雨。在田未割之稻，难免被淹；已割者欲晒无从，亦发芽霾烂，乡民烘焙，勉强试砻，而米粒已酥，上砻即碎，是以业户至今未得收租。又各属沙地祗宜种棉，男妇织纺为生者十居五、六。连岁棉荒歇业，生计维艰。今年早花已被风摇，而晚棉结铃尚旺，如得晴暄天气，犹可收之桑榆。乃以雨雾风霜，青苞腐脱，计收成仅可一、二分。小民纺织无资，停机坐食。且节候已交冬至，即赶紧种麦，犹恐过时。况又雨雪纷乘，至今未已，田皆积水，明岁无春花接济，民情更形窘迫。此在臣奏报秋灾以后歉象加增日甚一日之情形也。曩时苏、松之繁富，由于百货之流通，挹彼注此，尚堪补救。近年以来，不独江苏屡歉，即邻近各省遍灾，布匹丝绸，销售亦少。权子母者，无可谋之利，任筋力者，遂无可趁之工。故此次虽系勘不成灾，其实与全灾无异。
稿出，遐迩传诵焉。
又仿周文襄公酌剂公私田加耗减耗之法，百亩中有二、三十亩近沮洳者，皆请缓。推之干亩、万亩皆然，统核其田亩之数，约七、八成，余则报歉。米数则就其上则者计之。民间得此，喘息为之少苏。旋署两江总督。后以云贵总督致仕。
未几，太平军兴。宣宗崩，文宗即位，即家起为钦差大臣，赴桂林主持军事。时则徐年六十有七，已病。行至潮州，惫不起，薨于行馆。遗疏闻，天子震悼，赠太子太傅，谥文忠。
文忠官历十四省，生平三大事，江南则漕赈，此外新缰屯田，云南回务。以无与于吴，故不详。其专系于吴者，癸未吴市米价腾贵，县官循例条示，民不省。文忠躬至枫镇米市，与市侩行宾主礼坐，而商市不能遍历，则各投一刺，人心平，故米价立平。癸巳勘饥户，不委官，委各学诸生按图领勘，故饥户无遗漏，民沾实惠。此在文忠委曲琐屑，而吴人士目击心钦，至今不能忘，故备书之。
(苏州府志)
裕  谦
裕谦，蒙古正红旗人。嘉庆丁丑进士。由翰林历官江苏巡抚。奏毁楞伽山淫祠，饬采苦节妇女汇请旌典，教民节俭，创恤孤局，收养弃孩。捐资助寒士之不能赴省试者，所谓宾兴局，自此始也。旋擢两江总督。辛丑，西人犯顺，充钦差大臣，驻镇海。与提督余步云不和，谦率前队进战，后失援应，死之。事闻，赐祭葬 ，祀昭忠祠。谥靖节。
(苏州府志)
李星沅
李星沅，字子湘，别号石梧，湘阴人。道光十二年进士。二十七年，任两江总督。是时，廷臣有漕粮改征折色解部之议。星沅疏言：州县兼收折色，以钱抵银本无定价，若著为令，而示价于通省，则银价日昂，民且重困。且例有明文，迥非州县通融办法。若就州县分明重轻，无论各州县情形不同，即一州一县中亦各不同，并不能舍户部定例，而转执州县之勒价为准。多则输纳不前，少则采买不足。此国计之难也。兼摄南河总督。疏言：河工道、厅应各驻汛地，不得萃处清江浦。二十八年秋，江、淮、海并涨，淹没民庐万计，亲出筹赈抚。眠食亏损，疾大作。准其开缺调理。
(续纂江宁府志录先正事略)
怡  良
怡良，瓜尔佳氏，满洲正红旗人。道光十三年正月，调江苏按察使。署江苏布政使，八月实授，兼理巡抚。十年，粮船水手纠众行劫，饬属缉获，奏明惩办。十七年，奏请缓征江淮各属旧欠，允之。十八年，擢广东巡抚。咸丰二年，授福州将军。
三年二月，授两江总督。时太平军克江宁，命迅赴新任，并将前调福建精兵二千名催赴江南防剿。五月，带兵驻常州防堵。九月，收复川沙厅城，擒诛从逆要犯。十月，奏剿上海太平军获胜，并获乍浦贼艇，绝其外援。十二月，奏河运水涸难行，海运必由扬州各途出江，逆氛尚炽，未敢冒险尝试。拟查照江、广易米解银之议。下部复议。四年正月，奏陈上海洋人情形。略言：上海通商已逾十年，传教更久，莫可挽救。必须设法制驭洋人，绝其幸灾之心，俾不能从中取利。计惟以保护客商为名，密咨闽、浙、江西等省，通饬贩运湖丝茶叶商人，如有运赴上海销售者，均行停止，俟克复后，方准照例运买。则彼失其自然之利，必愿迅速克复，自能严为查察济贼，奸民定可敛迹。时户部筹议浙江海运章程，改由刘河口放洋。上以刘河口为江苏所辖，恐浙江委员呼应不灵，命怡良派委大员设局，妥为筹办。二月，户部奏参江苏海运办理迟延，下部议处。寻奏言：江苏各厅、州、县，向有摊补官垫民欠及兵差不敷等款，皆系见任各官以征收钱粮之羡余，弥补前官之欠项。该州、县恃有奏明派拟之案，即明日张胆，暴敛横征。究之所补无几，而小民之脂膏股削殆尽，以致民欠日多，不得已而办歉收，恳恩缓征，递年推展。徒有摊补库项之虚名，转致短收正供之大弊。于政体国计，两无补益。本年新漕，既经捐减缓征，又将向年积弊一概扫除，各州、县已无羡余可得，恳将此款暂行停摊，俟军务告竣，察看情形办理。得旨允之。
官军攻上海，不克，兵溃。先是，怡良尝奏，淮北引盐滞销，贩情据拮，请将代纳淮南悬课，暂行停纳。寻副都御史袁甲三奏：请就在坝积盐，筹运济饷。部议如甲三奏。闰七月，怡良奏：筹运济饷之议，窒碍难行。其代纳淮南悬引一款，仍请暂停。上以怡良既称可以维系新纲，又无伤于鹾局，自必确有把握。命会同河道总督杨以增设法办理，袁甲三无庸会办。九月，袁甲三条陈淮北盐务，并参署盐运使郭霈霖、运判许惇诗营私捏详，朦吓怡良。上命怡良派员严究。五年正月，复奏：查明郭沛霖、许悖诗尚无挟私舞弊，惟悖诗于袁甲三批驳各条，延不禀复。得旨：许悖诗交部议处，所有淮北开纲征课及筹补减免悬引事宜，责成怡良认真整顿。并谕：袁甲三带兵皖省，无庸兼办盐务。其淮北一带疏通销路，命安徽巡抚福济协同怡良督销。初，怡良奏：淮南引地梗阻，灶丁失业，拟请试行就场收税之法，经户部将附场食盐抽税议复准行，其出江岸盐，仍令照就场征课科则。至是，奏言：东坝以上，江路不通，销盐无路，灶户煎丁颠连困苦，照三百文抽纳，贩情尚未踊跃。若更议加增，窃恐有名无实，不得不权宜变通。请将东坝出江岸盐，仍照原奏办理。下部议行。三月，淮北盐纲行销皖、豫，日形壅滞。怡良奏言：因各贩运盐，经由阜阳、霍丘、固始县界，所有船户等，肆行舞弊，致亏客本。又信阳、罗山二处，为行销最畅之区，光山系必由之路，近亦私设盐卡，盘踞需索，以致客贩畏蒽不前。得旨，令巡抚英桂、福济各饬所属于淮盐经过处，拿禁船户人等私卖搀扣等弊。十一月，奏：淮北销盐未畅，未便将盐钞杂款责令坝贩加带，致误正课。所有外支经费，协贴淮南尚虑不敷，实难再增盐钞一款。淮南引地，连遭贼扰，至今片引不行。见办设厂抽税，正项钱粮尚且减征，此项盐钞尤属无从筹款。请俟口路肃清，淮南开办新纲，再行通盘筹办。命下所司议行。
十二月，以潮勇在苏州滋扰，抢夺行李，请禁私船出海。上命：沿海督抚各饬所属于海船出洋时，悉遵旧制，不准私造船只，渡载人口货物。六年正月，会议海运章程十条。又奏：皖、豫捻匪猖獗，徐州戒严，请饬漕运总督邵灿驰赴清江，督办江北防剿。又遵旨查江苏办理歉缓情形，复称布政使杨能格实无偏护属员、捏报荒灾之弊。
七月，命暂署钦差大臣，督办江南军务。八月，以旧病复发，请简钦差大臣。上命和春驰往接办。淮北、通、泰所属各场被旱，怡良奏：灶丁困苦异常，若不亟筹抚恤，恐致流而为盗。请留折银及协贴银万两，备抚恤灶丁之用。得旨：准其动用。又查参总兵虎嵩林赴援金坛，迁延不进，致逆匪环城筑垒，复任听兵勇退至丹阳县之珥陵，几至贻误事机，请革职暂行留任。允之。金坛围解，又檄虎嵩林折回金坛，相机防堵。总兵李志和带勇驻扎金、珥以防回窜丹阳。仍严饬各镇互相联络，以固苏、常门户。
时上虑福兴、张国梁不能和衷，谕怡良密查。怡良奏言：二人并无不和情事。惟国梁与士卒同甘苦，每战必亲临阵，将士之优劣，皆了然于胸，故所向有功，能得士心。福兴则颖敏明白，虑远思深，而勇往不及张国梁。兵民无知，不免重张轻福之心，因之或有芥蒂。今虽未形诸外，恐久之必有龃龉。如能俟和春到营后，将福兴调离江南，必能有所展布。疏入，旋命福兴赴江西剿贼。又偕江苏巡抚赵德辙奏言：广东潮州等处莠民，以投壮勇为名，散处苏州城外，犷悍不法，持械行劫，盗案迭出。密饬员弁带领兵勇于阊门外分路截拿一百九十余名，获器械赃物无算，治如律。十一月，复以久病，先后请假调理。得旨：赏假两月。复奏：江苏上年旱蝗成灾，米缺价昂，饷需无出，请留起运交仓漕粮二十五万石，以充军饷。如所请行。
四月，奏病难速痊，请开缺回旗。允之。同治二年卒。
(清史列传)
曾国藩
曾国藩，字涤笙，湘乡人。咸丰十一年总督两江。时所属悉为太平军所据，国藩驻兵上游，指挥众军，三年之间，东南底定。遂移节金陵，筹度善后。首以兴文教为急。是年冬，举行乡试。明年，规复钟山、尊经两书院，聘名宿为主讲，士气大振。又招集流亡，开恳荒田，官给牛种，买湖州桑秧，令四乡领种。凡民间疾苦壅于上闻者，许士民赴辕具禀，随时批阅。尤畛恤孤寒，如士官家嫠妇不能自存者，每名月给千缗。本城粥厂，收养难民，岁拨银米以资之。先后三督江南，百废具举。而自奉俭约，尝举不忮、不求二语作诗以自勖。同治十一年薨于位，谥文正。
(续纂江宁府志录上元、江宁两县志)
徐有壬
徐有壬，字君青，乌程人。道光己丑进士。由户部主事累官至江苏巡抚。时布政使王有龄与总督何桂清善，事权皆属焉。有壬至，务持大体，不争赫赫名。咸丰十年二月，徽宁太平军入据杭州，苏省震动。比广西提督张玉良克复杭城，东坝又失守，大营溃。时总督何桂清率师驻常州，弃城遁。太平军由丹阳、宜兴分道下，四月十二日薄苏州城。十三日，失守，有壬死之。事闻，恤赠如例。谥壮愍。
马新贻
马新贻，字谷山，号燕门，荷泽人。道光二十七年进士。同治六年，任两江总督。奏请泗州蒋坝应照旧案专查黄豆、饼片、芝麻、铁货、药材、煎碱六宗，其余无论何项货物，淮关巡役概不得过问。又宿迁旱关本非旧例，应请裁撤，以苏商困。是年秋收丰稔，筹款买谷运省储仓，续修小罗堡河工。江南自被兵后，田地荒废。同治五年，江北水灾，居民南徙，经业主给以牛种开垦者居多。此等灾民，原籍本有田可种，自江南权办抵征，赋出于租，租出于佃，开荒者因利息无多，弃田而归，业主无可如何。新贻奏：查开垦荒田，为善后要务。未垦之先，必将有主、无主详细分晰。既垦之后，必使客民、土民彼此融洽，方足为持久之计。其定章有八：一.招垦荒田，启征宜宽予年限。一.未垦荒田，有主、无主，均宜清厘。一.无主荒田，方可由官招垦。一.垦户不论土著、异籍，皆准认垦。一.垦荒之户，宜曲为体恤。一.认田认垦，宜令乡董、地保转报。一.外来兵勇，不宜垦荒。其整顿营伍也，营兵中共挑出二千人，立为新兵四营，均于省城择地驻札。其在省外者，惟徐州镇标向称精劲，挑出一千人，立为徐防新兵左、右二营，严申纪律，优给口粮，俾成功旅。酌留淮扬水师数营，分汛扬州至清江浦之运河，及里下河、高宝诸湖，俾与长江水师声势联络，以靖盗氛。又因胭脂河近日淤塞，高淳、溧水、宣城、当涂四邑，泄水多阻，议浚此河以利民。未及行，为张文祥所戕。奉旨褒恤，建专祠于省中。
(续纂江宁府志录马新贻年谱)
沈葆桢
沈葆桢，字幼丹，侯官人。咸丰五年，以词垣出知九江府。六年，调署广信府。太平军克贵溪、弋阳，葆桢修城筹饷河口，轻骑驰赴府城，乞援于浙省总兵饶廷选。士民泣吁入乡，暂避待后举，笑谢之。与夫人林氏坚坐空城，誓以身殉。廷选兵至，太平军亦至，七战皆捷，围乃解。同治元年，任江西巡抚，获太平军幼主洪福填。光绪元年，任两江总督，察吏秉公，举劾悉当。治军严而有恩，草泽巨憝，尽法惩治，伏莽者相戒不敢发，良懦恃以无恐。整顿盐务，则有规引地、清老堆、缓增引、浚盐河诸政。江海防务，则有请缓裁营之疏。洋务则执词侃侃，上海领事情亦输服，开行铁路之议，因而中止。办理院南教案，终能力持公道，惬服群情。惠及江宁者，如奏请普减郡属三成漕粮，筹增钟山、尊经、惜阴三书院常年经费，专款创办积谷，仿社仓法各存各村，罢附郭建仓之议，奏免快丁，停造编审，准罢丝捐之议。派兵勇捕蝗，筑圩堤，浚城内河道，重建中和桥，修艌，罢江船仍归民渡。光绪五年，以劳瘁卒于位。奉旨予谥文肃，建立专祠。
(续纂江宁府志)
刘坤一
刘坤一，湖南新宁人。咸丰五年，粤逆窜扰湖南，坤一以廪生领团练。历官至江西巡抚。
同治十三年十二月，命署两江总督。光绪元年八月，擢两广总督。五年，养亲予假，调补两江总督。寻丁继母忧。十六年，仍授两江总督，兼通商大臣。十七年，命帮办海军事务。十八年，修筑镇江都天庙、金山寺，焦、象两山炮台。竣工，坤一亲往勘视。二十年正月，赏戴双眼花翎。七月，署江宁将军，命为钦差大臣，督关内外防剿各军。疏辞，不许。二十一年，和议成，命回两江总督任。二十四年十一月，奏请开缺。上谕：刘坤一所请开缺之处，著毋庸议，仍著懔遵前旨。将用人行政各事，加意讲求，悉心经理，以副疆寄而济时艰。二十五年二月，安徽涡阳土匪滋事，坤一饬三省会剿平之。五月，奏于江宁省城设立练将学堂，遵旨改练洋操。六月，复以病疏请开缺。奉懿旨：著赏假一个月，毋庸开缺，并赏人参四两，俾资调理。二十六年，赏加太子少保衔。
义和团起事，东南震惊。坤一会同各督抚，与各国领事订约，允为保护。并严禁谣传煽惑，人心赖以敉定。时两宫驻跸西安，论者有迁都之议，坤一力陈其弊，吁请回銮。上许之。二十七年，上以欲求振作，当议更张，诏中外大臣摅所见。坤一偕两广总督张之洞，三疏奏请变法，谓节用之与自强两义，自当并行，不宜偏废。疏上，命政务处复议施行。十月回銮，奉懿旨，赏加太子太保衔。二十八年九月，卒。谥忠诚。
张之洞
张之洞，字香涛，南皮人。少有大略，务博览为词章，记诵绝人。年十六，举乡试第一。同治二年，成进士，廷对策不循常式，用一甲三名授编修。六年，充浙江乡试副考官，旋督湖北学政。十二年，典试四川，就授学政。所取士多隽才，游其门者，皆私自喜得为学途径。光绪初，擢司业，再迁洗马。之洞以文儒致清要，遇事敢为大言。俄人议归伊犁，与使俄大臣崇厚订新约十八条。之洞论奏其失，请斩崇厚，毁俄约。疏上，乃褫崇厚职，治罪，以侍郎曾纪泽为使俄大臣，议改约。七年，由侍讲学士擢阁学。俄授山西巡抚。条上治晋要务，未及行，移督两广。十年春，入觐。四月，两广总督张树声解任，专治军，遂以之洞代。
二十一年，中东事棘，代刘坤一督两江。至则巡阅江防，购新出后膛炮，改筑西式炮台，设专将、专兵领之。募德人教练，名曰江南自强军。采东西规制，广立武备、农工商、铁路、方言、军医诸学堂。寻还任湖北。时国威新挫，朝士日议变法，废时文，改试策论。之洞言：废时文，非废五经、四书也。故文体必正，命题之意必严。否则国家重教之旨不显，必至不读经文，背道忘本，非细故也。今宜首场试史论及本朝政法，二场试时务，三场以经义终焉。各随场去留，而层递取之，庶少流弊。又言：武科宜罢骑射、刀石，专试火器。欲挽重文轻武之习，必使兵皆识字，励行伍以科举。二十四年，政变作，之洞先著劝学篇以见意，得免议。
二十六年，京师拳民起义，时坤一督两江，鸿章督两广，袁世凯抚山东，要请之洞，与外国领事定保护东南之约。及联军内犯，两宫西幸，而东南幸无事。明年，和议成，两宫回銮。论功，加太子太保。以兵事粗定，乃与坤一合上变法三疏。其论中国积弱不振之故，宜变通者十二事，宜采西法者十一事。
二十八年，充督办商务大臣，再署两江总督。有道员私献商人金二十万为寿，请开矿海州，立劾罢之。考盐法利弊，设兵轮缉私，岁有赢课。明年，入觐，厘定大学堂章程，毕，仍命还任。升辞奏对，请化除满、汉畛域，以彰圣德，遏乱萌，上为动容。旋裁巡抚，以之洞兼之。三十二年，晋协办大学士。未几，内召，擢体仁阁大学士，授军机大臣，兼管学部。卒，年七十三。赠太保，谥文襄。
之洞短身巨髯，风仪峻整。莅官所至，必有兴作，务宏大，不问费多寡。爱才好客，名流文士争趋之。
端  方
端方，字午桥，托忒克氏。满洲正白旗人。由荫生中举人，入资为员外郎，迁郎中。光绪二十四年，出为直隶霸昌道，除陕西按察使，晋布政使，护巡抚。两宫西幸，迎驾设行在。调河南布政使，擢湖北巡抚。二十八年，摄湖广总督。三十年，调江苏，摄两江总督。寻调湖南。专志兴学，资遣出洋学生甚众。逾岁，召入觐，擢闽浙总督，未之官，诏赴东西各国考政治。既还，成欧美政治要义献上。议改立宪自此始。三十二年，移督两江。设学堂，办警察，造兵舰，练陆军，定长江巡缉章程，声闻益著。
宣统改元，调直隶。三年，命以侍郎督办川汉、粤汉铁路。时部议路归国有，而收路章条，湘川不一致，川人大哗。川鄂为党人所萃，乘机起义。端方行次汉口，岑春煊方授川督，端方力诋之。命率师往按，寻诏代摄其事。所过州县，辄召父老宣谕威德。至资州，所部鄂军皆变。军官刘怡凤率众入室，语不逊，端方以不屈遇害。
端方性通悦，不拘小节。笃嗜金石书画，尤好客。建节江鄂，燕集无虚日。一时文采几上希毕、阮云。赠太子太保，谥忠敏。
马  祜
马祜，字笃周，满洲人。顺治九年进士第三人及第，历钦天监监正。康熙九年，超擢江南巡抚。下车首撤供帐，绝馈遗，正已率属，不事苛细。江南旧多逋赋，有司畏考成，率挪移报完，前后相蒙，由是坐罢者百人。祜稔知其事，分别吏侵民欠，疏请销追，又密奏请蠲康熙元年至八年逋赋一百九十八余万。诏从之，民困大纾。淮扬苏松常镇六郡频罹水灾，勘实奏请，咸得蠲赈。浚刘河、吴淞江以利蓄泄，清田亩以豁赔累，行官收官兑以苏役困，修宝带桥，筑南北塘以便兵旅，安戢驻军。歼盗魁，雪大狱，严绝聚博，禁妇女入寺烧香。善政亟行，一时风俗清谧。十五年，淫雨，淹没田庐，忧惶成疾。临终，自草遗疏，极陈水灾民困，言不及私。
(苏州府志录康熙志)
慕天颜
慕天颜，字鹤鸣，静宁人。顺治十二年进士。康熙九年，由福建副使擢江苏布政使。江南自明李以来，赋重民困，积逋无算，苏郡尤甚，有司挪移掩饰，吏缘为奸。天颜建议解司地丁军饷，俱用司批，稽其出入，吏不能混。时吴中水旱相仍，议请蠲贷缓征。疏浚吴淞、刘河，寓赈于工。丁内艰，特旨起复。寻入觐。凡七上疏，曰：减浮粮，除荒坍，治淮、黄，宽涸田，调守令，均田役，给囚粮。居七年，就擢江苏巡抚。晋阶太子少师，兵部尚书。以逋赋无征，再请酌蠲。诏从之。复条上免坍荒、停捐例、更则例等八疏。十八年，旱蝗，赈恤甚至。开浚白茆、孟河，建闸蓄泄，为东南之利。二十一年，坐他事降调去。
(苏州府志录康熙志)
汤  斌
汤斌，字孔伯，睢州人。顺治九年进士。
康熙二十三年，由内阁学士擢江苏巡抚。陛辞，圣祖谕曰：江南风俗奢靡，讼狱繁夥。以卿耐清苦，特令往抚之，冀有所变革。因赐鞍马、彩缎、白金、御书，恩意备至。驾将南巡，急抵任，则文案山积，方迎驾渡江，就舟中昼夜判决，六日而积滞尽清。扈跸至江宁，再赐御书、蟒裘，令径归署。苏、松旧患，积逋相仍，有司不满岁，即罣误去，故皆牟利不自爱。上官持其短，索赂益急，亏公帑项，系者累累。斌至，进州县史，尽斥其所为，令其改过自新，皆顿首感泣。又诫司道、郡守，不得责属吏馈金。于是除耗羡，禁私派，清漕弊，汰蠹役，行保甲，革盐商匣费，一切皆以身先，屏绝请托。居数月，劾其贪暴尤甚者去之，自总督将军下，皆传相戒不受所属一钱。奉使京官，往来过客，迅棹疾去，亭传无斗粟之费，吏
治廓然大清。其为政，以宽民力、兴教化、培植根本为务。患苏松逋赋难清，请改并征为带征，免十八、九两年灾欠。减赋额，宽考成，豁逃丁，调驿困，免芦课买铜，除邳州版荒，蠲明万历朝所加九厘饷，遇灾伤弊政，立具疏闻。淮、扬、徐水灾，先后奏免额赋数十万两，又发常平仓粟及借将军提镇榷关输粟往赈，复檄布政司以库银五万告籴江西、湖广，皆先发后奏，所全活亿万计。吴俗旧弊，凡妇女出游，里中赛会演剧，无籍子博戏斗殴，一切禁止。严市肆淫辞邪说之流行刊布者，禁有丧家火化及久停柩者。吴地素多淫祀，楞伽山五通神尤甚，奸巫淫尼，竞相扇惑，士女怵于祸福，鼓吹牲帛，赛祷无虚日。斌取其像投湖中，并他处所建悉毁之，奏请通行永禁，民始大骇，已而妖遂绝。立义仓，复社学，重修泰伯祠，朔望往谒。又谒范文正公及周忠介公祠，以为众劝。数诣学宫，命诸生讲孝经，童稚亦得环听。勤于课士，文必亲阅，以拔其尤。吴俗于是丕变。
天性淡泊，居官不以丝毫扰民。每食，惟脱粟豆羹，民间至以谚语呼为豆腐汤云。
二十五年，诏擢礼部尚书，掌詹事府事。吴人闻其去，痛哭罢市，叩辕门乞留者日万计。比行，老幼提携奔送，自吴门至江北，千里不绝，至渡淮乃已。初，前抚余国柱在吴，声名狼藉。既迁户部尚书，移书江苏布政使，索库银四十万两以媚要人，斌不许。又闻斌深得民心，以为形已之短，恨刺骨。及斌赴召还朝，国柱已居政府，谗害百端，又嗾廷臣交章劾之。时斌已病，寻改工部。未几，卒。吴人闻其殁，无不号协，建祠郡学西，肖像祀之。雍正十二年，奉旨崇祀贤良祠。乾隆元年，追谥文正。道光三年，奉旨从祀文庙。
(乾隆志苏州府志录道光志)
宋  荦
宋荦，字牧仲，商丘人。康熙三十一年，由江西巡抚移节江苏。凡民间利病，咨访甚勤，每逢歉岁，奏请蠲赈。宾礼文彦，奖激后进，尤多造就。抚吴十四载，不为赫赫之誉，而去后，人皆思之。
(苏州府志录江南通志)
张伯行
张伯行，字孝先，仪封人。康熙二十四年进士。累迁江苏按察使，擢福建巡抚。四十九年，移抚江苏。
伯行素以理学清节著闻。既至，首戒属员馈送，禁吴俗奢侈及士女出游。时江南频岁灾祲，上疏请赈淮、扬、徐三郡被水州县。又请暂缓江苏各属带征漕米，及借帑买米平粜，皆得旨允行。是年大计，尽除属吏之贪残不职者，士民为之鼓舞。
而是时总督噶礼贪黩怙势，遍置私人，每事与伯行龃龉。辛卯科场事发，诏遣户部尚书张鹏翮至扬州，会同督抚审理。伯行先闻噶礼暗主其事，及会鞫时，噶礼显有徇庇，鹏翮畏其势，不敢穷究。伯行遂抗疏劾督臣营私坏法。其末有曰：仰祈皇上大奋乾断，除两江之民害，快四海之人心，振千古之纲常，培一时之士气。疏出，海内传诵。噶礼亦驰疏诬伯行不肯出洋巡海及其他数事。有旨并解任听勘，复遣户部尚书穆和伦、工部尚书张廷枢来南会审。然皆畏噶礼，坐伯行革职，噶礼免议。奏上，圣祖责诸臣颠倒是非，特革噶礼职，留伯行巡抚任。且谕在廷诸臣曰：张伯行乃天下第一清官，噶礼办事历练，至于操守，朕不能信。若非张伯行在彼，江南地方必受其侵削一半矣。当是时，中外无不仰颂圣明知人之哲，独断之威。
吴人闻伯行再来，遮道相迎，欢声动地，伯行益矢恪勤。奉旨会察战舰，疏请分别营哨，商渔舟编列号数，使奸无所容。奏免扬州落地税，以除商民之累。创建紫阳书院，选四方髦士肄业其中，亲阅其文，训以程朱正学，复置田以资膏火。抚吴前后五载，始终不受一钱，官吏莫敢冒法贪滥。
以布政使牟钦元庇匿海盗族党，劾罢之。张鹏翮前审科场事，已与伯行不合，至是又奉旨来审，竟坐伯行重辟。圣祖知其无罪，召入京，仍授仓场总督。后历礼部尚书。卒，谥清恪。至今吴中推伯行清望，与汤斌相亚，以为前汤、后张云。
(苏州府志录乾隆志)
徐士林
徐士林，字式儒，文登人。康熙五十二年进士。雍正十年，由安庆知府擢江苏按察使。士林正直忠厚，精明强记，明习法令，周知情伪。凡谳决，先摘定案大略，悬示于外，而后发吏缮文册，由是，吏无所容其奸。守令进谒者，必试以疑难案情，观其才识而教诫之。秉臬一年，大称平允。以前任失察事，降补汀漳道。乾隆元年，升河南布政使。丁父忧归。服未阕时，两奉特旨，命署理江苏布政使事，皆以母病固辞。
四年四月，赴京召见，即实授江苏布政使。单车至苏，随村仆三人，袱被一囊而已。江苏自高宗登极以来，豁免逋赋浮粮，蠲租议赈，不可胜纪。官俸兵饷以及战舰、河防、筑城、浚渠诸经费，动逾数十百万，藩库所储，渐虞不支。士林悉心调剂，罢缓不急之务，一切出纳，皆躬自裁决。是年，特旨所蠲正供百万两，督臣奏明，止派小户，以惠贫民。而田数难稽，议者纷纷不决。士林令各州县检考征册，按额银多寡，分为三等派蠲，民得均沾实惠。地方旱蝗，勤加谘询，先事预筹，时为具奏。又以近日民情渐骄，望恩幸泽，妄控官长，为治道虑，时诫属官，整饬纲纪。其条奏资送流民事，尤为尽善。苏藩案牍之繁，为天下最。士林殚力清厘，每至夜分。莅苏十月，而案牍减十之五。
五年七月，就擢江苏巡抚。士林益感主知，告诫属员，所颁条教，曲尽居官之道。吴中多奢靡游惰之习，著为条约，力劝绅士为民表率。尝于九秋暇日，设五簋脱粟具，招宴绅士于沧浪亭，令郡民纵观，俾知节俭务本之道。凡官民苦累，知无不言。赈恤淮北水灾，熟筹仓谷，定楚中盐价等疏，皆据实陈奏，不避嫌疑。素工举子业，课士必拔真才，不肯滥收。念常平积贮有限，下教各州县，实力奉行社仓法。事垂成，而士林已积劳成疾矣。
六年三月，具疏乞归。优诏慰勉，遣太医诊视，令在任调摄。士林以病体难支，又念母老久未归省，沥诚再奏，方准给假。而病势已重，行至淮安，遂卒。遗疏中犹劝上以忧盛危明之心，为久安长治之计。上闻悼惜，下诏褒恤。入祀京师贤良祠。
(苏州府志录乾隆志)
陈宏谋
陈宏谋，字汝咨，临桂人。雍正元年进士。尝为江苏按察使，后由陕西巡抚调任江苏。颁训俗良规，擒治治平寺奸僧，步祷五龙堂。其于漕政，一秉前抚尹继善所定章程，弗丝毫假借。有某县令加收一升五合，被劾坐绞。旋迁两广总督，又以总督衔仍管江苏巡抚事。奏言：苏州向设普济、育婴、广仁、锡类等堂，收养茕独老病、遗弃婴孩。近年公费不敷，请查通州、崇明、滨海淤滩，除附近民业者，听升科执业，余拨入堂公用。又通州、崇明交界，有新涨之玉泌河，两处民互争，亦拨入以息争端。又奏开苏州府属之白茆河，于徐六泾建闸以备蓄泄。复以水涨冲决闸口，请改为滚坝。俱从之。以东阁大学士致仕。卒，年七十六，谥文恭。
(苏州府志录道光志)
明  德
明德，满洲正红旗人，姓辉和。乾隆三十年正月，由陕西巡抚调任江苏。未莅任，命署江西巡抚。十二月，赴江苏任。
江苏粮不敷食，常仰给于楚、蜀。商民每闭籴居奇，明德屡加劝谕。各属办案，疲玩成习，督催不使堆积，佐杂不得擅受民词，私作威福。苏省襟带江湖，大海界连两省，劫盗尤多。饬属查拿，立破多案。崇明渔船出洋后，辄肆强劫，令于口岸增兵严察。南汇、山阳两县，民有伤父兄致死者，承审官误照过失杀问拟。明德亲提驳改，奏革原审各员职，并劾按察使李永书不胜任，请交部严议。谕曰：向来督抚每于臬司审转案件，往往曲为徇隐。若明德之秉公持正，何患谳狱之不平允，吏治之不整饬乎？赏荷包六个，以示优奖。又奏常熟县福山塘一河，为苏州等处入海要津，支港甚多，灌民田数万顷。乾隆二十六年浚后，迄今又淤，请借拨司库内银九千七百余两，乘时再浚，于所灌民田，分两年征收归款。从之。三十三年二月，调补云南巡抚。三十五年，卒于官。
(苏州府志)
长  麟
长麟，姓觉罗，正蓝旗人。举人，由江苏按察使迁布政使。乾隆五十年，吴中旱，悉心赈济，全活甚众。五十五年，署江苏巡抚，微行密访讼师张克升，按律戍诸边。执无赖数十，而毙其魁于仗。拘博徒六人，枷以徇。奸宄绝迹。禁小钱，设局收销。会奸民某甲从湖广运沙钱至，讯明来历，驰驿密捕，私铸为戢。旋即真。与粮储道汪志伊筹办清漕，收漕蠹吴开周于狱，罚筑沙湖堤。严绝漕弊，斛面听民自概，不得浮颗粒，所部肃清。漕政自尹继善奏定章程后，积久弊生，至是力为整顿，民困以苏。调山西，终领队大臣。
(苏州府志录吴门补乘)
费  淳
费淳，字筠浦，浙江钱塘人。乾隆癸未进士。江苏巡抚。严米船出洋之禁，沿海布列卡房数十，数缉拿私贩。嘉庆丁巳岁旱，步祷长跪烈日中三日，甘霖大沛。苏城河道淤塞，秽浊之气，蒸为疾渗，淳督守令劝谕士民，一律疏通。寻擢两江总督。后由体仁阁大学士左迁兵部侍郎，升工部尚书。卒于官，谥文恪。
(苏州府志节录道光志)
康基田
康基田，兴县人。熟谙河务，荐任河道总督。乾隆五十四年，周家楼漫溢，适上游挑溜，大埽将陷。基田上埽枪镶，被大溜翻入河底，为埽所压，捞救得生。屡缘事降褫，俱留工效力。嘉庆十三年，以知府衔随尚书长龄等赴江宁勘河，查出天龙河迤东十八里屯，有前河臣靳辅所建石闸二座，足以减黄利运，请旨兴修。诏加道衔。
岳  起
岳起，字小瀛，满洲镶白旗人。乾隆辛卯举人。江苏巡抚。持身清俭，衣服居处不异寒士，出入惟乘一马，吴中繁华之俗，为之一变。官中一切陋规，裁革净尽。官署内外应用之物，下至挑水扫地之役，皆自出私财，不以一毫累其属。遇公事出巡，所过州县皆不知之。严禁州县浮收。疏清查漕弊章程。仁宗诏褒其清洁为当时督抚之特出者。卒，赠太子太保。
(清嘉庆一统志，参苏州府志)
陈  銮
陈銮，字芝楣，江夏人。百龄总督两江时，延入幕中。嘉庆二十五年进士一甲三名。道光十七年，銮任两江总督。漕、盐、河三大事熟习胸中，剖决如流，如蒋琬之继葛相，人皆称之。
(续纂江宁府志采访)
吉尔杭阿
吉尔杭阿，奇特拉氏，满洲镶黄旗人。咸丰三年，由工部郎中以道员拣发江苏，署按察使。会青浦周立春反，陷青浦、川沙、南汇、嘉定，不数日，上海粤匪刘丽川又反，帮办军务许乃钊自金陵大营统兵剿之，吉尔杭阿从征，克青浦、南汇、川沙、嘉定，擒立春，进攻上海。逾年，乃钊罢，吉尔杭阿先已擢布政使，旋擢巡抚，代乃钊督师。五年正月朔，克之，诛刘丽川。捷闻，赏头品顶戴，法施善巴图鲁名号。时江宁、扬州、镇江皆为贼据，上命吉尔杭阿移师攻镇江。遂驻军京岘山，与钦差大臣向荣合力攻剿，战辄有功。六年春，镇江贼结瓜州贼，窜入高资。吉尔杭阿曰：高资，贼粮道也。令江宁知府刘存厚扼之于烟墩山。贼大恐，五月，率众数万来犯。存厚被围，知县松寿、盐知事张翊国战死。吉尔杭阿率亲兵驰往救之，抵烟墩山，中枪卒。事闻，诏给一等轻车都尉世职，敕殉难地方建专祠，谥勇烈。
(苏州府志录昭忠录)
薛  焕
薛焕，兴文人。道光二十四年举人，报捐知县。二十九年，选授江苏金山知县，署新阳县。咸丰三年，报捐知府，指省江苏。四年，剿匪上海，以堵御功简授松江府知府。五年，调苏州府知府。时广东、潮州等处莠民以投充壮勇为名，散处苏州城外，持械为盗。焕侦知匪踪，擒首从一百九十余人诛之，境内以安。七年五月，擢江苏粮储道。六月，调苏松太道。八年，迁按察使，未履任，十一月擢江宁布政使。十年二月，赏加巡抚衔，帮办海口通商事宜。三月，太平军逼常州，焕复驰回常州筹措防堵事宜。又署两江总督。五月，升江苏巡抚，仍署两江总督。
时太平军连克苏、常、太仓各州及松江府青浦县，焕檄候补道张景渠等会民团克松江，与总兵冯子材援金坛，饬知县刘郇膏集团分布真茹及江桥镇。又调兵分屯罗店、月浦，檄苏州府知府吴云等环攻青浦，署常州府知府周沐润规复江阴水船，扼守江南，防贼北渡，饬游击富安等守太仓州。七月，太平军至上海，焕与上海道吴煦等分门固守。随命参将陈汝霖复松江，进攻嘉定、青浦。十一年七月，疏请设立筹饷总局，以候补盐运判金安清总办南北两台筹项事务。九月，御史杨荣绪等劾焕贪劣各款，上命两江总督曾国藩查奏。以焕偷安一隅，物议繁滋，苏省财赋之区，贼氛正炽，恐不能胜此重任。奏入，报闻。是冬，太平军克奉贤、南沙，逼进宝山及吴淞口。焕咨请曾国藩派副将腾嗣林赴湖南，募精锐万余，嗣林仅以七百人归。曾国藩奏派道员曾国荃赴沪助剿，未能速至，焕竭蹶布置。而自浙江、嘉、湖相继失守后，两省绅士僦居上海，群请暂借英、法两国驻沪外助剿。适太平军自奉贤等处直逼上海，英、法文武协力抵御。同治元年正月，焕具疏以闻，有旨嘉奖。太平军攻松江，美国人华尔及其副总领白齐文率队迎击，败之。二月，随同官军剿平天马山、辰山、高桥、萧塘等处敌垒。焕又檄李恒嵩会同外兵解泗泾围。三月，华尔会同英、法、俄三国兵，攻破王家寺太平军营，上海西路肃清。是月，上命道员李鸿章署江苏巡抚，焕以头品顶戴充办理通商事务大臣。
先是，有言焕增兵糜饷及借兵外国为非者。四月，焕疏言自咸丰十年上海解围之后，日与司道计议，欲守城池，先在扼防要隘。是以为松江而设塘桥、泗泾、广富林诸营，为上海而设七宝、真茹、野鸡墩诸营，为宝山而环城设营。年来大小数百战，而敌不能直薄城下者，未尝不赖堵截之师，此增兵之万不容已者也。自苏、浙有助兵助剿之说；遂谓洋人为可恃，不知洋人之向背，视我之强弱为转移，兵力不厚，则为彼所轻。至管兵勇，实乏将材。仰臣更有鳃鳃过计者。华尔本吴煦等雇募，教习兵勇，若练成劲旅，归我调遣，何尝不善，乃自五战五胜以来，隐然有不受羁勒之意，且每战必求重赏，溪壑亦未易盈，吴煦等犹以为长城可倚。窃谓驾驭外国之人，似应操纵在我。惟有默为裁制，以化其桀骜之气，庶可得其用而不受其害。
是月，授全权大臣，办理比利时国通商事务。十二月，命焕来京，另候简用，旋授工部右侍郎。五年五月，请假回籍省亲。十二月，吁请终养。光绪六年卒。
李鸿章
李鸿章，合肥人。父文安，刑部郎中。鸿章，道光二十七年进士，改翰林院庶吉士。三十年，散馆授编修。咸丰二年，大考二等，赏文绮。
时太平军入楚省，江、皖震动。三年正月，命随侍郎吕贤基回籍练乡勇。五月，御太平军和州之裕溪口，奖六品顶戴蓝翎。四年，克含山，加知府衔，赏换花翎。五年五月，丁父忧，仍留营。十月，克庐州。奉旨交军机处记名以道府用。六年，克无为州，赏加按察使衔。七年，以功交军机处记名，遇有道员缺出，请旨简放。八年，侍郎曾国藩驻师江西，留襄营务。九年五月，曾国藩檄同候选知府曾国荃赴景德镇助剿，立复景德镇及浮梁县城。十月，授福建延建邵遗缺道，未赴任。十年，署两江总督曾国藩议设淮扬水师，令鸿章统之。十一年复奏遵筹镇江援剿之师，以鸿章应，并密陈才可大用。鸿章乃归募勇，选择将领，厘定营制饷章，悉法湘军，是为淮军之始。
同治元年二月，太平军取松江、太仓诸州郡，直压上海。户部主事钱鼎铭等诣曾国藩军次乞援，且集银十八万两，租轮舶六，溯江迎师。议者亦谓上海为筹饷膏腴之地，不宜轻弃，而鸿章一军，节为太平军所阻，不得达镇江。曾国藩乃奏饬鸿章移师上海。三月，超署江苏巡抚。初，苏松太道吴煦榷江海关税时，以重资啗英、法诸酋，借其兵力为助。又令美国人华尔募洋兵数千，益以中国应募者，名常胜军，尝合松沪官军、英、法兵攻克松江、嘉定、青浦。鸿章至，悉隶焉。四月，常胜军、英、法兵会民团复奉贤。方议趋金山卫，适松沪官军覆于太仓，鸿章撤英、法全军回援嘉定。太平军攻急，英、法兵突围入，挟各官暨留防兵遁归上海。自是不复遣兵助剿，嘉定、奉贤再失。太平军势专注青浦、松江，五月，青浦守将华尔弃城走保松江。太平军方厚集于泗泾，距上海远，中多港汉，谓官军不能猝进，增垒为久据计。于是鸿章驻营新桥，饬总兵程学启、滕嗣武、韩正国领队先进，而自督师继之。太平军数万攻新桥，鸿章檄参将郭松林等回援，纵横合击。乘胜复攻泗泾，解松江围。上以镇江为南北要冲，迭促鸿章赴镇如前议。鸿章密言洋兵不可久恃，沪防必须自强。敌以大股掣江宁之围，臣亦急思驰往镇江，就近援应。无如陆军仅有数千，分两处则均不得力，专一路则尚可自立。军事以得人心为本。臣军到沪后，稍系士民之望，未便轻动失众心。容臣将沪事就绪，再议出江。疏入，命缓行。鸿章议先复浦东厅县，饬所部进南汇之周浦镇，克南汇。太平军自金山卫、川沙厅大举来攻，复破之，遂复川沙、奉贤。六月，克金山、浦东大定。七月，诸军会拔青浦。慕王谭绍洗自苏州纠众十数万，谋救青浦不得逞，扑北新泾防营，分扰法华镇以西，且及上海。鸿章飞调青浦各军，以半留守，半趋泗泾、七宝，绕出太平军后，亲督上海军当其前。军次虹桥，太平军凭河据垒左右伏以待，鸿章策骑旁驰疾过之，与援军遇于北新泾，前后夹击，太平军败走嘉定。九月，进攻嘉定，克之。潭绍洗乃纠苏杭太平军大股来攻，由昆山、太仓北进，连营于四江口、三江口，大河支港俱设浮桥。鸿章檄所部齐集黄渡，三路并进。自晨至暮，身自督战。诸军逾濠入，毙黄衣首领数人，太平军大奔。水师循赵屯港截击，复大溃，追至三江口歼焉，于是松沪解严。捷入，授江苏巡抚。先是，华尔援浙，战殁慈溪，代以其副白齐文。十一月，奉调赴江宁，渐怀异志，闭松江城索饷。鸿章与英提督议约十六条，黜白齐文捕治之，易以英将戈登，裁定三千人。减其冗费，束以纪律，常胜军始复用。常熟、太平守将络忠宗、董正勤举城降，福山诸海口皆下。忠王李自成悉众围常熟，江阴援军复入福山。鸿章饬水师护常胜军出海攻福山，不克而还。
二年正月，兼署五口通商大臣。奏设外国语言文字学馆，是为鸿章创兴洋务之始。常熟围急，鸿章遣谍密谕骆国忠等固守。檄道员潘鼎新、提督刘铭传以三千人乘轮舟趋福山。二月，夺福山石城。常熟军知援至，亦启城出击，俘斩略尽，围乃解。三月，复太仓州城。四月，复昆山。江苏为财赋之区，而赋额之重，为天下最，苏、松、太之浮粮，尤为苏省最，弊由沿袭前代官田租额。乾隆中年以后，办全漕者数十年。自道光三年、十三年两遇大水后，无岁不荒，无县不缓，蠲减旷典，遂为年例。又有官垫民欠一款，大抵移杂垫正，移缓垫急，移新垫旧，移银垫米，以官中之钱，完官中之粮。其后或豁免，或摊赔，同归无著。鸿章历陈积弊，请准减定苏松太粮额，以咸丰中较多之七年为准，折中定数。每年起运交仓漕白正耗米一百万石以下，九十万石以上，著为定额，下所司议行。
五月，又奏：密察敌情，地势，有可虑者三，可幸者三。苏、常、杭、嘉为东南财赋最盛之区，敌众必死守力争。一可虑。苏、嘉各郡，湖河荡港，千百通联，我难进而敌易守。二可虑。李秀成为诸敌将冠，且多狡谋，去年迄今，图救江宁，分窜皖江南北，又欲绕攻扬州里下河。若攻剿过急，则或挈众来援，或别图窜踞。三可虑。惟是江、皖、浙东，各有重兵堵截。提督鲍超等能再速克江浦、浦口，扼断北敌过江之路。都兴阿、吴棠果能力堵淮扬，不使敌军进窜入里下河，则剿办较易。可幸者一。李秀成、李世贤分踞苏、浙，自见挫官军，精锐大减，膏腴亦去其半，现惟嘉兴陈炳文部贼较多而悍，有蒋益澧扼其前，臣军缀其后。常州、无锡，敌援甚广，深入颇难。但使稳扎稳进，徐图制敌。可幸者二。臣军为数已逾四万，今拟由昆山进苏州为一路，以程学启所部陆军当之；由常熟进江阴、无锡为一路，以李鹤章、刘铭传所部陆军当之；由泖淀进吴江、平望、太湖为一路，则李朝斌水师当之。皆欲规取远势，以翦苏州枝叶，而后图其本根也。又恐杭、嘉、湖各敌，绕窜浦东，窥扑松沪，复令常镇道潘鼎新八营扼金山卫，编修刘秉章七营扼洙泾，副将杨鼎新五营扼张堰，联为一气，以防内窜，以固全局。报闻。
六月，饬程学启、戈登进吴江，连破各隘，敌以城降。七月，允两江总督曾国藩奏，毋庸改设南洋通商大臣，仍命鸿章兼理。于是，鸿章分饬程学启、戈登规苏州，李鸿章、刘铭传规江阴，潘鼎新、刘秉璋规嘉善，以牵制敌势。而李秀成由苏州纠集纳王郜云官等水陆十万，逼大桥角营。鸿章驰军四击，敌稍却。九月，李秀成复由苏州、无锡、溧阳、宜兴聚众八九万泊运河口，自将精锐踞金匮之后宅。诸军从望亭后宅屯营互进，李鸿章亦立八营于大桥角与之持。鸿章以敌军麇集西路，志在保无锡、援苏州。乃檄李鸿章、刘铭传坚守后路，抽锐卒翻营猛击。程学启、戈登由苏州西北横出敌后，攻克蠡城，黄埭。周盛波亦击走芙蓉山敌，克雁台塘头，郭松林又败敌于安镇兴隆桥。李秀成移居麻塘，李鸿章、刘铭传合击，大破之，于是苏、锡之敌皆大困。太平军以江宁、苏、杭为三大根据地，而苏为其脊膂，故李秀成百计援苏州。谭绍洗尤强悍，誓死守，附城筑长墙石垒，坚不可拔。程学启等顿军河东，累月不下。十月，鸿章莅苏视师，益趣攻。程学启缘南岸，戈登缘北岸，鸿章亲督骁健，出炸炮二十余，毁其长墙石垒。郜云官等密款乞降，鸿章令斩李秀成、谭绍洗以献。李秀成夜遁，郜云官等刺杀谭绍洗，开齐门迎师。时降将列名者郜云官、伍贵文、汪安均、周文佳、范启发、张大洲、汪怀武、汪有为八人。其精锐犹逾十万，分屯阊、胥、盘、齐四门，歃血誓生死。程学启恐难制，白鸿章诛之，搜斩悍党二千余。赏加太子少保衔，并赏穿黄马褂。十一月，李鸿章等军克无锡。饬程学启、李朝斌水陆由吴江之平望会师嘉善，守将陈占榜降。嘉善既定，遂逼嘉兴。敌守御甚备，久乃克之。
三年正月，戈登请以常胜军攻宜兴。鸿章令郭松林等水陆各军合剿，克宜兴，并克溧阳。败金坛敌将刘王、襄王之众，平其附城诸垒，敌势大蹙。时护王陈坤书踞常州，方合丹阳、句容敌军十数万，绕出常州城北，捣官军之背。以无隙可乘，复图进入腹地，以缓常州、嘉兴之围。循江而东，掩至江阴之南闸，及周庄、华墅、杨舍，犯常熟。鸿章飞檄郭松林等弃金坛勿取，疾驰归援。令杨鼎勋、张树声选三千人横截江阴之焦店，而饬其弟李昭庆由嘉兴赴援常熟。敌并集无锡、江阴、常熟间，围常熟尤亟。黄翼升督水师自白茅口进，与李昭庆、郑国魁合击，敌大败。又击走顾山、陆市之敌，追过福山，常熟围解。敌退屯江阴之杨舍、周庄、华墅、沙山，图西进。三月，鸿章驰赴江阴长泾察敌势，檄提督刘士奇、总兵王永胜会郭松林军，由福山荒苑江岸进，自率李鹤章、李昭庆、黄翼升、郑国魁水陆军驰抵沙山。连破敌营，追越华墅，分兵邀击。杨舍敌惶遽夜逃云亭，刘士奇、王永胜设伏鸡笼山败之。别军万余，夜于三河口设浮桥，云亭之敌至欲渡而西，官军蹙败之。鸿章乃至常州督军。常州西北通丹阳，西南通金坛，镇江防军已克丹阳，提督鲍超克金坛，外援尽绝。鸿章令戈登炮队攻南门，刘铭传攻北门，刘士奇、王永胜攻东南隅。城陷，擒陈坤书，赏骑都尉世职。常胜军多失律，及攻常州，又畏懦不先登。戈登惭思归国，乃撤常胜军。鸿章疏言戈登屡立战功，请优奖以示荣宠。诏如所请行。六月，江宁平。锡封一等肃毅伯爵，并赏戴双眼花翎。
累官太子太傅，文华殿大学士。光绪二十七年卒。赠侯爵，谥文忠。
刘郇膏
刘郇膏，太康人。由道光丁未进士，历知江苏嘉定、青浦、上海等县，有刘青天之目。同治元年，以海防同知奉特旨擢署按察使。其时江苏全省没于太平军，仅留上海一隅，权立行省。巡抚李援军初至，太平军统帅李秀成、谭绍洗统四十万众迭次进攻，屡濒于危。郇膏以按察使总理营务。旋擢江苏布政使，获巡抚篆。减赋之案，其经画尤多。未几，丁忧回籍卒。
(苏州府志)
张之万
张之万，字子青，南皮人。道光二十七年，以一甲一名进士授修撰。咸丰二年，出督河南学政。俄召还，由侍读累迁内阁学士。同治元年，擢礼部侍郎，兼署工部。会河南州县以苛派擅杀，为御史刘毓楠奏劾，命之万往按得实，巡抚郑元善以下降黜有差，即以之万署巡抚事。五年，移督漕运。捻军入徐州，之万以里下河为财赋所出，严防清淮及六塘河诸要地。六年，淮军获赖文光于扬州，东捻平。捷闻，赐之万花翎，头品顶戴。九年，调江苏巡抚，迁浙闽总督，以母老乞养归。光绪八年，起兵部尚书，调刑部。十年，入军机，兼署吏部，充上书房总师傅，协办大学士。十五年，授体仁阁大学士，转东阁，赐双眼翎、紫缰。二十年，免直军机。之万入直凡十年，领枢密者为礼亲王世铎，治尚安静，故得无事。及日、韩事棘，之万乃先罢退。又二年，以病致仕，卒年八十七。赠太傅，谥文达。
张树声
张树声，合肥人。咸丰三年，太平军入皖北，树声由廪生倡练乡团助剿，迭有斩获，累功保同知。同治元年，两江总督曾国藩檄令守芜湖，旋调赴无为州防剿出力，以知府留江苏补用。二年六月，与游击周盛波攻毁江阴麦市桥敌营。捷入，命以道员仍留江苏，请旨简放，并赏戴花翎。九月，随官军进规无锡、金匮，与太平军战于芙蓉山。江苏巡抚李鸿章上其功，常卓勇巴图鲁名号。时太平军忠王李秀成、侍王李世贤率党十余万来援，树声会周盛波分路奋击，大败之。十一月，克无锡、金匮县城，赏三品顶戴。树声乘胜率十二营趋常州，连破自家桥、三里桥营卡，拔附城石垒多座。三年正月，败太平军于西石桥，复败丹阳援军。四月，克常州。七月，复湖州府城，赏二品顶戴，以按察使遇缺题奏。四年五月，署江苏徐海道。十一年七月，署理江苏巡抚。十月，署两江总督，兼办理通商事务大臣。十一月，奏江南北歉收情形，请分别蠲缓上元等属钱漕。诏如所请。十二年正月，授江苏巡抚。十三年六月，奏请以江苏太仓州先儒陆世仪崇祀文庙，敕下部议行。历官贵州、广西巡抚，直隶、两广总督。卒谥靖达。
谭钧培
谭钧培，字序初，贵州镇远人。进士。光绪三年，由常州知府调补苏州。苏城私铸充斥，设炉大堂，销毁私钱，而偿其值。有自请毁者，毁之还其铜。不数月，圜法复旧。募干捕一营，筑垒于北局(即今警钟楼地)令巡察街衢，有犯事者辄捕之，视罪重轻，各惩以法，匪为绝迹。日坐堂皇，弗辞劳瘁。先是，太湖枭贩横行，各乡镇劫案重重，复遍设赌台，为害匪浅。官长虽时饬防营往捕，然哨弁半与之通，非暗通消息令预避，即故张旗鼓使之远扬。钧培至，访知匪首为刘也贵，饬干捕伪作商船，随眼线分泊刘舟左右，不动声色擒归，斩以徇，各乡匪焰由是顿息。四年，以卓异闻，摄徐州道，荐升至江苏布政使，护理巡抚事。江苏为财赋区，京饷及各省协饷，以至防海、防边之费，皆取给焉。悉权其缓急，从容应付。属吏贪墨者罢之。廉明者疏荐之，尤以端本善俗为要务，凡歌船、酒舫、妓寮、博局诸有伤风化者，皆悬为厉禁。民间以为不便，遵行既久，乃异口同声曰：我公今之汤文正也。终云贵总督。
(吴县志录俞樾撰神道碑，参采访稿)
鹿传霖
鹿传霖，字滋轩，定兴人。以举人从钦差大臣胜保征捻，授同知。同治元年，成进士，选庶吉士。散馆，改广西知县，擢桂林知府。光绪四年，调廉州。旋升惠潮嘉道，擢福建按察使，调四川，迁布政使。九年，授河南巡抚。十一年，调陕西，引疾归。十五年，再出抚陕。中、日构衅，遣兵入卫，命兼西安将军。二十一年，擢四川总督。二十四年，召授广东巡抚。旋移江苏，摄两江总督。二十六年，拳民起义，传霖募三营入卫，奔及乘舆于大同。至太原，授两广总督。旋命入直军机，从幸长安。擢左都御史，迁礼部尚书，兼署工部。明年，回跸，兼督办政务大臣。三十年，转吏部。三十二年，新官制成，乃退直，专治部事。寻仍入直，解部务，以尚书协办大学士。宣统嗣立，与摄政醇亲王同受遗诏，加太子少保，晋太子太保。历拜体仁阁、东阁大学士，兼经筵讲官。二年春，疾作，七月卒，年七十五。赠太保，谥文端。
传霖起外吏，知民疾苦，所至廉约率下，尤恶贪吏，虽贵势不稍贳。其在军机，凡事不苟同，喜扶持善类。晚病重听，屡乞休，不获，居恒郁郁云。
聂缉规
聂缉规，字仲芳，衡山人。父尔康，咸丰癸丑进士，历官至广东高州知府。缉规侍任，好为法家言，遇疑狱老吏不决者，片言折之。父卒，归，庐居读书，究心政学，不屑屑举业。湘乡曾国藩赏之，妻以女。左宗棠督两江，往谒，奇其才，檄总上海制造局。覃精研核，仿造泰西后膛钢炮，及钢甲船。曾国荃、岑毓英交荐之。寻授苏松太道。擢浙江按察使、江苏布政使，简湖北巡抚，未行，调抚江苏。缉规久在沪，得民心，外交折冲以礼，外人亦多服之。如严定镇江关税员美生潜运军械济贼之罪，解释法人强占四明公所，致甬人罢市罢工之案，其尤著也。旋移抚安徽、浙江。于政事专核名实，察吏严，权贵姻亚纠弹无避。宣统二年，丁母艰，与弟缉荣并以毁卒。赐恤，予祭葬，有一门至行之褒。
(国史孝友传)
靳  辅
靳辅，字紫垣，辽阳人。隶镶黄旗汉军籍。顺治六年，由笔帖式选充翰林院编修。历官武英殿学士，兼礼部侍郎，巡抚安徽。
康熙十六年，加兵部尚书，擢河道总督。辅以黄水裹沙，必藉众流急注以刷之，否则水漫沙淳，必致旁溢为患，而下流愈塞。又清口为淮、黄交会之所，云梯关为淮、黄入海之道，自黄水北决王家营，则云梯关外之流愈缓，淮水东决古沟、翟家坝，则赴清口会黄者益少。至十五年，高家堰冲决三十余处，淮水全入运河，不复出清口。黄流逆灌至清水潭，浸涯四溢，海口益淤。辅乃博采舆论，精思至两月余，分缮八疏，同日上之。大要用潘季驯束水归漕之法，培筑两堤，使水不旁溢。又取水旁淤土筑堤，使土不外索，堤竣，即所开引河亦成，谓之寓浚於筑。首自清江浦至云梯关二百里，于离水三丈外，南、北各凿引河，使水三面冲刷。次自高堰以西至清口二十里，沙新淤易刷，则于离水二十丈外，各凿引河冲刷之。堤岸旧用石工、板工，辅悉改用坦坡。遇大水，但令平漫而上，不以陡峻激其怒。下流既通，堤岸既固，始议塞决。辅既以坦坡代石、板二工，以包工代埽，费省而工坚久，然后浚运河，筹经费，选河员，设河兵，使之画疆分责。疏上，皆报可。治江南黄河及清水潭诸工，悉归底定。及以北运河口，旧在徐州之留城，东徙宿迁之皂河且三百里，黄河一涨，时苦于淀，于皂河乃东，挑河工十里。又以山东汶、泗、沂、洳诸水，一当暴涨，漂溺宿、桃、清、山、安、沭、海七州县民田无算，且汇入黄河，黄河益怒，益以淮水，三溃争流，以趋清口。上流横溃，则下流益缓，缓则益淤，而上流愈溃。又漕艘道至黄河二百里，涉风涛不测之险，买夫挽溜，费且不訾。于是复开中河三百里，杀黄河之势，洒七邑之灾。
二十五年，奉命兴工，二十七年正月竣工。漕艘扬帆，若过杭庄。说者谓功不在宋礼开会通、陈瑄凿清江浦之下。卒为忌者所中，罢职。二十八年，仍复原官休致。三十一年，起督南漕，旋病卒。赐祭葬，谥文襄。所著有治河书十二卷，奏疏八卷。辅知人能得士，其治河深得幕客陈潢之力云。
(节录碑传集中靳辅传及治河名臣小传)
于成龙
于成龙，字振甲，奉天人。康熙二十一年，知江宁府。时总督山西于成龙刚正，于属吏少许可，独奖成龙才：兴利除弊，知无不为。
是时，徐州有奸民某走京师，以左道惑众诬人上告，事下，制府檄江宁、镇江两府会鞫，成龙力白冤状。制府疑故纵，诘责甚厉，成龙持之愈力，奸民卒坐诬。濒江芦洲多为豪强隐占，成龙以有课而无洲者为坍江，立予豁除，有洲而无课者为欺隐，升课而薄其罚，人皆服其平。嗣于康熙三十七年冬河督缺出，上复以命公十二月之任。时黄、淮两河敝坏已极，拦黄坝筑，而河底日高，周桥闸开而下河为壑。公仰天而叹，无所措手。三十八年春，上再往视河，公迎驾于中河，慰劳有加。至清口，上亲指示要害。三月，驾至扬州，视芒稻河，指示方略。四月，送驾于卑河口。归淮，力疾日驰河干不敢自暇逸，食少事多，病以增剧。休假两月后，明年二月归淮上，病益剧。以二十七日终于淮署，年六十有三。讣闻，上震悼，赐恤有加。谥日襄勤。命侍卫驰奠于淮。有司归其丧于京师。
公刚方直，豁达无城府，持躬廉慎，见义必为，有德于已，虽久远不忘报云。
(节录王士祯撰墓志铭，见碑传集卷七十五)
施世纶
施世纶，字浔江，镶黄旗人。原籍晋江，为靖海侯琅之子。康熙二十四年，以荫生知泰州。三十二年，移知江宁府。豪右屏迹，疑狱悉平。历官江南徐淮道，湖南布政使，安徽布政使，左副都御史兼管顺天府尹，户部侍郎，仓场总督。五十四年，调漕运总督。世纶察运漕积弊，革羡金，劾贪弁，除蠹役，以严明为治。岁督漕船应限全完，无稍愆误。六十四年五月卒，诏奖其清慎勤劳，予祭葬。
(重刊江宁府志，清史稿列传)
周天爵
周天爵，东阿人。嘉庆十六年进士，以知县归部选用。道光四年，选安徽怀远县知县。十七年九月，历升至漕运总督。
十八年十一月，以漕船带运，疏陈速漕利运事宜。略言：南粮渡黄以后，东境张河闸，并东昌迤北戴湾闸等处节第浅阻，势难催趱。宜疏理洗、泗之泉渠，塞黄北岭缺口，并浚微山湖出水之渠。缘微湖水势北高于南，若越韩庄迤南二三里挑一引渠，则微湖底水不能出者，可放出三尺许。又于闸河倍挑浅工，卫河添设草坝，早春铺水自分水口向南流者，宜早堵闭，开河北、柳林二闸，俾水专力南趋，以济运艘向北流者帮船未到，宜缓时日，以免虚耗。上是其言。寻署湖广总督，旋因事褫职，遣戍伊犁。
二十二年六月，英船窜扰江苏，陷镇江府。赏天爵四品顶戴，以知府候补，交钦差大臣耆英差委。寻命驰赴清江办防堵事务。九月，命办理淮扬善后事宜。寻赏二品顶戴，署漕运总督。十一月，兼署南河河道总督。遵旨查漕务积弊，奏上，允行。时有捻党纵红者与其党马宗禹等在江、皖、豫三省接壤处纠众起事，拒捕伤官，天爵饬属先后访缉，治如律。寻阜阳县知县陈葆森误认民人邵见立为纵红之父，拘絷到案上详，天爵以提讯滥刑，夺职留任。二十三年五月，因失察漕书窃镌漕督关防，降四级留任。九月，因病，陈请开缺。得旨，以二品顶戴休致。三十年，署安徽巡抚，旋实授。复命以兵部侍郎衔办理防剿事务。太平军由扬州北上，据临淮关，欲径赴山东，天爵以孤军扼符离，复驰入徐州据守。旋因积劳疾作，卒于军。遗疏入，追赠尚书衔，照尚书例赐恤，并著加恩赐谥文忠，无庸俟内阁照例拟请。寻赐祭葬。
子光碧，山东候补都司，光岳举人。
(清史列传)
吴  棠
吴棠，盱眙人。道光十五年举人。大挑以知县用，分南河。二十九年，补江苏桃源县知县。咸丰元年，调清河县知县。二年，山东捻军至邳州，棠时署知州，击破之高唐沟。三年六月，丁母忧。时太平军克扬州，将由高宝北攻，命开缺，仍留署清河知县。四年，太常寺少卿王茂荫疏荐人材。六年，丁父忧，仍留江苏省办事。七年，叙剿办栅匪功，及剿捕徐宿捻党出力，命俟补缺后以道员升用。八年，击退临淮捻党，复六安、来安等城。特旨：免补知府，以道员遇缺即补。十年，补淮徐海道，命帮办江北团练事宜。棠与陈国瑞总督各军，迭次破贼，寻擢江宁布政使，兼署漕运总督，督办江北粮台。并命统辖江北镇道以下文武各官。
同治元年，徐州捻军向沭阳，趋阜宁、山阳，棠派总兵龚耀伦等，会乡团迭胜之。余党至淮关，复击却之。党首李成等围安东，棠檄军进击，围乃解。二月，提督李世忠等军攻克浦、六，进军九袱洲，请拨炮船驻守。上命吴棠会同江宁将军都兴阿，酌拨兵船驻浦口，以资堵剿。旋渔沟捻军踞众兴集，睢宁捻首魏坤等扰高资，棠分军命剿，皆败之。复饬军夹击盐河贼。时淮扬道缺裁撤，棠遵议：淮扬道所辖扬属地方事务归两淮运使管理，其河务及淮海两属公事统归徐州道兼辖。下部议行。寻奏言：窜捻不下数万，请调拨科尔沁亲王僧格林沁所统马队赴淮援应。允之。六月，清江南北两岸圩工竣，棠绘图以进。
七月，棠复署漕运总督。时运河以南肃清，江苏、安徽、山东、河南四省边界捻军蔓延，此攻彼窜。徐州府为四省交冲，光禄寺卿潘祖荫，请设四界镇道，以专责成。棠议复须俟大兵剿办地方肃清再议，上从之。先是，御史丁绍周奏陈江北厘捐积弊，谕吴棠部定章程，严禁扰累。二年正月，复经将军富明阿疏劾，有旨严饬。棠寻奏参委员严邈等，并请将委员廉谨者留，贪冒者去，务期厘剔锢习，以资实用。均如所请行。三月，实授漕运总督。寻疏陈淮扬镇营制事宜十条，下部议行。四月，遵旨复陈沿江亩捐，并办理圩工。报闻。三年，以剿办清、淮、徐、宿各捻党功，赏头品顶戴，仍交部议叙。寻署江苏巡抚。偕两江总督曾国藩等疏言：在江省义安，一切应规复旧制，请仍设淮扬道员缺。下部议行。四年二月，调署两广总督。棠奏贼股窜扰江境，盐、阜、沭阳一带防务最要，请收回署两广总督成命，专办清、淮防剿。上嘉其体国公忠，不避难就易，仍暂留漕运总督任。五年七月，江北湖河盛涨，清水潭迤南堤决，下部议处。八月，调补闽浙总督。十二月，调四川总督。
光绪二年，卒。寻赐祭葬，予谥勤惠。子炳和，恩赏举人，直隶候补道。
薛允升
薛允升，长安人。咸丰六年进士。光绪五年，历升署理漕运总督。旋授刑部右侍郎，筹防邳、宿运河。又挑浚清河等六闸，其余各坝一律兴堵。江北徐、海、沭阳一带，素为积匪出没之区，允升饬各巡道会同马步各营歼灭匪首多名，居民安堵。六年四月，回京供职。江宁三牌楼民人周五等谋杀朱彪，脱逃未获，参将胡金传诬拿僧绍棕、曲学如二人，不胜酷刑，诬服论死，为翰林院侍讲学士陈宝琛劾。允升奉命，偕理藩院尚书麟书往查实，承审各员，皆按律定拟。历官至刑部尚书。著有读例存疑五十四卷，汉律辑存六卷，唐明律合编四十卷，服制备考四卷。
秦世祯
秦世祯，字瑞寰，广宁人。顺治八年，以御史按吴。巡抚土国宝以下江南功再莅吴，贪纵骫法。其吏沈碧江，长洲猾胥，倚势索富财，不遂，辄诬以盗，远近震恐，守令争造其门，非重贿不见。常州知县瞿四达，嘉定知县随登云，创拔富法，凡获盗，令指为窝党，逮系狱，入财即狡，以其财分馈碧江。由是，国宝以两令为贤。世祯下车，首劾之。国宝惧，自经死。毙碧江于杖，按两令置之法。墨吏望风改行。冤滥久系者，悉清出之，自是民得安枕。漕卒骄横，米一石，索加银二三钱。世祯奏立五米五银法，著为令。擢佥都御史，巡抚浙江。
(吴县志节康熙志、旧江南通志)
李森先
李森先，字琳枝，平度人。进士。顺治十三年，以御史巡按江南。自秦世祯后，继至者稍宽纵，豪猾胥吏，仍倚官虐民。森先至吴，捕其尤者十一人置之狱。又举孝子节妇数人，与民期集圆妙观，行赏罚约，以币酒旌节孝，而毙十一人于杖。先一夕，忽以他案株连被逮，民咸愤怨，聚虎丘望山桥号泣，夹道送至浒墅关，关民亦聚众数千，哭声震野。缇骑为感动，不敢侵慢。至都，事雪，复原官。
(苏州府志录康熙志)
姚延著
姚延著，字象悬，乌程人。进士。顺治十六年，任江南按察使。时天长县草贼刘青海乘衅为乱，掠民牛马殆尽；高邮富民姚某、陈某凡七姓，有与为仇者，诬以助贼牛马，讼之州，州申臬司。延著察其无辜，尽释之。擢河南布政使去。复为奸吏所持，此七姓坐死、徙数十百人，皆言公不去任，则七人之身家可无恙也。延著任江南臬司，先后活千万人。竟为仇者所中以死，士民哭踊道祭，如丧其私亲。
(前志)
方国栋
方国栋，字干霄，宛平人。顺治二年举人。康熙十二年，守苏松常道。律己甚严，莫敢干以私，事亲至孝，事必禀命。长洲、吴江滨河堤岸，岁久倾圮，国栋躬率吏民，并力修筑坚固。又修沿海墩台、桥梁，及吴淞、刘河两闸，措办工费，不以扰民。满洲蒙古兵驻防苏州，国栋请度城南隙地立营，屋宇器械糗刍之属，无不预备，师旅如归，民得安堵。善待文士，赈荒、育婴多惠利。奉檄采木入宜兴山中，以劳遘疾卒，民哀慕之。
(苏州府志录康熙志)
陈鹏年
陈鹏年，字北溟，湘潭人。康熙辛未进士。四十七年，由武英殿纂修出知苏州府。先是，鹏年知江宁府，以刚正去官，声最著，吴民闻其来，鼓舞相庆。至则屏绝苞苴，清勤率属，视事未一月，决遣滞狱三百余案。革除钱粮耗羡，严滥差，戒奢侈，禁妇女出游，驱流娼，惩赌博，讼师、拳勇、匪类籍其名，朔、望令至乡约所，跪而听讲，浇风为之一变。尝过娄门外唯亭，见水面浮沤中有血痕，令人入水，得一死尸，盖其妻与奸夫所杀也。廉得其实，即置于法。洞庭山民以闺房暧昧事，杀二幼子于巡兵家，埋其尸沙中，吴县令鞫之，求之不得，鹏年突至其处得之。其发摘如神多类此。吴中连遭水旱，鹏年多方赈救，公帑不足，劝富室出粟。又疏浚城河以利贫民，大修郡学，创兴义塾，时与诸生讲论文艺，士庶爱慕。四十九年，诏兼署布政使事。总督噶礼贪黩树私，忌鹏年清正，媒孽其罪，尝密奏其所作虎丘诗以为怨望。已，遂借承审吴县令张廷弼亏空迟延劾罢之。时鹏年方以公事至镇江，即羁守城隍庙。吴人号哭罢市，相率赴镇江问候起居，馈遗薪米。噶礼持益急，拟置重典，会噶礼罢去得解。帝知鹏年受诬，召入都，仍为武英殿总裁。
(吴县志录乾隆志)
鄂尔泰
鄂尔泰，字毅庵，满洲镶蓝旗人。康熙时以举人授内务府郎中。雍正初，授江苏布政使。其时绅士横甚，抗税旅距小民，尔泰用能吏赵向奎等大创之。设春风亭，招致文士，试以古学，得五十三人，拔吴江顾我铸为冠，辑南邦黎献集。沈德潜时为秀才，亦与其选。又补铸郡庙祭器，一时礼乐蔚然改观。迁云南巡抚。后以功封襄勤伯，拜武英殿大学士。卒，谥文端。
(节录道光苏州府志、袁枚所作行咨)
冯景夏
冯景夏，字树臣，桐乡人。康熙二十二年举人。雍正五年，官苏松常镇太粮道。先是，州县征粮，以漕费为名，溢额者无禁。景夏请每石加漕费六分(钱八折，四十八文，又加水次运费四文)，半给旗丁，半抵州县修仓供应诸费，尽革斛面耗米。以部颁收漕斛式较宽，议改小口斛，裹以铁，米不得溢。巡抚尹继善先后以闻，著为令，民大便之。在官，每乘小舟，冒风雪，潜行访治诸仓奸猾吏，所部肃然。九年，迁安徽布政使，累迁刑部侍郎。卒于官。
(松江府志)
邵大业
邵大业，字在中，大兴人。雍正癸丑进士，由知县历知苏州府。岁旱，米腾贵，大业廉得囤积者名，召集与为家人语，皆心肯，曰：惟命。价遂平。松江旧获盗二十余名，寥辐互引，狱无主名，多瘐毙者。大业取群盗至，一日而狱具。乾隆三十三年，知徐州府。后署苏淞兵备道，兼摄布政使事，督抚交倚重之。
(苏州府志录郑虎文传)
李永书
李永书，字绶远，河间人。由拔贡生，知常熟县，调元和。累迁知州、苏州知府、苏松巡道、江苏按察使。因公镌级，以病归。永书听州县讼，片词立决。及任按察使，每讯鞫，款款数千言，人疑之。曰：州县与民亲，中无隔阂，立可决遣；臬司与民远，文书繁重，吏胥钳伺，略有舛午，动至重辟，我尽十分心，犹未放一分心也。永书尤长水利，葺常熟福山塘，民利赖之。
(苏州府志录袁枚墓志)
余霈元
余霈元，江西德化人。乾隆乙卯举人，嘉庆已未进士，刑部主事。荐升郎中，授江苏镇江知府。调江宁府，历署江安粮储，河库、盐巡各道，奏升徐州兵备道。霈元守江宁，先后十四年，天怀恬退，不求速化。两遇水灾，力请上官发廪府捐振济，全活无算。振兴文教，诸生课艺，必亲为品定，士林诵之。徐州踞南河上游，巡道所辖八厅，铜、沛以下，险工如林，丰、萧则号多隐患，邳、宿运河有骆马、隅头诸湖，及七闸蓄泄事宜，颇冗剧。霈元以河务非所素习，刻意讲求，无处不躬亲相度，卒能累奏安澜，度支亦大有节啬。而其地距会城远，毗连三省，狱讼滋繁。经总督奏准，与淮扬、淮海两道，得主决大辟以下军流杂犯，厥任尤重。霈元精心勘核，无枉无纵，在任三年，精力疲殚，卒于宫。殁之日，吏民思之。
王有庆
王有庆，字余斋，号善舟，天津人。七岁受书，勤苦倍成人。稍长，慨然有志圣贤之学。嘉庆六年举人。十八年，豫东用兵，有庆橐笔从军，以功保知县。十九年，选授江南丰县知县。击断明决，猾胥束手不敢为奸。访讼师治其罪。有刘搭拉者，死而未获其尸，访知陈郎头占其妻贾氏，曰：得之矣，拘陈与贾至，陈忽作刘语曰：今见青天矣!先是，陈与贾通，与其友张二，谋乘刘醉，坑之于途。于是一鞫具服，并置诸法。又许文豹者杀人，数年不能具狱，访之古庙，遇其党，乃得实，遂定谳。李大麻子者，丰之巨族也，有勇力，善骑射，癸酉教徒起事，防御有声，教徒衔之，诬其与党通。总督百龄檄有庆缉之。众请以兵往，有庆曰：练勇以卫州里，义士也，宜无罪，当善告之。若惧之以兵，彼必循去，直驱之为匪矣。乃变服至其家。李出，问姓氏，有庆以实告。且曰：毋恐，吾知尔，必能脱汝于死也。并骑至县，系送督辕，鞫之无实，遂释归。丰故多盗，密授捕役方略，侦所在盗，无不获者。山东教匪郭永清匿河南永城境，乘夜猝至其地擒之。巨野大盗，匿丰、沛间，积年不获，诱擒之，无脱者。尝言：欲弭盗，先治捕，治捕无他，恩威并用而已。故莅丰三年，盗皆屏迹无所容。督抚上其功，擢知州。
二十三年，调元和。至三月，旧案悉清完，无一宿牍。有兄弟某相告讦，有庆辄自讼德薄，以天性恺切谕之，咸感泣而去。其折狱，原情定谳，虽盛怒，未尝轻用刑。在元和六年，政迹卓然。大吏疏擢泰州知州，会吴中复大水，留办灾振，事毕，之泰州任。总督以洪湖决口，改海运，特檄有庆往天津收米。还，加知府衔。捐资振水灾，严侵冒，谨支放，活饥民无算。尝著救荒要论，其要则归于得人。明年，麦秀双歧，州人绘图以献，一时士大夫争题咏之。
升太仓直隶州知州，未莅任，署松江知府。会浚吴淞江，总督檄有庆督治之。初，有庆宰元和时，尝论苏、松、常三郡之水，以震泽为尾闾。嘉庆年间，开浚吴松江，费民钱二十余万，迄未成功。今吴松江、刘河皆淤塞成田，独湖水浅狭，葑茭蔓蔽，宜次第开浚。疏瀹壅塞，以资蓄泄而备旱涝。制军韪之，而不能用。至是，奏请疏浚，一如其言。下车，即遍禁诸淫祀，葺名宦祠，拔节妇孝子以示旌劝。案牍皆手自清理，法比精密，吏民畏怀。
八年，擢淮安知府，兼辖河务。每闻报水过碇若干，即乘舸沿河上下，引流酾渠。慎宣防，严启闭，饬料材，恤徒庸，核功罪，信赏罚，奉职据法，一无所挠。九年，调苏州。夜辄变服出巡，手理积狱，终日坐堂皇，口占手判，不假群吏。以劳卒官，年六十。
贺长龄
贺长龄，字耦庚，善化人。任江宁布政使。道光九年，禀请总督蒋、巡抚陶挑浚省城内外河道，遴委江宁知府俞德渊督工，去淤塞而人蒙其利。整修书院，立规约，书院之扃门课文自此始。劝人读有用书，纂皇朝经世文编，补修集韵、玉海，皆有功于学术。后官云南巡抚，因回民滋事革职。
(续纂江宁府志参清史稿列传)
沈兆沄
沈兆沄，字云巢，天津人。嘉庆十五年举人，二十二年进士，改庶吉士。道光二年，授编修。十一年，外授松江知府。值旱蝗，辑捕蝗备要，饬属行之。复发仓谷五千石捐廉平粜，修浚白茆、刘河以代振，全活甚众。江督陶澍揭其治行入告，加道衔。大计荐卓异，升江安粮道。督运北上，亲巡各船，惩蠹弁悍夫，而周其疲苦者。复以苏省水灾，减军船，加给银米，以恤船丁。漕督杨殿邦奏闻，上从之。再以卓异举，升河南按察使，浙江布政使。
沈  濂
沈濂，字景周，号莲溪，秀水人。道光癸未进士。由郎中出守镇江府。时谳局案牍山积，判结靡遗。巡抚李星沅廉其能，奏调江宁府。典郡五年，报最，升署淮徐道。
(续纂江宁府志录嘉兴府志)
俞德渊
俞德渊，字陶泉，平罗人。道光中，知江宁府。勤求民瘼，廉干有为，尤善听讼，心平气静，曲体人情，而刁健者莫得逞。童生肄业凤池，逢课期谆谆训励，以其地狭隘，捐金购孙氏五亩园改建。上新河久塞，挑浚使深，民咸称便。城中赌风大炽，廉得其处，按名逮究。生平持躬勤俭，自居外舍办公，案无留牍，衣数月不浣濯。未几，擢两淮盐运使云。
先是，道光十年冬，宣宗以两淮盐法大坏，命尚书王鼎、侍郎宝兴赴江南，授陶澍为两江总督，会议改革。使臣欲罢官商盐，归场灶科税，德渊与议。乃具议数千言，大指谓谓盐归场灶有三法，共有九难。招商认一条，或可讲求尽善，但非行之三年，不能就绪。然则新旧接替之时，非熟思审处，何能变通以尽其利乎 ？议上，陶澍深然之，固举德渊，超擢两淮盐运使。在任五年，正课无缺，运费尤充。两淮盐政及运使，素有丰称，德渊谨守管钥，失望者多，绝不为避怨计。受陶澍知遇，而执法无所阿。陶澍陛见，数荐德渊才可大用。将晋用，而德渊病卒。
(续纂江宁府志录白下琐言、节录清史列传卷七十六)
祁宿藻
祁宿藻，字幼章，寿阳人，文端公弟也。咸丰二年，为江宁布政使。时太平军克武昌，警报迭至。宿藻内抚居民，上筹军食，经营防御，竭尽心力。大帅忌之。以故，噤不得施。明年，省垣被围，登陴巡缉，积愤呕血。会民担粥供军，宿藻顾而叹曰：好百姓，我负之矣!疾遂剧，家人请回署，不从。二月初，卒于城上。
(续纂江宁府志录先正事略)
吴其泰
吴其泰，字希郭，固始人。嘉庆十八年举人，二十五年进士，授编修。迁江南道御史。道光九年，简授浙江湖州府知府，调杭州，迁苏松太道。所属秋禾败雨，流民载途，首捐俸金，养老弱，收遗稚，择壮有力者开浚白茆河，贷诸工。又虑食众谷价必腾，复议广劝输，通商粜，并购粟作糕糜啖民，以罕而甘之。凡隐积钓利者计悉沮，全活几三万人。寻谢病归。越三年，起授广东肇罗道，调江西粮储，再调江安。未行，值粤匪犯江西，巡抚张芾奏留防守省城。咸丰三年，迁江苏按察使。时太平军已克江宁，诸郡县征兵数万，刍糗浩繁。其泰至，即兼理军储，案牍环呈，心筹手判。讫终任，狱既无滥，而兵食亦充。吴江民陆孝中聚众抗粮，巡抚欲驰剿之，其泰谓：兵出适以速变。请自往捕，诛孝中及其弟、侄数人，一方胥靖。五年，遭母丧归，卒。
雷以
雷以，字鹤皋，湖北咸宁人。道光三年进士，授刑部主事，洊升郎中，迁御史给事中，擢内阁侍读学士，三迁奉天府府丞。咸丰元年，应诏陈言，请任贤能，核名实。二年，复授太常寺少卿。屡上疏陈军事。三年，迁左副都御史。太平军取扬州，以诚募勇屯万福桥，扼扬州东南。太平军突窥里下河，以诚屡御之。授刑部侍郎，帮办军务。与 锜善、陈金绶会攻扬州，驻军湾头六闸。嗣铸善请移湾头大营，以诚与慧成力争。锜善复劾以诚讳饰，上责锜善诿过，饬以诚仍守湾头及万福桥诸隘。其后，清军仅取得扬州空城。六年，托明阿兵溃瓜洲，扬州复为太平军所有。诏责以诚等拥兵不援。又疏辨冒功，为德兴阿所劾，褫职戍新疆。以诚在戍所呈请将军扎拉芬代奏，言江北军事。寻赦还。光绪十年卒，年七十九。
以在江北，用幕客钱江策，创收厘捐。钱江者，浙江长兴诸生，尝以策干扬威将军奕经，不能用。林则徐戍伊犁，从之出关，以是知名。谒以诚于邵伯，留佐幕。饷绌，江献策遣官吏分驻水陆要冲，设局卡，行商经过，视货值高下，定税率，千取其一，名日厘捐。亦并征坐贾，岁得钱数千万缗。江与同幕五人赴下河督劝，不从者协以兵，民间目为五虎，江自以为功。累保奖至道员，气矜益盛，以诚不能堪。会饮，江使酒骂坐，以诚执而杀之，以拔扈狂肆谋不轨闻。后备省皆仿其例，以济军需，为岁入大宗焉。
庞际云
庞际云，字省三，宁津人。咸丰二年进士，选庶吉士。旋改刑部主事，参侍郎曾国藩军。金陵克复，奏留江苏。保花翎，授江宁盐巡道。时余东商灶争草荡，相持久不决。际云剖判明允，并清丈其地，商、民德之。同治八年，署两淮盐运使，加按察使衔。光绪四年，授淮扬海道。值运河盛涨，水且七尺，应启闸，际云念启闸宣泄，则里下河稻田悉漂没，坚持十余日，水涨至丈余，始启闸，稻已登场过半矣。历官至云南布政使。
沈秉成
沈秉成，字仲复，归安人。道光二十九年举人。咸丰六年进士。八年，授江苏常镇通海道。十年，调苏松太道。累以筹饷功，加按察使衔，晋布政使衔。十三年，擢河南按察使，寻调四川，均以疾不赴。光绪十年，即家拜顺天府尹，乃力疾入都。其任苏松太道也，中外杂处，华人陷于法者，求洋酋请托，官不能诘。秉成于其来请也，无所拒，及视事，仍断如法，酋亦无如何也。一日，四明人与法人争地械斗，变起中夜，躬率文武官弁，履其地，击散其众，遂以无事。于是，天子知其能，一至即命兼充总理各国事务大臣。十三年，命巡抚广西。十五年，调安徽巡抚。十七年，诏署两江总督。二十一年卒，年七十三。
高  梯
高梯，字云浦，彭泽人。咸丰初，举孝廉。以军功擢官。同治六年，授徐海道。梯廉正勤苦，志趣坚卓，约束官吏，人不敢干以私。在徐二载，修水利，课纺绩，擒巨盗，锄豪强，设书院，置义地，勤察民隐，实事求是。故俗役夫舁棺，必视买棺之数而索其值，少靳，则哄然散去，丧家多不得葬。梯闻大怒，勒碑严禁，其风顿革。时寇难初平，轻滑游勇，往往煽乱，梯绥戢有方，四境靖谧，以劳卒。徐人怀之。赠光禄卿，祀名宦。
(徐州府志)
涂宗瀛
涂宗瀛，字阆仙，六安人。道光二十四年举人。同治八年，任苏松太道。善理交涉，外人非礼干求，辄峻拒无少徇。遇小事故，则朝请夕允，故外人咸服。九年，天津教案急，沪地谣诼纷起，居民惶骇。亟抚慰良民，而密派员弁日夕巡逻，奸宄伏不敢动。性仁慈，邑中同仁、果育两善堂，赡老恤嫠，暨救患振灾诸善举，悉为筹画推广，手改章程。两堂经费，合收分给，款不虚糜，事无废坠，人皆比之汤老佛云。十年，迁湖南布政使，官至湖广总督。
(上海县续志)
周亮工
周亮工，字元亮，金溪人。进士。顺治三年，以御史招抚两淮。寻授盐法运使，行道臣事。力请削旧饷，行新盐，商困尽苏，课因以裕。升海防兵备。时地方初定，告密者多，亮工持以镇静，人皆乐业。海陵有黠奴密告宦室谋反状，趣治兵掩捕之，亮工侦知其妄，全活甚众。一日，抚军趣议事，传呼甚亟，众皆惊。亮工徐行至堂下，抚军作色曰：吏报某地贼起，待公急扑灭之，来何迟 ？亮工曰：以某料之，必无是事。抚军恚甚，曰：观察能以百口保鼠辈乎？亮工应曰：能。第仓卒未蓐食，烦为某置食。食讫，出呼骑士谯让之曰：抚军趣吾会食，向惊呼奚为？于是，惊扰始定。然亦卒无贼也。未几，擢福建臬司。
(重修扬州府志)
郝  浴
郝浴，字雪海，定州人。进士。康熙十五年，以御史巡盐两淮。时三逆未平，盐法壅滞，恤商裕课，多纾良策。杨属岁歉，迭劝商人捐谷赈济，全活饥民甚众。擢太常寺少卿，再擢副都御史，仍留巡盐任两载。授广西巡抚，去日，商、民送者万人。
(前志)
曾  燠
曾燠，字宾谷，南城人。乾隆四十六年进士。入词馆，改主事。五十八年，由员外郎超授两淮盐运使。精力过人，五官并用，旦接宾客，昼理简牍，夕诵文史，部分如流。时四川白莲教匪猖炽，羽书交驰，筹饷至数百万，纲盐一年运行增倍，正课之充溢，商民之富庶，罕有盛于斯者。广陵为四方贤达所辐辏，公余燕游，唱和无虚日。成邗上题襟集，又有续集。迁湖南按察使，进广东布政使，贵州巡抚。道光二年，授两淮盐政。以五品京卿内召。卒，年七十有二。著赏两茅屋文集、诗集。
(续纂扬州府志)
额勒布
额勒布，字约斋，姓索佳氏，满洲正红旗人。嘉庆九年，官两淮盐政，岁节官费数十万两。又奏增盐息分，半岁溢且二百万，鹾商感之。嗣被议入都，商人送至王家营，献会子四十万为赆。额勒布笑曰：我前节官费以为今日地，是攫寮寀所应有也，请增盐息，为岸猾持若短长耳。必不听者，以状上闻矣。尤勤民事，尝祷雨甘泉山，步烈日中，往返数十里。
(前志)
阿克当阿
阿克当阿，字厚庵，满洲正白旗人。官内务府护军统领，兼管三山事务。嘉庆十三年，任两淮盐政。肇生之日，父已卒二月，一叔又先父卒，赖母与叔母日事针黹，抚以成立。每忆禄养不逮，涕泪交流。甘泉徐直生侍御，于邵伯镇创博爱堂，以恤孤嫠，阿克当阿捐廉二千两以助。并撰碑记，兼述两太夫人啮檗、茹冰之苦。莅任，则兴利除弊，引销课裕，淮商赖焉。尤嘉惠士林，于安定、梅花两书院，广课额，增膏火，加优奖，建孝廉堂，以课举人。十三年，监刊钦定全唐文。十五年，重修扬州府志，士商多德之。
(前志)
李来泰
李来泰，字仲章，临川人。年十二，补诸生。顺治九年成进士，授工部主事。十二年，提督江南学政。饬学校十二事，所奖拔多寒唆，士习丕变。十七年，授江苏苏松粮储道，除耗费，申官兑之法，民以为便，顾以漕折不中额夺官。寻起用。康熙五年，授苏松常道。是年八月，缺裁，遂乞免归。康熙八年，应博学鸿儒科，试列二等第一，授翰林院侍讲，与修明史，迁侍读。二十年秋，充湖广乡试正考官。所取文皆雅正，不尚诡异，时称得人。二十三年，卒于京师。来泰文穷极雕镂，诗独以平正通达行之。著有莲龛集四十余卷。
(清嘉庆一统志，参清史稿文苑传)
刘  墉
刘墉，诸城人，统勋子。乾隆十六年进士，改庶吉士。二十一年九月，提督安徽学政。二十四年九月，调江苏学政。三岁，试竣，奏江苏士习官方情形。略言：生监中滋事妄为者，府州县官多所瞻顾，不加创艾，既畏刁民，又畏生监，兼畏吏胥，以致遇事迟疑，皂白不分。科罪之后，应责革者，并不责革，实属阅冗怠玩。讼棍蠹吏，因得互售其奸。诏褒其留心政体。四十二年，再督学江苏。官至体仁阁大学士。卒，谥文清，入祀京师贤良祠。
(清一统志，参清史列传)
张  芾
张芾，泾阳人。道光十五年进士。改庶吉士，授编修。擢升翰林院侍讲，转侍读，擢右春坊右庶子，转左庶子，补少詹事。八月，授安徽学政。十一月，调
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:45:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>