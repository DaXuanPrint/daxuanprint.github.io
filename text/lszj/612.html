<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,前集原序,前集卷一,前集卷二,前集卷三,前集卷四,前集卷五,前集卷六,前集卷七,前集卷八,前集卷九,前集卷十,后集卷一,后集卷二,后集卷三,后集卷四,后集卷五,后集卷六,后集卷七,后集卷八,后集卷九,后集卷十,后集卷十一,后集卷十二,后集卷十三,后集卷十四,续集卷一,续集卷二,续集卷三,续集卷四,续集卷五,续集卷六,续集卷七,续集卷八,别集上卷一,别集上卷二,别集上卷三,别集上卷四,别集上卷五,别集上卷六,别集上卷七,别集上卷八,别集上卷九,别集上卷十,别集上卷十一,别集上卷十二,别集上卷十三,别集">
<meta name="description" content="传记。凡5集。前集10卷，录太祖朝至英宗朝55人，单称《五朝名臣言行录》;后集14卷，录神宗朝至徽宗朝42人，单称《三朝名臣言行录》，南宋朱熹编。二书也合称《八朝名臣言行录》、《皇朝名臣言行录》、《朱子名臣言行录》等。书成于孝宗乾道八年(1172)。宋刊本今存，《四部丛刊初编》据以影印;近年收入《朱子全书》本者则进行了标校整理。续集8卷，录北宋末26人，单称《名臣言行续录》(一名《皇朝名臣言行续录》);别集26卷，录高宗至宁宗时65人，单称《宋名臣言行录别集》(一名《四朝名臣言行录》);外集17卷，录南宋">
<title>宋名臣言行录_朱熹_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宋名臣言行录</span> <br/>
          作者： <span class="inputVal" id="bkauthor">朱熹</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,完结</span> <br/>
          字数： <span class="inputVal" id="bknum">[book_length]485936</span> <br/>
          说明： <span class="inputVal" id="bkdec">传记。凡5集。前集10卷，录太祖朝至英宗朝55人，单称《五朝名臣言行录》;后集14卷，录神宗朝至徽宗朝42人，单称《三朝名臣言行录》，南宋朱熹编。二书也合称《八朝名臣言行录》、《皇朝名臣言行录》、《朱子名臣言行录》等。书成于孝宗乾道八年(1172)。宋刊本今存，《四部丛刊初编》据以影印;近年收入《朱子全书》本者则进行了标校整理。续集8卷，录北宋末26人，单称《名臣言行续录》(一名《皇朝名臣言行续录》);别集26卷，录高宗至宁宗时65人，单称《宋名臣言行录别集》(一名《四朝名臣言行录》);外集17卷，录南宋理学人物38人，单称《宋名臣言行录外集》(一名《道学名臣言行外录》)，南宋李幼武编。书约成于理宗时。5集宋时即有合刊本，赵希弁《读书附志》著录，唯卷数作72，与今本不同。又日本曾藏一元刊残本，作79卷。明时有多种刊本，或分刊，或合刻。清《四库全书》据明张鳌山合刊本著录;道光间洪莹又据宋本重刊，皆为5集75卷。此外尚有《西京清麓丛书》等本。据傅增湘《藏园群书经眼录》称，曾见一题为《四朝名臣言行录》之宋刊残本，与传世幼武所编者相较，次第大异，且更为详备。或疑传世本已经后人删削、重编。朱熹序称其观历朝名臣言行“多有补于世教者”，故“掇取其要，聚为此录”。其取材多本于文集、碑传、行状、遗事、语录、笔记、杂史等。每事均各提行，末注出处，并附有关资料。幼武补编者亦沿之。因其所据之书后世或有亡佚残阙者，故于研究宋代政治、经济思想、文化等均有重要资料价值。由朱熹创立的“言行录”遂逐渐成为一种特殊的列传史体裁而为人们所接受。</span> <br/>
          封面： <span class="inputVal" id="bkimg">Z_6080.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宋名臣言行录
[book_author]朱熹
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,完结
[book_length]485936
[book_dec]传记。凡5集。前集10卷，录太祖朝至英宗朝55人，单称《五朝名臣言行录》;后集14卷，录神宗朝至徽宗朝42人，单称《三朝名臣言行录》，南宋朱熹编。二书也合称《八朝名臣言行录》、《皇朝名臣言行录》、《朱子名臣言行录》等。书成于孝宗乾道八年(1172)。宋刊本今存，《四部丛刊初编》据以影印;近年收入《朱子全书》本者则进行了标校整理。续集8卷，录北宋末26人，单称《名臣言行续录》(一名《皇朝名臣言行续录》);别集26卷，录高宗至宁宗时65人，单称《宋名臣言行录别集》(一名《四朝名臣言行录》);外集17卷，录南宋理学人物38人，单称《宋名臣言行录外集》(一名《道学名臣言行外录》)，南宋李幼武编。书约成于理宗时。5集宋时即有合刊本，赵希弁《读书附志》著录，唯卷数作72，与今本不同。又日本曾藏一元刊残本，作79卷。明时有多种刊本，或分刊，或合刻。清《四库全书》据明张鳌山合刊本著录;道光间洪莹又据宋本重刊，皆为5集75卷。此外尚有《西京清麓丛书》等本。据傅增湘《藏园群书经眼录》称，曾见一题为《四朝名臣言行录》之宋刊残本，与传世幼武所编者相较，次第大异，且更为详备。或疑传世本已经后人删削、重编。朱熹序称其观历朝名臣言行“多有补于世教者”，故“掇取其要，聚为此录”。其取材多本于文集、碑传、行状、遗事、语录、笔记、杂史等。每事均各提行，末注出处，并附有关资料。幼武补编者亦沿之。因其所据之书后世或有亡佚残阙者，故于研究宋代政治、经济思想、文化等均有重要资料价值。由朱熹创立的“言行录”遂逐渐成为一种特殊的列传史体裁而为人们所接受。
[book_img]Z_6080.jpg


[book_title]提要
【臣】等谨案宋名臣言行录前集十卷後集十四卷续集八卷别集二十六卷外集十七卷前集後集并朱子撰续集别集外集李幼武所补编幼武字士英庐陵人据其续集序文盖理宗时所作其始末则未详观其外集所录皆道学宗派则亦讲学家矣赵希弁读书附志载此书七十二卷今合五集计之实七十五卷殆传刻者误以五为二欤朱子自序谓读近代文集及纪传之书多有禆於世教於是掇取其要聚为此书乃编中所录如赵普之阴险王安石之坚僻吕惠卿之奸诈与韩范诸人并列莫详其旨明杨以任序谓是书各胪其实亦春秋劝惩之旨非必专以取法又解名臣之义以为名以藏伪有败而不败者其置词颇巧然刘安世气节凛然争光日月尽言集元城语录今日尚传当日不容不见乃不登一字则终非後人所能喻考吕祖谦东莱集有与汪尚书书曰近建宁刻一书名五朝名臣言行录【案祖谦所见系前集故但称五朝】云是朱元晦所编其间当考订处颇多近亦往问元晦未报不知曾过目否晦庵集中亦有与祖谦书曰名臣言行录一书亦当时草草为之其间自知尚多谬误编次亦无法初不成文字因看得为订正示及为幸云云则是书瑕瑜互见朱子原自不讳讲学家一字一句尊若春秋恐转非朱子之意矣又叶盛水东日记曰今印行宋名臣言行录前集後集续集别集外集有景定辛酉浚仪赵崇硂引云其外孙李幼武所辑且云朱子所编止八朝之前士英所编则南渡中兴之後四朝诸名臣也今观後集一卷有李纲二卷有吕颐浩三卷有张浚皆另在卷前不在目录中又缺残脱板甚多颇疑其非朱子手笔为後人所增损必多盖朱子纂辑本意非为广闻见期有补於世教而深以虚浮怪诞之说为非今其间吕夷简非正人而记翦髭赐药之详余襄公正人而有杖臀怀金之耻苏子瞻苏木私盐等事亦无甚关系若此者盖不一也李居安所谓翦裁纂要是之谓欤尝见章副使绘有此书巾箱小本又闻叔简尚宝家有宋末庐陵锺尧俞所编言行类编举要十六卷前後集尚俟借观以祛所惑云云则盛於此书亦颇有所疑顾就其所录观之宋一代之嘉言懿行畧具於斯旁资检閲固亦无所不可矣幼武所补大抵一步一趋无甚出入其所去取不足以为重轻以原本附骥而行今亦姑并存之备考核焉乾隆四十四年正月恭校上
总纂官【臣】纪昀【臣】陆鍚熊【臣】孙士毅
总　校　官
【臣】陆费墀

[book_title]前集原序
宋名臣言行录前集原序
予读近代文集及记事之书观其所载国朝名臣言行之迹多有补於世教者然以其散出而无统也既莫究其始终表里之会而又汨於虚浮怪诞之说予常病之於是掇取其要聚为此书以便记览尚恨书籍不备多所遗阙嗣有所得当续书之新安朱熹序

[book_title]前集卷一
钦定四库全书
宋名臣言行录前集卷一
宋　朱子　纂集
赵普　韩国忠献王
字则平幽州人事太祖太宗位至中书令配享太祖庙庭
普为滁州判官太祖与语奇之会获盗百余人将就死普意其有寃启太祖更讯之所全活十七八【范蜀公蒙求】
太祖既得天下诛李筠李重进召普问曰天下自唐季以来数十年间帝王凡易十姓兵革不息苍生涂地其故何也吾欲息天下之兵为国家建长久之计其道何如普曰陛下之言及此天地人神之福也唐季以来战鬭不息国家不安者其故非它节镇太重君弱臣强而已今所以治之无它奇巧惟稍夺其权制其钱谷收其精兵则天下自安矣语未毕上曰卿勿复言吾已谕矣顷之上因晚朝与故人石守信王审琦等饮酒酣上屏左右谓曰我非尔曹之力不得至此念汝之德无有穷已然为天子亦大艰难殊不若为节度使之乐吾今终夕未尝敢安枕而卧也守信等皆曰何故上曰是不难知居此位者谁不欲为之守信等皆惶恐顿首曰陛下何为出此言今天命已定谁敢有异心上曰不然汝曹虽无心其如汝麾下之人欲富贵者何一旦以黄袍加汝身汝虽欲不为不可得也皆顿首涕泣曰臣等愚不及此惟陛下哀怜指示可生之涂上曰人生如白驹过隙所为好富贵者不过欲多积金钱厚自娱乐使子孙无贫乏耳汝曹何不释去兵权择便好田宅市之为子孙立永久之业多置歌儿舞女日饮酒相欢以终其天年君臣之间两无猜嫌上下相安不亦善乎皆再拜谢曰陛下念臣及此所谓生死而肉骨也明日皆称疾请解军权上许之皆以散官就第所以慰抚赐赉之甚厚与结婚姻更置易制者使主亲军其後又置转运使通判使主诸道钱谷收选天下精兵以备宿卫而诸功臣亦以善终子孙富贵迄今不絶乡非韩王谋虑深长太祖聪明果断天下何以治平至今戴白之老不覩干戈圣贤之见何其远哉普为人隂刻当其用事时以睚眦中伤人甚多然其子孙至今享福禄国初大臣鲜能及者得非安天下之谋其功大乎太祖既纳韩王之谋数遣使者分诣诸道选择精兵凡其材力伎艺有过人者皆收补禁军聚之京师以备宿卫厚其粮赐居常躬自按閲训练皆一以当百诸镇皆自知兵力精鋭非京师之敌莫敢有异心者由我太祖能强干弱枝制治于未乱故也
太祖宠待韩王如左右手御史中丞雷德骧劾奏普强市人第宅聚歛财贿上怒叱之曰鼎铛尚有耳汝不闻赵普吾之社稷臣乎命左右曳于庭数匝徐使复冠召升殿曰今後不宜尔且赦汝勿令外人知也【并涑水记闻】
太祖即位之初数出微行以侦伺人情或过功臣家不可测普每退朝不敢脱衣冠一日大雪向夜普谓帝不复出矣久之闻叩门声普亟出帝立风雪中普惶惧迎拜帝曰巳约晋王矣已而太宗至共於普堂中设重?地坐炽炭烧肉普妻行酒帝以嫂呼之普从容问曰夜久寒甚陛下何以出帝曰吾睡不能着一榻之外皆它人家也故来见卿普曰陛下小天下耶南征北伐今其时也愿闻成算所向帝曰吾欲下太原普默然久之曰非臣所知也帝问其故普曰太原当西北二边使一举而下则二边之患我独当之何不姑留以俟削平诸国则弹丸黑子之地将无所逃帝笑曰吾意正如此特试卿耳遂定下江南之议帝曰王全斌平蜀多杀人吾今思之犹耿耿不可用也普于是荐曹彬为将以潘美副之【邵氏闻见录】
太祖欲使符彦卿典兵韩王屡谏以为彦卿名位已盛不可复委以兵柄上不听宣已出韩王复怀之请见上曰卿苦疑彦卿何也朕待彦卿至厚彦卿能负朕耶王曰陛下何以能负周世宗上默然遂中止【记闻】
太祖一日以幽燕地图示中令问所取幽燕之策中令曰图必出曹翰帝曰然又曰翰可取否中令曰翰可取孰可守帝曰以翰守之中令曰翰死孰可代帝不语久之曰卿可谓远虑矣帝自此絶口不言伐燕至太宗因平河东乘胜欲捣燕蓟时中令镇邓州上疏力谏其忧国爱民之深言出乎文章之外虽杂陆宣公论事中不辨也【闻见录】
普尝欲除某人为某官不合太祖意不用明日复奏之又不用明日又奏之上怒取其奏坏裂投地普顔色自若徐拾奏归补缀明日复进之上乃悟用之後果称职
太祖时尝有羣臣立功当迁官上素嫌其人不与普坚以为请上怒曰朕固不为迁官将若何普曰刑以惩恶赏以酬功古今通道也且刑赏者天下之刑赏非陛下之刑赏也岂得以喜怒专之上怒甚起普亦随之上入宫普立於宫门久之不去上悟乃可其奏【并记闻】
普为相於厅事坐屏後置二大瓮凡有人投利害文字皆置中满即焚於通衢【闻见录】
太祖尝与普议事不合曰安得宰相如桑维翰者与之谋乎普对曰使维翰在陛下亦不用盖维翰爱钱上曰苟用其长亦当护其短措大眼孔小赐与十万贯塞破屋子矣【杨文公谈苑】
太祖豁达既得天下普屡以微时所不足者言之欲潜加害上曰不可若尘埃中总教识天子宰相则人皆去寻也自後普不复敢言【普公谈录】
普秉政江南後主以银五万两遗普普白太祖太祖曰此不可不受但以书答谢少赂其来使可也既而後主遣弟从善入贡常赐外密赉白金如遗普之数江南君臣始震骇上之伟度【谈苑】
太祖忽幸普第时两浙钱俶方遣使致书及海物十瓶於普置在左庑下会车驾至仓卒出迎不及屏也上顾见问何物普以实对上曰此海物必佳即命启之皆满贮瓜子金也普惶恐顿首谢曰臣未发书实不知若知之当奏闻而却之上笑曰取之无虑彼谓国家事皆由汝书生耳因命普谢而受之【记闻】
始为相太祖命薛居正吕余庆参知政事以副之不知印不奏事不押班但奉行制书而已事无大小一决於王开宝中卢多逊因对屡攻其短雷有邻复奏其庇吏受赇上怒下御史府案问抵吏罪诏参知政事更知印押班奏事以分其权
王性深沈有岸谷多忌刻以吏道闻寡学术太祖尝劝以读书晚年手不释卷为相以天下为已任沈毅果断当世无与为比
昭宪太后聪明有智度尝与太祖参决大政及疾笃太祖侍药饵不离左右太后曰汝知所以得天下乎上曰此皆祖考与太后之余庆也太后笑曰不然正由柴氏使幼儿主天下耳因戒太祖曰汝万岁後当以次传之二弟则并汝之子亦获安矣太祖顿首泣曰敢不如母教太后因召普於榻前为约誓书普於纸尾自署名云臣普书藏之金匮命谨密宫人掌之及太宗即位普为多逊所譛出守河阳日夕忧不测上一旦发金匮得书大悟遂遣使急召之普惶恐为遗书与家人别而後行既至复为相【并记闻】
太平兴国中朝士祖吉典郡奸赃事觉下狱时郊礼将近太宗怒其贪墨谕百执政特俾郊赦不宥普奏曰败官抵罪宜正刑辟然国家卜郊肆类所以对越天地告休神明吉本何人安足以隳改陛下赦令哉上善其对而止【沂公笔录】
弥德超自冗列为诸司使骤被委遇诬奏曹彬有不轨谋太宗疑之拜德超枢密副使不数月普拜相因为辩雪上乃大悟即逐德超而待彬如故自是数日上颇不怿从容谓普曰朕以听断不明几悟大事夙夜循省内愧于心普对曰陛下知德超才干而任用之察曹彬无罪而昭雪之有劳者进有罪者诛物无遁情事至立断此所以彰陛下之明圣也虽尧舜何以过哉上于是释然【沂公笔谈】
李继迁扰边太宗用普计封赵保忠守夏台故地令灭之保忠反与继迁合谋大为边患【玉壶清话】
曹彬　济阳武惠王
字国华真定人事太祖太宗真宗位至枢密使配享太祖庙庭
太祖始事周世宗于澶州彬为世宗亲吏掌茶酒太祖尝从求酒彬曰此官酒不敢相与自沽酒以饮太祖既即位语羣臣曰世宗旧吏不欺其主者独曹彬耳由是委以腹心使监征蜀之军【记闻】
大举伐蜀以王为都监时诸将皆欲屠城杀降以逞威暴唯王申禁戢之令明劝赏之法繇是乘破竹之势不血刃而峡中郡县悉下两川平王与诸将会成都大将王全斌等日夕纵酒不恤军事部下列校皆求取无厌蜀人苦之王屡劝全斌宜速振旅凯旋全斌等逗留不发卒致全师雄等作乱郡县相应盗贼蠭起王与崔彦进悉力剪平之洎全斌等归阙太祖尽得全斌等所为事状又面诘王仁赡仁赡历诋诸将奢纵不法事冀以自解止言清慎亷恪惟曹彬一人耳太祖怒全斌等并下吏议即日授王宣徽南院使充义成节度使王独恳请曰收蜀将校皆得罪臣以无功独蒙厚赏恐无以劝天下太祖笑曰卿有茂功加以不伐设有微累仁赡肯惜言哉夫惩恶劝善所以励臣子也王不敢辞【李宗谔撰行状】
彬讨蜀初克成都有获妇女者彬悉闭于一第窍以度食且戒左右曰是将御当密卫之洎事罢咸访其亲以还之无者备礼以嫁之及师还辎重甚多或譛言悉奇货也太祖密令伺之图书也无铢金寸锦之附焉【掇遗】
仁赡自劒南独先归阙乞见历数王全斌等贪纵之状太祖笑谓曰纳李廷珪女擅开丰德库取金宝此又谁耶仁赡惶怖叩伏待罪曰此行清介畏慎止有曹彬一人尔【记闻】
太祖遣王全斌等平蜀全斌杀降兵三千人时曹彬不从但收其文案不署字及师还太祖传宣送中书取勘左右曰方克复西蜀回虽杀降兵亦不可便案劾今後陛下如何用人太祖曰不然河东江南皆未归服若不勘劾恐今後委任者转乱杀人但且令勘劾洎勘案成宣令後殿见责问曰如何敢乱杀人又曰曹彬但退不干你事曹不退但叩头伏罪曰臣同商议罪合诛戮太祖遂皆原之後忽一日宣曹并潘美曰命汝收江南又顾曹曰更不得似往时西川乱杀人曹徐奏曰臣若不奏恐陛下未知曩日西川杀降之事臣曾商量固执不下臣见收得当日文案元不着字太祖令取览之谓曰如此则当时何故坚执服罪曰臣初与全斌等同被委任若全斌等获罪臣独清雪不为稳便所以一向服罪太祖曰卿既欲自当罪又安用留此文字曰臣初谓陛下必行诛戮故留此文书令老母进呈乞全老母之命太祖尤器遇之【晋公谈录】
太祖遣曹彬潘美征江南彬辞才力不迨乞别选能臣潘美盛言江南可取帝大言谕彬曰所谓大将者能斩出位犯分之副将则不难矣美汗下不敢仰视将行夜召彬入禁中帝亲酌酒彬醉宫人以水沃其面既醒帝抚其背以遣曰会取会取他本无罪只是自家着他不得盖欲以恩德来之也是故以彬之厚重美之明鋭更相为助令行禁止未尝妄戮一人而江南平【闻见录】
彬累遣告城中大军决取十一月二十七日破城宜早为之图後主将遣其爱子清源郡公仲寓入觐至仲冬下旬日日克期仲寓未出彬累遣督之言郎君到寨四面即罢攻後主终惑左右之言以为坚垒如此天象无变岂可计日而取盖敌人之言岂足为信但报言行李之物未备宫中之宴饯未毕将以二十七日出彬又令恳言至二十六日亦无及矣果以是日城陷整军成列至其宫城门後主方开门奉表纳降彬答拜为之尽礼先是宫中预积薪後主誓言若社稷失守当携血属以赴火既见彬彬谕以归朝俸赐有限费用至广当厚自齎装既归有司之籍则无及矣遣後主入治装禆将梁迥田钦祚皆力争以为苟有不虞咎将谁执彬曰非尔所知观煜神器懦夫女子之不若岂能自引决哉煜果无他彬遣五百人为搬致辎重登舟後主既失国殊无心问家计所賫特鲜矣【谈苑】
江南官吏亲属有为军士所掠者王即时遣还之因大搜军中无得匿人妻女振乏絶恤鳏寡吴人大悦及归舟中无它物惟图籍衣被而已【行状】
彬攻金陵垂克忽称疾不视事诸将皆来问疾彬曰余之病非药石所愈唯须诸公共发诚心自誓以克城之日不妄杀一人则自愈矣诸将许诺共焚香为誓明日稍愈及克金陵城中皆安堵如故曹翰克江州忿其久不下屠戮无遗彬之子孙贵盛至今不絶翰卒未三十年子孙有乞匄于海上者矣【记闻】
太祖遣彬等下江南许以平定之日授之相印洎凯旋恩礼愈厚而絶无前命彬等因曲宴从容陈叙及之上曰非忘之也頋念河东未下而卿等官位隆重岂可更亲此事耶彬等宴退其家各赐钱百万其重爵劝功若此【沂公笔录】彬怏怏而退至家见钱满室乃叹曰好官亦不过多得钱耳何必使相也【记闻】
以功拜枢密使王在宥密常公服危坐如对君父接小吏亦以礼未尝以名呼归私第唯闭合宴居不妄通宾客五鼓才动巳待漏于禁门矣虽雪霜不易其操如此者八年【行状】
尝知徐州有吏犯罪既立案逾年然後杖之人皆不晓其旨彬曰吾闻此人新娶妇若杖之彼其舅姑必以妇为不利而恶之朝夕诟骂使不能自存吾故缓其事而法亦不赦也【记闻】
尝曰自吾为将杀人多矣然未尝以私喜怒辄戮一人其所居堂室弊坏子弟请加修葺公曰时方大冬墙壁瓦石之间百虫所蛰不可伤其生其仁心爱物如此既平江南回诣合门入见牓子称奉勑江南干当公事回其谦恭不伐又如此【归田录】
王始生周岁日父母以百玩之具罗于席观其所取王左手提干戈右手取俎豆须臾取一印余无所视後果为枢密使相卒赠济阳王配享帝庙公虽兼领将相不以爵禄自大造门者皆降庑而揖不名呼下吏吏之禀白者虽剧暑不冠不见伐江南西蜀二国诸将皆捆载而归惟公但图史衾簟而已【玉壶清话】
为枢密使向敏中为副使时契丹犯塞继迁叛命每军书狎至上必亟召枢臣计议彬则曰此狂寇当速发兵诛讨斩决而已止用强弩若干步兵若干足矣敏中徐曰某所储廪未备或道途边远或出兵非其时当别施方略制之纎悉措置多从敏中所议上谓将帅难其人彬必恳激而言臣请自效更无它说敏中常私怪之及子玮亦有将材累历边任威名甚重晚自枢贰出镇西鄙临事整衆酷类先君复果于战鬭而不肯以安民柔远为意岂将帅之体固当若是耶【笔录】
彬前後征讨凡降四国主江南西川广南湖南也未尝杀一无辜诸子皆贤今玮琮璨继领旄钺陶弼观王画像有诗曰蒐兵四解降王缚教子三登上将坛其後少子玘追封王爵实生慈圣光献太后辅佐仁宗母仪累朝非元功隂德享报深厚何以至此虽汉马唐郭无以过此【渑水燕谈】
范质　鲁国公
字文素大名人登後唐第相太祖官至太傅
质自从仕未尝释卷人或勉之质曰昔尝有异人与吾言它日必当大任苟如其言无学术何以处之【蒙求】
周祖自邺举兵向阙京师乱公隐于民间一日坐封丘巷茶肆中有人貌怪陋前揖曰相公无虑时暑中所执扇偶书大暑去酷吏清风来故人二句其人曰世之酷吏寃狱何止如大暑也公他日当深究此弊幸无忘吾言公惘然久之後至祆庙後门见一土木短鬼其貌肖茶肆见者公心异焉乱定公大用首建议律条繁广轻重无据吏得以因缘为奸周祖特诏详定是为刑统【闻见录】
质初作相与冯道同堂道意轻其新进潜视所为质初知印当判事语堂吏曰当判之事并施籖表得以视而书之虑临文失误贻天下笑道闻叹曰自识大体吾不如也质果为名相【谈录】
质奉行制敕未尝破律每命刺史县令必以户口版籍为急【蒙求】
周恭帝之世有右拾遗直史馆郑起上宰相范质书言太祖得衆心不宜使典禁兵质不听及太祖入城诸将奉登明德门太祖命军士皆释甲还营太祖亦归公署释黄袍俄而将士拥质及王溥魏仁溥等皆至太祖呜咽流涕曰吾受世宗厚恩今为六军所逼一旦至此慙负天地将若之何质等未及对军校罗彦瓌按劒厉声曰我辈无主今日必得天子太祖叱之不退质颇诮让太祖且不肯拜王溥先拜质不得已从之且称万岁周帝内出制书禅位及太宗即位先命溥致仕盖薄其为人也又尝称质之贤曰惜也但欠世宗一死耳【记闻】
质谓太祖曰太尉既以礼受禅则事太后当如母养少主当如子太祖挥涕许诺由是深敬重质仍以为相者累年终质之世太后少主皆无恙故太祖太宗每言贤相必以质为称首【龙川别志】
公自以执政之地生杀惨舒所系苟不能蚤夜兢慎悉心精虑败事覆餗忧患毕至加之道有枉直时有险夷居其位者今古所难尝谓同列曰人能鼻吸三斗醇醋即可为宰相矣【笔录】
旧制宰相早朝上殿命坐有军国大事则议之从容赐茶而退自余纸尾用御印可其奏谓之印画降出奉行而已由唐五代不改其制国初范质王溥魏仁溥自以前朝旧相且惮太祖英睿具劄子面取进止朝退各疏其事所得上旨臣等同署字以志之自是奏御寖多或至旰昃命坐啜茶之礼寻亦废罢今遂为定式【笔录】
公以亷介自持未尝受四方馈遗前後所得禄赐多给孤遗闺门之中食不异品身没之後家无余赀後太祖因讲求辅相谓侍臣曰朕闻范质但有所居宅不营产真宰相也太宗亦素重质以为循规矩惜名器持亷节无出质之右者
窦仪
字可象蓟州人登晋朝第国初再入翰林弟俨侃偁僖皆继登科
太祖欲改元谓宰相曰今改年号须古来未有者时宰相以乾德为请且言前代所无三年正月平蜀蜀宫人有入掖庭者上因閲其奁具得监背字云乾德四年铸大惊曰安得四年所铸乎出监以示宰相皆不能对乃召学士陶谷窦仪奏曰蜀少主曾有此号监必蜀中所铸上大喜因叹曰作宰相须是读书人自是大重儒臣矣【刘贡父诗话】
王着既贬官内署阙人太祖谓范质等曰王着昨以酒失既贬官深严之地当选慎重之士以处之质等对以前朝学士惟窦仪清介谨厚然顷自翰林迁端明今又官为尚书难於复召上曰禁中非此人不可卿当谕朕意令勉赴所职即日再入翰林为学士【金坡遗事】
仪为翰林学士时赵普专政帝患之欲闻其过一日召仪语及普所为多不法且誉仪早负才望之意仪盛言普开国元勲公忠亮直社稷之重帝不悦仪归言於诸弟张酒引满语其故曰我必不能作宰相然亦不诣朱崖吾门可保矣既而召学士卢多逊多逊尝有憾于普又喜其进用遂攻普之短果罢相出镇河阳普之罢甚危赖以勲旧脱祸多逊遂参知政事作相太平兴国七年普复入相多逊有崖州之行是其言之验也【谈录】
太祖下滁州世宗命仪籍其帑藏至数日太祖遣亲吏取藏绢仪即白曰公初下城虽倾藏取之谁敢言者今既有籍即为官物非诏旨不可得也後太祖屡对大臣称仪有守欲以为相赵普忌其刚直乃引薛居正参知政事及仪卒太祖闻之惊叹曰天何夺我窦仪之速耶
俨显德中上疏言六纲一曰明礼二曰崇乐三曰熙政四曰正刑五曰劝农六曰经武【并蒙求】
太祖常晚坐崇政殿召学士俨对俨至屏树间见之不进中使促不应上讶其久不出笑曰竪儒以我燕服尔遽命袍带俨遂趋出【笔录】
俨尤善推步星历与卢多逊杨徽之同在谏垣谓二公曰丁卯岁五星当聚奎奎主文明又在鲁分自此天下始太平二拾遗必见之老夫不预也至乾德间五星果聚於奎【玉壶清话】
窦偁为晋府记室贾琰为判官每诸王宗室宴集琰必怡声下气褒赞捷给偁叱之曰贾氏子何巧言令色之甚独不惧于心耶太宗甚怒白太祖斥出为泾州节判後即位思之召为枢密直学士数月参政中谢语之曰汝知何以及此偁曰陛下以臣往年覇府遭逢所以至此耳上曰不然以卿尝面折贾琰故任卿左右思闻直言耳【谈录】
仪为性严重家法整肃每对客坐即二侍郎三起居四参政五补阙皆侍立焉【晋公谈录】
李昉　文正公
字明远深州人举汉进士相太宗
昉在周朝知开封府人望已归太祖而昉独不附王师入京昉又独不朝贬道州司马三岁徙延州别驾在延州为生业以老三岁当徙不愿内徙後二年宰相奏其可大用召判兵部昉五辞既至上劳之昉曰臣前日知事周而已今以事周之心事陛下上大喜曰宰相不谬荐人【谈丛】
太宗语侍臣曰朕何如唐太宗左右互辞以赞独昉无他言微诵白居易讽谏七德舞词曰怨女三千放出宫死囚四百来归狱上闻之遽兴曰朕不及朕不及卿言警朕矣【掇遗】
太宗时与宋琪同建议复时政记月终送史馆先进御而後付有司时政记进御自昉始也
卢多逊与昉相善昉待之不疑多逊知政多毁昉人以告昉昉不信之後太宗语及多逊事昉颇为解释太宗曰多逊毁卿一钱不直昉始信之太宗由是目昉为善人【并蒙求】
公为相有求差遣见其人材可取将收用必正色拒之已而擢用或不足收用必和顔温语待之子弟或问其故公曰用贤人主之事我若受其请是市私恩也故峻絶之使恩归于上若其不用者既失所望又无善辞此取怨之道也
公常期王旦为相自小官荐进之公病召旦勉以自爱既退谓其子弟曰此人後日必为太平宰相然东封西祀亦不能救也【并巵史】
吕蒙正　许国文穆公
字圣功河南人举进士甲科相太宗真宗
淳化三年太宗谓宰相曰治国之道在乎寛猛得中寛则政令不成猛则民无措手足有天下者可不慎之哉吕蒙正曰老子称治大国若烹小鲜夫鱼扰之则乱近日内外皆来上封求更制度者甚衆望陛下渐行清净之化上曰朕不欲塞人言路至若愚夫之言贤者择之亦古典也赵昌言曰今朝廷无事边境宁谧正当力行好事之时上喜曰朕终日与卿论此事何愁天下不治苟天下亲民之官皆如此留心则刑清讼息矣【谈苑】
上闻汴水辇运卒有私质市者谓侍臣曰幸门如鼠穴何可塞之但去其尤者可矣篙工楫师苟有少贩鬻但无妨公不必究问冀官物之入无至损折可矣蒙正曰水至清则无鱼人至察则无徒小人情伪在君子岂不知之若以大度兼容则万事兼济曹参不扰狱市者以其兼爱善恶穷乏则奸慝无所容故慎勿扰也圣言所发正合黄老之道【事实】
国朝三入中书惟公与赵韩王尔未尝以亲戚徼宠子从简当奏补旧制宰相奏子起家即授水部员外郎加朝阶公奏曰臣昔忝甲科及第释褐止授六品京官况天下材能老于岩穴不能沾寸禄者无限今从简始离襁褓一物不知膺此宠命恐罹隂谴止乞以臣释褐所授官补之固让方允止授六品京官自尔为制【湘山野录】
蒙正不喜记人过初参知政事入朝堂有朝士於帘内指之曰是小子亦参政邪蒙正徉为不闻而过之其同列怒令诘其官位姓名蒙正遽止之曰若一知其姓名则终身不能复忘固不如无知也且不问之何损时皆服其量【记闻】
有一朝士家藏古监自言能照二百里欲因公弟献以求知其弟伺间从容言之公笑曰吾面不过楪子大安用照二百里其弟遂不复言闻者叹服以谓贤於李卫公远矣【归田录】
公尝问诸子曰我为相外议如何诸子云大人为相四方无事蛮夷宾服甚善但人言无能为事权多为同列所争公曰我诚无能但有一能善用人尔此诚宰相之事也公夹袋中有册子每四方人替罢谒见必问其有何人才客去随即疏之悉分门类或有一人而数人称之者必贤也朝廷求贤取之囊中故公为相文武百官各称职者以此【巵史】
公既致政居洛真宗祀汾隂过洛文穆尚能迎谒至回銮已病帝为幸其宅问曰卿诸子孰可用公对曰臣诸子皆豚犬不足用有侄夷简任颍州推官宰相才也帝记其语遂至大用先是富韩公之父贫甚客公门下一日白公曰某儿子十许岁欲令入书院事廷评大祝公许之其子韩公也公见之惊曰此儿他日名位与吾相似亟令诸子同学供给甚厚公两入相以司徒致仕後韩公亦两入相以司徒致仕文穆知人之术如此【闻见录】
张齐贤　文定公
字师亮曹州人举贤良方正中第相太宗
太祖幸西都齐贤以布衣献策太祖召至便坐令面陈其事文定以手画地条陈十策一下并汾二富民三封建四敦孝悌五举贤六太学七籍田八选良吏九惩奸十恤刑内四说称旨文定坚执其六说皆善太祖怒令武士拽出及车驾还京语太宗曰我幸西都唯得一张齐贤耳我不欲爵之以官异时汝可收之为相至太宗即位放进士榜决欲置于高等而有司偶失抡选在第三甲之末太宗不悦及注官有旨一榜尽与京官通判文定释褐将作监丞通判衡州不十年果为相【笔录】
太祖幸西都公献十策于马前召至行宫赐卫士廊飱文定就大盘中以手取食帝用柱斧击其首问所言十事文定且食且对略无惧色赐束帛遣之归谓太宗曰吾幸西都为汝得一张齐贤宰相也【闻见录】
为江南转运使吉州沿江有勾栏地钱其地为江水沦陷或官占为船场而所输钱如故又李氏时民于江中编浮栰以居量丈尺输税名水场钱公悉奏免之【蒙求】
真宗时戚里有争分财不均者更相诉讼又因入宫自理于上前更十余断不能服齐贤请自治上许之公诏讼者曰汝非以彼所分财多汝所分财少乎皆曰然即命各供状结实乃召两吏趋归其家令甲家入乙舍乙家入甲舍货财无得动分书则交易之讼者乃止上大悦曰朕固知非君莫能定者【记闻】
宋名臣言行录前集卷一

[book_title]前集卷二
钦定四库全书
宋名臣言行录前集卷二
宋　朱子　纂集
吕端　正惠公
字易直幽州人以?补官相太宗
公使高丽遇风涛樯折舟人大恐公恬然读书若在斋阁【玉壶清话】
太宗欲相正惠公左右或曰端为人糊涂鹘突帝曰端小事糊涂大事不糊涂决意相之【吕氏家塾记】
保安军奏获李继迁母太宗甚喜时寇凖为枢密副使端为宰相上独召凖与之谋凖退自宰相幕次前过不入端使人邀至幕中曰乡者上召君何为凖以获继迁母告端曰君何以处之凖曰凖欲斩于保安军北门之外端曰必若此非计之得者也愿君少缓其事端将覆奏之即召合门吏使奏宰相吕端请对上召见之端具道凖言且言昔项羽得太公欲烹之汉高祖曰愿遗我一杯羮夫举大事者固不顾其亲况继迁乃一悖逆之人哉且陛下今日杀继迁之母继迁可擒乎不然徒树怨雠而益坚其叛心耳宜置于延州使善养视之以招徕继迁虽不能即降终可以系其心而母死生之命在我矣上拊髀称善曰微卿几误我事即用端策
太宗大渐李太后与宣政使王继恩忌太子英明隂与参政李昌龄殿前指挥使李继勲知制诰胡旦谋立潞王元佐太宗崩太后使继恩召端端知有变锁继恩于合内使人守之而入太后谓曰宫车巳晏驾立嗣以长顺也今将何如端曰先帝立太子正为今日岂可违先帝之命更有异议乃迎太子立之
真宗既即位垂帘引见羣臣端于殿下平立不拜请卷帘升殿审视然後降阶率羣臣拜呼万岁【并记闻】
赵普在中书端为参政赵普谓人曰吾观吕公奏事得嘉赏未尝喜遇抑挫未尝惧真台辅之器也【谈录】
公为相持重识大体以清静简易为务每奏对同列多异议公罕所建明一日内出手札戒曰自今中书事必经吕端详酌乃得闻奏公让不敢当
钱若水　宣靖公
字淡成河南人举进士释褐位至同知枢密院事
为举子时见陈希夷於华山希夷曰明日当再来若水如期往见有一老僧与希夷拥地炉坐僧熟视若水久之不语以火箸画灰作做不得三字徐曰急流中勇退人也若水辞去希夷不复留後若水登科为枢密副使年方四十致仕希夷初谓若水有仙风道骨意未决命僧观之僧云做不得故不复留然急流中勇退去神仙中不远矣僧麻衣道者也【闻见录】
为同州推官有富民家小女奴逃亡不知所之奴父母讼于州命录事鞫之录事尝贷钱于富民不获乃劾富民父子数人共杀女奴弃屍水中遂失其屍富民不胜搒楚自诬服具上州官审覆无反异若水独疑之留其狱数日不决录事诣若水诟之曰若受富民钱欲出其死罪邪若水笑谢曰今数人当死岂可不少留熟观其狱辞邪留之旬日知州屡趣之不能得上下皆怪之若水一旦诣州屏人言曰若水所以留其狱者密使人访求女奴今得之矣知州惊曰安在若水因密使人送女奴于知州所知州乃垂帘引女奴父母问曰汝今见汝女识之乎曰安有不识也因从帘中推出示之父母泣曰是也乃引富民父子悉破械纵之其人号泣曰微使君某灭族矣知州曰推官之赐也其人倾家赀饭僧为若水祈福知州欲奏论其功若水固辞曰若水但求狱事正人不寃耳论功非其本心也朝廷若以此为若水功当置录事于何地邪知州叹服曰如此尤不可及矣太宗闻之骤加褒擢二年中为枢密副使【记闻】
若水为学士尝草赐赵保忠诏云不斩继迁存狡兔之三穴潜疑光嗣持首鼠之两端太宗览之甚悦谓若水曰此四句正道着我意又与赵保吉诏有既除手足之亲已失辅车之势其辞甚美太宗批其後云依此诏本极好子延年宝藏之【金坡遗事】
李继隆与转运使卢之翰有隙欲陷之罪乃檄转运司期八月出塞令办刍粟转运司调发方集继隆复为檄言八月不利出师当更取十月运司遂散刍粟既而复为檄云贼且入塞当以时进军刍粟即日取办是时民输挽者适散仓卒不可复集继隆遂奏转运司乏军兴太宗大怒立召中使一人令乘驿驰取转运使卢之翰窦玭及某人首丞相吕端枢密使柴禹锡皆不敢言惟若水争之请先推验有状然後行法上大怒拂衣起入禁中二府皆罢独若水留廷中不去久之上出诘之曰尔以同州推官再期为枢密副使朕所以擢用以尔为贤尔乃不才如是邪对曰陛下不知臣无状使得待罪二府臣当竭愚虑不避死亡补益陛下以报厚恩李继隆外戚贵重莫比陛下据其一幅奏书诛三转运使虽有罪天下何由知之鞫验事状明白加诛亦何晚焉献可替否死以守之臣之常分臣未获死固不敢退上意解乃召吕端等奏请如若水议先令责状许之三人皆黜为行军副使既而虏欲入塞事皆虚诞继隆坐罢招讨知秦州【记闻】
诏访备边之策若水条上五事一择郡守二募乡兵三积刍粟四重将帅五明赏罚
公尝率衆过河号令军伍分布行列悉有规节深为戍将所服上知之谓左右朕尝见儒人谈兵不过讲之于尊俎砚席之间于文字则引孙吴述形势皆闲暇清论可也责之于用罕有成效今若水亦儒人晓武深可嘉也时言者请城绥州积兵御党项诏公自魏乘疾传往按至则乞罢其役时论韪之【玉壶清话】
至道初吕蒙正罢相以仆射奉朝请上谓左右曰人臣当思竭节以保富贵吕蒙正前日布衣朕擢为相今退在班列寂寞想其目穿望复位矣刘昌言曰蒙正虽骤登显贵然其风望不为忝冒仆射师长百寮资望崇重非寂寞之地且亦不闻其郁悒也况今岩穴高士不求荣达者甚多惟若臣辈苟且官禄不足以自重耳上默然又尝言士大夫遭时得位富贵显荣岂得不竭诚报国乎若水言高尚之人固不以名位为光宠忠正之士亦不以穷达易志操其或以爵禄恩遇之故而效忠于上此中人以下者之所为也上然之及刘昌言罢上问赵熔等曰频见昌言否熔等曰屡见之上曰涕泣否曰与臣等谈多至流涕上曰大率如此当在位时不能悉心补职一旦斥去即汛澜涕泗若水曰昌言实未尝涕泣熔等迎合上意耳若水因自念上待辅臣如此盖未尝有秉节高迈不贪名势能全进退之道以感动人主遂贻上之轻鄙将以满岁移疾遂草章求解职会晏驾不果上及今上之初年再表逊位乃得请【谈苑】
李沆　文靖公
字太初洺州人擢进士甲第位至丞相配享真宗庙庭
沆尝侍曲宴太宗目送之曰沆风范端凝真贵人也【蒙求】真宗既与契丹和亲王文正公问于公曰和亲何如公曰善则善矣然边患既息恐人主渐生侈心耳文正亦未以为然及上晚年多事廵游大修宫观文正乃潜叹曰李公可谓有先知之明矣【记闻】
真宗初即位沆为相王旦参政沆日取四方水旱盗贼奏之旦以为细事不足烦上听沆曰人主少年长使知四方艰难不然血气方刚不留意声色犬焉则土木甲兵祷祠之事作矣吾老不及见此参政他日之忧也及旦亲见王钦若丁谓等所为欲谏则业已同之欲去则上遇之厚不忍去乃叹曰李文靖真圣人也【龙川志】
沆在相位接宾客常寡言马亮与沆同年生又与其弟维善语维曰外议以大兄为无口匏维乘间达亮语沆曰吾非不知也然今之朝士得升殿言事上封论奏了无壅蔽多下有司皆见之矣若邦国大事北有强虏西有戎迁日旰条议所以备御之策非不详究荐绅中如李宗谔赵安仁皆时之英秀与之谈犹不能启发吾意自余通籍之子坐起拜揖尚周章失措即席必自论功最以希宠奬此有何策而与之接语哉苟曲意妄言即世所谓笼罩笼罩之事仆病未能也为我谢马君沆尝言居重位实无补万分唯中外所陈利害一切报罢之此少以报国耳朝廷防制纎悉备具或狥所陈请施行一事即所伤多矣陆象先曰庸人扰之正此谓也憸人苟一时之进岂念民邪【谈苑】
真宗初即位沆为相帝雅敬沆尝问治道所宜先沆曰不用浮薄新进喜事之人此最为先帝问其人曰如梅询曾致尧等是也帝深然之故终帝世数人皆不进用【龙川别志】
或荐梅询可用真宗曰李沆尝言其非君子时沆没二十余年矣欧阳文忠尝问苏子容云宰相没二十年能使人主追信其言以何道子容言独以无心耳轼谓陈执中俗吏耳特以至公犹能取信主上况如李公才识而济之无心邪【东坡志林】
真宗问公曰人皆有密启而卿独无何也对曰臣待罪宰相公事则公言之何用密启夫人臣有密启者非谗即佞臣常恶之岂可效尤【龟山语録】
公为相真宗尝夜遣使持手诏问欲以某氏为贵妃如何公对使者引烛焚其诏书附奏曰但道臣沆以为不可其议遂寝【吕氏家塾记】
寇莱公始与丁晋公善尝以丁之才荐于公屡矣而终未用一日寇谓公曰比屡言丁谓之才而相公终不用岂其才不足用邪公曰如斯人者才则才矣頋其为人可使之在人上乎莱公曰如谓者相公终能抑之使在人下乎公笑曰他日後悔当思吾言也晚年与寇权宠相轧交互倾夺至有海康之祸始服文靖之识【东轩笔录】
常读论语或问之公曰沆为相如论语中节用爱人使民以时两句尚未能行圣人之言终身诵之可也【闻见录】
沆自奉甚薄所居陋巷厅事无重门颓垣败壁不以屑虑堂前药栏坏妻戒守舍者勿葺以试沆沆朝夕见之经月终不言妻以语沆沆笑谓其弟维曰岂可以此动吾一念哉家人劝治居第未尝答维因语次及之沆曰身食厚禄时有横赐计囊装亦可以治第但念内典以此世界为缺陷安得圆满如意自求称足今市新宅须一年缮全人生朝暮不可保又岂能久居巢林一枝聊自足尔安事丰屋哉【谈苑】
驸马都尉石保吉求为使相仁宗以问公公曰赏典之行须有所自保吉因缘戚里无攻战之劳台席之拜恐腾物论他日再三询之执议如初遂寝其事及公薨数日乃卒拜焉【金坡遗事】
张咏尝谓人曰吾榜中得人最多慎重有雅望无如李文靖深沈有德镇服天下无如王公面折庭争素有风采无如寇公当方面寄则咏不敢辞【王文正公遗事】
元城论本朝名相最得大臣体者惟李沆或曰何以明之李丞相每谓人曰沆在政府无以补报国家但诸处有人上利害一切不行耳此大似失言然有深意且祖宗时经变多矣故所立法度极是稳便正如老医看病极多故用药不至孟浪杀人且其法度不无小害但其利多耳後人不知遂欲轻改此其害所以纷纷也李丞相每朝谒奏事毕必以四方水旱盗贼不孝恶逆之事奏闻上为之变色惨然不悦既退同列以为非问丞相曰吾侪当路幸天下无事丞相每奏以不美之事以拂上意然又皆有司常行不必面奏之事後告已之公不答数数如此因谓同列曰人主一日岂可不知忧惧若不知忧惧则无所不至矣惟此两事最为得体在汉时惟魏相能行此两事以为古今异制方今务在奉行故事而已奏故事诏书凡二十三事敕掾史案事郡国及休告从家还至府辄白四方异闻或有逆贼风雨灾变郡不上相辄奏言之此最得宰相太体後之为相者则或不然好逞私智喜变祖宗之法度欺蔽人主恶言天下灾异喜变法度则纲纪乱恶言灾异则人主骄此大患也【元城语录】
公为相治居第於封丘门内听事前仅容旋马或言其太隘公笑曰居第当传子孙此为宰相厅事诚隘为太祝奉礼厅事已寛矣【温公训俭】
王旦　魏国文正公
字子明魏州人中进士第位至太尉配享真宗庙庭
王晋公祜事太祖为知制诰太祖遣使魏州以便宜付之告曰使还与卿王溥官职时溥为相也魏州节度使符彦卿有飞语闻于上祜至魏得彦卿家僮二人挟势恣横以便宜决配而已及还朝太祖问曰汝敢保符彦卿无异意乎祜曰臣以百口保彦卿又曰五代之君多因猜忌杀无辜故享国不长愿陛下以为戒帝怒其语直贬护国行军司马华州安置祜赴贬亲宾送于都门外谓祜曰意公作王溥官职矣祜笑曰祜不做儿子二郎必做二郎者旦也祜知其必贵手植三槐于庭曰吾子孙必有为三公者已而果然天下谓之三槐王氏云【闻见录】
公通判郑州建言请天下置常平仓以抑兼并为学士尝奏事退上目送之曰为朕致太平者必斯人也
真宗为皇太子太子谕德见公称太子学书有法公曰谕德之职止于是邪【欧公撰神道碑】
张士逊言皇太子学书甚好公曰皇太子不待应举选不必学书由是文懿日以善道规赞皇太子【遗事】
赵德明言民饥求粮百万斛大臣皆曰德明新纳誓而敢违请以诏书责之真宗以问公公请敕有司具粟百万于京师诏德明来取上大喜德明得诏慙且拜曰朝廷有人【碑】
契丹奏请岁给外别假钱币上以示公公曰东封甚近车驾将出以此探朝廷之意耳上曰何以答之公曰止当以微物而轻之也乃于岁给三十万物内各借三万仍谕次年额内除之契丹得之大慙次年复下有司契丹所借金帛六万事属微末仰依常数与之今後永不为例【遗事】
大中祥符中天下大蝗真宗使人于野得死蝗以示大臣明日他宰相有袖死蝗以进者曰蝗实死矣请示於朝率百官贺公独以为不可後数日方奏事飞蝗蔽天上顾公曰使百官方贺而蝗如此岂不为天下笑邪【碑】
宦者刘承规以忠谨得幸病且死求为节度使真宗以语公曰承规待此以瞑目公执以为不可曰他日将有求为枢密使者奈何至今内臣官不过留後【碑】
薛简肃公天禧初为江淮发运司辞公公但云东南民力竭矣薛退谓人曰真宰相之言也【湘山野录】
张士逊出为江西转运使辞公且求教公从容曰朝廷榷利至矣张起谢後迭更是职思公言未尝求锥刀之利识者曰此运使最识大体【遗事】
景德中李迪贾边皆举进士有名当时及就省试主文咸欲取之既而皆不与取其卷视之迪以赋落韵边以当仁不让於师论以师为衆与注疏异说乃为奏具道所以乞特收试时公为相议曰迪虽犯不考然出於不意其过可恕如边特立异说将令後生务为穿凿渐不可长遂收迪而黜边【国朝事实】
宫禁火灾公驰入对上惊惶语公曰两朝所积朕不妄费一朝殆尽诚可惜也公对曰陛下富有天下财帛不足忧所虑者政令赏罚有不当臣备位宰相天灾如此臣当罢免继上表待罪上乃降诏罪已许中外上封事言朝政得失後有大臣言非天灾乃某王宫失火禁请置狱出其状当斩决者数百人公持以归翌日乞独对曰初火灾陛下降诏罪已臣上表待罪今反归咎于人何以示信且火虽有迹宁知非天谴邪果欲行法愿罪臣始以明无状上欣然听纳减死者几百辈【遗事】
中书有事关送密院事碍诏格寇公在枢府特以闻上以责公公拜谢引咎堂吏皆遭责罚不踰月密院有事送中书亦违旧诏堂吏得之欣然呈公公曰却送与密院吏出白寇公寇大慙翌日见公曰同年甚得许大度量公不答【名臣遗事】
公在中书寇公在密院中书偶倒用了印寇公须勾吏人行遣他日枢院亦倒用了印中书吏人呈覆亦欲行遣公问吏人汝等且道密院当初行遣倒用印者是否曰不是公曰既是不是不可学他不是【龟山语录】
王钦若陈尧叟马知节同在枢府一日上前因事忿争上召公公至则见钦若諠譁不已马公流涕曰愿与钦若同下御史府公乃叱钦若曰王钦若对上岂得如此下去上大怒乃命下狱公从容曰钦若等恃陛下顾厚上烦陛下谴诃当行朝典然观陛下天顔不怡愿且还内来日取旨上许之翌日上召公问钦若等事当如何公曰当黜然未知坐以何罪上曰朕前忿争无礼公曰陛下奄有天下而使大臣坐忿争无礼之罪恐外国闻之无以威远愿至中书召钦若等宣示陛下含容之意且戒约之俟少间罢之未晚上曰非卿言朕固难忍月余皆罢【遗事】
王曾张知白陈彭年参预政事因白公曰每奏事其间有不经上览者公但批旨奉行恐人言之以为不可公逊谢而已一日奏对公退诸公留身上惊曰有何事不与王旦同来诸公以前说对上曰旦在朕左右多年朕察之无毫髪私自东封後朕谕以小事一面奉行卿等当谨奉之诸公退而愧谢公曰向蒙谕及不可自言曾得上旨然今後更赖诸公规益【名臣遗事】
寇凖为枢使当罢使人私公求为使相公大惊曰将相之任岂可求耶且吾不受私凖深恨之已而制出除凖武胜军节度使同中书门下平章事凖入见泣涕曰非陛下知臣何以至此真宗具道公所以荐凖者凖始愧叹以为不可及【碑】
谏议大夫张师德谒向文简曰师德两诣王相公门皆不得见恐为人轻毁望公从容明之一日方议知制诰公曰可惜张师德向公曰何谓公曰累于上前说张师德名家子有士行不意两及吾门状元及第荣进素定但当静以待之耳若复奔竞使无阶而进者当如何也向公方以师德之意启之公曰旦处安得有人敢轻毁人但师德後进待我浅也向公固称师德适有阙望公弗遗公曰第缓之使师德知聊以戒贪进激薄俗也【名臣遗事】
张尚书知成都召还朝议以任中正代之言者以为不可时公为相上责问之对曰非中正不能守咏之规他人往妄有变更矣上是之言者亦服王之能用人也【湘山野录】
以病求罢入见滋福殿真宗曰朕方以大事托卿而卿病如此因命皇太子拜公公言皇太子盛德必任陛下事因荐可为大臣者十余人其後不至宰相者李及凌策而已然亦皆为名臣【碑】
公久疾不愈上命肩舆入禁中使其子雍与直省吏扶之见于延和殿命曰卿万一有不讳使朕以天下事付之谁乎公谢曰知臣莫若君时张咏马亮皆为尚书上曰张咏如何不对又曰马亮何如不对上曰试以卿意言之公强起举笏曰以臣之愚莫若寇凖上怃然有间曰凖性刚褊卿更思其次公曰他人臣不知也公薨岁余上卒用凖为相
王太尉荐莱公为相莱公数短太尉于上前而太尉专称其长上一日谓太尉曰卿虽称其美彼专谈卿恶太尉曰理固当然臣在相位久政事阙失必多凖对陛下无所隐益见其忠直此臣所以重凖也上由是益贤太尉初莱公在藩镇尝因生日造山棚大宴又服用僭侈为人所奏上怒甚谓太尉曰寇凖每事欲效朕可乎太尉徐对曰凖诚贤能无如騃何上意遽解曰然此正是騃耳遂不问【并记闻】
莱公在长安因生日为会有所过当转运使以闻上怒以状示公公览状笑曰凖许大年几尚騃耶因奏请录付凖使自知过凖惶恐待罪【名臣遗事】
陈彭年任翰林学士日求对归诣政府公延见之陈起呈其状曰科塲条贯公投之于地曰内翰做官几日待隔截天下进士陈惶惧而退时向文简同在中书一日陈再来公不见曰令到集贤厅相见既而向出陈所留文字公瞑目取纸封之向曰何不一览公曰不过兴建符瑞图进耳【遗事】
公常与杨文公评品人物杨曰丁谓久远果何如对曰才则才矣语道则未它日在上位使有德者助之庶得终吉若独当权必为身累後谓果被流窜
真宗欲命王钦若作相公曰钦若遭逢陛下恩礼已隆且乞在枢密院两府亦均臣见祖宗朝未尝有南方人当国虽古称立贤无方然须贤士乃可臣为宰相不敢沮抑人此亦公议也上遂止後公罢钦若乃相出语人曰为王公迟却我十年作相【并遗事】
公每有赐予见家人置于庭下瞑目而叹曰生民膏血安用许多【名臣遗事】
公以俭约率子弟使在富贵不为骄侈兄子睦欲举进士公曰吾常以太盛为惧其可与寒士争进至其薨也子素犹未官遗表不求恩泽【碑】
公母弟傲不可训一日遇冬至祠家庙列百壶于堂前弟皆击破之家人惶骇公忽自外入见酒流满地不可行俱无一言但摄衣步入其後弟忽感悟复为善终亦不言【韩魏公别录】
公每见家人服饰似过即瞑目曰吾门素风亦至于此亟令减损故家人或有一衣稍华必于车中易之不敢令公见焉【遗事】
有货玉带者公弟以呈公公曰如何弟曰甚佳公命系之曰还见佳否弟曰系之安得自见公曰自负重而使观者称好无乃劳乎我腰间不称此物亟还之平生所服止于赐带【名臣遗事】
太尉不置田宅曰子孙各当念自立何必田宅置之徒使争财为不义耳【温公日录】
太尉局量寛厚未尝见其怒饮食有不精洁者但不食而已家人欲试其量以少埃墨投羮中公唯啖饭而已家人问其何以不食羮曰我偶不喜肉一日又墨其饭公视之曰吾今日不喜饭可具粥其子弟愬于公曰庖肉为饔人所私食肉不饱乞治之公曰汝辈人料肉几何曰一斤今但得半斤食其半为饔人所廋食肉不饱公曰尽一斤可得饱乎曰固当饱曰此後人料一斤半可也其不发人过皆类此尝宅门坏主者彻屋新之暂于廊庑下启一门出入公至侧门门低据鞍俯伏而过都不问门毕复行正门亦不问有控马卒岁满辞公问汝控马几时曰五年矣公曰吾不省有汝既去复呼回曰汝乃某人乎于是厚赠之乃是逐日控马但见背未尝视其面因去见其背方省【笔谈】
李文靖居相位公来预朝政一日便殿论边事退公叹曰何日边候彻警使吾辈得为太平宰相文靖不答至中书独召公语云唯圣人能外内无患自非圣人外宁必有内忧譬人有疾常在目前则知忧而治之沆死子必为相遽与敌和亲一朝疆场无事不有盘游之乐必兴土木之工矣及祥符间契丹既修好兵革不用近习任事之人始建议封泰山祀汾隂筑玉清昭应宫崇奉天书耗用浸广公常悒悒不自得然不忍独善其身以去曰谁为国家抗羣小者乃荐先祖文靖公【吕夷简】暨王沂公【曾】等二十余人布列于位小人卒不能胜而成仁宗持盈之业公之勲也【吕氏家塾记】
契丹既受盟而归寇公每有自多之色虽上亦以自得也王钦若深患之一日从容言于上曰此春秋城下之盟也诸侯犹且耻之而陛下以为功臣窃不取真宗愀然不乐曰为之奈何钦若度上厌兵即谬曰陛下以兵取幽燕乃可刷耻上曰河朔生灵始免兵祸吾安能为此可思其次钦若曰唯有封禅泰山可以镇服四海夸示外国然自古封禅当得天瑞然後可为也既而又曰天瑞安可必得前代盖有以人力为之者惟人主深信而崇奉之以明示天下则与天瑞无异也上久之乃可然旦方为相上心惮之曰王旦得无不可乎钦若曰臣得以圣意谕旦宜无不可乘间为旦言之旦黾勉而从然上意犹未决莫与筹之者他日晚幸秘合唯杜镐方直宿上骤问之曰古所谓河图洛书果何事耶镐老儒不测上旨漫应之曰此圣人以神道设教耳适与上意会上由此意决遂召旦饮酒于内中懽甚赐以樽酒曰此酒极佳归与妻孥共之既归发之乃珠子也由是天书封禅等事旦不复异议旦为相才有过人者然至此不能力争议者少之【龙川志】
真宗临御岁久中外无虞与羣臣燕语或劝以声妓自乐公性俭约初无姬侍其家以二直省官治钱上使内东门司呼二人者责限为相公买妾仍赐银三千两二人归以吿公公不乐然难逆上旨遂听之盖公自是始衰数岁而捐馆舍初沈伦家破其子孙鬻银器皆钱塘钱氏昔以遗中朝将相者花篮火筩之类非家人所有直省官与沈氏议止以银易之具白于公公嚬蹙曰吾家安用此其後姬妾既具乃呼二人问昔沈氏作器尚再可求否二人谢曰向私以银易之今见在也公喜用之如素有声色之移人如此【龙川志】
宋名臣言行录前集卷二

[book_title]前集卷三
钦定四库全书
宋名臣言行录前集卷三
宋　朱子　纂集
向敏中　文简公
字常之开封人登进士第相真宗
太宗飞白书张咏及公名付中书曰二人者名臣为朕记之公出知永兴军会邦人大傩有告禁卒欲倚傩为乱者密使麾兵被甲衣袍伏庑下幕中明日尽召宾僚兵官置酒纵閲无一人预知者命傩入先令驰骋于中门外後召至阶公振袂一挥伏卒齐出尽擒之果各怀短刃即席诛之剿讫屏户亟命灰沙扫庭张乐宴饮宾从股栗
除右仆射麻下日翰学李昌武当对真宗谓之曰朕自即位未尝除右仆射今日以命敏中此殊命也敏中应甚喜对曰臣未知宣麻亦不知敏中何如上曰敏中今日门下贺客必多卿往观之明日却对来勿言朕意也昌武候丞相归乃往见门无一人昌武径入见之徐贺曰今日闻降麻士大夫莫不欢慰公但唯唯又曰自上即位未尝除端揆自非德重眷殊何以至此公复唯唯又历陈前世为仆射者勲劳德业之盛礼命之重公亦唯唯卒无一言既退复使人至庖厨中问今日有无亲戚宾客宴饮者亦寂无一人乃具以所见对上笑曰敏中大耐官职
公在西京有僧暮过村民家求寄止主人不许僧求寝於门外车厢中许之夜有盗入其家自墙上扶一妇人并囊衣而出僧适不寐见之自念不为主人所纳宿今主人亡其妇及财明日必执我诣县官矣因夜亡去走荒草中忽堕眢井则妇人已为盗所杀先在其中矣明日主人搜访得之井中执以诣县掠治僧自诬云与子妇奸诱与俱亡恐为人所得因杀之投井中暮夜不觉失足亦坠其中赃在井傍亡失不知何人所取狱成言府府皆不以为疑独公以赃不获疑之引僧诘问数四僧服罪但言某前生当负此人死公固问之乃以实对公密使吏访其贼吏食于村店店妪闻其自府中来不知其吏也问之曰僧之狱何如吏绐之曰昨日已笞死矣妪曰今获贼何如吏曰已误决此狱矣虽获贼亦不问也妪曰言之无伤矣妇人者乃此村少年某甲所杀也吏曰其人安在妪指示其舍吏就舍中掩捕获之案问具服并得其赃一府咸以为神
时旧相出镇者多不以吏事为意唯公勤于政事所至着称上曰大臣出临四方唯敏中勤心于民事耳于是有复用之意
陈恕　晋公
字仲言洪州人中进士第位至参政
公总领计司多年每便殿奏事太宗或未深察必形诮让公歛板踧缩退至殿壁负墙而立若无所容俟帝意稍解复进慤执前奏终不改易如是或至三四上以其忠亮多从其议故当时言称职者公为之首【沂公笔录】
恕长于心计为盐铁使厘去宿弊大益兴利太宗深器之尝御笔题殿柱曰真盐铁陈恕【掇遗】
恕为三司使将立茶法召茶商数十人俾各条利害公閲之第为三等语副使宋太初曰吾观上等之说取利太深此可行于商贾而不可行于朝廷下等固灭裂无取唯中等之说公私皆济吾裁损之可以经久于是始为三说法行之数年货财流通公用足而民富实世言三司使之才以恕为称首後李谘为使改其法而茶利浸失後虽屡变非公之旧法也【东轩笔録】
公自升朝入三司为判官既而为盐铁使又为总置使洎罢参政复为三司使首尾十八年精于吏事朝廷藉其才晚年多病乞解利权真宗谕曰卿求一人可代者时莱公罢枢使归班公即荐以自代上用莱公为三司使而以公为集贤学士判院事莱公入省检寻公前後改革兴立事件类为方册自是计使无不循其旧贯李谘为三司使始改茶法而公之规模渐革向之方册亦稍稍除削今则无复存矣【东轩笔录】
恕为三司使真宗命具中外钱谷大数以闻恕诺而不进久之上屡趣之恕终不进上命执政诘之恕曰天子富于春秋若知府库充实恐生侈心是以不敢进上闻而善之【记闻】
恕领春官以王沂公为举首岁中拔刘子仪于常选自云吾得二俊名世才也是不愧于知人【谈丛】
公素不喜释氏尝请废译经院辞甚激切真宗曰三教之兴其来已久前代毁之者多矣但存而不论可也
张忠定閲邸报忽再言可惜许门人李畋请问之曰参政陈恕亡也斯人难得唯公唯正为国家歛怨于身斯人难得退为诗哭之【乖崖语录】
世称恕为三司使改茶法岁计几增十倍予为三司使时考其籍自景德中北戎入寇之後河北籴便之法荡尽後茶利十丧其九恕在任值北虏讲解商人顿复岁课遂增虽云十倍之多考之尚未盈旧额至今称道盖不虞之誉也【笔谈】
张咏　忠定公
字复之濮州人中进士第位至工部尚书
公令崇阳民以茶为业公曰茶利厚官将榷之不若早自异也命拔茶而植桑民以为苦其後榷茶他县皆失业而崇阳之桑皆已成为绢而比者岁百万匹民富至今【谈丛】
公在崇阳尝坐城门下见里人有负菜而归者问何从得之曰买之市公怒曰汝居田里不自种而食何惰耶笞而遣之【仝上】
公在银台时张永德为并代帅小校犯法杖之而死有诏按罪公封还诏书曰永德方被边寄若责一小校遂摧辱之臣恐帅体轻而小人慢上矣不纳既而果有营卒胁刺其大校者上始寤公言面加慰劳【韩魏公撰神道碑】
淳化四年冬东西两川旱民饥吏失救恤寇大起五年正月贼首李顺陷成都府诏王继恩充招安使率兵讨之复命公知成都府事五月继恩破贼收成都上留公至秋始遣行时关中率民负粮以饷川师道路不絶公至府问城中所屯兵尚三万人而无半月之食公访知盐价素高而廪有余积乃下其估听民得以米易盐民争趋之未踰月得米数十万斛军中喜而呼曰此翁真善干国事者时益虽收复诸郡余寇尚充斥继恩恃功骄恣不复出兵日以娱燕为事军不戢往往剽夺民财公于是悉擒招安司吏至庭面数其过将尽斩之吏皆股栗求活公曰汝帅聚兵玩寇不肯出皆汝辈为之今能亟白乃帅分其兵尚可免死吏曰唯公所命兵不分愿就戮公释之继恩即日分兵邻州不数日减城中兵半既而诸军请食马刍粟公命以钱给之继恩诟曰马不食钱给钱何也公召谓曰今贼余党所在尚多民不敢出招安使顿兵城中不即讨刍粟民所输今城外皆寇也何由得之继恩惧即出城讨贼公计军食有二岁备乃奏罢陕西运粮上喜曰向益州日以运粮为请咏至方踰月已有二岁备此人何事不能了朕无虑矣公以顺党始皆良民一旦为贼胁从当示以恩信许其自新即掲榜谕之已而首者相踵公皆释其罪使归田里一日继恩械贼数十人请公行法公询之悉皆前所自首者复纵之继恩恚而问公公曰前日李顺胁民为贼今日仆化贼为民不亦可乎公度继恩日横以状闻上命上官正为招安使顺之余党公抚安于内正擒讨于外再閲月而两川平【碑】
西川都巡检使韩景佑为所部广武卒刘旰所逐掠怀安军破汉州公方会僚属报至饮燕如故贼又掠卭蜀将趋益报者愈急公复不问其夕召上官正谓曰贼始发不三四日破数郡势方鋭不可击气骄敢逼吾城乃送死耳请出兵北至方井当遇贼破之必矣正即受教行至方井果遇贼一战斩旰首余党尽平衆亦服公料敌制胜人所不及【碑】
讨刘旰兵回有以斩首级求赏者公曰当奔突交战之际岂暇获其首耶此必战後剪来知复是谁殿直段伦曰学士果神明也当时随伦为先锋入贼用命者皆中伤破体主帅令付营将理矣公命悉舁以来先录其功带首级者次之于是军情以公赏罚至当相顾欢跃【语录】
公性刚毅因责决一吏彼枝辞不伏公曰这的莫要劒吃彼云决不得吃剑则得公牵出斩之以狥军吏愕眙相顾自是俱服公之威信令出必行【语录】
初知益州斩一猾吏前後郡守所倚任者吏称无罪公封判令至市曹读示之既闻断辞告市人曰尔辈得好知府矣盖李顺尝有死罪此吏纵之也【仝上】
有僧行止不明有司执之以白公公判其牒曰勘杀人贼既而按问果一民也与僧行于道中杀僧取其祠部戒牒二衣因自披剃为僧寮属问何以知之公曰吾见其额上犹有系巾痕也【记闻】
民间讹言有白头老翁午後食人男女公召犀浦谓曰近讹言惑衆汝归县去访市肆中归明人尚为乡里患者必大言其事但立证解来明日果得之公遂戮于市即日帖然夜市如故公曰妖讹之兴沴气乘之妖则有形讹则有声止讹之术在乎识断不在厌胜
李顺党中有杀耕牛避罪逃亡者公许其首身拘母十日不出释之复拘其妻一宿而来公断云禁母十夜留妻一宵倚门之望何疎结髪之情何厚旧为恶党今又逃亡许令首身犹尚顾望就市斩之于是首身者继至并遣归业民悉安居【并语录】
公守蜀兵火之余人怀反侧一日合军大閲始出衆遂嵩呼者三公亦下马东望而三呼复揽辔行衆不敢讙或以告魏公公曰当是时琦亦不敢措置【尘史】
公镇成都一日见一卒抱小儿在廊下戏小儿忽怒扯其父公见之集衆语曰此方悖逆乃自习俗幼已如此况其长成岂不为乱遂杀之【巵史】
公尝以蜀地素狭游手者衆事宁之後生齿日繁稍遇水旱则民必艰食时米?直钱三十六乃按诸邑田税如其价岁折米六万斛至春籍城中细民计口给劵俾输元估籴之奏为永制逮今七十余年虽时有灾馑米甚贵而益民无馁色者公之赐也【碑】
公凡有兴作先帖诸县于民籍中系工匠者具帐申来分为四番役十日满则罢去夏则卯入午歇一时冬抵莫放各给木札一幞以御寒工徒皆悦有一瓦匠因雨乞假公判云天晴盖瓦雨下和泥事虽至微公俱知悉【巵史】
公寝室中张灯炷香通夕宴坐郡楼上鼓番漏水历历分明傥一刻差必诘之守籖者指名伏辜谓公为神明公曰鼓角为中军号令号令在前尚不分明其余外事将如何也【语录】
公有清鉴善臧否人物凡所荐辟皆方亷恬退之士尝曰彼好奔竞者将自得之何假吾举【碑】
转运黄虞部好举时才之士公劝曰大凡举人须举好退者好退则亷谨知耻若举之忠节愈坚少有败事莫举奔竞者奔竞则能曲事谄媚求人知已若举之必矜才好利累及举官故不少矣其人既解奔竞又何须举他【语录】
益不贡士几二十年学校颓废公察郡人张及李畋张逵者皆有学行为乡里所服遂延奬加礼笃勉就举後三人登科历美官于是两川学者知劝文风益振【碑】
公每断事有情轻法重情重法轻者必为判语读以示之蜀人镂板谓之戒民集大抵以敦风俗笃孝义为本也【湘山野録】
公在杭有富民病将死子方三岁乃命其婿主其赀而与婿遗书曰他日欲分财即以十之三与子七与婿子时长立果以财为讼婿持其书诣府请如元约公閲之以酒酹地曰汝之妇翁智人也时以子幼故以此属汝不然子死汝手矣乃命以其财三与婿而子与七皆泣谢而去服公明断【碑】
公之自蜀还也诏以谏议大夫牛冕代公公闻之曰冕非抚御才其能绥辑乎踰年果致王均之乱逐冕据益州後虽讨平之而民尚未宁上以公前治蜀威惠在人复以公为枢密直学士迁刑部侍郎知益州蜀民闻之鼓舞相庆如赤子久失父母而复来鞠我公知民信已易严以寛凡令下人情无不慰惬蜀郡复大治上命谢涛抚蜀谕公曰得卿在蜀朕不复有西顾之忧因诏公铸景德大钱于嘉卭州一当小鉄钱十铜钱一千今便之【碑】
公问李畋曰百姓果信我否对曰侍郎威惠及民民皆信服公曰前一任则未也此一任应稍稍耳秀才只此一个信五年方得成【语录】
范延贵为殿直押兵过金陵公为守因问曰天使沿路来还曾见好官员否延贵曰昨过袁州萍乡县邑宰张希顔者虽不识之知其好官员也公曰何以言之延贵曰自入县境驿传桥道皆完葺田莱垦辟野无惰农及至县则?肆无赌博市易不敢諠争夜宿邸中闻更鼓分明以是知其必善政也公大笑曰希顔固善矣天使亦好官员也即日同荐于朝希顔後为发运使延贵亦为合门祗候皆号能吏也【东轩笔録】
公自金陵入苦脑疽未陛见御史合门累奏上寛其告俾养疾公恨不得面陈所怀乃抗论近年虚国家帑藏竭生民膏血以奉无用之土木者皆贼臣丁谓王钦若啓上侈心之所为也不诛死无以谢天下章三上不报出知陈州【燕谈】
公在陈一日方食邸报至公且食且读既而抵案恸哭者久之哭止复弹指久之弹止骂詈久之乃丁谓逐莱公也公自知祸必及已乃延三大户于便坐与之博?间出彩骰子胜其一坐乃买田宅为归计以自污晋公闻之亦不害也余谓此智者为之贤者不为也贤者有义而已宁避祸哉祸岂可避耶【谈丛】
公少学剑乐为奇节有士人游宦远郡为仆夫持其不法事恐之且欲其女为妻即止岁久益恣横不可制咏寓传舍知其事即阳假此仆为驭单骑出城至林麓中斩之而还【蒙求】
公寝室中无侍婢服玩之物閴如也李畋尝侍坐庑下因谓公寝禅室不如公哂曰吾不为轻肥为官以至此吾往年及第後以诗寄傅霖逸人云前来失脚下渔矶苦恋明时未得归寄与巢由莫相笑此心不是爱轻肥岂今日之言也【语录】
王均李顺之乱官于蜀者多不挈家以行公知益州单骑赴任官属惮其严莫敢畜侍婢公不欲絶人情遂自买一婢以侍巾栉自此官属稍稍置姬侍矣公还阙呼婢父母出赀以嫁之仍处女也一日有术士上谒自言能鍜汞为白金公即市汞百两俾鍜一火而成不耗铢两公立命工煆为一大香炉凿其腹曰充大慈寺殿上公用送寺中以酒榼遗术者而絶之【笔录】
公尝访陈搏一见公厚遇之顾谓子弟曰此人于名利澹然无情达必为公卿不达则为帝王师【碑】
少时谒华山陈图南遂欲隐居陈曰公方有官职未可议此其势如失火家待君救火岂可不赴也
公去蜀留一卷实封文字与僧正希白云候十年观此後十年公薨于陈讣至蜀人罢市号恸希白为公设大会斋请知府凌策发所留文字乃公画像自为赞云乖则违俗崖则絶物乖崖之名聊以表德因号乖崖公
公曰事君者亷不言贫勤不言苦忠不言已效公不言已能可以事君矣
谓李畋曰大小之事皆须用智智犹水也不流则腐凡百不用智则临大事之际宁有智来
公曰临事有三难能见一也见而能行二也当行必果决三也
谓李畋曰子知公事有隂阳否对曰未也曰凡百公事未着字前则属阳阳主生也通变由之着字後属隂隂主刑也刑贵正名名不可改
又曰子异日为政信及于民然後教之言及于义然後劝之动而有礼然後化之静而无私然後民安而乐业矣行斯四者在先率其身
李畋苦痁既瘳请谒公曰子于病中曾得移心法否对曰未也公曰人能于病中移其心如对君父畏之慎之静久自愈【并语录】
苏轼书公帖後云以寛得爱爱止于一时以严得畏畏止于力之所及故寛而见畏严而见爱皆圣贤之难事所及者远矣张公治蜀用法之严似孔明孔明与公遗爱皆至今盖尸而祝之社而稷之也
马知节　正惠公
字子元幽州人以父功补官位至枢密
公年十八监彭州兵马以严饬见惮如老将
监博州兵马时刘延让败于君子驿而契丹归矣公方料丁壮集刍粮缮城治械如寇至吏民初不悦其生事已而契丹果至度不可攻乃去
知延州至郡羌以兵觑边会上元开门张灯视以无为而羌卒不能为寇
除枢密副使当时契丹已盟大臣方言符瑞而公每不然之独从容极言天下虽安不可忘战去兵之意真宗多以公言为是【并王荆公撰神道碑】
真宗末王钦若每奏事或怀数奏出其一二余皆匿之既退以已意称圣旨行之尝与知节俱奏事上前钦若将退知节目之曰怀中奏何不尽出之【记闻】
公与同列奏对次忽厉声曰王钦若等读尽劄子莫谩官家公退见王文正词色尚怒因语公曰诸子上前议论如此知节几欲以笏击死之但恐惊动君相耳公叹抚久之【文正遗事】
真宗东封泰山车驾发京师上及从官皆蔬食封禅礼毕上劳王旦等曰卿等久食蔬不易旦等皆再拜知节独进言蔬食者惟陛下一人耳旦等在道与臣同次舍无不私食肉旦等再拜曰诚如知节之言【记闻】
曹玮　武穆公
字宝臣武惠王之子以父任补官位至枢密配享真宗庙庭
知渭州图泾原环庆两路山川城郭战守之要以献真宗留其一枢密院以其一付本路使诸将出兵皆按图议事【荆公撰行状】
曹侍中将薨太宗亲临视之问以後事对曰臣无可言固问之对曰臣二子璨与玮材器有取皆堪为将上问其优劣对曰璨不如玮已而果然玮知秦州尝出循城以城上遮箭版太高召主者令下之主者对曰旧如此久矣玮怒曰旧固不可改耶命斩之僚佐以主者老将谙兵事罪小宜可赦皆谏玮玮不听卒诛之军中慑伏玮在秦州有士卒十余人叛赴虏中军吏来告玮方与客围棊不应吏亟言之玮怒叱之曰吾固遣之去汝再三显言耶虏闻之亟归告其将尽杀之【记闻】
公在边蕃部有过恶者皆平定之每以饯将官为名出郊而兵马次序以食品为节若曰下某食即某队发比至水饭则捷报至矣【东莱记事】
公为将几四十年用兵未尝败衂尤有功于西方旧羌杀中国人得以羊马赎死如羌法公谓如此非所以尊中国而爱吾人奏请不许其赎陕西岁取边人为弓箭手公以塞上废地募人为之若干亩出一卒若干亩出一马至其种歛为发州兵戍守至今边赖以实所募皆为精兵玮募弓箭手使驰射校强弱胜者予田二顷再更秋获课市一马马必胜甲然後官籍之则加田五十亩至三百人以上团为一指挥择要害处为筑堡使自堑其地为方田环之立马社一马死衆为出钱市马开边濠率令深广丈五尺山险不可堑者因其峭絶治之使足以限虏後皆为法自三都之战威震四海唃厮罗闻公姓名即以手加颡在天雄契丹使过魏地辄隂勒其从人无得高语疾驱至多惮公不敢仰视
天雄卒有犯法衆谓狱具必杀之公乃处以常法或以为疑公笑曰临边对敌斩不用命者所以令衆吾非喜杀也平时治内郡安事此乎初守边时山东知名士贾同造公客外舍公欲按边即同舍邀与俱同问从兵安在曰已具既出就骑见甲士三千环列不闻人马声同归语人曰玮果名将也公为将不如其父寛然自为一家云
公好读书所如必载书数两兼通春秋公谷左传而尤熟于左氏【并行状】
宝元中王忠穆公为枢密使河西首领赵元昊叛上问边备辅臣皆不能对明日枢密四人皆罢忠穆谪虢州翰林学士苏公仪与忠穆善出城见之忠穆谓公仪曰騣之此行前十年已有人言之公仪曰必术士也忠穆曰非也昔时为三司盐铁副使疏决狱囚至河北时曹南院自陕西谪官初起为定帅騣至定治事毕玮谓騣曰决事已毕自此当还明日愿少留一日欲有所言騣爱其雄才又闻欲有所言遂为之留明日具馔甚简俭食罢屛左右曰公满面权骨不为枢副即边帅或谓公当作相则不然也然不十年必总枢柄此时西方当有警公宜预讲边备蒐閲人才不然无以应卒騣曰何以见教曹曰玮在陕西日河西赵德明尝使人以马博易于中国怒其息微欲杀之莫可谏止德明有一子方十余岁极谏不已曰以战马资邻国已是失计今更以货杀边人则谁肯为我用者玮闻其言私念之曰此子欲用其人矣是必有异志闻其尝往来牙市中玮欲一识之屡使人诱致之不可得乃使善画者图其貌观之真英物也此子必须为边患计其时节正在公秉政之日公其勉之騣是时殊未以为然今知其所画乃元昊也【笔谈】
宋名臣言行录前集卷三

[book_title]前集卷四
<史部,传记类,总录之属,宋名臣言行录>
钦定四库全书
宋名臣言行录前集卷四
宋　朱子　纂集
毕士安　文简公
字仁叟代州人举进士相真宗
端拱中诏王府官各上所为文帝问近臣曰文吾既知之其行孰优皆以公对帝喜曰是也以本官知制诰召为翰林学士大臣以张洎言帝曰洎视士安词义践历固不减但履行远在其下耳
契丹谋入寇公首疏五事陈选将饷兵理财之策甚备帝多纳用中书阙宰相乃进公参政入谢帝曰未也行且相卿然时方多事求与卿同进者其谁可曰寇凖兼资忠义善断大事此宰相才也帝曰闻其刚使气对曰凖资方正慷慨有大节忘身狥国秉道疾邪此其素所蓄积也朝臣罕出其右者第不为流俗所喜今天下之民虽蒙休德涵养安佚而西北跳梁为边境患若凖者所宜用也帝曰然当藉卿宿德镇之不閲月拜公本官平章事寇公并命而以公监修国史位在上既而契丹益犯边北州皆警二公始合议请帝幸澶渊
公虽贵奉养无异平素未尝殖产为子孙计故天下称其清王文正为相尝面奏曰士安仕至辅相而四海无田园居第没未终丧家用已绌今其妻贷于臣家其不负陛下可见矣【并刘莘老撰神道碑】
真宗诏选官校勘三国志晋唐书或言两晋事多鄙恶不可流行者上以语宰相公曰恶以戒世善以劝後善恶之事春秋备载上然之命刋刻【蓬山志】
寇凖　莱国忠愍公
字平仲华州人中进士第相真宗
太宗幸魏时公年十六以父陷蕃上书行在辞色激昂举止无畏上壮之命有司记姓名後二年进士及第寖以贵显【遗事】
公年十九举进士时太宗取人多问其年年少者往往罢遣或教公增其年公曰吾初进取可欺君耶
知归州巴东县每期会赋役不出符移唯具乡里姓名掲县门民莫敢後者尝赋诗有野水无人渡孤舟尽日横之句时以为若得用必济大川手植双栢于县庭至今民以比甘棠谓之莱公栢【政要】
太宗时公为员外郎奏事忤上旨上拂衣起欲入禁中公手引上衣令上复坐决其事然後退上由是嘉之尝曰朕得寇凖犹唐文皇之得魏郑公也【记闻】
太宗时一岁大旱天子以为忧尝辇过馆中泛以问衆皆曰水旱天数也尧汤所毋奈何凖独曰朝廷刑罚偏颇凡天旱为是发耳上怒起入禁中顷之召凖问所以偏颇状凖曰愿召两府至前臣即言之有诏召两府入凖乃言曰某子甲坐赃若干少尔罪乃至死参政王沔其弟淮盗所主财至千万以上顾得不死刑罚非偏而何上顾问沔沔顿首谢即皆罢去其暮遂大雨上大喜以凖可用遂骤进【刘贡父撰莱公传】
公性忠朴喜直言无顾避时人语曰寇凖上殿百僚股栗【遗事】
公在青州太宗久不豫驿召还问後事公曰知子莫若父臣愚不当与也固问之公再拜曰臣观诸皇子惟夀王得人心上大悦遂定策以夀王为太子谒太庙还六宫登楼以观百姓皆合手叩额歌呼相庆曰少年天子也【遗事】
契丹犯澶渊急书一夕凡五至莱公不发封饮笑自如明日同列以闻真宗大骇取而发之皆告急也大惧以问公曰陛下欲了欲未了耶曰国危如此岂欲久耶曰陛下欲了不过五日尔其说请幸澶渊上不语同列惧欲退公曰士安等止候驾起从驾而北上难之欲还内公曰陛下入则臣不得见而大事去矣请无还而行也遂行六军百司追而及之【谈丛】
天子北巡至澶州敌骑已过魏府矣上疑不欲渡河驻南澶州凖劝上北渡以固衆心毋令敌得乘胜上犹豫未决时陈尧叟劝上避之蜀王钦若劝上避之金陵上以问凖凖曰谁为陛下画此计者上曰顾所画何如耳毋问其名凖曰臣姑欲知之先斩此曹以令天下且先帝建都埀五十年天下财用兵甲聚于京师宗庙社稷之所寄也不幸有事陛下当与臣等以死守之今一旦弃去非复陛下所有若盗贼因缘而起陛下当何归乎上喟然凖又劝上北渡上犹未决因起更衣凖亦下殿去时高琼为殿前都指挥使宿卫殿下凖谓琼曰事当奈何太尉胡不一言琼曰相公谋之庙堂琼何敢与知然相公所以谓上何准曰今渡河则河北不劳力而定不渡则敌日益炽人心不敢自固虽有智者不能善其後矣琼呼曰陛下听凖语凖言是也上还问之语良久凖即趣琼以其兵先渡又自牵马奉上上乃从之既至澶州上御城北门凖居上前上尽以军事委凖凖因承制专决号令明肃士卒喜悦敌数千骑乘胜薄城下有诏吏士迎击之斩获大半敌乃引退不敢复逼会暮上还宫留凖居城上上使人视凖何为曰凖方饮酒歌笑上未尝不释然也相持十余日契丹计索始请和既有约矣又率其衆诈欲填壕会有飞矢射其统军杀之契丹大扰其请和遂益坚凖不肯敌使来益恭上将许之凖欲邀使称臣且献幽州地时上厌兵事于是有譛凖不愿与敌平幸有兵事以自取重上亦不悦凖不得已许之时敌举国来寇入中国千余里其归不十日不能出汉地郡邑坚壁清野以待寇敌人马饥乏百万之衆可毋战而死敌窘如此诚少抑缓之契丹不敢不称臣幽州可必得也【莱公传】
上至澶州贼犹未退公曰六军心胆在陛下身上今若登城必擒贼矣上因御澶之北门将士望见黄屋皆呼万岁声震原野勇气百倍【遗事】
公在澶渊每夕与杨亿饮博讴歌谐谑喧呼常达旦或就寝则鼾息如雷上使人觇之喜曰得渠如此吾复何忧【记闻】
敌请和上以问公公曰如用臣策可数百年无事不然四五十年後臣恐戎心又生矣上曰朕不忍生灵受困不如且听其和四五十年後安知无能扞塞者乎戎遂得和【遗事】
敌既退来求和亲命曹利用与之约时契丹已疲又惧镇定大兵扼其归路见利用至甚喜寝以珠缘貂褥敌主求割河北利用曰如此臣得族罪矣不敢以闻许岁给金缯二十万敌嫌其少利用复还奏之上曰百万以下皆可许也凖召利用语之曰虽有勑旨汝往所许毋得过三十万过三十万勿来见凖凖将斩汝利用股栗再至敌帐果以三十万成约而还【记闻】
和议成诸将请设伏邀击可使敌匹马不返公劝帝勿从纵敌归国以保盟好【闻见录】
真宗之次澶渊也一日语公曰今敌骑未退而天雄军截在贼後万一陷没则河朔皆敌境也何人可为朕守魏公曰当此之际无方畧可展古人有言智将不如福将臣观参政王钦若福禄未艾宜可为守于是即时进殿出勑退召钦若谕以上意授勑俾行钦若茫然自失未及有言公遽曰主上亲征非臣子辞难之日参政为国柄臣当体此意馹骑已集仍放朝辞便宜就涂身乃安也遽酌大白饮之命曰上马盃钦若惊惧不敢辞饮讫拜别公答拜曰参政勉之回日即为同列也钦若驰入魏则戎敌满野无以为计但屯塞四门终日危坐越数日敌退乃召为次相或云王公数进疑辞于上前故公因事出之以成胜敌之绩耳【东轩笔录】
章圣尝谓两府欲择一人为马步军指挥使公方议其事吏有以文籍进者公问其故曰例簿也公曰今朝廷欲用一牙官尚须检例耶安用我辈哉坏国政者正由此耳【遗事】
上既回銮每叹公之功小人或譛之曰陛下知博乎钱输将尽取其余尽出之谓之孤注陛下寇凖之孤注也尚何念帝闻之惊甚公眷礼遂衰【闻见录】
公镇大名府北使道由之谓公曰相公望重何以不在中书公曰皇上以朝廷无事北门鏁钥非凖不可【掇遗】
大中祥符元年正月天书降于宫中承天门天子以改元六月又降于泰山是岁十月封泰山间二岁祀后土汾隂天子奉天书谨甚载以玉辂天书所行天子不敢当其道居无何复有神降于延恩殿号称天尊天子亲自见之上于是益崇饬祀事自天书始降则筑昭应宫其後复置会灵景灵之属祀老子于亳州天下无虑皆神事矣凖是时出为外官又不信天书上益疏凖最後知京兆府都监朱能复献天书上以问王旦旦曰始不信天书者凖也今天书降凖所当令凖上之则百姓将大服而疑者不敢不信也上从之使中贵人逼凖朱能素事宦者周怀政而凖壻王曙居中与怀政善劝凖与能合凖始不肯曙固要凖凖亦因此复为中书侍郎同平章事天禧三年也【莱公传】
天禧末真宗寝疾章献太后渐预朝政上意不能平公探此意遂欲废章献立仁宗尊真庙为太上皇而诛丁谓曹利用等于是引李迪杨亿曹玮盛度李遵朂等协力处画已定凡诰命尽使亿为之且将举事会公因醉漏言有人驰报谓谓夜乘犊车往利用家谋之明日利用入尽以公所谋白太皇遂矫诏罢公政事及真宗上仙遂指公为反而投海上其事有类上官仪者天下寃之亿临死取当时所为诏诰及始末事迹付遵朂收之章献上仙遵朂乃抱亿所留书进呈仁宗及叙陈本末仁宗尽见当日曲直感叹再三遂下诏湔涤其寃赠中书令谥曰忠愍【笔录】
公好士乐善不倦丁谓种放之徒皆出其门尝语所亲曰丁生诚奇材惟不堪重任公为相谓参政尝会食都堂羮染公须谓起拂之公正色曰身为执政而亲为宰相拂须耶谓慙不胜公恃正直而不虞巧佞故卒为所陷【遗事】
公为枢使利用为副公以其武人轻之议事有不合者辄曰君一夫耳岂解此国家大体利用由是衔之真宗将立刘氏公及王旦向敏中皆谏议为出于侧微不可刘氏宗人横于蜀夺民盐井上以后故欲舍之公固请行法时上已不豫不能记览政事多宫中所决丁知曹寇不能平遂与利用合谋请罢公政事除太子太傅上初不知岁余忽问左右吾目中久不见寇凖何也左右亦不敢言上崩太后称制公再贬雷州【记闻】
公始谪道州司马素无公宇百姓闻之竞荷瓦木不督而会公宇立成颇亦宏壮守土者闻于朝遂再有海康之行【倦游录】
公贬雷州丁谓遣中使賫勑往授之以锦囊贮劒掲于马前既至公方与郡官宴饮驿吏言状公遣郡官出迎之中使避不见入传舍中久之不出问其所以来之故不答上下皆惶恐不知所为公神色自若使人谓之曰朝廷若赐凖死愿见勅书中使不得已授之公拜受于庭升阶复宴饮至暮罢【记闻】
公贬死于雷诏还葬洛阳过公安民皆迎祭哭其丧斩竹挿地以挂纸钱焚之寻复生笋成林邦人神之号曰相公竹因立庙其旁【麈史及名臣传】
公赴贬雷州道出公安剪竹挿于神祠之前而祝曰凖心若负朝廷此竹必不生若不负朝廷此枯竹当再生其竹果生【笔录○此说与前二书异意前说为是】
公少时不修小节颇爱飞鹰走狗太夫人性严尝不胜怒举秤鎚投之中足流血由是折节从学及贵母已亡每扪其痕辄哭【记闻】
公初为枢密直学士赏赐金帛甚厚乳母泣曰太夫人不幸时家贫求一缣作衾襚不可得岂知今日富贵哉公闻之恸哭尽散金帛终身不蓄财产公外奢内俭无声色之娱寝处一青帏二十余年时时有破坏益命补葺或以公孙弘事靳之笑答曰彼诈我诚虽弊何忧且不忍处之久而以弊复弃也【遗事】
处士魏野赠公诗曰有官居鼎鼐无宅起楼台及上即位北使至赐宴两府预坐北使历视坐中问译者曰谁是无宅起楼台相公坐中无答丁谓令译者谓曰朝廷初即位南方须大臣镇抚寇公暂抚南夏非久即还【政要】
邓州花蜡烛名着天下虽京师不能造相传云是公烛法公尝知邓州而自少年富贵不点油灯尤好夜宴剧饮虽寝室亦燃烛达旦每罢官去後人至官舍见厠溷间烛泪成堆杜祁公为人清俭在官未尝燃官烛油灯一炷荧然欲灭与客相对清谈而已二公皆为名臣而奢俭不同如此然祁公夀考终吉莱公晚有南迁之祸虽其不幸亦可以为戒也【归田录】
王元之之子嘉佑为馆职平时若愚騃独公知之喜与之语公知开封府一旦问嘉佑曰外人谓劣丈云何嘉佑曰外人皆云丈人旦夕入相公曰于吾子意何如嘉佑曰以愚观之丈人不若未为相为善相则誉望损矣公曰何故曰自古贤相所以能建功业泽生民者其君臣相得如鱼之有水故言听计从而功名俱美今丈人负天下重望相则中外有太平之责焉丈人之于明主能若鱼之有水乎此嘉佑所以恐誉望之损也公喜起执其手曰元之虽文章冠天下至于深识远虑殆不能胜吾子【记闻】
张忠定守蜀闻公大拜曰寇凖真宰相也又曰苍生无福门人李畋怪而问之曰人千言而不尽者凖一言而尽然仕太早用太速不及学耳张寇布衣交也公兄事之忠定常面折不少恕虽贵不改也公在岐忠定自蜀还不留既别顾公曰曾读霍光传否曰未也更无他语公归取其传读之至不学无术笑曰此张公谓我矣【谈丛】
张乖崖常称使公治蜀未必如咏至澶渊一掷咏亦不敢为也【记闻】
公南行至雷阳吏以图献閲视之首载郡东南门抵海岸凡十里凖恍然悟曰吾少时有到海秖十里过山应万重之句乃今日意尔人生得丧岂偶然耶【旌忠碑】
公贬雷州时丁谓与冯拯在中书丁当秉笔初欲贬崖州而丁忽自疑语冯曰崖州再涉鲸波如何冯唯唯而已丁乃徐拟雷州丁之贬也冯遂拟崖州当时好事者相语曰若遇雷州寇司户人生何处不相逢比丁之南也寇复移道州寇闻丁当来遣人以蒸羊逆于境上而收其僮仆杜门不放出闻者多以为得体【归田录】
高琼　卫国烈武王
家世燕人徙亳州事太宗真宗官至太尉曾孙女配英宗为宣仁圣烈皇后
上在澶渊南城琼请幸河北曰陛下不幸北城百姓如丧考妣冯拯在旁呵之曰高琼何得无礼琼怒曰君以文章为大臣今敌骑充斥如此犹责琼无礼君何不赋一诗咏退敌骑耶上乃幸北城至浮桥犹驻辇未进琼以所执挝筑辇夫背曰何不亟行今已至此尚何疑焉上乃命进辇既至登北城门楼张黄龙旗将士皆呼万岁会敌将达兰中弩死敌遂退他日上命凖召琼诣中书戒之曰卿本武臣勿强学儒士作书语也【记闻】
太祖与文臣言未尝文谈盖欲激厉将士此汉高祖溺冠之意也至太宗好文方战争之时多作诗赋羣臣属和故武事不竞卒有潘美之败及澶渊之役章圣既渡大河至浮桥一半琼执御辔曰此处好唤宰相吟两首诗也盖当时宰相王钦若陈尧叟辈好为诗赋以薄此辈故平日憾之而有此语【元城语录】
真宗尝问卿子几人曰臣子十有四人臣诚愚不肖然未尝不教以知书于是赐诸经史于其家每戒诸子母曲事要势以蕲进身若吾奋节行间至秉旄钺岂因人力哉【王禹玉撰神道碑】
杨亿　文公
字大年建州人以神童召试事太宗真宗官至翰林学士
公年十一太宗亲试一赋二诗顷刻而成上喜送中书再试执政令赋喜朝京阙诗亦立就且有愿秉清忠节终身立圣朝之句宰相表贺【野录】
公每欲作文与门人宾客博饮投壶奕棋语笑諠譁而不妨缔思以小方纸细书挥翰如飞文不加点每盈一幅则命门人传录门人疲于应命顷刻之际成数千言真一代之文豪也【归田录】
公凡为文所用故事常令诸生子弟检讨出处每段用小片纸录之既成则缀粘所录而蓄之时人谓之衲被焉【家塾记】
公为学士时草答契丹书云邻壤交欢进草既入真宗自注其侧云朽壤鼠壤粪壤大年遽改为邻境明旦引唐故事学士作文书有所改为不称职当罢因亟求解职真宗语宰相曰杨亿不通商量真有气性【归田录】
公以文章擅天下然刚劲寡合有恶之者以事譛之大年在学士院忽夜召见于一小合深在禁中既见赐茶从容顾问久之出文稿数箧以示大年云卿识朕书蹟乎皆朕自起草未尝命臣下代作也大年惶恐不知所对?首再拜而出乃知必为人所譛矣【并归田录】
公因母病有阳翟之行王文正恐人害之白上遣使赐药既而言事者弹劾不已卒以亚卿分司上尝语辅臣曰闻杨亿好谤时政王公曰亿文人幼荷国恩若谐谑过当则恐有之至于谤讪臣保其不为也【掇遗】
公为执政所忌母病谒告不俟朝旨径归韩城与弟倚居踰年不调公有启谢朝中亲友曰介推母子愿归绵上之田伯夷弟兄甘受首阳之饿後除知汝州而希旨言事者攻之不已公又有启与亲友曰己挤沟壑犹下石而未休方困蒺?尚关弓而相射【青箱杂记】
丁谓初参政亿例贺焉语同列曰骰子选尔何多尚哉未几辞亲疾逃阳翟别墅【掇遗】
公以直道独立时有挟邪说以进者面戏公曰君子知微知章知柔知刚公应声答曰小人不耻不仁不畏不义【家塾记】
范文正赞公画像曰公以命世之才其位不充故天下知公之文而未知公之道也昔王文正公居宰府仅二十年未尝见爱恶之迹天下谓之大雅莱公当国真宗有澶渊之幸而能左右天子如山不动却戎狄保宗社天下谓之大忠枢密扶风马公慷慨立朝有犯无隐天下谓之大直此三君子者一代之伟人也公与三君子深相交许情如金石则公之道其正可知矣
王曙　文康公
字晦叔河南人中进士第又举贤良方正科相仁宗
公知益州贼盗赃无轻重一切戮之蜀中股栗不数月贼屏窜列郡皆外户不闭先是张咏守蜀季春粜廪米其价比时估三之一以济贫民凡十户为一保一家犯罪一保皆坐不得籴民以此少敢犯法至是献议者改咏之法穷民无所济复为盗公奏复之【名臣传】
公治蜀颇以法御下有谤其太苛会刘煜召还为右正言真宗召问凌策王曙治蜀孰优曰凌策在蜀值岁丰故得以平易治之王曙值岁歉虑民为盗故以法治之使易地则皆然上善其言【同上】
公与薛简肃公俱尝镇蜀而皆有名章献时同为执政一日奏事已因语蜀事公曰臣在蜀时有告戍卒反乃执而斩之于营门遂无事薛曰臣在蜀时亦有告戍卒反者叱出之亦无事【野录】
玉清昭应宫灾守卫者皆坐系狱公上疏曰昔鲁桓僖宫灾孔子以为桓僖亲尽当毁者也辽东高庙及高园陵便殿灾董仲舒以为高庙不当居郡国便殿不当居陵旁故灾魏崇华殿灾高堂隆以为天以台榭宫室为戒宜罢勿治文帝不听明年复灾今所建宫不应经义灾变之来若有警者愿除其地罢诸祷祠以应天变仁宗与太后感悟遂薄守卫者罪已而诏以不复缮修谕天下
谢希深欧阳永叔官洛阳时同游嵩山归暮抵龙门香山雪作留守钱文僖公遣吏以厨传歌妓至且劳之曰山行良劳少留龙门赏雪府事简无遽归也钱遇诸公之厚类此公代钱为留守御吏如束湿诸公俱不堪其忧日讶其多出游责曰公等自比莱公何如莱公尚坐奢纵取祸贬死况其下者乎希深而下不敢对永叔取手板起立曰莱公之祸不在杯酒在老不知退尔时公年已高若为之动卒荐永叔入馆【闻见录】
宋名臣言行录前集卷四

[book_title]前集卷五
钦定四库全书
宋名臣言行录前集卷五
宋　朱子　纂集
王曾　沂国文正公
字孝先青城人由乡贡试礼部御前皆第一相仁宗
公青州发解南省廷试皆为首冠中山刘子仪为翰林学士戏语之曰状元试三塲一生吃着不尽公正色答曰曾平生之志不在温饱【笔录】
祥符中公在掖垣时瑞应沓臻公尝请对上语及之公奏曰斯诚国家承平所感而致然愿推而勿居异日或有灾沴则免夫舆议退又白于执政及後飞蝗旱暵乃亟被擢用焉【言行录】
公以建昭应宫上疏陈事之不便者五条以谏请杀其制其余论事甚衆皆削其稿惟此疏偶存【仝上】
章圣不豫刘后讽宰臣丁谓欲临朝中外汹汹无敢言者公谓后戚钱惟演曰汉之吕后唐之武氏皆非据大位其後子孙诛戮不得保首领公后之肺腑何不入白皇后万一宫车不讳太子即位太后辅政岂不为刘氏之福乎若欲称制以取疑于天下非惟为刘氏之祸恐亦延及公矣惟演大惧入白之其议遂止【政要】
初章圣上仙外尚未闻中书密院同入问起居召诣寝合东面垂帷明肃传遗命辅立皇太子及皇太后权听断军国大事退而发哀公于殿庐草具遗制丁谓欲去权字加淑妃为皇太妃字公执咨曰皇帝冲年太后临朝斯已国家否运称权犹足示後况言犹在耳何可改也且增减制书有法岂期表则之地先欲乱之耶曷为更载立妃之文必若尊礼当俟事定而议谓勃然曰参政却欲擅改遗制乎公曰曾适来寝殿中实不闻此言若诚有之岂敢改也诸公无相同者遂依违而行然权字遂不敢去故谓之败公首被爰立之命【言行录】
章献明肃太后权处分军国事听断仪式久而未定公时判礼仪院乃采蔡邕独断所述东汉故事皇帝在左母后在右同殿埀帘中书枢密院以次奏事如仪人心乃定【言行录】
丁谓既逐李迪于衡州因大行贬窜王钦若丁度等皆投之远方时公参知政事不平之曰责太重矣谓熟视久之曰居停主人恐亦不免也公踧然而惧因密谋去之内侍雷允恭既有力于谓谓深德之至是允恭为山陵都监谓为山陵使允恭擅移山陵上穴谓知其非而重违允恭无所可否既而上穴有石石尽水出公具得其事以谓擅易陵地意有不善欲奏之而未得间语同列曰曾无子欲令弟子过房来日奏事毕略留奏之谓不以为疑太后闻之大惊即命差官按劾其事而谓不知也谓既得罪山陵竟就下穴盖谓所坐欲庇允恭耳然其邪谋深远得位岁久心不可测虽公以计倾之而公议不以为非也【龙川志】
公在中书闻谓卒顾谓同列曰斯人平生多智其在海外犹能用智而还若不死数年未必不复用斯人复用则天下之不幸可胜道哉吾非幸其死也【笔录】
天圣初公尝诠录古先圣贤事迹凡六十事绘事以献上嘉纳之降诏褒美仍勑镂板模印均赐近侍因命禁署月绘二十轴以进焉又建议请择名儒劝讲寻命孙奭冯元更侍经筵【言行录】
魏公言公当国门下未尝显拔一人希文乘间辄讽之曰明扬士类宰相之任也公之盛德独少此耳公徐应之曰司谏不思耶恩若已出怨将谁归希文惘然叹曰真宰相也【别录】
公尝以大臣执政不当收恩避怨曰恩欲归已怨使谁当闻者叹服【归田录】
公尝言始参大政属故王太尉当国每进用朝士必先望实或曰某人才某人贤则曰诚知此人然历官尚浅且俾养望岁久不渝而後擢任则荣途坦然中外允惬故公执政之日遵行是言而人皆心服
公留守洛阳属岁歉里有囷积者饥民聚党胁取邻郡以强盗论报死者甚衆公但重笞而释之远近闻以为法全活者数千计
公尝语曰昔杨文公有言人之操履无若诚实吾每钦佩斯言苟执之不渝夷险可以一致
公再涖大名治政益信于俗民居军伍咸画像以事之时敌使往来入境皆云此府王公在焉必沐浴洁服而入
公在合下累年时杨文公已居内制杨性恢谐好嘲诮凡僚友无不狎侮至公则曰第四厅舍人不敢奉戏故李翰林昌武尤所叹服尝曰若王舍人可谓不可得而亲疎也【并言行录】
魏公言公德器深厚而寡言当时有得其品题一两句者人皆以为荣琦为谏官时因纳劄子忽云近日频见章疏甚好只如此可矣向来如高若讷辈多是择利范希文亦未免近名要须纯意于国事尔【魏公别录】
公与孙冲同榜冲子京一日往辞公相留云吃食了去饬子弟云已留孙京吃食安排馒头馒头时为盛馔也食後合中送数轴简纸开看皆是他人书简後截下纸其俭德如此【韩庄敏遗事】
胡文定公曰李文靖澹然无欲王沂公俨然不动资禀既如此又济之以学故是八九分地位也
李迪　文定公
字复古其先赵郡人後家濮州举进士第一相真宗仁宗以太傅致仕
公为举子时从种放明逸先生学将试京师携明逸书见柳开仲涂以文卷为贽与谒俱入久之仲涂出曰读君之文须沐浴乃敢见因留之门下一日仲涂自出题令公与诸子及门下客同赋赋成惊曰君必魁天下为宰相文定所拟赋题不传如王沂公初作有物混成赋识者知其决为宰相盖所养所学发为言辞可以观矣【闻见录】
公罢陕西都转运使还朝时真宗方议东封西祀修太平事业知秦州曹玮奏羌人潜谋入寇请大益兵为备上大怒以玮虚张敌势恐喝朝廷以求益兵以迪新自陕西还召见示以玮奏问其虚实欲斩玮以戒妄言者迪因奏曰玮良将必不妄言臣观陛下意不欲从郑州门出兵耳秦之旁郡兵甚多可发以戍秦臣在陕西籍诸州兵数为小册常置鞶囊中以自随今未敢以进上曰趣取之迪于鞶囊取以进上指曰以某州某州兵若干戍秦州卿即传诏枢密院发之既而敌果大入寇玮迎击大破之遂开山外之地奏到上喜谓迪曰山外之捷卿之功也【记闻】
上将立章献后迪为翰林学士屡上疏谏以章献起于寒微不可母天下由是章献深衔之周怀政之诛上怒甚欲责及太子羣臣莫敢言迪为参政俟上怒稍息从容奏曰陛下有几子乃欲为此计上大寤由是独诛怀政等而东宫不动摇迪之力也
公在翰林仍岁旱蝗国用不给一日归沐忽传诏对内东门上出三司所上岁出入财用数问何以济公曰祖宗初置内藏库欲复西北故土及以支凶荒今边无他费陛下用此以佐国用赋歛寛民不劳矣上曰今当出金帛数万借三司公曰天子于财无内外愿下诏赐三司以显示德泽何必曰借上悦【并记闻】
真宗不豫大渐之夕公与宰执以祈禳宿内殿时仁宗幼冲八大王元俨者有威名以问疾留禁中累日不肯出执政患之无以为计偶翰林司以金盂贮熟水曰王所须也公取案上墨笔搅水中尽黑令持去王见之大惊意其有毒也即上马去【闻见录】
真宗既疾甚李迪丁谓同作相内臣雷允恭者嬖臣也自刘后以下皆畏事之谓之进用皆雷之力尝传宣中书欲以林特为枢密副使迪不可曰除两府须面奉圣旨翌日争之上前声色俱厉谓辞屈俛首鞠躬而已谓既退迪独留纳劄子上皆不能省记而二相皆以郡罢允恭传宣谓家以中书阙人权留谓发遣谓因直入中书见同列召堂吏谕之索文书閲之来日与诸公同奏事上亦无语衆退独留及出道过学士院问院吏今日学士谁直曰刘学士筠谓呼筠出口传圣旨令谓复相可草麻筠曰命相必面得旨果尔今日必有宣召麻乃可为也谓无如之何他日再奏事复少留退过学士院复问谁直曰钱惟演谓复以圣旨语之惟演即从命既复相乃逐公及其党正人为之一空将草公责词时宋宣献知制诰当直请其罪名谓曰春秋无将汉法不道皆其事也宋不得已从之及谓贬朱崖宋犹掌词命即为之词曰无将之戒深着于鲁经不道之诛难逃于汉法天下快之【龙川志】
真宗不豫寇凖得罪丁谓李迪同为相以其事进呈上命除凖小处知州谓退署其纸尾曰奉圣旨除远小处知州迪曰曏者圣旨无远字谓曰与君面奉德音君欲擅改圣旨以庇凖耶由是二人鬭?更相论奏上命翰林学士钱惟演草制罢谓政事惟演遂出迪而留谓外人先闻其事制出无不愕然上亦不复省也
迪贬衡州团练副使岁余除秘书监知舒州章献上仙迪时以尚书右丞知河阳召复为相迪自以受不世之遇尽心辅佐知无不为吕夷简忌之潜短之於上岁余罢出知某州迪谓人曰迪不自量恃圣主之知自以为宋璟而以吕为姚崇不知其待我乃如是也【并记闻】
鲁宗道　肃简公
字贯夫亳州人举进士官至参政事真宗仁宗
仁宗在东宫公为谕德其居有酒肆在侧号仁和酒有名於京师公往往易服微行饮于其中一日真宗急召公将有所问使者及门而公不在移时乃自仁和肆中饮归中使遽先入白乃与公约曰上若怪公来迟当托何事以对幸先见教冀不异同公曰但以实告曰然则当得罪公曰饮酒人之常情欺君臣子之大罪也中使嗟叹而去真宗果问使者具如公对真宗问何故私入酒家公谢曰臣家贫无器皿酒肆百物具备宾至如归适有乡里亲客自远来遂与之饮然臣既易服市人亦无识臣者真宗笑曰卿为宫臣恐为御史所弹然自此奇公以为忠实可大用晚年每为章献言羣臣可大用者数人公其一也後章献皆用之【归田录】
公为正言事有违误风闻弹疏真宗稍厌之公一日自讼于上前曰臣在谏列而谏守臣职也陛下以数而厌之岂非事纳谏之虚名俾臣尸素苟禄乎臣窃媿之愿得罢去上悦其忠慰勉以遣他日追念其言御笔题殿壁曰鲁直【掇遗】
章献太后临朝公屡有献替太后问唐武后何如主对曰唐之罪人也几危社稷太后默然时有上言请立刘氏七庙者太后以问辅臣衆不敢对公独曰不可退谓同列曰若立刘氏七庙如嗣君何帝太后将同幸慈孝寺欲以大安辇前帝行公曰妇人有三从在家从父既嫁从夫夫殁从子太后乃命辇後乘舆行执政多任子于馆合读书公曰馆合育天下英才岂纨袴子弟得以恩泽处耶吾子诚幼已任京官然终不使慁国恩枢密使曹利用恃权骄横公屡折之帝前时贵戚用事者莫不惮之目为鱼头参政因其姓且言骨鲠如鱼头也
薛奎　简肃公
字宿艺绦州人中进士第事仁宗官至参政
公举进士时贽谒冯魏公首篇有囊书空自负早晚达明君之句冯卷卷而谓之曰不知秀才所负何事读至第三篇春诗云千林如有喜一气自无私乃曰秀才所负者如此【记事】
公在开封以严为治肃清京师京师之民相戒曰是不可犯也及居蜀则以惠爱称蜀人喜乱而易摇公镇以无事又能破奸发伏无一不中蜀人爱且畏之以比张咏而不苛
契丹使萧从顺来朝时庄宪明肃太后垂帘听政从顺谓南使至契丹者皆见太后遂亦请见朝议患之未有以决公独以理折之从顺乃止
拜参政入谢上曰先帝尝言卿可用吾今用卿矣公益感激自励而素刚毅守节不苟合既与政尤挺立无所牵随然遂欲绳天下无细大一入于规矩往往不可其意则归卧于家叹息忧愧辄不食家人笑其何必若此公曰吾惭不及古人而惧後世讥我也【并欧公撰墓志】
明肃太后欲以衮冕谒太庙谏疏交上宰臣执议俱不之听公关右人语气明直不文其谈独于帘外口奏曰陛下大谒之日还作汉儿拜耶女儿拜耶明肃无答是夕报罢【野录】
公知开封明参政镐为府曹官公待之甚厚直以公辅期之其後公守秦益尝辟以自随优礼特异有问公何以知其必贵公曰其为人端肃其言简而理尽凡人简重则尊严此贵臣相也其後果至参政【归田录】
蔡齐　文忠公
字子思其先洛阳人徙莱州举进士第事仁宗官至参政
祥符八年真宗采贾谊置器之说试礼部所奏士读至公赋有安天下意叹曰此宰相器也凡贡士当赐第者考定必召其高第数人并见又参择其材质可者然後赐第一及公召见衣冠伟然进对有法天子以为无能过者亟以第一赐之【欧公撰行状】
真宗好文虽以文辞取士然必视其形神器识或取其所试文辞有理趣者徐奭铸鼎象物赋云足惟下正讵闻公餗之欹倾铉乃上居实取王臣之威重齐置器赋云安天下于覆盂其功可大皆以为第一【归田录】
公喜酒既登第通判济州日饮醇酎往往至醉时太夫人年已高颇忧之一日贾存道贾同字希德门人私谥存道先生过济公馆之数日存道爱公之贤虑其以酒废学生疾乃为诗示公曰圣君恩重龙头选慈母年高鹤髪垂君宠母恩俱未报酒如成病悔何追公矍然起谢之自是非亲客不对酒终身未尝至醉【燕谈】
通判潍州民有告某氏刻为税印为奸利者已逾十年踪迹连蔓至数百人公叹曰尽利于民民无所逃是为政者之过也为缓其狱得减死者十余人余皆释而不问潍人皆曰公德于我使我自新为善人由是风化大行
真宗新弃天下天子谅隂丁谓专权欲邀致公许以知制诰公拒不往已而寇莱公王文康公皆以不附黜公归叹曰吾受先帝之知至此岂宜为权臣所胁得罪非吾惧也
契丹祭天于幽州以兵屯界上界上惊骚议者欲发大军以备边公独料其必不动後卒无事公在大位临事不回无所牵畏而恭谨谦退未尝自伐天下推之为正人搢绅之士倚以为朝廷重
钱惟演作枢密直学士题名记附离丁谓辄去寇凖姓氏云逆凖不书公言于仁宗曰寇凖社稷之臣忠义闻天下岂可为奸党所诬哉遂令磨去【并行状】
宋名臣言行录前集卷五

[book_title]前集卷六
<史部,传记类,总录之属,宋名臣言行录>
钦定四库全书
宋名臣言行録前集卷六
宋　朱子　纂集
吕夷简　许国文靖公
字坦夫其先莱州人徒夀州进士及第相仁宗配享庙庭
河北自五代末即筭田鎛公叹曰王道本於农此何名哉因表除之朝廷推其法他路自是农器无征【李宗谔撰行状】
祥符末王沂公知制诰朝望日重一日至中书见王文正公公问君识一吕夷简否沂公曰不识也文正曰此人异日与舍人对秉钧轴沂公曰何以知之曰吾亦不识但以其奏请得之沂公曰奏请何事曰如不税农器等数事卒与沂公并相【龙川志】
玉清宫灾太后泣曰先帝尊道奉天并建宫宇今忽焦灼何以称遗意哉公知后旨且复营建因推洪范以明灾异之所致请罢不复建【行状】
公以主上方富春秋宜导之典学擢孙奭等居讲席以经义辅导後又增置崇政说书天章阁侍讲之职以广闻见
李宸妃薨章献欲以宫人礼治丧于外公奏宜从厚章献遽引帝起顷之独坐帘下召公问曰一宫人死相公云云何与公曰臣待罪宰相事无内外无不当预章献怒曰相公欲离间吾母子耶公从容对曰陛下不以刘氏为念臣不敢言尚念刘氏也丧礼宜从厚章献悟遽曰宫人李宸妃也且奈何公乃请治丧皇仪殿用一品礼殡洪福寺公又谓入内都知罗崇勲曰宸妃当以后服殓用水银实棺异时莫道夷简不曾说来章献皆从之後章献上仙燕王谓仁宗言陛下乃李宸妃所生妃死以非命仁宗号恸顿毁不视朝者累日下哀痛之诏自责尊宸妃为皇太后谥章懿甫毕章献殿?幸洪福寺祭告易梓宫帝亲哭视之后玉色如生冠服如皇太后者以有水银故不坏也帝叹息曰人言其可信哉待刘氏加厚【闻见录】
章献既没或疑章懿之丧仁皇遣李用和发其葬视之容貌如生使者驰入奏仁皇于章献神前焚香泣吿曰自今大娘娘平生分明矣【龙川志】
公在章献朝近臣颇以言事去职或劝公宜退公曰先帝待我厚期以宗庙安宁死不愧于先帝故平勃不去所以安汉仁杰不去所以安唐使吾亦洁虚名而去治乱未可知也故孜孜燮辅知无不为虽祸之未形事之将然必先为之救御
太后尝欲进荆王为皇太叔公力争以为不可遂止又以荆王子养于宫中长而弗出公因对言及以为不可后曰欲令与皇帝同读书耳公言皇帝春秋方盛自当亲接儒臣日闻典训今与童稚处无益乞早令就邸他日又极言后曰何至如此公曰前代母后多利于幼稚嫌疑之际不可不慎臣只今在中书听旨后寤即令出宫
大内灾宫室略尽比晓朝者尽至日晏宫门不发不得闻上起居两府请入对不报久之追班上御拱宸门楼有司赞谒百官尽拜楼下公独立不动上使人问其意对曰宫廷有变羣臣愿一望天顔上为举帘俯槛见之乃拜【并行状】
契丹借兵伐高丽明肃欲与之公坚执不可后曰适已微许其使矣不与恐生怨奈何公曰但以臣不肯拒之既而后语其使曰意非不欲应但吕相公坚执不可耳使人无语而去元昊反有诏削夺在身官爵募能生擒元昊若斩首者即为节度使仍赐钱万贯公在大名府闻之惊曰谋之误矣立削奏曰前代方镇叛命如此诰誓则有之矣非所以御戎狄也万一反有不逊之言得无损国体乎朝廷方改之已闻有指斥之词矣【家塾记】
章献崩上始亲政公手疏为治之本以讽于上其目有正朝纲塞邪径禁货赂辨奸壬絶女谒远近习罢力役节冗费条奏甚详
天下学校久废公请诏州皆立学国朝公族分居邸第无所统一公请置大宗正建睦亲宫置教授官悉授诸卫官以别庶姓【并行状】
宝元中御史府久阙中丞一日李淑对仁宗偶问以宪长久虚之故李奏曰此乃夷简欲用苏绅已许绅矣上疑之异时因问公曰何故久不除中丞公奏曰中丞者风宪之长自宰相而下皆得弹击其选用当出圣意臣等岂敢诠量之仁宗颔之【笔录】
初元昊拒命契丹重兵压境上以伺衅议者请城洛阳为迁都之计公独谓敌畏壮侮怯易以威制洛邑山川狭隘以壮则不足以威则退缩遂请建都大名示将亲征以伐敌谋或曰此为虚声尔不若增修东都城池以沮契丹之志公曰此子囊城郢计也使敌果南向则虽城固无益卒申前议既而契丹求和亲割关南之地及刘六符等再至桀骜久留不能遣公奏请于殿外幕次与敌使相见置酒面议以折之上以为然敌使见公畏伏语馆伴使曰观宰相如此虽留无益遂亟就道前好如初【行状】
景佑中公执政范文正以天章阁待制知开封府屡攻公之短坐落职知饶州康定元年复旧职知永兴军会公自大名复入相言于仁宗曰仲淹贤者朝廷将用之岂可但除旧职耶即除龙图阁直学士陕西经略安抚副使上以公为长者天下亦以公不念旧恶文正面谢曰曏以公事忤犯相公不意相公乃尔奬拔公曰夷简岂敢以旧事为念耶及文正知延州移书谕元昊以利害元昊复书语极悖慢文正具奏其状焚其书不以闻时宋庠为参政先是公执政诸公唯诺书纸尾而已不敢有所预宋公多与之论辨公不悦一日二人独在中书公从容言曰人臣无外交希文乃擅与元昊书得其书又焚不奏他人敢尔耶宋公以为公诚深罪范也时朝廷命文正分析文正奏臣始闻虏有悔过之意故以书诱谕之会任福败虏势益振故复书悖慢臣以为使朝廷见之而不能讨则辱在朝廷乃对官属焚之使若朝廷初不知者则辱专在臣矣故不敢以闻也奏上两府共进呈宋公遽曰仲淹可斩杜祁公时为枢密副使曰仲淹之志出于忠果欲为朝廷招叛虏耳何可深罪争之甚力宋公谓公必有言助已而公默然终无一语上顾问公何如公曰杜衍之言是也止可薄责而已乃降一官知耀州于是论者諠然而宋公不知为公所卖也寻出知扬州【记闻】
公恶韩富范三公欲废之而不能军兴以韩范为西帅遣富使北名用仇而实间之又不克军罢而请老尽用三公及宋莒公夏英公于二府皆其仇也又以其党贾文元陈恭公间焉犹欲因以倾之誉范富皆王佐可致太平于是天子再赐手诏又开天章阁而命之坐出纸笔使疏时政所当因革诸公皆推范富请退而具草使二宦者更往督之且命领西北边事既而各条上十数事而易监司按羣吏罢磨勘减任子衆不利而谤兴又使范公日献二事以困之及请城京师人始笑之初公每求去以候主意常未厌而去故能三入及老入事犹问西北相攻请出大臣行三边于是范公使河东陕西富公使河北【谈丛】
仁宗以西戎方炽叹人才之乏凡有一介之善必收录之杜衍经抚关中荐长安布衣雷简夫才器可任遽命赐对於便殿简夫辩给善敷奏条列西事甚详上喜即降旨中书令检真宗召种放事公为上言曰臣观士大夫有口才者未必有实效今遽爵之以美官异时用有不周即难於进莫若且除一官徐观其能果可用迁推未晚上以为然遂除耀州幕官简夫後累官至员外郎三司判官而才实无大过人者【笔录】
公在中书奏令宋绶编次中书总例谓人曰自吾有此例使一庸夫执之皆可以为相矣【记録】
公感风眩天子忧甚手诏拜司空平章军国重事三日一入中书公表固辞御府出万金药上剪髭赐公手诏曰古人有言髭可疗疾虽无痊验今朕剪髭合汤药表予意也
公薨于郑讣闻上震悼对执政语及公辄涕下曰安得忧公忘身理万事干四鄙如吕夷简者
上尝大书方正忠良四字以赐及书怀忠之碑以赐【并行状】
陈尧佐　文惠公
字希元阆州人中进士第相仁宗
通判潮州有鳄鱼食人不可近公命捕得鸣鼓于市以文告而戮之鳄患屏息
知夀州遭岁大饥公自出米为糜以食饿者吏民以公故皆争出米活数万人公曰吾岂以是为私惠耶盖以令率人不若身先而使其乐从也
为河东转运使以地寒而民贫奏除石炭税减官冶铁课岁数十万以便民曰转运征利之官也利有本末下有余则上足吾岂为俗吏哉
河决坏滑州公躬自暴露昼夜督促剏为木龙以巨木骈齿浮水上下杀其暴堤乃成又为长堤以护其外滑人因号其堤为陈公堤
知开封府公以谓治烦之术任威以击强尽察以防奸譬於激水而欲其澄也故公为政一以诚信每岁正月夜放灯则悉籍恶少年禁锢之公召谕曰尹以恶人待汝汝忍为恶耶因尽纵之凡五夜无一人犯法者
故事知制诰者先试其文辞天子以公文学天下所知不复命试自国朝以来不试知制诰者唯杨亿及公二人而已
公居官不妄进取为太常丞者十三年不迁为起居郎者七年不迁自议钱塘堤为丁谓所绌後丁益用事专威福故人子弟以公久于外多勉以进取公曰唯久然後见吾守如是十五年今天子即位谓败公乃见召用
公初作相以唐刘蕡所对策进曰天下治乱自朝廷始朝廷赏罚自近始凡蕡之所究言者皆当今之弊臣所欲言而陛下之所行也天子嘉纳之【并欧公撰神道碑】
吕申公累乞致仕仁宗问之曰卿果退当何人可代申公曰陛下欲用英俊经纶之才臣所不知必欲图任老成镇抚百度周知天下之良苦无如陈尧佐者上深然之遂大拜【野录】
公父秦国公省华三子长曰尧叟同中书门下平章事季曰尧咨为节度使皆举进士第一及第三子已贵秦公尚无恙每宾客至其家公及伯季侍立左右坐客?蹜不安求去秦公笑曰此儿子辈尔故天下皆以秦公教子为法而以陈氏为荣【碑】
尧咨精於弧矢自号小由基为知制诰出守荆南回其母冯氏问之曰汝典名藩有何异政尧咨曰州当孔道过客以尧咨善射无不叹服母曰汝父训汝以忠孝辅国家今不务仁政善化而专卒伍一夫之技岂汝先人之意耶以杖击之金鱼坠地【名臣传】
晏殊　元献公
字同叔抚州人以神童召试相仁宗
公父本抚州手力节级公幼能文杨大年以闻时年十二真宗面试诗赋疑其宿构明日再试文采愈美上大奇之即除秘书省正字令於龙图阁读书【温公田录】
公为童子时张文节荐之於朝召至阙下适值御试进士便令公就试公一见试题曰臣十日前已作此赋有赋草尚在乞别命题上极爱其不隐及为馆职时天下无事许臣僚择胜燕饮当时侍从文馆士大夫各为宴集以至市楼酒肆往往皆供帐为游息之地公时贫甚不能出独家居与兄弟讲习一日选东宫官忽自中批除晏殊执政莫谕所因次日进覆上谕曰近闻馆阁臣寮无不嬉游宴赏弥日继夕惟殊杜门与兄弟读书如此谨厚正可为东宫官公既受命得对上面谕除授之意公语言质野对曰臣非不乐宴游者直以贫无可为之具臣若有钱亦须往但无钱不能出耳上益嘉其诚实知事君体眷注日深仁宗时卒至大用【笔谈】
公留守南京大兴学校以教诸生自五代以来天下学废兴自公始【碑】
章懿之崩李淑护葬公撰志文言生女一人早卒无子仁宗恨之及亲内出志文以示宰相曰先后诞育朕躬殊为臣子安得不知乃言生一公主又不育此何意也吕文靖曰殊固有罪然宫省事秘臣备位宰相是时虽略知之而不得其详殊之不审理容有之然方章献临御若明言先后实生圣躬事得安否上默然良久命出殊守金陵明日以为远改守南都及殊作相八大王疾革上亲往问疾王曰叔久不见官家不知今谁作相上曰晏殊王曰名在图?胡为用之上归閲视图?得成败之语并记志文事欲重黜之宋祁为学士当草白麻争之乃降二官知颖州词曰广营产以殖资多役兵而规利以他罪罗织之殊免深谴祁之力也【龙川志】
自公复召用而元昊反师出陕西天下弊於兵公数建利害请罢监军兼以阵图授诸将使得应敌为攻守及制财用为出入之要皆有法天子悉为施行【碑】
公未尝为子弟求恩泽在陈州上问宰相曰晏殊居外未尝有所请其亦有所欲耶宰相以告公公自表问起居而已故薨上尤哀之【碑】
宋庠　郑国元献公
字公序安州人举进士开封试礼部皆第一相仁宗
元昊反刘平石元孙皆以轻失军时诸帅官重者互领陕西四路号令颇不一又兵多分屯堡障公言宜使大帅收重兵内地他帅自当一道缓急有警则分兵四出以援之其议久不决後卒如公计
帝召二府天章阁观书出诏自问天下利病事宰相仓卒莫敢对公时参政独进曰臣等皆待罪二府固已总万事而共谋之不当下同诸生对策愿至中书条上既退草数千言奏之後皆施用
公间言祖宗收方镇之权尝欲畿甸蓄禁兵三十万今所蓄不精且多外补戍更非强本之势【并神道碑】
公尝奏事而带寛误坠文书于地不顾而行仁宗呼内侍拾以与之议者谓仁宗有人君体宋公得大臣体【家塾记】
公初名郊字伯庠与其弟祁自布衣时名动天下号为二宋其为知制诰仁宗骤加奬眷便欲大用有忌其先进者譛之谓其姓符国号名应郊天又曰郊者交也交者替代之名也宋交其言不祥仁宗遽命改之公怏怏不获已乃改名庠字公序公後更践二府二十余年以司空致仕兼享福夀而终而譛者竟不见用以卒可为小人之戒也【归田录】
公尝曰残人矜才逆诈恃明吾终身不为也【退朝录】公以言者斥其非才罢枢相守洛有一举人行橐中有不税之物为仆夫所告公曰举人应举孰无所货之物未可深罪若奴告主此风不可长也寮属曰犯人乃言官之子也意欲激其报之公不答但送税院倍其税仍治其奴罪而遣之【尘史】
公雍雍然有德之君子也既参大政朝廷无事庙堂之上日閲文史後既登庸天下承平日久尤务清净无所作为有为者病之尝自谓时贤多以不才诮我因为自咏诗曰我本无心士终非济世材虚舟人莫怒疑虎石当开蚊负愁山重葵倾喜日来欲将嘲强解真意转悠哉【同上】
韩亿　忠献公
字宗魏其先真定人徙开封举进士事仁宗官至参政以太子太傅致仕
公布衣时与李康靖同游止一毡同寝一日分途遂割而分之至汝州太守赵学士请康靖为门客尤敬待公每公至即令设猪肉康靖尝有简戏云久思肉味请兄早访及赵公有女遂与公议亲既过省赵公遣人送女来至京城外旅店中一夕病卒公具素服往哭之康靖为长社每日悬百钱于壁上用尽即已其贫俭如此【庄敏遗事】
公与李参政若谷未第时皆贫同试京师每出谒更为仆李先第授许州长社簿赴官自控妻驴韩为负一箱将至长社三十里李谓韩曰恐县吏来箱中只有钱六百以半遗韩相持大哭别去次年韩亦登第後皆至参政世为婚姻不絶【闻见录】
公奏置里行四员以广言路在枢府请荐武臣以备任使纂兵法以授诸将及广南募土兵数事景佑中唃?罗与元昊交兵使来献捷执政以夷狄相攻中国之福议加唃嘶罗节度使公曰二族俱藩臣当谕使解仇释憾以安远人且元昊尝赐姓今夷狄攻之而反加恩赏恐徒激其怒以生边患无益也上是其议乃厚赐其使而遣之【名臣传】
公知洋州有大校李申以财豪于乡里诬其兄之子为他姓赂里妪之貌类者使认之为已子又醉其嫂而嫁之尽夺其奁橐之富嫂侄诉于州及提转申赂狱吏嫂侄被笞掠反自诬服受杖而去积十余年洎公至又出诉公察其寃因取前後案牍视之皆未尝引乳医为证一日尽召其党立庭下出乳医示之衆皆伏罪子母复归如初【辜录】
范文正知开封献百官图指宰相差除不公隂荐公可用文正既贬仁宗以谕公公曰若仲淹举臣以公则臣之拙直陛下所知举臣以私则臣委质以来未尝交托於人遂除参政
公在中书见诸路职司摭拾官吏小过辄不怿曰天下太平主上之心虽虫鱼草木皆欲得所况仕者大则望为公卿次亦望为侍从职司二千石其下亦望京朝幕官奈何锢之於圣世乎【名臣传】
公教子严肃不可犯知亳州第二子舍人自西京谒告省觐康公与右相及侄柱史宗彦皆中甲科归公喜置酒召僚属之亲厚者俾诸子坐於隅坐中忽云二郎吾闻西京有疑狱奏谳者其详云何舍人思之未能得已诃之再问未能对遂推案索杖大诟曰汝食朝廷厚禄倅贰一府事无巨细皆当究心大辟奏案尚不能记则细务不举可知矣吾在千里外无所干与犹能知之尔叨冒廪禄何顔报国必欲挞之衆宾力解方已诸子股栗累日不能释家法之严如此所以多贤子孙也【苏氏谈训】
程琳　文简公
字天琳中山人举服勤词学科相仁宗
公尝馆契丹使使者言中国使至契丹坐殿上位次高而契丹使来坐次下当陞语甚切上与大臣皆以为小故不足争将许之公以谓许其小必许其大不可遂止
公知开封会禁中大火延两宫宦者治狱得缝人火斗已诬伏而下府命公具狱公立辨其非禁中不得入乃命工图火所经而後宫人多而居隘其烓竈近版壁岁久燥而焚曰此岂一日火哉乃建言此殆天灾也不宜以罪人上为缓其狱卒无死者【并欧公撰墓志】
章献垂箔有方仲弓者上书乞依武氏故事立刘氏庙章献览其疏曰吾不作此负祖宗事裂而掷之於地仁宗在侧曰此亦出於忠孝宜有以旌之乃以为开封府司录及章献崩黜为汀州司马琳亦尝有此请而人皆莫之知也上一日在迩英谓讲官曰程琳心行不中在章献朝尝请立刘氏庙且献七庙图时王洙侍读闻之然上性寛厚琳竟至宰相盖无宿怒也【龙川志】
宋名臣言行录前集卷六

[book_title]前集卷七
钦定四库全书
宋名臣言行录前集卷七
宋　朱子　纂集
杜衍　祁国正献公
字世昌越州人擢进士甲科相仁宗以太子少师致仕
公幼时祖父脱?使公执之会山水暴至家人散走其姑投一竿与之使挟以泛公一手执?漂流久之救得免而?竟不濡【记闻】
公听狱讼虽明敏而审核愈精故屡决疑狱人以为神其簿书出纳推析毫髪终日无倦色至为条目必使吏不得为奸而已及其施於民者则简而易行知乾州未满岁安抚使察其治行以公权知凤翔府二邦之民争於界上一曰此我公也汝夺之一曰今我公也汝何有焉
夏人叛命陕西困於科歛吏缘侵渔调发督迫民至破产不能足往往自经投水以死公在永兴语其人曰吾不能免汝然可使汝不劳尔乃为区处计较量物有无贵贱道里远近寛其期会使以次输送由是物不涌贵车牛蒭秣宿食来往如平时而吏束手无所施民比他州省费十六七
吏部审官主天下吏员而居职者类以不久迁去故吏得为奸公始视铨事一日选者三人争某阙公以问吏吏受丙赇对曰当与甲乙不能争遂授他阙居数日吏教丙讼甲负某事不当得公悟召乙问之乙谢曰仆已得他阙不愿争公不得已与丙而笑曰此非吏罪乃吾未知铨法尔因命诸曹各具格式科条以白问曰尽乎曰尽矣明日勑诸吏无得升堂使坐听行文书而已由是吏不与铨事与夺一出於公其在审官有以赂求官者吏谢不受曰我公有贤名不久见用去矣姑少待之
庆历初上厌西兵之久出而民弊亟用富韩范而三人者遂欲尽革衆事以修纪纲而小人权幸皆不悦独公与相佐佑而公尤抑絶侥幸凡内降与恩泽者一切不与每积至十数则连封而面还之或诘责其人至慙恨涕泣而去上尝谓欧阳修曰外人知杜衍封还内降耶吾居禁中有求恩泽者每以杜衍不可告之而止者多於所封还也其助我多矣此外人及杜衍皆不知也然公与三人者卒皆以此罢去
公多知本朝故实善决大事初边将议欲大举以击夏人虽韩公亦以为可举公争以为不可大臣至有欲以沮军罪公者然兵後果不得出契丹与夏人争银瓮族大战黄河外而鴈门麟府皆警范文正安抚河东欲以兵从公以为契丹必不来兵不可妄出范公怒至以语侵公公不为恨後契丹卒不来【并欧公撰墓志】
公为相蔡君谟孙之翰为谏官屡乞出於是蔡除福州之翰安州公云谏官无故出终非美事乞且仍旧上可之退书圣语时陈恭公为执政不肯书曰吾初不闻公惧遂焚之由此遂罢相议者谓公当俟明日审奏不当遽焚其书也公言始在西府上每访以中书事及为相中书事亦不以访公因言君臣之间能全始终者盖难也【志林】
公尝谓门生曰凡士君子作事行已当履中道不宜矫饰矫饰过实则近乎伪
又曰今之在上者多擿发下位小节是诚不恕也衍知兖州时州县官有累重而素贫者以公租所得均给之公租不给即继以公帑量其小大咸使自足尚有复侵扰者真贪吏也於义可责又曰衍历知州提转安抚未尝坏一个官员其间不职者即委以事使之不暇惰不慎者谕以祸福俾之自新从而迁善者甚衆不必绳以法也其有文学政事殊行絶德者虽不识面未尝不力荐於朝有一善可称一长可录者亦未尝不随所能而荐之
有门生为县令公戒之曰子之才器一县令不足施然切当韬晦无露圭角毁方瓦合求合於中可也不然无益於事徒取祸尔门生曰公平生以直亮忠信取重天下今反诲某以此何也公曰衍历任多历年久上为帝王所知次为朝野所信故得以申其志今子为县令卷舒休戚系之长吏夫良二千石者固不易得若不奏知子焉得以申其志徒取祸尔予所以欲子毁方瓦合求合於中也
尝谓门生曰作官第一清畏无求人知苟欲人知同列不慎者衆必譛已为上者又不加明察适足取祸耳但优游於其间默而行之无愧於心可也
公一日忧见于色门生曰公今日何以不悦公曰适覩朝报行某事行某事非便所以忧尔又一日喜见于色门生未及问公曰今日见朝报某人进用某人进用社稷之福也公又曰孔子称不在其位不谋其政第衍荷国恩之深退居以来家事百不关心独未能忘国尔
公食于家惟一面一饭而已或美其俭公曰衍本一措大尔名位服用皆国家者俸入之余以给亲族之贫者常恐浮食焉敢以自奉也一旦名位爵禄国家夺之却为一措大又将何以自奉养耶又尝戒门生曰天下惟浙人?急易动柔懦少立衍自在幕府至於监司人尚不信及为三司副使累於上前执奏不移人始信之反曰杜衍如是莫非两浙生否其轻吾党也如此观子识虑高远志尚端慤他日植立当为乡曲之显谨勿少枉为时所上下也
门生尝从容问公曰公在相位未朞年而出使苍生不尽被公之泽天下甚郁望公曰衍以非才久妨贤路遽得解去深遂乃心然独有一恨尔门生曰公之恨何也公曰衍平生闻某人之贤可某任某人之才可某用未能悉荐而去此所以为恨也【并语录】
韩公言公公心而乐与人善既知其人无复毫髪疑间始琦为枢密副使论难一二事公不乐久之相亮每事问曰谏议看来未谏议曾看便将来押字琦益为之尽心不敢忽以此见公存心至公不必以出於已为是贤於人远矣【别录】
公享客多用髹器客有面称叹曰公为相清贫乃尔耶公命侍人尽取白金燕器陈於前曰衍非乏此雅不好尔然公性好施亦卒不蓄也张唐公侍读坏曰公之好施人所能及也其不妄施人之所不能及也【家塾记】
公退寓南都不殖资产第宅卑陋居之裕如也乌?皂绨袍革带亲故或言宜为居士服公曰老而谢事尚可窃高士名邪
范仲淹　文正公
字希文苏州人中进士第事仁宗位至参政
公二岁而孤母夫人贫无依再适长山朱氏既长知其世家感泣去之南都入学舍扫一室昼夜讲诵其起居饮食人所不堪而公自刻益苦居五年大通六经之旨为文章论说必本於仁义【欧公撰神道碑】
公处南都学舍昼夜苦学五年未尝解衣就寝夜或昬怠辄以水沃面往往饘粥不充日昃始食同舍生或馈珍饍皆拒不受【遗事】
公以进士解褐为广德军司理日抱具狱与太守争是非守盛怒临之公不为屈归必记其往复论辨之语于屏上比去至字无所容贫止一马鬻马徒步而归【汪藻撰祠堂记】
晏殊留守南京公遭母忧晏公请掌府学公常宿学中训督学者夜课诸生读书寝食皆立时刻往往潜至斋舍詗之见先寝者诘之其人绐云适疲倦暂就枕耳问未寝时观何书其人亦妄对则取书问之其人不能对乃罚之出题使诸生作赋必先自为之欲知其难易及所当用意亦使学者准以为法由是後学者辐凑
公服中上宰相书言朝政得失及民间利病凡万余言王曾见而伟之时晏殊亦在京师荐一人为馆职曾谓殊曰公知范仲淹舍不荐而荐斯人乎已为公置不行宜更荐仲淹也殊从之遂除馆职顷之冬至立仗礼官定议欲媚章献请天子帅百官献夀于庭公奏不可殊大惧召公责怒之以为狂公正色抗言曰仲淹受明公误知常惧不称为知已羞不意今日更以正论获罪於门下也殊慙无以应【并记闻】
岁大旱蝗诏公奉使安抚江淮还以太平州民所食乌昧草进呈乞宣示六宫戚里用抑奢侈【燕谈】
公知开封为百官图以献曰任人各以其才而百职修尧舜之治不过如此因指其迁进迟速次序曰如此而可以为公可以为私亦不可以不察由是吕丞相怒至交论上前公求对辨语切坐落职知饶州【碑】贬饶州谢表云此而为郡陈优优布政之方必也立朝增蹇蹇匪躬之节天下叹公至诚许国始终不渝不以进退易其守也【燕谈】
公为将务持重不急近功小利於延州筑青涧城垦营田复承平永平废寨熟羌归业者数万户於庆州城大顺以据要害夺贼地而耕之又城细腰胡卢於是明珠灭藏等大族皆去贼为中国用公之所在贼不敢犯其城大顺也一旦引兵出诸将不知所向军至柔远始号令告其地处使往筑城至於版筑之用大小毕具而军中初不知贼以三万骑来争公戒诸将战而贼走追勿过河已而贼果走追者不渡而河外果有伏贼既失计乃引去诸将皆服公为不可及所得赐赉皆以上意分赐诸将使自为谢诸蕃质子纵其出入无一人逃者蕃酋来见召之卧内屏人彻卫与语不疑居边二岁士勇边实恩信大洽乃决策谋取横山复灵武而元昊数遣使称臣请和上亦召公归矣
公领延安閲兵选将日夕训练又请戒诸路养兵蓄鋭毋得轻动夏人闻之相戒曰无以延州为意今小范老子腹中自有数万甲兵不比大范老子可欺也戎人呼知州为老子大范谓雍也【名臣传】
公帅邠延泾庆四郡威德着闻夷夏耸服熟户蕃部率称为龙图老子至元昊亦以此呼之【燕谈】
仁宗时西戎方炽韩公为经略招讨副使欲五路进兵以袭平夏时公守延州坚持不可时尹洙为经略判官一日将命至庆州约公以进兵公曰我师新败士卒气沮但当自谨守以观其变岂可轻兵深入耶以今观之但见败形未见胜势也洙叹曰公于此不及讳公也韩公尝云大凡用兵置胜败於度外今公乃区区过慎此所以不及也公曰大军一动万命所悬而乃置於度外仲淹不见其可洙议不合遽还魏公遂举兵入界次好水川元昊设伏全师陷没大将任福死之魏公遽还至半途而亡者父兄妻子数千人号於马首皆持故衣纸钱招魂而哭声震天地魏公不胜悲愤掩泣驻马不能前者数刻公闻而叹曰当是时难置胜败於度外也【笔录】
公与韩琦协谋必欲收复灵夏横山之地边上謡曰军中有一韩西贼闻之心骨寒军中有一范西贼闻之惊破胆元昊大惧遂称臣【名臣传】
初西人籍为乡兵者数万既而黥以为军唯公所部但刺其手公去兵罢独得复为民其于两路既得熟羌为用使以守边因徙屯兵就食内地而纾西人馈挽之劳其所设施去而人德之与守其法不敢变者至今尤多
自公坐吕公贬羣士大夫各持二公曲直吕公患之凡直公者指为党或坐贬窜及吕复相公亦再起被用於是二公驩然相约戮力平贼天下之士皆以此多二公然朋党之论遂起而不止上既贤公可大用故卒置羣议而用之
公为参政每进见上必以太平责之公叹曰上之用我者至矣然事有先後而革弊於久安非朝夕可也既而上再赐手诏趣使条天下事又开天章阁召见赐坐授以纸笔公惶恐避席退而条列时所宜先者十数事上之其诏天下兴学取士先德行不专文辞革磨勘例迁以别能否减任子之数而除滥官用农桑考课守宰等事方施行而磨勘任子之法侥幸之人皆不便因相与腾口而嫉公者亦幸外有言喜之为佐佑会边奏有警公即请行乃以公为河东陕西宣抚使至则上书愿复守边即拜资政殿学士知邠州兼陕西四路安抚使其知政事才一岁而罢有司奏罢公前所施行而复其故言者遂以危事中之赖上察其忠不听【并碑】
庆历四年四月戊戌上与执政论及朋党事公对曰方以类聚物以羣分自古邪正在朝未尝不各为一党不可禁也在圣鉴辨之耳诚使君子相朋为善其於国家何害【记闻】
庆历中刼盗张海横行数路将过高邮知军晁仲约度不能御喻军中富民出金帛具牛酒迎劳且厚遗之海悦径去不为暴事闻朝廷大怒时公在政府富公在枢府富公议欲诛仲约以正法公欲宥之争於上前仲约由是免死既而富公愠曰方今患法不举方欲举法而多方沮之何以整衆公密告之曰祖宗以来未尝轻杀臣下此盛德事奈何欲轻坏之且吾与公在此同寮之间同心者有几虽上意亦未知所定也而轻导人主以诛戮臣下他日手滑虽吾辈亦未敢自保也富公终不以为然及二公迹不安公出按陕西富公出按河北公因自乞守边富公自河北还及国门不得入未测朝廷意比夜傍偟遶床叹曰范六丈圣人也【龙川志】
公为参政与韩富二枢并命鋭意天下之事患诸路监司不才更用杜杞张昷之辈公取班簿视不才监司每见一人姓名一笔勾之以次更易富公素以丈事公谓公曰六丈则是一笔焉知一家哭矣公曰一家哭何如一路哭耶遂悉罢之【遗事】
欧余王蔡为谏官时谓之四谏四人力引石介执政欲从之公为参政独曰介刚正天下所闻然亦好异使为谏官必以难行之事责人君以必行少拂其意则牵裾折槛叩头流血无所不为主上富春秋无失德朝廷政事亦自修举安用此谏官也诸公伏其言而罢【笔录】
庆历中议弛茶盐之禁及减商税公以为不可茶盐商税之入但分减商贾之利耳行於商贾未甚有害也今国用未减岁入不可阙既不取之於山泽及商贾须取之於农与其害农孰若取之於商贾今为计莫若先省国用国用有余当先寛赋役然後及商贾弛禁非所当先也其议遂寝
皇佑二年吴中大饥殍殣枕路时公领浙西发粟及募民存饷为术甚备吴人喜竞渡好为佛事公乃纵民竞渡太守日出宴于湖上自春至夏居民空巷出游又召诸佛寺主首谕之曰饥岁工价至贱可以大兴土木之役于是诸寺工作鼎兴又新敖仓吏舍日役千夫监司奏劾杭州不恤荒政嬉游不节及公私兴造伤耗民力公乃自条叙所以宴游及兴造皆欲发有余之财以惠贫者贸易饮食工技服力之人仰食於公私者日无虑数万人荒政之施莫此为大是岁两浙惟杭州晏然民不流徙皆公之惠也【并笔谈】
公尝与吕申公论人物申公曰吾见人多矣无有节行者公曰天下固有人但相公不知尔以此意待天下士宜乎节行者之不至也【别録】
公言幕府辟客须可为已师者乃辟之虽朋友亦不可辟盖为我敬之为师则心怀尊奉每事取法於我有益耳【遗事】
公曰吾遇夜就寝即自计一日食饮奉养之费及所为之事果自奉之费与所为之事相称则鼾鼻熟寐或不然则终夕不能安眠明日必求所以称之者【闻见後录】
公之子纯仁娶妇将归或传妇以罗为帷幔者公闻之不悦曰罗绮岂帷幔之物耶吾家素清俭安得乱吾家法敢持至吾家当火於庭
公戒诸子曰吾贫时与汝母养吾亲汝母躬执爨而吾亲甘旨未尝充也今而得厚禄欲以养亲亲不在矣汝母又巳早世吾所最恨者忍令若曹飨富贵之乐也
公在杭州子弟以公有退志乘间请治第洛阳树园圃以为逸老之地公曰人苟有道义之乐形骸可外况居室哉吾今年踰六十生且无几乃谋树第治圃顾何时而居乎吾之所患在位高而艰退不患退而无居也且西都士大夫园林相望为主人者莫得常游而谁独障吾游者岂必有诸已而後为乐耶
公语诸子弟曰吾吴中宗族甚衆於吾固有亲疎然吾祖宗视之则均是子孙吾安得不恤其饥寒哉且自祖宗来积德百余年而始发於吾若独享富贵而不恤宗族异日何以见祖宗於地下今亦何顔以入家庙乎【并遗事】
公轻财好施尤厚於族人既贵於姑苏近郭买良田数千亩为义庄以养羣从之贫者择族人长而贤者一人主其出纳人日食米一升岁衣缣一匹嫁娶丧葬皆有赡给聚族人仅百口【燕谈】
公自政府出归姑苏焚黄搜外库惟有绢三千匹录亲戚及闾里知旧散之皆尽曰宗族乡党见我生长幼学壮仕为我助喜我何以报之哉【巵史】
公以朱氏长育有恩常思厚报之及贵用南郊所加恩乞赠朱氏父太常博士暨诸子皆公为葬之岁别为飨祭朱氏他子弟以公?得补官者三人
公在睢阳遣尧夫到姑苏取麦五百斛尧夫时尚少既还舟次丹阳见石曼卿问寄此久何如曼卿曰两月矣三丧在浅土欲葬之而北归无可与谋者尧夫以所载麦舟付之单骑自长芦捷径而去到家拜起侍立良久公曰东吴见故旧乎曰曼卿为三丧未举方留滞丹阳时无郭元振莫可告者公曰何不以麦舟与之尧夫曰已付之矣【冷斋夜话】
晏殊判南京公以大理寺丞丁忧权掌西监一日晏曰吾有女及笄仗君为我择婿公曰监中有二举子富皋张为善皆有文行他日皆至卿辅并可婿也晏曰然则孰优范曰富修谨张疎俊晏曰唯即取富为壻後改名即弼也为善後亦更名方平云【笔录】
公与南都朱某相善朱且病公视之白公曰某常遇异人得变水银为白金术吾子幼不足传今以传君遂以其方并药赠公公不纳强之乃受未尝启封後其子寀长公教之义均子弟及宷登第乃以所封药并其术还之【遗事】
公少有大节其於富贵贫贱毁誉欢戚不一动其心而慨然有志於天下常自诵曰士当先天下之忧而忧後天下之乐而乐也【碑】
种世衡
字仲平工部侍郎放之兄子以廕补官位至东染院使
知武功县用刑严峻杖人不使执拘之使自凭栏立磗上受杖杖垂毕足或落磗则更从一数之人亦服其威信或有追呼不使人执帖入乡村但以片纸牓县门云追某人期某日诣县庭其亲识见之惊惧走告之皆如期
知渑池县县旁山上有庙世衡葺之其梁重大衆不能举世衡乃令县干剪髪如手搏者驱数对於马前云欲诣庙中教手搏倾城人随往观之既至而不教谓观者曰汝曹先为我致庙梁然後观手搏衆欣然趋下山共举之须臾而上其权数皆此类
初康定元年春夏戎犯延安君时为大理丞任鄜州从事建言延安东北二百里有故寛州请因其废垒而兴之以当寇冲左可致河东之粟右可固延安之势北可图银夏之旧有是三利朝廷从之以君董役事君胆勇过人虽逼戎落曾不畏惮与兵民暴露数月且战且城然处险无泉议不可守凿地百有五十尺始至于石工徒拱手曰是不可井矣君曰过石而下将无泉耶尔其屑而出之凡一畚偿尔百金工复致其力过石数重泉果沛发万人欢呼曰神乎虽虏兵重围吾无困渇之患矣既而朝廷署故寛州为青涧城【范公撰墓志】
初至青涧城教吏民习射虽僧道妇人亦习之以银为射的中者与之既而中者益多其银重轻如故而的渐厚且小矣或争徭役优重亦使之射射中者得优处有过失亦使之射射中则释之由是人人皆能射
羌酋苏慕恩部落最强世衡皆抚而用之尝夜与慕恩饮出侍姬以佐酒既而世衡起入内潜於壁隙窥之慕恩窃与侍姬戏世衡遽出掩之慕恩慙惧请罪世衡笑曰君欲之耶即以遗之由是得其死力诸部有贰者使慕恩讨之无不克【并记闻】
青涧东北一舍而远距无定河河北有虏寨虏常济河为患君数使属羌击之往必破走前後取首级数百牛羊万计未尝劳士卒也故功多而费寡建营田二千顷岁取其利募商贾使通其货或先贷之本速其流转岁时间其息十倍乃建白城中刍粮钱币军须城守之具皆不须外计一请自给【募录】
在青涧为属吏所讼不法事按验皆有状鄜延路经略使龎公奏世衡披荆棘立青涧城若一一拘以文法则边将无所措手足诏勿问及徙知环州将行别龎公拜且泣曰世衡心肠铁石也今日为公下泪矣
庆历三年春范文正巡边至为环庆经略使知环州以属羌多怀贰心密与元昊通以世衡素得属羌心而青涧城已完乃奏徙世衡知环州以镇抚之有牛奴讹素屈强未尝出见州官闻世衡至乃来郊迎世衡与约明日当至其帐慰劳部落是夕雪深三尺左右曰奴讹凶诈难信且道险不可行世衡曰吾方以信结诸羌可失期耶遂冒雪而往既至奴讹大惊曰吾世居此山汉官无敢至者公了不我疑耶帅部落罗拜皆感激心服【并记闻】
泾原葛怀敏定川之败戎马入纵于渭子仲淹领庆州蕃汉兵往扼邠城又召君分援泾原即时而赴羌兵从者数千人属羌为吾用自此始君曰羌兵可用乃复教士人习弧矢以佐官军由是缘边诸城独环不求增兵不烦益粮而武力自振夏戎闻属羌不可诱又人皆善射烽火相望无日不备乃不复以环为意【墓志】
始元昊寇边王师屡挠虏之气焰益张常有并吞关中之意其将刚浪?号野利王某号天都王元昊倚为腹心凡胜我军皆二将之策也公方城青涧谋有以去之有王嵩者本青涧僧将军察其坚朴诱令冠带因出师以贼级予之白於帅府表授三班借职充经略司指使且力为办其家事凡居室骑从衣食之具悉出将军嵩感恩既深将军反不礼以奴畜之或掠治械系数日嵩虽不胜其苦卒无一辞望将军将军知可任兵事居半年召嵩谓之曰吾将以事使汝吾戒汝所不言其苦虽有甚于此者汝能为吾卒不言否嵩泣对曰蒙将军恩教致身荣显常誓以死报而未知其所况敢辞捶楚乎将军乃草遗野利书书辞大抵如世间问起居之仪惟以数句隐辞如尝有私约而劝其速行之意书於尺素且膏以蜡置衲衣间密缝之告嵩非滨死不得泄如泄之当以负恩不能成吾事为言并以画龟一幅枣一部为信牌遗野利嵩受教至野利所居致将军命出枣龟投之野利知见侮笑曰吾素奇种将军今何儿女子见识度嵩别有书嵩佯目左右既而答以无有野利不敢匿乃封其信上元昊数日元昊召野利与嵩俱西北行数百里至一大城曰兴州先诣一官寺曰枢密院次曰中书有数羌人杂坐野利与焉召嵩廷诘将军书问所在嵩坚执前对稍稍去巾栉加执缚至于捶楚极苦嵩终不易其言又数日召入一官寺厅事广楹皆垂班竹箔緑衣小竪立其左右嵩意元昊宫室也少顷箔中有人出又以前问责之曰若速言死矣嵩对如前乃命曳出诛之嵩大号且言曰始将军遣嵩密遗野利王书戒不得妄泄今不幸空死不了将军事吾负将军吾负将军箔中急使人追问之嵩具以对乃禠衲衣取书以进书入移刻始命嵩就馆优待以礼元昊于是疑野利隂遣爱将假为野利使使于将军将军知元昊所遣未即见命属官入馆劳之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:42:47-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>