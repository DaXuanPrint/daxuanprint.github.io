<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="明黄淮、杨士奇等辑。三百五十卷,无序。明永乐十四年(1416)内府刊本。黄淮是洪武(1368—1398)末年进士,授中书舍人。永乐(1403—1424)初曾直文渊阁,历翰林编修、侍读、左庶子、右春坊。仁宗即位(1424),擢通政使兼武英殿大学士。次年进少保户部尚书,仍兼大学士。杨士奇,永乐初年历翰林编修、侍读、左中允。仁宗即位擢礼部侍郎兼华盖殿大学士,进少保、少傅,并兼兵部尚书。宣德三年(1428)进少师。本书辑周至元(前1122年—1367)历代名臣奏议,于宋尤详。内按事类分门,有君德、圣学、孝亲、敬天">
<title>历代名臣奏议_杨士奇_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">历代名臣奏议</span> <br/>
          作者： <span class="inputVal" id="bkauthor">杨士奇</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,奏议,完结</span> <br/>
          字数： <span class="inputVal" id="bknum">[book_length]5413132</span> <br/>
          说明： <span class="inputVal" id="bkdec">明黄淮、杨士奇等辑。三百五十卷,无序。明永乐十四年(1416)内府刊本。黄淮是洪武(1368—1398)末年进士,授中书舍人。永乐(1403—1424)初曾直文渊阁,历翰林编修、侍读、左庶子、右春坊。仁宗即位(1424),擢通政使兼武英殿大学士。次年进少保户部尚书,仍兼大学士。杨士奇,永乐初年历翰林编修、侍读、左中允。仁宗即位擢礼部侍郎兼华盖殿大学士,进少保、少傅,并兼兵部尚书。宣德三年(1428)进少师。本书辑周至元(前1122年—1367)历代名臣奏议,于宋尤详。内按事类分门,有君德、圣学、孝亲、敬天、郊庙、治道、法祖、储嗣、内治、宗室、经国、守成、都邑、封建、仁民、务农、田制、学校、风俗、礼乐、用人、求贤、知人、建官、选举、考课、去邪、赏罚、勤政、节俭、戒佚欲、慎微、谨名器、求言、听言、法令、慎刑、赦宥、兵制、宿卫、征伐、任将、马政、荒政、水利、赋役、屯田、漕运、理财、崇儒、经籍、图谶、国史、律历、谥号、褒赠、礼臣、巡幸、外戚、宠倖、近习、封禅、灾详、营缮、弭盗、御边、夷狄等门、其中“治道”一门有御史王朗上疏魏文帝育民者刑疏等目;“法令”一门有廷尉张释之与汉文帝奏对、魏征谏止太宗滥罚等目;“慎刑”一门有路温舒上书汉宣帝尚德缓刑等目。</span> <br/>
          封面： <span class="inputVal" id="bkimg">Z_5773.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]历代名臣奏议
[book_author]杨士奇
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,奏议,完结
[book_length]5413132
[book_dec]明黄淮、杨士奇等辑。三百五十卷,无序。明永乐十四年(1416)内府刊本。黄淮是洪武(1368—1398)末年进士,授中书舍人。永乐(1403—1424)初曾直文渊阁,历翰林编修、侍读、左庶子、右春坊。仁宗即位(1424),擢通政使兼武英殿大学士。次年进少保户部尚书,仍兼大学士。杨士奇,永乐初年历翰林编修、侍读、左中允。仁宗即位擢礼部侍郎兼华盖殿大学士,进少保、少傅,并兼兵部尚书。宣德三年(1428)进少师。本书辑周至元(前1122年—1367)历代名臣奏议,于宋尤详。内按事类分门,有君德、圣学、孝亲、敬天、郊庙、治道、法祖、储嗣、内治、宗室、经国、守成、都邑、封建、仁民、务农、田制、学校、风俗、礼乐、用人、求贤、知人、建官、选举、考课、去邪、赏罚、勤政、节俭、戒佚欲、慎微、谨名器、求言、听言、法令、慎刑、赦宥、兵制、宿卫、征伐、任将、马政、荒政、水利、赋役、屯田、漕运、理财、崇儒、经籍、图谶、国史、律历、谥号、褒赠、礼臣、巡幸、外戚、宠倖、近习、封禅、灾详、营缮、弭盗、御边、夷狄等门、其中“治道”一门有御史王朗上疏魏文帝育民者刑疏等目;“法令”一门有廷尉张释之与汉文帝奏对、魏征谏止太宗滥罚等目;“慎刑”一门有路温舒上书汉宣帝尚德缓刑等目。
[book_img]Z_5773.jpg


[book_title]提要
钦定四库全书　　　　　史部六
历代名臣奏议　　　　　诏令奏议类二【奏议之属】提要
【臣】等谨案历代名臣奏议三百五十卷明永乐十四年杨士奇黄淮等奉勅编自商周迄金元分六十四门名目既繁区分往往失当又如文王周公太公孔子管仲晏婴鲍叔庆郑宫之奇师旷麦邱邑人诸言皆一时答问之语悉目之为奏议则尚书扬言何一不可采入亦殊踳驳失伦然自汉以後收罗大备凡历代典制沿革之由政治得失之故实可与通监三通互相考证当时书成刋印仅数百本颁诸学宫而藏版禁中世颇稀有天崇间太仓张溥号称淹洽而自言生长三十年未尝一见其书最後乃得太原藏本为删节重刻卷目均依其旧所不同者此本有慎刑一门张本无之张本有漕运此本无之盖溥意为改移至唐宋以後之文尽遭割裂几於续鳬断鹤失其本来矣此本为永乐时颁行原书犹称完善固亦古今奏议之渊海也乾隆四十四年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
历代名臣奏议卷一
明　杨士奇等　撰
君德
周武王践阼三日召师尚父而问焉曰黄帝颛帝之道存乎曰在丹书王欲闻之则斋矣斋三日王端冕师尚父亦端冕奉书而入王东面而立师尚父西面道书之言曰敬胜怠者吉怠胜敬者灭义胜欲者从欲胜义者凶凡事不强则枉弗敬则不正枉者灭废敬者万世王闻书之言惕若恐惧
鲁哀公问於孔子曰吾闻君子不博有之乎孔子对曰有之哀公曰何为其不博也孔子对曰为其有二乘哀公曰有二乘则何为不博也孔子对曰为行恶道也哀公惧焉有间曰若是乎君子之恶恶道之甚也孔子对曰恶恶道不能甚则其好善道亦不能甚好善道不能甚则百姓之亲之也亦不能甚诗云未见君子忧心惙惙亦既见止亦既觏止我心则悦诗之好善道之甚也如此哀公曰善?吾闻君子成人之美不成人之恶微孔子吾焉闻斯言也?
齐桓公谓鲍叔曰寡人欲铸大钟昭寡人之名焉寡人之行岂避尧舜哉鲍叔曰敢问君之行桓公曰昔者吾围谭二年得而不自与者仁也吾北伐孤竹剗令支而反者武也吾为葵丘之会以偃天下之兵者文也诸侯抱美玉而朝者九国寡人不受者义也然则文武仁义寡人尽有之矣寡人之行岂避尧舜哉鲍叔曰君直言臣直对昔者公子纠在上位而不让非仁也背太公之言而侵鲁境非义也坛场之上诎於一劒非武也侄娣不离怀衽非文也凡为不善遍於物不自知者无天祸必有人害天处甚高其听甚下除君过言天且闻之桓公曰寡人有过乎幸记之是社稷之福也子不幸教几有大罪以辱社稷
楚惠王食寒葅而得蛭因遂吞之腹有疾而不能食令尹入问曰王安得此疾也王曰我食寒葅而得蛭念谴之而不行其罪乎是法废而威不立也非所以使国闻也谴而行其诛乎则庖宰食监法皆当死心又不忍也故吾恐蛭之见也因遂吞之令尹避席再拜而贺曰臣闻天道无亲惟德是辅君有仁德天之所奉也病不为伤是夕也惠王之後蛭出故其久病心腹之疾皆愈天之视听不可不察也
魏武侯浮西河而下中流顾谓吴起曰美?乎河山之固此魏国之宝也吴起对曰在德不在险昔三苖氏左洞庭右彭蠡德义不修而禹灭之夏桀之居左河济右太华伊阙在其南羊肠在其北修政不仁汤放之殷纣之国左孟门而右太行常山在其北大河经其南修政不德武王伐之由此观之在德不在险若君不修德舟中之人尽敌国也武侯曰善
武侯谋事而当羣臣莫能逮朝而有喜色吴起进曰今者有以楚庄王之语闻者乎武侯曰未也庄王之语奈何吴起曰楚庄王谋事而当羣臣莫能逮朝而有忧色申公巫臣进曰君朝而有忧色何也庄王曰吾闻之诸侯自择师者王自择友者覇足巳而羣臣莫之若者亡今以不谷之不肖而议於朝且羣臣莫能逮吾国其几於亡矣吾是以有忧色也庄王之所以忧而君独有喜色何也武侯逡巡而谢曰天使夫子振寡人之过也天使夫子振寡人之过也
汉成帝即位光禄勲御史大夫匡衡上疏戒妃匹劝经学威仪之则曰陛下秉至孝哀伤思慕不絶於心未有游虞弋射之宴诚隆於慎终追远无穷巳也窃愿陛下虽圣性得之犹复加圣心焉诗云焭焭在疚言成王丧毕思慕意气未能平也盖所以就文武之业崇大化之本也臣又闻之师曰妃匹之际生民之始万福之原婚姻之礼正然後品物遂而天命全孔子论诗以关雎为始言太上者民之父母后夫人之行不侔乎天地则无以奉神灵之统而理万物之宜故诗曰窈窕淑女君子好仇言能致其贞淑不贰其操情欲之感无介乎容仪宴私之意不形乎动静夫然後可以配至尊而为宗庙主此纲纪之首王教之端也自上世以来三代兴废未有不由此者也愿陛下详覧得失盛衰之效以定大基采有德戒声色近严敬远技能窃见圣德纯茂专精诗书好乐无厌臣衡材驽无以辅相善义宣扬德音臣闻六经者圣人所以统天地之心着善恶之归明吉凶之分通人道之正使不悖於本性者也故审六艺之指则天人之理可得而和草木昆虫可得而育此永永不易之道也及论语孝经圣人言行之要宜究其意臣又闻圣王之自为动静周旋奉天承亲临朝享臣物有节文以章人伦盖敛翼祗栗事天之容也温恭敬逊承亲之礼也正躬严恪临衆之仪也嘉惠和说飨下之顔也举错动作物遵其仪故形为仁义动为法则孔子曰德义可尊容止可观进退可度以临其民是以其民畏而爱之则而象之大雅云敬慎威仪惟民之则诸侯正月朝觐天子天子惟道德昭穆穆以视之又观以礼乐飨醴廼归故万国莫不获赐祉福蒙化而成俗今正月初幸路寝临朝贺置酒以飨万方传曰君子慎始愿陛下留神动静之节使羣下得望盛德休光以立基桢天下幸甚上敬纳其言
东汉光武为大司马时引兵东北拔广阿披舆地图指示邓禹曰天下郡国如是今始乃得其一子前言以吾虑天下不足定何也禹曰方今海内淆乱人思明君犹赤子之慕慈母古之兴者在德厚薄不以大小也建武四年隗嚣使马援往观公孙述援与述旧同里閈相善以为既至当握手欢如平生而述盛陈陛卫以延援礼飨官属甚盛欲授以封侯大将军位宾客皆乐留援晓之曰天下雌?未定公孙不吐哺走迎国士与图成败反修边幅如偶人形何足久稽天下士乎因辞归谓嚣曰子阳井底蛙耳而妄自尊大不如专意东方嚣乃使援奉书雒阳初到良久中黄门引入帝在宣德殿南庑下袒帻坐迎笑谓援曰卿遨游二帝间今见卿使人大慙援顿首谢因曰当今之世非但君择臣臣亦择君矣臣与公孙述同县少相善臣前至蜀述陛戟而後进臣臣今远来陛下何知非刺客奸人而简易若是帝复笑曰卿非刺客顾说客耳援曰天下反复盗名字者不可胜数今见陛下恢廓大度同符高祖乃知帝王自有真也
桓帝延熹二年帝问侍中爰延朕何如主对曰陛下为汉中主帝曰何以言之对曰尚书令陈蕃任事则治中常侍黄门与政则乱是以知陛下可与为善可与为非帝曰敬闻阙矣拜五官中郎将
灵帝中平五年望气者以为京师当有大兵两宫流血帝欲厌之乃发四方兵讲武於平乐观陈三匝而还问讨虏校尉盖勲曰吾讲武如是何如对曰先王耀德不观兵今宼在远而设近陈不足昭果毅只黩武耳帝曰善恨见君晚羣臣初无是言也
蜀先主时羣臣议欲推汉中王称尊号前部司马费诗上疏曰殿下以曹操父子偪主簒位故乃羁旅万里纠合士衆将以讨贼今大敌未克而先自立恐人心疑惑昔高祖与楚约先破秦者王及屠咸阳获子婴犹怀推让况今殿下未出门庭便欲自立邪愚臣诚不为殿下取也
魏文帝问羣臣三不欺於君德孰优大尉锺繇司徒华歆司空王朗对曰臣以为君任德则臣感义而不忍欺君任察则臣畏觉而不能欺君任刑则臣畏罪而不敢欺任德感义与夫导德齐礼有耻且格等趋者也任察畏罪与夫导政齐刑免而无耻同归者也孔子曰为政以德譬如北辰居其所而衆星拱之考以斯言论以斯义臣等以为不忍欺不能欺优劣之县在於权衡非徒低昂之差乃钧铢之觉也且前志称仁者安仁智者利仁畏罪者强仁校其仁者功则无以殊核其为仁者则不得不异安仁者性善者也利仁者力行者也强仁者不得已者也三仁相比则安仁优矣易称神而化之使民宜之若君化使民然也然则安仁之化与夫强仁之化优劣亦不得不相县絶也然则三臣之不欺虽同所以不欺异矣则纯以恩义崇不欺与以威察成不欺既不可同概而比量又不得错综而易处
吴乌程侯凤凰元年中书令贺邵谏曰臣闻兴国之君乐闻其过荒乱之主乐闻其誉闻其过者过日消而福臻闻其誉者誉日损而祸至陛下严刑法以禁直辞黜善士以逆谏口杯酒造次死生不保是以正士摧方庸臣苟媚人执反理之评士吐诡道之论遂使仕者以退为幸居者以出为祸非所以保洪绪也何?妄兴事役发江边戍兵以驱麋鹿老弱饥冻大小怨叹传曰国之兴也视民如赤子其亡也以民为草芥今法禁转苛赋调益繁呼嗟之声感伤和气且国无一年之储家无经月之蓄而後宫坐食万有余人北敌注目伺国盛衰长江之限不可久恃苟不能守一苇可航也愿陛下丰基强本割情从道则圣祖之祚隆矣
晋孝武帝时中郎将王坦之上表曰臣闻人君之道以孝敬为本临御四海以委任为贵恭顺无为则盛德日新亲仗贤能则政道邕睦昔周成汉昭并以幼年纂承大统当时天下未为无难终能显扬祖考保安社稷盖尊尊亲亲信纳大臣之所致也伏惟陛下诞奇秀之姿禀生知之量春秋尚富?道未旷方顺训导以成天德皇太后仁淑之体过於三母先帝奉事积年每称圣明臣愿奉事之心便当自同孝宗太后慈爱之隆亦不必异所生琅邪王余姚主及诸皇女宜朝夕定省承受教诲导习仪刑以成景仰恭敬之美不可以属非至亲自为疏疑昔肃祖崩殂成康幼冲事无大小必谘丞相导所以克就圣德实此之由今?射臣安中军臣冲人望具瞻社稷之臣且受遇先帝绸缪缱绻并志竭忠贞尽心尽力归诚陛下以报先帝愚谓周旋举动皆应谘此二臣二臣之於陛下则周之旦奭汉之霍光显宗之於王导冲虽在外路不云远事容信宿必宜参详然後情听获尽庶事可毕又天听虽聦不啓不广羣情虽忠不引不尽宜数引侍臣询求谠言平易之世有道之主犹尚诫惧日昃不倦况今艰难理尽虑经安危祖宗之基系之陛下不可不精心务道以申先帝尧舜之风可不敬修至德以保宣元天地之祚表奏帝纳之
後周武帝保定三年养老於太学以太傅燕国公于谨为三老帝访治道於谨谨对曰木从绳则正后从谏则圣明王虚心纳谏以知得失天下乃安又曰去食去兵信不可去愿陛下守信勿失又曰有功必赏有罪必罚则为善者日进为恶者日止又曰言行者立身之基愿陛下三思而言九虑而行勿使有过天子之过如日月之食人莫不知愿陛下慎之
隋文帝时有人告大都督邴绍非毁朝廷为愦愦者上怒将斩之工部尚书长孙平进谏曰川泽纳污所以成其深山岳藏疾所以就其大臣不胜至愿愿陛下弘山海之量茂寛裕之德鄙谚曰不痴不聋未堪作大家翁此言虽小可以喻大邴绍之言不应闻奏陛下又复诛之臣恐百代之後有亏圣德上於是赦绍因勅羣臣诽谤之罪勿复以闻
唐太宗贞观初有上书请去佞者太宗谓曰朕之所任皆以为贤卿知佞者谁耶对曰臣居草泽不的知佞者请陛下佯怒以试羣臣若能不畏雷霆直言进谏则是正人顺情阿旨则是佞人帝谓封德彞曰流水清浊在其源也君者政源人庶犹水君自为诈欲臣下行直是犹源浊而望水清理不可得朕常以魏武帝多诡诈深鄙其为人此岂可堪为教令谓上书人曰朕欲使大信行於天下不欲以诈道训俗卿言虽善朕所不取也太宗尝从容谓侍臣曰周武平纣之乱以有天下秦皇因周之衰遂吞六国其得天下不殊祚运长短若此之相悬也尚书右仆射萧瑀进曰纣为无道天下苦之故八百诸侯不期而会周室虽微六国无罪秦氏专任智力蚕食诸侯平定虽同人情则异太宗曰不然周既尅殷务弘仁义秦既得志专行诈力非但取之有异抑亦守之不同祚之修短意在兹乎
太宗又谓侍臣曰为君之道必须先存百姓若损百姓奉其身犹割股以啖腹腹饱而身毙若安天下必须先正其身未有身正而影曲上理而下乱者朕每思伤其身者不在外物皆由嗜欲以成其祸若耽嗜滋味玩悦声色所欲既多所损亦大既妨政事又扰生人且复出一非理之言万姓为之解体怨讟既作离叛亦兴朕每思此不敢纵逸谏议大夫魏徵对曰古者圣哲之主皆近取诸身故能远体诸物昔楚聘詹何问其理国之要詹何对以?身之术楚王又问理国何如詹何曰未闻身理而国乱者陛下所明实同古义
贞观二年太宗谓侍臣曰人言作天子则得自尊崇无所畏惧朕则以为正合自守谦恭常怀畏惧昔舜戒禹曰汝惟不矜天下莫与汝争能汝惟不伐天下莫与汝争功又易曰人道恶盈而好谦凡为天子若唯自尊崇不守谦恭者在身傥有不是之事谁肯犯顔谏奏朕每出一言行一事必上畏皇天下惧羣臣天高听卑何得不畏羣公卿士皆见瞻仰何得不惧以此思之但知常谦常惧犹恐不称天心及百姓意也魏徵曰古人云靡不有初鲜克有终愿陛下守此常谦常惧之道日慎一日则宗社永固无倾覆矣尧舜所以太平实用此法六年太宗谓侍臣曰朕闻周秦初得天下其事不异然周则惟善是务积功累德所以能保七百之基秦乃恣其奢淫好行刑罚不过二世而灭岂非为善者福祚延长为恶者降年不永朕又闻桀纣帝王也以匹夫比之则以为辱顔闵匹夫也以帝王比之则以为荣此亦帝王深耻也朕每将此事以为鍳戒常恐不逮为人所笑魏徵对曰臣闻鲁哀公谓孔子曰有人好忘者移宅乃忘其妻孔子曰又有好忘甚於此者丘见桀纣之君乃忘其身愿陛下每以此为虑免後人笑
八年太宗谓侍臣曰言语者君子之枢机谈何容易凡在衆庶出一言不善则人记之成其耻累况是万乘之主不可出言有失其所亏损至大岂同匹夫我常以此为戒隋炀帝初幸甘泉宫泉石称意而怪无萤火勅云捉取多少於宫中照夜所司遽遣数千人采拾送五百轝於宫侧小事尚尔况其大乎魏徵对曰人君居四海之尊若有亏失古人以为如日月之蚀人皆见之实如陛下所戒慎
九年太宗谓魏徵曰顷读周齐史末代亡国之主为恶多相类也齐王深好奢侈所有府库用之略尽乃至关市无不税敛朕常谓此犹如馋人自食其肉肉尽必死人君赋敛不已百姓既弊其君亦亡齐主即是也然天元齐主若为优劣徵对曰二主亡国虽同其行则别齐主愞弱政出多门国无纲纪遂至亡灭天元性凶而强威福在已亡国之事皆在其身以此论之齐主为劣十六年太宗问魏徵曰朕克巳为政仰企前列至如积德累仁丰功厚利四者常以为称首朕皆庶几自勉人苦不能自见不知朕之所行何等优劣徵曰德仁功利陛下兼而行之然则内平祸乱外除戎狄是陛下之功安诸黎元各有生业是陛下之利由此言之功利居多惟德与仁愿陛下自强不息必可致也
太宗时太上皇幸两仪殿内外羣臣奉见太上皇还西宫太宗从至大安宫还顾谓长孙无忌等曰今天下无事侍太上皇与公等同宴可谓至乐然朕若与公等忘政事但欢宴盖非常安之法魏徵对曰陛下酣宴之後犹不忘庶政古者尧舜禹汤所以太平实用此道太宗因曰古之人君处廊庙居逸乐臣下一事失所便弃前功解免黜放急遽如此徵对曰人君发怒於一臣将行刑罚而能念其旧功者鲜矣陛下今发德音臣等幸甚太宗曰朕常思自古有天下者皆欲子孙万代政化过於尧舜及其所行则与尧舜相反如秦始皇亦是英雄之主平定六国已後才免其身至子便失其国桀纣幽厉亦皆丧亡朕为此不得不惧且天下百姓倾耳侧目唯看善恶朕岂得不自思之魏徵对曰自古以来人君为难秖为出言即成善恶若人君出言欲闻已过其国即兴若出言欲人从已其国即丧古人云一言可以兴邦一言可以丧邦正为如此但天下人皆自进於陛下以荣其身若正人即欲以正道辅佐佞人即欲以邪道自媚工巧者则进奇服异器好鹰犬者即欲劝令畋游所欲自进者不觉为非皆言为是若陛下常守正道则奸人不能自效如开其路则人人欲遂其心矣太宗曰然
太宗谓侍臣曰朕观隋主文集博物有才亦知悦尧舜之风丑桀纣之行然而行事即与言相违何也魏徵对曰自古称人主之善在有君人之量能任使人智者为之谋勇者为之战虽聦明圣哲以黈纩冕旒垂耳目隋主虽有俊才无人君之量恃才骄物所以至於灭亡太宗曰然昔汉武征役不息户口减半中途能改还得传祚子孙向使隋主早悟亦不至灭亡也
太宗又谓侍臣曰齐文宣何如人魏徵对曰非常颠狂然与人共争道理自知短屈即能从之臣闻齐时魏恺先任青州长史尝使梁还除光州长史不就杨遵彦奏之文宣帝大怒召而责之恺曰臣先任青州大藩长史今有使劳更无罪过反授小州所以不就乃顾谓遵彦曰此汉有理因令舍之太宗曰往者卢祖尚不肯受官朕遂杀之宣帝虽颠狂尚能容止此事朕所不如也祖尚不受处分虽失臣之礼朕即杀之大是伤急一死不可再生悔所无及宜复其官?徵容貌不逾中人而有胆略善囬人主意每犯顔苦谏或上怒甚亦为之霁威上尝得佳鹞自臂之望见徵来匿怀中徵奏事故久鹞竟死怀中尝谒告上冢还言於上曰人言陛下欲幸南山严装巳毕而竟不行何也上笑曰初实有此心畏卿嗔故中辍耳
太宗谓右仆射李靖等曰人君之道唯在寛厚非但刑戮乃至鞭挞亦不欲行比每人嫌朕大寛未知此言可行否魏徵对曰古来帝王以杀戮肆威者实非久安之策臣等见隋炀帝初有天下亦大威严而官人百姓造罪非一今陛下仁育天下万姓获安臣下虽愚岂容不识恩造太宗曰公等假以为非朕终不改此志
太宗又尝谓侍臣曰朕每日坐朝欲出一言即思此一言於百姓有利益否所以不能多言给事中兼知起居事杜正伦进曰君举必书言存左史臣职当兼修起居注不敢不尽愚直陛下若一言乖於道理则千载累於圣德非止当今损於百姓愿陛下慎之太宗大悦赐彩百段
幽州总管府记室兼直中书省张藴古奏上大宝箴其词曰今来古往俯察仰观惟辟作福为君实难宅普天之下处王公之上任土贡其所求具僚和其所唱是故兢惧之心日弛邪僻之情转放岂知事起乎所忽祸生乎无妄固以圣人受命拯溺亨屯归罪於巳因心於人至明无偏照至公无私亲故以一人治天下不以天下奉一人礼以禁其奢乐以防其佚左言而右事出警而入跸四时调其惨舒三光同其得失故身为之度而声为之律勿谓无知居高听卑勿谓何害积小成大乐不可极极乐成哀欲不可纵纵欲成灾壮九重於内所居不过容膝彼昏不知瑶其台而琼其室罗八品於前所食不过适口唯狂罔念丘其糟而池其酒勿内荒於色勿外荒於禽勿贵难得之货勿听亡国之音内荒伐人性外荒荡人心难得之物侈亡国之声淫勿谓我尊而傲贤侮士勿谓我智而拒谏矜巳闻之夏后授馈频起亦有魏帝牵裾不止安彼反侧如春阳秋露巍巍荡荡推汉高大度抚兹庶事如履薄临深战战栗栗用周文小心诗云不识不知书曰无偏无党一彼此於胷臆捐好恶於心想衆弃而後加刑衆悦而後命赏弱其强而治其乱伸其屈而直其枉故曰如衡如石不定物以数物之悬者轻重自具如水如镜不示物以情物之监者妍蚩自露勿浑浑而浊勿皎皎而清勿汶汶而闇勿察察而明虽冕旒蔽目而视於未形虽黈纩塞耳而听於无声纵心乎湛然之域游神於至道之精扣之者应洪纎而效响酌之者随深浅而皆盈故曰天之清地之宁王之贞四时不言而代序万物无为而受成岂知帝有其力而天下和平吾王拨乱戡以智力民惧其威未怀其德我皇抚运扇以淳风民怀其始未保其终爰述金镜穷神尽圣使人以心应言以行苞括治体抑扬词令天下为公一人有庆开罗起祝援琴命诗一日二日念兹在兹唯人所召自天佑之争臣司直敢告前疑太宗嘉之赐帛三百段仍授以大理寺丞
太宗问给事中孔頴达曰论语云以能问於不能以多问於寡有若无实若虚何谓也孔頴达对曰圣人设教欲人谦光已虽有能不自矜大仍就不能之人求访能事已之才艺虽多犹以为少仍就寡少之人更求所益已之虽有其状若无已之虽实其容若虚非惟匹庶帝王之德亦当如此夫帝王内藴神明外须玄默使深不可知故易称以蒙养正以明夷莅衆若其位居尊极炫耀聦明以才陵人饰非拒谏则上下情隔君臣道乖自古灭亡莫不由此也太宗曰易云劳谦君子有终吉诚如卿所说诏赐帛二百段
太宗每与公卿言及古道必诘难往复散骑常侍刘洎上书谏曰帝王之与凡庶圣哲之与庸愚上下相悬拟伦斯絶是知以至愚而对至圣以极卑而对极尊徒思自强不可得也陛下降恩旨假怒顔凝旒以听其言虚襟以纳其说犹恐羣下未敢对扬况动神机纵天辩饰辞以折其理援古以排其议欲令凡蔽何阶应荅臣闻皇天以无言为贵圣人以不言为圣老君称大辩若讷庄生称至道无文此皆不欲烦也是以齐侯读书轮扁窃议汉皇慕古长孺陈讥此亦不欲劳也且多记则损心多语则损气心气内损形神外劳初虽不觉後必为累须为社稷自爱岂为性好自伤乎窃以今日昇平皆陛下力行所致欲其长久匪由辩博但当忘彼爱憎慎兹取舍每事敦朴无非至公若贞观之初则可矣至於秦政强辩失人心於自矜魏文宏才亏衆望於虚说此才辩之累皎然可知伏愿略兹雄辩浩然养气简彼缃图淡焉怡悦自固万夀於南岳齐百姓於东户则天下幸甚皇恩斯毕上飞白荅之曰非虑无以临下非言无以述虑比有谈论遂致烦多轻物骄人恐由斯道形神心气非此为劳今闻谠言虚怀以改
太宗尝谓侍臣曰传称去食存信孔子曰人无信不立昔项羽既入咸阳巳制天下向使能行汉高之仁信谁能夺邪房玄龄对曰仁义礼智信谓之五常废一不可能勤行之甚有禆益殷纣狎侮五常而武王伐之项氏以无仁信为汉祖所夺皆诚如圣旨
着作郎郄崇表请编次太宗文章为集太宗谓崇曰朕若制事有益於人者史则书之足为不朽若不师古乱政坏物虽有词藻终贻後代笑非所须也只如梁武帝父子及陈後主隋炀帝亦大有文集而所为多不法宗社皆须臾倾覆凡人主唯在德行何必要事文章耶竟不许太宗尝曰隋炀帝性好猜防专言邪道大忌胡人乃至谓胡床为交床胡瓜为黄瓜筑长城以备胡终被宇文化及使令狐行达杀之又诛戮李金才及诸李殆尽卒何所益且居天下者唯正身?德而已此外虚事不足在怀太宗又尝谓羣臣曰朕为人主兼行将相事岂不是夺公等名舜禹汤武得稷卨伊吕而四海安汉高祖有萧曹韩彭而天下宁兹事朕皆兼之给事中张行成退上疏曰有隋失道天下沸腾陛下拨乱反正拯人涂炭何周汉君臣所能比数虽然盛德含光规模宏远左右文武诚无将相材奚用大庭广衆与之量校损万乘之尊与臣下争功?帝嘉纳之帝又问侍臣曰自古帝王虽平中夏不能服夷狄朕才不逮古人而成功过之何也羣臣称颂功德上曰不然朕所以能及此者止由五事耳自古帝王多疾胜巳者朕见人之善若巳有之人之行能不能兼备朕常弃其所短取其所长人主往往进贤则欲寘诸怀退不肖则欲推诸壑朕见贤者则敬之不肖者则怜之人主多恶正直隂诛显戮无代无之朕践阼以来正直之士比肩於朝未尝黜责一人自古皆贵中华贱夷狄朕独爱之如一故其部落皆依朕如父母此五者朕所以成今日之功也
肃宗尝从容与侍谋军国元帅长史李泌语及李林甫欲敇诸将克长安日发其冢焚骨扬灰泌曰陛下方定天下奈何雠死者彼枯骨何知徒示圣德之不弘耳且方今从贼者皆陛下之雠也若闻此举恐沮其自新之心上不悦
德宗时浑瑊破朱泚走之奉天围解从臣皆贺汴滑兵马使贾隐林进言曰陛下性太急不能容物若此性未改虽泚败亡忧未艾也上甚称之
敬宗游幸无常昵比羣小视朝月不再三大臣罕得进见浙西观察使李德裕上言曰臣闻诗云心乎爱矣遐不谓矣此古之贤人所以笃於事君者也夫迹踈而言亲者危地远而意忠者忤然臣窃念抜自先圣偏荷宠光若不爱君以忠则是上负灵监臣顷事先朝属多隂沴常献大明赋以讽颇蒙先朝嘉纳臣今日尽节明主亦犹是心昔张敞之守远郡梅福之在遐徼尚竭诚尽规不避尤悔况臣尝学旧史颇知官箴虽在踈远犹思献替谨稽首上丹扆六箴具列於後仰尘睿览伏积兢惶
一宵衣先王听政昧爽以俟鷄鸣既盈日出而视伯禹大圣寸隂为贵光武至仁反支不忌无俾姜后犹去簪珥彤管记言克念前志
二正服圣人作服法象可观虽在宴游尚不怀安汲黯庄色能正不冠杨阜毅然亦讥缥纨四时所御各有其官非此勿服惟辟所难
三罢献汉文罢献诏还騄駬銮辂徐驱安用千里厥後令王亦能?已翟裘既焚筒布则毁道德为丽慈俭为美不过天道斯为至理
四纳诲惟后纳诲以求厥中从善如流乃能成功汉成沉湎举白浮锺魏明侈汰淩霄作宫中虽不忤而善不从以规为瑱是谓塞聦
五辩邪居上处深在察微萌虽有谗慝不能蔽明汉之孝昭叡过周成上书知诈照奸得情燕盖既折王猷洽平百代之後乃流淑声
六防微天子之孝敬遵王度安必思危乃无遗虑乱臣猖蹶非可遽数玄黄莫辩触瑟始仆栢谷微行豺豕塞路覩貌献飱斯可诫惧
文宗尝顾郑覃曰覃老矣当无妄试论我犹汉何等主覃曰陛下文宣主也帝曰渠敢望是领度支李石欲强帝志使不怠因曰陛下之问而覃之对臣皆以为非顔囘匹夫耳自比於舜陛下有四海春秋富当观得失於前日引月长以齐尧舜奈何比文宣而又自以为不及惟陛下开肆厥志不以文宣自安则大业济矣
後唐明宗时水运军将於临河县得一玉杯有文曰传国宝万岁杯明宗甚爱之以示中书侍郎冯道道曰此前世有形之宝尔王者固有无形之宝也明宗问之道曰仁义者帝王之宝也故曰大宝曰位何以守位曰仁明宗武君不晓其言道已去召侍臣讲说其义嘉纳之宋真宗咸平三年田锡知泰州召归进经史子集要语奏曰臣闻古者帝王盘盂皆铭几杖有诫起居必覩夙夜不忘故汤之盘铭曰德日新日日新太公之金匮云武王欲造起居之诫乃铭於几杖曰安无忘危存无忘亡孰惟二者後必无凶墨子曰尧舜禹汤书其事於竹帛篆之盘盂曰君子福大而愈惧爵隆而益恭远察近视俯仰有则矧黄帝舆几皆铭焉曰吾居民之上惴惴恐不及武王户席必训焉席之铭曰无行可悔户之铭曰难得而易失圣人?德罔怠然佩服监戒终日不忘故至德大业永保天下也臣又尝读唐书见高宗命黄门侍郎赵智讲孝经於百福殿因谓之曰大旨朕知之矣即举此经要切处言之以禆不逮智曰天子有争臣七人虽无道不失其天下微臣敢以此言上献帝大悦又宪宗听政之暇采汉史三国以来经济要事撰书十四篇号曰前代君臣事迹书之六扇屏风置於御座之右出入观省之臣每览经史子集因取其要语总一十卷辄用进献可书於屏寘之御座出入观省所冀圣德日新与尧舜禹汤文武比隆也
景德间崇文院检讨陈彭年献大宝箴曰二仪之内最灵者人生民之中至大者君民既可畏天亦无亲所辅者德所归者仁?已御下辉光益新载籍斯在谋猷备陈内绥万姓外抚百蛮治乱所始言动之间观之则易处之甚难由是先哲喻彼投艰苟能虑未乃可防闲审求逆耳无恶犯顔既庶而富教化乃施慈俭之政富庶之基鳏寡孤独人之所悲发号施令宜先及之黄髪鲐背心实多知左右侍从何尚於兹瞻言百辟咸代天工傥无虚授可建大中克彰慎柬惟藉至公知人则哲听德则聦才固难备道亦少同葑菲罔舍杞梓乃充不扶自直惟蓬在麻非拣莫见惟金在沙参备顾问必辨忠邪献替以正禆益无涯自匿草泽亦有国华访此髦士可拒朋家三章之立庶民作程钦?恤?可以措刑七伐之建奸孽是平本仁本义可以弭兵是为齐礼亦曰好生有教无类自诚而明宗庙社稷飨之以恭宫室苑囿诫之在丰春蒐秋猕不废三农击石拊后用格神宗使人以悦乃克成功治国以政罔或不从济济多士用之有光硜硜小器谋之弗臧忠言致益岂让膏梁六艺为乐宁後笙簧任贤勿贰尧所以昌改过不吝汤所以王六合至广万彚攸多风俗靡一嗜欲相摩如驭朽索若防决河左契斯执六辔遂和导之以德民免婴罗不懈于位俗乃偃戈先王之训罔不咸然吾君之治亦取斯焉小心翼翼终日乾乾三灵降监百禄无愆由兹率土永戴光天巍巍洪业亿万斯年
仁宗至和二年翰林学士欧阳?上奏曰臣闻自古有天下者莫不欲为治君而常至於乱莫不欲为明主而常至於昏者其故何哉患於好疑而自用也夫疑心动於中则视听惑於外视听惑则忠邪不分而是非错乱是非错乱则举国之臣皆可疑尽疑其臣则必自用其所见夫以疑惑错乱之意而自用则多失失则其国之忠臣必以理而争之争之不切则人主之意难囬争之切则激其君之怒心而坚其自用之意然後君臣争胜於是邪佞之臣得以因隙而入希旨顺意以是为非以非为是惟人主之所欲者从而顺之夫为人主者方与其臣争胜而得顺意之人乐其助巳而忘其邪佞也乃与之并力以拒忠臣夫为人主者拒忠臣而信邪佞天下无不乱人主无不昏也自古人主之用心非恶忠臣而喜邪佞也非恶治而好乱也非恶明而欲昏也以其好疑自用而与臣下争胜也使为人主者豁然去其疑心而囬其自用之意则邪佞远而忠言入则聪明不惑而万事得其宜使天下尊为明主万世仰为治君岂不臣主俱荣而乐哉与其区区自执而与臣下争胜用心益劳而事益惑者相去远矣臣闻书载仲虺称汤之德曰改过不吝又戒汤曰自用则小成汤古之圣人也不能无过而能改过此其所以为圣也以汤之聦明其所为不至於缪戾矣然仲虺犹戒其自用则古之人主惟能改过而不敢自用然後得为治君明主也臣伏见宰臣陈执中自执政以来不叶人望累有过恶招致人言而执中迁延尚玷宰府陛下忧勤恭俭仁爱寛慈尧舜之用心也推陛下之用心天下宜至於治者久矣而纪纲日坏政令日乖国日益贫民日益困流民满野滥官满朝其亦何为而致此由陛下用相不得其人也近来宰相多以过失因言者罢去陛下不悟宰相非其人反疑言事者好逐宰相疑心一生视听既惑遂成自用之意以谓宰相当由人主自去不可因言者而罢之故宰相虽有大恶显过而屈意以容之彼虽惶恐自欲求去而屈意以留之虽天灾水旱饥民流离死亡道路皆不暇顾而屈意以用之其故非他直欲阻言事者尔言事者何负於陛下哉使陛下上不顾天灾下不恤人言以天下之事委一不学无识谄邪狠愎之执中而甘心焉言事者本欲益於陛下而反损圣德者多矣然而言事者之用心本不图至於此也由陛下好疑自用而自损也今陛下用执中之意益坚言事者攻之愈切陛下方思有以取胜於言事者而邪佞之臣得以因隙而入必有希合陛下之意者将曰执中宰相不可以小事逐不可使小官动揺甚者则诬言事者欲逐执中而引用他人陛下方患言事者上忤圣聦乐闻斯言之顺意不复察其邪佞而信之所以拒言事者益峻用执中益坚夫以万乘之尊与三数言事小臣角必胜之力万一圣意必不可囬则言事者亦当知难而止矣然天下之人与後世之议者谓陛下拒忠言庇愚相以陛下为何如主也前日御史论梁适罪恶陛下赫怒空台而逐之而今日御史又复敢论宰相不避雷霆之威不畏权臣之祸此乃至忠之臣也能忘其身而爱陛下者也陛下嫉之恶之拒之絶之执中为相使天下水旱流亡公私困竭而又不学无识憎爱挟情除改差缪取笑中外家私秽恶流闻道路阿意顺旨专事逢君此乃谄上傲下愎戾之臣也陛下爱之重之不忍去之陛下睿智聦明羣臣善恶无不照见不应倒置如此直由言事太切而激成陛下之疑惑尔执中不知廉耻复出视事此不足论陛下岂忍因执中上累圣德而使忠臣直士卷舌於明时也臣愿陛下豁然囬心释去疑虑察言事者之忠知执中之过恶悟用人之非法成汤改过之圣遵仲虺自用之戒尽以御史前後章疏出付外廷议正执中之过恶罢其政事别用贤材以康时务以拯斯民以全圣德则天下幸甚臣以身叨恩遇职在论思意切言狂罪当万死
嘉佑中知谏院司马光陈论三德劄子曰臣伏蒙圣恩不以臣无似擢臣为谏官臣自幼学先王之道意欲有益於当时是以虽在外方为他官犹愿竭其愚心陈国家之所急况今立陛下之左右以言事为职陛下仁圣聦明求谏不倦羣臣虽有狂狷愚妄触犯忌讳陛下皆含容寛贷未尝加罪诚微臣千载难逢之际苟不以此时倾输胷腹之所有以副陛下延纳之意则不可以自比於人死有余罪矣臣窃惟人君之大德有三曰仁曰明曰武仁者非妪煦姑息之谓也兴教化?政治养百姓利万物此人君之仁也明者非烦苛伺察之谓也知道义识安危别贤愚辩是非此人君之明也武者非强亢暴戾之谓也惟道所在断之不疑奸不能惑佞不能移此人君之武也故仁而不明犹有良田而不能耕也明而不武犹视苖之秽而不能耘也武而不仁犹知获而不知种也三者兼备则国治强阙一焉则衰阙二焉则危三者无一焉则亡自生民以来未之或改也臣不胜区区触死忘生窃见陛下天性慈惠慎微接下子育元元泛爱羣生虽古先圣王之仁殆无以过然自践阼以来垂四十年夙夜孜孜以求至治而朝廷纪纲犹有亏缺闾里穷民犹有怨叹意者羣臣不肖不能宣扬圣化将陛下之於三德万分之一亦有所未尽欤臣闻春秋传曰赏庆刑威曰君臣幸得以修起居注日侍黼扆之侧伏见陛下推心御物端拱渊嘿羣臣各以其意有所敷奏陛下不复询访利害考察得失一皆可之诚使陛下左右前後股肱耳目之臣皆忠实正人则如此至善矣或出於不意有一奸邪在焉则岂可不为之寒心哉夫善恶是非相与混殽若待之如一无所别白或知其善而不能赏知其恶而不能罚则为善者日懈为恶者日劝善者懈恶者劝虽有尧舜禹汤文武之君稷契伊吕周召之臣以之求治犹凿氷而取火适楚而北行也伏惟陛下少垂圣思以天授之至仁廓日月之融光奋乾刚之威断善无微而不録恶无细而不诛则唐虞三代之隆何远之有此臣愚浅所见不敢不陈
仁宗时天下久无事参知政事宋绶虑宴乐有渐乃上言人心逸於久安而患害生於所忽故立防於无事销变於未萌事至而应不亦殆欤励羣司不以承平自怠又上驭下之道有三临事尚乎守当机贵乎断兆谋先乎密能守则奸不能移能断则邪不能惑能密则事不能挠愿陛下念之至若深居燕闲声味以调六气节宣以顺四时保养圣躬宗社之休也
知制诰田况尝面奏事论及政体帝颇以好名为非意在遵守故常况退而着论上之其略曰名者由实而生非徒好而自至也尧舜三代之君非好名者而鸿烈休德倬若日月不能纎晦者有实美而然也设或谦弱自守不为恢闳睿明之事则名从而晦矣虽欲好之岂可得耶方今政令寛弛百职不修二虏炽结淩慢中国朝廷恫矜下民横罹杀掠竭沥膏血以资缮备而未免侵轶之忧故屈就讲和为翕张予夺之术自非君臣朝夕耻愤大有为以遏後虞则势可忧矣陛下若恐好名而不为则非臣之所敢知也陛下傥奋乾刚明听断则有英睿之名行威令慑奸宄则有神武之名斥奢泰革风俗则有崇俭之名澄冗滥轻会敛则有广爱之名悦亮直恶谄媚则有纳谏之名务咨询逹壅蔽则有勤政之名责功实抑偷幸则有求治之名今皆非之而不为则天下何所望乎抑闻圣贤之道曰名教忠谊之训曰名节羣臣诸儒所以尊辅朝廷纪纲人伦之大本也陛下从而非之则教化微节义废无耻之徒争进而劝沮之方不行矣岂圣人率下之意耶
判许州贾昌朝召对迩英合帝问乾卦昌朝上奏曰乾之上九称亢龙有悔悔者凶灾之萌爻在亢极必有凶灾不言凶而言悔者以悔有可凶可吉之义修德则免悔而获吉矣用九见羣龙无首吉圣人用刚健之德乃可决万机天下久盛柔不可以济然亢而过刚又不能久独圣人外以刚健决事内以谦?应物不敢自矜为天下首乃吉也手诏优答
英宗即位初知谏院司马光乞简省细务不必尽关圣览劄子曰臣闻臯陶赞於舜曰元首明哉股肱良哉庶事康哉盖言人君明则百官得其人百官得其人则衆事无不美也又曰元首丛脞哉股肱惰哉万事隳哉盖言人君细碎无大略则羣臣不尽力羣臣不尽力则万事皆废坏也此二者治乱之至要也荀子曰明主好要闇主好详主好要则百事详主好详则百事废坏为人君者自有职事固不当详察细务也然则人君之职谓何臣愚以为量材而授官一也度功而加赏二也审罪而行罚三也材有长短故官有能否功有高下故赏有厚薄罪有大小故罚有轻重此三者人君所当用心其余皆不足言也臣伏见国家旧制百司细事如三司鞭一胥史开封府补一厢镇之类往往皆须奏闻崇政殿所引公事有军人武艺国马刍秣之类皆一一躬亲阅视此盖国初艰难权时之制施於今日颇伤烦碎陛下龙兴抚运圣政惟新臣愚以为宜令中书枢密院检详中外百司自来公事须申奏取旨及後殿所引公事其间不系大体非人君所宜身亲者悉从简省委之有司陛下养性安身以专念人君之三职足以法天地之易简致虞舜之无为诚天下幸甚
治平二年光又奏曰臣闻书曰面稽天若诗曰文王陟降在帝左右盖言王者为天之子不敢不朝夕小心祗畏其命如在其上如在其左右也是故洪范九畴以五行为本言王者当祗顺五行之性内谨五事以治身外?八政以治国正五纪以承天序折衷於皇极之道登用三德之人又参合以龟筮之谋察风雨寒燠之来以省得失知休咎导迎五福避远六极此万世不易之道也臣不胜狂愚忘生触死伏见陛下即位以来灾异甚衆日有黑子江淮之水或溢或涸去夏霖雨涉秋不止京畿东南十有余州庐舍沉於深渊浮苴栖於木末老弱流离捐瘠道路妻儿之价贱於犬豕许颍之间亲戚相食积尸成丘既而历冬无雪煖气如春草木早荣继以黑风今夏疠疫大作弥漫数千里病者比屋丧车交路至秋幸而丰熟百姓欣然庶获苏息未及收获而暴雨大至一昼之间川泽皆溢沟渠逆流原隰丘陵悉为洪波一苖半穗荡无孑遗都城之内道路乘桴城阙摧圮官府仓廪军垒民居覆没殆尽死於压溺者不可胜纪耆耋之人皆言耳目所记未尝覩闻此乃旷古之极异非常之大灾陛下安得不侧身恐惧思其所以致此之咎乎臣性愚学浅不足以窥测天意窃以书曰天聦明自我民聦明天明畏自我民明威又曰天视自我民视天听自我民听然则灾异之来不在於他苟人心和悦则天道无不顺矣诗曰亹亹文王令闻不已又曰如珪如璋令闻令望古之圣王未有不先其令名而能行其政於天下者也臣伏见陛下践阼之初上自宰辅次及朝臣下逮闾阎细民士伍厮养无不翕然同辞称颂圣德如出一口皆云方今皇族奉朝谒者八百余人陛下仁孝聦明为之首冠知人疾苦识其情伪节俭爱物刚果能断既美先帝知人之明又庆已身逢时之幸涕泣共谈悲喜相半臣愚以为昔汉惠帝无子而得文帝仁俭谦恭百姓富饶几致刑措昭帝无子而得宣帝勤惠明断吏良民乐?称中兴然则国无嗣子而旁亲入继未必不为天意福佑社稷而光啓圣贤也私心自幸又甚於衆人俄而圣躬有疾上下之人思杀身为牲粉骨为药庶祈早瘳以观圣政不意数月之後道涂之议稍异於前颇有谤言不专称美逮乎周岁之外则颂者益寡谤者益多臣窃伏於阙门之外日闻衆论不胜怅恨痛心疾首昼而忘食夕而忘寝为陛下深思其故终不能明意者陛下於举动循守之间万一有所未思乎敢以愚虑言之盖有三焉惟陛下寛其罪使得毕其辞窃以皇太后仁明之德爰自先朝布闻四方加之保育圣躬在於襁褓陛下入承大统不可谓全非皇太后之力当陛下初得疾之时外间传言皇太后於先帝梓宫之前为陛下叩头祈请额为之伤如此岂可谓无慈爱之心於陛下哉不幸为谗贼之人交相离间遂使两宫之情介然有隙就使皇太后有不慈於陛下陛下为人之子安可校量曲直遂生忿恨而於爱?之心有所不备乎传曰大德灭小怨先帝擢陛下於衆人之中自防御使升为天子唯以一后数公主属於陛下而梓宫在殡已失皇太后之欢心长公主数人皆屏居闲宫希曾省见臣请以小喻大设有闾里之民家有一妻数女及有数亩之田一金之产老而无子养同宗之子以为後其人既没其子得田产而有之遂踈母弃妹使之愁愤怨叹则邻里乡党之人谓其子为何如人哉以匹夫而为此行犹见贬於乡里况以天子之尊为四海所瞻仰哉此陛下所以失人心之始也先帝天性寛仁重违物意晚年婴疾厌倦万几遂以天下之事?委之两府两府或见有所偏或意有所私取舍黜涉未必皆当又巧设幸门进抜所爱超资越级欺罔衆人抑压孤寒无所伸愬及陛下即位皆谓必能奋发乾刚昭明君德收取威福复还王室进贤退愚赏善罚恶使海内廓然立见太平而陛下益事谦逊深自晦匿凡百奏请不肯与夺动循旧例不顾事情谨於细务忽於大体知人之贤不能举知人不肖不能去知事之非不能改知事之是不能从大臣专权甚於先朝率意差除无所顾忌或非材而骤进或有罪而见寛此天下所以重失望也臣闻书曰木从绳则正后从谏则圣是以尧稽于衆舍已从人舜好问而好察迩言禹闻善言则拜汤用人犹巳改过不吝此四圣人者岂其才智之不足?然犹孜孜汲汲下询愚贱之人者盖以四海之广万几之衆非一人所能独知必资天下之耳目思虑然後能曲尽其理也陛下圣质虽美亦当取法於尧舜禹汤而即政以来或意有所见执之不移如坚守严城御敌外宼使羣臣之言皆无自而入殆非所以纳百川而成巨海也孔子曰人之言曰予无乐乎为君唯其言而莫予违也如其善而莫之违也不亦善乎如不善而莫之违也不几乎一言而丧邦乎是故明君之於听纳无彼无我无亲无踈无先无後惟其是而已矣若重我所有而轻彼所陈信其所亲而疑其所贱主先入之言而拒後来之议则虽有是者亦不可得而见矣夫人心之所好者视丑以为美所恶者视善以为恶苟能以平心察之则是非易见矣书曰有言逆于汝心必求诸道有言逊于汝志必求诸非道若必待合於圣意则悦而从之不合则怒而弃之臣恐谗谄日进方正日踈殆非所以增社稷之福也又国家置台谏之官为天子耳目防大臣壅蔽朝廷政事皆大臣相与裁定然後施行而台谏或以异议干之陛下当自以圣意察其是非可行则行可止则止今乃复付之大臣彼安肯以已之所行为非而以他人所言为是乎此乃陛下所以独取拒谏之名而大臣坐得专权之利者也夫以君相之重何啻泰山贱臣之轻何啻鸡卵乃欲相与校其胜负臣固知其不敌矣是以四方怀忠之士愿效区区者皆望风不进结舌沮气此天下所以又失望也凡此三者在列之臣皆知其不可而上畏严诛下避怨怒莫敢以此极言闻於陛下使海内愤欝之气积而不发宜其有以感动天地之和矣臣闻天意保佑王者故为之下灾异以谴告之若王者恐惧修省则非徒免一时之害又将有福禄随之商之太戊武丁周之成宣是也若傲忽不顾非徒为害於一时又将有危亡之祸汉之成哀桓灵是也今灾异之来意者皇天亦将保佑陛下以成商周之美乎臣愿陛下上稽天意下顺人心於此三者皆留圣念奉事皇太后愈加孝谨务得驩心诸长公主时加存抚无令失所总擥大柄勿以假人选用英俊循名责实赏功罚罪舍小取大剗塞弊幸一新大政延纳谠言虚心从善皆行之以至诚非特为空言而已夫至诚可以动金石而况人乎不诚不足以感匹夫而况天乎诗云无曰高高在上陟降厥士日监在兹天虽至高视听甚迩人之所为发於中心则天已知之固不待见其容貌形於声音也陛下果能尽诚於此则圣德日新令名四逹人心既悦天道自和百糓蕃昌嘉瑞并至蛮夷率服福流子孙矣臣自知不才无补朝廷然不敢遂自塞嘿复有所陈惟陛下裁察臣光昧死再拜上疏
英宗时起居舍人傅尧俞上奏曰臣闻自古受命之君未有不上对天意而下顺人心者也夫受命者非他天意所向而人心所归耳其所以上对下顺者亦非他恭俭仁孝耳臣伏见陛下越自藩邸入继大统中外欣戴若历试之久者可以验人心之归矣践阼之初过哀生疾臣民倾耳未闻德音将越三时而天下晏然无一事者可以验天意之向矣然临朝渊默未决政事不知陛下务为谦抑耶将起居之间尚有所未适耶以为未适则当亲近药物如曰谦抑则亦已至矣伏望陛下察昊穹眷佑之深念先帝顾托之重思皇太后援助之劳顾天下瞻望之极宣畅言意总覧万机出则亲礼大臣委曲以通其志延见近侍讲摩以辅其阙入则奉养母后顺承乎顔色抚育诸主务隆乎慈爱?以久其德俭以丰其财简去思虑一归至诚夫诚之至金石为开矧向陛下之天意而归陛下之人心讵有不通者乎思虑之烦适足害正维至诚以定其心大公以措诸事静者勿挠而来则应之尚何思虑之多也行此足以受多福泮羣疑苟异于是非臣所知臣虽甚愚诚恐天意不可以久咈人心不可以久欝四圣大业百年神器愿陛下念之毋忽小臣无状辄献孤忠干冒天威伏俟斧钺给事中王畴上疏曰董仲舒为武帝言天人之际曰事在勉强而已勉强学问则闻见广而智益明勉强行道则德日进而大有功陛下起自列邸光有天命然而祖宗基业之重天人顾享之际所以操心治身正家保国者尤在於勉强力行也陛下昔在宗藩已能务德好学语言举动未尝越礼是天性有圣贤之资自疾平以来于兹半岁而临朝高拱无所可否羣臣关白军国之政者日益至其请人主财决者日益多然犹圣心盘桓无所是非者何也得非以初继大统或虑未究朝廷之事故谦抑而未遑耶或者圣躬尚未宁而不欲自烦耶抑有所畏忌而不言耶苟为谦抑而未遑则国家万务日旷月废其势将趋於祸乱无疑也若圣躬未能宁则天下之名医良工日可召於前而方技不试药石不进养疾於身坐俟岁月非求全之道也苟有所畏忌而不言则又过计之甚也今中外之事无可疑畏臣尝为陛下力言之矣陛下何不坦心布诚廓开大明以照天下外则与执政大臣讲求治体内则於母后请所未至延礼贤俊谘访忠直广所未见逹所未闻若陛下朝行之则衆心夕安矣况陛下向居藩邸日夕於侧者惟一二讲学之师与左右给事之人耳修身行已德业日新而知者无几则是为善多而得名常少也然而终能德成行尊美名远闻此先帝之所以属心也今处亿兆之上有一言动则天下知之简册书之比之於昔是善行易显而美名易成也然而尚莫之闻者是不为尔非不能也有始有终者圣贤之能事在陛下勉强而已
历代名臣奏议卷一

[book_title]卷二
钦定四库全书
历代名臣奏议卷二
明　杨士奇等　撰
君德
宋神宗即位初御史中丞司马光上奏曰臣闻澄其源则流清固其本则末茂臣蒙陛下圣恩拔於衆臣之中委以风宪天下细小之事皆未足为陛下言之敢先以人君修心治国之要为言此诚太平之原本也臣闻修心之要有三一曰仁二曰明三曰武仁者非妪煦姑息之谓也修政治兴教化育万物养百姓此人君之仁也明者非烦苛伺察之谓也知道义识安危别贤愚辩是非此人君之明也武者非强亢暴戾之谓也惟道所在断之不疑奸不能惑佞不能移此人君之武也故仁而不明犹有良田而不能耕也明而不武犹视苗之秽而不能耘也武而不仁犹知获而不知种也三者兼备则国治强阙一焉则衰阙二焉则危三者无一焉则亡自生民以来未之或改也治国之要亦有三一曰官人二曰信赏三曰必罚夫人之才性各有所长官之职业各有所守自古得人之盛莫若唐虞之际然稷契臯陶垂益伯夷夔龙各守一官终身不易苟使之更来迭去易地而居未必能尽善也故人主诚能收采天下之英俊随其所长而用之有功者劝之以重赏有罪者威之以严刑譬如乘轻车驾骏马总其六辔奋其鞭策何往而不可至哉昔仁宗皇帝之时臣初为谏官上殿首曾敷奏此语先皇帝时臣曾进历年图又以此语载之後序今幸遇陛下始初清明之政虚心下问之际臣复以此语为先者诚以臣平生力学所得至精至要尽在於是愿陛下勿以为迂濶试加审察若果无可取则臣无所用於圣世矣
熙宁元年右正言孙觉上奏曰臣闻血者隂也气者阳也二物合而成人虽合而成人而无心术之妙精神之运则亦下愚而已矣昔者孔子深见此理而推言之曰血气未定戒之在色以谓二物之交争则人之欲心甚炽无妙道至神以胜之则至于违礼义而戕夀命矣又曰血气方刚戒之在鬭二物既盛则令人喜鬭衆人之鬭则尚气好胜取必於人以争浅小而忘後患人主之鬭则强兵右武拓土开边以争利於夷狄凡鬭皆所以伤神明而悖性理矣又曰血气既衰戒之在得凡人之老必啬而贪血气之衰自然及此故年弥高而德卲者谓之孔子之徒此三者盖论常人之情常人为隂阳所役故一人之身而少壮老三变圣贤则不然知礼义之可贵夀命之可宝潜心於妙道至神则少之时不惑於色知神明之可尊性理之可乐横逆禽兽不足以校胜负争强弱则壮之时不悦於鬭少而寡慾长而尽性则血气虽衰而不贪隂阳为之役而不得与之变故心闲而神明体佚而夀考陛下以睿明之质鼎盛之年求治甚切而听览不倦真可谓有意天下者矣然臣之忠窃独私忧而过计愿陛下深鉴孔子之言而终始以三者为戒则宗庙幸甚天下幸甚
富弼徙判汝州诏入觐许肩舆至殿门神宗御内东门小殿令其子掖以进且命毋拜坐语从容访以治道弼知帝果於有为对曰人主好恶不可令人窥测可测则奸人得以傅会当如天之监人善恶皆所自取然後诛赏随之则功罪无不得其实矣
二年五月王安石迁参知政事上奏曰臣切以为陛下既终亮隂考之於经则羣臣进戒之时而臣待罪近司职当先事有言者也切闻孔子论为邦先曰放郑声後曰远佞人仲虺称汤之德先曰不迩声色不殖货利而後曰用人惟已盖以谓不淫耳目於声色玩好之物然後能精於用志能精於用志然後能明於见理能明於见理然後能知人能知人然後佞人可得而远忠臣良士与有道之君子类进於时有以自竭则法度之行风俗之成甚易也若夫人主虽有过人之才而不能早自戒於耳目之欲至於过差以乱其心之所思则用志不精用志不精则见理不明见理不明则邪说詖行必窥间乘殆而作则其至於危乱也岂难哉伏惟陛下即位以来未有声色玩好之过闻於外然孔子圣人之盛尚自以为七十而後敢纵心所欲也今陛下以鼎盛之春秋而享天下之大奉所以感移耳目者不为少矣则臣之所豫虑而陛下之所深戒宜在於此天之生圣人之材甚吝而人之值圣人之时甚难天既以圣人之材付陛下则人亦将望圣人之泽於此时伏惟陛下自爱以成德而自强以赴功使後世不失圣人之名而天下皆蒙陛下之泽则岂非可愿之事哉臣愚不胜惓惓惟陛下恕其狂妄而幸赐省察
三年右正言李常上奏曰臣闻孔子曰大哉尧之为君也惟天为大惟尧则之荡荡乎民无能名焉巍巍乎其有成功焕乎其有文章夫尧之为德至民莫能名功业高大法度焕明如此其盛者配天故也所以配天者能则天也亦何独尧为然王天下者莫不欲然也易曰天行健君子以自强不息则王者之事也中庸曰肫肫其仁渊渊其渊浩浩其天配天王者之德也夫立天下之正位行天下之大道不求则天而配其德可乎臣窃闻陛下即位已来圣德日新殆将天纵硕儒元老自愧不及追帝王之盛际将在今日臣所以乐为陛下言也昔者子思论为天下国家有九经所以行之者修身而已诚能修身天下国家之治尚足道哉其修身之叙亦必始於至诚无息而极乎高明上配天德然则志在於配天者何可息也诗曰於乎不显文王之德之纯孔子曰我学不厌皆言其不息也臣愿陛下就天质之至明因圣术之已着法文王孔子之意勉之又勉极夫广大而尽乎精微比德於唐尧之盛尚虑功业法度不辉耀乎万世不垂誉於无穷乎非愚臣苟以责难之义事陛下诚以陛下睿智之资为此甚易故也
知沧州曾巩上言曰臣闻基厚者势崇力大者任重故功德之殊垂光锡祚舄奕繁衍久而弥昌者盖天人之理必至之符然生民以来能济登兹者未有如大宋之隆也夫禹之绩大矣而其孙太康乃坠厥绪汤之烈盛矣而其孙太甲既立不明周自后稷十有五世至於文王而大统未集武王成王始收太平之功而康王之子昭王难於南狩昭王之子穆王殆於荒服暨于幽厉陵夷尽矣及秦以累世之智并天下然二世而亡汉定其乱而诸吕七国之祸相寻以起光武中兴然冲质以後世故多矣魏之患天下为三晋宋之患天下为南北隋文始一海内然传子而失唐之治在於贞观开元之际而女祸世出天宝以还纲纪微矣至于五代盖五十有六年而更八姓十有四君其废兴之故甚矣宋兴太祖皇帝为民去大残致更生兵不再试而粤蜀吴楚五国之君生致阙下九州来同复禹之迹内辑师旅而齐以节制外卑藩服而纳以绳墨所以安百姓御四夷纲理万事之具虽创始经营而弥纶已悉莫贵於为天子莫富於有天下而舍子传弟为万世策造邦受命之勤为帝太祖功未有高焉者也太宗皇帝遹求厥宁既定晋疆钱俶自归作则垂宪克绍克类保世靖民丕丕之烈为帝太宗德未有高焉者也真宗皇帝继统遵业以涵煦生养蕃息齐民以并容徧覆扰服异类盖自天宝之末宇内板荡及真人出天下平而西北之虏犹间入闚边至于景德二百五十余年契丹始讲和好德明亦受约束而天下销锋灌燧无鸡鸣犬吠之惊以迄于今故於是时遂封泰山禅社首荐告功德以明示万世不祧之庙所以为帝真宗仁宗皇帝寛仁慈恕虚心纳谏慎注措谨规矩早朝晏退无一日之懈在位日久明於羣臣之贤不肖忠邪选用政事之臣委任责成然公听并观以周知其情伪其用舍之际一稽於衆故任事者亦皆警惧否辄罢免世以谓得驭臣之体春秋未高援立有德传付惟允故传天下之日不陈一兵不宿一士以戒非常而上下晏然殆古所未有其岂弟之行足以附衆者非家施而人悦之也积之以诚心民皆有父之尊有母之亲故弃羣臣之日天下闻之路祭巷哭人人感动歔欷其得人之深未有知其所繇然者故皇祖之庙为宋仁宗英宗皇帝聪明叡智言动以礼上帝眷相大命所集而称疾逊避至于累月自践东朝渊默恭慎无所言议施为而天下传颂称说德号彰闻及正南面勤劳庶政每延见三事省决万机必咨询旧章考求古义闻者愓然皆知其志在有为虽早遗天下成功盛烈未及宣究而明识大略足以克配前人之休故皇考之庙为宋英宗陛下神圣文武可谓有不世出之姿仁孝恭俭可谓有君人之大德悯自晚周秦汉以来世主不能独见於衆人之表其政治所出大抵踵袭卑近因於世俗而已於是慨然以上追唐虞三代荒絶之迹修列先王法度之政为其任在已可谓有出於数千载之大志变易因循号令必信使海内观听莫不奋起羣下遵职以後为羞可谓有能行之效今斟酌损益革敝兴坏制作法度之事日以大备非因陋就寡拘牵常见之世所能及也继一祖四宗之绪推而大之可谓至矣盖前世或不能附其民者刑与赋役之政暴也宋兴以来所用者鞭扑之刑然犹详审反复至于缓固纵之诛重误入之辟盖未尝用一暴刑也田或二十而税一然岁时省察数议寛减之宜下蠲除之令盖未尝加一暴赋也民或老死不知力政然犹忧怜恻怛常谨复除之科急擅兴之禁盖未尝兴一暴役也所以附民者如此前世或失其操柄者天下之势或在於外戚或在於近习或在於大臣宋兴以来戚里宦臣曰将曰相未尝得以擅事也所以谨其操柄者如此而况辑师旅於内天下不得私尺兵一卒之用卑藩服於外天下不得专尺土一民之力其自处之势如此至于畏天事神仁民爱物之际未尝有须臾懈也其忧劳者又如此盖不能附其民而至於失其操柄又怠且忽此前世之所以危且乱也民附於下操柄谨於上处势甚便而加之以忧劳此今之所以治且安也故人主之尊意谕色授而六服震动言传号涣而万里奔走山岩窟穴之氓不待期会而时输岁送以供其职者惟恐在後航浮索引之国非有发召而籯齎槖负以致其贽者惟恐不及西北之戎投弓纵马相与袨服而戏豫东南之夷正冠束衽相与挟册而吟诵至於六府顺叙百嘉鬯遂凡在天地之内含气之属皆裕如也盖远莫懿於三代近莫盛於汉唐然或四三年或一二世而天下之变不可胜道也岂有若今五世六圣百有二十余年自通邑大都至於荒陬海聚无变容动色之虑萌於其心无援枹击柝之戒接於其耳目臣故曰生民以来未有如大宋之隆也窃观於诗其在风雅陈太王王季文王致王迹之所由与武王之所以继伐而成王之兴则美有假乐鳬鷖戒有公刘泂酌其所言者盖农夫女工筑室治田师旅祭祀饮尸受福委曲之常务至於兔罝之武夫行修於隐牛羊之牧人爱及微物无不称纪所以论功德者由小以及大其详如此後嗣所以昭先人之功当世之臣子所以归美其上非徒荐告鬼神觉悟黎庶而已也书称劝之以九歌俾勿坏盖歌其善者所以起其向慕兴起之意防其怠废难久之情养之以德而成之於心其於劝帝者之功美昭法戒於将来圣人之所以列之於经垂为世教也今大宋祖宗兴造功业犹太王王季文王陛下承之以德犹武王成王而羣臣之於考次论撰列之简册被之金石以通神明昭法式者阙而不图此学士大夫之过也盖周之德盛於文武而雅颂之作皆在成王之世今以时考之则祖宗神灵固有待於陛下臣诚不自揆辄冒言其大体至于寻类取称本隐以之显使莫不?悉则今文学之臣充於列位惟陛下之所使至若周之积仁累善至成王周公为最盛之时而泂酌言皇天亲有德飨有道所以为成王之戒盖履极盛之势而动之以戒惧者明之至智之尽也如此者非周独然唐虞至治之极也其君臣相饬曰兢兢业业一日二日万几则处至治之极而保之以只慎唐虞之所同也今陛下履祖宗之基广太平之祚而世世治安三代所不及则宋兴以来全盛之时实在今日陛下仰探皇天所以亲有德飨有道之意而奉之以寅畏俯念一日二日万几之不可以不察而处之以兢兢使休光美实日新岁益闳远崇侈循之无穷至千万世永有法则此陛下之素所畜积臣愚区区爱君之心诚不自揆欲以庶几诗人之义也惟陛下之所择
元丰七年资政殿学士知扬州吕公着上奏曰臣闻人君以至诚为道以至仁为德守此二言终身不易尧舜之主也何谓至诚上自大臣下至小民内自亲戚外至四夷皆推赤心以待之不可以丝毫伪也如此则四海之内亲之如父子信之如心腹未有父子相图心腹相欺者如此而天下之不治未之有也丝毫之伪一萌於心如人有病先见於脉如人饮酒先见於色声色动於几微之间而猜阻行於千里之外强者为敌弱者为怨四海之内如盗贼之憎主人鸟兽之畏弋猎则人主孤立而危亡至矣何谓至仁亲臣如手足视民如赤子戢兵省刑时使薄歛行此六事而已矣祸莫逆於好用兵怨莫大於好起狱灾莫深於兴土功毒莫甚於夺民利此四者陷民之坑穽而伐国之斧钺也去此四者行彼六者而仁不可胜用矣传曰至诚如神又曰至仁无敌审能行之当获四福以人事言之则主逸而国安以天道言之则享年永而卜世长此必然之理古今巳试之效也去圣益远邪说滋炽厌常道而求异术文奸言以济暴行为申商之学者则曰人主不可以不学术数人主天下之父也为人父而用术於子其可乎为庄老之学者则曰圣人不仁以百姓为刍狗欲穷兵黩武则曰吾以威四夷而安中国欲烦刑多杀则曰吾以禁奸慝而全善人欲虐使厚敛则曰吾以强兵革而诛暴乱虽若不仁而卒归於仁此皆亡国之言也秦二世王莽尝用之矣皆以经术附会其说书曰惟辟作福惟辟作威此言威福不可移於臣下也欲威福不移於臣下则莫若舍已而从衆衆之所是我则与之衆之所非我则去之夫衆未有不公而人君者天下公议之主也如此则威福将安归乎今之说者则不然曰人主不可以不作威福於是违衆而用已巳之耳目终不能徧天下要必资之於人爱憎喜怒各行其私而浸润肤受之说行矣然後从而赏罚之虽名为人主之威福而其实左右之私意也奸人窃吾威福而卖之於外则权与人主侔矣书曰威克厥爱允济爱克厥威允罔功威者畏威之谓也爱者怀私之谓也管仲曰畏威如疾民之上也从怀如流民之下也畏威之心胜於怀私则事无不成今之说者则不然曰人君当使威刑胜於惠爱如是则予不如夺生不如杀尧不如桀而幽厉威灵之君长有天下此不可不辩也
哲宗即位监察御史王岩叟上奏曰臣闻孔子曰为君难为臣不易如知为君之难也不几乎一言而兴邦乎臣窃以君道之大无所不难苟得其要而持之则所难者少矣臣请略举其要陛下试垂听幸甚言无所隐之谓忠心无所欺之谓信忠於主者不避嫌信其已者不思谤所以忠信或至於获罪故人君以察忠信而主之为难巧於言之谓佞顺於事之谓柔巧言则易得顺事则易从所以佞柔常至於日亲故人君以辨佞柔而远之为难广大业者存乎勤而人情常易於生倦以隳其业故人君以久而不倦为难成大谋者存乎断而人情常牵於小不忍以乱其谋故人君以弃小不忍为难臣以谓为国之要能察忠信而主之使得尽言辨佞柔而远之使不害政行之以勤而无废弛之忧济之以断而无优游之患则治道成矣陛下盛德日新四事之要曾无所难而皆自得益愿陛下不以易心处之则德日新又日新矣
巗叟为起居舍人又论洪范三德上奏曰臣伏以人主言而为天下法动而为天下则圣人思所以严百王之心而重其事故置右史以记言左史以记动伏惟陛下即位以来恭默思道敬畏不言五年于今臣幸得以右史入侍愿闻德音而书之不啻饥渴者亦有时矣昨日臣预立迩英侍讲臣司马康讲洪范九畴至乂用三德陛下忽唘圣问曰只此三德为更有德臣不觉心跃而神竦既以初闻尧言为喜又以陛下问德得其要为庆臣敬已书之於册以示万世窃伏思念陛下既能审而问之必将体而行之三德者君人之大本得之则治失之则乱不可须臾而去者也臣请为陛下别白而言之夫明是非於朝廷之上判忠邪於多士之间不以顺已而忘其恶不以逆已而遗其善私求不狥於所爱公议不迁於所憎竭诚尽节以先国家之急而忘其身者任之当勿贰附下罔上以盗宠禄而不恤百姓之患者弃之当勿疑惜纪纲谨法度重典刑戒姑息此人主之正直也声色人之所好也而远之盘游人之所乐也而絶之财利人之所贵也而贱之勇於救天下之弊果以断天下之疑邪说所不能移非道所不能悦此人主之刚也居万乘之尊而不骄飨四海之富而不侈聪明有余而处之如不足俊杰并用而求之犹弗及虚心以访道屈已以从谏惧若临深渊怯若履薄氷此人主之柔也三者足以尽天下之要顾人主力行何如耳陛下诚能用洪范之三德以修已推臯陶之九德以用人则尧舜三王之盛可坐而致矣斯无难在陛下勉之而已元佑元年御史中丞傅尧俞上宣仁皇后论治性之道疏曰臣闻之於书曰慎厥初惟其终又曰慎厥终惟其始始则念终不敢不慎也终则念始不敢不勉也臣愚伏念陛下考古御今修明法度恭俭以克已慈惠以爱人登崇老成开广言路大义明着仁声流闻总揽万机得其纲要所以钦崇祖宗导世成俗为子孙百世之虑甚备非臣笔舌所能形象虽诗书所载丹青所传殆非有以过也可谓有其始矣臣愚不胜拳拳谓陛下虽圣性得之犹当加圣心焉夫天地无全功圣人无全能此不可不思传曰审好恶理情性而王道毕矣治性之道必审已之有余而强其所不足有余则养之不敢矜不足则勉之以为戒然後无间可窥而巧伪之徒不得比周而望进今陛下不出房闼而天下向风百僚奉职者无它以陛下通达平均而政出於大公云耳苟一有所偏则好恶之情露百邪羣枉必争隙而入矣陛下前日积劳之所成就将中废而不完矣岂可不兢兢业业日慎一日以图厥终哉敬愿陛下留神省察则天下幸甚天下幸甚陛下不遗臣愚属以言责非臣衰拙所当蒙被仰贪盛明黾勉就职臣辄自惟忖盖志有向背而材有能否事有大小任有重轻陛下使臣拾遗补过以辅盛德明善正失以平庶政举直错枉以正大臣方是之时臣极其力以死继之若夫窥人之私摘其细故有闻必达遇事辄言则非臣之任又非臣之志也伏惟陛下责其大节寛其近功因臣所能俾効其力臣终不以狗马之年为子孙计畏首顾尾以孤负恩奨惟始之之难陛下既蹈之矣顾不能善其终乎然不可不戒也伏望陛下察臣恳欵不废其言特赐览观则永誉无悔臣不胜大愿
蔡确以作诗诽谤得罪尧俞又上奏曰臣覩蔡确狂悖陛下神断不疑下合人情上明邦宪虽一以公议裁之固未尝临之以怒然岂陛下之所乐者哉况区断之际亦须少劳睿思愚臣妄度窃恐陛下於海岳之量不能无少忤而未能忘怀也外廷侧聆日增惊惕臣闻之於易曰天下同归而殊涂一致而百虑天下何思何虑夫事至以无心应之既往若未尝经意此圣人所以养至诚而御遐福者也愿陛下寛圣心省浮念游情太清以固真粹陛下之气和则上下之气和上下之气和则天地之气和应矣唐柳公绰奏太医箴以讽宪宗谓之曰卿爱朕深者臣无公绰之才而有其诚臣以为今天下事莫重於此故惓惓而不能自已惟陛下无易臣言留神省察
三年中书舍人曾肇论君道在立已知人上奏曰臣伏见陛下即位以来早朝晏罢负扆端庄渊默弗言虽在深宫之中不为佚豫之好可谓有克肖祖宗之圣质退朝燕处翰墨是亲日御迩英虚心恭已以延讲诵可谓有急於问学之诚心夫有克肖祖宗之圣质又有急於问学之诚心则引而达之广而大之正今日之所务也盖圣人之性与人同在谨其初而已夫性之初若火之始然泉之始达火之始然一荧爝之微尔及其至也其明足以烛万物其用足以烁金石其利博矣然设之不当则燎原野焚玉石而不胜其害也泉之始达一勺之多尔及其至也大而为江河细而为沟浍其利博矣然导之非理则暴怒悍突怀山襄陵而不胜其害也人之性何以异於是哉况夫有天下之大享四海之富靡曼之声妖淫之色足以移其耳目宫室狗马珠玉绮绣之玩足以移其心志与贤人处矣而不肖者参之与正士游矣而邪人间之日渐月渍习与性成则明者或至於昏仁者反而为暴岂其天资之固然哉设之弗当导之非理故也故以舜之为君而禹告以无若丹朱傲以禹之为君而其戒见於五子之歌以武王之为君而太保作旅獒以训至於成王而训戒益详周公作无逸又作七月之诗召康公作公刘以戒民事又作泂酌以言皇天亲有德飨有道其诲可谓谆谆矣故以成王中材之主而能持盈守成卒为贤君者设之得其当导之适其理故也自古治世少而乱世多天下之柄或移於权臣或假於外戚或出於宦寺诸侯或强大而不可制夷狄或骄慢而不可屈兵或恣睢而不可使海内之赋入或专於强藩悍将而县官不能有也百里之长或专杀而司寇不能治也有一於此人主虽有特起之资欲治之志而其势不能以大有为此古今之通患也本朝承平百有余年政出於一羣臣奉法遵职外戚奉朝请宦寺供扫洒而已州县之势如臂使指夷狄引首待我衣食制兵与赋皆得其要刑罚清平又前世之所未有也六圣相传以至陛下言其德则光大言其业则富有言其势则便利陛下又有克肖祖宗之圣质有急於问学之诚心引而达之广而大之欲王则王欲帝则帝惟陛下之所向而已孔子曰为君难知为君之难固有时而易矣何以言之君道莫难於立已莫难於知人已非礼不立人非言不知也孔子曰不知礼无以立也不知言无以知人也臣请为陛下言之夫所谓礼非制度文为之事也奸声乱色不留於聪明淫乐慝礼不接於心术非正勿视也非正勿听也非正勿言也非正勿动也视听言动由於礼则内之非僻之思无自而生外之非僻之习无自而入内有以正其心外有以正其行夫然故施於事亲则孝施於兄弟则顺施於族姻则睦施於郊庙则敬施於朝廷则庄施於治民则仁施於军旅则威无所施而不当矣孔子曰一日克已复礼天下归仁焉其守岂不约其效岂不博哉至於知言其事尤难盖言亦多端矣有辩有纳有华有质有是而非有迂而直不可不察也非独如此人主必有好恶之心有是非之心所好者正所恶者邪以忠为是以佞为非则固善矣不幸反此则小人必将逢其所好避其所恶矜其所是讳其所非以售其奸言以行其私说故人主好高远则窽言入好卑近则迩言至好刑名则惨刻之说进好功利则兴作之谋用上以此求於下下以此应於上同者谓之贤异者谓之愚而君子杂处小人之间方且逆其所顺强其所劣君所谓可而有否焉必献其否以成其可君所谓否而有可焉必献其可以替其否如是而君不察焉则小人日亲君子日踈小人日进君子日退君子道消小人道长此治乱安危之所以分也治乱安危所分在於听言之际岂不可畏也哉故汉文帝听张释之而退啬夫则风俗至於笃厚唐太宗听魏郑公而绌封伦则致治几於太平齐威公不听管仲而进易牙符坚不听王猛而信慕容垂则旋踵而败亡其效岂不深切着明哉伏惟陛下有克肖祖宗之圣质有急於问学之诚心宜其於行不勉而中於言不思而得然臣犹惓惓以是为献者盖天下之物接於我者无穷而不能以道观物则为物所引而欲必至於败度纵必至於败礼尚何以立巳哉天下之言接於我者无穷而不能以道观言则为言所蔽而浸润之譛肤受之愬无所不行尚何以知人哉臣愚愿陛下及此春秋方富血气未定早为之制不迩声色不殖货利出入起居凡所以害德之事勿为也左右前後凡可以荡心之物勿近也便僻侧媚远之而勿亲直谅多闻亲之而勿远动容周旋唯礼之从则已无不立矣无作好恶无作聪明使人不能窥有言逆于心必求诸道有言逊于志必求诸非道使奸言不得入虚心广览以揆衆论辞寡者知其人之吉辞多者知其人之躁辞游者知其诬善辞枝者知其心疑以至詖辞知其所蔽淫辞知其所陷邪辞知其所离遁辞知其所穷则人无不知矣有以立已充而至於美风俗不难矣有以知人推之以修政事不难矣方今海内虽号治安然内则忠邪杂揉是非纷乱士节不厉奉公守义者寡而交私合党者多外则争讼盗敓法不胜奸岁论大辟五千余人祖宗以来未尝如此风俗未可谓美也朝廷上下纪纲不肃百司庶务类多文具官不胜其冗而未有以革财不足於用而未有以制哀矜恻隐之书日下而百姓之力未裕也是故和风未洽而岁之顺成者常少恩信未孚而夷狄之侵侮者尚多以至宼贼奸究所在窃发政事未可谓修也陛下诚能早留意於此正已以先之得人而任之力行以久驯致以渐则岂惟卿士大夫相化以义哉刍牧之微禆贩之陋可使忠厚而知耻矣岂惟朝廷之上百工得其职哉海隅障塞之远抱关击柝之贱亦皆向方而宿业矣如是风俗不美政事不修未之闻也舍是而不务则接物而不能无累听言而不能不惑接物而累则虽有克肖祖宗之圣质而败之者衆听言而惑则虽有急於问学之诚心而蔽之者多如是则风俗愈入於薄恶政事愈入於弛坏贵者不能自克况其贱者哉近者且犹弗治况其远者哉非独如此人事不立而望天道之助顺中国不尊而望夷貊之允怀抑又难矣臣愚故曰陛下有克肖祖宗之圣质有急於问学之诚心则引而逹之广而大之正今日之所务也不然则用心虽劳而去道愈远用力虽勤而为术愈踈虽日接多士日求谠言而於道无补也书曰惟圣罔念作狂惟狂克念作圣传曰学而不思则罔思而不学则殆陛下欲至此非他学以求之思以精之而已惟陛下留意毋忽则天下幸甚
四年右谏议大夫范祖禹上宣仁皇后乞先正君心疏曰臣蒙陛下擢受谏职才力浅薄惧不克胜受命以来夙夜不遑寜处深思天下之事自非大者远者未之敢先恭惟祖宗受天命百三十年自三代以来未有承平如此之久累圣基业付畀子孙成之至难坏之至易是以古之明王欲治天下先正其本其本在於人君一心而已天下治乱出於君心君心一正则万事无不正孟子曰君仁莫不仁君义莫不义君正莫不正一正君而国定矣易曰正其本万事理差之毫厘失之千里臣侍经筵因进讲每及人君正心修身之要君子小人系於治乱之际未尝不反覆开陈伏计陛下闻之已熟今有言责不敢忘此窃惟天下之本在於君心臣愚伏望太皇太后陛下日以祖宗之艰难治天下之勤劳万民之疾苦羣臣之邪正政事之得失说谕皇帝存之於心若皇帝陛下圣心晓然明於邪正是非他日衆说不能惑小人不能进则万事定矣臣窃熟思莫大於此惟陛下深留圣意以幸天下
七年端明殿学士兼翰林侍读学士守礼部尚书苏轼上奏曰臣闻始之学也以适用为本而耻空言故其仕也以及民为心而慙尸禄乃者屡请治郡兼乞守边欲及残年少施实效而有志莫遂负愧何言今乃以文字为官常语言为职业下无所见其能否上无所考其幽明循省初心有腼面目故於拜恩之日少陈有益之言孔子曰一言可以兴邦而孟子曰一言正君而国定昔汉文帝悦张释之长者之言则以德化民辅成刑措之功孝景入晁错数术之语则以智驭物驯致七国之祸乃知为国安危之本只在听言得失之间陛下即位以来学如不及问道八年寒暑不废讲读之官谈王而不谈伯言义而不言利八年之间指陈文理何啻千万虽所论不同然其要不出六事一曰慈二曰俭三曰勤四曰谨五曰诚六曰明慈者谓好生恶杀不喜兵刑俭者谓约已省费不伤民财勤者谓躬亲庶政不迩声色谨者谓畏天法祖不轻人言诚者谓推心待下不用智数明者谓专信君子不杂小人此六者皆先王之陈迹老生之常谈言无新奇人所忽易譬之饮膳如服药石则天人自应福禄难量而臣等所学先王之道亦不为无补於世若陛下听而不受受而不信信而不行如闻春禽之声秋虫之鸣过耳而已则臣等虽以三尺之喙日诵五车之书反不如医卜执技之流簿书奔走之吏其为尸素死有余诛伏愿陛下一览臣言少留圣意天下幸甚
徽宗即位初哲宗将祔庙中旨索省中书画甚急秘书丞韩宗武言先帝祔庙陛下哀慕方深而丹青之玩取索不巳播之于外惧损圣德陛下践祚如日初升当讲劘典训开广圣学好玩易志正古人所戒也
殿中侍御史陈瓘乞观无逸及汉唐事曰臣闻商之高宗旧劳于外作其即位不敢荒宁享国久长为後王法无逸所陈是也汉之与唐四十余君贤而可纪者三君而已汉之文宣唐之太宗是也文帝年二十有三来自代邸而有天下後世恭俭之主莫有及焉宣帝年十有八兴於民间而有天下後世励精之主莫有及焉太宗年十有八举兵除乱又数年而有天下後世纳谏之主莫有及焉此三君者方其在外之时斯民之利病朝政之臧否耳闻目见皆得其实後虽深处九重而考往验今不忘监戒此其所以为贤也恭惟陛下久处潜藩充养圣德亦如高宗旧劳于外春秋鼎盛历数在躬亦如三君自外而入置无逸於座右采唐汉之所长则文宣太宗之事盖有灿然可观者矣神考所谓吾无间然者臣愚愿有稽焉
瓘又奏曰臣闻四时各守一节天道无节也有变而已人君如天人臣如四时故臣宜守节不可变也君当制变不可守一节也坤之用六人臣之职一吐其言终身不变乾之用九人主之道变其往事无所不可如上天寒暑之变或霜或雨在我而已运而无积岁功乃成故曰王省惟岁岂与四时同守一节而已哉盖以天言之则四时分守合而成岁功以人言之则臣下执节变而为主道主道可变也臣道不可变也王安石守其节神考变之故人主之权不分于下绍圣大臣以不改安石为节而敢变神考之事其理乖倒可谓甚矣然则人臣之节人主之变不可不辩也
徽宗时起居郎周常上言自古求治之主未尝不以尚志为先然溺於富贵逸乐蔽於谄谀顺适则志随以丧不可不戒元佑法度互有得失人才各有所长不可偏弃
遂昌令张根为帝言人言一日万几所恃者是心耳一累於物则聪明智虑且耗贤不肖混淆纲纪不振矣愿陛下清心省欲以窒祸乱之原遂请罢钱塘制造局帝改容嘉听
议礼武选编修官叶梦得召对言自古帝王为治广狭大小规模各不同然必自以治其心者始今国势有安危法度有利害人材有邪正民情有休戚四者治之本也若不先治其心或诱之以货利或陷之以声色则所谓安危利害邪正休戚者未尝不颠倒易位而况求其功乎上异其言特迁祠部郎
侍御史黄葆光上奏曰君尊如天臣卑如地刚健者君之德而其道不可屈柔顺者臣之常而其分不可亢苟致屈以求合则是伤仁非所以驭下也苟矫亢以求伸则是犯分非所以尊君也帝感悟命近臣读其奏於殿中
左司谏江公望乞揽权断上奏曰臣窃以一池四监未知其孰守十羊九牧莫知其孰从在朝之臣盈廷之议未知其孰是非仁不足与谋非智不足与明非勇不足与断仁智勇天下达德操大物者其可忽诸不咨於岳牧而有四罪之诛後世不以仁智为不足而以勇称舜者以善断故也舍已而从人可谓仁而谋矣不徧物而急先务可谓智而谋矣不资於仁智未有能勇者也非勇未有能断者也非断未有能成天下之务者也舜以是传之汤故伐桀而断之以今朕必往汤以是传之周公故诛二叔而断之以从十夫之哲周公以是传之孔子其於少正卯疑若无显过也断之以七日之必诛书曰惟克果断乃罔後艰信乎当断不断其蹈後艰也必矣先王知其然也故以衣服器用着以法象俾朝暮起居见而知之故天子之服十二章而黼居一焉王之四饮三酒凡巾皆黼焉天子诸侯於明堂其负必斧扆焉黼之为斧如以其有刚断之才遇物必决遇理必断取之以为法象其意亦深矣施之於服用之间虽不以言其丁宁告戒亦至矣此君天下所当蚤闻也昔高宗旧劳于外故能知小人之情汉宣帝上下诸陵周遍三辅故能知闾阎奸邪吏治得失陛下在潜邸时天下利病民间疾苦以至於人臣之忠佞当熟闻而周知矣及临御以来日见羣臣日闻舆议躬揽天下之事不为不衆矣以潜邸之所闻陈于前以临御之所知操验於後深筹静计精阅详讲无一不宜故独断之权正在今日此臣所以汲汲为陛下道实机会之不可失也伏望陛下不牵於左右之论不胶於衆多之口不以先入已信之言宿於心不以未信遽告之言拒於耳从善有走阪之易去佞无拔山之难决事如析薪从理如破竹本在上末在下要在君详在臣若以本付下无异持太阿而付人以鐏者也以要与臣是犹振千狐之裘而不得领以纲畀人而欲举万目之网者也不太踈哉箕子曰惟辟作福惟辟作威老聃曰鱼不可脱於渊国之利器不以示人此言本必在上要必在君也伏望陛下揽威福持利器济之以必行之断龙见而雷声风行而火驰不以芒刃婴髋髀而取衂不以粱肉理疾而丧人之躯汉元帝不知出此以柔仁革法吏持刑太深之弊而牵制文艺优柔不断天下机务浸弛矣伏望陛下以仁智勇行大舜成汤周孔之事以优柔牵制监汉元帝之失於衣服器用之间深思黼之为义朝夕起居未尝怠忽虽万机之丛凑日进于前不足治也黄帝曰日中必熭操刀必割以言乘机会之不可缓如此伏望陛下少留神公望又进心说曰耳目口鼻之不相乱其所以能视能听能味能臭有心为之官而管摄之也役使羣动鼓舞万物莫知所以然而然者有心为之宰而制割之也能贵能贱能与能夺能生能死其所以贵贱与夺生死之者有心为之君而命令之也心之为心亦大矣世之论者莫得其旨以时求心而心非时之可求所谓出入无时者是也以处求心而心非一处之可得所谓潜天而天潜地而地者是也以体求心而心非一体之可见所谓不在内外中间者是也以用求心而心非用之独得所谓无思无为寂然不动感而遂通者是也衆人放心贤人勿丧心圣人纵心至人无心惟无心故能忘天下能忘天下然後能得天下而若固有惟纵心故能不拘拘於天下能不拘拘於天下然後应天下而有余裕前乎百千万世之巳去後乎百千万世之未来不离乎方今之一念此一念心直下研究不见倏起之端倪亦不得瞥去之踪迹方生方灭之间亦了然无所倚薄惟狂克念作圣一念圣则全体是圣惟圣罔念作狂一念狂则全体是狂惟狂与圣只一念间尔一念瞥起之心与前乎百千万世之已去後乎百千万世之未来同一时尔盖由念起念自心生心一心无二心故一时无二时也是以日新之德则念念故矣罔念之狂则心心新矣後之视今亦犹今之视昔故人君之运心动念其可不克谨耶四方万里以为远矣而不思四方万里之外果何物耶以为虚空则虚空之外复何物耶空生於觉心之中如大海之一沤沤缘风激空自妄生妄本无妄虚亦非空空既非空则四方万里亦非物也物亦非物空亦非空同一真境尔尧之光被四表格于上下禹之东渐于海西被于流沙朔南暨声教文王之化自北而南其为感格则至矣而未免彼疆我界之有所也庄周曰六合之内圣人论而不议六合之外圣人存而不论论而不议犹在理也存而不论则心存而言絶矣言絶之处心境昭然心迩境亦迩摄万法於一尘不为不足故会四海於一堂之上何足道也心远境亦远徧一尘於万法而不为有余故推恩足以保四海未足多也则人君置心之处其可自狭耶草木有理虫鱼有性有理而无知有性而无别无知则无好恶无别则无亲疎自其异观之肝胆甚远矧无好恶亲踈者乎自其同观之天地为一矧有理有性者乎理不异性性不异心同一体尔一草一木一荣一谢吾心之理实在焉一虫一鱼一飞一潜吾心之性实具焉以为无知而夭之以斤斧可乎以为无别而困之以罗网可乎叶头节尾毛端介末理无不具性无不存心无不在一虫鱼之身毛端介末之甚微一草木之体叶头节尾之至细尚不忍伤其生况掩羣而畋竭泽而渔童山赭林暴殄不以时者哉豺獭祭天葵藿向阳蜂蚁之有君臣乔梓之有父子虽无知无别非此心实徧於其间者何因而然况又其类自有相宾相使相制相用之妙理人不得而知者为人君乌可不知此心之全体耶蜣之丸蚁之粒与夫承蜩贯虱者同一心之巧用也螳螂之斧莎鸡之羽与夫扛鼎拔山者同一心之力用也工倕之削轮扁之斵庖丁之牛与夫尧舜禹汤之治天下者同一心之妙用也人君知此故能任六子之力而收天下之成功斡四时之枢而緫一岁之能事雷风疾驱而号令纷駃雨霜时至而刑政并行九重渊嘿龙见而雷声四方赫怒氷凝而渊止用於大天地不能围用於小毫毛不能位用之远则四方上下莫能御用之迩则瞬扬眉睫之不及其用如此其感亦然易曰咸速也唯无心故能感人心之速如此为人君者焉可不知此心之妙用也耶陛下践阼以来为政取人无彼时此时之间损益惟时之宜用舍惟义所在可谓达用心之时矣陛下之心即神考之心神考之心即一祖五宗之心一祖五宗之心即尧舜三代之心心同则念同念同则时同时同则治同念是虽恶亦是念非虽善亦非桀纣幽厉之心未必皆恶也念非虽善亦恶矣齐宣王之心未必皆善也不忍一牛之觳?孟子以为是心足以王矣念是虽恶亦善矣陛下以神考为念即当以一祖五宗为念以一祖五宗为念即当以尧舜三代之君为念以尧舜三代之君为念即当以桀纣幽厉为念以桀纣幽厉为念即当以齐宣王举心动念处为念充此一念则仁不可胜用矣易曰通乎昼夜之道而知记曰大时不齐能知古今治乱之不齐然後能齐古今治乱不齐之理非通乎昼夜之为一者不知也能通乎昼夜之为一此所以为大时又奚必以今日之不齐而求合於昔之齐者哉陛下论心之时贵通此也守新边之城堡陛下不以广土为大弃湟鄯之属部陛下不以?国为小大小见於畛域陛下心无畛域则大小之势平矣八荒之外无以异於仄足之下尺土寸天无以异於九夷八蛮之中陛下不以大小望於物则物亦不以大小望於陛下天下孰有争者哉舜陶於河滨一年而成聚二年而成邑三年而成都无心於留而人不释也太王居邠狄人侵之去之岐山之下而居焉无心於去而人不置也文王三分天下有其二犹服事商无心於大而人不矜也随心而足陛下今不啻足矣心若不足无时而足故汉武甘心於大宛唐太宗鋭意於高丽行不足守民力疲矣心不足之过也有民有土置君以安之也彼之土安於民矣彼之民安於君矣彼安则我安安而不去即我守也如是则岂独守在四夷在在处处皆为陛下守矣盖一心无二心故一处无二处也陛下论置心之处贵践此也陛下於鳏寡孤独常时有养疲癃老疾冬赐之粟一有凶荒水旱分遣使者赈贷賙恤无所不至垂死之囚刑可疑情可矜请必得生其仁於人之生者如此巳死之骨埋掩有祭其仁於死者如此烧田野有令不轻於植物矣杀牛马有禁不贱於动物矣可谓知心之全体也禹见罪人而泣曰尧舜之人皆以尧舜之心为心今寡人为君百姓各自以其心为心是以痛之也诗曰他人有心予忖度之他人之心可忖度者其体同也本同而自异此禹所以痛之也禹痛百姓之心异而臣痛有天下者以万物之异凤凰来仪百兽率舞尧之德也敦彼行苇牛羊勿践履文王之仁也鸟兽草木何知而尧与文王何治而致然也若曰道化仁德此其大略也惟知心之同体然後能该能徧能感能格陛下以禹之心思百姓以尧文王之心及鸟兽草木则一人向隅陛下为之不乐也一草一木一虫一鱼取非其时陛下为之不忍也由一体无二体故一心无二心陛下论心之体当知此也陛下以旱乾为灾夕祝而朝雨以日蚀为变昼祈而午晦天固高且远矣其应陛下如响陛下以俭德率民故民日用而加富以侈心用民故民日勤而加匮以公心行赏赏不及者欢然若亲被其泽以不忍之心行刑刑不当者愀然如身被其辱民固愚且下其应陛下也如神其故何也陛下心即天心天心即民心是以一言之出足以风四方一行之见足以表万世蔀屋之下日月所不照而不敢为陛下隐幽囹之间天地所不闻而不敢为陛下寃陛下非亲临之也高拱深严所以鼔舞天下者盖有道也易曰神也者妙万物而为言者也又曰鼓之舞之以尽神心之妙用其神如此可不素养耶心不可不虚不虚则不明不可不实不实则不诚不方则不足与守不正则不足与行扰扰万绪静有余应纷纷羣言公无遗理陛下审是非以养公则言之逆逊无所逃也寡思虑以养静则事之变态不足多也端好恶以养正则人知向矣致刚健以养方则事知制矣实以虚养故精诚外通虚以静养故纯白内含养之不匮扩之则弥满天地扫之则不见踪迹手提神器而万夫不敢睥睨鐏持太阿而一介无敢觊望以之为政故日新而人不倦以之设教故神化而人不知陛下论心之用当契此也心之旨如此其广且大彼梏於形骸之内见於肝膈之上昭昭然以为妙道之行曾无异於鼓井淖以议东海坐蚊睫而笑九万之图南也陛下绍述先烈可谓孝矣必欲丰功伟蹟超然度越於百王之上当出自胷襟无胶於一偏之论无蹈於巳陈之迹故臣敢以心说献愿赐闲宴一过睿目臣愿毕矣庄周曰使道可献子莫不献於其父臣莫不献於其君以道为果不可献也周所言道也臣所知说本无说心亦非心道果在乎臣不敢知也
公望又奏曰臣愿君为尧舜莫不皆然未曾进以为尧舜之道者孟轲曰责难於君谓之恭又曰我非尧舜之道不敢陈於王前若轲者庶矣乎夫天无为而在上地无为而在下天地所以不息者乾坤默运之而已尧舜取诸乾垂衣在上故至尊之势隆取诸坤垂裳在下故至卑之分别尊卑既位名分定矣然行乎名分之两间盖亦有道焉道者何虚与静而已致虚以应天下之务故天下之务虽沓至而常虚守静以观天下之动故天下之动虽万变而常静静为动君虚为实主君主得於此天下皆吾役矣此所以垂衣裳而治也臣伏愿陛下寡欲以养心故心常虚而疏通端意以宁神故神常静而渊默道之所集理之所会虽一日二日万几若乾坤自然之运岂弊弊焉以事为哉尧之无名舜之无为用此道也有志乎二帝犹不能与三王并驾况区区下为文景之治乎自古未有不知道而能斡旋天下於掌握坐视夫民之阜者也臣有志於轲之为臣陛下勿以难为辞天下幸甚
钦宗时起居郎胡安国上奏曰春秋大居正凡得正而居者天下莫不心悦诚服无所待於号令而归焉者也自古人君多自旁支入继大统则不得其正故鲁僖公不书即位以少先长则不得其正故鲁闵公不书即位未尝受誓为世子则不得其正故鲁庄公不书即位不承国於君亲则不得其正故鲁隐公不书即位夫即位人君之重事以不得其正而春秋削之端本正始之义微矣陛下圣躬诞降於靖和皇后母仪天下之初载此一正也上皇三十四王而陛下为之长此二正也建号东宫备物典策告于宗庙系天下之望十有余年此三正也躬受内禅自道教一门之外杀生除拜军国大事皆得自专此四正也履此四正而又有温恭之德有俭约之行有忧勤愿治之诚有好谋纳谏之善故一日端拱当极而四方盗贼莫不鸟栖鼠伏解甲以听朝廷之命而戴白父老相与扶杖倾耳拭目延跂嘉佑至和之治以终余生冀得无憾此臣所谓天下莫不心悦诚服无所待於号令而归焉之明效也惟昔有为之君不敢矜其所已能者以自骄必求进其所未至者以自益不召之臣不称颂其君之所已能者以为佞必勉进其君之所未至者以为忠春秋大居正如郑昭公亦正矣然失国出奔则直书其名得国复归则又絶其位厉公入栎遂与其爵而不贬何也已虽得正而无君德以居正或暗而不明或柔而不断或疑忌而不寛则人得取而有之矣是故大居正者道之常春秋之正例也或与或夺者道之中春秋之变例也明莫先於知人断莫勇於任贤而去佞寛莫大於藏疾而纳度外之讐陛下具四美履四正而又进於三德则寰海可保夷狄可服祖宗之基业可以长守而勿坠矣
高宗立御史中丞许景衡乞修德劄子曰臣闻尧以天下为忧不以位为乐也今中国势弱敌人暴横二圣播迁而陛下纂临大宝适当此时非止尧之所以为忧也思所以强中国思所以攘夷狄其说虽多然其大要则在陛下修德而已记曰为人君止於仁为人子止於孝书曰孝乎惟孝友于兄弟此皆修德之要也而以至诚不息为本故在陛下一话一言念必在兹一号一令念必在兹一赏一罚念必在兹以至於出入起居虽斯须之念未尝不在兹也孔子曰言忠信行笃敬虽蛮貊之邦行矣夫如是则中国之安强可冀而二圣之来归有日矣不然则念不在兹而诚意怠矣是以位为乐也故在言动则未必慎在号令则未必信在赏罚则未必当盗贼未消而敌人未服如是则中国之安强未可冀而二圣之来归未有期也天下之愚夫愚妇尚不忍闻此言而况於陛下乎然则今日中国之安危二圣归期之淹速乃在陛下一念之间耳臣愚伏望陛下戒之慎之始终不倦则何为而不成何求而不获耶自古帝王忧深责重未有甚於陛下者则为陛下计宜何如哉天下愿望如此而臣愚不敢不尽言惟睿明采择
历代名臣奏议卷二

[book_title]卷三
钦定四库全书
历代名臣奏议卷三
明　杨士奇等　撰
君德
宋高宗建炎元年尚书右仆射李纲上奏曰臣闻昔有夏先后方懋厥德罔有天灾山川鬼神亦莫不宁暨鸟兽鱼鼈咸若而伊尹之称商则曰非天私我有商惟天佑于一德非商求于下民惟民归于一德帝王之所以爲神民万物主者仰以动天俯以感民非德何以哉方今国家新罹敌人之祸百度多废四方未宁乃天意民心去就之际伏望陛下日新盛德以感动之体尧之仁以覆民躬舜之智以察物卑宫室菲饮食以法大禹之俭远声色遗货利以法成汤之明至於日昃不遑暇食如文王之忧勤一怒而安天下之民如武王之果毅豁逹大度同汉高祖之用人听言如流同唐太宗之纳谏勿以小善爲无益而弗爲勿以小累爲无伤而弗去日愼一日新而又新思宗社之危而不忘之於寤寐念父兄之辱而欲见之於羮墙出於至诚悠久不息则天意民心自然感动以图中兴有不难也书曰皇天无亲惟德是辅又曰民罔常怀怀于有仁传曰应天以实不以文动人以行不以言臣愿陛下特留圣意天下不胜幸甚
三年观文殿学士张浚上奏曰臣窃惟自昔大有爲之君莫不内刚以立事外柔以待下内刚所以坚在已之志外柔所以来天下之贤易曰天行健君子以自强不息其意以谓人君之德要当抗以刚大持以至诚是以在乾则以刚健中正纯粹精也以象人君之七德在大畜则曰刚健笃实辉光日新其德以言人君之自养古之圣人未尝不以此持身者是以文王拘於羑里而王德日修少康有田一成有衆一旅而夏后氏之基复振向使文王以被辱爲羞少康怀退缩之志则二王之业无自而兴矣岂独文王少康爲然哉汉高祖先入关中於怀王之约当王全秦之地项氏不义肆行威刼当是时鸿门之会仅以身免其後屡战屡败事几可笑太公吕后爲质敌人而高祖之气未尝少屈终能灭项氏而有天下此亦内刚以立志之效也陛下继祖宗积累之基承人心推戴之业上天昭格眷佑显然以陛下英断之资仁俭之德何求而不得何爲而不成顾惟风俗之坏积有岁年天其或者俾陛下一变旧风重致治效是以敌人侵突无岁无之而生民转徙比昔尤甚天意亦欲以坚陛下有爲之志啓下民愿治之心也孟子曰天将降大任於是人也必先苦其心志劳其筋骨饿其体肤空乏其身所以动心忍性增益其所不能人常有过然後能改困於心衡於虑而後有作出则无敌国外患者国常亡然後知生於忧患而死於安乐也愿陛下勉之至於饮食之奉起居之养喜怒之节愿陛下以道宁志守以恬淡持以戒谨无使隂阳之寇或至伤和上念祖宗委寄之重下念生灵系望之深自然动静之间不至乖养臣言狂切几至犯分然区区具述至此其中心之所感激者已不觉涕泗交流矣愿陛下无忽於须臾臣与天下不胜幸甚
建炎间开封尹宗泽上奏曰臣昨奏乞修宝籙宫爲渊圣皇帝他日涖止之所未蒙降旨臣闻有子曰孝悌也者其爲仁之本欤知孝悌则不犯上不犯上则天下治矣?惟陛下孝於道君则天下莫不爱其亲陛下悌於渊圣则天下莫不钦其兄是知上有所好则下必有甚焉者矣此所谓以身教者也臣窃见隆德宫面势翬飞孔安如旧将来迎奉道君皇帝自可临御愿陛下预勑有司洒扫严洁使天下知陛下孝於父渊圣将来还归未有涖止之处臣欲乞将宝籙宫改建以爲迎奉之地使天下知陛下悌於兄也推而行之薄海内外父父子子兄兄弟弟黎民不时雍而万国不咸宁者未之有也如蒙俞允伏望断自渊衷御前处分行下付臣施行枢密院编修官胡铨上奏曰臣窃闻近日中外汹汹之议皆以外敌方强吾兵力不敌爲患臣窃以爲不然昔魏文侯恃山河之固吴起对以在德不在险楚子问鼎之大小轻重王孙满对以在德不在鼎今日之事臣亦以谓在德不在兵夫诚能修德以结民心以固吾圉兵虽弱未害也德苟不修而惟兵是急惟民是残兵虽强未善也彼谓外敌方强而吾兵力不敌者非善觇国者也臣尝读春秋至鲁昭四年晋司马侯对平公之言未尝不反复太息叹其切於治体也方楚灵爲封豕长蛇荐食上国使椒举如晋求诸侯晋侯欲勿许司马侯曰不可楚王方侈天或者欲逞其心以厚其毒而降之罚未可知也其使能终亦未可知也晋楚唯天所相不可与争君其许之而修德以待其归若归於德吾犹将事之况诸侯乎若适淫虐楚将弃之吾又谁与争美哉斯言圣人复起无以加毫末於此矣臣於今日亦云区区管见如此惟陛下裁幸
铨又论持胜疏曰臣闻有道之主能持胜自古贤君良臣更相敕戒未尝不以战爲危事然而居危思安之心则同而居安虑危之心则异陛下留神春秋臣请以春秋之事明之楚子之克庸重耳之城濮秦伯之王官晋悼之萧鱼此战而胜也然克庸之役楚人危之则曰祸至之无日又曰纣之百克而卒无後城濮之役重耳病之则曰得臣犹在忧未歇也王官之役秦伯畏之则曰同盟灭敢不矜乎吾自惧也萧鱼之役魏绦难之则曰愿君安其乐而思其终是何也胜而忧也晋厉之鄢陵子国之侵蔡子耳之围萧齐侯之伐晋此亦战而胜也然鄢陵之役士燮危之则曰君骄侈而克敌难将作矣侵蔡之役国侨忧之则曰小国无文德而有武功祸莫大焉围萧之役仲孙蔑危之则曰郑其有灾乎师竞巳甚伐晋之役晏婴患之则曰不德而有功忧必及君是何也胜而骄也胜而忧则其胜爲福故曰知惧如是斯不亡矣胜而骄则其胜爲祸故曰虢君骄而骤得胜必弃其民矣此治乱兴衰已然之明效也陛下以神武定四方相贤将良动则有功兵兴以来未有如今日之胜者然胜非难持之则难愿陛下以春秋爲监而谨持之则社稷之福也抑臣闻逢滑有言国之兴也视民如伤是其福也其亡也以民爲土芥是其祸也臣愚无识敢以此规惟陛下怜其区区之心而少赐容焉
绍兴二年进士张九成对策略曰祸乱之作天所以开圣人也愿陛下以刚大爲心无以惊忧自沮臣观金人有必亡之势中国有必兴之理夫好战必亡失其故俗必亡人心不服必亡金皆有焉刘豫背叛君亲委身夷狄黠雏经营有同儿戏何足虑哉前世中兴之主大抵以刚德爲尚去谗节欲远佞防奸皆中兴之本也今闾巷之人皆知有父兄妻子之乐陛下贵爲天子冬不得温夏不得凊昏无所定晨无所省感时遇物凄惋於心可不思所以还二圣之车乎
九年右正言陈渊上奏曰臣闻孔子之言智仁勇曰知斯三者则知所以修身知所以修身则知所以治人知所以治人则知所以治天下国家矣夫自修身治人以至爲天下国家莫不以此故子思子曰智仁勇三者天下之逹德也所以行之者一也无所不逹而行之不以一则於斯三者莫知所先後矣臣至愚甚陋陛下不知其不才处之谏省若将责以言者臣井蛙之智诚不足以测知沧溟之大亦何所言然臣尝读中庸之书窃窥三者之旨求所以合乎圣德者以谓陛下仁智则有余矣而独於勇未尝加意焉此臣所以不能无疑也何以明之陛下无所不知而能行其所无事智之至也无所不爱而能克已以消兵仁之至也乃若抑畏太甚而示人以弱则靳於勇矣夫勇非抚劔疾视曰彼乌敢当我之谓也如天之行健终古不息如水之攻坚强莫之能先操至权以默运斡万化於不测夫是之谓真勇神器待之而後安四海依之以爲命其又可略耶昔者以大事小莫若汤之於葛文王之於昆夷以小事大莫若太王之於獯鬻勾践之於吴孟子盖尝以是爲仁且智矣彼其处心积虑岂有异於陛下乎如太王勾践固不足爲陛下道至於汤文之事乃陛下之所安行者然以臣观之汤事葛文王事昆夷虽曰无所不至及其十一征而无敌於天下命将帅遣戍役以守卫中国亦何有於葛与昆夷哉故忘巳以乐天者虽圣人之事而用兵以保民者亦王者之所不得已焉此汤之勇所以表正万邦文王之勇所以一怒而安天下之民也由是言之汤之於葛文王之於昆夷方其事之也勇巳行乎其中矣第不露其威而已今陛下之於邻国将不露其威乎亦将信之而不以爲备乎此臣所以通夕不寐求其说而不可得也或曰小役大弱役强天也顺天者存吾何容心哉臣则以谓欲知天道视民之去就而已民心归之天其有不从乎汤以七十里文王以百里其强大不足言矣而孔子以汤武之事爲顺乎天而应乎人得民故也得民斯得天矣曷不观今日河南陕右之民乎已叛者欲归方叛者随悔此岂人力之所能致哉天实使之也然则或以不校爲顺天或以征诛爲顺天其义一也陛下孝悌之至通於神明凡遐方异类不可以言化而理谕者固将有以感之也则两宫之还宜有近日未还之间隐忍以致爱亲之诚既还之後释憾以睦邻国之好此固陛下巳定之意其谁曰不然然臣之所言盖非谓今日之所当行也以谓天下之大宗庙社稷之重祖宗开创之至勤累世持守之不易适当小雅尽废之後而陛下承之其可不爲後来虑乎天命靡常事变难测以天下之力过爲之备以待不虞非失计也记曰凡事豫则立不豫则废故臣愿陛下稍收异议以来天下敢言之士毋或轻弃厚积钱谷以爲他日糗粮之用毋或妄费密饬诸将练兵秣马毋得轻动失信亦毋恃其不来以豫立事而养之以勇庶几万世根本於我乎定则天下幸甚
渊又奏曰臣闻古之圣贤不能无过虽周公孔子顔子皆有过也而万世所法焉苟知过而改之亦何足以累德哉故曰过而不改是谓过矣过而能改善莫大焉夫圣贤之过二有形於事者周孔之过也有动於心者顔子之过也形之於事或不可悔则当改之於後来动之於心在所当克则当改之於方作故有心过有行过人主之所宜改者心过而已心过不作而行过亦无矣顔子之不贰过过於心不贰之於行也故孔子之称顔囘曰有不善未尝不知知之未尝复行也夫如是何过之可名哉祖宗之设谏官盖不自以爲无过使之进谏以补过也然形於事者可得而言而每患於难改动於心者宜若易改而每患於难言故心过非自知而改之不可也孔子之语顔回曰非礼勿视非礼勿听非礼勿言非礼勿动所防者心过而已盖操则存舍则亡出入无时莫知其乡者人心也而人君之在天下一日万几语默动静之间所应多矣安能无过而居补过之职者亦何所致力哉然臣尝闻之师曰心有私焉过也仁而不私则无过矣心有偏焉过也公而不偏则无过矣心有利焉过也义而忘利则无过矣是三者正心也理义之心也过或生焉如太空之有云雾乍起乍灭而空之体常自若也如明监之有尘埃或去或留而监之体常自若也於此乎知之则偏私而利将无所容矣是之爲说见於论语之所谓仁子思之所谓诚孟子之所谓性尧舜之所以帝禹汤文武之所以王以心传心後之王者不可不知也故臣愿陛下所防者心过而行过自无者以此敢缘职事辄陈所学庶几?尘有补海岳区区僭言惟陛下赦之
高宗时御史中丞廖刚上奏曰臣闻人之言曰予无乐乎爲君惟其言而莫予违也仲尼以爲斯言或可以丧邦故人君之患莫大乎好人从已若大臣惟一人之从百执事又惟大臣之从则小大之政必至於委靡烂熟不可爲而後慊是岂所以爲天下哉故君臣上下不贵於同而贵於和和者可否相济之谓也言有当愆事有逆顺一切惟理之从而相临之势不行於其间然而治道不兴者未之有也伏望圣慈谨察乎此舍已从人乐取诸人以爲善常不忘舜之所爲则大臣百执事自当效上之德阿谀顺旨之风不复见於有道之朝矣天下幸甚
权中书舍人张孝祥上论曰汉文帝可谓知道也巳不以我之休戚易天下故约於处已而天下以尊荣归之诎於一时而万世以盛德称焉炎正传禩弥於四百文帝所以固结天下之心者在是也夫俭非难而出於诚之爲难民至愚而神不可以文具化也慎夫人不出房闼而天下知其衣不曳地文帝亦庶乎其诚矣其於富海内而兴礼义也何有昔者舜禹之世而苗民不格夷狄之患何世无之不曰舞干羽乎文德诞敷而後干羽可以怀远不然抑末也匈奴盗边文帝犹恐伤民不欲深入盖讳兵而不用也然当文帝之时疆场无甚扰匈奴浸亦帖服文帝所以爲强在德而不在兵也夫强固不在兵而军政不可不修细柳之屯帝识其爲真将军当馈而叹然後又知文帝勤於修德犹不敢一日而忘兵也
殿中侍御史张守上劄子曰臣闻创业之艰难守文之不易古今以爲名言臣窃谓中兴之君则於守文之时而行创业之事盖爲尤难何以言之创业之君则崛起於干戈百战之余抚循於人心厌乱之後守文之君则当天下之升平无事而先王之法度可遵殆未爲甚难至於中兴之时则不然狃於治安上下苟玩祸难遽作不容枝梧敌国方强而未衰也寇盗方起而未息也兵骄而责之战财匮而费益广民力困弊天灾流行乃於是时扞外治内振纪纲修法度复先王之大业比之创业守文诚爲尤难自非人君侧身修行痛自贬损岂足以致治哉?惟陛下体斤斤之明纂承大统念元元之灾焦劳圣心踰年於兹矣然而二圣母后尚寓沙漠虽祈请之使项背相望而平安之问初未通也两河巩洛犹未收复则敌国未衰闽粤淮右尚困讨杀则寇盗未息军士所至辄纵暴略则兵骄而不可用也府库所出费倍前日则财窘而莫之继也流亡未复而民力困弊飞蝗徧野而天灾流行臣於是时诚知其难矣又复自念责难於君之义不敢不尽臣子之恭也臣闻传曰君以爲难易将至矣君以爲易难将至矣又曰动民以行不以言应天以实不以文书曰惟德动天言有德则爲天所佑也又曰至諴感神言至諴则爲神所依也有德而不能动至諴而无所感则圣人之言是欺後世矣伏愿陛下处宫室之安则思二圣母后穹庐毳幕之居也享膳羞之奉则思二圣母后羶肉酪浆之味也服轻煖之衣则思二圣母后穷边絶漠之寒苦也握予夺之柄则思二圣母后语言动作之受制於人也享嫔御之适则思二圣母后谁爲之使令也对臣下之朝则思二圣母后谁爲之尊礼也要如舜之兢兢业业如汤之栗栗危惧如大禹之菲恶如文武之忧勤圣心不倦盛德日隆而神天不爲之助顺者万万无此理也日者伏闻圣体小失调护罢朝两日臣下忧惧不知所云盖以宗庙社稷之重海宇亿兆之衆托命於陛下一人而已更愿陛下於卫生之经少留神焉汉王吉有云俯仰屈伸以利形进退步趋以实下吐故纳新以练藏专意积精以适神此言可以行也汉枚乘有云出舆入辇命曰蹷痿之几洞房清宫命曰寒热之媒皓齿蛾眉命曰伐性之斧甘脆肥醲命曰腐肠之药此言可戒也以陛下生知之圣必深明乎此而臣犹区区以爲言者出於爱君忧国之诚而不自知其进越惟陛下裁赦
守又上劄子曰臣仰惟祖宗基业垂二百年积累之久图囘之劳忧勤?俭垂训万世陛下纂服适际艰难之时岁苦边鄙之暴而根本之地尽爲敌区今则属车驻於江南越在一隅而四方朝贡之职尚未修也二圣留於沙漠行及三岁而一介咫尺之问尚未通也九庙播迁而神主未尽奉安诸陵阻远而松檟失於保护财用窘竭而费出滋广将士惰骄而无所禀畏加以苗刘之变生於肘腋今虽宵遁而公肆剽掠浙东骚然爲患未艾政如虚羸之人病久变生砭剂靡及中外臣子虽痛心疾首莫效敉宁之方朝廷大臣虽劳形怵心未闻经济之略今日所恃以苟存者大江之险而已若防秋之策一有不善而一骑南渡则无可言者他日不幸至此不过迁谪大臣诛戮将帅亦何所益祸福利害陛下实任之伏望陛下念祖宗基业之重增修?俭之德益励忧勤之心勉其所难节其所欲至诚不倦则盛德日新而上下孚信神天佑助将何往而不克哉昔越王勾践爲吴所败食不加肉衣不重采卒能报吴卫文公爲狄所迁大布之衣大帛之冠晚年兵车致十倍之衆况於陛下爲天之子动静语默上与天通固非臣下所可拟伦傥修德不已则恢复大业亦岂甚难昔盘铭纪成汤之德曰苟日新日日新又日新言其修德有加而无已也更望训饬大臣日以禹惜寸阴之义汲汲措置仍诏行在职事官及沿江帅守监司条具守江之策以闻择其可者而亟行之臣言狂瞽惟陛下裁赦
守又上劄子曰臣近缘奏对论及金人深入陕右伏蒙圣谕谓自古人君要须有德岂有专事杀戮而能长久者大哉帝王之言也臣退窃叹仰陛下深识远虑辈古帝王因敢复进修德之说伏以国家自金人犯顺凭陵中都残破郡邑兵不用命非败则溃自崇宁以来不独军政不修赏罚失当亦由大臣导谀近习蔽欺以败主德卒致祸乱宗社危於累卵赖陛下勃兴神器有属薄海内外延颈望治然自今春以来金人所破甚於前日唐邓均房陈蔡汝许青齐淄潍同华秦陇长安凤翔西京河阳郑州等处皆被焚掠虽熙河泾原仰凭天威连获胜捷而敌巢河阳犹未退舍近者又闻韩世忠兵辄亦败衂夫以陛下留神军政信赏必罚而世忠名将统领精锐未能成尺寸之功主忧臣辱计无所出臣窃意其天未悔祸患毒未已而又去冬徂春雨雪过多入夏已半暑气未壮阳微阴盛灼见不疑灾变之频必有所自?惟陛下以聪明神武应天顺人宗庙社稷之所爲主四方万里之所托命者陛下一人而已更愿上思宗社之重下念生灵之艰痛愤夷狄之耻修德以格天意庶几信顺获助天人书曰无怠无荒四夷来王又曰明王慎德四夷咸宾言德足以服四夷也昔舜之时苗民逆命帝号于旻天负罪引慝祗事瞽瞍诞敷文德舞干羽而有苖格文王伐崇三旬不降退修德教而复伐之因垒而降夫舞非伐叛之谋垒非决胜之计卒能服之者修德故也伏望陛下以虞舜文王尝试之効爲心寝食起居二圣是念屏声色远佞人容直言恤民隐日慎一日至诚不倦自然德盛而日新率普虽远自然心悦而诚服传曰动民以行不以言应天以实不以文动民以行则人助之应天以实则天助之人助则用命天助则降康将何求而不得区区之愚念此至熟惟陛下采纳
刘行简进故事曰魏武侯谋事而当羣臣莫能逮朝而有喜色吴起进曰今者有以楚庄王之语闻者乎武侯曰未也庄王之语奈何起曰庄王谋事而当羣臣莫能逮朝而有忧色申公巫臣曰君朝而有忧色何也庄王曰吾闻之诸侯自择师者王自择友者霸足已而羣臣莫之若者亡今以不糓之不肖而议於朝羣臣莫能逮吾国其几於亡矣是以有忧色庄王之所以忧而君独有喜色何也武侯逡廵而谢曰天使夫子振寡人之过也
臣尝谓人主之忧莫大乎国无谋臣苟无谋臣不可以爲国矣故有爲之君不以独智先物爲能而以衆智不足爲忧惧事变之鼎来而谋不胜应也今羣臣之谋反不逮君谓之无谋臣可也楚庄之所忧而魏武侯乃以爲喜是何见之相戾耶晁错谓五霸不及其臣故属之以国任之以事使其臣之谋乃不逮君则臣知其不能霸矣汉高帝尝曰运筹帷幄之中决胜千里之外吾不如子房盖不以不如爲耻此其所以能兼衆智屈羣策而成大功也书曰能自得师者王谓人莫已若者亡谓人莫已若者好自矜大而已然犹惧焉况其臣真莫及之将谁与谋臣故以国无谋臣爲人主之大忧也
权吏部侍郎汪应辰上奏曰臣?惟陛下清心约巳仁民爱物比者洊下明诏废甲库罢教坊减逻卒出宫女盛德之事一皆出於圣意非羣臣所能预缙绅大夫交相告语以爲圣德日新天意可见惟是和戎以来讳兵不言几二十年中外之人习熟见闻以爲朝廷规模止於如此今乃一旦整饬奋厉修举兵政小民无知或疑其未必然以臣观之此亦无足恠者传曰天不爲人之恶寒而辍其冬地不爲人之恶险而辍其广君子不爲小人之匈匈而易其行况今日之事特出於民志之未信而陛下所以动天地通神明者亦岂有待於外哉臣尝窃考自昔兴衰拨乱之君非独其才术胜人也要必有修其在我之道焉汉高祖入关中财物无所取妇女无所幸范增知其必有天下光武入河北冯异劝之曰当行人所不能爲者於是节俭饮食动遵法度邓禹吴汉寇恂邳丹耿纯刘植之徒望风慕德奔走踵至夫修之於此而敌我者惧慕我者劝则高光之所以卓然成功者此其本也臣愿陛下推今日之所以行者扩而充之凡无益之作其去之惟恐不尽凡利民之事其行之常若不及表里如一细大毕举至诚不息真积力久发爲辉光流爲润泽则盛德大业皆在於陛下彼其一时纷纷之说复安在哉孟子曰古之人所以大过人者无他焉善推其所爲而已此亦微臣惓惓之志也
孝宗乾道三年十月汪应辰自成都召还上奏曰臣窃观汉宣帝厉精爲治其丞相魏相数上疏反复恳切以天道民事爲言又勅掾史案事郡国及休告从家还至府辄白四方异闻或有逆贼风雨灾变郡不上相辄奏言之盖宣帝君臣之间更相儆戒未尝不在於畏天爱民而唯恐有所不知不闻其精神之会念虑之积政事所设施规模所成就终於使吏称其职民安其业非苟然也唐史亦称明皇厉精政事然姚崇爲相山东蝗起倪若水卢怀慎谓当修德崇皆强辞以却之专以遣使捕蝗爲事其後明皇将幸东都而太室屋坏宋璟苏頲请勿行以荅天戒崇独赞其行使明皇忽略灾异而无恐惧修省之意治不克终以致天宝之乱崇实啓之夫欲治而不知以畏天爱民爲本其明必有所蔽其志必有所移治乱之几固已分於此矣?惟陛下日致孝道躬行俭德无宫室苑囿之娱无声色玩好之惑省览庶政不遗细微延见臣下不间踈贱至於雨阳或愆则焦劳渊衷减损常度絜严祷祠以导迎善气岁或不登则除租赋发仓廪以赈救乏絶州县水旱而奏报不以实与夫检视不以时者皆正其罪戒惨刻之刑郤羡余之献诏书屡下德音甚厚所谓畏天爱民之实陛下固已见诸行事以幸天下矣然臣窃以天人之理无穷而圣人之心未尝以自足伊尹周公之言天曰难谌曰不可信曰我不敢知以尧舜之盛而以知人安民爲难以修已安百姓爲病夫在天者常有所不敢必在已者常有所不敢易非苟爲是谦退抑畏而已乃其理当然也伏愿陛下以圣心之所自得而圣政之所已行者扩之以广大持之以悠久陟降不违微显如一凡言行之发刑赏之用大公至正无非顺天理而服人心则感应召致以爲天下福者将日新又新矣孟子曰古之人所以大过人者无他焉善推其所爲而已臣不胜惓惓
五年应辰爲敷文阁待制又进故事曰唐太宗问给事中孔頴逹云孔子称以能问於不能以多问於寡有若无实若虚何谓也頴逹对曰此圣人教谦耳巳虽能仍就不能之人以咨所未能巳虽多仍就寡少之人更资其多内有道外若无中虽实容若虚非特匹夫君德亦然故易称蒙以养正明夷以莅衆若其据尊极之位炫燿聪明恃才以肆则上下不通君臣道乖自古灭亡莫不由此太宗称善
臣窃惟圣人聪明睿智首出庶物而不有其善不居其圣谦冲退托委曲周密以通天下之情以兼天下之智此所以爲圣人也孔頴逹对太宗之言简直明白切於治道太宗能嘉纳之其致贞观之治宜矣
孝宗时权吏部尚书韩元吉进故事曰後汉书邓禹传光武自蓟至信都使禹发奔命得数千人令自将之别攻拔乐阳从至广阿光武舍城楼上披舆地图指示禹曰天下郡国如是今始乃得其一子前言以吾虑天下不足定何也禹曰方今海内殽乱人思明君犹赤子之慕慈母古之兴者在德薄厚不以大小光武悦
臣观光武可谓知难者也语有之君以爲难易将至焉方其用兵河朔仅得一郡覩天下郡国之衆怛然自畏虑巳之不能取也以问於禹爲禹者以他人论之当时更始据关西赤眉青犊之属动以万数三辅假号往往群聚必劝其君以厉兵秣马务其事力以角一旦之胜而禹乃曰在德薄厚不以大小是料光武必足以定天下欲广其德以收天下之心尔嗟夫此三代王者之佐之言伊尹吕望所以思济斯民者也故光武至邯郸分遣官属徇行郡县理寃结布惠泽録囚徒存鳏寡其勅冯异有曰今之征伐非必略地屠城要在平定安集之耳皆禹有以发之也後世乃以禹不能径攻长安爲疑然禹以谓赤眉新拔长安财富充实锋未可当盗贼群居无终日计财糓虽多变故万端盖姑欲假以岁月待其自毙也禹之谋固不尽用而师行有纪降者日以千数停车住节劳来父老以慰其讴吟思汉之心光武以元功赏之岂其谋识所先後者哉今以天下之半而虑夷狄则舆地固已远过汉光而强敌凭陵肆扰踰五十年其势亦将自毙圣主盛德日新施者厚矣群臣宜亦有禹之谋而不计近功以图之则中兴爲日月可冀也
杨万里上奏曰臣闻人主之治天下必正其治之之主人臣之相其君必先正其人主之主而小人敌国之欲倾人之国也必先败其人主之主而已齐人惩於夹谷而谋鲁也不以齐谋鲁也以鲁谋鲁也鲁以女乐罢朝而孔子行则先败其用孔子之主也孰爲用孔子之主也非鲁君之心乎越人惩於会稽而谋吴也不以越谋吴也以吴谋吴也吴信宰嚭而子胥踈则先败其用子胥之主也孰爲用子胥之主也非吴王之心乎是故人主之有天下如富家之产也人主之有一心如富家之有家主也今也有千金之产而其家主者博奕焉酒色焉与不逞之奴客狎而不严焉则其千金之资人孰不视之爲外府耶而其友之忠焉者不先正其家之主而欲扶其主之家是故枝其东而西倾富其左而右贫世之君子之相其君也不过曰人材之未用也民力之未裕也国未富而兵未强也太平之未有期而敌国外患未有已也是皆知扶其主之家也而未知正其家之主也古之君继体守文不知艰难而败其国者臣未暇言也请言其创业之难而又自败者隋文帝取周取陈以混一百年四分五裂之天下开皇之治汉以来仅有此尔其贤明何如也唐庄宗与梁对垒於河上不解甲者十五六年百战而气不折卒以灭梁其英雄何如也二君者创业之难如此然皆身不免於祸而国不免於亡夫兴隋者文帝也亡隋者亦文帝也灭梁者庄宗也自灭者亦庄宗也君一君也而兴亡成败之自异也盖前日之文帝前日之庄宗正其主也其主正则国从而兴後日之文帝後日之庄宗自败其主而已其主败则国有不败乎盖二君者天下之主也二君之心者二君之主也勤俭创业之心一变而爲逸慾乐成之心主已败矣当其惑於女子嬖於伶人二君自以爲无害也然女子伶人之祸一发则横溃决裂而不可救卒以杀二君之身而覆二国之祀则天下之所以治乱存亡者夫岂阶於外哉亦视其人主之主如何尔今以天子之圣明仁孝而加之以典学之缉兢业如舜勤俭如禹不迩声色如汤不盘于游田如文王则所以正心诚意以立其致治之主者至矣臣犹首以爲言者盖圣人之防其心不恃其天而尽其人不儆于危而儆于安今日边事小息矣忧顾小纾矣外息而内纾此治乱安危之所伏而未测者也岂无以新声丽色而蛊上之心者岂无以伎巧玩好而荡上之心者岂无以弋猎游幸宫室台榭而迎上之心者道涂相传万几之暇球马稍进矣臣不敢信也而不能不惧也独不见高渐离之筑耶事岂必大而後虑也汉文帝之贤与成康孰先孰後也敦朴勤俭一无嗜好顾独稍好射猎未损帝之贤也而贾谊谏之曰不猎猛敌而猎田彘翫细娱而不图大患可爲流涕贾山亦谏曰愿少衰射猎修先王之道不如此则行日坏而荣日灭二臣者所以责文帝备也非责之备也爱帝之全也臣愿圣天子罢球马之细娱而求圣贤之至乐收召天下耆儒正学之臣与之探讨古今之圣经贤传深求尧舜三代汉唐所以兴亡之原而择其中以之正心修身日就月将圣德进矣则二帝三王之治涵养於圣心而周流於天地敌国虽强其强易弱也
提点江西刑狱公事朱熹上奏曰臣窃惟陛下以大有爲之资奋大有爲之志即位之初慷慨发愤?俭勤劳务以内修政事外攘边患汛扫陵庙恢复土疆爲已任如是者二十有七年于兹矣而因循荏苒日失岁亡了无尺寸之效可以仰酬圣心下慰人望不审陛下亦尝中夜以思而求其所以然之说耶以爲所任者非其人则陛下之神明岂可谓所任尽非其人以爲所由者非其道则陛下之仁圣岂可谓所由尽非其道以爲规模不定则陛下之规模尝定矣以爲志气不立则陛下之志气尝立矣然且若是何耶臣诚愚贱窃爲陛下惑之故尝反覆而思之无乃燕闲蠖濩之中虚明应物之地所谓天理者有未纯所谓人欲者有未尽而然欤天理有未纯是以爲善常不能充其量人欲有未尽是以除恶常不能去其根爲善而不能充其量除恶而不能去其根是以虽以一念之顷而公私邪正是非得失之几未尝不朋分角立而交战於其中故所以体貌大臣者非不厚而便嬖侧媚之私顾得以深被腹心之寄所以寤寐豪英者非不切而柔邪庸缪之辈顾得以久窃廊庙之权非不乐闻天下之公议正论而亦有时而不容非不欲堲天下之谗说殄行而亦未免於误听非不欲报复陵庙之讐耻而或不免於畏怯苟安之计非不欲爱养生灵之财力而或未免於叹息愁怨之声凡若此类不一而足是以所用虽不至尽非其人而亦不能尽得其人所由虽不至尽非其道而亦不能尽合其道规模盖尝小定而卒至於不定志气盖尝小立而卒至於不立虚度岁月以至於今非独不足以致治而或反足以召乱非独不可以谋人而实不足以自守非独天下之人爲陛下惜之臣知陛下之心亦不能不以此爲恨也问者天啓圣心日新盛德奋发英断整顿纲维盖有意乎天理之纯而人欲之尽矣然臣窃以其事观之则犹恐其未免乎交战之患也盖诘传写漏泄文字之罪则便嬖侧媚之流知所惧矣然而去者未远而复还存者更进而愈盛则知陛下亲宠此曹之意未衰也罢累年窃位盗权之奸则柔邪庸缪之党知所惧矣然而希次补者袭其迹以侥幸而不诃当言责者怀其私以缄默而不问则知陛下委任此辈之意犹在也增置谏员斥远邪佞则兼听之美固有以异乎前日矣然可谏之端无穷则其或继进而愈切未知陛下果能纳而用之否也辩明诬枉慰抚孤直则烛幽之明固有以异乎前日矣然造言之人无责则其或捷出而益巧未知陛下果能远而絶之否也谢却傲侠嘉奨壮图宜若可以励苟安之志矣而置将之权旁出奄寺军政败坏士卒愁怨则恐未有以待天下之变振廪蠲租重禁科扰宜若可以寛疲民之力矣而监司不择守令贪残政烦赋重元元失职则恐未有以固有邦之本即是数者而论之则是所谓天理者虽若小胜而所谓人欲者终未尽除也夫以陛下之神圣仁明莅政之久图治之切宜其晏然高拱以享功成治定之安久矣而岁月逾迈四顾茫然隂阳方争胜负未决不知将复何日何时而可以粗见圣治之成也耶闻之道路比来士大夫之进说者多矣然不探其本而徒指其末不先其难而姑就其易毛举天下之细故而不本於陛下之身营营驰骋乎事爲利害之末流臣恐其未足以端出治之本清应物之源以赞陛下正大宏远之图而使天下之事悉如圣志之所欲也昔者舜禹孔顔之间盖尝病此而讲之矣舜之戒禹曰人心惟危道心惟微惟精惟一允执厥中而必继之曰无稽之言勿听弗询之谋勿庸谨乃有位敬修其可愿四海困穷天禄永终孔子之告顔渊既曰克已复礼爲仁一日克已复礼天下归仁焉爲仁由已而由人乎哉而又申之曰非礼勿视非礼勿听非礼勿言非礼勿动既告之以损益四代之礼乐而又申之曰放郑声远佞人郑声淫佞人殆呜呼此千圣相传心法之要其所以极夫天理之全而察乎人欲之尽者可谓兼其本末巨细而举之矣两汉以来非无愿治之主而莫克有志於此是以虽或随世以就功名而终不得以与乎帝王之盛其或耻爲庸主而思用力於此道则又不免蔽於老子浮屠之说静则徒以虚无寂灭爲乐而不知有所谓实理之原动则徒以应缘无碍爲逹而不知有所谓善恶之机是以日用之间内外乖离不相爲用而反以害於政事盖所谓千圣相传心法之要者於是不复讲矣臣愚不肖窃愿陛下即今日之治效泝而上之以求其所以然之故而於舜禹孔顔所授受者少留意焉自今以往一念萌则必谨而察之此爲天理耶爲人欲耶果天理也则敬以扩之而不使其少有壅阏果人欲也则敬以克之而不使其少有凝滞推而至於言语动作之间用人处事之际无不以是裁之知其爲是而行之则行之惟恐其不力而不当忧其力之过也知其爲非而去之则去之惟恐其不果而不当忧其果之甚也知其爲贤而用之则任之惟恐其不专聚之惟恐其不衆而不当忧其爲党也知其爲不肖而退之则退之惟恐其不速去之惟恐其不尽而不当忧其有偏也如此则圣心洞然中外融彻无一毫之私欲得以介乎其间而天下之事将惟陛下之所欲爲无不如志矣诗曰丰水有芑武王岂不仕贻厥孙谋以燕翼子武王烝哉矧今祖宗光明盛大之业付在陛下将以传之无穷四海之内所望於陛下者不但数世之仁而已书曰若药不瞑眩厥疾不瘳惟陛下深留圣志痛自刻励而力行之使万世之後犹可以爲後圣法程则宗社神灵永有依托万方黎献永有归在天下幸甚天下幸甚臣孤陋寡闻学无所就前此两蒙赐对所言大意与此略同辞不别白旨不分明曾不足以上悟圣心而陛下哀怜不忍终弃使得复望清光环视其中无他所有辄绎旧闻复以此进僭妄狂率罪当万死伏惟陛下裁赦
孝宗方锐志肄武右谏议大夫黄洽因风谏言颐之大象君子以慎言语节饮食言语饮食犹谨节之况其他乎凡筋力喘息之间一有过差皆非所以养其身也上曰卿言无非仁义忠孝可爲万世臣子之法朕常念之卫博上奏曰臣闻君天也天以元气祖羣物君以神道制万方盎焉而春燠焉而夏洁焉而秋肃焉而冬盘薄乎太虚之中胚胎融液不可测知而萌者逹屈者信潜者奋生者遂人徒知确然在上若以不宰爲功而不知天之所以祖羣物者以元气之正也经之爲文纬之爲武威之爲刑庆之爲赏奔走乎四海之内动化鼓舞不可测知而大者畏小者怀乱者定肆者束人徒知巍然在上若以不劳而治而不知君之所以制万方者以神道之设也惟元气正则茫然运窅然化所以爲天之高惟神道设则震动静专参侔开阖所以爲君之尊仰惟陛下躬大历服于今六年赏庆刑威文昭武烈所以恢张天纪奠安区极宥天下以不测之神者固已与天侔大无间然矣然臣犹有是说者以臣之愚窃谓陛下有四三王之资一九州之志箫勺羣慝冠带百蛮之略而功之所加化之所被尚未酬圣神之心此臣区区所以益愿陛下体乾之健秉夬之决而执神之机以运天下则何事之不成何征之不服何政之不治哉
虞允文上奏曰臣伏蒙圣恩颁赐御笔曲示腹心之眷臣下拜感藏之余窃惟陛下以天锡之智勇天授之规摹方略如臣至愚何敢望清光之万分然出入周行七年於此仰窥陛下营经四方之远图终始惟一臣有以卜知上天畀付大勲大业开亿万年无穷之基者固自默定矣然天下之事有败有成而衆人之谋有失有得得失之间而成败遂分甚可惧也臣尝观自古明良之会精神交感於一堂之上而言意相通於万里之表惟信与诚而已诚则不变信则不疑不疑则无间言之可入不变则无异论之可移勲业之集盖本於此载籍所传可考也陛下秉诚信一德方将以真情推布於下臣尝四顾其身惟有只影虽使之处至危之地而行至难之事亦何敢不坚其诚信倾尽肺腑勉图於一得觊事之或成以効後日之报乎感天荷圣不能自已并及其卷卷之忠伏乞睿照
卫泾上奏曰臣闻君天也易曰天行健君子以自强不息言天德主乎刚健君德贵乎自强故造化所以运用不穷而德业所以光辉日新也?惟陛下以不世出之资乘大有爲之会飞龙之始厉精图治愤勍敌之逆理讐版图之未复疆塲备御之略不忘於念虑规恢广大之志尝载於咏歌以陛下英武神圣锐意事功中兴之图日月可冀然历岁滋久一事未就仰知天机洞照庙谟密运草茅书生固难窥识而臣所得窃闻者自陛下即位以来八策多士大抵曰兵曰财曰民曰风俗曰人才曰赏罚刑政曰纪纲法度孜孜讲求不外此十数端而二十六年之间凡所规画凡所施设凡所建立孰非所以兴利除害而课效无有捄过不暇行寛恤之政而民困未苏作武勇之气而士弱未振取财已浚而常忧之用用人虽广而尚多遗才吏冗而未澄令行而数改举目前之事曾无足以少称陛下意者而何暇於规恢之大计事机易失时不再来陛下富於春秋圣子神孙本支日茂以一祖八宗之业太上皇付托之重子孙亿万年之基绪陛下一身任之可不图终虑远诒谋燕翼爲宏远久大之规摹仅可以苟安无事而遂已耶臣甲辰之春获偕诸生冒上愚对尝谓天下非治效不进之足忧而风俗安於苟且之可畏大略言陛下即位之始锐於爲治不次而用将相委任而责成功一时之臣徒肆大言诞谩亡补往往负责而去而陛下大有爲之志亦因是少弛故妄议陛下前日求治伤於太急而今日之事又失於太缓故庸常之流得以持禄保身成偷安之习上下苟且莫肯任事风俗日以坏士气日以陋民生日以困刑法日以滋天下之患将有出於意虑之外者臣尝以更化之说爲陛下献臣所谓更化非变法易令之谓也愿陛下体刚健之德坚自强之志振纪纲以尊国体明赏罚以厉偷堕起万事於积废图大业於日新顾岂在於纷纷多事耶诗曰周虽旧邦其命维新此之谓也陛下过听擢置首选兹缘故实误恩收召缀员班行获因轮对瞻望天日臣窃伏惟念一介踈贱僭言朝廷大体则未信而谏圣人深戒若掇拾细故上渎渊听则又负夙心敢以奏篇之末议尝蒙陛下所采録者诵言之惟陛下贳其狂愚
历代名臣奏议卷三

[book_title]卷四
<史部,诏令奏议类,奏议之属,历代名臣奏议>
钦定四库全书
历代名臣奏议卷四
明　杨士奇等　撰
君德
宋光宗临御初方求谠论太保致仕史浩进封事曰臣恭读训词不胜威惧臣闻重华揖逊文命祗承面授之规不踰数语亲传之妙夫岂多岐惟精惟一以执中惟几惟康而弼直直乃人之主也中亦人皆有之然喜怒哀乐方泯乎未发之时怵惕恻隐不萌乎乍见之际岂可以言语得岂可以形象求操舍系於存亡休拙分於劳逸指其大要名之曰心是故谋国之言必以正心为主心是百行之本心为万化之原天地之灾祥阴阳之舒惨日星之明晦禾黍之丰凶纲纪之弛张风俗之薄厚人材之邪正外域之从违虽万变之差殊由一心之感召收之不外方寸用之弥满六虚胷中一不正焉天下不可为矣所以帝舜当倦勤之日神禹於嗣德之初首发要言诚知急务勿谓书生之末学俗儒之常谈也洪惟夀皇久御万邦黎献之臣陛下夙正一人元良之位百祥并萃二纪有余燕翼诒谋龙濳藴德过庭承诗礼之训至寝问晨暮之安金口所宣玉音不閟精微之理涵养之方既已悟於耳闻又复得之身教尹京之政民间尽服神明参决之机天下隂蒙福利此岂师资之善诱实由父子之密传伏谅渊衷洞照灵府莹如止水之不挠皎如明监之无尘妍丑攸分须眉莫遁过此以往奚必他求由是而之莫非此道故大学曰心正而後身修身修而後家齐家齐而後国治国治而後天下平董仲舒曰正心以正朝廷正朝廷以正百官正百官以正万民正万民以正四方四方正远近莫不一於正要其极挚义则昭然宜在睿明讲之熟矣而况夀皇拔尤取頴俱收英彦之流端为陛下遵制扬功丕阐治安之具朝廷之上台阁之间辅赞弥缝论思献纳一归之正以复於君宁有阙遗下问闲退犹且海岳不厌涓尘之助纶綍俯逮田野之臣遂使陈人亦承清问耄矣无能为也言之得无訒乎然念飞蜂走蚁之微尚识尊君之义食芹负暄之贱不忘享上之忠当圣主推诚纳谏之秋无昔人逆耳婴鳞之惧臣学诚浅陋材亦荒唐虽乏寸长愿殚一得是敢不量僭越上渎威严臣窃谓人之有心亦如弩之有栝发於此者不过毫厘之眇应於彼者奚啻胡粤之殊论人主之宅心与匹夫而异辙匹夫守之不正则祸止於一已人主守之不正则害及於万方夏癸商辛秦皇隋炀骄奢暴虐淫乱荒亡皆由一念朕兆於初萌不得其正及至百姓?頞而相告虽悔何追是以舜受尧言禹承舜告必於历数在躬之後始扬危微至妙之辞臣曩尘建邸之具僚叨辅隆兴之初政抱其所学得遂逢辰故非是道而不陈偶幸斯言之适契不图晚岁获观德化之成又值真人出继离明之照敢以不移之论着为得效之方伏望聦明特垂采纳盖以心正则本立本立而道生推而行之末自遂矣践阼之始图治当先建官以辅储皇求贤而用吉士则万邦以正矣奬拔取乎静退抑黜及乎浮华则羣臣以宁矣精择守臣确许久任则江淮重地荆襄上游边防可修矣寛给楮币下纾版曹则大江东西重湖南北月舂可罢矣力求正谏深斥流言则正人安居邪党退听习俗可变矣博选谋臣次求勇将则车马必修器械必备恢复可图矣迎刃势如破竹善刀见无全牛兹乃土苴绪余自然桴鼓响应盖本既立矣末则随之当知万事虽繁专在一心所运一心既云克宅万事何忧不成自昔愿治之君率能明见此理崇高之势不敢恃富贵之资不能淫兢兢无旷庶官翼翼昭事上帝若驭六马若保赤子是心也如临深渊如履薄氷亦是心也是故不迩声色不殖货利惧其骄吾心而弗正也不营土木不衣绮绣惧其侈吾心而弗正也不宝珠玉不育禽兽惧其汨吾心而弗正也不亲近幸不昵佞人惧其蛊吾心而弗正也不贪游宴不务畋猎惧其荡吾心而弗正也不事穷诛不兴大狱惧其陷吾心而弗正也所守如是其应维何能使上而风雨时三光全下而草木茂五谷熟甘露屡降灵芝丛生麟凤在郊龟龙在沼仁声洋溢和气充盈四海九州羣黎百姓如处化国如登春台百工师师多士济济六服承德四夷向风极地际天储祥隤祉措皇基於不拔衍圣夀於无疆历祚绵绵子孙蛰蛰邈乎亿载不足以为远巍乎六合不足以为容也孰谓一心之正不可为即政之权舆乎惟我国家用为矩范夀皇得之烈祖陛下得之夀皇何所更张惟勤祖述盖兴衰拨乱观时乐天修文德以服远人裕後昆而作家法此心之正不约而同陛下当念念不忘孜孜求策先自治以固本後继志而广声收效虞夏同符增光日月可冀如此则夀皇付托之意得陛下纂隆之勲成入躬重闱戏彩之欢出享万国垂衣之治曰夀曰富两宫并受於繁禧以孝以功千古永彰於絶德乃知正心於始果可以平天下而正四方臣久在田间不知时务加之精神已惫言语无伦姑诵旧闻仰奉明诏退惟狂斐甘俟刑诛
绍熙元年给事中兼侍讲尤袤入对言愿上谨天戒下畏物情内正一心外正五事澄神寡欲保毓太和虚已任贤酬酢庶务不在於劳精神耗思虑屑屑事为之末也
三年起居舍人陈傅良上劄子曰臣待罪右史日侍清光恭覩陛下大昕视朝天顔肃穆垂衣拱手尊严若神凡所施行悉中机会凡所延见曲尽谦勤未尝有一话一言匆猝过差一趋一步俄倾失错可谓动容周旋中礼盛德之至者矣近者车驾过宫日分与引班直换授之时百官有司伺候移日竟成中辍各自引退臣切惑焉何者平居暇时曾无过举何独至於六飞戒严百辟就列却乃深处九重都不省记近在旬月顿违常度者哉而军民籍籍妄生谤议转相倡和无所不有臣虽至愚固知陛下之不如所云也反覆思维乃得其故盖自往岁之冬圣意尝有不能释然者矣为之震怒至於愆和尝发威断痛有行遣由此宫掖之内人人自危宦官嫔御皆有归过君父之心往往故作缘由欲开间隙每至期会上挠冲襟所以或於临轩而爽兴居之节或於命驾而亏号令之信陛下天资仁厚不察其为误已臣所以深惜陛下无故而得怠荒之谤也臣闻人主之心当与天同今夫太虚清明天之体也将以润物则为雨露将以动物则为风雷将以成物则为霜雪俄而开霁天体湛然纎翳不留三光如故若夫人主喜则为赏怒则为刑刑赏既行更何疑滞心宇泰定即天德也岂容?欝有所不快自古帝王盖有处世故之难遭人伦之变者矣要以宗庙社稷付托为至隆天下苍生关繋为至重矣莫不先定其心期於克济是故父母未顺舜有南风之歌兄弟不咸周有棠棣之燕是皆转祸为福身致泰和不闻以此自累方寸今陛下上有重庆之亲以慈俭闻四海下有盛年之子以孝敬闻两宫三朝累世旷古所无历观载籍之传最得圣人之幸而又边鄙不耸年谷屡丰一时贤才略在朝列只守成业已谓小康若怀远图可以大治而又以九州之富无供养有阙之虞以万乘之尊无使令不足之恨志所欲为胡乡不可则陛下果何所不快於心欤况夫怨不在明患生所忽方其因循但曰细故寖以悠久遂成後忧则尤不可不虑何者一国之势譬如一身气血标本贵在贯通少有壅底便生疾恙若乃咫尺君门杳如万里今日迁延某事明日阻节某人日复一日莫以为恠人心益翫主势益轻脱有奸憸乘时为利则中外之情不接威福之柄可移虽是擅传指挥将亦无从觉察或放散仪卫或隔退臣寮或鬬谍宫闱或激怒军旅万一有此臣恐陛下孤立而外庭无以效区区矣然则陛下何不务自节宣以养气体务自寛大以怡精神出则从顺动之宜居则享燕闲之福而直为此悒怏徒速无故之谤且贻万一之忧哉臣尝谓爱君之至莫如诗人见於南雅乐只君子之辞不一而足至於不能自乐则风之山有枢雅之鱼藻皆以为刺作诗之旨岂是容悦诚以一人有庆兆民赖之非其已之私也臣不胜拳拳愿附於诗人之义惟陛下留神幸甚幸甚
四年傅良又上劄子曰臣闻天不可俄度也而示人易地不可俄测也而示人简是故天地之神而万物有所恃者以其易简也帝王之德配於天地亦若是而已共惟陛下临御于今五年省刑薄敛天下皆知其为仁兼听广纳天下皆知其为恕而近日以来忽事独断寻常指挥动出意表天听甚高人言难入群臣惶惧莫知所为以臣愚昧熟虑而究观之则陛下本心端不如此何者台谏对班多是隔下间有论奏亦无施行人以为陛下怒台谏矣然经筵侍讲妙选法从而黄艾首预识擢陛下何尝怒台谏乎给舍封驳旋被改除虽蒙留中不即处分人以为陛下怒给舍矣然王府翊善付以元子而黄裳终见信用陛下何尝怒给舍乎留正无故乞解机政出郊数月犹未予决人以为陛下怒大臣矣然随班上夀之请朝奏而夕报可至欲使以左相为上公陛下何尝怒大臣乎甚者或以致仕而恤典不下则纷然窃议曰陛下恶人言死彼李端友备数馆客卒於邸中赙赠随至然则陛下岂恶人言死耶或以乞去而亟请不获则又纷然窃议曰陛下恶人言去彼辛弃疾召为大卿即去为帅至欲以次对宠其行然则陛下岂恶人言去耶臣故曰熟虑而究观之则陛下本心端不如此终归於仁恕而已臣闻天度有常而或寒暑乖错晦明反缪者必有干隂阳之和者矣而天度固自若也圣德罔愆而或喜怒失节举措过差者必有误聦明之治者矣而圣德亦自若也以是言之则不怒台谏不怒给舍不怒大臣皆陛下本心也而况於恶人言死恶人言去岂陛下之心哉而又况自夏徂冬稍阙过宫之礼遂谓陛下以疑阻亏孝养又岂陛下之心哉夫不察圣心而见其形以苦谏而力争之是宜天听甚高人言难入也虽然羣臣孰不希宠何苦自絶雨露之恩孰不畏罪何苦自干雷霆之谴而孜孜半年争此数事陛下亦盍反求而徐察之乎若陛下於此数事反求而徐察之曰吾心寛大本无所怒今若有所怒然何欤毋乃以某人尝言之故欤吾心和平本无所恶今若有所恶然何欤毋乃以某人尝言之故欤吾心孝敬本无所疑今若有所疑然何欤毋乃以某人尝言之故欤苟有其人苟言其事则是误陛下者也所以误陛下者将以孤陛下也夫不察陛下之心而以形迹谏争者羣臣之罪也陛下本心端不如此而不察人之误已以致於此或者亦圣人之过乎陛下诚以本心之所存而徐察之则知人之误已者矣知所以误已则外廷之党论可破外廷之党论可破则两宫之情意可通外廷之党论破两宫之情意通天下尚何事耶以此图大功可也不暇远图以此为小康垂拱而责成可也垂拱而责成则钟鼓丝竹乐与今同尊俎袵席乐与今同台池鸟兽乐与今同无不可也然则陛下何直为此??使天下徒日夜汹汹也臣最微贱最荷恩宠不胜忠爱之心为陛下白发其端而不敢尽言惟至明至圣为社稷大计为富贵崇高远虑而加省焉则天下幸甚
傅良又上劄子曰臣顷因奏事妄意窥测以陛下之心务在无为而厌多事虽蒙矜纳不谓违忤然言之未悉不足感动今请申明之臣闻人主之德当与天同今天生成万物皆六子之职也而天不与其劳此之谓无为若夫一昼夜之运周天三百六十五度四分度之一者则必天德也假如天德不健而一昼夜三百六十五度之间或差顷刻则其始也以早为晏其积也以春为秋由是而六子之功废六子之功废则万物不遂矣今夫平治天下皆羣臣之职也而君不与其劳此之谓无为若夫兢兢业业一日二日应万几之烦者则必君德也假如君德不强而一日二日万几之际或废一二则其始也宜速者迟其积也宜行者罢由是而羣臣之官旷羣臣之官旷则天下不理矣天德不健而六子之功废则万物不遂君德不强而羣臣之官旷则天下不理谓之无为无乃反多事乎夫将以无为反以多事其故何也人主不自强而谗间迎合之计中也是故因其厌省览也则有以好名之说中伤忠谠因其惮改作也则有以生事之说沮坏劳绩凡若此皆谗间也因其近声色也则有以勿问外人之说固结宫禁因其乐燕饮也则有以勿亲小事之说窃弄威福凡若此皆迎合也甚者讳恶灾异虽水旱螟蝗之变而不以告禁止张皇虽盗贼夷狄之警而不以闻且夫谗间之计中则君子日踈迎合之计中则小人日亲而其极至於天变不告边警不闻如是而天下不多事者未之有也由是言之不求於实而眩於无为之名特奸臣持禄保妻子者之利非有国家者之福也然则人主果何便於此而堕奸臣之计乎恭惟陛下天资英明学力刚健遇事即断罔或留难有言必中靡容荧惑君德如此足以上当高宗宏济艰难之志光绍夀皇緫揽权纲之业矣践阼以来其见於明效大验如不信近习而请托苞苴之弊息不采游言而察探罗织之狱衰不尚独断而宰相执政之启拟行不事繁文而百官有司之职守定则又汉唐以来君德所不及也臣犹虑圣心务在无为而进自强之论诚欲陛下充此德济此治効於其所已行达之於其所不行者而已恭以陛下天资英明学力刚健诚以其所已行达之於其
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:40:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>