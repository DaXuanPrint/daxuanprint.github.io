<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一,卷二,卷三,卷四,卷五,卷六,卷七,卷八,卷九,卷十,读书镜全文在线阅读,读书镜全文在线下载,大玄古籍书库">
<meta name="description" content="十卷。明陈继儒(1558—1639)撰。陈继儒，华亭(今上海市松江)人，字仲醇，号眉公、麋公。与董其昌齐名。后隐居昆山之阳，筑室东余山。屡辞征诏。杜门著述。工诗善文，短翰小词皆极风致。书法苏轼、米芾，兼能绘事。远近皆相争购。卒年八十二。著有《宝颜堂秘笈》、《国朝名公诗选》。是书乃所作史论。以一人为主列举数事，或以一事为主列举数人，作者将之折衷后以己意记述，但所言不甚精切，不过所持之论点尚且公正。观作者之其它著书皆善于此。书中所言，于明季台省之弊，可谓切合时要。此书有浙江孙仰曾家藏本。_读书镜_全文在线阅读_读书镜_全文在线下载_大玄古籍书库">
<title>读书镜_陈继儒_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">读书镜</span> <br/>
          作者： <span class="inputVal" id="bkauthor">陈继儒</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史评,完结</span> <br/>
          字数： <span class="inputVal" id="bknum">[book_length]46682</span> <br/>
          说明： <span class="inputVal" id="bkdec">十卷。明陈继儒(1558—1639)撰。陈继儒，华亭(今上海市松江)人，字仲醇，号眉公、麋公。与董其昌齐名。后隐居昆山之阳，筑室东余山。屡辞征诏。杜门著述。工诗善文，短翰小词皆极风致。书法苏轼、米芾，兼能绘事。远近皆相争购。卒年八十二。著有《宝颜堂秘笈》、《国朝名公诗选》。是书乃所作史论。以一人为主列举数事，或以一事为主列举数人，作者将之折衷后以己意记述，但所言不甚精切，不过所持之论点尚且公正。观作者之其它著书皆善于此。书中所言，于明季台省之弊，可谓切合时要。此书有浙江孙仰曾家藏本。</span> <br/>
          封面： <span class="inputVal" id="bkimg">Z_6952.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]读书镜
[book_author]陈继儒
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史评,完结
[book_length]46682
[book_dec]十卷。明陈继儒(1558—1639)撰。陈继儒，华亭(今上海市松江)人，字仲醇，号眉公、麋公。与董其昌齐名。后隐居昆山之阳，筑室东余山。屡辞征诏。杜门著述。工诗善文，短翰小词皆极风致。书法苏轼、米芾，兼能绘事。远近皆相争购。卒年八十二。著有《宝颜堂秘笈》、《国朝名公诗选》。是书乃所作史论。以一人为主列举数事，或以一事为主列举数人，作者将之折衷后以己意记述，但所言不甚精切，不过所持之论点尚且公正。观作者之其它著书皆善于此。书中所言，于明季台省之弊，可谓切合时要。此书有浙江孙仰曾家藏本。
[book_img]Z_6952.jpg


[book_title]序
张云叟云：“顷游京师，常听司马温公、王荆公之论，于行义文史为多，唯欧阳公多谈吏事。余言：‘学者见公，莫不欲闻道德文章，今先生何教人以吏事？’公曰：‘吾子皆时才，异日临事，当自知之。大抵文学止于润身，政事可以及物。吾昔贬官夷陵，方壮年未厌学，欲求汉史一观，公私无有。因取架阁陈年公案，反覆观之，见其枉直垂错，不可胜数；违法徇情，灭亲害义，无所不有。且夷陵荒远褊小尚如此，天下固可知也。当时仰天誓心，自尔遇事不敢忽。’时苏明允父子亦在，共闻此语，莫不叹服。”我朝李康惠公承勋为刑部属，林见素公为佥都，谓李曰：“昔三原王公在南都，其志未尝一日不为天下国家，故无一日无贤士大夫往来门下。今吾门寂寥，岂吾不能屈己耶？何贤者之不至也？”李因问曰：“公今所交何人？”曰：“同官张公实、太宰杨应宁、司谏杨文震。”请各问所长，曰某长于某。各问所短，曰某短于某。请问公所长，林逊谢。请问公所短，林悚然。李曰：“承勋每侍教所闻惟节义文章，而未尝及学问。公所长在是，所短亦在是乎？”林亦叹服。夫天下大事，全赖文章节义人担却，然不可不讲明学问与吏事。学问如切脉，吏事如药方，知脉审方，然后国家之沉疴痼疾，应手即除。不然，未识病夫之生死，不辨庸医之是非，或因循以待亡，或执拗以速祸。是果谁之咎哉！故要做天下第一奇男子，须要事理圆融：要事理圆融，须要讲明学问吏事。此愚《读书镜》之所以作也。
陈继儒书于漱石斋。

[book_title]卷一
王昶《戒子》云：“徐伟长不沽高名，不求苟得。淡然自守，惟道是务。其有所是非，则托古人以见意，当时无所褒贬。”欧阳公《归田录跋》曰：“唐李肇《国史补》序云：‘言报应，叙鬼神，述梦卜，近帷箔，悉去之。纪事实，探物理，辨疑惑，示劝戒，采风俗，助谭笑，则书之。’余之所录，大抵以肇为法，而小异于肇。不书人之过恶，以谓职非史官。而掩恶扬善者，君子之志也。”刘元城先生又曰：“吾友后来未可遽立议论，以褒贬古今。”盖见闻未广而涉世浅故也。且如孔子万世师也，方孟僖子且死，戒其嗣懿子师孔子，时孔子年尚少。又齐景公晏子适鲁问礼，时孔子年三十。其后，孔子之年五十余，方历聘诸国，十四年而归鲁。时孔子年六十三岁，乃始删诗定书，系周易，深矣。故其著述始可为后世法。譬如积水于千仞之源，一日决之，滔滔汨汨，其源深也。若夫潢潦之水，乍流乍涸，终不能有所至者，其源浅也。古人著书，多在暮年，盖为此。大抵著书，上者羽翼世道，次者磨砻身心，又次者淘汰俗气，又次者资辅聪明，又次者摩娑岁月。若簸口皮，眯心目，横索钱米，恣逞胸怀，近触尤悔，远酿奇穷，皆公论失真之罪也。呜呼！士传言，庶人谤，三代盛时则可，若后世则处士横议，小人无忌而已，可不戒与！
韩持国知颖州，时彦以状元及第判州事，每称状元。持国怒曰：“状元无官耶？”自是改呼佥判，彦终身衔之。马涓亦以状元及第判秦州，亦呼状元。秦帅吕晋伯曰：“状元者，及第未除也。既为判官，则勿称之矣。”涓愧谢之。予尝举此以问客，曰：“二事绝类，而一衔之，一谢之，何与？”客曰：“人品不同耳。”予曰：“固然。持国历声而咤之，故其人多怨。晋伯平心以道之，故其人多悦。程子曰：‘凡为人言者，理胜则事明，气忿则招拂。’此之谓也。”
颜之推云：“人足所履不过数寸，然而咫尺之途，必颠蹶于崖岸；拱抱之梁，必沉溺于川渊者。何哉？为其傍无余地也。君子之立己，抑亦如之。至诚之言，人未必信；至洁之行，物或致疑。皆由言行声名无余地也。”或问吕居仁：“天下归仁如何？”居仁作韵语答之，曰：“面前径路无令窄，窄时无过客。无过客时径益荒，眼前满地生荆棘。”黄山谷云：“面前径路常须令宽，路径窄则无着身处，况能使人行也？”以上三言相符。彼立己于峻，及离人而立于独者，可以警矣。
赵抃罢政闲居，一士人以书贽见，公读之终卷，正色谓士人曰：“朝廷有学校，有科举，何不以卒业，却与闲退之人说他朝廷利害。”士人惶恐而退。山人范知璿献所为文于宋璟，璟判之，曰：“观其《良宰论》颇涉谄谀。文章若高，请从举选，不可别奏。”古人云，当官不接异色人。不止巫、祝、尼、媪，礼当疏绝。至于工艺之人，亦不可久留于家，与之亲狎。此辈皆能变易听闻，簸弄是非。又有本非儒者，或假文辞、字画以媒进，一与款洽，即堕术中。如房琯为相，因一琴工黄庭兰出入门下，依倚为非，遂为相业之玷。若此之类，能审察疏远，亦省事远谤之一助也。
王伯厚云：“元祐诸贤不和，是以为绍圣小人所乘。元符、建中韩曾不和，是以为崇宁小人所陷。绍兴赵张不和，是以为秦氏所挤。古之建官曰三公，公则无私矣。曰三孤，孤则无朋矣。无私无朋，王道荡荡，何乱之有？”
仁宗尝春日步苑中，屡回顾，皆莫测圣意。及还宫中，顾嫔御曰：“渴甚，可速进熟水。”嫔曰：“大家何不外面取水，而致久渴耶？”仁宗曰：“吾屡顾不见錼子，苟问之，即有抵罪者，故忍渴而归。”左右皆稽颡动容，呼万岁。圣性仁慈如此。林豳公位极人臣，尝言：“平生不称意有三：其一为沣州刺史；其二贬司农卿；其三自西川移镇广陵，舟次为骇浪所惊，左右呼不至，渴甚，自泼茶吃也。”以此视仁宗度量，岂非酸措大骨头，天地悬绝。
韩魏公知中山，李清臣谒见其侄，吏报曰：“太祝方寝。”李为绝句曰：“公子乘间卧绛厨，白衣老吏慢寒儒。不知梦见周公否，曾说当年吐哺无？”平曾谒华州李相不遇，吟曰：“老夫三日门前立，珠箔银屏画不开。诗卷却抛书袋里，譬如闲看华山来。”刘鲁风投谒所知，为典谒所阻，吟曰：“万卷书生刘鲁风，烟波万里谒文翁。无钱乞举韩知客，名纸毛生不为通。”自古公卿家专有此病，故古人以将命典谒为重。然为士者宜使王公闻其名而不得见，则前诗又觉多事矣。
东坡云：“余谪居惠州，诸子不闻余耗，忧愁无聊。苏州定惠院学佛者卓契顺谓迈曰：‘子何忧甚，惠州不在天上，行即到耳。’绍圣二年三月二日，契顺涉江渡领，黧面茧足，以至惠州，得书径还。余问所求，答曰：‘契顺惟无求故来惠州，若有求则在都下矣。’苦问不已，乃曰：‘昔蔡明远鄱阳一校耳，颜鲁公绝粮江淮之间，明远载米周之。鲁公怜其意，遗以尺书，天下至今知有明远也。今契顺虽无米与公，然万里之勤，倘可援明远例，得数字乎？’余欣然许之，为书《归去来兮》词以贻之，庶几契顺托此以不朽也。’庆历中，谏官李兢坐言事谪湖南物务，内殿承制范亢时为黄蔡门都监，念言事坐谪者后多至显官，乃悉倾家物与之办行。兢至湖南，少日遂卒。前辈有言人切不可有意，有意即差，事固不可前料也。余每笑范亢百万家财，不如卓老僧东坡半纸。
崔湜拜中书令，父以吏部尚书致仕，数为请托以干湜，湜每不从，由是父子相失，大为时论所嗤。郄愔忠于王室，而其子超有重名，党桓温，愔疾温而不知其子与之善。超将亡，以一箱书付门生，曰：“本欲焚之，恐翁年尊必以伤愍致疾。吾死后，若捐眠食，可呈此箱。”愔后果哀悼，门人呈之，皆与温往反密计。愔于是大怒，曰：“小子死恨晚矣！”更不复哭。夫湜，太平公主客也。超，桓大司马客也。二君立身草草，然一则宦情重，故逆情于生前。一则名根轻，故苦心于身后。今矫迹洁身藉乱命者，其将为湜乎，为超乎？
汉陈涉既王，其故人尝与佣耕者叩宫门求见，阍吏不肯为通。会涉出，遮道而呼，乃载归后宫。发舒自恣，言涉故情。涉怒，杀之。公孙弘起家徒步，为丞相，故人高贺诣之。弘食以脱粟饭，覆以布被，贺怨曰：“何用故人富贵为？脱粟布被，我自有之。”弘大惭。贺告人曰：“公孙弘内服貂蝉，外服麻枲。内厨五鼎，外膳一肴。岂可以示天下？”于是朝廷疑其矫焉。弘叹曰：“宁逢恶宾，莫逢故人。”宋向柳与颜竣友善，及竣贵，柳犹素情自许，不推先之。范剧戒柳曰：“名位不同，礼有异数。卿何得作曩时意耶？”柳曰：“我与士逊心期久矣，岂可一旦以势利处之？”及柳以事系狱，屡密请，竣竟不助之，柳遂伏法。今人富贵忘久要，困穷过责望，遂使岁寒之盟，殒越中路。王公高谊，削迹布衣。斯亦末世友道之羞也。
宋太祖一日罢朝，俯首不言者久之。内侍王继恩问其故，上曰：“早来前殿指挥一事，偶有误失，史官必书之，我所以不乐也。”又一日，后苑挟弓弹雀，有臣僚扣殿，称有急事请见。上急出见之，受所闻奏乃常事。太祖曰：“此事何急？”对曰：“亦急于弹雀。”上怒，以钺斧柄撞口，两齿坠焉。徐伏地取齿置怀中，上怒曰：“汝将此齿去讼我也？”对曰：“臣岂敢讼陛下，自有史官书之。”上怒解，赐金帛慰劳而去。乃知宋初史书核实，朝廷尚知畏惮如此。
南齐江泌食菜不食心，以有生意，唯食老叶而已。宋高頔有所乘马老，以糜饲之。曹彬每冬月，禁勿修葺墙壁，谓瓦石间百虫所蛰，动之恐伤其生。伊川在经筵，见哲宗盥漱喷水避蚁。夫王侯将相犹仁心不杀如此，今人驱役奴隶，远致异品，既饱则扬扬自得，少不如意，则怒骂庖者。染习成俗，见闻久惯，以为饮食合当如此，而不以为怪。夫贪生畏死，人物同也。爱恋亲属，人物同也。所以不同者，人有智，物则无智，人能言，物则不能言耳。哀哉！
吕申公二子，谒欧阳公于颍上。人见公，纳拜，出则二子相叹，以为前辈不可及。韩魏公留守北京，李稷以国子博士为漕，颇慢公。公不为校，待之甚礼。俄潞公代为留守，未至，扬言云：“李稷之父绚，我门下士也。闻稷敢慢魏公，必以父死失教至此。吾视稷犹子也，果不悛，将庭训之。”公至北京，李来谒，坐客次久之，公着道服出，徐语曰：“而父，吾客也。只八拜。”稷不获已，如数拜之。尹师鲁以贬死，其子朴方褓襁。既长，韩魏公闻于朝，命官。魏公到北京，荐为属，教育之如子弟。朴少年有才，所为或过举，魏公挂师鲁之像哭之。马援有疾，梁松来候，独拜床下，援不答。诸子问曰：“梁一孙帝婿，贵重，朝廷公卿莫不惮之，大人奈何独不为礼乎？”援曰：“我乃松父友也。”松怀不平，遂因事陷之。帝大怒，追收援印。援藁葬城西，妻子草索诣阙请罪。帝出松书示之，方知所坐。夫纳拜以定其公，正言以折其傲，泣像以动其心，此三君子之行事，皆古人也。若如援之挟长，当松之挟贵，遂至执友之谊不复可施，而前辈一切执手殷勤之诲，亦从此杜口矣。可叹哉！
北齐安德王延宗，高文襄第五子。母陈氏，魏广王妓也。延宗幼为文宣所养，甚爱之。年十二，犹骑置腹上，令溺己脐中，抱之曰：“可怜止有此一个。”封定州刺史。于上大便，使人在下张口承之。后为周武帝见擒，诬反。以椒塞口而死。宣和间芒山有盗临刑，母来与之诀，盗对母云：“顾如小儿时一吮母乳，死且无憾。”母与之乳，盗啮断ru头，流血满地，母死。盗因告刑者曰：“吾少也，盗一菜一薪，吾母见而喜之。以至不检，遂有今日。故恨杀之。”呜呼！异矣。夫语教子婴孩，不虚也。
侍郎梅溪王公见人礼塔，呼而告之，曰：“汝有在家佛，何不供养？”宋大本圆照禅师，人有饭僧者，必告之曰：“汝先养父母，次办官租。如欲供僧，以有余及之。”徒众在此，岂无望檀那之施？须先为其大者。盖古人透彻佛事，故能为此不作佛事语。乃知通佛法未有不通世法，犯王法未有不犯佛法。
仁宗御制元舅陇西王碑文，诏蔡襄书之。其后命学士撰温成皇后碑文，又敕公书，则辞不肯书，曰：“此待诏职也。”邹志完第进士，调扬州颍昌府教授，吕公著、范纯仁为守，皆礼遇之。纯仁属撰乐语，浩辞。纯仁曰：“翰林学士亦为之。”浩曰：“翰林学士则可，祭酒、司业则不可。”纯仁敬谢。成化初，章编修懋、黄编修仲昭、庄检讨昶以史官辞撰烟火致
词，得罪以去。吁！亦由执政无纯仁，故至此。

[book_title]卷二
昔武王问五帝之诫于尚父，尚父曰：“黄帝之诫曰：‘吾居民上，摇摇恐夕不至朝。’乃铸金人，三封其口。曰：‘磨兜坚，慎勿言。’“故孔子于《易传》著慎言者十二，于《论语》著慎言者十五，于《戴礼》著慎言者八，亦既拳拳矣。老氏犹讥之曰：“凡今之世，聪明深察，而近于死者，好讥议人者也。博辨闳远而危其身者，好发人之恶者也。”盖言之流祸深，人之发言易。以易发当深祸，嘻，危哉！
田文问其父婴曰：“我闻将门有将，相门有相。君用事齐相，至今三年矣，齐不加广，而君私家富累万金，门下不见一贤者，文切怪之。”黄鲁直云：“人生须辍生事之半，养一佳士教子弟，为十年之计，乃有可望。求得佳士，既资其衣食温饱，又当尊敬之。久而不倦，乃可以尽君子之心，而享其功。每见士大夫家，养客略与仆使同耳，如此何缘得佳士，艺麻必不能为粟也。”余观缙绅之家，养士多矣，生前则桃李无阴，死后则蒺藜入室。毋论子弟未得一士之用，而向之谗诏面谀者，且悉转为下石裹甲之人矣。故座有佳宾，家虽贫，吾知其必兴。门无国士，族虽大，吾知其必败。
卫兹弱冠，与同郡文生俱称盛德。郭林宗与二人共至市。子许买物，随价仇直。文生訾呵，减价乃取。林宗曰：“子许少欲，文生多情。此二人非徒兄弟，乃父子也。”后文生以秽货见捐，兹以烈节垂名。雪峰、岩头、钦山，自湘中入江南。至新吴山之下，钦山濯足涧侧，见菜叶而喜，指以谓二人曰：“此山必有道人，可沿流寻之。”雪峰恚曰：“汝智眼太浊，他日如何辨人？彼不惜福如此，住山何为哉！”后入山，果无名衲。大抵情为欲根，俭为福本。有多情之文生，必不能为一掷百万之刘毅。有惜福之雪峰，然后能为竹头木屑之陶荆州。
东坡在嘉祐立论务在更变，在熙宁立论务在安静。在熙宁力排募役，在元祐乃主免役。盖惟是之从，而不徇时之好恶，此其所以为君子。杨畏在宁则从熙宁，在元祐则从元祐，在绍圣、元符则从绍圣、元符，时人目之曰杨三变。不顾是非而惟时是徇，此其所以为小人。昔卫鞅徙木之后，秦民初言令不便者，有来言令便者，卫鞅曰：“此皆乱化之民，尽迁之于边城。”夫立法之时，不难徒言不便者，而难徒言便者，鞅一切不顾，直是有豪杰胸胆，要亦厌其变迁不情耳。若使杨畏当之，其在首斥之列必矣。故君子宁为独立鹤，毋为两端鼠。宁昂昂若千里之驹，毋泛泛若水中之凫。
宋郭进造宅既成，以酒席犒工，令子弟之席设于诸工之下，指工人曰：“此造宅者。”指诸子曰：“此卖屋者。”进死未几，果为资政殿学士陈彦升所得。苏掖仕至监司，家富甚啬。每置产，吝不与直，争一文至失色，尤喜乘人窘急。尝置别墅，与售者反覆甚苦，其子在傍曰：“大人可增少金，吾辈他日卖之亦得善价也。”父愕然，自是少悟。夫世有如此父子，可以免营造。初刘温叟之生也，其父岳曰：“吾老矣，他无所欲，但冀世治民和，与此儿皆为温洛之叟，耕钓烟月，酣咏太平之化足矣。”温叟忆父语，遂为名臣。庆历中，张宗晦以秘书监致仕居洛阳。一日谒留守，其子唐言：“唐贺监知章以道上服归会稽，明皇锡以鉴湖。今洛中嵩少虽非朝廷所赐，大人可衣羽暇，优游其间，何必事请谒。”夫世有如此父子，可以免攀缘。顾顗之子绰，私财甚丰，乡里士庶多负其责，顗之禁不能止。及为本郡，诱绰出诸券书一厨，顗之悉焚烧。宣语远近：负三郎责，皆不须还。王殉好积聚，及死，其子弘悉燔烧券书，一不收责。夫世有如此父子，可以免积财。
梁祖既有移鼎之意，求宾客直言之士。一日忽出大梁门外数十里，憩于高柳树下。树可数围，柯干甚大。梁祖独语曰：“好大柳树。”徐遍视宾客，注目久之，坐客各各避席，对曰：“好大柳树。”祖又曰：“此大柳树可作车头。”末坐五六人起对：“好作车头。”祖厉声曰：“柳树岂可作车头？我见人说秦时指鹿为马，有甚难事？”悉擒言作车头者，扑杀之。杨愿与秦桧善，至饮食、动作悉效之。桧尝食因喷嚏失笑，愿亦阳喷饮而笑，左右哂焉。桧亦厌之，讽御史排击而去。吴顾雍为人寡言，动静特当，孙权亦叹服之。每饮晏，左右尝恐酒失，为雍所见，不敢肆情。权亦曰：“顾公在坐，使人不乐。”其见惮如此。张昭容貌矜岩有威风，吴主尝曰：“孤与张公言，不敢妄也。”余谓丈夫处世，谈笑言论，尝防识者在傍。如顾与张，原自使人心畏，杨愿及树下五六人，原自使人心鄙。至于取讥君子，而反不见容于小人，尤可怜也。
隐士赵逸述晋人云：“自永嘉以来三百余年，建国称王者十六君，目睹其事。国亡之后，史书皆非实录。”天后时，有献三足鸟者，左右或言一足伪，后笑曰：“但史册书，安用察其伪乎？”周公瑾云：“定哀多微词，有所避也。牛李有异议，有所党也。国史凡几修，则是非凡几易矣。”元刘静修诗云：“纪载从来已失真，纷纷轻重在词臣。若将字字论心术，恐有无边受屈人。”故史不可轻读，古人亦不可轻论。
冯瀛王云：“吾三入相，每不如前，以擢任亲故知之。初入能用至丞郎，再入能用至遗补，三入不过州县。是宰辅之权日轻也。”桑维翰常谓交亲曰：“凡居宰相职位，有似着新鞋袜。外望虽好，其中甚不快活。大抵宰相权重，固非好消息。若权轻，则叔向所谓国将亡必多制，可不畏与？”
高宗曰：“台谏论事，虽许风闻，要须审实。如排击人才，岂无好恶？若果务大体，不指摘纤瑕细务，强置人于过，岂惟阴德不浅，亦可以销刻薄之风，成忠厚之俗。”赵鼎曰：“圣训广大如此，言事官宜奉以周旋也。”王缙时为监察御史，擢口御史，迁左司谏，时在言路，知无不言。每谓人才实难，多事之际，宜为朝廷爱惜。以故不专弹击，而惟论安危利害大计，与所以启沃君心者。高宗尝称其中正不阿，得谏臣体。他日，言事者有不称，帝曰：“王缙论事可思。”庆历中，余靖、欧阳修、蔡襄、王素在台中，力引石介为谏官，执政亦欲从其请。时文正为参政，语同列曰：“石介刚正，天下所闻，然性亦好异。若使为谏官，必以难行之事责人主以必行。少拂其意，则引裾折槛，叩头流血，无不为矣。”人皆服其言。夫忧盛危明，辟邪镇恶，此皆臣子一念忠义所发，诚不可已。然或过于痛哭流涕，而其事未必至此。过于嬉笑怒骂，而其人未必至此。故其势人主必以言为轻，而其渐人臣亦必以言为讳。他日虽有积薪之隐祸，滔天之巨奸，无复开口着手处矣。
谢上蔡云：“透得名利关，方是小歇处。今之士大夫，真能言之鹦鹉也。”朱晦翁曰：“今时秀才，直会说廉说义。及到做来，只是不廉不义。”此即能言鹦鹉也。而或者见能言之鹦鹉，乃指为凤凰鸾鷟，唯恐其不在灵囿间，不亦异乎？虽然，鹦鹉可也。谗言烦兴，交乱四国，哓哓为百舌鸟，则不可也。
司马光入相时，差役之复，为期五日，同列病其太迫。知开封府蔡京独如约，悉改畿县雇役，无一违者。诣政事堂白光，光喜曰：“使人人奉法如君，何不可之有？”张浚始与赵鼎相得甚，浚先达，力引鼎。尝论人才，浚剧谈桧善，鼎曰：“此人得志，吾辈无所措足矣。”浚不以为然。及引桧共政，方知其暗。浚之被论也，鼎约同列救解，桧见帝独无一语，浚遂谪远州。桧在枢府惟听鼎，鼎反深信之，卒为所倾。鼎与浚晚遇于闽，言及此，始知皆为桧所卖。客有读此者，曰：“小人难知如此。”余笑曰：“小人何尝难知，只缘君子未到难悦地位耳。”
元朔中，徐偃为齐相。至齐，偏召昆弟宾客，散五百金予之，数曰：“吾始贫时，昆弟不我衣食，宾客不我内门。今吾相齐，诸君迎我或千里，吾与诸君绝矣，毋复入我之门。”义熙中，何叔度子尚之为吏部郎，告定省，倾朝送之。叔度谓曰：“闻汝来，送别可有几客？”答曰：“殆数百人。”叔度笑曰：“此是送吏部，非送何彦德也。”势在则群蚁聚膻，势去则饱鹰飚汉。悠悠浊世，今古皆然，何足怪者！有识之士，不必露徐偃之刚肠，但请拭何叔度之冷眼。
秦桧尝语王葆曰：“桧欲告老如何？”葆曰：“此事不当问葆。”桧曰：“他人不敢言，以公有直气故问尔。”葆曰：“果欲告老，不问亲仇，择可任国家之事者使居相位，诚天下生民之福。”桧默然。正德初，关中盛传朝议欲起三原王端毅公，秦左史汝南强景明晟上诗曰：“八十耆年一品官，归来清节雪霜寒。虽然海内归心在，可奈君前下拜难。鸥鹭恐疑威风起，风云长护老龙蟠。三公事业三槐传，留取完名久远看。”王公得诗大悦。夫大臣去就出处，上系社稷安危，下系士林瞻表。故荐得数辈贤才，乃可弛乾坤之负担，养得百年名节，方能傲风月之全身。
李沆为丞相，秉政日，狂生叩马献书，历诋其短，公逊谢，曰：“俟归详览。”生讪怒，随马后肆言曰：“居大位而不能康济天下，又不能引退以谢人言，久妨贤路，宁无愧乎？”公于马上踧躇再三，曰：“某屡求退，奈上未允，不敢去耳。”终无忤意。富弼，字彦国，少有骂者如不闻，人曰：“骂汝”。彦国曰：“恐骂他人。”又曰：“呼姓名而骂，岂骂他人？”彦国曰：“天下无同姓名者乎？”告者大惭。及为相，尝语子孙曰：“忍之一字，众妙之门。睦族处事，尤为先务。若清俭之外，更加一忍，则何事不便。”夫朝廷用人，专论才德，而独于辅臣，又责以相度二字。盖相，地道也，妇道也。地欲耐物，妇欲耐家。不然，佛氏所谓虾蟆禅，一跳即倒耳。
萧颖士恃才傲物，尝携壶逐胜，憩于逆旅。风雨暴至，有紫衣翁领二童子避雨于此，颖士颇侮之。雨止，老人上马呵殿而去。颖士始知为吏部侍郎王丘也。明日造门谢罪，引至庑下，坐而责之。复曰：“子负名傲忽，其止于一第乎？”果终于扬州工曹。此前辈不可轻也。张嘉正始为中书舍人，崔湜轻之。后与议事，正出其上，湜惊曰：“此终君座耳。”后年为中书令。此后辈不可轻也。吕文穆公未第时，薄游一县，胡旦方随其父宰是邑，遇吕甚薄。客有誉吕曰：“吕君工于诗，宜少加礼。”胡问诗之警句，客举一篇，其卒章云：“挑尽寒灯梦不成。”胡笑曰：“乃是一渴睡汉尔。”吕闻之，甚恨而去。明年首中甲科，使人寄语胡曰：“渴睡汉状元及第矣。”胡答曰：“待我明第二人及第，输君一筹。”既而次榜亦首选。两人相见俱甚赧，此同辈不可轻也。
叶石林出蔡元长门下。所著尚有《避暑录》。中间纪蔡元长事，多称为鲁公而不名。此虽近于私，然亦见古人用心忠厚，有始终处。今之失足权门，自甘厮养者，一遇其败，辄反戈攻之，冀文其丑，其又石林之罪人哉。然叶公文人也，犹不足异。独陆放翁所载包明事，则又士大夫所不如者。包明者，不知其乡里。少为兵，事汤岐公，自枢密至左相，明常在府。绍兴末，岐公以御史论罢，故例一府之人皆罢，遇拜执政，则往事焉。久之，御史中丞汪公澈拜参知政事，一府皆往。汪公，盖前日劾岐公者也。于是明独不肯往。曰：“是常论击吾公者，持何面目事之。”虽妻子饥寒不之顾，未几以病死。方岐公贵时，所荐士大夫多矣。至其失势，不反噬以媚权门者几人？且岐公平日待明非有异于众人也。汪公之拜，一府俱往，非独明也，明而往事汪公，非有负也。泥涂贱隶，又非清议所及。而其自信，毅然不移如此，盖有古烈士之风矣。书其始末，使读者有感焉。

[book_title]卷三
宋王素为谏官，言人材难得，无事之时，当为朝廷爱惜。程明道为御史，告君曰：“使臣拾遗补过则可，若搜索臣下短长以沽直名，臣不能也。”我朝陈尚书寿，性孤特，不矫讦，在谏垣指陈时政得失无隐，然尝曰：“吾父戒弗作刑官，刑官枉人，言官枉人尤甚，顾可轻耶？”故公虽敢言而不搜士大夫之短长，以沽直名。余读子瞻为司马温公神道碑，言上即位之三年，人人自重，耻言人过。夫公当熙宁构党之时也，而人犹若此。今聚讼纷然，酿成一片骂世界，可惧哉！然则弹劾可已乎？罗豫章曰：“朝廷大奸不可容，朋友小过不可不容。若容大奸，必乱天下。不容小过，则无全人。”
苏易简特受宋太宗顾遇，性特躁进，罢参政，知邓州，年才逾壮，有不胜闲冷叹，赠老僧诗曰：“憔悴二郎三十六，与师气味不争多。”又移书亲旧，曰：“退位菩萨难做。”竟不登疆仕而卒。世言躁进，有夏侯嘉正为馆职，平生好烧银，常曰：“吾得水银银一钱，知制诰一日，无恨矣。”俱不谐而卒。钱僖公惟演，自枢密使为使相，叹曰：“使我于黄纸尽处押一个字，足矣。”寇准年三十余，太宗欲不用，尚以其少，准遽服地黄，兼饵芦菔以歹之，未几皓白。宋李宗谔云：“先公少多病，炙灼殆无完肤。”故从伯赵相国谓曰：“太凡壮年宦仕忌于太速，肌体患在太丰。观子气实神深，虽体中多疾，无足虑也。”范镇东《齐记事》云：“嘉陵江上见二鹘未成，跃出巢穴，往往堕崖下死。其天性俊勇，是躁进之类也。”吁！可畏哉。
明道先生尝至禅寺，僧方饭，见趋进揖逊之盛，叹曰：“三代威仪，尽在是矣。”尹和靖在平江累年，凡百严整有常，遇饮酒听乐，但拱手安足处，终日未尝动。平江有僧见之，曰：“吾不知儒家所谓周孔为如何，恐亦只如此也。”夫儒者威仪扫地，遂使明道先生亦赞叹佛氏，赖有个庄严尹和靖先生，始得向波罗门吐气。乃知吾曹不必以言胜佛，要以躬行胜之耳。
孟郊《落第诗》云：“题诗怨还怨，问易蒙还蒙。本望文字达，今因文字穷。”至登科后，诗则云：“昔日龌龊不足夸，今朝放荡思无涯。春风得意马蹄疾，一日看尽长安花。”议者以此诗验郊非远器。曹邺及第诗云：“故衣未及换，尚有去年泪。”肩吾云：“忆昔将贡年，把愁此江边。”二子所作，皆以今年之喜，而思昔日之愁，犹未能忘情于得丧也。杜荀鹤老而未第，诗云：“知己虽然切，春官未必私。”李方叔省试不得第，而东坡领贡举，赠之云：“平生谩说古战场，过眼终迷日五色。”山谷和云：“今年持橐佐春官，遂失此人难塞责。”座主归于己，门生归命于天，其贤矣乎！
陈绎晚为敦朴之状，时谓之热熟颜回。熙宁中，台州推官孔文仲举制科庭试对策，言时事有可痛哭太息者，执政恶而黜之。绎时为翰林学士，语于众曰：“文仲狂躁，乃杜园贾谊也。”客有举此以告余者，曰：“今狂躁之士，进不得于朝，则退而禹行舜趋，以踽踽于乡。是杜园贾谊，又欲作热熟颜回，何其不易简也？”余曰：“此语不详，就中亦大有天下第一等人。”
曾子丧妻，终身不娶。其子元请焉，曰：“高宗以后妻杀孝已，尹吉甫以后妻杀伯奇。吾上不及高宗，中不比吉甫，庸知其免于非乎？”汉王吉之子骏，丧妻不复娶，或问之，骏曰：“德非曾参，子非华元，亦何敢娶！”魏管宁妻丧，知故劝其再娶，宁曰：“每省曾参、王骏之言，意尝嘉之。岂违其本心哉！”予观今之继娶，多惨酷孤遗，甚至亡人之家，亦不少矣。不读陶学士载《黑心符》乎？其略云：“讲再醮，备继室，既无结发之情，常有扶筐之志，安得福祥，免祸幸矣！闵家以芦絮示薄，许氏以铁杵表酷，历历可见。为夫者耽少姿，入巧言，缠爱纽情，牢不可拔。妻计日行，夫势日削。寒热饥饱，出入起居，在彼不在我。有家国则妻擅其家国，有天下则妻指麾其天下。令一县则小君映帘，守一州则夫人并坐。论道经邦，奋庸熙载，则于飞对内殿，连理入都堂，粉黛判赏罚，裙襦执生杀矣。甚者杀夫首子，祸绵刀锯，冤著市朝，祭祀绝而门庭芜，而怪且畏者曾无也。”莱州右长史于义方《黑心符略》：黑心者，继妇之名也。嘻！危哉。
元兵入闽，执建宁朱浚，欲降之，曰：“岂有朱晦翁孙而失节者？”遂自杀。朝奉郎张唐，南轩诸孙也，起兵复湘潭等县，及败被执，曰：“若降，何面见魏公地下？”遂遇害。二公家教能熏习子孙如此。后世少年无识，辄以道学为卖平天冠者，其诚未之思耳。
陈后山携所作谒南丰，一见爱之，因留款语。适欲作一文字，因托后山为之。后山穷日力方成，仅数百言，明日以呈南丰。南丰云：“大略也好，只是冗字多。不知可略删动否？”后山因请改窜，南丰就坐，取笔抹处，连一两行，便以授后山。凡削去一二百字，后山读之，则其意尤完。因叹服，遂以为法，所以后山文字简洁如此。牛僧孺赴举之秋，常投贽于刘补阙禹锡，对客展卷，飞笔涂窜其文。历二十余岁，刘转汝州，牛出镇汉南，枉道汝州，驻旌信宿，酒酣赋诗，刘方悟往年改公文卷。僧孺诗曰：“粉署为郎四十春，今来名辈更无人。休论世上升沉事，且斗尊前见在身。珠玉会应成咳唾，山川犹觉露精神。莫嫌恃酒轻言语，曾把文章谒后尘。”禹锡和云：“昔年曾忝汉朝臣，晚岁空余老病身。初见相如成赋日，后为丞相扫门人。追思往事咨嗟久，幸喜清光笑语频。犹有当时旧冠剑，待公三日拂埃尘。”牛公吟和诗，前意稍解，曰：“三日之事，何敢当焉。”宰相三朝后主印，可以升降百司也。于是移晏竟夕，方整前驱。刘乃戒其子咸、久、丞、雍曰：“吾成人之志，岂料为非。汝辈进修，守中为上。夫文字之交，本是净缘，而常结恶业。故虚心者，宜待之以曾南丰；盛气者，不宜待之以刘禹锡。”
锱孟熙云：“至正兵燹后，吾家图籍一空，予从祖兄炳文家，遗书尚有存者。其官板《荀子》七帙，余尝就观焉。累欲惠予，以其口许而非手授，终不忍取，后为他人所匿。”及观张宾护却卢家郎窃卖其家藏王内史《借船帖》，黄太史不受宋元寿之子吉长所惠阎右相《校书图》，仁者处心，古今一律。近世持玩好之物以视人者，贪忍之辈，一目而觊觎之心萌焉，力者挟以势，巧者钩以计，是诚何心哉！
宋哲宗朝，范纯夫为谏官，东邻宦官陈衍园亭在焉。衍每至园中，不敢高声，谓其徒曰：“范谏议一言到上前，吾辈不知死所矣。”此其所以为纯夫也，此其所以为元祐也。王黼为宰相，与宦者梁师成邻居，密开后户往来。徽宗幸黼第，徘徊观览，偶见之，大不乐。此其所谓王黼也，此其所以为崇观、政宣也。
李卫公德裕在珠崖，郡北有望阙亭，公题诗云：“独上江亭望帝京，鸟飞犹是半年程。碧山也恐人归去，百匝千遭绕郡城。”南有小禅院，因步游之。见老僧壁内，挂十余葫芦，公指曰：“中有药物乎？”僧曰：“皆人骨灰耳。太尉当轴朝列，为私憾出于此者。贫道悯之，为收其骸焚之，贮其灰，俟其子孙来访耳。”公惕然返走，心痛而死。然公颇为寒进开路，及南迁，或有诗云：“八百孤寒齐下泪，一时南望李崖州。”公太和七年自西川回，入相，上问王涯：“今日除德裕，人情怕否？”曰：“忠良甚喜，小人亦有怕者。”此公只是恩仇分明，恩者不足令人德，而仇者适足令人畏。故王旦亦曰：“好人怀惠，又欲人畏威，皆大臣所宜避。而寇准自以为己任，此其短也。”
庞士元性好人伦，勤于长养。每所称述，多过其才。时人或问之，士元曰：“当今雅道陵迟，善人常少，方欲兴风俗，长道业，不美其谭，即声名不足企慕；不足企慕，而为善者少矣。今拔十失五，犹得其半，而可以崇迈世教，使有志者自励，不亦可乎？”时人服其言。富丞相一日于坟寺剃度一僧，刘贡父攽闻知，笑曰：“彦国坏了几个人才度得一人。”问之，曰：“彦国每与人对语，往往奖予太过。其人恃此傲慢，反以致祸者，攽目击数人矣。岂非坏了乎？”余以为誉人者，不可不闻庞士元此言。见誉于人者，不可不闻刘贡父此言。
唐河东节度使王锷，赂权近，求兼宰相，密诏中书门下曰：“锷可兼宰相。”李藩遽取笔灭宰相字，署其左曰：“不可。”还奏之。宰相权德舆失色曰：“有不可，应别为奏，可以笔涂诏耶？”藩曰：“势迫矣，出今日便不可止。”既而事得寝。仁宗一夕遣使持手诏，欲以刘氏为贵妃。李沆对使者引烛焚诏，附奏曰：“但道臣沆以为不可。”其议遂寝。三代君臣面相可否，后世则遣黄门下密命而已。故旋乾挥日之手，全在中书。或曰：“得无过乎？”余曰：“此已输格心大臣一着矣。虽然，以今日之时势度之，即藩、沆在，要自难行。然正人立朝，常使人主动必有所畏，此意自不可少。”
昔人有欲之官而恶其地之瘴者，或释之曰：“瘴之为害，不特地也，仕亦有瘴也。急催暴敛，剥下奉上，此租赋之瘴。深文以逞，良恶不白，此刑狱之瘴。侵牟民利，以实私储，此货财之瘴。攻金攻木，崇饰车服，此工役之瘴。盛拣妾姬，以娱声色，此帷簿之瘴也。一有于此，无问远迩，民怨神怒，无疾者必有疾，而有疾者必死也。昔元城刘先生处瘴，而神观愈强，是知地之瘴者，未必能死人；而能死人者，常在乎仕瘴也。虑彼而不虑此，不亦左乎？”此可为授官惮远避难者之戒。
曾布以翰林学土权三司使，坐言事落职，知饶州，舍人许当知颇多斥词。制下，将往见曾，曰：“始得词头，深欲激纳。又思之，衅隙如此，不过同贬耳，于公无所益已。遂黾勉为之，然其中语言颇经改易，公他日当自知也。”曾曰：“君不闻宋子京之事乎？昔晏元献公当国，宋子京为翰苑，怜宋之才，雅欲旦夕相见，遂税一地于旁近，延居之。其亲密如此。遇中秋启晏，召宋，出妓，饮酒赋诗，达旦方罢。翼日罢相，宋当草制，颇极诋斥，至有‘广营产以植私，多役兵而规利’之语。方子京挥毫之际，余酲犹在，观者亦骇叹。盖此事由来久矣，何足较耶？”许亦赧然而去。林希子中，在元祐作从官，与东坡为侪辈，在杭则为交承，东坡入翰苑，林以启贺曰：“父子以文章名世，盖渊云司马之才。兄弟以方正决科，迈晁董公孙之学。”后东坡谪惠州，林草制，词极其诋訾，云：“轼罪恶甚众，论法当死。先皇帝赦而不诛，于轼恩德厚矣。朕初即位，政出权臣，引轼兄弟以为己助。自谓得计，罔有悛心。若讥朕之过失，何所不容？乃代予言，诬诋圣考，乖父子之亲，害君臣之义。在于行路，犹不戴天；顾视士民，复何面目？至交通阉寺，矜诧幸恩，市井不为，缙绅共耻。尚屈彝典，止从降黜。今言者谓轼指斥宗庙，罪大罚轻。国有常刑，朕非可赦。宥尔万死，窜之远方。虽轼辨足以饰非，言足以惑众，自绝君亲，又将奚憝？保尔余息，毋重后愆。可责授宁远军度副使，惠州安置。”林草制时，投笔曰：“坏了一生名节。”夫一人之身，而乍贤乍佞，乍炎乍凉，人情闪倏，一至于此。不闻欧阳子之待陈恭公乎？陈恭公素不喜欧阳，其知陈州时，公自颍移南京，过陈，拒而不见。后公还朝作学士，陈为首相，公遂不造其门。已而陈出知毫州，罢使相，换观文，公当草制，陈自谓必不得其美辞，至云：“杜门却扫，善避权势以远嫌；处事执心，不为毁誉而更变。”陈大惊喜曰：“使与吾相知深者，不能道此。此得我之实也。”手录一本，寄其门下客李中郎曰：“吾恨不早识此人。”吁！三子闻欧阳之风，可以愧死矣。

[book_title]卷四
司马温公为相，每询士大夫私计足否，人怪而问之，公曰：“倘衣食不足，安肯为朝廷而轻去就耶？”内翰贾公廷试第一，往谢杜祁公。公独以生事有无为问，贾退谓祁公门下士曰：“黯以鄙文冠天下而谢于公，公不问，而独问生事，岂以黯为不足魁乎？”公闻而言曰：“凡人无生事，虽为显官，不能无俯仰依违。今贾居名在第一，则其学不问可知。其为显官，则又不问可知。衍独惧其生事不足，以致进退皆为廪禄所拘管耳。”贾为之叹服。唐王起扬历省寺，三任节镇，而昧于理家，俸入尽为仆妾所有。耆年寒馁，至于伶人分月俸以自给。议者曰：“禄仕之士不能撙节，稍丰则饫及狗彘，稍歉则困彼妻孥。晚节苟得，尽弃其平生者多矣。以王相国德望名品而有此累，人可不思俭以足用乎？”呜呼！若认作求田问舍，则前语醍醐番成毒药。
王荆公亦有痛快处。公当国时，郭祥正知邵州武冈县，附递奏书，乞以天下之计，专听王安石区画。凡议论有异者，虽大吏亦当屏黜。表词亦甚畅辨，上览而异之。一日，问荆公曰：“卿识郭祥正否？其才似可用。”荆公曰：“臣顷在江东，尝识其为人。才近纵横，言近押阁，而薄于行。不知引荐者何人，而圣聪闻知也。”上出其章以示公。公耻为所荐，因极口陈其不可用而止，祥正遂以本官中丞致仕。李师中平日讲论，多与荆公违戾。及公权盛，李欲合之。乃于舒州作侍岩亭，盖以公尝倅舒，而始封又在舒也。吴孝宗对策，方诋熙宁法，既而复为《巷议》十篇，其开卷皆议新法之善，写以投公。公薄其翻复，尤不礼之。此数君者，所为枉了做小人也。
宋谢泌谏议，居官不妄荐士。或荐一人，则焚香捧表，望再拜而遣之。其所荐虽少，而无不显者。正献公既荐常秩，后差改节，尝对伯淳有悔荐之意。伯淳曰：“愿侍郎宁百受人欺，不可使好贤之心少替。”公敬纳焉。余尝谓人臣荐士与荐医同，然医误特杀一人，官误几杀万姓。今荐者不复慎，误者不复悔，至于悔而复荐，益又罕矣。此非特为国家举劾无连坐法，亦由为国之念不及古人也。
有士人赝作韩魏公书，谒蔡君谟。蔡心疑之，然士颇豪，与三千缗。因回书遣四兵送之，并致果物于魏公。士至京谒公，以其故请罪。公徐曰：“君谟手段小，恐未足以了公事。”因作书令见夏太尉，子弟有不然者，公曰：“士能为我书，又能动君谟，其才器亦不凡矣。”至关中，夏竟官之。范文正在雎阳掌学，有孙秀才者，索游上谒，文正赠钱一千。明年复谒，公又赠一千。因问何为汲汲道路，孙戚然曰：“老母无养”。公见孙词气，甚非乞客，因为补学职，以《春秋》月得三千供养。孙笃学，公甚爱之。明年领解去。后十年，闻太山下有孙明复先生，以《春秋》教授，道德高迈。朝廷召至太学，即昔日索游孙秀才也。公叹曰：“贫累大矣，倘因循索米至老，虽人才如明复者，将犹汨没而不见也。”语云缓急人之所时有也，今富贵人不知贫贱痛痒，亦是一过。况贫贱中往往有豪杰，须是大着眼，宽拄腹可也。
赵子昂《老态诗》云：“老态年来日日添，黑花飞眼雪生髯。扶衰每藉过头杖，食肉先寻剔齿签。右臂拘挛巾不裹，中肠惨凄泪常淹。移床独就南窗坐，畏冷思亲爱日檐。”箨冠徐延之云：“非身处老境，真知灼见者，不能谙此，悲夫！”洪浩熙宁中游太学，十年不归，其父作诗寄浩，曰：“太学何蕃且一归，十年甘旨误庭闱。休辞客路三干远，须念人生七十稀。腰下虽无苏子印，箧中幸有老莱衣。归时定约春前后，免使高堂赋式微。”浩得诗即归养。钱塘吴慥，洪武间官四川，其父敬夫思之，作诗云：“剑阁凌云鸟道边，路难闻说上青天。山川万里身如寄，鸿雁三秋信不传。落叶打窗风似雨，孤灯背壁夜如年。老怀一掬钟情泪，几度沾衣独泫然。”敬夫卒，而慥始以丁忧还家。嗟呼！世之宦游者多矣。衔命千里，亲老不获从，甚则倚庐陟屺，目穷心折，终不敢少露于宾客笑语及邮筒笔楮之间。而子或浮沉宦辙，垂五载十载，出而裾绝，入而室虚者，岂少哉！则前诗可念也。
宋钱明逸，久在禁林，不满意出为泰州，居常怏怏不事事，韩魏公闻之，语人曰：“己虽不足，独不思所部十万生灵耶？”我朝刘忠宣公大夏、张简肃公敷华，二公皆天顺甲申进士，选庶吉士。李文达公、彭文宪公时在内阁，欲留二公官翰林，二公力辞不就。后二公皆以政事遂为名臣。夫钱明逸以翰林为重，故见得民事轻；刘忠宣、张简肃以民事为重，故见得翰林轻。今新郎君胸中，若使具此公案，则未入馆选者，请托之心自消；而已出秘书者，怨尤之念自泯。
吐谷浑阿柴，有子二十人。疾病，命诸子各献一箭。取一箭授其弟慕利延，使折之，利延折之。又取十九箭，使折之，利延不能折。阿柴喻之曰：“汝曹知之乎？孤则易折，众所难摧。戮力同心，社稷可固。”言毕而卒。袁绍遣人招张绣，绣欲许之。贾翊于绣坐上，谓绍使曰：“归谢袁本初，兄弟不能相容，而能容天下士乎？”绍二子谭、尚俱未立，绍卒，二子治兵相攻。王修谓谭曰：“兄弟者，手足也。辟人将斗而断其右臂，曰我必胜，可乎？”二子不从，卒为操所灭。法昭禅师偈云：“同气连枝各自荣，些些言语莫伤情。一回相见一回老，能得几时为弟兄。”古人谓人伦有五，而兄弟相处之日最长。君臣遇合，朋友会萃，久速固难必也。父生子，妻配夫，其蚤者皆以二十岁为率。惟兄弟或一二年、四三年相继而生，自竹马游戏，以至骀背鹤发，其相与周旋，多至七八十年之久，恩意浃洽，猜忌不生，其乐宁有涯哉！乃有不相往来，不通耗问，遇于途则耻下车，阋于墙则思角讼。结异姓为兄弟，迎谗夫为上宾。家众操戈，野鬼瞰室。此非佛经所谓第一颠倒相者乎？”
桓玄尝诣王忱，通人未出，乘轝直进。忱对玄便鞭门子，玄怒去之，忱亦不留。时苗，字德胄，为寿春令，蒋济为治中。苗初至谒济，济素嗜酒，适会其醉不能见。苗恨，刻木为人，书曰“酒徒蒋济”，置之墙下，旦夕射之。于峤往见赵凤，凤辞以沐发。峤诟直吏，又溺于从者，直庐而去。吁！何其甚也。昔胡存齐参政折节下士，南北士大夫皆愿见之。公每患阍人不为通，是日不出，即悬一牌于门，曰：“胡存齐在家。”然则三君子之诟詈，公其见夫？
唐肃宗为太子，上使割羊臑，以馔餙刃徐啖之，上喜曰：“福禄当如是惜。”此李德裕载天宝十七事中语。乃李每食一杯羹，其费约钱三万。杂珠玉、宝具、雄黄、朱砂煎汁，过三沸即弃其滓。公之侈汰如此，何也？崖州之行，岂可专咎牛奇章来？
赵韩王宅园，谋画侔于禁省。韩王以太师归第，百日而薨。子孙皆家京师，罕居之。故园地亦以扃钥为常，岁时惟厮养、拥畚负锸者于其间而已。宋丞相陈秀公治第于润州，极为闳壮，池馆绵亘数百步。宅成，公已疾甚，惟肩舆一登西楼而已。人谓之三不得：居不得，修不得，卖不得。善乎黄山谷之言曰：“余谪处宜州半载，官司谓余不当居关城中，乃抱被出宿于城南。余所僦舍虽上，两旁风无有盖障，市声喧杂，人不堪其忧。余以谓家木农桑，使不从进士，则田中庐舍如是，又何不堪其忧耶？”
人主宫闱之中，少有偏昵，臣子不可妄有攀援，亦不可过为排击。如汉高文时，常欲易太子，张子房惟安太子则已耳，不能使帝之必去戚夫人也。袁盎惟止慎夫人不与后并坐则已耳，不能使帝之必去慎夫人也。盖内阃燕私，人臣之分，自有不敢与者。若使果能使二帝去二夫人，亦岂人臣之福乎？孔子不止鲁之女乐，管仲不去齐桓之六嬖四姬，古之圣贤，皆有深见。而少年喜事者，形之章奏，刻之书帙，至遍于辇毂市肆之间，此在布衣交友不能堪，而天子能容之乎？不曰立党，则曰离间；不曰树功，则曰挟制。吾惧国本因之而动摇也。
韩退之与凤翔邢尚书书云：“阁下之财，不可以遍施于天下。在择其人之贤愚，而厚薄等级之可也。假如贤者至，阁下乃一见之，愚者至，不得见焉，则贤者莫不至，而愚者日远矣。假如愚者至，阁下以千金与之，贤者至，亦以千金与之，则愚者莫不至，而贤者日远矣。”杜祁公衍，性好施，张环曰：“公之好施，人所能及也。其不妄施，人之所不能及也。”吁！今之施者，半及于沙门弟子止矣。余以为此不惟施之三宝，而当并施之三教；不惟施之三教，而当首施之三族。
昔诸葛孔明为相，惟城都八百桑。唐元载为相，及其败也，籍其家，胡椒八百斛。呜呼！夫人以百年之身，天假以年，不过八十、九十，姑以八十为率，计其得志不过三十四年而已，岂有三四十年之间，能食胡椒八百斛之理？亦愚矣哉。自古居相位者，何尝死于饥寒，而常死于财货，可笑也。
张子房欲辞封爵，第曰：“昔与陛下遇于留，封臣留侯足矣。”薛包与子弟分产，奴婢引其老者，曰：“与我共事久，若不能使也。”田庐取其荒颓者，曰：“吾少时所理，意所恋也。”器物取朽败者，曰：“吾素所服食，身口所安也。”夫谢赏则辞尊居卑，逊产则舍肥就瘠，犹且委曲其词，名迹俱掩，不惟使让者无名，且使受者无愧。古人至德如此。
樊伷叛吴，吴主召问潘浚。浚请五千兵往，足可擒伷。吴主曰：“卿何以轻之？”浚曰：“伷昔尝为州人设馔，比至日中，食不可得，而十余自起。此亦侏儒一节之验也。”权遣浚往，果斩之。宋时御史有阍吏，隶台中，事二十余中丞矣，善评官之优劣。每声诺时，视中丞贤则横其挺，中丞不贤则直其挺。此语传于缙绅，范讽为中丞，阍吏适报事，范视之，其挺直矣。立召问，曰：“尔挺忽直，岂睹我之失耶？”吏初讳之，苦问，乃言曰：“昨日见中丞召客，亲论庖人以造食，中丞指挥者数四。庖人去，又呼之，复叮咛教诫者又数四。大凡役人者，授以法而睹其成；苟不如法，有常刑矣。何事喋喋之繁？若使中丞宰天下之事，不止一庖人之任，皆欲如此喋喋，不亦劳而可厌乎？某心鄙之，不知其挺之直也。”范大笑惭谢。夫小事得，大事尚会错。闲时得，忙时尚会错。今馔客设食且如此，况其他乎？故于潘浚之笑樊伷，可以知将。于阍隶之笑范讽，可以知相。
蔡襄自给事中、三司使，除礼部侍郎、端明殿学士，知杭州。初英宗入为皇子，中外相庆，知大计已定矣。既而稍稍传言有异议者，指蔡襄一人。及即位，始亲政，每语及三司事，有忿然不乐之意。蔡公终以此疑惧请出。既有除命，韩琦因为上言：“蔡襄事出流言，难以必信。前世人主以疑似之嫌，害及忠良。可以为鉴。”欧阳修亦启曰：“或闻蔡襄文字，尚在禁中，陛下曾观之否？”上曰：“文字即不曾见，无则不可知其必无。”修奏曰：“若无文字，则事未可知。就使陛下曾见文字，犹须更辨真伪。往时夏竦欲陷富弼，乃先令婢子学石介书字。岁余学成，乃伪作介与弼书，谋废立事。书未及上，为言者廉知而发之。赖仁宗圣明，弼得免祸。至如臣丁母忧服阕，初还朝，有嫉忌臣者，乃为撰臣一札子，言乞沙汰内官，欲以激怒群阉。是时家家有本，中外喧传，亦赖仁宗保全，得至今日。由是而言，陛下曾见文字，犹须更辨真伪，何况止是传闻，疑似之言，何可为信？”上曰：“官家若信传闻，蔡襄岂有此命。”真庙时，有卜者上封事，言干宫禁。上怒，令捕之，系狱，坐以法。因籍其家，得朝士往还书牍。上曰：“此人狂妄，果臣僚与之过从，尽可付御史狱案劾。”王旦得之以归，明日独对曰：“臣看卜者家藏文字，皆与之算命选日草本，即无言及朝廷事。臣托往来，亦曾令推步星辰，其状尚存。”因出以奏曰：“果行，乞以臣此状同问。”上曰：“卿意如何？”旦曰：“臣不欲因此卜祝贱流，累及朝廷。”上乃解。公至政府，即时焚却，继有大臣力言乞行，欲因而挤之，上令中使再取其状，旦曰：“得旨已尽焚之。”事乃寝。余尝谓古今文字之祸，其端有三：或君子以此攻击小人，而为背城一战之举；或小人以此排陷君子，而为打尽一网之谋；或有山人游客，搅乱于小人、君子之间，而为快心报复之计。国家若遇此事，执政从中调停，而谏臣不得从旁过为穷究，则庶乎群涣而党解矣。且一切私揭冤单，歌谣谤帖，皆不必论其真伪是非，但俱付之祝融一炬，岂不为天地间洁净，了无数龌龊公案？

[book_title]卷五
仁宗朝，谏官累言：“陈执中不学无术，非宰相器。陛下眷意不替者，得非执中尝于先朝乞立陛下为太子耶？先帝二子，而周王已薨，立嗣非陛下而谁？”上曰：“非为是。但执中不欺朕耳。”嘉祐中，文潞公、富郑公为相，刘公沆、王公尧臣为参政，议立皇嗣，事秘不传。永丰中，三公已薨，独潞公留守西京。召赴阙，恩礼隆厚。及还，上作诗送行，有“报在不言功”之句。乃知丙吉而后，如潞公者，非特谨厚得体，可格九重，亦恐谗间小人如阴螫执中者，借以为口实耳。
杜舍人弱冠成名，制策登科，名振京邑。常与同辈城南游览，至一寺，禅僧拥褐独坐，与之语，玄言妙旨，咸出意表。问杜姓字，又问修何业，傍人以累捷夸之，顾而笑曰：“皆不知也。”杜叹讶，因题诗曰：“家在城南杜曲傍，两枝仙桂一时芳。禅师都未知名姓，始觉空门意味长。”郑礼臣初入内庭，矜夸不已，同席诸人皆不能对，甚减欢笑。有妓下筹指礼臣曰：“学士言语，毋乃得色。然学士一时清贵，亦在人耳。至如李隙、刘承雍亦常为之，又岂能增其声价耶？”诸人跃起，喜不自胜。礼臣因引满自饮，更不复言。韩退之三子，绾、衮皆擢第，衮为状元。退之名若山斗，而不闻世有状元衮者，史亦缺之。以此知科名难恃也，而况不足以惊黄面头陀、红颜女子乎？
绍兴二年，虏寇谢达陷惠州，民居官舍焚荡无遗，独留东坡白鹤故居，并率其徒葺治六如亭，烹羊致奠而去。次年海寇黎盛犯潮州，悉毁城堞，且纵火至吴子野近居。盛登开元寺塔见之，问左右曰：“是非苏内翰藏图书处否？”麾兵救之。吴氏岁寒堂民屋附近者，赖以不毁甚众。王荣老尝官于观州龙官，渡观江，七日风作不得济。父老曰：“公舟中必有奇异，此江神极灵，当献之得济。”荣老顾无有，止有黄麈尾以献之，风如故。又以端石砚献之，风愈作。又以宣包、虎帐献之，皆不验。夜卧念曰：有鲁直草书扇头子，题韦应物诗曰：“为怜幽草涧边行，上有黄鹂绕树鸣。春潮带雨晚来急，野渡无人舟自横。”公取视，恍惚之势，曰：“我犹不识，鬼宁识之乎？”持以献之。香火未收，天水相照，如两镜对展，南风徐来，帆一饷而济。夫文人翰墨，即盗贼、鬼神且不能忘情如此，后世嫉贤如仇，讳文若祟，岂别具一肺肠耶？
邵伯温少时，读《文中子》，至“使诸葛武侯无死，礼乐其有兴乎？”因著论，以谓武侯霸者之佐，恐于礼乐未能兴也。康节先生见之，怒曰：“汝如武侯，犹不可妄论，况万万相远乎？以武侯之贤，安知不能兴礼乐也？”伯温自此于先达不敢妄论。刘壮舆尝摘欧阳公《五代史》之讹误为纠缪，以示东坡，东坡曰：“往岁欧阳公著此书初成，王荆公谓余曰：‘欧阳公修《五代史》，而不修《三国志》非也，子盍为之？’余固辞不敢当。夫为史者，网罗数十百年之事，以成一书，其间岂能无小得失？余所以不敢当荆公之托者，正畏如公之徒掇拾其后耳。”余闻之师云：“未读尽天下书，不可轻议古人。”然余谓真能读尽天下书者，益知古人不可轻议。后生哓哓，只为不遇苏邵两先生垆埵，然究竟坐胸中书少耳。
白乐天一帖云：“庐山自陶谢洎十八贤已还，儒风绵绵，相续不绝。贞元初，有符载、杨衡辈隐焉，亦出为文人。今其读书属文，结草庐于岩谷间者，犹一二十人。即其中秀出者，有彭城人刘轲。轲开卷慕孟轲为人，秉笔慕扬雄、司马迁为文，故著《翼孟》三卷、《豢龙子》十卷，杂文百余篇。而圣人之旨，作者之风，虽未臻极，往往而得。予佐浔阳三年，轲每著文，辄来示予，知轲志不息，异日必能跨符杨而攀陶谢。轲一旦尽赍所著书及所为文，访予告行，欲举进士。予方沦落江海，不足以发轲事业，又羸病无心力，不能遍致书于台省故人，因援纸引笔，写胸中事授轲。且曰：‘子到长安，持此札为予谒集贤庾三十二补阙、翰林杜十四拾遗、金部元八员外、监察牛二侍御、秘省萧正字、蓝田杨主簿兄弟。彼七八君子，皆予文友。以予愚直，尝信其言，苟于今不我欺，则子之道庶几光明矣。又欲使平生故人，知我形体已悴，志气已惫，独好善喜才之心未死。去矣去矣，特此代书。三月三日乐天白。’蒋侍郎家有杨文公与王魏公一帖，用半幅纸，有折痕。其略云：“昨夜有进士蒋堂，携所作文来，极可喜，不敢不布闻，谨封拜呈。”苏子瞻曰：“夜得一士，旦而告人，察其情若喜而不寐者。”世言文公为魏公客，公经国大谋，人所不知者，独文公得与。观此帖，不特见文公好贤乐士之意，且得一士，必亟告之，其补于公者亦多矣。吁！王公不下士久矣，有耳不闻，有睛不转，有口不嘘，有手不援，此讵可令香山、眉山两长者见也。
中黄先生云：“明不触物。”此言极有味。若洞然烛他人之恶，不随他转而已。此外，不宜发明太尽，恶讦为直是也。但当生大慈怜悯心，方便譬喻，引之归于正道。不可则止，毋自辱焉。若忿嫉于顽，极口攻之，则是与之修怨，何取其为明哉！玉真先生云：“大凡人自己本来福积不厚，肆口又无忌惮，愈见薄福。”要见薄福证验，若平生数奇多忤，不如意事十常八九也。故谮人翩翩，啬夫喋喋，非有冥祸，则有奇穷。而吕公著约识精言，孙奭议论有根底，韩琦明足以照人之奸，未尝形诸词色。真大人相也。
吴文肃公子璟，素以坚挺有气节，韩魏公亦称之。及幕府有阙，门下有以璟为贤者，公曰：“此人气虽壮，然包蓄不深，发必暴，且不中节，当以此败。”置而不言。不逾年璟败，皆如其言。杜正献公，有门生为县令者，公戒之曰：“子之材器，一县令不足施，然切当韬晦，无露圭角。不然，无益于事，徒取祸耳。”门生曰：“公平生以直亮忠信，取重天下，今反诲某以此，何也？”公曰：“衍历任多，历年久，上为帝王所知，次为朝野所信，故得以伸其志。今子为县令，卷舒休戚，系之长吏。长吏之贤者固不易得，若不见知，子乌得以伸其志，徒取祸耳。予非欲子毁方瓦合，盖欲求和于中也。”余谓子弟曰：“此言味做涉世语，便是老乡愿；味做用世语，便是古大臣。”
胡忠简贬谪，李弥远赠以十事，其最警策者曰：“名节之士，犹未及道，宜更进步。”又曰：“子厚居柳筑愚溪，东坡居惠筑鹤观，若将终身焉。”又曰：“有天命，有君命，不择地而安。”夫万里投荒，孤身御瘴，人生至此，那复可堪。今圣朝宽大，被谪命则讨差而归，闻除书则投袂而出，此亦士大夫不幸中之幸也。然古人则反有以此锻炼一生者。黄鲁直《答刘文学诗》云：“人鲊瓮中危万死，鬼门关外更千岑。问君底事向前去，要试平生铁石心。”王定国岭外归，出歌者劝东坡酒。歌儿曰柔奴，姓宇文氏，眉目媚丽，家世住京师。定国南迁归，坡问柔：“广南风土应是不好。”柔对曰：“此心安处便是吾乡。”夫山谷天生铁汉，若柔奴儿女子，乃能如是，使羁人迁客闻其言，真可谓炎海变清凉也。
白居易云：“古人云，名者公器，不可以多取。仆以向者窃时之名已多，又欲窃时之富贵，为造物者肯兼与之乎？”陈抟尝戒种放曰：“子他日遭逢明主，名动天阙。名者，古今美器，造物所惜。名之将成，有物败之。”放晚节果以侈饰，遂丧令闻。甚矣！名之可畏也，名盛则责望备，实不副则訾咎深。甚且无疾而早衰，非罪而得谤，角摧齿缺，骨竭翠销，熟非名为的而招之射哉！故啖名不如逃名，逃名不如无名。
汉马武为苏茂、周建所败，奔过王霸营，大呼求救。霸乃闭营坚壁，军吏皆争之，霸曰：“茂兵精锐，其众又多，吾吏士心恐，而马将军与吾相恃，两军不一，此败道也。今闭营固守，示不相援，贼必乘势轻进，马将军无救，其战自倍。如此，茂众疲劳，吾乘其敝，乃可克也。”已而果然。鞠咏受知于王化基，及王公知杭州，咏擢第，知仁和县，公属吏也。将之官，先以书及所作诗寄王公，以谢平昔奖进，今复为吏，得以文字相乐之意。王公不答。及至任，略不加礼，课其职事甚急，鞠大失望。于是不复冀其相知，而专修吏干矣。其后王公人为参知政事，首以咏荐，人或问其故，答曰：“鞠咏之才，不患不奋，所忧者气俊而骄。我故抑之，以成其德耳。”嗟乎！此二事，为人最彻，知己最深。悠悠道路，其谁解者？
李德裕平泉山居，戒子孙云：“吾百年之后，为权势所夺，则以先人所命，泣而告之：此吾志也。”后经世变，余胤竟不能守，花卉芜绝，怪石名品，俱为洛城有力取去。记所云者，只足贻达人笑。范文正公在杭州时，子弟以公有退志，乘间请治第洛阳，树园圃以为逸老地。公曰：“人苟有道义之乐，形骸可外，况吾屋也。吾今年逾六十，来日无几，乃谋治第树圃，顾何时而居乎？吾之所患，在位高而难退，不患退而无居也。居固易得，西都士大夫园林相望，为主人者莫得常游，而谁独障吾游者，岂有诸已而后为乐耶？”张叔夏过钱塘西湖庆乐园，赋《高阳台》，词序云：“庆乐园，韩平原之南园也。戊寅岁过之，但有碑石在荆棘中耳。”词云：“古木迷鸦，虚堂起燕，欢游转眼惊心。南圃东窗，酸风扫尽芳尘，鬓貂飞入平原草。最可怜，浑是秋阴，夜沉沉，不信归魂，不到花深。吹箫踏叶幽寻去，任船依断石，袖裹寒云。老桂悬香，珊瑚碎击无声，故园已是愁如许。抚残碑，又却伤今，更关情。秋水人家，斜照西林。”嘻！读叔夏词，要知有园者，仍未尝有园。读文正语，要知无园者，仍未尝无园。如李卫公平泉痴泪，正不必如霰矣。故王珣舍虎丘为院，王维舍辋川为守寺，真可谓具身后眼者。
胡端敏云：“信而未孚者，多言也。正而未谅者，多戏也。”余检点多戏之病，又往往从多言中来。此不惟不见谅于君子，而甚且有重得罪于小人者。刘攽、刘恕同在馆中，刘攽一日问恕曰：“前日闻君猛雨中往州西，何耶？”恕曰：“我访丁君。闲冷，无人过从，我冒雨往见也。”攽曰：“丁方判刑部，子得非有所请求耶？”恕勃然大怒，至于诟骂。攽曰：“我偶与子戏耳，何忿之深也？”然终不解，同列亦惘然莫测。异时方知，是日恕实有请求于丁，攽初不知，误中其讳耳。元祐中，黄鲁直先生与赵挺之俱在馆阁，先生意常轻之。赵尝曰：“乡中最重润笔，每一志文成，则太平车中载以赠之。”先生曰：“想俱是萝卜与瓜齑尔。”赵衔之切骨。其后挤排不遗余力，卒致宜州之贬。夫士大夫在庙堂之上，言模行楷，岂宜以媟语抵罅人，如刘攽、黄鲁直可鉴也。卫武公之诗曰：“善戏谑兮，不为虐兮。”余谓即善谑二字，亦可抹杀去。东坡好戏谑，语言或稍过，范祖禹必戒之。东坡每与人戏，必祝曰：“勿令范十三知。”然则未能抹去戏谑者，得一二畏友束之，足矣。
唐穆宗时，崔发殴曳中人，因系狱，不以郊赦原。台谏李勃、张仲、方伦申救，皆不听。李逢吉从容言曰：“崔发殴曳中人，诚大不恭。然其母年八十，因发下狱，积忧成疾，陛下方以孝治天下，所宜矜。”上愍然曰：“比谏官但言发冤，未尝言不恭，亦不言其有老母，如卿所言，朕何为不赦之。”即释其罪。东坡下御史狱，张安道上书救之，令其子恕至登闻鼓院投进，恕徘徊不敢投。久之，东坡出狱，见其副本，吐舌色动。人询其故，不答。其后子由见之，云：“宜吾兄之吐舌也。此事正得张恕力。”或问之，子由曰：“独不见郑昌之救盖宽饶乎？其疏云：‘上无许史之属，下无金张之托。’正是激宣帝之怒尔。宽饶以犯许史辈有此祸，乃再讦之，是益怒也。东坡何罪？独以名太高，与朝廷争胜耳。安道之疏，乃云：‘其实天下之奇材也。’独不激人主怒乎？”刘器之尝云：“是时救东坡者，宜但言本朝未尝杀士大夫。今乃方开端，则是杀士大夫自陛下始。而后世子孙因而杀贤士大夫，必援陛下以为例。神宗好名畏义，疑可止之。”余曰：“此谓止骂所以助骂，助骂所以止骂。凡家庭乡党皆然，不独谏法也。”
宣子赵盾举韩厥，其仆乘车于行，厥执而戮之。宣子谓诸大夫曰：“二三子贺我矣。吾举厥也忠，吾乃今知免于罪矣。”晋崔洪为左丞，荐危诜以自代，后诜劾奏洪曰：“惟官自视，各明至公。”洪闻其言而重之。呜呼！此宣子、崔洪之所以旷绝一世也。虽然，门生之于举主，大过则绝之，小过则掩之可也。挽逢蒙之弓，射含沙之矢，安乎，不安乎？东汉郑弘，字巨君。为太尉时，举主第五伦为司空，班次在下。每正朔朝见，弘曲躬自卑，帝问其故，遂听置云母屏风，分隔其间。由此以为故事。萧遘与王铎并居相位，帝尝召宰相，铎年高，升阶足跌，踣勾陈中，遘旁掖起。帝目之，喜曰：“辅弼之臣和，予之幸也。”谓遘曰：“适见卿扶王铎，予喜卿善事长矣。”遘对曰：“臣扶王铎，不独事长。臣应举时，铎为主司，臣亦中选门生也。”上笑曰：“王铎选进士，朕选宰相，于卿无负矣。”遘谢而退。夫古人之待举主如此。柳子厚云：“凡号门生而不知恩之所自者，非人也。”白乐天云：“商山老皓虽休去，终是留侯门下人。”世道之薄久矣，士大夫当日诵此言。
刘器之谪潞州时，小人有为部使者，郡中事无巨细皆详考，竟不得其纤毫。至过往驿券，亦无法外者。部使者亦叹服之。东坡告王定国，薄俗好检点人，小疵不可不留意。东坡曾伤于虎，老更事变，遂能为人言之。从来士夫以小疵累大德者多矣，若使日慎一日，岂怕有人来点检耶？
唐德宗时，张涉以儒学入侍，薛邕以文雅登朝，继以赃败。而帝心始疑，不复倚仗文臣。周世宗违众破北汉，自是政无大小皆亲决。夫用人听言，自古帝王之治天下，惟此二着。不信人，则颠倒在手，而忠佞不分。不信言，则裁夺任心，而利害莫决。此天下之大害也。然此当责之君乎，臣乎？品格不重，朝廷安得而不轻？议论不确，圣明安得而不厌？

[book_title]卷六
朝廷之辱，莫大于大臣交诟，而其故有三：一则为名位不相下而起者。刘文静自以才略功勋，在裴寂之右，而位居其下，意甚不平。酒酣怨望，拔刀击柱，曰：“会当斩裴首。”是也。一则为议论不相入而起者。郑略、卢携同在中书，因议政喧竞，扑碎砚。王绎叹曰：“不意中书有瓦解之事。”是也。一则为奸人挑之，以速其斗而起者。唐李绅为御史中丞，宰相李逢吉忌其刚，而韩愈劲直，乃以愈为京兆尹兼大夫，免台参以激绅。绅、愈果不相下，诋讦纷然，于是两罢之。是也。独韩魏公与范希文、韩彦国同在西府，上前争事，下殿不失和气。当时三人正如推车子，盖其心主于车可行而已，岂为己哉！
王旦从东封车驾回，过陕，魏野寄以诗云：“圣朝宰相十年出，公在中书十二秋。西祀东封俱已了，好来相伴赤松游。”旦袖此诗求退，就得谢。寇准自永兴被召，野亦以诗送之，云：“好去上天辞富贵，却来平地作神仙。”公得诗不悦。后二年贬通州，每题前诗于窗，朝夕吟哦之。说者谓寇莱公之南迁，不如王文正之旱退。然公题驿亭诗，未必不晚悟于魏处士者，其诗云：“沙堤筑处迎丞相，驿使催时送逐臣。到了输他林下客，无荣无辱自由身。”夫荣辱犹自小事，若夫一朝绾印，千里舆棺，此又更输牖下老人一着也。
东谷云：“造化之于人，不靳于功名富贵，而独靳于闲。天地之间，几发轮转，无一息停焉。天地且不得闲，而闲岂人之所易哉！高爵厚禄，清资显秩，不知其机，其问乐恬退者甚鲜。日惟买田营第，不获一见而先身殒者有矣。又有筑舍返耕，高洁自许。一入私室，作摇尾乞怜之言。于干时求进之牍，襄箧锁钥，惴惴于手。收支簿书，介介于怀。一日十二时，无一隙得暇。所谓好山好水，清风明月，何尝见此风景，何尝识此旨趣。劳劳扰扰，死而后已。若夫富家翁，守钱虏，又不足道也。中峰禅师云：“人世间则忠于君，孝于亲，以尽其义，不可不忙。出世间则亲师择友，朝参暮扣，以尽其道，又不可不忙。惟孜孜以安闲不扰为务，而不肯斯须就劳者。故圣人斥之为无惭人。”夫此二语，皆非定论。但当极忙时，宜省东谷之言，以涤俗情。当极闲时，又宜省中峰之言，以翦惰习。
大尉韦隽为领军于忠所害，叹曰：“吾一生为善，未蒙善报。常不为恶，今为恶终。”又宋詹事刘湛以义康党被收，谓弟素曰：“相劝为恶，恶不可为。相劝为善，正见今日。”此即范滂临刑时语其子之言也。惟陆务观云：“为善自是士人常事，今乃邀身后福报，若市道，吾实耻之。”吁！二子闻此言，可以瞑目矣。
王太尉问眉子云：“汝叔澄名士，何以不相推重？”眉子曰：“何有名士终日妄语？”黄廷坚鲁直作艳语，人争传之，秀铁面呵之曰：“翰墨之妙，甘施于此乎？”鲁直笑曰：“又当置我于马腹中耶？”秀曰：“汝以艳语动天下人淫心，不止马腹。正恐生泥犁中耳。”夫吾党戒口头妄语易，戒笔头艳语难。直至两处皆刊削得去，方是打成一片的三针人也。
宋万归宋，宋公靳之，曰：“始吾爱子，今子鲁囚也，吾不爱子矣。”万病之，遂杀宋公。晋孝武帝耽于酒色，张贵人有宠，年及三十，帝戏之曰：“汝以年当废矣，吾已属诸姝少矣。”贵人潜怒，帝醉卧，贵人遂令其婢蒙之以被，暴崩。呜呼！幸臣如万，女宠如张，而其君以一言取杀身之祸，人情可恃乎哉！
申屠嘉以蹶张武夫为相，能辱邓通。张禹以经学儒者为帝师，而谄奉董贤。留梦炎以状元宰相降元，丁好礼以小吏致公卿死节。人品无定分至此，而甚则有父子之间，迥然相绝者。唐来文济父护儿，本隋骁将，而济以学行称，知政事。时虞世南子昶无才术，历将作少匠，许敬宗曰：“护儿儿作相，世南男作匠，文武岂有种耶？”然如敬宗奸邪，而其孙许远以忠节著，则忠邪又岂有种耶？顾子孙何如耳。
王右军谏殷浩北伐书，事理通畅，深中当时之弊。劝其辑和朝廷，又见明识远略。赵子昂论至元钞法，与脱彻里论桑哥罪恶，亦深中事宜。宋杞尝曰：“世独以善书称之，何待羲之之浅也。”杨载称子昂曰：“知其书画者，未知其文章。知其文章者，未知其经济。”然则孰谓翰墨人了不晓事耶？
宋仁宗性宽容，言者务讦以为名，或诬人阴私。范文忠公独引大体，略细故。时陈执中为相，公尝论其无学术，非宰相器。及执中嬖妾笞杀婢，御史劾奏，欲逐去之。公言：“今阴阳不和，财匮民困，盗贼滋炽，狱犴充斥，执中当任其咎。闺门之私，非所以责宰相。”识者韪之。赵叔平与欧阳公同在馆，赵重厚寡言，公意轻之。公知制诰日，韩范在中书，以赵为不文，除天章阁待制，赵不以屑意。会公甥女淫乱事觉，语连公，时疾归。韩范者皆欲文致公罪，云与甥乱。上怒，狱急，群臣无敢言，赵乃上言：“修以文章为近臣，不可以闺房暧昧之事轻加污蔑。臣与修踪迹素疏，修之待臣亦薄，所惜者朝廷大体耳。”傅献简公言：“以帷箔之罪加于人，最为暗昧。万一非辜，则令终身受其恶名。至使君臣父子之间，难施面目，言之得无忍乎？”余尝谓人有好谈闺门者，吾曹当引而避之。况摭无影之事，形于奏牍之间，媟亵至尊，点辱士类，此小辈恬刃，只自伤耳。一刻三洗耳，一日三易肠，惟恐不及，况可褰裳而蹈之哉！
欧阳文公玄，归于乡省墓。交谒公，应接纷纷。一日令勒马入隘巷，问某人家，访之，乃治履者所居。左右惊问，公以其人亦尝谒见，故答其意耳。江西甘矮梅先生，通五经，四方从学者甚众。一日其徒有行台御史者，谒先生于家，先生款语久之。求退，先生曰：“能少留蔬食否？”及设馔，唯葱汤、麦饭而已。先生曰：“御史岂啖此者？第老夫易办耳。”口占一诗畀之，云：“葱汤麦饭丹田暖，麦饭葱汤也可怜。试向城楼高处望，人家几处未炊烟。”先生之意深矣。前辈重风谊而忘贵贱如此。吁！今亡已夫。
牛僧孺与李德裕交恶，李氏客不敢言及牛丞相门户。柳仲郢先为牛公所辟，后李卫公奏为京兆，仲郢谢曰：“不期太尉恩奖及此，仰报盛德，敢不如奇章公门馆。”卫公深叹其无苟同。杨绾以清俭在位。天下之士多以敝衣为俭，以求合于绾。惟武元衡素好鲜美，不改所为，绾甚重之。夫大丈夫不将不迎，不诡不随，每事自断于心足矣。若依阿附会，以取怜于世者，非妇人，则佞客也。徐节孝尝问崔子方何如人，江端礼曰：“与人不苟合，议论亦如此。”节孝曰：“不必论其他，只不苟合三字，可知其所守之正。”
章子厚尝延太学生在门下，适至书室，见其讲易，略问其说，其人纵以性命荒忽之言为对。子厚大怒，曰：“何敢对吾乱道！”亟取杖，命左右擒，欲击足。其人哀鸣，乃得释。魏昭者，陈国童子也，师事郭泰。泰命作粥，呵曰：“高明为长者作粥，使沙不可食。”掷杯于地。昭复进之，泰复呵之。如是者三，泰喜曰：“吾乃知子之心矣。”余观佛氏所呵者，人我山，骄幔幢。故王生结韈，黄石进履，古之至人皆有深意。如郭林宗陶铸少年，正所谓以嗔作佛事。若章丞相，便是风堕罗刹鬼国耳。
蔡京专政日久，子攸权势既与父相轧，浮薄者复问焉。由是父子各立门户，遂为仇敌。攸别居赐第，一日诣京，甫入，起握父手，为切脉状，曰：“大人脉势舒缓，体中得无有不适乎？”京曰：“无之。”攸即辞去。客窃窥见以问京，京曰：“君固不解此耶？此儿欲以为吾疾而罢我耳。”越数日，果以太师鲁国公致仕。长州之相城一丐儿，每诣沈孟渊所请丐，凡所得多不食，沈异之，令人嗣其所往。至野岸，一舟虽陋，颇洁，有老妪处其中。丐出物另陈母前，倾酒跪奉，伺母持杯方起，跳舞唱山歌嬉戏以娱母。常日如之。母死，丐不复见。夫攸亦人子也，丐亦人子也，与其为攸也父，孰若为丐也母。呜呼！然则人子何常之有？
以功名为心，贪军旅之寄，此自将帅习气，虽古来贤卿大夫有未能知止自敛者也。廉颇既老，饭斗米，肉十斤，被甲上马以示可用，致困郭开之口，终不得召。汉武帝大击匈奴，李广数自请行，上以为老不许，良久乃许之，卒有东道失军之罪。宣帝时先零羌反，赵充国年七十余，上老之。使丙吉问：“谁可将？”曰：“亡逾于老臣者。”即驰至金城，图上方略。虽全师制胜，而祸及其子邛。光武时五溪蛮夷畔，马援请行，帝愍其老，未许。援自请曰：“臣尚能被甲上马。”帝令试之，援据鞍顾盼以示可用。帝曰：“矍铄哉！是翁也。”遂用为将，果有壶头之厄。李靖为相，以足疾就第。会吐谷浑寇边，即往见房乔曰：“吾虽老，尚可一行。”既平其国，而有高甑生诬罔之事，几乎不免。太宗将伐辽，召入谓曰：“高丽未复，公亦有意乎？”对曰：“今疾虽衰，陛下诚不弃，病且瘳矣。”帝悯其老不许。郭子仪年八十余，犹为关内副元帅，朔方、河中节度，不求退身，竟为德宗册罢。此诸公皆人杰也，犹不免此，况其下者乎？
欧公与尹师鲁、苏子美俱出杜祁公之门，欧公虽贵，犹不替门生之礼，和祁公诗云：“公斋每偷暇，师席屡攻坚。善诲常无倦，余谈亦可编。”又云：“昔日青衫遇知己，今来白首再升堂。”盖未尝一日忘祁公也。张芸叟有荆公哀词，有“恸哭一声惟有涕，故时宾客合何如。”又云：“今日江湖从学者，人人讳道是门生。”盖当时已病人情之薄如此，若今则弁髦蒙师，弯弓座主，吾不知欧阳、芸叟见之，当何如叹息也。
诗文小技耳，然深沉则力劲，综博则泽鲜。由浅而达，由达而老，由老而化，而绚烂生焉。以此行世，即百赏誉，未必得我之骨髓；百弹射，未必损我之皮肤。若素无包畜深往之致，而挥毫对客，行卷贽人，且甚有裒刻以希遇者，此欲迫得名耳，而反为有识拾作笑端，不可不慎。郑光业兄弟每柄文，有一巨皮箱，凡同人投献词句，有可嗤者，即投其中，号曰苦海，用资谐戏。每有宴集，即命二仆舁苦海于前，共阅一编，靡不极欢而罢。韩熙载性好谑浪，有投贽大荒恶者，熙载使妓炷艾熏之。俟来即归之，出乃嗅之，曰：“子之卷轴，何多艾气？”闻者大笑。如此事，余尝自爱，亦往往以此爱人，曰：“何不文明以止，何不白贲无咎。”而少年辈鲜有省余语者，苦海波烂，艾丸熏焰，何时是息。

[book_title]卷七
唐太宗泛游春苑，爱奇鸟，阁内传呼画师，阎立本应旨毕，退戒其子曰：“吾少好读书属词，今以丹青见知，躬厮役之务，辱莫大焉。尔宜深戒。”蔡允恭工诗，隋炀帝有所赋，必令吟讽，遣教官人。恭甚耻之。韦诞奉帝命书匾，以笼盛之，辘轳而上，去地二十五丈。写竟，须眉尽白，戒子孙勿学此法。因思古人不以书画显，一则惧伎艺见称，一则惧同侪贾忌，一则惧中官权幸，以此渐嬺。又甚则人奴贱隶，展转暗托，溷落名号，遂为终身白璧之瑕。故唐滉善丹青，以绘事非急务，自晦其能。而鲍昭多累句，王僧虔多拙笔，良有味也。
李若谷为长社令，日悬百钱于壁，用尽即止。东坡谪齐安，日用不过百五十。每月朔，取钱四千五百，断为三十块，挂屋梁上。平旦用尽，又挑取一块，即藏去。又以竹筒贮用不尽者，以待宾客。云：“此贾耘老法也。”又与李公择书云：“口腹之欲，何穷之有？每加节俭，亦是惜福延寿之道。”张无垢云：“余平生贫困，处之亦自有法。每日用度，不过数十钱，亦自有足。至今不易也。”有客自来阳来，言：“郑亨仲日以数十金悬壁间，椒桂葱姜皆约以一二金，曰：‘吾平生贫苦，晚年登第。稍觉快意，便成奇祸。今学张子韶法，要见旧时齑盐风味，甚长久也。”仇泰然守四明，与一幕官极相得，一日问及公家日用多少，对以十口之家，日用一千。泰然曰：“何用许多钱？’曰：“早具少肉，晚菜羹。”泰然惊曰：“某为太守，居常不敢食肉，只是吃菜。公为小官，乃敢食肉，定非廉士。”自尔见疏。余尝谓节俭之益，非止一端。大凡贪淫之过，未有不生于奢侈者。俭则不贪不淫，是可以养德也。人之受用，自有剂量。省啬淡泊，有久长之理，是可以养寿也。醉醴饱鲜，昏人神志。若疏食菜羹，则肠胃清虚，无滓无秽，是可以养神也。奢而妄取苟求，志气卑辱，一从俭约，则于人无求，于己无闷，是可以养气也。故老氏以为一宝。
王文正公，凡于用人，不以名誉，必求其实。张忠定公有清鉴，善臧否人物，凡所荐辟，皆方廉恬退之士。尝曰：“彼骛名奔竞者，将自得之，何假吾举？”韩魏公屡荐欧阳公，而仁宗不用也。他日复荐之，曰：“韩愈唐之名士，天下望以为相，而竟不用。使愈为之，未必有补于唐，而谈者至今以为谤。欧阳修今之韩愈也，而陛下不用，臣恐后之谈者，谤必及国，不特臣辈而已。陛下何惜不一试之，以晓天下后世也。”上从之。夫有文正、忠定之用人，则真才不为虚名所夺。然以知名之故，而一切以奔竞待之，所谓虽不能使之在人上，其能抑之在人下乎？惟试以政事而名实立见矣，此又待名士法也。
开元间，刺史杨浚，坐赃当死。上命杖之六十，左丞相裴耀卿上疏云：“决杖赎死，恩则甚优。解体受笞，事颇为辱，止可施之徒隶，不当及于士人。”上从之。唐明皇时，监察御史蒋挺坐法，敕令朝堂杖之。张守珪奏曰：“御史宪司清望，耳目之官，有犯当杀即杀，当流则流，不可决杖。士可杀而不可辱也。”我朝秦襄毅公纮，总督两广军务，时因发总兵官安远侯柳景赃，反为所诬。朝廷命锦衣卫官校，逮公至京讯之。官校至，公治事自若，凡兵食军务，检处既毕，然后就道。军容驺从，略不少损。官校以其大臣重望，不敢肆言。及度岭，公乃谓官校曰：“吾今可以就逮矣。”遂白衣囚首，坚请自系，曰：“顷者吾非故违朝廷旨，不就囚服，顾两广总制，其责任甚重，军民之所承奉，蛮夷之所具瞻。一旦至此，吾一身焉足惜，苟囚首就系，正自恐损朝廷威，故优游至此者，存大体耳。”乃就系而去。正德间，朝官有罪，辄命锦衣卫官校擒拿，霍文敏上疏曰：“天下刑狱，付三法司足矣。锦衣卫复兼刑狱，横挠之。越介胃之职，侵刀笔之权。脱冠裳以就锁桔，屈礼貌以听武夫。朝列清班，暮幽污狱，刚气由此折尽矣。或又暮脱污狱，朝立清班，解下拘挛，便披冠带，使武夫悍卒指之曰：某也吾辱之矣，某也吾得辱之矣。小人遂无忌惮，君子遂昧良心，豪杰所以多山林之思，变故所以少节概之士也。”余尝谓国家忠厚立国，久无此事。如有之，当如何？已发在台省力争，未发在阁臣密救。至于平日调养圣心，尤在士大夫奏疏间，勿得轻易动称某可拿、某可斩耳。
张浚自淮西归，与鼎同在相位，以招采贤才为急务。从列要津，多一时之望，人号为小元祐。吕颐浩与桧同秉政，桧知公不为时论所与，乃多引知名之士为助，欲顷颐浩，夺其朝权。上颇觉之，乃下诏戒朋党。大丈夫要须于此处见得分明，其人是浚是桧，其意是推毂是牢笼。不然藏舟于山，夜半为有力者负之而去，安用名为也。
范文正公《淮上遇风诗》云：“一棹危于叶，傍观欲损神。他年在平地，无忍险中人。”又李文靖公乞去，《题六和塔》云：“经从塔下几春秋，每恨无因到上头。今日始知高处险，不如归去卧林丘。”余尝闻前辈言，世庙朝通州虏急，怒大司马丁公汝夔，置之辟。当时缙绅见而叹曰：“仕途之险如此，有何宦情？”其中一士夫笑曰：“若使兵部尚书一日杀一个，我只索抛却。若使一月杀一个，还须做也。”吁！若此人，虽日以文正、文靖之诗告之，亦复何益？富贵之能迷人如此。
慈觉禅师云：“饮食于人日月长，精粗随分塞饥仓。才过三寸成何物，不用将心细较量。”若能如是思省，自可省口腹矣。务实野夫云：“皮包骨肉并尿粪，强作娇娆诳惑人。千古英雄皆坐此，百年同作一坑尘。”若能如是思省，自可省淫欲矣。
皎然以诗名于唐，有僧袖诗谒之。皎然指其《御沟诗》云：“此波涵圣泽，波字未稳，当改。”僧艴然作色而去。僧亦能诗者也，皎然度其去必复来，乃取笔作中字于掌中，握之以待。僧果复来，云：“欲更为中字如何？”皎然展手视之，遂定交。吕氏《童蒙训》云：“杜云：‘新诗改罢自长吟。’文字频改，工夫自出。近世欧公作文，先贴于壁，时加窜定，有终篇不留一字者。鲁直长年多改定前作。”韩子苍云：“今集本东坡《蜜酒歌》，少两句，改数字。苏公下笔奇伟，尚窜定如此。”张文潜云：“世以乐天诗为得于容易而来，尝于洛中一士人家，见白公诗草数纸，点窜涂之。及其成篇，殆与初作不侔。”唐子西《语录》云：“诗语最难事也，吾于他文，不至蹇涩，惟作诗甚苦。悲吟累日，仅能成篇。初读时未见可羞处，姑置之。明日取读，瑕疵百出，辄复悲吟累日，反覆改正，比之前时稍稍有加焉。复数日取出读之，疵病复出。凡如此数四，方敢示人，然终不能奇。”李贺母责贺曰：“是儿必欲呕出心乃已。”非过论也。今之君子，动辄千百言，略不轻意，真可愧哉！
宋李昉为相，有求进用者，虽知其材可取，必正色拒之。已而擢用，或不足用，必和颜温语待之。子弟问故，答曰：“用贤，人主之事。我若受其请，是市私恩也。故峻绝之，使恩归于上。若不用者，既失所望，又无美辞，此取怨之道也。”秦桧千鬼万怪，如不乐这人，贬窜将去，却与他殷勤不绝。一日忽招胡和仲饭，意极拳拳，比其还家，则台章已下，又送白金为赆。如欲论其人，章疏多是自为，以授言者，做得甚好。傅安道诸公，往往认得，曰：“此秦老笔也。”夫昉贤相也，纯是一团生意。桧奸相也，纯是一团杀机。桧固不足论已，昉亦未免少涉机权，何也？王者不令人怒，亦不令人喜。
为吏最忌作俑，自古有以土物献贡，遂贻地方无穷之害者。东京：交趾七郡，贡生荔枝，十里一置，五里一候，昼夜奔腾，有毒虫猛兽之害。临武长唐羌上书言状，和帝诏太官省之。我朝各镇戍镇内官，竞以所在土物进奉，谓之孝顺。陕西有木实名显桲，肉色似桃，而上下平正如柿，其气甚香，其味酸涩，以蜜制之，岁进贡，然终非佳味也。太监王敏镇守陕西时，始奏罢之，省费颇多。常熟知县郭南，上虞人，虞山出软栗，民有献南者，南亟命种者悉拔去，云：“异日必有以此殃害常熟之民。”其为民远虑如此。东坡《荔枝叹》注云：“大小龙茶，始于丁晋公，而成于蔡君谟。”欧阳永叔闻君谟进小龙团，惊叹曰：“君谟土人也，何至作此事。”乃知始作俑者，不特兴厉阶，且至坏人品。故曰无为福先，无为祸始。
范镇劾王安石，落职去，苏轼往贺之，曰：“公虽退而名益重矣。”公愀然曰：“君子言听计从，消患未萌，使天下阴受其赐，无智名勇功。吾独不得为此，命也夫。使天下受其害，而吾享其名，吾何心哉！”开元末，寿皇瑁以母宠，欲立为太子，裴稹陈申生戾园祸以谏，玄宗改容谢之，诏授给事中。稹曰：“陛下绝招谏之路，为日滋久，今臣一言而荷殊宠，则言者将众，何以锡之？”帝善其让，止不拜。夫古之谏官，退不求名，进不求荣如此。后世乃有一言而自谓九鼎，一日而屡望九迁者，吾不知其何心也。
曹州于令仪，市井人也，长厚，晚年家颇丰。一夕盗入，诸子擒之。乃邻舍子也。令仪曰：“尔素寡过，何苦为盗。”因诘所欲，遂予十干，以资衣食。又恐为逻者所获，留至明使去。盗感愧，卒为良民。孔寺丞牧，以文行推。在汝州，仆有执盗竹木者，牧释之。问所欲之数，俾如其意，盗愧谢。所居园圃近水，有夜涉水盗蔬果者，孔曰：“晦夜涉水，或有陷溺。”即为制桥，盗惭不复渡。魏公一日至诸子读书堂，枕边有一剑，公问仪公何用，仪公云：“夜间以备缓急。”公笑曰：“使汝果能击贼，贼死于此，何以处之？万一夺入贼手，汝不得为完人矣。古人青膻之说不记乎？”尝闻前辈云：“夜行切不可以刃物自随。”吾辈安能害人，徒起恶心耳。司马君实新第，一日步行，见墙外暗埋竹签，问之，曰：“此非人行之地，将防盗也。”公曰：“吾箧中所有几何？且盗亦人也。”命去之。君子以善服人，不如以善养人。养人至于盗贼使之改过，真是一具大洪炉也。
崔湜仁师之子弟澄、液，从兄莅，并有文翰，列居清要。每私晏，自比王、谢，曰：“吾门户及出身历官，未尝不为第一丈夫。”湜时执政，年三十六，尝暮出端门下天津，马上赋诗曰：“春还上林苑，花满洛阳城。”张说见之，叹曰：“文与位可致，其年不可及也。”然湜附韦后，作相又附太平公主。门下客献《海鸥赋》以讽，湜称善而不自悛。帝诛萧至忠，湜流岭外，后知湜本谋，赐死荆州。夫进取不已，卒罕令终。文章、富贵、门第、少年，四者亦何足恃。
列子谓孔子废心而用形，谓心不着于物而废之矣，唯用形以应物。而经又有天人礼枯骨者，偈云：“汝是前生我，我今天眼开。宝衣随念至，玉食自然来。谢汝昔勤苦，令吾今快哉。散花时再拜，人世莫惊猜。”又有饿鬼鞭死尸者，偈云：“因这臭皮囊，波波劫劫忙。只知贪快乐，不肯暂回光。白业锱铢少，黄泉岁月长。直须痛棒打，此恨猝难忘。”此言化俗则可，以为诚然则不可。何则？人神托于形骸之中，所以用形骸者，皆神也。譬如匠人用斧斤，用之而善，则为善器。用之不善，则为恶器。故为天人者，善用形骸者也。为饿鬼者，不善用形骸者也。其得其失，皆在一心。及其受报，而礼之鞭之亦何益。若吾孔子之废心而用形，又并形骸俱化矣。
韩歆事光武，指天画地，帝不能容，至于自杀。白乐天谏宪宗，尝曰：“陛下错矣。”帝大怒，贬之。陈执中罢相，荐吴育自代，召之赴阙，因侍晏，醉而坐睡，忽惊顾拊床，呼其从者。仁宗愕然，遂斥之勿用。曹利用在帘前，每以手指击腰带，太后不悦，后亦贬死。兹四臣者，皆一时名士也，言动之间，偶失检点，遂致得罪君父，身名俱损。诗曰：“夙夜匪懈，以事一人。”终身诵之可也。
陈屡常居都下逾年，未尝一至贵人之门。章子厚欲一见，终不可得。范忠文公既退居，有园第在京师，客至无贵贱，皆野服见之。故人或为具召，虽权贵不拒也。大抵处权贵之道，在朝则踪迹宜疏远，所以避嫌。在乡则交际宜往来，所以敦旧。

[book_title]卷八
宋萧惠开，尝为益州刺史。及明帝即位，惠开因四方反叛，后虽归顺，负才不得志。每谓人曰：“人生不得行胸臆，虽百岁犹为夭。”未几发病，殴血吐物如肺肝而死。萧楚方知溧阳县时，张乖崖作牧。一日召食，见公几案有一绝云：“独恨太平无一事，江南闲杀老尚书。”萧改恨作幸字，公出视稿，曰：“谁改吾诗？”左右以实对。萧曰：“与公全身。公功高位重，奸人侧目之秋。且天下一统，公独恨太平，何也？”公曰：“萧楚，一字师也。”唐人诗云：“劝君莫话封侯事，一将功成万骨枯。”昆山俞仲蔚《咏剑》云：“天下常令万事平，匣中不惜千年死。”读此诗，则负雄心猛气者化为冰霰矣。
元帝优游不断，暗懦不武。恭显擅权，许史恃势。萧太傅之死，刘向、周堪之下狱，宗社几危。主德日损，不可不谏也。薛广德以御史大夫之贵，而不闻以死争之，徒循默保位而已。至于从船从桥，相去几何，乃欲自刎，以颈血溅帝。刘元城言：“哲宗皇帝，尝因春日经筵讲罢，移坐小轩中赐茶，自起折一柳枝。程颐为说书，遽起谏曰：“方春万物生荣，不可无故摧折。”哲宗色不平，因掷弃之。温公闻之不乐，谓门人曰：“遂使人主不欲亲近儒生，正为此辈。”夫薛大夫、程伯子意非不善，而人主厌以为琐，惧以为迂，则不若小处放他一路，大处可以邀其必听，此亦谏臣所当知也。
汉吏部侍郎张允，家赀万计而性吝，不委妻子，自系众钥于衣下，如环佩声。郭威入京师，允匿佛殿藻井之上，板坏而坠，冻馁而卒。陈朝沈众性吝啬，内治产业，财帛以亿计，无所分遗。其自奉养甚薄，每于朝会之中，衣裳破裂，或躬提冠履。永定二年，兼起部尚书，监造太极殿。恒服布袍芒履，以麻绳为带。又携干鱼、蔬菜、饭，独啖之，朝士共诮其所为。众性狷急，于是忿恨，遂历诋公卿，非毁朝廷。高祖大怒，因其休假还康，遂于吴中赐死。夫俭，美德也，为国家守分，为子孙惜福，此何不可？若纤啬伤雅道，刻薄斫元气，此老氏所谓多藏厚亡，可鉴也。东坡云：“仆行年五十，始知作活大要是悭耳。而文以美名，谓之曰俭。然吾侪为之，自与俗人不同。”
山涛晚与尚书和逌过交，又与钟会、裴秀等并申款昵，以二人居势争权，涛平心处中，各得其所，而俱无恨焉。白乐天与杨虞卿为姻家，而不累于虞卿。与元祯、牛僧孺相厚善，而不党于元祯、僧孺。为裴晋公所爱重，而不因晋公以进。李文饶素不乐，而不为文饶所深害。处世如二公，亦足矣。然余尝考山涛一心求退，表疏数十上，久乃见听。乐天自刑部侍郎以病求分司，时年才五十八，自是盖不复出。中间一为河南尹，期年辄去，再除同知、刺吏不拜。二公功名心淡，故能翱翔容与于去就爱憎之间。以此意推之，虽入虎狼穴可也，况士大夫之同朝者乎！
陆象山曰：“往时充员敕局，浮食是惭。惟是四方奏请、廷臣面对，有所建置更革，多方看详。或书生贵游，不谙民事，轻于献计，不知一旦施行，片纸之出，兆姓蒙害。每与同官悉意论驳，朝廷清明，当时寝罢。偏摩之事，稽考之勤，顾何足以当大官之膳？或庶几者，仅此可以偿万一耳。”富弼素荐王安石，后为赵济言弼沮革新法，落职判汝州。过南京，见张安道，门下客私相谓曰：“二公天下伟人，其议论何如？”立屏后听之，张、富相对，屹然如山岳。富公徐曰：“人固难知也。”张公曰：“谓王安石乎？亦岂难知者。仁宗皇祐间，集知贡举院，盛荐安石有文学，宜辟以考校，姑从之。安石既来，凡一院之事，皆欲纷更。某恶其人，檄以出。自此未尝与之语也。”富公俯首有愧色。大抵祖宗所立法度，极是稳便。老医看病多，故用药不至孟浪杀人。其法虽不无小害，要之择其利多而害少者，则为之耳。后人不知，遂欲轻改，滋弊纷纷，此刘元城之言不可不读也。
宋真宗宫火灾，王旦驰入对，上惊惶语公曰：“两朝所积，朕不妄费，一朝殆尽，诚可惜也。”公对曰：“陛下富有天下，财帛不足忧。所虑者，政令赏罚有不当。臣备位宰相，天灾如此，臣当罢免。”继上表待罪，帝乃降诏罪己，许中外上封事，言朝政得失。后有大臣言非天灾，乃荣王宫失于火禁，请置狱。出其状，当斩决者数百人。旦持以归，翼日乞独对，曰：“初火灾，陛下降诏罪己，臣上表待罪。今反归咎于人，何以示信？且火虽有迹，宁知非天谴耶？果欲行法，愿罪臣以明无状。”帝欣然听纳，减死者数百辈。归融，唐文宗开成初拜御史中丞。时湖南观察使卢周仁，以南方屡灾，取羡钱亿万进京师。融劾奏：“天下一家，中外之财，皆陛下府库。周仁陈小利，假异端，公违诏书，徇私希恩。恐海内效之，因缘渔利，生人受弊。罪始周仁，请重责，还所进。”帝乃诏置其钱于何阴院，以虞水旱。吁！后世有如此宰相、台谏，则旱魃之说，捐俸之例，尚可止也。
杨用修云：“人君之愚暗柔弱，不足以亡其国。亡国者，必刚愎明察之君也。譬之人家，不肖之子，不足以破家。其破家，必轻俊而无检者也。在人臣，则真小人不足以乱国。其乱国者，必伪君子也。”盖真小人，其名不美，其肆恶有限。伪君子则既窃美名，而其流恶无穷矣。是故唐之亡，不在僖、昭而在德宗。宋之乱，不在京、卞而在王安石。或曰：“子何以恕真小人？”余曰：“子不观白乐天诗乎？‘狐假女妖害犹浅，一朝一夕迷人眼。女为狐媚害即深，朝朝夕夕迷人心。”乐天岂恕狐哉！”
东坡上韩魏公《乞葬董传书》：“轼再拜。近得秦中故人书，报进士董传三月中病死。轼往岁官岐下，始识传。至今七八年，知之熟矣。其为人不通晓世事，然酷嗜读书。其文字萧然有出尘之姿。至诗与楚词，则求之于世，可与传比者，不过数人。此固不待轼言，公自知之。然传尝望公不为力致一官，轼私心以为公非有所爱也，知传所禀付至薄，不任官耳。今年正月，轼过岐下，而传居丧二曲，使人问讯其家。而传径至长安，见轼于传舍，道其饥寒穷苦之状，以为几死者数矣，赖而存。‘又且荐我于朝，吾平生无妻，近有彭驾部者，闻公荐我，许嫁我其妹。若勉得一官，又且有妻，不虚作一世人。’皆公之赐。轼既为传喜，且私忧之。此二事，生人之常理，而在传则为非常之福。恐不能就，今传果死。悲夫！书生之穷薄，至于如此其极耶？夫传之才器，恐不通于世用，然譬之象犀、珠玉，虽无补于饥寒，要不可使在泥涂中。此公所以终荐传也。今父子暴骨僧寺中，孀妇弱弟，自谋口腹不暇，决不能葬。轼与之故旧在京师者数人，相与出钱赙其家，而气力微薄，不能有所济，甚可悯笑。公若犹怜之，不敢望其他，度可以葬传者足矣。陈绎学士当往泾州，而宋迪度支在岐下，公若有以赐之，轼且敛众人之赙，并以予陈而致之宋，使葬之有余以予其家。传平生所为文，当使人就其家取之，若获，当献诸公。上冒左右，无任战越。”又《与孙叔静书》，云：“眉山人有巢谷者，字元修，曾应进士、武举，皆无成。笃于风义，已七十余矣。闻某谪海南，徒步百里，来相劳问。至新兴病亡，官为藁殡，录其遗物于官库。元修有子蒙，在里中，某已使人呼蒙来迎丧，颇助其路费。仍约过永而南，当更资之，但未到耳。旅殡无人照管，或毁坏暴露，愿公愍其不幸，因巡检至其所，特为一言于彼守令，得稍修治其殡，常戒主者保护之，以须其子之至，则恩及存亡耳。死罪死罪。”夫世人但知有范氏之麦舟，而不知苏公之急死者至此。文人无行，托言狂简，如此事其可简耶？
自来山人词客，与达官贵人，出文视客，动称之曰：“此咸阳、东西京。”出诗视客，客亦称之，曰：“此开元、大历。”夫孔子作《春秋》，而游夏不能赞一辞。柳下惠之妻诔其夫，门人不能窜一字。其他如吕不韦置千金悬之国门，而卒莫敢一人损益也。嘻！岂其书果不可以损益乎哉？故词赋家去盈气远誉人则可，不然，其不为吕、贾之书者几希。
陈执中在中书，不欲外闻差除。每退朝，即闭省东门，说者讥其不知相体。李迪为相，丁谓擅权，至除吏不以闻，迪甚不平。唐元宗疑吏部选试不公，分为十铨，召入禁中决定，即尚侍皆不得与。吴兢表言：“陛下曲爱谗言，不信有司。非居上临人，推诚感物之道也。夫宰相以知人用人为职，故吏部与阁臣斟酌天下贤不肖，以候朝廷处分。其体执固难逊避，亦难异同。而后世阁臣惧威福之名，不复问吏部，吏部惧权贵之名，不复问阁臣。遂至互相水火，而朝亦不复信部阁矣。是权也，其将安归乎？此不可不为深长思也。
王莽遣使者奉玺书印绶迎龚胜，胜称病笃。使者以印绶就加胜身，胜辄推不受，遂绝饮食，积十四日死。公孙述征李业为博士，业固称疾不起。述羞不能致，使大鸿胪尹融奉诏令以劫业，若起则受公侯之位，不起赐以毒酒。融譬旨曰：“方今天下分崩，孰知是非？而以区区之身，试于不测之渊乎？今宜上奉知己，下为子孙，身名俱全，不亦优乎？”业乃叹曰：“古人危邦不入，乱邦不居，为此故也。”融曰：“宣呼室家计之。”业曰：“丈夫断之于心久矣，何妻子之为。”遂饮毒而死。又聘谯玄，玄不诣，亦遣使者以毒药劫之。太守自诣玄庐劝之行，玄欲遂受毒药。其子瑛叩头于太守，愿奉家钱十万，以赎父死。太守为请，述许之。述又征王皓、王嘉，恐其不至，先系其妻子，使者谓嘉曰：“速装，妻子可全。”王皓先自刎，以首付使者。述怒，遂诛皓家属。王嘉闻而叹曰：“后之哉。”谓死迟于王皓也。乃对使者仗剑而死。费贻不肯仕述，漆身为癞，阳狂以避之。任永、冯信，皆托青盲以辞征命。夫君子伏于岩林之下，平日露光耀采，韬养不密，或为乡曲见推，或为邪人横劫，从之则违曩心，抗之则撄奇祸。至于漆身抉眼，亦良苦矣。语有之，色斯举矣，翔而后集，其唯几先乎？
汉窦宪纳妻，郡国皆有礼庆。汉中郡当遣吏，户曹李邰谏曰：“窦宪不修德礼，而专权骄恣，危亡可翘足而待。顾明府一心王室，勿与交通。”太守固遣之。邰请自行，遂所在迟留，至扶风而宪就执。凡交通者皆坐免，太守独不与焉。唐张九龄，见朝士趋附杨国忠以求官，语人曰：“此曹皆向火乞儿，一旦火尽灰冷，当冻裂肌肤，暴骨沟中矣。”邵尧夫云：“盗之窃物也，方其盗也，唯恐其不多也。及其露也，惟恐其多也。”此言极可为阿附权门之戒。九龄先见，故自不易。独李邰所在迟留，犹称高手。
诸葛孔明无论相业，即苟全性命于乱世七字，不知当时有何奇策。及观王铎尽忠唐室，奋讨贼巢，功垂就，令孜间之于内，解其都统，铎诗云：“二尘上相逢明主，九合诸侯愧昔贤。”可谓慨然有志者。然铎当国家板荡之际，居将相衮钺之任，乃携妓妾辎重，慢藏冶容，行于虎狼之都，三百口遂并命于高鸡泊。惟孔明躬耕薄田，丑女寡欲，其虑深矣。乃知居乱世要须十分清苦，庶可自全，甚则古佣保髡奴，皆此意耳。
司马温公为西京留台，每出，前驱不过三节。后官宫祠，乘马或不张盖，自持扇障日。程伊川谓曰：“公出无从骑，市人或不识，有未便者。”公曰：“某惟求人不识耳。”国朝史良佐，南京人，为御史，巡西城，而家住东城。每出入，怒其里人不为起。一日执数辈送东城御史，御史诘之，其居首者对曰：“民等总被倪尚书误却。”曰：“倪尚书何如？”曰：“尚书亦南京人，其在兵部时，每肩舆过里门，众或走匿，辄使人谕止。曰：‘与尔曹同乡里，吾不能过里门下车，乃劳尔曹起耶？’民等愚，意史公犹倪公，是以无避，不虞其怒也。”御史内善其言，悉解遣之。倪尚书，谓文毅也。大抵居朝廷，则为公卿，归则原是乡里中一措大耳。特以冠服装成贵贱，不知其故吾犹在也。乃拥簇童仆，呵叱父老，闻倪文毅、司马温公之风，得无颜汗乎？
范文正用人取气节，然阔略细故，为帅府多辟置，故相牵谪。人或以问公，公曰：“人之有才能无瑕类者，自应用于宰相。惟实有可用，不幸陷于过失者，不因事起之，则遂为废人矣。”温公在朝，欲尽去元丰间人，程子曰：“作新人才难，变化人才易。今诸人之才皆可用，且人岂肯甘为小人？在君相变化如何耳。若宰相用之，则为君子。”沈忠敏公与求，再居言路，或疑其悉出范宗尹之党，公曰：“近世人才，视宰相出处为进退，盖习以成风。今当别人之正邪能否而公言之，岂可谓一时所用皆不贤，而使视宰相为进退哉！”嘻！古今脱此局者罕矣。余故谓党之一字，宜论于宰相当路之时，不宜太分别于宰相捐印之后。
魏明帝时，刘放、孙资制断时政，大臣莫不交好，而辛毗不与往来。毗子{肖攵}谏曰：“刘、孙用事，众皆影附。大人小降意，不然必有谤言。”毗正色曰：“吾之立身，自有本末。就与孙、刘不平，不过不为三公。大丈夫欲为公而毁其高节耶？”宋孔琳之为御史中丞，劾奏尚书令徐羡之，弟璩之解释琳之，使停其事。琳之不许，曰：“我触迕宰相，政当罪止一身。汝必不应从坐，何须勤勤耶？”孝武时，戴法兴、戴明宝、巢尚之三人权重当时，凡所荐达，言无不行。天下辐辏，门外成市。顾顗之独不降意，常以为禀命有定分，非智力可移，唯应恭己守道。而暗者不达，妄意侥幸，徒亏雅道，无关得丧。乃以其意命弟子原著《定命论》以释之。吕东莱公又言：“凡治事有涉，须平心看理之所在。若其有理，固不可避嫌，故使之无理。若其无理，亦不可畏祸，曲使之有理，政自见得无理。只须作寻常公事看断，过后不须拈出。”说寻常犯权贵取祸者，多是张大其事，邀不畏强御之名，所以彼不能平。若处得平稳妥帖，彼虽不乐，视前则有间矣。然所以不欲拈出者，本非以避祸，盖此乃职分之常。若特然看做一件事，则发处已自不是矣。夫士君子功名淡，祸福轻，知命确，自然不落权贵泥滓中。而更于处权贵之事，心气平，形迹泯，是真不为权贵所动也。

[book_title]卷九
陆务观云：“吾闻淫畋渔者，谓之暴天物。天物不可暴，又可抉摘刻削，露其情状乎？”文人发露，至于槁死，不能隐伏，天能不致罚也？长吉夭，东野穷，玉川生官不挂朝藉而死，正坐此耳。华阴县民，有以甘露降告县者，县令因出自接之。有道人笑焉，县令怒，械系之。道人曰：“譬如人身，精液流通，可至六七十年。若其寿短促，则漏迸于未死之前矣。此木盖将槁故耳。官人不信，请留我以待明春，此松必不复荣也。”县令如其说，果验焉。然则后生词彩绚然，宣泄太尽者，盖甘露之类也。客曰：“功名亦然。”
《复斋漫录》云：韩子苍言：“作诗文，当得文人许可，乃自不疑。所以前辈汲汲于求知也。”杜工部云：“文章千古事，得失寸心知。”老子云：“知我者希，则我贵。”以此观之，乃知子苍尚未能自信，故匍匐焉求信于人。所谓问津吏过关者，必非曾过关者也。若二老胸中，何曾有如此闹事。
张九龄奖爱李泌，常引至卧内。九龄与严挺之、萧诚善，挺之恶诚好佞，劝九龄绝之。九龄独念严太苦劲，不若萧软美可喜，方命左右召萧，泌在旁率尔曰：“公起布衣，以直道至宰相，顾喜软美者乎？”九龄改容惊谢，因呼小友。范祖禹除右正言，客有言于温公。以公在言路，必能协济事。温公正色曰：“子谓淳夫见光有过不言乎？殆不然也。”夫故人位尊名高，谓之不幸。若使身至宰相，何不幸之有？其病专在不闻过耳。诵莽功德，遂移汉祚。积渐之势，夫岂在多软美之士？可不惧哉！
唐人功名富贵之盛，未有出郭汾阳之上者，然三四传而支胄不复振。及宋庆历四年，访求厥后，得裔孙元亨于布衣中，仅为永兴军助教而已。狄梁公曾孙，飘泊岷汉，干谒王侯。宋相三李，文正公昉、文靖公沆、文定公迪，皆一时名宰，子孙亦相继达宦。乃数世后，渐益萧条。南渡转徙，三裔并居余干，无一人在仕版者。而文正、文靖寂绝无闻，尤可太息。至于靖康之变，帝子王孙，官门仕族之家，陷入金虏，没为奴婢，使供作务。每人一月支稗子五斗，令自舂米，米得一斗八升，用为糇粮。岁支麻五把，令缉为裘。此外不闻一钱一帛之入矣。男子不能缉者，终岁裸体。虏或哀之，使之执爨。虽微有暖气，旋出取柴，归坐火边，皮肉脱落。惟喜医人、绣工之类，寻常团坐地上，衬以败席。客至开筵，引能乐者，环列奏技。酒阑客散，各复其初，依旧环坐刺绣，往往馁病，相枕而死。嗟乎！此皆帝王之苗裔，将相之名胄耳，逢时不辰，颠越至此。今遭际太平，生长乐土，虽家徒壁立，而书富五车，白衣一裘，黄齑半瓮。天付儿曹，可谓多矣，我复尚安求哉！其各书一通，以置座隅，以代击壤之乐。
元结刺道州，承兵赋之后，征率烦重，民不堪命。作《舂陵行》，其末云：“何人采国风，吾欲献此诗。”以传考之，结以人困甚，不忍加赋。尝奏免税租，及和市杂物十三万缗。又奏免租庸十余万缗，困乏流亡尽归。乃知贤者所存，不特空言而已。杜子美称之云：“今盗贼未息，得结辈数十公，落落然参错，为天下邦伯，天下少安，可立待已。”夫文人作吏，非厌其烦，则厌其俗。使摛章之士，尽如元次山，孰谓词赋家不可入《循良传》耶？
诸葛亮所与友善者，徐庶。庶本名福，单家子。少好任侠击剑，尝为人报仇，白垩突面，披发而走，为吏所得，问其姓字，闭口不言。吏乃于车上拉柱维磔之，击鼓以令于市廛，莫敢识者。而其党伍，共篡解之，得脱。于是感激，弃其刀戟，更练布单衣，折节学问。始诣精舍，诸生闻其前作贼，不肯与共止。乃卑躬早起，常独扫除，动静先意。听习经业，义理精熟。与石韬、广元相亲爱。熹平中中州兵起，乃与韬南客荆州，因与亮交焉。周处少孤，好驰骋田猎，不修细行，州里患之。处自知为人所恶，有改行之志，谓父老曰：“今岁丰乐否？”答曰：“三害未除。”曰：“何也？”曰：“南山白额虎，长桥下蛟，并子为三。”曰：“若此，吾能除之。”乃入山射虎，没水搏蛟，入吴寻二陆，厉志为善，筑台以读书。任为御史大夫，后死难，谥孝侯。夫千里之驹，性必啣蹶。千人之英，性必跅弛。今轻俊少年，一扞文网，遂为乡愚所嗤骂。然少能折节就规矩，居然便成名士。如不信者，徐元直、周孝侯故是榜样。
冯当世，庆历中以鄂中荐至江，风涛汹涌，几至沉没。春来廷试第一，还过大江，风微浪稳，舟楫安然。公题诗江亭云：“江神也世情，为我风色好。”向敏中拜相，门庭悄然无一人。昌武，向亲也。径入见之，徐贺曰：“今日闻降麻，士大夫莫不欢慰，朝野相庆。”公但唯唯。又曰：“自上即位，未尝降端揆。此非常之命，自非勋德隆重，眷倚殊越，何以至此？”公复唯唯，未测其意。又历陈前世为仆射者，动劳德业之盛，礼命之重。公亦唯唯，卒无一言。既退，复使人至庖厨中，问今日有无亲戚宾客，饮食宴会，亦寂无一人。明日再对，上问：“昨日见敏中否？”对曰：“见之。”“敏中之意何如？”乃以其所见对，上笑曰：“向敏中大耐官职。”夫向敏中能耐宰相，而冯当世不能耐第一，要是识量不足。若使第一时不夸在人前，则为宰相时定不落人后。
宋田况知制诰，因奏事论及政体，仁宗颇以好名为非。况退而著论曰：“人主为社稷计，惟恐士不好名。诚人人好名畏义，何事不立？夫上之取下，亦在作其好名之实而已。好名则畏义，人臣好名，虽未能一一诚于尽忠，亦决不为不忠之事。”蔡襄告其君曰：“忠臣引君当道，论事惟恐不至。若避好名之嫌，则土木之人，皆可为矣。”张忠恕言：“近世险佞之徒，于凡直言正论，率指为好名归过。”夫好名归过，其自为者非也，若首萌逆意厌恶之心，则是今言者望风见疑，此为国之鸩毒也。范纯仁贬武安军永州安置时，因疾失明，闻命怡然就道。或亦谓其好名，纯仁曰：“七十之年，两目俱丧，万里之行，岂其欲哉！但区区爱君有怀不尽，若避好名之嫌，则为无善之路矣。”故曰君子之论人也，当于无过中求有过，不可于有过中求无过。且谏臣拚一死，掷一官，忍谓之过也乎哉！
邵伯温尝论元祐、绍圣之政，曰：“公卿大夫，当知国体。以蔡确奸邪，投之死地何足惜！然既为宰相，当以宰相待之。”哲宗朝，章惇得罪去，朝廷以其父老，欲畀使郡。既中止，范纯仁请置往咎而念及私情。徽宗朝吕惠卿告老，执政欲罪之。纯礼曰：“惠卿尝辅政，其人固不足重，然当存国体。”王安石薨，温公方作相，病中闻之，简吕申公曰：“介甫无他，但执拗耳。凡一切赠恤之典宜厚。”人以为不惟盛德，而且知大体。后世呵詈故相，几等儿童，欲镌秩夺诰，没产发尸。当太平不讳之朝，加以臣子必不忍言之罪，置网弥天，卓锥无地，得无甚乎？昔李公巽奏窦参交结藩镇，上大怒，欲杀参。陆贽曰：“参之贪纵，天下共知。至于潜怀异图，事迹暧昧，若据加重辟，骇动不细。”乃更贬参司马。呜呼！得之矣。
哲宗问：“近相陈升之外议云何？”司马光曰：“升之才智，恐不能临大节而不可夺耳。”昔汉高祖论相，以王陵少戆，陈平可以辅之。平智有余，然难独任。凡才智之士，必得忠直之人，从旁制之。此明主用人之法也。王文正公常与杨文公评品人物，文公曰：“丁谓久远果如何？”对曰：“才则才矣，语道则未。他日在上位，使有德者助之，庶得终吉。若独当权，必为身累。”后谓果被流窜。夫海内才士，诚国家药笼中所不可无。然必如调鹰者，纵之九霄之间，而绦镟在臂。鞚马者，逸之百步之外，而绳络在手。如是而可以御士矣。不然，乌头重堇，苟无以制其性，其不至于杀人者几希。
自古有盛名之士，一为宰相，遂失令闻者。此何以故？曰：“或以廉秽，判若两人。或以恩怨，横遭两舌故也。”崔烈尝问其子钧曰：“吾居三公，于议者何如？”钧曰：“大人少有英称。历位卿寺，论者皆谓当为三公。今登其位，天下失望。”烈曰：“何为然也？”钧曰：“论者嫌其铜臭。”宋神宗新用文、富为相，自以为得人，谓庞庄敏曰：“富弼万口同词，皆云贤相也。”公曰：“富弼顷为枢密副使，未执大政，朝士大夫未有与之为怨者。故交口誉之，冀其进用，而已有所利焉。稍拂之，则向之誉者，将转而为谤矣。此陛下所宜深察也。”然则宜何如？斥苞苴，则人服无私，而位望自重。避权势，则人不归恩，而怨讟亦轻。
司马温公作相日，亲书榜揭于客位曰：“访及诸君，若都朝政阙遗，庶民疾苦，欲进忠言者，请以奏牍闻于朝廷。光得与同僚商议，择可行者进呈，取旨行之。若但以私书宠喻，终无所益。若光身有过失，欲赐规正，即以通封书简，分付吏人令传入，光得内自省讼，佩服改行。至于整会官职差遣，理雪罪名，凡干身计，并请一面进状，光得与朝省众官公议施行。若在私第垂访，不核语及。光再拜咨白。”宋初执政，私接宾客有数，庶官几不复可进。自王荆公欲广收人材，于是请以品秩高卑皆得进谒，然自是不无夤缘干求之私。进见者既不敢广坐明言其情，往往皆以送客时罗列于庑下，以次留身叙陈而退，遂以成风。蔡鲁公喜接宾客，终日酬酢不倦。宾客少间，则必至子弟学舍，与其门客从容燕笑。蔡元度禀气弱，畏见宾客。每不得已，一再见，则啜茶多，退必呕吐。尝云：“家兄一日无客则病，某一日见客则病。”夫宰相弹压百辟，平章万几，朝参而后，冲冲往来，却与宾客书札，分他一半，疲精神，亵体统。满门车骑，则大浓，寻常寒喧，则大淡。若欲相业光明，必须痛除俗套。盖士风正，则宜有吐哺之周公。私谒多，则宜有谢客之司马。
滕达道为范文正公门客，文正奇其才，谓他日必能为帅，乃以将略授之。达道亦不辞，然任气使酒，颉颃公前，无所顾避。久之，犹遨游无度，侵夜归，必备酒。文正虽意不甚乐，终不禁也。一日伺其出，先坐书室中，荧然一灯，取《汉书》默读，意将以愧之。有顷，达道自外至，已大醉，见公长揖，曰：“读何书？”公曰：“《汉书》。”即举手攘袂曰：“高皇帝何如人也？”公微笑，徐引去。然爱之如故。陕西豪士刘易，多游边，喜谈兵。宝元、康定间，韩公宣抚五路，荐之，赐处士号。易善作诗，韩公为书石。或不可其意，则发怒洗去，魏公欣然再书不惮。狄青每燕设，易喜食苦马菜。不得之，即叫怒无礼。边城无之，狄为求于内郡。后每燕集，终日唯以此菜啗之。易不能堪，方设常馔。夫狄武襄出于口，不若范文正公出于诚。要之，驾驭英雄，为将相者如此，俱少不得。
宣和时，傅忠肃公察，为接伴使。时金人已渝盟，公至燕山，闻干离不入寇，或劝其毋遽行，公曰：“衔命而行，闻难而止。若君命何？”遂去不顾。陈忠肃公过庭，当金人再犯京师，议割两河，须大臣皆行。聂昌、耿南仲皆以事辞，公曰：“主忧臣辱，臣愿效死。”钦宗挥涕叹息，遣之。壮哉！两忠肃也。苟有闻二公之风者，则奉使渡海，必不捐印而还。遣勘出关，自当膏车而去。庶几所谓东西南北，惟上所使者欤？
杨升庵云：“大抵人自情中生，焉能无情？但不过甚而已。”宋儒云：“禅家有为绝欲之说者，欲之所以益炽也。道家有为忘情之说者，情之所以益荡也。圣贤但云寡欲养心，约情合中而已。”朱良矩尝云：“天之风月，地之花柳，与人之歌舞，无此不成三才。”戏语亦有理也。
靖安李少师，虽居贵位，不以威重隔物。与宾僚饮宴谈笑，曲尽布衣之欢，亦不记人过失。尝一日宴散，有人言：“昨饮大欢。”公曰：“今日言欢，则明前之不欢。无好恶，一不得言。”吕晦叔平章军国时，门下因语次，或曰：“嘉问败坏家法可惜。”公不答，客愧而退，一客少留，曰：“司空尚能容吕惠卿，何况族党。此人妄意迎合，可恶也。”公又不答。既归，子弟请问二客之言何如，公亦不答。夫大臣颦笑，所系不浅。宾客探听于外，仆隶窥伺于内。甚则子孙亲族，窥其议论之是非，意旨之好恶，以因缘为奸者。故藏垢纳瑕，特其一事。若器宇深沉，终身不见喜怒之色，尤宰相所当炼习也。岂特宰相，凡居要路者，皆当以李少师、吕晦叔为法。

[book_title]卷十
《宋史》云：“苏轼喜谐戏，程颐以礼法自持。轼谓程颐不近人情，每加玩侮，以至成隙，立党交章互诋。”《世说》：高座道人，在丞相坐，恒偃卧。见卞壸，肃然改容，曰：“彼是礼法人。”壸不贤于颐，而能以礼法使人见重。刘整恃才纵诞，服饰诡异，无所拘忌。尝行造人，遇蔡克在坐，整终席惭不自安。整不贤于东坡也，而能以礼法重人。此二事可以定程、苏两先生之是非矣。司马君实、章子厚二人冰炭不相入，子厚每以谑侮困君实。君实苦之，求助于苏公。公见子厚曰：“司马君实时望甚重。昔许靖以虚名无实，见鄙于蜀先主。法正曰：‘靖之浮誉，播流四海。若不加礼，必以贱贤为累。’先主纳之，乃以靖为司徒。许靖且不可慢，况君实乎？”公知处君实而不知处程先生，岂程先生疾公无礼法，亦无处公地耶？东坡与伊川，犹温峤之于卞壸也。《晋书》云：“温喜慢语，壸以礼法自居。”而二人各相得也。当时恨无以此告之者，告之则苏罢输攻，程弛墨守。
司马温公在洛下，与诸故老时游集，相约酒行、果实、食品皆不得过五，谓之真率会。子瞻在黄州，与邻里往还。子瞻既绝俸，而往还者亦多贫，自言有三养，曰安分以养福，宽胃以养气，省费以养财。叶石林云：“山居馔具不时得，吾又不能多饮，乃兼取二者而参行之。”戏以语客曰：“古者行宾客之礼，有燕有享，而享其杀也，施之各有宜。今邂逅而集者，用子瞻以当享。非时而特会者，用温公以当燕。遇所当用，必先举以告客。虽无不笑，然亦莫吾夺也。”近如吴越之俗，水陆餖飣，至客散而馔不止。使司马、东坡见之，当推案不食矣。
管宁、华歆锄菜见金，管挥锄，与瓦石不异。华捉而掷去之。时议以此定其优劣。浮屠师宗杲，宛陵人。法一，汴人。相与为友资，皆豪杰，负气好游，出入市里自若。已乃折节，同师蜀僧克勤。相与磨礱浸灌，至忘寝食。遇中原乱，同舟下汴，杲数视其笠。一怪之，伺杲起去，亟视笠中，杲有一金钗，取投水中。杲还，色颇动。一叱之曰：“吾期汝了生死，乃为一金动耶？吾已投之水矣。”杲起，整衣作礼曰：“兄真宗杲师也。”交益密，于戏！世多诋浮屠者，然今之士，有如一之能规其友者乎？藉有之，有如杲之能受者乎？且功名之事，亦菜中金、笠中钗也。世情扰扰，我不敢望以管宁。若回首风尘，豪杰自命，则华歆之掷，法一之投，尚可救得一半。
今边鄙多事，则苦兵不足；不足，则调客兵；客兵不驯，则又转思他募。兵愈多，而其性愈横而不可制。此不知驾驭客兵之头领耳。《献帝记》曰：“李傕时召羌胡数千人，先以御物缯彩与之，又许以宫人妇女，欲令攻郭汜。羌胡数来窥省门，曰：‘天子在中邪？李将军许我宫人美女，今皆安在？’帝患之，使贾诩为之方计。诩乃密呼羌胡大帅饮食之，许以封爵重宝，于是皆引去。今由此衰弱。”唐回纥还国，恃功恣睢，所过皆剽伤。州县供饩，不称辄杀人。李抱玉将馈劳，宾介无敢往。马燧自请丰办具，乃先赂其酋，与约得其旗章为信，犯令者得杀之。燧又取死囚给役左右，小违令，辄戮死。虏大骇，至出境无敢暴者。此二事可为驾驭客兵之法。
房太尉家无半臂。崔枢夫人，妇妾不许时世妆。刘丞相挚，家法俭素，闺门雍睦。凡冠巾衣服制度，自其先世以来，常守一法，不随时增损。故承平时，其子弟杂处士大夫间，望而知其为刘氏也。数十年来，衣冠诡异，虽故老达官，亦不免从俗，与市井谖浮略同，而不以为非，此何理耶？
常衮辞赐馔，时议以为衮自知不能，当辞位而不当辞禄。张文瓘在禁近，同列以堂馔丰余，欲少损。文瓘曰：“此天子所以重枢务，待贤才也。若不任职，当自引避，不宜节减，以自取名。”近年两宫三殿火灾，阁部而下，无不预捐一年俸者。有一大臣云：“本职去志已决，无俸可捐。”是为得体。
荀攸深密，有智防。自从太祖征伐，常谋暮帷幄，时人及子弟，莫知其所言。攸姑子辛韬，曾问攸说太祖取冀州时事，攸曰：“佐治为袁谭乞降，王师自往平之。吾何知焉？”自是韬及内外，莫敢复问军国事。晏公殊，既以道德文章佐佑东宫，真宗有所谘访，多以方寸小纸细书问之，由是参与机密。有所对，必以其稿进，示不泄。其后悉阅真宗阁中遗书，得公所进稿，类为八十卷，藏之禁中，人莫之见也。后世有秉揆大臣，弼赞兵谋，漏泄诏旨，以至为小臣所持，仰干廷威，削籍还里。语曰：“机不密，则祸随之。”其是谓欤？虽然，更有一说。昔郑絪为门下侍郎，朝廷以卢从史与王承宗有连，诏从史归潞。从史辞潞乏粮，请留军山东。李吉甫密谮絪漏言于从史，帝怒，坐浴堂殿，召学士李绛语其故，绛曰：“诚如是，罪当族。然谁以闻陛下？”帝曰：“吉甫为言。”绛曰：“絪任宰相，稍稍识名节，不当如犬彘枭獍，与奸臣外通。恐吉甫势轧内忌，造为丑辞。”帝良久曰：“吉甫几误我。”
刘静修曰：“天生此一世人，而一世事固能办也。”盖亦足乎己，而无待于外也。岭南多毒，而有金蛇、白药以治毒。湖南多气，而有姜、橘、茱萸以治气。鱼、鳖、螺，蚬，治湿气而生于水；麝香、羚羊，治石毒而生于山。盖不能有以胜彼之气，则不能生于其气之中。而物之于是气生者，夫固必使有用于是气也。犹朱子谓天将降乱，必生弭乱之人以拟其后。以此观之，世固无无用之人，人固无不可处之世也。无论上古，如我朝土木之变，则生于忠肃。宁藩之变，则生王文成。有是病，才有是药。有是乱，才有是人。如今亦不乏贤才，只是庸医多，不能拈着一味好药耳。
明皇开元初，资格未废之际，以苏颋之能，明皇欲大用，必问宰相：“有自工部侍郎而拜中书，其果宜乎？”宰相以为惟贤是用，何资之计。明皇乃敢从之。李元紘之才，公卿交荐，籍甚，明皇欲自天官侍郎擢拜尚书，斯未为骤进也。然宰相以其资薄，止拜侍郎。及其惑林甫之奸，欲相牛仙客，则自河湟使典擢班尚书，遂不复计资。而九龄虽惓惓尽忠，援故事而且不听矣。明皇即政之初，其资格虽毫厘必计；及其终也，虽颠倒不恤。岂非资格一废，彼固得以肆情而无忌耶？宋朝李定，以资浅入台事，宋敏求不奉诏，苏颂又不奉诏。盖资格已定，非特臣子无所容其攀缘，即人主不得恣其爱憎。故曰上有道揆，下有法守。虽然，亦非定论。丁文简公度，为学士累年，以元昊叛，仁宗因问：“用人守资格，与擢材能孰先？”丁言：“承平无事，则守资格。缓急有大事、大疑，则先材能。”此又可以救资格一定之弊。
苏峻渡江，司马流之守江滨，忽闻其至，当食，不知口处。人事真有尔者，流何足语此，彼但直畏怯耳。然庾亮本以召峻自任，乃以流当冲，其不亡何待。刘玄德是何等气宇人，与鲁肃议借荆州，忽闻震雷，遂失匕于地。凡此，皆气不足也。尝读陆游札子云：“臣伏读御制苏轼赞，有曰：‘手抉云汉，干造化机。气高天下，乃克之为。’呜呼，陛下之言，典谟也。轼死且九十年，学士大夫徒知尊诵其文，而未有知文之妙，在于气高天下者。今陛下独表而出之，岂惟轼死且不朽，所以遗学者顾不厚哉！然臣窃谓天下万事，皆当以气为主，轼特用之于文尔。赵普气盖诸国，故能成混一之功。寇准气吞丑虏，故能成却敌之功。范仲淹气压灵夏，故西讨而元昊款伏。狄青气慑岭海，故南征而智高殄灭。至于韩琦、富弼、文彦博之勋劳，唐玠、包拯、孔道辅之风节，大抵以气为主而已。盖气胜事则事举，气胜敌则敌服。勇者之斗，富者之博，非有他也，直以气胜之耳。故文章功业，皆以养气为第一义。”
贾淑性至险害，邑里患之。林宗遭母丧，淑来修吊。既而孙威直后至，见林宗受恶人吊，不进而去。林宗遽追谢曰：“贾子厚诚实凶德，然洗心向善，仲尼不逆互乡，故吾许其进也。”后淑感愧，终成善士。中常侍张让父死，归葬颍川。虽一郡毕至，而名士无往者，让耻之。陈实独吊焉。及诛党人，让以实故，多所矜宥。夫林宗受吊，感悟凶顽。太丘吊人，全活善类。故虺蛇革其毒性，鸱鸮怀以好音，只是看转旋手段何如耳。虽然，未造两先生手段，莫学带水拖泥，且防堕坑落堑。
昔道士侯道华喜读书，或问其意，答曰：“天上无凡俗神仙。”后果腾举而去。吕洞宾、陈抟、驾元、施肩吾皆本书生。近岁有谯定、雍孝闻、尹天民，亦皆以儒士得道。定今百二十余岁，故在青城山中采药。道人有见之者，读《易》尚不辍也。夫身作神仙，尚不废书。乃知住世出世，但少学问不得。不然，凡俗子胸中，数斛俗气，何时净耶？黄山谷云：“子弟诸病皆可医，惟俗不可医。”余谓不然，医俗病者，独有书耳。
陆游《上执政书》，云：“某小人，生无他长，不幸束发有文字之愚。自上世遗文，先秦古书，昼读夜思，开山破荒，以求圣贤致意处。虽才识浅暗，不能如古人迎见逆决，然譬于农夫之辨菽麦，盖亦专且久矣。原委如是，派别如是，机杼如是，边幅如是，自六经左氏离骚以来，历历分明，皆可指数，不附不绝，不诬不紊，正有出于奇，旧或以为新，横骛别驱，层出间见。每考观文词之变，见其雅正，则缨冠肃衽，如对王公大人。得其怪奇，则脱帽大叫，如鱼龙之陈前，枭卢之方胜也。”陆游又《上辛给事书》，云：“某闻前辈以文知人，非必钜篇大笔，苦心致力之词也。残章断稿，愤讥戏笑，所以娱忧而舒悲者，皆足知之。甚至于邮传之题咏，亲戚之书牍，军旅官府仓卒之间符檄书判，类皆可以洞见其人之心术才能，与夫平生穷达寿夭。前知逆决，毫芒不失，如对棋枰而指白黑，如观人面而见其目鼻，总不待思虑搜索而后得也，何其妙哉！故善观晁错者，不必待东市之诛，然后知其刻深之杀身。善观平津侯者，不必待淮南之谋，然后知其阿谀之易与。方发策决科时，其平生事业，已可望而知之矣。”由前言之，必如此方是诵读文字法。由后言之，必如此方是赏鉴文字法。
吕申公晦叔当国时，尝籍记人才已用未用姓名，事件当行已行条目，谓之掌记。闻之前辈云：“我朝杨文贞公士奇当国时，亦有手摺子，书知府已上名姓，怀之袖中，暇即展阅。”余尝谓秀才时，不可有帐簿，有则能俗人；治天下不可无帐簿，无则能失人。
御史胡紘，尝谒晦庵朱先生于建阳山中。先生饭以脱粟，紘怒其不近人情，物色经年，条其过失，与太常少卿沈继祖共诋文公十罪。林粟论先生时，其友人止之，谓：“朱待制当今圣贤，何仇而必欲痛诋。”林曰：“吾但见其面貌可憎。”此二事所谓其不善者恶之，于公何损。王文成公，少方太古处士一岁，而以闻道早，处士亦严之。其过钱塘也，处士出脱粟蔬簌，享文成为饱。明日报如处士，处士正色曰：“野人为野具固当，公彻侯也而野具，得无非人情耶？”文成礼谢之。陆放翁作司马温公《布被铭》云：“公孙丞相布被，人曰诈。司马丞相亦布被，人曰俭。”布被可能也，使人曰俭不曰诈，不能也。要知淡泊者，必为浓艳人所疑；检束者，必为放肆子所怒。君子不可以此处变节，亦不可不于此处进一浑融。曰太上，夫子温良恭俭让以得之。其次，黄叔度使人鄙吝尽消。
李琼娶妻有子，而移居母之室，夜常十余起。母每谕之，曰：‘汝年来筋力颇惫，盍求婢以给侍我，免汝之劳苦。”琼曰：“凡母之所欲，不亲经手，意如有失。”其母遂不之强。以是家人无敢怠惰。张用闻其至孝，因与之卜邻而居。熙宁初，有朝士集于相蓝之烧院，俄有一人末至，问之，则王元泽也。时荆公方有召命，众人问：“舍人不坚辞否？”泽言：“大人亦不敢不来，然未有一居处。”众言：“居处固不难得。”元泽曰：“不然，大人之意，乃欲与司马十二丈卜邻，以其修身齐家，事事可为子弟法也。”语曰：德不孤，心有邻。

        </div>
      </div>
    </div>
  </div>
</div>
<!--update:2025-08-30 09:47:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>