<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,卽位年,元年,二年,三年,四年,五年,六年,七年,八年,九年,十年,十一年,十二年,十三年,十四年,十五年,十六年,十七年,十八年,十九年,二十年,二十一年,二十二年,二十三年,二十四年(上）,二十四年(下）,二十五年,附录,朝鲜王朝实录【成宗实录】全文在线阅读,朝鲜王朝实录【成宗实录】全文在线下载,大玄古籍书库">
<meta name="description" content="朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[成宗实录]。李娎（1457年—1495年），即朝鲜成宗（조선。성종），朝鲜王朝的第九代君主（1469年—1495年在位），朝鲜世祖李瑈之孙，朝鲜德宗（懿敬世子）李暲之子，朝鲜睿宗李晄之侄，母为昭惠王后韩氏。李娎生于天顺元年七月三十日（1457年8月19日），出生一个多月后，父亲懿敬世子过世，世子之位由">
<title>朝鲜王朝实录【成宗实录】_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">朝鲜王朝实录【成宗实录】</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]5165111</span> <br/>
          说明： <span class="inputVal" id="bkdec">朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[成宗实录]。李娎（1457年—1495年），即朝鲜成宗（조선 성종），朝鲜王朝的第九代君主（1469年—1495年在位），朝鲜世祖李瑈之孙，朝鲜德宗（懿敬世子）李暲之子，朝鲜睿宗李晄之侄，母为昭惠王后韩氏。李娎生于天顺元年七月三十日（1457年8月19日），出生一个多月后，父亲懿敬世子过世，世子之位由叔父李晄承袭，李娎则被封为者山君。成化五年十一月二十八日（1469年12月31日），睿宗薨，因其长子早夭，次子年幼，李娎奉祖母贞熹王后之命，于当天即位于景福宫勤政门。起初由贞熹王后垂帘听政，成化十二年（1476年）亲政，在位期间颁行《经国大典》，大举起用士林势力，扩建了弘文馆，完善了司宪府、司谏院和弘文馆的“言论三司”制度，编修或刊行《国朝五礼仪》《东文选》《东国通鉴》《东国舆地胜览》等书籍，重视文治，崇儒抑佛，对外则两次越境征伐女真。在他的统治下，朝鲜国泰民安，因此他被誉为“太平圣君”。 弘治七年十二月二十四日（1495年1月20日），李娎薨于昌德宫大造殿，享年三十八岁。庙号成宗，谥号仁文宪武钦圣恭孝大王，明朝赐谥康靖，葬于宣陵。</span> <br/>
          封面： <span class="inputVal" id="bkimg">Z_6413.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]朝鲜王朝实录【成宗实录】
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]5165111
[book_dec]朝鲜李氏王朝的实录,又称《李朝实录》。记载李朝太祖始至哲宗止25代王472年间的历史,整个李氏王朝各代王中只缺少最后两代高宗、纯宗年间的部分。该书以编年史体例,分别各代王编修实录,汇集成书。此为朝鲜王朝实录[成宗实录]。李娎（1457年—1495年），即朝鲜成宗（조선 성종），朝鲜王朝的第九代君主（1469年—1495年在位），朝鲜世祖李瑈之孙，朝鲜德宗（懿敬世子）李暲之子，朝鲜睿宗李晄之侄，母为昭惠王后韩氏。李娎生于天顺元年七月三十日（1457年8月19日），出生一个多月后，父亲懿敬世子过世，世子之位由叔父李晄承袭，李娎则被封为者山君。成化五年十一月二十八日（1469年12月31日），睿宗薨，因其长子早夭，次子年幼，李娎奉祖母贞熹王后之命，于当天即位于景福宫勤政门。起初由贞熹王后垂帘听政，成化十二年（1476年）亲政，在位期间颁行《经国大典》，大举起用士林势力，扩建了弘文馆，完善了司宪府、司谏院和弘文馆的“言论三司”制度，编修或刊行《国朝五礼仪》《东文选》《东国通鉴》《东国舆地胜览》等书籍，重视文治，崇儒抑佛，对外则两次越境征伐女真。在他的统治下，朝鲜国泰民安，因此他被誉为“太平圣君”。 弘治七年十二月二十四日（1495年1月20日），李娎薨于昌德宫大造殿，享年三十八岁。庙号成宗，谥号仁文宪武钦圣恭孝大王，明朝赐谥康靖，葬于宣陵。
[book_img]Z_6413.jpg


[book_title]總序
成宗康靖大王實錄
○成宗康靖仁文憲武欽聖恭孝大王諱，德宗第二子也。母仁粹大王大妃韓氏，左議政西原府院君確之女。天順元年丁丑七月三十日辛卯，誕王于東邸。是年九月，德宗薨，世祖育王于宮中。王天姿岐嶷，氣度異常，世祖奇愛之。辛巳正月，封者山君。王嘗與母兄月山君婷，在宮中廡下讀書，適有迅雷，小宦在側震死，侍者無不顚仆失氣，王略無懼色，言動自若，人皆異之。

[book_title]卽位年
十一月
11月28日
○二十八日戊申，王卽位于景福宮。是日，睿宗大漸，高靈君申叔舟、上黨君韓明澮、綾城君具致寬、寧城君崔恒、領議政洪允成、昌寧君曺錫文、左議政尹子雲、右議政金國光集思政殿門外。辰時，睿宗薨，太妃令內官安仲敬，出召申叔舟及都承旨權瑊以入。俄而叔舟等出，與諸院相及承旨李克增、尹繼謙、韓繼純、鄭孝常、李崇元議，令兵曹勒諸衛，謹守內外門及應宿衛之所。入直都摠管盧思愼，亦承召而至。叔舟語瑊曰：「國家事至此，喪主宜早稟定。」使河城君鄭顯祖，啓大妃曰：「當先定喪主大事，不可因中使轉啓，請親稟。」顯祖入啓，承敎往復者數四。久之，大妃御康寧殿東便室，召叔舟等及權瑊入。大妃哀泣良久，命顯祖及瑊，遍問諸相曰：「誰可主喪者？」叔舟等同辭啓曰：「此非臣等所敢議。願聞敎旨。」大妃曰：「元子方在襁褓，月山君素有疾病。者山君年雖幼，世祖每稱其器度，至比之太祖，令主喪何如？」叔舟等對曰：「允當。」議遂定。大妃嗚咽不自勝，叔舟進曰：「國家厄運至此，無如之何。願以宗社爲念，少抑至情，善調護嗣君，以保基業。」又啓曰：「臣等請無出外，留思政殿後庭，議諸事。」遂就後庭。叔舟與崔恒同撰敎書，又欲遣衛士迎者山君，未及啓而者山君已承召入內矣。遂遣承旨韓繼純，率內官三人、兼司僕十人及烏杖差備人，迎者山君夫人韓氏于其第。叔舟等請大妃同聽政，大妃傳曰：「以予薄祐，遭此鞠凶，欲就別宮自養。且予不解文字，難於聽斷。嗣君母粹嬪解文，又識事理，可以當之。」叔舟等曰：「一國臣民之望如此，願勉從。」太妃讓至再三，叔舟等固請之，仍進狀曰：
臣等竊惟，國家逢天之戚，禍患相仍，世祖大王不永享年。今又大行大王遽捐萬機，嗣緖幼沖，一國臣民遑遑，罔知攸濟。伏惟慈聖王大妃殿下，少抑哀情，永惟宗社之重，上念故典，下循輿情，凡軍國機務，同聽裁斷，以竢嗣君能自攬摠還政，不勝幸甚。
大妃許之，傳曰：「今國家多事，用度浩繁，喪葬諸需，不必用唐物。其以我國易備之物代之。」院相等啓曰：「令東、南、西所入直衛將，各隨其方，守宮城諸門。」傳曰：「可。」未時，擧哀，宗親、文武百官就勤政殿庭哭臨。大妃下敎書曰：
嗚呼！皇天不弔，降割我家。世祖大王享年不永，嗣王哀毁成疾，遽至弗興，禍患相仍，痛悼可言？予念大位不可暫曠，嗣王之子，方在襁褓，且素嬰疾。世祖嫡孫，只有懿敬世子之子二人：月山君婷，自幼多病；其母弟者山君娎，岐嶷夙成，世祖每稱資質器度特異於常，至比我太祖。今年漸長成，學問日就，可付大事。乃與大臣議之，大臣同辭以爲：「允符輿望。」爰命娎嗣位。感念存沒，無以爲懷。惟爾大小臣僚，悉體予意，畢力夾輔。嗚呼痛哉！
百官出，諸院相議啓曰：「嗣君成服後卽位例也，今則不可如是，宜先卽位，以定人心。」大妃傳曰：「可。」申時，上具冕服，御勤政門卽位。文武百官具朝服，行賀禮。乃下敎書曰：
惟我國家誕膺景命，列聖相承，不弔昊天，世祖大王遽厭萬機，大行大王哀毁成疾，遂至賓天。太妃慈聖欽仁景德宣烈明順元淑徽愼惠懿殿下命予纉緖，固辭不獲，遂卽大位。尊慈聖王大妃爲大王大妃，大行王妃爲王大妃。玆當嗣服之初，宜布寬大之恩。自今十一月二十八日昧爽以前，除謀反大逆、謀叛、子孫謀殺歐罵祖父母、父母、妻妾謀殺夫、奴婢謀殺主、蠱毒、魘魅、謀故殺人，但犯强盜外，已發覺、未發覺，已結正、未結正，咸宥除之。敢以宥旨前事，相告言者，以其罪罪之。在官者各加一階，收職牒者還給，徒流付處定屬者，辨輕重放釋。予以沖眇，嬛嬛在疚，罔知攸濟。惟爾大小臣僚，協心同力，以輔予不逮，使無忝我祖宗，永保我社稷。
○以右贊成盧思愼、戶曹判書徐居正、知中樞府事金吉通爲殯殿都監提調。
○以文原君柳泗爲守陵官，內官金潔爲侍陵內侍，玉山君躋爲代奠官。
○以右參贊洪應爲告訃請諡使，信川君康袞爲請承襲使。
○告哀于宗廟、永寧殿、永昌殿、社稷。
○告卽位于宗廟、永寧殿、永昌殿、社稷。
○大王大妃傳曰：「大行七七日間，設法席三次，其聽西平君韓繼禧言，行之。」
○夕上食。百官就思政殿門外東、西庭，哭臨奉慰如儀。自此，凡哭臨皆有奉慰。
○傳曰：「今方紛擾，宮城門及諸差備門把守，宜加嚴謹。」申叔舟等啓曰：「宮城門衛將已守，請令宣傳官同守，又令宣傳官守差備門。」傳曰：「可。」
○是夜，諸承旨、院相會宿。
○禮曹啓：「大行大王喪葬諸事，請依世祖大王例施行。」從之。
11月29日
○己酉，都承旨權瑊議于諸院相曰：「儀度未定，故前夕上食，主上不詣殯殿。今日宜何如？」高靈君申叔舟曰：「成服前，本無禮度。且主上年幼，時又寒甚，擧動實難。只於朝、夕上食，就殿側俯伏何如？」瑊以啓，傳曰：「主上豈得盡成禮乎？或間日，或日一度詣殯殿，可也。」
○傳曰：「今請承襲，以都承旨權瑊爲使，何如？」叔舟等曰：「允當。」乃以瑊代洪應爲使。瑊啓曰：「請以宋文琳爲告訃請諡使。」從之。
○下書全羅道捕盜主將朴仲善曰：「捕盜事交付于本道節度使，卿其亟還。」時，全羅道有劇盜，成群剽掠，仲善受命往捕，至是召還。
○傳曰：「今國家經費不貲，殯殿、國葬、山陵都監提調、郞廳，比舊例減數擬望。」
○巽時，沐浴，襲；午時，小斂。禮曹兼判書申叔舟、判書金謙光及殯殿都監提調、郞廳、承旨等入紫薇堂，審諸事。襲、小斂，皆設奠。百官就思政殿門外東、西庭，陪祭如儀。
○禮曹啓曰：「野人來朝者，如未登途，令節度使，待卒哭後，上送何如？」傳曰：「其云未登途者，在本土乎？已到我境乎？」申叔舟對曰：「此乃兀良哈居城底者耳。」傳曰：「居近境者則可矣。若遠地野人，已到我境，不得來朝，無乃失望乎？」叔舟曰：「彼固知我有國恤，雖遠處人，勿令來朝無妨也。」從之。
○刑曹錄蒙宥人以啓，傳曰：「赦宥，世祖嘗愼重之，院相等其更看詳施行。」
○傳旨禮曹曰：「天安郡夫人韓氏，稱王妃。」
○司饔院請給中宮薛里、飯監、各色掌宣飯，傳曰：「今經費不貲，大殿差備人可兼中宮事，況天使早晩當來，事亦多矣。中宮差備人，姑勿別設，何如？其問院相等。」院相及司饔院提調同議以啓曰：「允當。」
○院相等啓曰：「告訃、請諡、請承襲文書，請令承文院提調，會承政院，同議磨勘。」傳曰：「可。」又啓曰：「今承襲使之行，將人情物件，贈翰林學士陳鑑，何如？」傳曰：「陳鑑，昔年天使也。其他天使，亦皆有贈耶？」叔舟等對曰：「如陳鑑可贈，故啓耳。」傳曰：「可。」又啓曰：「權瑊之行，甚迫。給衣服、盤纏、食物，何如？」傳曰：「可。」
○院相等啓曰：「今戶曹多事，判書徐居正，以殯殿都監提調，常在闕內，請設兼判書。」傳曰：「可。」乃以綾城君具致寬爲之。
○大王大妃傳曰：「今中宮金銀器皿，雖不新造，本宮來者可用也。殯殿金銀器皿，亦不必造。予所有者多，可分用也。」
○大王大妃傳曰：「予及王大妃、中宮、粹嬪宮供進蠟燭，限卒哭除之。」
○命減省闕內諸處炭、燒木。又令該司，錄壽成、慈壽、寧壽、德壽四宮供上物數以啓，將減省也。
○殯殿都監啓曰：「忠順堂狹窄，今成殯，權從天地方位，南首何如？」傳曰：「可。」
○傳于禮曹曰：「元子，可改稱王子。」卽大行王子也。
○百官朝晡，哭臨如儀。
○是夜，諸院相、承旨會宿。
十二月
12月1日
○朔庚戌，百官分詣永昌殿陪祭，思政殿門外哭臨。
○院相申叔舟、韓明澮、具致寬、崔恒、洪允成、曺錫文、金礩、尹子雲、金國光及承旨等詣賓廳啓曰：「昨日斂襲時，見大行王玉體已變，薨逝纔二日，乃如此，是必彌留已久，而外人未及知也。若及知之，藥餌、祈禱等事，臣等當盡心力爲之。如是而至於大故則已矣，今不能爾，臣子痛恨，可勝言哉？許世子止不嘗藥，而孔子以弑父當之。且令和御藥封題有誤者，律卽重條。世祖朝政丞姜孟卿病卒，以醫不能療而罪之。臣子尙然，況君父乎？且君上病勢，外人雖不得與知，大妃殿不可不知，而不以啓可乎？請鞫內醫、內侍，罪之。」大王大妃傳曰：「大行嘗患足疾。病間，必朝我日三；若疾發，使人問安不輟。予豈意至是耶？世祖嘗曰：『有小疾，不可使外人知之。』故時遇小疾，不使外人知者，屢矣。且大行，但進酒而已，未得進膳，前數旬間，予聞其弗豫，意謂微痾也，豈意遽至大故耶？且內醫等，亦嘗啓病勢於我，何可罪也？」叔舟等曰：「世祖通曉醫方，用藥無假於醫，違豫時，命大臣入宿者，意有在焉。權攅等入侍于內，知大行王病勢彌留，當啓于大妃殿，且令臣等知之，使經驗老醫入侍，則或有治效，而今不然。攅等之罪，不可不治。」傳曰：「大行王足疾，應灸治，而且憚之。權攅雖侍坐，診脈不可得焉，知病候耶？予旣傷心，而又使無辜受罪，天其謂我何？」
○傳曰：「國家庶務，予焉得知？高靈、上黨、綾城，歷仕累朝，國家事無不知之，其同議，善爲之。」叔舟等曰：「臣等敢不盡心？」
○巽時，大設奠，百官陪祭、哭臨如儀。
○傳曰：「都城人誘引番上軍士于其家，以要財利，其弊不貲。先王朝設軍營四處，爲軍士寄寓之所，除其弊。然時方寒冱，當聽其便，不可勒令留住。其令兵曹，曉諭此意。」
○大王大妃傳曰：「世祖朝特置諸曹兼判書，大行欲自摠攬，故除之。今嗣王幼沖，兼判書不可無也。其以韓明澮兼判兵曹，韓繼美兼判吏曹。」
○傳曰：「王子、公主避接處，令軍士二十五名直宿。」
○以高靈君申叔舟、領議政洪允成、河城君鄭顯祖、戶曹判書徐居正、中樞府同知事金㻶爲國葬都監提調，以昌寧君曺錫文、淸川君韓伯倫、右議政金國光、進禮君衡、行護軍韓致亨爲山陵都監提調。
○諭平安東道節度使李從生、西道節度使李鐵堅曰：「請承襲使權瑊、告訃請諡使宋文琳赴京時護送軍，勿論當下番，擇甲士、正兵、壯實者三百名，整齊糧仗，依前例，守令、軍官中擇定將帥二人，分領入送。回還時，亦預定五百名，令將帥三人率赴。」
○向化中樞浪將家老，曾以毆曳禮曹郞官，囚義禁府。至是，傳曰：「將家老放遣，何如？」申叔舟等曰：「此人橫逆太甚，漸不可長。宜加懲戒，請收告身。」傳曰：「可。」
○晡，百官哭臨。
12月2日
○辛亥，傳曰：「章順嬪、懿敬世子、粹嬪稱號，令春秋館，考古制以啓。」
○禮曹啓：「今次請承襲方物，依世祖請承襲時例。御前，黃細苧布二十匹、白細苧布二十匹、黑細麻布五十匹、龍文簾席四張、黃花席十張、滿花席十張、滿花方席十張、雜彩花席十張、石燈盞四事、雜色馬二十匹；皇太后、中宮，各紅細苧布十匹、白細苧布十匹、黑細麻布二十匹、鳳文簾席二張、滿花席八張、雜彩花席八張，封進何如？」從之。
○賜請承襲使權瑊，黑氈笠沈束香纓子具一、鴉靑匹段貂皮耳掩一、鴉靑匹段貂皮耳掩幷毛冠一、貂鼠皮毛冠一、鴉靑匹段裌圓領一、貂皮匹段虛胸一、灰色紬狐皮襖子一、紬襦裹肚一、紬衫兒二、灰色紬襦搭胡一、灰色紬襦帖裏一、狐皮裏白鹿皮靴氈精黑斜皮套鞋具一、馬皮油靴氈精油套鞋具一、豆錫粧飾三、幷刀子一、別人情笠帽一百箇、小燭二十柄、單刀子三十部、扇子五十把、邊兒寢席十張、人蔘三十觔、表紙三卷、白厚擣鍊紙五卷、白注紙五十卷、冊紙五十卷、十一升黑麻布四十匹、十一升白苧布二十五匹、雀舌茶一斗、藿三百觔、茶食二角、大桂二角、貂皮二十張、無心筆一百柄、油烟墨十笏。告訃請諡使宋文琳，亦賜之有差。
○朝晡，百官哭臨。
12月3日
○壬子，朝，百官哭臨。
○巽時，奉梓宮，殯于忠順堂設奠，百官陪祭、哭臨如儀。
○大王大妃出示大行王御書小紙于院相，其書曰：「睿我主上殿光聖惠仁王妃。」仍傳曰：「大行嘗言：『我百歲後，當以睿爲號。』且遺敎云：『中宮不可不加徽號也。』故今以此示卿等。亦有御書『諡號睿宗』四字，今未搜得爾。」
○傳曰：「永昌殿，凡干祀事，大行意謂，寧失於厚，故或有過當事。今不可一依此例，其考世宗時事，爲之。」
○司憲府掌令朴崇質來啓曰：「大行王遘疾，金尙珍、權攢自初入侍，病幾彌留，而尙珍等不使外人知之，不謹進藥，遂至大故。請治其罪。」傳曰：「大行嘗患足病，將灸治，醫曰：『兩足，當竝灸之。』大行曰：『不病之足，何必竝灸？』醫又請服藥，大行固拒之。攢等實無罪也。」崇質又啓曰：「今赴京行次，以堂上官黃中、張有誠爲通事，古無是例。又以金湘爲書狀官，書狀官例以監察差之。湘非監察，請竝改差。」傳曰：「政丞赴京，則雖非監察，亦差書狀官。今告訃、請承襲，事甚重大，與政丞之行何異？」
○司諫院正言丁克仁來啓曰：「柳泗前爲全羅道節度使，以罪免，秩亦卑，今爲守陵官，不副人望。請改差。」傳曰：「爾言當矣。然業已爲之，不可改也。」
○傳于戶曹曰：「王子供給保母、侍婢等宣飯及例賜之物，依大君例施行。」
○院相等啓曰：「院相不必全數坐政院，請每日二人輪坐，至卒哭而止。」傳曰：「可。」
○院相等請罷衛將、宣傳官守門，傳曰：「可。」
○行夕奠。百官陪祭、哭臨如儀。
12月4日
○癸丑，司憲府大司憲李克墩等請治權攢、金尙珍等罪，又請改金湘書狀官，不聽。克墩等又啓曰：「張有誠、黃中，皆堂上官，天使接待時，爲御前通事，中國人有知者。且黃中每赴京，專事買賣，庸鄙人也。竝不可差遣。」傳曰：「勿遣張有誠。」
○大王大妃傳于院相曰：「比聞米價踊貴，綿布一匹直四五斗。又聞自號牌、軍籍之法立，民漸貧困。昔予從世祖行幸，見人上書泣訴者，皆言號牌、軍籍不便。民之厭苦至此，何益於國乎？嘗聞號牌之法，太宗行之，未幾而罷。大行嘗知其弊，欲廢之，而重改父王之法，未果耳。世祖嘗語大行曰：『予所爲與創業無異，故多有更張。汝則試其便否，或沿或革，如世宗之守成，可也。』號牌、軍籍二法，予欲革之，於卿等意，何如？」當直院相韓明澮、崔恒啓曰：「請召六曹判書以上議之。」卽命召六曹判書以上及都摠管等，會賓廳議之。河東君鄭麟趾、蓬原君鄭昌孫、高靈君申叔舟、上黨君韓明澮、綾城君具致寬、寧城君崔恒、領議政洪允成、昌寧君曺錫文、南陽君洪達孫、左議政尹子雲、淸川君韓伯倫、知事尹士昕、左贊成韓繼美、刑曹判書姜希孟、左參贊任元濬、戶曹判書徐居正、信川君康袞、居昌君愼承善、同知事韓致亨等議：「初立號牌之法，欲知良賤人口之數，今旣大槪知數，雖無號牌，何損？且身死者無一還牌，必有無牌者代佩之，以售其姦。由是犯法者多，革之爲便。」上洛君金礩、右議政金國光、右贊成盧思愼、兵曹判書李克培、右參贊洪應、工曹判書梁誠之、禮曹判書金謙光等議：「號牌，姑仍舊爲便。」麟趾、昌孫、叔舟、明澮、致寬、恒、允成、錫文、達孫、礩、子雲、伯倫、士昕、繼美、思愼、希孟、元濬、應、居正、謙光、袞、承善、致亨議：「自軍籍作保之後，凡民戶雇食者皆逃散，戶主奉足，亦相陵虐，軍額似加於前，而騎、步劣弱甚於舊時。且番上之數，倍多京中，市價踊貴，實由於此。世祖初設是法，欲知一國丁數後，量定軍額。今令兵曹，詳考舊時軍數，以定其額；其番上之法亦酌定，以均勞逸，何如？」國光、克培議：「立法未久，不宜遽革。但軍士給保，勿竝計田地、雇工。忠順衛正兵分爲六番，其餘仍舊，何如？」誠之意：「軍籍不可停罷。但使三丁爲一保，罷以田準丁之法。又父子隣里完聚作保，使不遠離，試其才優者爲戶主，量定額數，分爲八番，二朔相遞，何如？」傳曰：「予更商量施行。」
○內出書曰：「今後，勿用圓杖。」仍傳旨刑曹曰：「大行王，以中外盜賊盛行，雖見捕獲，諱情不服，故特用圓杖。務要得情，以懲奸暴，今盜賊稍息，又當國恤，慮有冤枉，姑停圓杖。如或不悛，當以法外大懲。其告諭中外。」
○大王大妃傳曰：「大殿乳母，每年賜米外，衣纏及例賜物，依奉保夫人例給之。」
○行朝、夕奠，百官哭臨如儀。自此至發引，皆有朝、夕奠。
12月5日
○甲寅，辰時，上詣殯殿，率百官成服，設奠如儀。
○設初齋于津寬寺。
○司憲府大司憲李克墩等、司諫院司諫曺幹等請治權攢、金尙珍之罪，不聽。克墩等更啓曰：「臣等聞世宗升遐，醫員邊漢山、盧仲禮、全循義等皆收職牒，屬典醫監書員，爲其事重也。權攢等不可不治罪也。」又不聽。
○正朝使吳伯昌到遼東，馳啓聞見事目曰：「外郞李榮言：『新設長墻居置內五堡：一曰靉陽，距汝國昌城一日餘程，登我烟臺，可遙望汝國烟臺；二曰鹻陽；三曰淸河；四曰馬根單；五曰東州，自撫順口子至審陽而止。兩堡相距，或百里，或八九十里。且靉陽堡要害之地，而距遼東幾至七日程，故摠兵大人常鎭守，其餘諸堡，不甚相遠，故一大人兼管二堡。』」
○命改定軍籍。
○初，《世祖大王實錄》分六房修撰，至是命罷三房。
12月6日
○乙卯，命河城君鄭顯祖、行護軍李封、右副承旨鄭孝常及內官金孝江，考閱先朝收納陰陽地理書，擇秘密可用者入內，餘竝還主。仍傳曰：「宗親蓄陰陽書，推算星命，何用爲？其所納書內，如《婚元》、《假令》、《選要》等書，婚嫁擇日所須外，他書竝勿還。」
○命密城君琛、永順君溥、河東君鄭麟趾、綾城趾具致寬、左參贊任元濬、戶曹判書徐居正，相營陵地。
○傳旨議政府曰：「號牌之法，欲知良賤人口之數。今旣大槪知數，且行之十餘年，死者亦多，而無一還牌，是必無牌者轉相借帶。因此奸詐滋，而刑罰煩，民甚病焉。是豈立法本意乎？念惟初服，先王之法，不可遽革，然用法失宜，弊旣若玆，不護已罷之。其令曉諭中外。」
○平安道觀察使魚世謙馳啓：「本道諸司奴婢貧窮者，因今年失農，其身貢未易備納，請依前例，減半收之。」戶曹據此啓：「諸司奴婢之貢，曾已定數，錄于貢案，不可輕改，仍舊何如？」承政院議啓曰：「此道連年失農，民貧尤甚，請依觀察使所啓。」從之。
12月7日
○丙辰，兀良哈都萬戶劉阿赤介等八人、女眞僉知金之下里等九人，來獻土宜。
○賜請承襲使權瑊，弓矢及草綠紬襦帖裏一、囊子一、三合爐口一、石湯罐一、毛馬粧一部、備雨諸緣；告訃請諡使宋文琳，弓矢及紫紬襦搭胡一、石湯罐一、毛馬粧一部、備雨諸緣。仍傳曰：「前例賜物甚厚，今國家多事，前日之賜少，故今又賜之。」
12月8日
○丁巳，日本國九州都元帥源敎直遣人，來獻土宜。
○對馬州太守宗貞國特遣井皮孔古羅等，來獻土宜。
○傳曰：「諸院相令帶領經筵，輪日入侍。」
○傳曰：「比聞平安道失農，令今去點馬別監，兼審農事，何如？」申叔舟等啓曰：「點馬金學起，非諳練朝官，請擇遣別人。」傳曰：「本道失農別遣，無乃有弊乎？」叔舟等曰：「本道，非但失農，頃者江邊人民，胥動浮言以爲：『國家將築城，內地徙居之。』廢棄農事。今不可不遣人曉諭。本道宥旨別監金益齡，諳練朝士也。若欲擇遣，無逾於此。」傳曰：「其作事目，送于益齡。」
○申叔舟啓曰：「大王大妃聽政，都城臣庶已知之。外方則或有不知者，請諭中外。」傳曰：「可。」
○傳于承政院曰：「橫看內各殿有名日供上可減之物，付標以下，其議施行。」申叔舟啓曰：「名日有供上，從俗例事也。民間亦稱名日，相饋遺。供上不可減也。」再三請之，乃從之。
○大王大妃傳于吏曹兼判書韓繼美曰：「世祖明知臣下賢否，故用人皆當。雖或用族屬，各隨其才而任之，故無廢事。大行王則不然，無一人以戚里得官者。予今聽政，卿勿以族親不當用者薦之。」
12月9日
○戊午，命吏、兵曹，下政。司憲府掌令朴崇質來啓曰：「國恤二十七日內，下政無例。今無緊急除授而下政，恐不可。」傳于院相曰：「何如？」洪允成、尹子雲對曰：「太監鄭同繼後子孝智，今赴京，當授職遣之，故不得已有政也。」傳曰：「以此語崇質，今政只除鄭孝智職。」
○上將御經筵，高靈君申叔舟作事目以啓：「一，進講《論語》。一，朝講，音、釋各三遍後，上讀音釋各一遍；晝講，上讀朝授音、釋各一遍。一，朝講，當直院相二人，經筵堂上一人，郞廳二人，承旨一人，臺諫各一人，史官一人；晝講，承旨一人，經筵郞廳一人，史官一人，入侍宮中，常讀音二十遍，釋十遍。」大王大妃問曰：「卒哭前備禮爲難，侍講者無乃太多乎？」院相議啓曰：「講除臺諫及經筵郞廳一人，何如？」傳曰：「可。」
○傳旨議政府曰：「予以幼沖，叨承大業，罔知攸濟。凡軍國機務，仰承大王大妃裁斷乃行。其曉諭中外。」
○傳旨禮曹曰：「平安道失農尤甚，民生可慮。其權除望前後進上。」
○下書平安道宥旨別監金益齡曰：
同封事目看審措置。一，道內人民飢困與否審檢。一，民間備荒，守令救荒勤慢竝審。一，江邊居民，今年爲浮言所動以爲：「將移內地。」不事耕種失業者多。今語之曰：「國家特遣朝官，存問賑給，汝等宜各安業，如有疾苦，各陳所懷。」一，人民流移與否及明年穀種足否訪問。
○下書諸道觀察使曰：
前者，《周南逸士記》、《志公記》、《表訓天詞》、《三聖密記》、《道證記》、《智異聖母》《河少良訓》，文泰、王居仁、薛業三人記一百餘卷，《壺中錄》、《地華錄》、《明鏡數》及凡干天文、地理、陰陽諸書，無遺搜覓上送事，曾已下諭。上項《明鏡數》以上九冊、《太一金鏡式道詵讖記》，依前諭上送，餘書勿更收納，其已收者還給。
○兀良哈同知中樞林時乙豆等十人來獻土宜。
○禮曹啓：「來庚寅年正朝，在卒哭前。諸道賀箋及方物，勿陳闕庭，錄數啓聞，議政府進上表裏、鞍馬，依例進之，何如？」傳曰：「可。」
12月10日
○己未，永昌殿殯殿行臘祭，百官分半陪祭。
○司憲府掌令朴崇質、司諫院正言丁克仁等來啓曰：「卒哭前上不視事，臺諫無進見之。時今於經筵亦不許入侍，雖欲進言無由，請入侍。」傳曰：「可。」
○兵曹啓：「今番上軍士，曾因鍊才未畢，十月都目應受職者，未及下批，遭國恤。若待二十七日後下批，則軍士來正月初一日遞番者，爲受祿，久留有弊。請應受職者姑給祿，待二十七日後，下批。」從之。
○先是，命議復立其人便否。院相申叔舟、韓明澮、崔恒、洪允成、曺錫文、金礩、金國光議：「今革其人，而責諸邑貢燒木及炬，未及上納，則國用必乏。姑復立，何如？」大王大妃傳曰：「大行所立之法，予可革也；其人，世祖所革，無大利害，而今遽復之，無乃不可乎？」叔舟等曰：「臣等亦非欲變法，今有國恤，明年則天使又來，用度甚廣，司宰、繕工兩司，奴婢數少，若無其人，則炭燒木進排，極難。過明年後，依《大典》，革之非晩也。」傳曰：「國家多事，其人姑仍舊，勿革。」
○傳曰：「初設兼宣傳官，欲今行幸時侍衛也。今無行幸，罷之何如？」院相等議啓曰：「以實官分三番入直，兼官勿入直，只於行幸時侍衛爲便。」傳曰：「可。」
○先是，倭中樞平茂續，自對馬島來，推刷二浦居倭，遣兵曹佐郞金利貞慰之。至是，利貞馳啓曰：「臣到昌寧縣，見平茂續，設慰宴。茂續言曰：『三浦恒居倭人，已推刷錄籍，今欲上京，啓稟施行。其舊籍外新現者百餘人，而三浦中，薺浦尤多。』又言曰：『小二殿今發兵，復舊土博可大，對馬島主從行，分本島軍爲三番，每番七千人，相遞防護，以故未還本島。因此，年例船隻，不得來矣。』又言曰：『島主命我，檢察三浦汎濫者，故我今來此，而我子弟從島主于軍中。』又言曰：『日本國王無子，養其姪爲子，將傳其位。其後側室有子，乃欲廢養子而立其子，諸大人以爲不可，遂擧兵相攻。國王命小二殿，復舊土，使助己，諸大人被圍糧盡自滅，其養子已爲國王所擒。』又熊川縣監李拱語臣曰：『平茂續托以推刷，淹留三浦，私造船隻，三浦倭人憚於刷還，欲悅茂續，競來服役。』」
○密城君琛、綾城君具致寬往高陽，審定山陵之地于懿墓之北，乃命曾經政丞等更審。
12月11日
○庚申，大內有疫氣，因禁忌，殯殿朝、夕奠，不用酒、油蜜果，代以餠。侍殯內官等不哭，不着衰衣。傳曰：「宗親有父子兄弟俱掌兵者，無乃不可乎？」院相金礩、金國光對曰：「非惟宗親，凡人之親屬，有相避而同掌兵者，皆改差爲便。」申叔舟、韓明澮、具致寬又啓曰：「舊例，兼都摠管者，拜議政，則皆遞差。今議政二人，兼都摠管，權柄太重。請皆遞之。」傳曰：「可。」
○申禮部大行大王行狀，例當書字。院相申叔舟啓曰：「大行大王字平之，與世祖大王字粹之，同有之字，未便。請改之爲甫。」傳曰：「可。」禮曹啓：「《儀禮》，聘君薨歸，復命于殯。今聖節使尹岑、正朝使吳伯昌之還，依此禮，復命于殯殿。」從之。
○請承襲使權瑊、告訃請諡使宋文琳等如京師，百官以白衣、烏紗帽、黑角帶，就勤政殿庭，拜表，送至慕華館。其告訃表曰：
朝鮮國權署國事臣諱言。臣叔父先國王臣諱，於成化五年十一月二十八日薨逝。伏以自緣薄祚，奄罹大憂，靡堪煢疚之懷，敢伸訃告之禮，謹奉表訃奏以聞。
請諡表曰：
朝鮮國權署國事臣諱言。臣叔父先國王臣諱諡號，禮當陳請，伏望聖慈兪允者。伏以賜諡易名，惟帝王之大典；告終請命，實臣子之至情。敢煩籲呼，冞增惶懼。竊念先臣諱，祗承睿眷，嗣守敝邦，遵侯度而小心，常勵忠節；遭家閔而在疚，奄辭昌辰。載稽前規，顒望殊號。伏望皇帝陛下諒顯親之懇；垂恤孤之仁，遂令貞魂，獲紆異渥。臣謹當之屛之翰，永保箕封，曰壽曰康，恒申華祝。
其請承襲奏曰：
臣叔父王臣諱病革，以嗣子年幼且病，令臣諱爲後，權襲軍國句當，乃於成化五年十一月二十八日薨逝。陪臣等願依先臣遺囑，臣諱不獲已權守東藩，兢惶罔措。
○議政府請承襲，申報禮部。其文曰：
敬奉先國王遺敎曰：「予以庸劣，叨承皇上景命，守祖宗之業，每以不克負荷爲懼，今乃遘疾，日以羸憊，藥餌無效，殆將不起。恐墜皇上付畀之重，祖父傳係之緖。念惟一子，年甫四歲，且患風疾，不堪爲嗣。先父惠莊王嫡子，只我兄弟二人，故世子諱，不幸早世。其子亦只二人：長，月山君婷，多病氣弱；其弟，者山君諱，氣度夙成，孝悌好學，可付後事。具由稟我母妃，亦見聽許，其令權署國務。」乃於成化五年十一月二十八日薨折。陪臣等敬奉遺敎，奉者山君諱，權署軍國句當，理宜申達。
○參奉金自均妻，鎭撫尹洪之女也。自均與妻反目，每加詈辱。洪怒，率奴婢，到自均家，捽自均頭髮曳地，盡奪資財，强責棄妻文。自均憤怒，書之曰：「予不棄人，人自棄之。」司憲府推鞫，照律啓曰：「自均、尹洪罪狀，累經大赦。然夫婦，人倫之本，而自均等所爲如此，亂常莫甚。若論以赦前，全釋不治，則薄行之徒，無以懲艾。請皆罷黜。自均之妻，別無可去之罪，付與自均，復合何如？」命勿罪，只許復合。
12月12日
○辛酉，高靈君申叔舟、上黨君韓明澮，更審懿墓北山陵地，來復命。命河東君鄭麟趾、領議政洪允成、上洛君金礩、右議政金國光，同密城君琛、永順君溥，更審之。允成等往審還啓曰：「此地無可疑也。」麟趾獨後至，啓曰：「此山，靑龍高，白虎低，不甚合用。但取近京而已。」傳曰：「從群議可也。」遂定赴山陵日期。
○傳曰：「京外官應相避者，可依法改正。」
○傳曰：「今後，闕門初昏竝閉。注書、都摠府郞廳與司鑰監下鑰。」
○傳于禮曹曰：「姑停大行王法席。」
○禮曹啓：「來庚寅年正朝，在卒哭前，大殿賀大王大妃殿時，百官勿陪，百官賀大殿箋，齎進承政院，啓達何如？」傳曰：「可。」
○設二齋于津寬寺。
12月13日
○壬戌，上患感冒有日，院相申叔舟、韓明澮、崔恒啓于大王大妃，請進肉汁。傳曰：「予已勸之，不從。當以卿等言，更勸之。」
○傳于禮曹曰：「國喪三年內，奉先寺佛供，勿用大例，用中例。」
○傳旨吏、兵曹曰：「京、外朝官告身，依法限內考準；軍士告身，則各其番內畢考準；兩界軍士及土官告身，則下批後，都送于本道觀察使，親考前告身，無違者給之，有違者具由報，該曹改正。」
12月14日
○癸亥，院相申叔舟、韓明澮、具致寬、崔恒、洪允成、金礩、尹子雲問安時，以大王大妃之命，議減大王大妃殿及王大妃殿供上之物。叔舟等啓曰：「臣等嘗聞，太宗爲太上王時，凡供上物，必令減之；世宗亦自減之至半。今減兩大妃殿供上，而主上、兩殿不減，則事體未穩。仍舊何如？」傳曰：「世祖每言：『凡供上之物，無細大，皆出於民。』予至今不忘于懷。予若久存於世，則予及王大妃殿供上，不在常例，恐貽弊于民，故欲減之。卿等請之至勤，當勉從之，宜於主上、兩殿之供，量數抽出，分進于予及王大妃殿。」
○傳曰：「昨日，兵曹請遞都摠管衛將、部將之有相避者，予意不可一時盡遞。父子外勿避何如？」叔舟等曰：「世祖自謂摠攬庶務，凡任官，不論相避。然相避之法，猶在《大典》，況今時與世祖時異，謹守此法爲便。」傳曰：「可。」
○傳曰：「自今都摠管衛將，率以周年遞之。」
○禮曹啓：「對馬州太守宗貞國特送平茂績，進香、進賀。其回禮，請依庚午年宗盛進香、進賀時例，賜白細綿紬五匹、雜綵花席五張、松子五十斤、燒酒三十甁、桂四角、茶食四角，何如？」從之。
○禮曹啓：「今來對馬州太守宗貞國，特送井皮孔古羅，齎來書契曰：『閏二月所賜之書，件件伏膺。伏承，三浦之民，初約以六十餘名者，實爾。今相繼處者，其子孫、親族幷僕從之人也，無有他。雖然，猶恐沿襲濫竊而相散處者，漸督責其過失，來歲當悉刷還。夫弗獲已而相留者，特書其名，以聞者也，百事不可違尊命。且又至姦詐、陰謀者，所不能知也。寧知而不懲其惡乎？自今以往，民之不善者，書其姓字，以告吾。弊邑之於貴國，實唇齒也。以小民之過失，不可致兩國之大故，因爲執事，布腹心。來書所賜，糙米五十碩、黃豆五十碩、松子二碩、燒酒二十甁、淸酒五十甁、乾雉一百首、雁一十首、桂三角、茶食三角、綿紬一十匹，謹領恩惠。進上別幅，大刀三把、甘草十斤。』」禮曹答書曰：「書來，從審迪吉開慰。所獻禮物，謹啓收納。今來書內，三浦恒居者，來歲當悉刷還，不獲已相留者，書其名以聞，百事不可違命，可見足下能知大義，乃及於此。幷具此意以啓，我殿下嘉之，特賜白細緜紬五匹、黑細麻布五匹、虎皮一張、豹皮一張、人蔘五斤，幷土宜正布八匹、綿布四匹，付回价，惟照領。恒居人刷還事，一依前書，明析施行，幸甚。」
12月15日
○甲子，東萊縣令潘熙辭。院相申叔舟、韓明澮、具致寬，以事詣闕啓曰：「熙嘗爲釜山浦僉節制使，秋毫不犯，倭人咸服之。今授縣令，縣令卑官，不可以此示彼人也。今慶尙道水軍節度使禹貢，秩滿當遞，請以熙代之。」傳曰：「可。自今凡沿邊守令，必須吏、兵曹同議除授。」〈史臣曰：「熙後爲義州牧使，役官婢織布，多換中國綵段，爲己有。何前後之異耶？」〉
○禮曹啓：「《禮》爲：『人後者爲之子，不得顧私親。』然天性之親亦大。懿敬世子墓，請差執事官，備香祝奠物，令月山君婷行祭，其尊崇之典，竢大祥後更議。」從之。
○禮曹啓：「卒哭後文昭殿大祭，依宗廟例，用樂何如？」從之。
○司諫院啓：「凡受職者，必待署經，出告身受祿。故受職已久，而或有未受祿者，不待署經，卽給告身之法，爲此也。但旣受告身，則受祿後不卽納前告身，故臺諫無以檢覈。請自今受祿後滿二朔不納前告身者，還奪本職幷徵祿。」從之。
○日本國關西路九州都元帥源敎直之使信沙也文，進香于永昌殿。
12月16日
○乙丑，南訥兀狄哈司直回伊波等五人來獻土宜。
○罷闕內禁忌。
○慶尙右道兵馬節度使李克均馳啓曰：「全羅賊張永奇等來屯道內智異山，知官軍發捕，據險待之。臣率兵進薄，賊勢窮宵遁，臣追至求禮縣境而還。賊黨可依處，悉令窮搜，道內時無竊發。然臣慮賊更肆，凡於要害，常置兵守之。」
12月17日
○丙寅，以景福宮東宮爲大行王魂殿。
○禮曹啓：「山陵傍近之地古塚，竝撤去何如？」傳曰：「在圖局內者，當卽撤去，餘待春撤去。」
○平安東道節度使李從生馳啓曰：「內浦兵船，初泊石浦，此浦土塡水淺，故去辛酉年，移泊于古羅浦。今古羅浦，又土塡水淺，而石浦反水深可泊，請還移石浦。」從之。
12月18日
○丁卯，兀良哈中樞柳要時好等七人，火剌溫兀狄哈護軍者里等二人，來獻土宜。
○曾經政丞、議政府、六曹、春秋館二品以上會議，上大行王諡號曰欽文聖武懿仁昭孝，廟號曰睿宗，陵曰昌陵，魂殿曰景安。
○咸鏡北道節度使金嶠馳啓曰：「本月初七日，宣傳官慶絍到行營，適向化中樞李巨乙加介亦至。翌日，臣會慶絍于大廳，巨乙加介參坐共飮。巨乙加介遽起，拔所佩小刀，刺臣胸，臣驚走；又將刺慶絍，絍亦走。臣之軍官等，執巨乙加介，問情由，巨乙加介云：『我自本鎭，來謁節度使後，與子都好及我親屬多弄介、李都弄古、處虛乃、鄕通事趙未致等，宿客館，夜半思飮，呼未致取水來。予飮之曰：「何以取馬粥水來耶？」未致曰：「雖飮馬粥，何害？後有大事，如之何？」吾聞而疑之，又吾帶行站吏全仲山密語予曰：「亂將作，吾等生理，何如？」我問曰：「汝何爲此言？」仲山曰：「宣傳官之來荒唐，令公亦且不免。」我聞此等語，慮及於禍，欲先事圖之耳。』軍官乘怒擊殺之。臣卽囚都好及多弄介等，待命。」命示院相，申叔舟等啓曰：「遣醫，治嶠創處。令南道節度使，往北道，治防禦諸事。又使觀察使，推問嶠被刺之由。」傳曰：「可。」李巨乙加介，本高嶺城底居斡朶里也。自世祖朝，居京侍衛，官至中樞，時謁告歸。
○諭金嶠曰：「聞卿爲李巨乙加介所刺，驚慮。未審卿傷處何如？今遣醫救視，令南道節度使李淑琦，往治防禦諸事，使卿妄心調理。巨乙加介刺卿事由，別諭觀察使推鞫，卿宜靜鎭，毋使彼人驚惑。」又以此諭李淑琦。
○諭觀察使李繼孫曰：「李巨乙加介刺傷金嶠事情，卿擇差守令，推問以啓。」
12月19日
○戊辰，院相申叔舟、韓明澮、洪允成、金國光啓曰：「李巨乙加介親族多居鏡城，今不遞金嶠，則謂金嶠將不利於己，必生疑忌，扇動浮言，勢不安靜。請遞之。且以巨乙加介發狂見殺事由，諭巨乙加介京家人及侍朝野人，來朝寓館野人，使無驚動，何如？」傳曰：「可。」召諸院相及吏、兵曹堂上，議薦可代金嶠者。乃以蘂城君魚有沼爲節度使。
○召侍朝向化金尙美、童淸周、浪三波、太好時乃及李巨乙加介家人，命洪允成，宣諭巨乙加介發狂刺傷金嶠事情曰：「不干於汝，愼毋驚懼。」又召來朝寓館野人斡朶里文果乙太等六人，宣諭如前。又語之曰：「汝等到京已久，適因國恤，一不接見。今命饋汝等於禮曹，宜各醉飽。」
○傳旨刑曹、義禁府、司憲府，放徒、流、付處、充軍、永屬者，凡百餘人。
○傳旨議政府曰：「予以眇沖，叨襲丕緖，凡所施措，悉稟大王大妃之命。然萬機浩繁，罔知攸濟。尙賴群臣匡輔之力，其令中外大小臣僚，各陳時宜，毋有諱避。言而不中，亦不罪之。又念，爲政莫急於得人，宗親文武六品以上，各擧賢能，務從其實。予當擇而用之。」
○設三齋于奉先寺。
12月20日
○己巳，咸鏡北道節度使魚有沼來啓曰：「請以行司猛洪任爲虞候，吏曹正郞安緝爲評事。」傳曰：「可。」
○傳曰：「東、西班堂上官以上、議政府、六曹郞廳、臺諫、都事、守令、虞候、評事等職，吏、兵曹同議除授。」
12月21日
○庚午，司憲府掌令朴崇質來啓曰：「聞東、西班堂上官以上、議政府、六曹郞廳、臺諫、都事、守令、虞候、評事等職，令吏、兵曹，同議除授。臣等謂，兵曹有兵權、政權，而又參吏曹除授，則非但權太重，古無是例。」大王大妃傳曰：「嗣君幼沖，予又不知人之賢否。意謂吏、兵曹同議除授，則用人必當也。」崇質更啓曰：「吏、兵曹用非其人，則有臺諫，有議政府，皆得言之，不必兩曹同議也。」韓明澮啓曰：「沿邊守令，吏、兵曹同議除授，古例然也。今淸顯之職，皆得同議，恐未可也，所司言是也。」傳曰：「此法非欲永久行之，姑試耳。」
○宣傳官慶絍，自咸鏡道來復命。問李巨乙加介刺傷金嶠事狀，與金嶠所啓略同，但云：「金嶠被刺後，巨乙加介歸所館，嶠令吹角聚兵，往捕之。巨乙加介執弓刀拒之，嶠軍官語都弄古曰：『汝若不同力捕之，罪與之同。』都弄古卽奪巨乙加介弓刀，軍士就捕之。幷其子都好縛致大廳前，以大杖亂擊巨乙加分父子，臣與金嶠同止之。」
○下書全羅道觀察使曰：「張永奇逐捕時，被殺軍士，其致祭、致賻、復戶。」
○禮曹啓：「山陵基限，東自蜂古介、加乙古介、彌勒院，北抵德淵院，西至牧丹里、新里，南盡懿墓外案山。圖局內舊墳撤去者，有主墳，則給米二碩、豆一碩；堂上官墳及堂上官父母、祖父母墳、妻墳，則給米豆幷十五碩；無主墳，令京畿觀察使，量給人㠫，遷葬何如？」從之。
12月22日
○辛未，司憲府大司憲李克墩等、司諫院大司諫姜子平等來啓曰：「昨啓吏、兵曹除授同議未便，下敎曰：『吏曹獨爲之，則容或有誤。與兵曹同議，則無此患。』臣等謂國家大權，兵與政而已。兵曹兼有兩權，故置都總府，以分其權。今又令兵曹，同議除授，其權不亦太重乎？若謂吏曹誤用人，則當選用吏曹官吏，不可使政出多門也。且今臺官入參政事，除授有誤，臺官卽當駁之，何至兩曹同議而後，可無誤乎？」命議于院相。申叔舟啓曰：「臺諫之言甚當。臺官入參政事，臣意以爲不可。旣委大臣以政權，而又不信之，使臺官參之，於大體何？且吏曹除授時，遇宰相子弟可用者，先自避嫌，以爲若用此人，則臺官以我爲從宰相之請，不得隨才薦用，於用人之道，大有妨。且大司憲入參，而政事有誤，則執義以下，以長官與焉，不敢言其非。至於掌令、持平，亦以同列之故不敢言。若臺諫不參，則無此患，遇誤事，必皆敢言矣。」傳曰：「吏、兵曹同議除授事，勿擧行。且罷臺官入參政事。」
○諭咸鏡道觀察使李繼孫曰：「李巨乙加介刺傷金嶠事由，前諭卿推問，慶絍今來言：『巨乙加介之子都好及隨從彼人等，皆不知情。且巨乙加介拒捕時，都弄古奪弓刀禁之情，實可矜。其隨從人等，若無他情，宜速放之。又聞都好被杖有傷，其亟治療放遣，如欲上京，可從願上送。巨乙加介屍身，其妻子、親族有願收葬者聽之。又以是諭金嶠。」且曰：「慮卿被創，欲使安心調理。今以魚有沼，代卿爲節度使，卿宜待魚有沼，交代而來。」
12月23日
○壬申，上黨君韓明澮來啓曰：「咸鏡道人，喜擅殺人，習以爲常，今殺李巨乙加介，非小事也。請遣朝官，拿來推鞫。」命議于院相，申叔舟、崔恒、金礩議：「前此慶絍之去，本道人已有疑懼之心；今又遣官，恐生他變。但令觀察使拿送，如何？」具致寬議：「擇送朝官開諭拿來之由，使本道人民，知國家重擅殺之罪，何如？」從致寬議。
○咸鏡南道節度使李叔琦馳啓曰：「臣承命到會寧鎭，李巨乙加介從弟中樞李家紅等五十餘人來謁，臣饋之。家紅等言曰：『巨乙加介有罪，死固宜矣。但鞫問情由，聞于上前，招六鎭投化頭頭人，廣示數罪，然後殺之，則我等尤心服矣。巨乙加介侍朝三十年，位至中樞者，今乃擅殺之，有違大體。且都好奪其父弓箭禁之，而亦皆撲殺，至於剖胸取膽，吾同類聞之，亦恐禍及，男丁盡越江，二日後乃還。今則國家還巨乙加介屍，又推問致死之由，故我等依舊安居。但巨乙加介衣服等物沒官，爲悶耳。』其所言如此，臣意謂，軍士等殺害巨乙加介父子，剖胸取膽，殘酷已甚，虞候評事不能禁止，其衣服雜物，亦不還給。高嶺節制使，則擅差鄕通事，令巨乙加介，橫行五鎭諸邑；五鎭節制使，則巨乙加介非差任公行者，而接待饋餉；察訪，則巨乙加介及其親族，令乘馹以行，皆不可。請竝鞫之。」傳曰：「令本道觀察使鞫之。」
○兵曹啓：「兩界節度使，多占內禁衛爲軍官，致令侍衛虛疎，甚未便。然兩界山川形勢，將爲將帥者，皆當知之。今後軍官數內，其半以內禁衛差之，何如？」從之。
12月24日
○癸酉，禮曹兼判書申叔舟啓曰：「今來倭人平茂續，自其父在時，國家歲有賜米。茂續投化來，其時亦賜米，今無所賜。臣聞茂續家甚窘乏，請賜米及食物，以示優待之意。」乃命賜米、豆幷十碩及食物。
12月25日
○甲戌，命召向化兼司僕金尙美，敎曰：「李巨乙加介之見殺，不干汝輩，汝宜安心。」仍賜米豆幷六碩、紙三十卷、正布三匹。以巨乙加介子都好，爲金嶠麾下所殺，而都好乃尙美女壻也。
○以訓鍊院副正朴繼姓爲咸鏡道敬差官。其齎去事目：「一，通事趙末致、驛吏全仲山等，虛言傳說，使李巨乙加介，疑惑生變，決杖一百。一，巨乙加介雖有罪，軍官鄭山老、辛秀武等不告節度使，而擅殺之，將此罪狀廣諭彼類後拿來，幷諭巨乙加介隨從人勿推之意。」
○山陵都監啓：「英陵、光陵赴役軍，至九千名，而今山陵，只役六千餘名。當此極寒，掘土、補土，工役倍多。請加役一千名。」從之。
12月26日
○乙亥，上移御于昌德宮，大王大妃亦移御于昌德宮，粹嬪從之。中宮移御于上黨君韓明澮第，王大妃移御景福宮。
○設四齋于藏義寺。
12月27日
○丙子，傳旨刑曹、漢城府曰：「近日都下盜賊盛行，公然刦掠，有司一不以啓，甚非奉法之意。今後盜賊成群刦掠者，雖非殺人，卽啓達搜捕。如有慢於奉行者，官吏、管領竝治罪。」
○兵曹啓：「昌陵守護軍七十戶，依光陵例，擇近陵京畿諸邑富實閑役人抄定，不足則以正兵充定，何如？」從之。
12月28日
○丁丑，院相申叔舟、韓明澮、具致寬、洪允成等請進肉膳于大王大妃。傳曰：「身今康强無疾，何必食肉？不得已，則待遷殯後可也。」叔舟等曰：「自漢以後，喪制以日易月，過二十七日，事皆從吉。子之於父，猶如此，況大妃於大行王，有尊卑之分乎？考之禮文旣如此，參之人情又如此。且殿下近來再罹慘戚，今雖康强，安可恃也？願以宗社大計爲念，抑情從禮，善調攝聖躬，保護嗣王。」傳曰：「心不安，故不敢從之，其勿更言。」叔舟等請之再三，傳曰：「予欲勉從，近將設水陸，今方致齋，待行水陸從之。」上命叔舟等，詣崇文堂門請之。叔舟等請之至再。傳曰：「卿等不信予言，强之至此。若此不已，予有短髮甚少，剃去之，退去淨業院，則誰能復我于此座乎？」叔舟等乃退。
○兀狄哈中樞箚里等十二人來獻土宜。
○兵曹啓：「前此夜巡軍士，分道行巡，其分道者，又分爲三番：初、二更，爲一番；三更，爲二番；四、五更，爲三番。其更盡則還到巡廳休息，待明而罷。自戊子年，其分道如故，而不分更行巡，自初更至五更，終夜巡行不息，以致人馬疲勞，至爲未便。請今後分道、分更，依舊例施行。」從之。
12月29日
○戊寅，上傳于院相申叔舟等曰：「大王大妃殿，何不連請肉膳乎？」叔舟等曰：「上敎允當。」卽啓大王大妃殿曰：「臣等考舊例，懿敬世子卒過七日後，請進肉膳，世祖不允，至二十五日，乃許之。今已過二十七日，而猶不許，臣等以爲，心雖無窮，不可踰制也。伏望勉從舊例。」不許。叔舟等更請之，竟不許。
○傳旨禮曹曰：「前者鄕吏、驛子、官奴婢擅自爲僧者，立法禁之。近聞官吏用法失當，無役良人願爲僧者，亦皆禁之，乃有侵擾之弊，此非立法本意也。今後有如前侵擾者，痛治不饒；官差違法上寺侵擾者，亦當痛治。」
○諭諸道觀察使曰：「今聞盜賊成群，所在攻刦，人有拒之，或告官者，卽火其家，殺其人，至於斬頭、探臟，極爲殘虐以報之。民皆畏怯，凡遇盜者，設酒食，輸家産以與之，不敢以語人。因此盜賊鴟張，至以惡言恐嚇官吏，甚非細故也。境內有盜賊恣行，而守令畏罪不報者，監司不能檢擧者，皆論以重罪。法非不嚴也，而監司、守令慢不致慮，盜賊恣行至此，而無一馳啓者，甚非奉法之意。今後成群刦奪者，雖非殺人，守令卽報，監司轉啓，嚴行逐捕，期於絶其根株。若如前慢令，後日事露，則治罪不饒。且近者盜賊被捕，變形爲僧者或有之，官吏因此拘執山僧，使不得出入，亦甚有弊。後勿如是。」
○以申叔舟、韓明澮、具致寬、崔恒、曺錫文、金礩兼經筵領事，沈決爲大匡輔國崇祿行判中樞府事，尹士昕大匡輔國崇祿行知中樞府事，沈安義廣德儀賓府儀賓，權瑊正憲吏曹判書，金從舜資憲開城府留守，柳泗嘉靖文原君，敏正義德城君，李永垠嘉善兵曹參判，韓㠖嘉善刑曹參判，李壽男通政兵曹參議，李克增嘉善行承政院都承旨，尹繼謙嘉善行左承旨，韓繼純嘉靖行右承旨，鄭孝常嘉善行左副承旨，李崇元通政右副承旨，申瀞通政同副承旨，芮承錫通政江原道觀察使，金自行通政行廣州牧使，鄭文烱、韓致亨、金尙珍、韓致禮嘉善中樞府同知事，金嶠資憲行中樞府僉知事，宋文琳嘉靖行中樞府僉知事。
○傳旨吏曹曰：「內侍府職，限四品除授。」
12月30日
○己卯，嫌眞兀狄哈上護軍金乞都革等八人來獻土宜。
○司憲府大司憲李克墩來啓曰：「臣爲大司憲，而臣兄克培爲兵曹判書，克增今陞都承旨，爲吏房吏。兵曹政事之失，憲府當糾劾，而臣爲大司憲，心實未安。況一家兄弟三人，俱長大官亦未安。請遞臣職。」李克培亦請辭，傳于院相曰：「克培、克墩之言皆是。處之如何？」申叔舟、韓明澮對曰：「三人之才，各當其職。憲府故事，雖大司憲若有過，僚下員亦能彈劾；吏、兵曹政事之失，執義以下亦可糾劾。今雖不遞大司憲，無妨也。」傳曰：「然則俱勿辭。」
○院相申叔舟、韓明澮、具致寬、曺錫文、金國光等復請進肉膳于大王大妃殿。傳曰：「大臣之言，予何不聽？過七七日後當從之。予欲安心過歲，願勿更言。」河東君鄭麟趾、蓬原君鄭昌孫等亦來請。傳曰：「今大臣悉來懇請，予强違之，於心未安。然適今水陸齋日將近，且今午主上親勸酒食，予飽食無恙，其勿更言。」上傳曰：「懿敎如是，雖懇請、必未蒙允，毋煩更啓。」
○下懿旨于議政府曰：「俾予摠攝機務，不得已聽斷。然外間事，豈得盡知？予慮敎令之不便者，院相重違予命，不更論執。今後事有不便，當熟計更啓。」
○時，都城外，盜賊多竊發，命兼司僕李陽生，率軍士三十人，伺捕之。

[book_title]元年
（庚寅）元年大明成化六年
春正月
1月1日
○朔庚辰，上進賀箋于大王大妃殿，仍進表裏。又命都承旨李克增，詣景福宮，進表裏于王大妃殿。
○議政府進賀箋于大殿，仍進表裏。又詣中宮移御所，進表裏。
○傳曰：「中樞府判事沈決、西平君韓繼禧，素有疾，其勸肉。」
○都承旨李克增啓曰：「舊例都摠管晝在北水閣，夜則入直崇文堂差備門外；今則都摠管晝、夜皆在古尙瑞院，與大內隔遠。請依舊入直于崇文堂差備門外。」傳曰：「可。」
○兵曹啓：「前此行巡軍不分更，故巡官每道各差一人，今三所已令分更而巡。請每道巡官，初二更一員，三更一員，四、五更一員，受牌行巡。」從之。
1月2日
○辛巳，兀良哈豆未應巨等九人來獻土物。
○大王大妃傳曰：「大行王嘗言：『每迎見大臣，常念大臣見予爲何如，不能爲容。』況今主上年幼，御經筵，面見大臣，恐以爲難也。」院相韓明澮、具致寬啓曰：「大臣不可不接見也。初雖以爲難，久則自然無難矣。」
○分遣宣傳官、注書于義禁府、典獄署，審察獄囚。
○王大妃進香于殯殿。
○司憲府持平洪濱來啓曰：「昨日，百官詣昌德宮時，右贊成盧思愼令丘史，曳下大司憲李克墩陪錄事，丘史因踢其脅。錄事雖有罪，思愼當依法治罪，不宜遽令曳下。請鞫思愼，幷囚鞫丘史。」傳曰：「可。」
○初昏，稷山人生員金允生與別侍衛尹敬義，詣承政院，呈小簡，政院以啓。其書曰：
臣於去年仲冬入京，赴成均館讀書。臣往見前直長崔世豪于其家，世豪曰：「吾與汝同鄕里，相知久矣。吾之二弟，何不敎誨乎？」臣答曰：「我今來京，故未果耳。」世豪附耳密語曰：「吾家門不可蔑視也。吾龜城非王孫耶？叔父吉昌君與予言曰：『龜城，壯且智，可主器者也。今立幼主，非國之福也。何定位之誤耶？如我用事，不若此也。吾子聽之，默默默默，又默默。』」臣聞此語，不可含忍，卽奔走以聞，惟殿下早圖焉。臣聞不忠之言而不言，罪與之同，故謹以聞。
卽御寶敬堂，召入直院相韓明澮、具致寬、承旨李克增等，以入議推鞫世豪事。遣宣傳官牟陽都正稙，率校尉十人，往捕世豪于其家。明澮等會仁政殿東廡下，推問世豪，與允生面質，世豪不服。語及其隣人正兵崔文江及允生率行小童八同，卽拿致，文江及八同參問。仍分置世豪等于東西南所及內禁衛廳、都摠府，夜已三鼓矣。
○傳于吏兵曹曰：「親功臣及功臣子孫罪過置簿之法，其申明擧行。」
1月3日
○壬午，院相申叔舟、韓明澮、具致寬、崔恒，承命會承政院，鞫問世豪及干證人。
○議政府、六曹進香于殯殿。
○聖節使尹岑回自京師，復命于殯殿。
○前此，命考太宗、世宗國喪卒哭前老病大臣開素例以啓，至是，承政院考啓。傳曰：「其書老病大臣以啓。」
○設五齋于奉先寺。
1月4日
○癸未，傳曰：「予見正朝進上方物，黃毛甚多。此物，民間易備歟？黃毛已有朔進，若難備，除之何如？」都承旨李克增啓曰：「如此等物，諸道監司，使州郡備進，州郡責出於民，民亦買辦以納，非所易備也。」
○承政院書啓：
鎭南君終生、河東君鄭麟趾、判事尹士昐、領事成奉祖、知事李邊、行護軍李孝常、開城君崔濡、知事黃致身、前知事金世敏、金連枝、前同知事鄭發、前知事鄭陟、前同知事任孝仁、行僉知事金宗淑年老，瑞原君𡩁、德城君敏病。
命皆開素。仍傳曰：「年七十以上老人及雖非七十有宿疾衆所共知者，竝令開素。」時，刑曹判書姜希孟有疾，令開素。
○新授康津縣監申澗來啓曰：「繼母年七十二歲，且有病，臣亦獨子。請率赴任所。」上問承政院，院啓曰：「偏母，雖年未七十，若獨子，他無奉養人，則率赴任所已有例。」院相曺錫文、尹子雲亦啓曰：「率母赴任，有關孝理。且不費國廩，許之爲便。」傳曰：「自今依例，啓達率赴。」
○京畿觀察使成允文進香于殯殿。
○命囚崔世豪、崔文江、宋延守、崔仲粉伊、金允生、尹敬義于義禁府，以上黨君韓明澮爲委官，同承旨臺諫，鞫問。
○司僕寺提調啓曰：「今考諸道點馬別監牛馬籍：京畿陽城槐台吉串，元放牛一百一，而故失二十三；長湍壺串，元放馬三百四十而，故失三十，遺失八；江華北一串，元放馬三百三十一，而故失四十九，遺失六；鎭江場，元放馬一千三百二，而故失一百二十二。忠淸道泰安大小山，元放馬四百五十八，而故失一百十七，虎攬十九；薪串，元放牛七十七，而故失九，虎攬十四；知靈山，元放馬三百，而故失二十四，虎攬七；梨山串，元放馬三百二十二，而故失二十五，虎攬四十四；瑞山安眠串，元放馬三百五十四，而故失三十九，虎攬八；洪州元山島，元放馬一百二十二，而遺失十。全羅道靈光珍下山，元放馬二百十四，而故失四十；古耳島，元放馬二百十九，而故失五十三；康津新智島，元放馬二百九十九，而故失四十九；興陽道陽串，元放馬六百六十六，而故失一百六十三，遺失五；折爾島，元放馬三百六十四，而故失七十二；長興來德島，元放牛一百八十八，而故失二十六；海南黃原串，元放馬一千四百四十九，而故失一百五十二；珍島智歷山，元放馬一千三百十二，而故失一百三十一。慶尙道固城末乙上串，元放馬二百八十四，而故失五十九；海平串，元放馬七百四十二，而故失一百一；東萊吾海也項，元放馬七百九十三，而故失七十八，虎攬三十八；蔚山方魚津，元放馬三百六十，而故失五十七，遺失十一，虎攬六十七。咸鏡道端川豆彦台，元放馬一百三，而故失五十；北靑羅萬北，元放馬三百八十九，而故失一百十九；文川反上四訥島，元放牛一百二十一，而故失二十六。黃海道瓮津昌比島，元放馬一百六十七，而故失二十六；康翎登山串，元放馬五百五十一，而故失一百二，虎攬四十九；黃州鐵島，元放馬七十八，而虎攬二十；豐川席島，元放馬一百二十二，而遺失五。平安道鐵山大串，元放馬一千二百九十三，而故失四百二十；椵島，元放馬一百四十五，而故失四十二；宣川身彌島，元放馬二百八十，而故失四十九；定州都致串，元放馬二百四十，而故失五十二。大抵馬政，軍國重事，而兼監牧官，慢於點檢，多致失亡，有乖委任之意。請令攸司推鞫，其亡失多者，罷黜。」從之。
1月5日
○甲申，日本國肥前州松浦志佐、一歧太守源義、對馬州宗貞秀遣人，來獻土宜。倭護軍又四羅盛屯等二人來朝。
○義禁府委官韓明澮、判事任元濬、知事咸禹治、同知事高台弼來啓曰：「昨日鞫問崔世豪，其言多有違端。請刑訊，幷拿致權孟禧鞫之。」傳曰：「可。」時，孟禧遭父喪在外。
○院相申叔舟、韓明澮、具致寬、洪允成、金國光及承旨等啓于大王大妃殿曰：「前日敎旨嚴重，故臣等未敢更言，今則服制已盡，請進肉膳。」傳曰：「今只有六七齋。過此，當從卿等之請。」叔舟等更啓曰：「心雖無窮，禮制有限。雖三年重喪，服盡卽除，亦不敢過。今已服盡，敢請。」傳曰：「雖予過制，豈爲後例？卿勿慮焉。」
○平原大君夫人洪氏進香于殯殿。
○命以右參贊洪應爲刑曹假判書。時，刑曹多囚繫，而判書姜希孟病不治事，故有是命。
○傳于兵曹、都摠府曰：「今後，朝士之闕內着套鞋者及持雨傘者勿禁。」
1月6日
○乙酉，義禁府委官韓明澮、右副承旨李崇元啓崔世豪、權孟禧等供辭，仍啓曰：「此大事，請加設委官共聽。」命申叔舟、具致寬、洪允成爲委官。明澮又啓曰：「崔世豪所招，與金允生相見言話，節次相違。且諱所發之言，故已拷訊，猶不服。請加刑世豪，幷拷訊權孟禧。」傳曰：「與諸委官更鞫以啓。」
○宗親府進香于殯殿。
1月7日
○丙戌，上始御經筵于寶敬堂。領事申叔舟、尹子雲、同知事鄭自英、都承旨李克增、大司憲李克墩、大司諫姜子平、侍講官柳睠、記事官金悰入侍。自英進講《論語》《學而篇》，音釋各三遍，上讀音釋各一遍。
○大王大妃傳曰：「今日經筵，解釋音義不分明。主上初學，焉能曉解？後勿如是，務要分析進講。曾聞，承旨鄭孝常善於進講，承旨不可爲此任乎？」申叔舟啓曰：「自英，經學精熟，素善講。今日是初度，未快耳。」
○御晝講。李克增、柳睠、金悰入侍。上讀朝授音、釋各一遍。
○德源君曙進香于殯殿。
○大王大妃傳曰：「予侍世祖潛邸，見造弓時，令女奴裂筋，予亦親自爲之。所裂筋，意可造弓二十，而僅造六七張，造弓之難，予備知之。諸邑所貢弓數甚多，今禁宰牛馬甚嚴，民間何從得筋乎？是必苦之。頃下求言之敎，欲聞如此弊事也。今陳言者有幾？」承政院啓曰：「時無陳言人。」申叔舟啓曰：「一弓之入，幾至三四牛馬之筋。今貢弓之數多，故弓價甚重，而軍士亦難備之。權除何如？」傳曰：「如其有弊，雖永除可也。院相其議啓。」
○京畿富平住私奴石年，上變告曰：「同里住彭排金致云、良人朴末同等相語云：『今山陵之役甚苦，如龜城君年壯者爲主，則山陵之事亦歇。』言極不道。同里住名不知私奴鄭毛知里妻，聞此言，卽語其夫。今正月初五日，毛知里到戶首金義生家，與義生言曰：『此言，乃歲時所發，古有以女敗身者。今吾妻聞此言，欲上京告其本主，將如之何？』毛知里發此言時，吾及義生隣接名不知破敵衛金成吉妻父共聽。」卽命義禁府，拿致金致云、朴末同、金義生、鄭毛知里及妻、金成吉妻父等，鞫之。
1月8日
○丁亥，御經筵。
○右副承旨李崇元來啓崔世豪等供辭，仍啓曰：「請更刑訊世豪，其事干人內有違端者，勿啓稟拷訊。」傳曰：「可。」
○前中樞府知事鄭陟來進《孝經》一部曰：「此書，仲尼訓誨之辭，事親治國皆備，願置諸左右，以備睿覽。」命饋之，賜毛馬粧。
○御晝講。
○大王大妃傳曰：「主上，初學未通文理。朝講，堂上進講音義，主上已習讀，而晝講官或更說他義，則主上必未知所從。今後，朝講堂上，仍入晝講，可也。」
○河城君鄭顯祖進香于殯殿。
○司憲府持平洪濱來啓曰：「龜城君浚爲崔世豪亂言所及，請囚鞫，待世豪鞫畢，定罪。」傳曰：「彼自亂言耳，浚無與焉。若或相干，何可容貸？」
○司僕寺提調啓：「己丑年諸道牧子當徵馬：忠淸道一百十四匹，請放于沔川倉宅串；京畿二百二匹，放于水原陽也串；全羅道三百五十四匹，放于羅州安昌其佐島；慶尙道一百九十八匹，放于熊川加德島；黃海道八十五匹，平安道十五匹，分賜平安道軍士無馬者。」從之。
○傳于都摠府曰：「今後闕內夜巡，令衛將行之。北邊，則東西北所衛將；南邊，則南所衛將及鷹揚衛將、內禁衛將，分更遞巡。」
○禮曹啓：「今來尼麻車兀狄哈中樞箚里，曾與兀狄哈來寇穩城者。今雖刷還馬一匹，不可論以有功。請除特賜物，又勿陞職，致之闕下，責以作耗之罪。」從之。
1月9日
○戊子，御經筵。
○御晝講，上讀朝授音、釋各一遍後，又讀前二日授音一遍。
○傳曰：「世宗朝李純之、金淡精於天文，今無其人。凡有星變，民間或先知之，而觀象監則懜然不知，甚爲不可。今擇如純之、金淡者，使習天文，何如？其議于院相。」申叔舟、韓明澮、具致寬、崔恒、洪允成、曺錫文、金礩、尹子雲、金國光議啓曰：「前者旣擇儒生李亨元、朴孝元及算學李石山等，使習天文。亨元今爲繕工僉正，事劇，未暇習業，宜改授閒官。金石梯、李鍾山亦解推步，令與亨元等習業，本監領事及提調檢擧勸勵。」傳曰：「可。」
○山陵提調金國光啓曰：「山陵開金井時，依光陵時例，宗親、政丞、禮曹堂上、都承旨同往，奉審何如？」傳曰：「密城君、永順君、觀象監提調、承旨及僧一行同往審之。」
○司憲府持平洪濱來啓曰：「昨請囚浚，未蒙允許。臣等更思之，浚爲亂言者所及，若不幷鞫，國人焉知其不干也？」傳曰：「亂言者，自相語耳，無與於浚，不可鞫也。」濱更啓曰：「浚，非但干於世豪亂言，金致云之言，亦及於浚，再騰人口，事關宗社，不可不鞫。」又不允。司諫院獻納張繼弛亦來請鞫，不允。
○忠勳府進香于殯殿。
○傳旨戶曹曰：「臨瀛大君夫人，其依永膺大君夫人例，給職田。」
○承政院啓曰：「諸道觀察使、節度使等受去密符，請改造。」從之。
1月10日
○己丑，御經筵。
○設六齋于津寬寺。
○大王大妃傳曰：「世祖嘗謂大行王曰：『勿誦書。誦書則氣索。』又每見主上及月山，必曰：『毋事讀書。讀書，非汝輩所急。』凡人幼少時，多不喜讀書，而世祖之敎又如是，故主上學問未熟。今晝講，只讀前授音一遍而不釋，予恐其或有未解處。今後，音、釋各一遍，何如？」院相尹子雲、都承旨李克增曰：「若於前二授遍釋註解，則恐勞上體。只釋大文爲便。」傳曰：「可。」
○御晝講，上讀朝授音、釋各一遍後，讀連前二授音一遍，大文釋一遍。
○臺諫又請囚浚鞫之，不聽。
○慶尙道觀察使尹慈遣都事表永中，進香于殯殿。
○傳曰：「闕門把直軍士有露宿者，其令造假家，以庇風雨。」
1月11日
○庚寅，御經筵。
○院相申叔舟、洪允成啓曰：「李陽生所捕强盜，皆囚典獄，其刑曹往來路上，必通言語，得以飾辭。請移囚義禁府，別命委官鞫之。」傳曰：「可。」乃以商山君黃孝源、全城君李恕長爲委官。仍傳曰：「今見囚人，或有枉被誣引者，其速審理放遣。」
○御晝講。
○上黨君韓明澮啓曰：「今二品以上家奔競之禁過嚴，雖有服親隣里人，不得相從，非太平美事。」申叔舟亦啓曰：「家不接賓客，於臣等甚便。但同盟親戚，亦不許過從，恐國體不宜如此。」傳曰：「奔競之禁，其依世祖朝故事。」
○先是，綾城君具致寬啓曰：「臣聞金屬秋，秋以肅殺爲事。古者，日食擊皷，以助陽氣；月食擊鐘，以助陰氣。今都城內鐘閣鐘樓、禪宗圓覺寺，皆擊鐘，是皆助陰氣也。近年亂臣及盜賊誅死者多，臣恐陰盛所致也。請詳考故事，如諸寺鐘，勿擊何如？」申叔舟亦啓曰：「古人有言：『秋霜始肅，而豐山之鐘自應。』此陰氣相應也。安知誅死者，非金氣相助也？人君出入門之開閉，撞鐘以爲號令，國之常事也。今者諸處鐘聲亂於人聽，以混晨夜之限、號令之節。致寬之言是也。」命考故事以啓。至是，藝文館考啓曰：「《國語》云：『周景王將鑄無射，州鳩曰：「王其以心疾死乎！夫樂，天子之職也。夫音，樂之輿也，鐘音之器也。天子省風以作樂，器以鐘之，輿以行之。小者不窕，大者不摦。窕則不感，摦則不容。心是以感，感實生疾。今鐘摦矣，王心不椹，其能久乎？」』《白虎通》云：『鎛者，時之聲也。節度之所由生也。有節度，則萬物昌；無節度，則萬物亡。』《愼子》云：『魯莊公鑄大鐘，曹劌入見曰：「國褊小而鐘大。」』《白氏六帖》云：『齊景公鑄大鐘，將懸之，晏子曰：「鐘大不以禮。」遂毁之。』」叔舟、致寬等又書啓曰：
按古者，鐘大莫不爲災。豐山之鐘，霜降則鳴；黃河之鐘，陰雨則鳴；漢殿之鐘，山摧則鳴，以其氣類感而召之也。氣類旣能感而召之，則其於災祥，各以氣類而應之也，無疑矣。今鐘閣、圓覺寺禪宗大鐘，朝暮迭撞，震動京城，固已不可。況東方屬木，金聲陰殺之氣，尤不可大盛。鐘閣鐘疊鐘，時外勿用；禪宗圓覺寺鐘，大佛事外勿用。圓覺寺鐘，非徒體大，其聲震盪斷續，民間喧騰，以爲不祥，雖無所據，然人心興妖。請待國家事閒，改鑄。
留中不下。
○禮曹啓：「今將上諡，其冊文，嗣王何以稱號？」命院相議之，僉議曰：「《禮》：『爲之後者爲之子。』今宜稱孤子。」從之。
○義禁府委官申叔舟、韓明澮、具致寬、洪允成來啓曰：「崔世豪二次刑訊不服，辭與權孟禧不相干。請幷鞫允生。」傳曰：「允生告人不忠，不可遽爾幷鞫。姑窮問世豪等以啓。」
1月12日
○辛卯，御經筵。
○儀賓府進香于殯殿。
○御晝講。
1月13日
○壬辰，御經筵。
○都承旨李克增啓曰：「山陵赴役匠人、軍人給料，病者給藥，何如？」傳曰：「可。」
○司諫院大司諫姜子平等來啓曰：「崔世豪、金致云，皆指浚爲言，而致云已承服。浚今雖未得以法論斷，請廢爲庶人，流于外。」傳曰：「浚若相干，何但流也？浚今不干，不可罪也。」子平等更啓曰：「富平人指浚爲年壯，浚在京都，故群小藉以爲言。臣等豈可聞此言，而與之同朝乎？且出浚於外，則浚亦自安矣。」不聽。
○御晝講。
○左贊成韓繼美、西平君韓繼禧、右承旨韓繼純俱詣差備門內，繼美啓曰：「去十二月初五日，臣在都摠府，權孟禧到臣奴若老家，邀我相見，臣適出直，往見之。姜子平、曺幹、曺智敬，亦來見臣，其出去先後，臣今忘之。孟禧言曰：『國家喪事重疊，有如此事乎？』仍問上位年甲及月山君年甲。臣答曰：『月山君，今可十三歲。然我未詳知。』孟禧曰：『何爲舍兄立弟？』臣答曰：『大妃向意，則吾焉得知？但月山君，幼時有重病，至今時時病發。今上，自兒時，世祖奇之，嘗稱曰：「此兒終作何如人也？」意謂以此而立之也。』臣又言曰：『如此時，我爲吏曹兼判書，政事何如爲也？一事或誤，不可說，不可說。上位年長，如河城君、永順君、德源君，則有何憂哉？』孟禧曰：『龜城君亦有物望者也。』孟禧又言曰：『崔世豪褒貶居中等，作散否？』臣答曰：『不知。』孟禧曰：『世豪在世祖朝，以臨瀛夫人之族，特旨授職人也。乞勉圖。』臣答曰：『當考而爲之。』」命內官安仲敬，以繼美所啓，言于申叔舟、韓明澮、具致寬、洪允成、尹子雲曰：「繼美所啓如此，其鞫問權孟禧。」叔舟等曰：「臣等推鞫有日，未得其情。今其所言如此，何難得情？」且啓曰：「臣等今有啓事，請親啓。大王大妃與上同御寶敬堂，引見叔舟、明澮、致寬、允成、子雲、繼美、繼禧及都承旨李克增等。叔舟啓曰：」浚於世祖朝，交通內人，罪不可赦，世祖特眷愛庇覆，得至今日。今又憸小之徒，以浚嘗將兵有功、世祖所寵待，指以爲言，不可忍聞。浚雖有微勞，何足恤乎？願治先王時罪，廢爲庶人，流于外方，此所以保全也。「大王大妃曰：」群小自造惡言耳。浚何得知其交通內人事？世祖已論以不實，今不可追論。然當更思之。「叔舟又啓曰：」今主上幼沖，大妃殿下親斷庶務，不可深居宮中，使內官傳命也。請與主上同聽裁決。垂簾聽事，自古有之，且如此，則主上聞見日廣，聽斷亦熟矣。「大妃曰：」予不解文字，聽事亦難。「叔舟啓曰：」承旨解釋文字以啓，則聽之無難矣。「大妃曰：」然則予當親聽。「叔舟等退，更請浚罪，至再三。允成又啓世宗朝臨瀛大君璆不法事，且請浚潛通宮人之罪，皆不聽。
○蓬原君鄭昌孫等諸功臣上疏曰：
臣等請浚罪，累瀆天聰，未蒙兪允。臣等反覆思之，浚在世祖朝，其蒙聖恩於宗親之中，無與爲比，不顧世祖罔極之恩，潛通宮人，瀆亂天常，死有餘辜。世祖友愛臨瀛，以及於浚，只罪宮人內竪，而置浚不問，其時群臣，合辭上請，皆未蒙允。此特出於世祖曲全之仁，浚猶不戢傔從，冒犯邦憲。在朝臣僚，累請其罪，大行大王許以商量，未幾奄棄群臣。今我殿下，入承大統，如浚之無禮於先王，身犯不道之罪者，所當先治，以明大義。況今群小藉以爲辭者，前後不一，是皆不逞之徒，知浚懷無上之心，且有微功，因緣趨附，飛辭亂言，騰喧不已。宜亟定罪，以一人心，以安宗社，不勝幸甚。
不聽。
○命申叔舟等，鞫問權孟禧於承政院，孟禧不服。
○司憲府大司憲李克墩等來請浚罪，又不聽。
○命申叔舟、韓明澮、具致寬、洪允成，同承旨李崇元，鞫權孟禧于義禁府。
○聖節使通事崔有江啓聞見事件曰：「自遼東至我國境，築長墻，設五堡，分定軍人。又設指揮及都提調，以守長墻。其五堡：一曰東州堡，距遼東二日程，守護正軍七百、餘丁七百；二曰馬根單堡，距東州二日程，軍數與東州同；三曰淸河堡，距馬根單一日程，其軍數亦同；四曰鹻陽堡，其軍數亦同；五曰靉陽堡，與我國昌城相對，距鹻陽一日程，守護正軍一千、餘丁一千。長墻，自東州至鹻陽，或以石或以土築之；自鹻陽至靉陽，今年燔甓以築，軍料則遼東輸以供之。自今年，五堡皆屯田，以供軍食。」
1月14日
○癸巳，御經筵。
○御晝講。
○命文武二品以上會闕庭各陳時弊，諸宰皆會。河東君鄭麟趾等啓曰：「龜城君浚得罪先王朝，今又爲群小所指言，不宜在京。請置於外。」大王大妃御崇文堂，命議政府、曾經政丞、六曹判書以上及密城君琛、永順君溥、河城君鄭顯祖、承旨等入侍。大妃曰：「龜城，世祖所眷愛也。今黜之於外，恐違世祖之意。」申叔舟啓曰：「浚在世祖朝，犯大罪，世祖友愛臨瀛，不忍置法。若在今日，世祖亦不得容恕。請速斷以法。」大妃曰：「予不得已勉從之。卿等好爲之。」叔舟曰：「臣等當出外議啓。」遂退。同議書啓曰：
浚，功臣削籍，收職牒，慶尙道寧海安置，籍沒家産。
傳曰：「當令彼安心以去，不可罪之至此。」乃抹籍沒家産四字。又傳曰：「食物備給事及防護節目，曲盡議啓。」叔舟等又書啓曰：
義禁府郞廳二人、部將一人，率羅將二人、軍士二十人，押行護送，到安置處，官給糧米、食物。
傳曰：「可。」
○下書慶尙道觀察使尹慈曰：
同封事目看審施行。一，浚妻妾及婢子五人率去，其給妻妾三時，婢子兩時料，竝給酒及饌物。一，食物，觀察使每月一度，隨宜備給。一，寄寓家周圍築墻，兼設鹿角，以防出入。一，定監考二人、軍十人，輪日守護。一，所在邑守令，三日一度，面見檢察，毋得與語。
傳曰：「浚，不可督迫出京。但令徐徐治裝，至日晩，押去。」又命內侍安仲敬，齎宣醞，饋之于其第。又命內侍張富，齎食物、藥材，護行。
○司憲府啓：「浚之妾與權孟禧之母爲近族，素相往來，必有交通事情。請鞫浚。」傳曰：「大臣皆言浚不可在京，予勉從之，已令出外，今不可問也。」
○禮曹據慶尙道觀察使關啓：「宗盛俊不曾通信，去戊子八月，始使人。本曹其時，以其書契，稱島主宗貞國兄，且對馬州敬差官金好仁來言：『島主宗貞國語吾曰：「宗盛俊，乃同生兄也。」請接使船。』故受敎，姑許接待。今者又使人，而書契稱對馬州守護代官，且自稱，因三浦汎濫倭人論罪而來，不可不接待。姑令上送，說與別例接待之意。」從之。
1月15日
○甲午，御經筵。
○傳曰：「諸邑貢物，非本土所産者，錄貢案督納，甚未便。其分揀改正。」
○刑曹啓囚徒，傳曰：「輕罪被囚者多，其速疎決。」
○封睿宗大王子琄爲齊安大君。
○御晝講。
○以盧思愼爲崇政議政府右贊成，姜希孟崇政晋山君，任元濬崇政議政府左參贊，咸禹治正憲刑曹判書，金壽寧嘉善行司諫院大司諫，吳凝嘉靖全羅道觀察使。
○義禁府以韓繼美所啓，問權孟禧。其繼美相會言話節次，與繼美所啓相同，而龜城君有物望之言則諱之。乃問姜子平，子平曰：「我歷入若老家，見權孟禧與韓繼美對話，孟禧問繼美曰：『今上以弟卽位，見敎書，知爲擇賢而立也。今上身長幾許？』繼美答曰：『長矣。』孟禧曰：『龜城君亦有物望者也。』繼美不答。臣亦無言。其後曺幹、曺智敬、洪偁等乃來，故幹等皆不聞此言。」以子平言，更問孟禧，孟禧乃服云：「我言：『如龜城君之長則無憂矣。龜城君亦有物望。』」
1月16日
○乙未，御經筵。
○粹嬪宮進香于殯殿。
○傳旨司憲府曰：「奔競之法，本欲禁其僥倖之徒，趨附權門，有所干請耳。今宰相之家，一切有禁，雖親戚、僚友，不相往來，慶弔、迎送之禮，亦不得行，此非和厚、樂易之風。豈祖宗立法本意乎？自今除吏兵曹堂上、吏兵房承旨、臺省、都摠府堂上、衛將、判決事外，竝依舊勿禁。其或趨謁，依附干請事狀，因事而現，則如法論斷。」
○御晝講。
○中宮，自移御所還昌德宮。
○中樞府領事成奉祖、中樞府判事尹士昐，以年七十，上狀辭職。傳曰：「前例何如？」承政院啓曰：「頃者，李邊年七十致仕，以其强健不許之。」傳曰：「還其狀。」
○義禁府啓曰：「權孟禧已服龜城君有物望之言，請刑問情由，竝問金允生所告亂言。姜子平聞孟禧龜城君有物望之言而不啓，亦問情由。」傳曰：「可。」義禁府杖訊孟禧，至二十九度，乃服云：「吾意以謂，龜城君君國可當，故言之若此。金允生所告之言，亦我所言也。」以問崔世豪，世豪服云：「孟禧在大母家，與我言曰：『龜城君賢可持國。』我聞之，見金允生言之。」又杖訊姜子平，子平不服曰：「無他情也。」
1月17日
○丙申，御經筵。
○設七齋于奉先寺。
○河東君鄭麟趾等請進肉膳于大王大妃殿。傳曰：「今日本是齋日，明日當自食肉。卿等勿煩更來。」
○司諫院獻納張繼弛來啓曰：「今見忠勳府請罪浚狀，非特近日，事在先王朝，潛通宮人，其罪極大。只置外方，未快衆心。請依法定罪。韓繼美聞權孟禧亂言，不卽啓達，事發後，亦不速啓。事若不發，終必不啓，其罪亦大。請鞫之。」傳曰：「浚近日事，在奸人，非浚所知。其潛通宮人事，大臣等固請加罪，已令安置，何更論乎？韓繼美聞孟禧之言，其後患病在告，未知孟禧亂言事發，及見其弟繼純後，乃知之，卽來啓。雖身犯大罪，首告者勿論，予意以爲，繼美不可罪也。」
○御晝講。
○司憲府大司憲李克墩等上疏曰：
臣等將浚不法事，累請治罪，宗親、功臣、政府、六曹、諫官，亦合辭上請，只命安置于外，臣等不勝痛憤。臣等聞，禮莫大於分，分莫大於名，名分莫重於君臣。故君臣之分，猶天地之不可易也。一有犯禮侵義，事涉非分，則雖慈父，尙不能保其子，況於君臣乎？浚在世祖朝，其蒙恩眷，無與爲比，而浚不念罔極之恩，陰懷無上之心，汚亂綱常，通天之罪，法所不赦。其時群臣，合辭陳請，世祖非不知浚之當誅也，特以友愛天至，恐傷臨瀛之志，置浚不問，群臣不敢終請者，亦恐傷世祖友愛之心也。然群臣之懷憤，至今未嘗弛也。浚又恃有微勞，不自謹愼，至使傔從，掠奪民田，而時有不道之言，臣等累請其罪，大行大王曲庇不允。今又群小因緣盤結，敢懷不逞，飛辭造語，以陰助浚不軌之勢，此雖出於群小，亦浚有以醞釀之也。浚累犯不敬之罪，而今群小至以僭名擬之，臣等豈敢與浚共戴一天乎？殿下特以親屬，只令安置，曲全性命，於殿下親親之道，可謂至矣，其於名分何，宗社大計何？《傳》曰：「大義滅親。」伏望斷以大義，明置典刑，以快臣民之憤，以慰天地宗社之靈。
又啓曰：「韓繼美聽權孟禧亂言，累日不啓，事機臨發，不得已啓達，請問情由。」傳曰：「浚私通宮人之罪，世祖以事不實置之，不可追論。但今因群臣固請，已令置外，又何加罪？繼美與孟禧，會則不可。然雖盜賊，自首則免罪，今繼美聞孟禧言，能自首，予意以爲無罪。」克墩等更啓曰：「繼美雖自首，不卽啓達，請治遲啓之罪。」傳曰：「繼美於孟禧之言，必偶然聽之。且病不能卽啓，今若罪繼美，後日雖有此等事，誰肯首告乎？」
○大王大妃御崇文堂，承旨李克增、尹繼謙、鄭孝常等入啓事。
1月18日
○丁酉，御經筵。
○大王大妃殿及粹嬪宮始進肉膳。
○全羅道觀察使吳凝進香于殯殿。
○御晝講。
○先是，高靈君申叔舟請，章順嬪追崇，陞祔懿敬世子、追崇粹嬪稱號等事，令春秋館，考古制。至是，春秋館考啓，命召曾經政丞、議政府、六曹參判以上，議之。大妃傳曰：「此事，我朝無前例。諸宰愼勿雷同，各陳所見。」章順嬪追崇祔廟事，河東君鄭麟趾議：「古聖人立法，諸侯無二嫡，防亂之源也，後世不法於古，任情爲之。宋眞宗朝禮官所引傅玄之議及仁宗朝禮官所議一帝一后之言，合於正論。本朝無竝祔之禮，今而作俑，臣意以爲不可，別廟薦享爲便。」蓬原君鄭昌孫、高靈君申叔舟、綾城君具致寬、領議政洪允成、上洛君金礩、左議政尹子雲、右贊成盧思愼、刑曹判書咸禹治、兵曹判書李克培、戶曹判書徐居正、吏曹參判鄭蘭宗議：「古者無二嫡，雖繼室，不得爲正嫡。後世帝王，或有側微而起，潛邸所聘元妃，未及正位而沒，及其卽位，乃有繼立爲后者。元妃旣爲正嫡，禮當追冊，繼立者，亦旣正位，是亦爲嫡。此竝祔之禮，所以不可得已也。至于宋朝，或二或三，悉以先後次第竝祔，今旣不得無二嫡，安得更疑竝祔哉？元妃雖至側微，臣子所不可得議，況我章順嬪，在世祖朝，大行大王旣正位東宮，聘爲正嬪，六禮無闕，尊儷國儲，承歡兩殿，贊理東宮，名德旣隆，非他側微之比。其追冊陞祔，誰敢疑哉？若魂殿，古無所據，自前朝而始，其合享之禮，亦緣人情耳，不須合享魂殿。今議尊諡，以定名號，徐備冊物，待大行大王神御祔廟之日，進冊同祔，實合情文。」寧城君崔恒、靑松君沈澮、南陽君洪達孫、昌寧君曺錫文、工曹判書梁誠之議：「臣謹按宋元豊間，詳定禮文所之言曰：『《禮》：「夫婦一體，昏則同牢，祭則同几。」未嘗有異廟者也。始微終顯，前娶、後繼，皆嫡也。後世，或以其微，或以其繼，置之別廟，不得伸同几之義，則非禮之意。太祖孝惠皇后、太宗淑德皇后、眞宗章懷皇后，實皆元妃，而孝章皇后則太祖之繼后，而皆祭以別廟，在禮未安。請陞太廟，以時配享。』詔從之。臣以爲，竝祔之禮，非惟宋朝爲然，歷代率多行之。章順嬪，世祖初，旣備六禮，爲世子嬪，正位東宮。請依古制，追封王妃，待大行王祔廟時，陞祔爲便。追封之禮，於卒哭後行之爲便。」右議政金國光、兵曹參判李永垠議：「今按古制，無嗣王追崇前母之例，不宜追崇章順。然睿宗爲世子，世祖以章順爲嬪，旣與之敵體，不可不追崇也。卽當追崇爲王妃，一依宋太宗別祀孝惠皇后之禮，別立廟，如宗廟儀祀之，勿同祔爲便。」禮曹參判李承召議：「章順嬪，世祖爲大行王，備六禮，聘爲正嬪，不幸早世，大行王卽位，方在憂中，未及追冊。今主上嗣服，禮合追崇陞祔。或曰：『大行王未嘗封妃，不可追議。』然古帝王，或特起爲帝，或以旁支，入繼大統，其正嫡早沒，未及正位者，悉皆追冊其所生之母，則雖微賤，皆追崇合享。今章順嬪，雖未及冊封，其爲大行王正嫡則一也。主上繼體爲後，豈可以存沒，而異其承奉之禮乎？或曰：『雖封爲妃，不可陞祔，宜別立廟。』此據《禮》無二嫡之說而言也。若拘禮文，則唐、宋以來，皇后雖三、四，皆陞祔者，又何所見而然歟？古今異宜，不宜執一，旣封爲妃，則又豈可享于異廟乎？臣意，當於卒哭後追封。然三年內祭享，則吉、凶異宜，姑祀異廟，俟喪畢，祔廟時合祔，庶幾情禮兩得。」懿敬世子追崇事及粹嬪稱號事，麟趾、昌孫、叔舟、明澮、致寬、允成議：「帝王入繼大統，義不得顧私親，先儒論辨旣明。懿敬世子稱皇伯考而不名，殿下稱孝姪，爲當於義。然天性之親，其義亦大，追崇之典，先儒論之亦詳。懿敬旣爲世子，無他爵號，可以尊崇。宜追王上諡，別立廟，爲始祖不遷之主。廟與陵，因諡爲號，而不稱宗，官備享奠，別議可主祀者，使之世襲。粹嬪於懿敬，旣儷尊東宮，亦宜上殊稱，進冊爲妃。但不得稱大，待喪畢，備物上冊，實合情文。」恒、澮、錫文、達孫議：「定制須據古典，議禮要緣人情。臣謹按新安胡氏之說以爲，程子曰：『爲人後者，謂其所後者，爲父母；而謂其所生父母，爲伯叔父母。』此天地之大義，生人之大倫，不可得以變也。然所生之義，至尊至大，雖當專意於正統，豈可盡絶於私恩？宜揆量事體，別立殊稱，若曰皇伯考某國大王，而使其子孫，襲爵奉祀，則於大統，無嫌疑之失，而在所生，亦極尊崇之道矣。請依古制追封懿敬世子爲懿敬王，而稱皇伯考，祝文則稱孝姪，令月山大君奉祀，封粹嬪爲王妃爲當。如是則庶幾安於人情，合乎古禮矣。」礩、子雲、國光、思愼、禹治、克培、居正、蘭宗議：「《禮》：『爲之後者，爲之子，雖不得顧私親。』然歷代帝王，以旁支入承大統，莫不尊崇所生。懿敬，宜追王上諡，別立廟，稱皇伯考，粹嬪稱王妃，加以徽號。」誠之議：「臣謹按漢哀帝、宋英宗，所生父母，皆藩王也，藩王妃也，乃皆稱皇、稱后。況懿敬世子，正位儲宮；粹嬪，世子正嬪。懿敬世子，宜稱宗封王，陞墓爲陵，別立廟，祝文稱皇伯考，姪子臣；粹嬪，封王大妃，何如？」承召議：「懿廟，當依漢定陶恭皇、宋濮安懿皇故事，追封爲王，別立廟，其儀制享祀，一如宗廟，祝文稱考，稱孝子國王，且月山君持加大爵，以主其祀爲便。且母以子貴，古今通禮，粹嬪當封爲王大妃。」永垠議：「臣考古文，爲之後者，爲之子。殿下繼睿宗承大統，稱孝子嗣王臣，宜於懿敬，追崇爲王，而不稱宗，以別於睿宗，別立廟享之。祝文稱皇伯考，又稱國王臣。粹嬪，但稱王妃，以別於王大妃爲便。」議上，竝從叔舟等議。
○司憲府大司憲李克墩等上疏曰：
臣等聞，天地不可易也，名分不可紊也。聖人爲之禮以別之，爲之法以嚴之。故禮成而人不犯，法立而民知畏。二帝、三王所恃而治天下，而我祖宗之創守，亦未嘗不以此也。浚在世祖朝，不念卵翼之恩，陰懷無上之心，以瀆亂綱常，世祖重傷臨瀛之志，寧屈法以全浚，而待之如初，所謂再造之天也。浚猶不自謹畏，縱徒恣橫，以威脅於州郡，至有不敬之語。臣等將浚罪狀，再三陳請，大行大王許以商量，不幸八音遽遏，而大刑未正。及殿下嗣位，不逞之徒，知浚有不自安之意，因緣交通，陰爲自托之地，至以大名相擬。是浚之一身，三犯不道，而殿下尙寬其罪，臣等不勝痛憤。況浚方在草土之中，不恤襄事，潛通憸小，互相使人，至以非理之事，干請宰相，以濟其勢，是則其心不正，而其欲無厭也。臣等竊謂，法者天下之公器，不可以低昻；祖宗之罪人，亦不可以少寬也。昔孟宗，以王室至親，犯不忠之罪，太宗至誠懇惻，必欲保全，終太宗之世，得保首領，及世宗卽位，首命誅之。世宗非不念太宗必欲保全之，而特以天下之公器，不可以低昻，祖宗之罪人，不可以少寬也。其寬之、罪之，皆出於至公，無有一毫之可議也。今浚之罪，視孟宗，其事迹雖異，而其懷無上之心、不道之惡，則一也。殿下上承大王大妃之命，下順一國臣民之望，入承大統，正當初政之時，固宜必其賞罰，以明示大法。如浚之罪，當置極刑，殿下何惜而寬之也？以浚爲有微功乎，爲是宗親乎？功固不足以贖罪，法亦安可以貸親？臣等區區之心，不欲與浚共戴一天。《傳》曰：「左右皆曰可殺，諸大夫皆曰可殺，國人皆曰可殺，然後殺之。」今宗親、功臣、政府、六曹、臺諫，以至一國臣民，莫不欲置浚於法，以快其憤，殿下何獨以私恩廢公義也？伏望亟明浚罪，以正典刑，以快神人之憤。
傳曰：「浚事與孟宗不同。且潛通宮人之事，世祖斷之至當，予詳知之矣。今主上獨斷，則或可聽也，予則備知其不然，斷不可從也。其勿更言。」克墩等更啓曰：「臣等亦非以孟宗事與浚同也。但人臣無將，將而必誅。其懷不道之心則一也。今不罪浚，恐後有不逞者，藉以爲奸也。」不聽。
○司諫院大司諫金壽寧等上疏曰：
臣等昨將浚不道狀，幷韓繼美之罪陳請，未得蒙允。臣等反覆思之，浚在世祖朝，潛通內人，其罪應誅，曲被天恩，乃得網漏，浚猶不悛，縱傔從肆橫，至發不道之言，其不死幸矣。今藉以爲辭者，同時竝起，使浚而知，罪不容誅；浚或不知，亦不應免。繼美與孟禧相語，在年前十二月之初，孟禧所言，大有係干。雖三尺童子聞之，必怒髮竪立，不容但已，遷延數月，至今事發乃告。使孟禧之事不發，終當含默不言，推原其心，蓋有不可勝言者矣。《傳》有之，見無禮於其君者，如鷹鸇之逐鳥雀。浚旣甚無禮，繼美又容無禮之人，雖罪有輕重，其無禮則均矣。臣等逐雀之心，豈得而已？伏望睿斷，置浚典刑，下繼美獄，鞫問情由，不勝幸甚。
又啓曰：「孟禧與繼美言，浚有物望，臣等未知浚有何物望乎？繼美聽其言，當驚駭上變，乃遷延累月，事露而後啓之，其罪大矣。且繼美以大臣執政權，乃於奴僕之家，聽人干請，其罪亦重，請鞫之。」傳曰：「若治繼美緩告之罪，後有聞不道之言者，少緩則必不告矣。卿等無乃謂予以繼美爲至親，而寬貸之歟？繼美實有罪，予何敢貸？」
○崔世豪在義禁府獄中告曰：「有上達事。」禁府以啓，命致世豪問之。世豪曰：「去十二月二十六日，過貞善監前路，軍資監直長洪孝孫邀我相話，言及韓政丞事曰：『韓政丞再爲國舅，有福人也。』仍言曰：『韓政丞，幾日享福乎？今上在位亦豈久乎？吾妻父所言，必不謬矣。汝見吾家門政事，汝豈無求救之事乎？』」啓入，卽拿致孝孫，命申叔舟、韓明澮、具致寬、洪允成鞫之。孝孫不服，令與世豪面對，孝孫亦不服。
1月19日
○戊戌，御經筵。
○大王王妃族親等進香于殯殿。
○傳旨掌隷院曰：「諸邑奴婢，雖未滿《大典》元額，今後勿充給。」
○御晝講。
○司諫院大司諫金壽寧等來啓曰：「浚前犯大罪，今又再騰人口，而只置于外，未快衆心。請置重典。且韓繼美聞孟禧言，曠日遲留，事發乃啓，雖曰有病，如此大事，不宜以微疾稽留，亦不可商度而後來啓也。事若不覺，安知其終不啓也？請竝治罪。」傳曰：「浚有前罪，故已置于外。今小人之藉口，浚所不知，又何罪焉？繼美之告，在孟禧不服之前，而孟禧因繼美之言輸情，繼美可謂有功當賞。何罪之有？」壽寧等更啓曰：「繼美之罪，雖不大治，請免其職。」傳曰：「予意以謂，雖賞之可也，豈可罪乎？」
○大王大妃御崇文堂。承旨等入啓事，大妃曰：「凡亂臣親父，依律處絞當矣。但亂言者之父亦處死，於事理未當。其議于院相以啓。」
○傳于掌隷院曰：「分吉州官奴婢，一半給明川。」因咸鏡道觀察使所啓也。
1月20日
○己亥，御經筵。
○中宮族親等進香于殯殿。
○咸陽郡守朴壽彌、安岳郡守許峻、庇仁縣監金嗣成辭。大王大妃御崇文堂，引見謂曰：「近日陳言者，論弊事甚多，今但擧其尤者言之。貢物獐皮，責出民間；官家養蠶摘桑時，民田踏損，各年蠲減，逋負督徵；侵民漆木，官不培養，責納民戶；學校，守令、敎官慢不致意，令學徒廢業；選上奴抄定時，守令專委吏手等事。宜自省念，以無負委任之意。」承旨，將此六事及凡有弊事，作事目以授。都承旨李克增草事目以啓：「一，諸邑守令常時獵獲、獐鹿必多，其皮足以充貢物，不必責出民間。今貢進皮物，悉徵民間，其官家所獲，以爲私用，甚未便。一，諸邑桑木，專不培養，養蠶時，或抄定摘桑軍，或徵納民家，踏損田穀，蠶若不成，斂於民戶，買絲上納，其弊多端。一，各年蠲減還上文簿，守令等不明白施行，致令濫徵，民不被實惠。一，諸邑奴婢選上抄定及收貢時，守令不親自檢覈，委諸執吏，貧殘之戶，不能賂遺，則定選上，或徵貢，富實之戶，行賂得免，其弊不貲。一，漆木，國用最緊，守令用心培養，則不必採於民間，今專不培養，責納民間，甚不可。一，諸邑校生，守令不用心勸勵，敎官又不勤訓誨，因此無一人專業，而敎官，則日與守令遊宴，甚非委任之意。一，一邑之內，有內需司奴婢、大君、諸君奴婢、宰相奴婢，而常例徭賦，悉加於無勢平民，民之受苦以此，守令所宜省念。一，古人云：『刻木爲吏，期不對。』此疾吏之甚也。人吏承差，出入民間，則其侵漁多端，民不能堪。守令有令民之事，則當差其面監考、勸農、里正等，不必遣吏。」傳曰：「宜添錄『獄囚速決毋留滯』一條。」
○御晝講。
○濟州進眞珠，傳曰：「初令濟州進眞珠者，以其地在海中，得之易也。今聞，責納民間，民甚苦之。其諭濟州牧使，後勿如是，隨所得封進。」
○司憲府啓曰：「院相權重，其家不禁奔競，未便。請禁之。」從之。
1月21日
○庚子，御經筵。
○月山大君婷進香于殯殿。
○傳旨吏曹，還給趙銘、吳尹孫、劉昭、李宗根、崔命孫、閔亨、閔貞、閔澹源、朴益孫告身。
○御晝講。
○禮曹啓曰：「大王大妃殿望前後進上及別進上肉膳，請諭諸道，依前例封進。」大王大妃傳曰：「前例，卒哭後，許進肉膳。今若行移，則如京畿近道，乃於卒哭前行獵殺生，於心未安。」院相韓明澮啓曰：「三代以下，帝王行喪，皆以日易月，二十七日而除。我朝行三年喪，卒哭後乃用肉，喪制比古有加。雖行移無妨。」從之。
○傳曰：「李陽生捕賊有功，今欲賞之。其議以啓。」院相金國光等啓曰：「李陽生以親功臣，以資窮陞授堂上官何如？」傳曰：「可。」
○傳曰：「告崔世豪亂言金允生，依李禮敬例；告金致云亂言石年，依觀音老例，論賞。」
1月22日
○辛丑，御經筵。
○黃海道觀察使梁順石遣都事高善慶，進香于殯殿。
○御晝講。
○都承旨李克增啓曰：「諸道貢案，隨其成籍，令院相考定，送本道，訪問便否以啓後，更覈印行何如？」傳曰：「可。」
○傳曰：「今見發引班次圖，有方相氏。此等事，古亦有之。世祖大王發引時，僧人五六，奉持行步，彌陁先引而行，今欲倣此爲之。」院相及承旨等啓曰：「允當。」
○命曾經政丞、議政府、六曹、春秋館二品以上，會賓廳，議章順嬪諡號、陵號、懿敬世子諡號、廟號、陵號、粹嬪徽號。高靈君申叔舟、上黨君韓明澮、綾城君具致寬、寧城君崔恒、領議政洪允成、上洛君金礩、左議政尹子雲、右議政金國光、左參贊任元濬、刑曹判書咸禹治、戶曹判書徐居正、工曹判書梁誠之、禮曹判書金謙光、吏曹參判鄭蘭宗、工曹參判鄭嵩祖、禮曹參判李承召、兵曹參判李永垠、大司諫金壽寧、大司憲李克墩等議啓：「章順嬪諡號曰，徽仁昭德章順王后、齊仁淑德章順王后；陵號曰順陵、恭陵。懿敬世子諡號曰，溫文懿敬王、仁順懿敬王；廟號曰，懿敬廟、懿廟；陵號曰，懿敬陵、敬陵。粹嬪徽號曰，慈粹王妃、仁粹王妃。」議上，傳曰：「章順嬪諡號，以徽仁昭德章順王后，陵號恭陵；懿敬世子諡號，以溫文懿敬王，廟號懿敬廟，陵號敬陵；粹嬪徽號，以仁粹王妃，稱上。」又議大行大王外祖考妣墳及當代外祖考妣墳致祭節目曰：「大行大王外祖貞靖公尹璠，當依前例施行；當代外祖襄節公韓確夫妻，則上旣爲大行大王之後，稱外祖考妣爲難，依先王外祖墳例，所在官，奉敎致祭何如？」從之。
○淳昌郡守柳從京、楊口縣監宋壽長辭。大王大妃御崇文堂，引見，命都承旨李克增，以前日朴壽彌等戒諭事目，諭之。
○論捕盜功：李陽生，陞資折衝；韓奉連等五人，陞職給祿；其餘帶行三十餘人，皆給別仕。又陽生所捕賊人家無主贓物，令陽生分給其下，以勸後功。
○義禁府啓：「洪孝孫事干書吏蔡宗禮、廳直奴千同，累次刑訊。宗禮服云：『洪孝孫直宿本監時，世豪亦到相話。世豪云：「韓政丞，幾日在世乎？」孝孫曰：「其能久乎？」世豪又曰：「無政丞，則國何能久安乎？」』千同亦服云：『孝孫與世豪相話間，世豪言：「韓政丞，幾日在世乎？」孝孫答曰：「胡不久乎？」世豪又曰：「無政丞，則汝妻父獨擅政權，豈不私我乎？」仍言曰：「今上亦豈久乎？吾家門，亦有一人。」』」
1月23日
○壬寅，御經筵。
○御晝講。
○諭咸鏡北道節度使魚有沼曰：「李巨乙加介族親李家紅等來謁，則當語之曰：『巨乙加介謀殺邊將，旣就拘執，而軍官等擅殺之，乃至剖胸取膽，殘忍莫甚。朝廷已遣人，拿致首謀者，將鞫問治罪。巨乙加介，旣犯叛逆之罪，其子法當緣坐處死，其家産亦當沒官。然念其累朝侍衛之勞，京外妻子、族親，皆置不問，其衣服、雜物，亦令還給其妻。汝等宜悉此意。』如是語之，速刷被殺時衣服、雜物以給之。」
○傳旨戶曹、兵曹曰：「崔世豪、權孟禧等亂言進告生員金允生，加資實職；金致云亂言進告私奴石年，給綿布三十匹；指導允生別侍衛尹敬義，給綿布五十匹，以賞之。」
○義禁府啓：「彭排金致云亂言罪，律該謀反大逆，陵遲處死，財産竝入官，父子年十六以上皆絞。私婢白莊、良人朴末同、金義生、火者古未、將校小南、私奴鄭毛知里等，聞金致云亂言，不告罪，律該各杖一百、流三千里。白莊，單衣決杖；古未年八十，勿論。」從之。命致云，卒哭後行刑，其父減死爲奴。
1月24日
○癸卯，御經筵。
○王大妃族親等進香于殯殿。
○御晝講。
○傳旨吏、兵曹曰：「闕內根隨加率人，降一資，功臣則附過，勿揀赦前，三犯罷黜。」
○傳曰：「近日，司饔院事多廢闕，已令改差都提調，然內事則外提調未能悉知。欲以河城君鄭顯祖，同掌司饔院事，無乃提調有定數，而不可加設乎？」院相等啓曰：「加設無妨。」乃以顯祖爲都提調。
○三陟府使梁瓚、淸州牧使權至辭。大王大妃御崇文堂，引見。命都承旨李克增，以前日諭戒守令者諭之。仍諭權至曰：「見汝陳言，甚合事宜，卽當施行。然陳言者衆，當一體詳議後，施行。」先是，權至陳言，請改軍籍，故有是敎。
○禮曹啓：「仁粹王妃殿供上，請依王大妃殿例。」從之。
○唐人池交夏、鄧小兒，曾爲建州野人所擄，至是來投滿浦鎭，差通事安仁義，解送遼東。
1月25日
○甲辰，御經筵，講《論語》。至「王孫賈問曰：『與其媚於奧，寧媚於竈。」，上問：「《小學》有王孫賈者，是其人歟？」都承旨李克增對曰：「異代人也。」及出書啓曰：「《論語》王孫賈，衛靈公時人；《小學》王孫賈，齊湣王時人。」
○日本國對馬州太守宗貞國及其子貞秀，仁位郡信濃守宗盛家四郞宗職盛遣人來獻土宜。
○泰安郡主進香于殯殿，郡主，懿敬王女也。
○御晝講。
○昌原府使洪繼庸、豐基郡守陳克忠、求禮縣監全崙辭。傳曰：「予未得引見，承政院其以前日面諭守令條件，開諭遣之。」自是，守令拜辭時不引見者，必命承政院諭之。
○傳曰：「今後，英陵獻官、監察、典祀官，依舊差定。」
○禮曹啓曰：「恭陵、敬陵儀衛石物，令山陵都監，兼治排設，何如？」又啓曰：「仁粹王妃殿正朝、端午、冬至、誕日，諸道進上方物及望前後進上，月令物膳，竝依王大妃殿例封進，何如？」大王大妃傳曰：「今方多事，故不允。」申叔舟啓曰：「禮曹所啓若不允，則後世必以爲主上不允也。安知大王大妃除弊而然也？禮曹所啓，姑允下，以懿旨除之爲便。」傳曰：「可。」
○下懿旨于禮曹曰：「恭陵、敬陵，今崇尊號，陵上宜備儀物，第念神道尙靜，兩陵安厝已久，不可動搖，其儀象雜物，勿加設。仁粹王妃，今正位號，凡節日方物，月令物膳，固當如禮封進。但比來國家多故，民間事煩，如禮取辦，重困民力，心實未安。姑減數封進。」
○傳曰：「仁粹王妃殿諸道供進物膳，以兩大妃殿及宮中進上物膳，推移分定。」
1月26日
○乙巳，命領議政洪允成，以大行大王諡冊諡寶，告于宗廟、永寧殿、永昌殿如儀。〈史臣曰：「是祭也，吏曹以成俶、成俊、成健、李則、朴孝元差執事。前此告祭執事例加階，俶、俊、健，吏曹參議成順祖之子，則吏曹正郞，孝元佐郞，時人譏之。」〉
○御經筵。
○德川郡守卞玉崑、高敞縣監安益辭。大王大妃御崇文堂引見，令左承旨尹繼謙，以戒諭守令事目諭之。仍問益曰：「汝今赴任，將何施設？」益默然良久，繼謙語益曰：「守令七事，如興學校、勸農、桑等事，敷陳以啓，可也。」益乃言數事，言頗不切。大妃問繼謙曰：「所言何如？」繼謙啓曰：「大槪則是。」
○御晝講。
○江原道觀察使芮承錫進香于殯殿。
○下書于京畿觀察使成允文曰：「道內諸邑，分種唐稻秋收之數，江華府最少。是守令不用心故也。其推鞫以啓。」
○諭咸鏡北道節度使魚有沼曰：「去年五月，彼土居兀良哈，與兀狄哈，自相攻戰，不干於我。而邊將李長孫、廉穆等先自妄動，其下金添奇等欲要功賞，擅渡江，斬殺兀狄哈而還，李長孫等懜然不知，甚失邊將之體。若此不已，必生邊釁。當痛治戒後，然已經赦，姑置之。卿悉此意，招添奇等，開諭之。又遍諭民庶，使知之。」
○義禁府啓：「洪孝孫時雖不服，辭證明白，請囚緣坐人，封家舍。」不允。
1月27日
○丙午，御經筵。
○韓明澮書啓曰：
南軼、林守謙、朱伯孫、李克基、崔自濱、兪鎭、金溆，經明行修，請授以師表之任。
大妃以問申叔舟，叔舟對曰：「此輩，皆堪師表者也。」乃下吏曹。時，謂經明行修，惟克基一人，其餘則粗習訓詁而已。
○御晝講。
1月28日
○丁未，御經筵。
○江原道觀察使芮承錫辭。大王大妃御崇文堂引見，令都承旨李克增，以驛路彫弊、才白丁群聚、院宇頹毁、貢物濫徵等事，諭之曰：「卿體予意，以修擧廢墜、興利除害爲務。」
○御晝講。
○先是，軍器寺上納貢物弓矢，定于諸道營、鎭管，營、鎭管收所入之物于屬邑，制造上納，其數不多。其後，錄貢案，令諸邑各自備納：留守、牧、大都護府，角弓十張、長箭片箭各四部；郡，角弓五張、長箭片箭各三部；縣，角弓二張、長箭片箭各二部。是爲舊貢案，後又加其數，一等十九官，鄕角弓十五張、弓弦四十箇、長箭片箭各六部；二等三十一官，鄕角弓十張、弓弦三十箇、長箭片箭各五部；三等五十四官，鄕角弓六張、弓弦二十箇、長箭片箭各四部；四等七十一官，鄕角弓四張、弓弦十五箇、長箭片箭各三部；五等九十官，鄕角弓二張、弓弦十箇、長箭片箭各二部，是爲新貢案。又頒造弓矢法，一等六官，弓三百張、長箭二萬七千箇、片箭一萬八千箇；二等十五官，弓二百五十張、長箭二萬二千五百箇、片箭一萬五千箇；三等十六官，弓二百張、長箭一萬八千箇、片箭一萬二千箇；四等二十六官，弓一百五十張、長箭一萬三千五百箇、片箭九千箇；五等十九官，弓一百二十張、長箭一萬八百箇、片箭七千二百箇；六等四十九官，弓九十張、長箭八千一百箇、片箭五千四百箇；七等三十六官，弓七十張、長箭六千三百箇、片箭四千二百箇；八等三十六官，弓五十張、長箭四千五百箇、片箭三千箇；九等三十五官，弓三十張、長箭二千七百箇、片箭一千八百箇；十等九十官，弓十張、長箭九百箇、片箭六百箇，其數甚多，行之數年，民頗苦之。至是，命議于院相，申叔舟等議曰：「初定軍器之數，錄于貢案，後以其數不多，更爲造弓矢法行之，其數太多，官不能辦，收價於民，貿販輸納，其弊不貲。請依舊例，令營、鎭官造納，待事歇行新法爲便。」傳曰：「可。」
○傳旨戶曹曰：「前此，諸邑貢物軍器，分殘盛差等定數，其數頗多。近年，國家多事，匠人未及充定，因此守令，責令民間買納，誠爲有弊。待匠人充定鍊習間，勿行新法，姑令諸營鎭，依前數造作上納。」
○命東西班三品堂上官，會仁政殿南廡，各陳時弊，因韓明澮所啓也。
○義禁府啓：「權孟禧，以龜城君浚，君國可當，與韓繼美，言有物望，與崔世豪，言龜城君年壯且賢，可以持器罪；崔世豪聞孟禧亂言，言於金允生，且云吾家門不可蔑視罪，律該凡謀叛大逆。但共謀者，不分首從，皆凌遲處死，子年十五以下及兄弟姊妹，給付功臣之家爲奴，財産竝入官，伯叔父、兄弟之子，不限籍之同異，皆流三千里安置。姜子平聞孟禧亂言不啓達罪，律該知而不告者，杖一百、流五千里。安迢往孟禧家，孟禧於龜城君處請托折簡書寫時，辭緣指揮罪；李介甫聽孟禧請，令政曹郞廳李則、朴叔達，見孟禧事通書罪，律比監臨勢要，爲人囑托者，杖一百。朴叔達聽介甫招致，到孟禧家，請囑應諾罪，律該官吏聽從已施行者，杖一百。李孝善，以義禁府拿致孟禧事，說與今音同罪；今音同聽孝善言，傳之孟禧罪，律該凡聞知收捕反逆機密大事，而輒漏洩者，斬。仍以先傳者爲首，傳至者爲從，減一等。上項安迢、朴叔達事，在去十一月二十八日宥旨前。」從之。安迢、朴叔達罷職，李孝善減一等。義禁府仍啓曰：「孟禧，旣與浚妾萬菊連族，相交通；崔世豪又於浚及孟禧，皆爲切親。緣此，互相交結，孟禧當知浚潛懷二心，而有此言，請幷浚論斷。」不聽。〈史臣曰：「孟禧，佐翼功臣權愷之子，爲人輕僄詐妄，常以言語禦人，外似穎悟，而中無所有。世祖擢寘喉舌，驕矜自恣，朝著側目。由都承旨，除咸鏡道觀察使，有人以簡報之，孟禧大恨，卽裂其簡於坐。至是，誅死，遂喪其門。」〉
1月29日
○戊申，上諡冊諡寶于殯殿。
○御經筵。
○全羅道觀察使吳凝辭。大王大妃御崇文堂引見。大妃曰：「今見本道留獄啓本，獄囚死者甚多，是乃守令用刑過重，又不恤囚故也。卿悉此意，戒勑守令，毋致枉死。且獄囚久滯，軍籍多濫，亦觀察使所留意也。」仍以前日諭芮承錫數事諭之。大妃又語李克增曰：「近日，京畿監司所獻虎豹皮甚多，若貢物虎豹皮，別收民間，以今所獻虎豹皮，代貢物何如？」克增對曰：「貢物虎豹皮，本用檻穽、弓弩所獲，臨時未可必獲，故不得已責徵於民。今以無時所獲虎豹皮，竝令代歲貢，則一歲所貢之皮數少，而所獲虎豹則多。若今諸道所獻虎豹皮，多積內府，而必欲除弊，則權減一次方物爲便。」
○御晝講。
1月30日
○己酉，御經筵。
○平安道觀察使魚世謙遣都事任孟知，進香于殯殿。
○御晝講。
○傳旨戶曹曰：「亂臣趙穎達家舍，賜永膺大君夫人宋氏。」
○傳曰：「自二月初二日至四日，院相高靈君申叔舟、綾城君具致寬入直，以全城君李恕長爲一所巡將，行副司果閔孝源二所巡將，行大護軍具謙三所巡將。」因韓明澮所啓也。舊例，院相每日二人輪坐承政院，巡將逐日受點行之，至是明澮，以國葬發引時，有是啓。
○傳曰：「今諸道上送弓弩、檻穽所獲虎豹皮，其數甚多。予慮，正、至、誕日封進虎豹皮，官不能備，臨時取辦於民，必有煩擾之弊。其諭諸道，今後上項封進虎豹皮，皆用弓弩、檻穽所獲，勿責納於民。」
○是日甲時，行啓殯奠；丙時，啓攅行別奠，百官竝陪祭如儀。
○以都承旨李克增爲司饔院副提調。承旨爲司饔院提調，始此。
二月
2月1日
○庚戌朔，御經筵。
○傳曰：「宣傳官直所，近大內，其令直宿宣政殿門外南廡。」
○御晝講。
○忠翊府進香于殯殿。
○先是，孝寧大君補等諸宗親啓曰：「文、武官則計朔加資，百官別加時，資窮者亦許代加，宗親獨無代加之法。請依文、武官例，代加。」睿宗命攷舊例，承政院考啓。至是，傳曰：「宗親除職之法，如是。然宗親不隨資給祿，依文、武官例代加，何如？若不可則文、武官亦勿許代加，何如？」院相申叔舟、韓明澮、具致寬、崔恒、洪允成、金礩、尹子雲、金國光議：「代加之法，本是一時恩命耳。近來別加頻數，文、武官因此無來歷，而遽授高官，實爲不可。且與宗親異制，今後文、武官亦不許代加，何如？」傳曰：「可。」遂下傳旨于吏曹、兵曹。
○全羅道兵馬節度使許琮馳啓曰：「張永奇，本月二十一日，到長興地面，臣與府使金舜臣，領兵往圍之，擒永奇，射殺其黨徐佛丁。但舜臣中賊矢，傷胸。餘黨逃竄，更令根尋追捕。」
○傳曰：「平安西道節度使李鐵堅，今因母病上來，其改差。」
2月2日
○辛亥，御經筵。
○咸鐵道觀察使李繼孫遣都事楊順達，進香于殯殿。
○傳曰：「赴山陵後，殯殿排設雜物及國葬都監雜物內，例燒之物多。予意，此等物件，皆出民力，一朝焚之，是棄天物也。」院相、承旨等啓曰：「擇可燒者，燒之爲便。」傳曰：「可。」
○兵曹據黃海道觀察使梁順石啓本啓：「本道牛峯、兎山、新溪、谷山、遂安、瑞興、殷栗、豐川等官，失農尤甚，道內番上侍衛人外，鎭軍及在前分二番立防諸浦船軍，限今年兩麥成熟，分四番，橫看付軍器造作匠人，限今年秋成，停役何如？」從之。
○御晝講。
○禮曹啓：「前此仁城君神主祔享于章順嬪魂宮，今章順嬪追崇王后，不可一處祔享。請移別室。」從之。
○義禁府啓：「尹孝門從逆賊李施愛之令，稱都事，聚品官軍士，殺甲山、三水、惠山等鎭將，罪律該凌遲處死，緣坐、財産，竝依律文。」從之。
○義禁府啓：「奴都治、船軍李達，藏匿逆賊李明義子光武罪，律該杖一百、流三千里。趙同、李吾莫之、李愼之、李介知，以統主、切隣，不捕告罪，竝杖一百、徒三年。」從之。
○是日，夕奠兼行祖奠，百官陪祭如何。
2月3日
○壬子，丑時，行遣奠，梓宮發引，百官分半侍衛。留司百官先詣慕華館，行路祭，忠勳府又行路祭。行晝奠于德水院前。丙時，奉安梓宮于靈幄殿，行下山陵奠。
○司憲府掌令李陸來啓曰：「今日，梓宮發引，請停經筵。」傳曰：「自今日，至初五日，停之。」以初五日，乃下玄宮也。
○傳于吏曹曰：「京外官吏，或狂妄怠惰，或年少不學，不堪任事者，頗多。今後，雖宗、宰親屬，亦皆精擇識事理知吏治者，除授。雖有特旨，其不堪任者，吏曹具由啓達，送西敍用。」因具致寬所啓也。
○掌隷院據金郊道察訪辛福聃啓本啓：「金郊道，乃本朝使臣、中朝使臣往來大路，必須措置，使不凋殘。今金郊道附近居接僧奸所生，凡一百三十口，請分屬各站，以實驛路。」從之。
○王大妃仍御景福宮，承旨、注書各一輪次入直。
2月4日
○癸丑，慶尙道觀察使尹慈，以母病辭，命遞之。
○傳曰：「自再虞至卒哭祭，予當親行。」
○設百齋于正因寺。
2月5日
○甲寅，子時，行遷奠；甲時，下玄宮，行立主奠。返虞後，行安陵奠。虞主至德水院前，行晝奠。午時，虞主至景安殿，奉安，行初虞祭，百官陪祭如儀。
○義禁府啓：「權孟禧母末之、妻終非、弟仲禧，金溝永屬；崔世豪妻加波里、弟銀山，長城永屬；孟禧三寸叔權恪，金溝安置。」從之。
○全羅、慶尙兩道，雨土。
2月6日
○乙卯，上詣景安殿，行再虞祭，仍問安于王大妃殿。
○御經筵。是朝，領事韓明澮、崔恒啓曰：「行祭後，又御經筵，恐勞上體。」傳曰：「予惜一日不學。致齋日則已，行祭日不可停也。」
○御晝講。
○傳曰：「前者，光陵及新英陵圖局內，民田陳荒者甚多。今昌陵亦然，甚可矜憫。其三陵圖局內陳田及守陵軍折給田，急速知數，須於農前充給。」
○傳曰：「今後大王大妃殿，侍女十、水賜六、巴只四、水母三、房子五、女伶一；王大妃殿，侍女九、水賜五、巴只三、水母二、房子七、女伶一；大殿，侍女二十、水賜十、巴只六、房子十二、女伶一，給衣纏、宣飯、朔料。」
2月7日
○丙辰，內出曹大家《女誡》一帙，令藝文館，定口訣。
○傳曰：「景安殿行祭，大妃殿問安後，永昌殿不行禮，於心未安。欲行拜禮，何如？」院相申叔舟等啓曰：「不可只行拜禮，明日三虞後，於永昌殿，親行上食，十五日七虞祭，則永昌殿親行望祭，仍行虞祭爲便。」傳曰：「可。」
○大王大妃傳曰：「主上，明日欲親行三虞祭，適有感冒證，其令攝行。」
○傳旨禮曹、司憲府曰：「人子之於親，歿則當卜宅兆，以安體魄，無知之民，或有不葬其親而燒焚之，毁風俗、蔑彝倫，莫甚於此。祖宗以來，已有禁令，然恐習俗猶踵前弊。自今，內而憲府，外而監司、守令，痛行禁斷，如有犯者，依律論罪，其族親、隣里知而不禁者，竝重論。」
○以韓繼禧爲崇政西平君，宣烱資憲楡城君，韓致仁嘉靖戶曹參判，宋益孫嘉靖礪山君，韓堢嘉善琅城君，權攅嘉善玄福君，尹慈嘉善漢城府左尹，趙益貞通政刑曹參議，金首孫奉列司憲府持平，李恕長嘉善慶尙道觀察使。是政，交河縣監當遞，傳曰：「頃者，朴瑾言民間弊瘼甚悉，是必留意民事者也。其授交河縣監。」
○忠淸道觀察使金良璥馳啓：「恩津人學生金繼田妻閔氏，夫早死，泣血，廬墓三年，不食鹽菜，哀毁踰禮，至今十一年，素衣、素食，酒果、葱蒜亦不入口。仍居墓側，朝夕之奠，哭泣之哀，一如初喪，見者無不哀之。同縣人姜應貞，檢中樞姜毅之子，母久病，應貞數月衣不解帶，終夜不寐。夕，父病革，應貞焚香禱天，求以身代，取糞嘗之，以占差劇。及父母歿，廬墓五年，不食酒果、鹽菜。文義人學生李貴和妻楊氏，夫早死，葬于家北，朝、夕奠必親行之。服闋，父將奪其志，楊氏欲自縊，父懼乃止。每遇節日，親祭于墓，及老病，不能往，則齋沐，向墓而拜。同縣人朴氏，其夫歿，廬墓三年，不忍去，復居一年，遂剃髮爲尼，每朔望，必親祭，至今二十餘年，不少懈。」慶尙道觀察使尹慈啓：「禮安人修義校尉禹錫寶，自幼，孝奉兩親，不廢定省，出入必告面，每食視饌，必具甘旨。父歿，獨居墓側，寢苫枕塊，哀毁過甚。朝、夕親炊爨以奠，日負土擔石，以營墳域，終三年。及母死，錫寶年已六十六，朝、夕之奠亦皆親執炊爨，三年未嘗至其家，鄕人稱之曰：『錫寶，前朝忠臣禹倬之後，其忠孝，自有家法。』漆原人學生宋漢文，母得狂疾，漢文自斷手指爲末，和酒以進，病遂愈。昌寧人前郡事朴冑，父母俱老，胄朝夕不離側，孝養懇至。父歿，廬墓三年；母死，亦如之。喪畢，每於祠堂，行朝夕祭，有新物必薦，事亡如生，無少解怠。金海人前司成權衡，自少有孝行，及登第爲獻納，以父母俱老，辭職歸養，朝夕不離側，必奉甘旨。朝廷徵授草溪郡守，居數年又辭，終養父母，皆以八十死。衡居喪，過毁濱死，一鄕稱慕。同邑人前主簿潘碩澈，有孝行，父母歿，親負石擔土以營葬，廬于墓側，盡其哀誠。喪畢，每朝謁祠堂，出入必告，朔望必祭，遇時物，輒薦之。東萊人金得仁，父早歿，事母盡孝；母死，廬墓三年，泣血枯槁。墓在海口，適倭人潛行剽竊，得仁猶不離墓側，隱土宇中，不廢朝、夕奠，倭賊數人來刦之，知得仁有孝誠，稱歎而去，後以米來與之。」禮曹據此啓：「上項閔氏等所行卓異，鄕里稱服，宜加褒賞，以勸後來。請竝旌門、復戶，其堪任使者，令吏、兵曹，陞資錄用。」從之。
2月8日
○丁巳，行三虞祭，百官陪祭。
○御經筵。
○長鬐縣監宋宜豪辭，大王大妃御崇文堂引見。命都承旨李克增，以前諭守令事目諭之。又敎曰：「才、白丁屯聚，則盜心自生，害及平民，祖宗朝已令與平民雜處，宜盡心推刷，勿使屯聚。內需司奴，托以收債，濫奪民家田地、財産，民甚苦之，竝痛治禁斷。」又敎克增四：「今請受亂臣田地者甚多，予欲償三陵圓局內禁陳之田，皆留中不下。」克增曰：「非但三陵，懿墓陳田亦未償之。然亂臣田地不多，難可盡給。」大妃曰：「以國屯田，充給何如？」克增曰：「頃以國屯田有弊，許民幷耕，以此充給爲便。」
○御晝講。
2月9日
○戊午，傳旨義禁府曰：「辛秀武、鄭山老等，擅殺李巨乙加介父子，刳腹取膽，其推鞫以啓。」
○下書全羅道觀察使吳凝、節度使許琮曰：
張永奇等嘯聚群盜，恣行攻刦，多殺人物，終至拒敵官兵，無異反逆。其已捕各人，窮問黨與，卒哭後依律行刑梟首，傳屍八道，其緣坐人，依律文，推刷以聞。
○命蓬原君鄭昌孫、高靈君申叔舟、上黨君韓明澮、綾城君具致寬、靑松君沈澮、昌寧君曺錫文、左議政尹子雲、戶曹判書徐居正、工曹判書梁誠之，校定戶典、工典。叔舟等書啓曰：「成均館官員、承政院注書，所任非輕，請依臺省、六曹郞官例，不拘箇滿，擬差。」從之。
○行護軍黃致身，以年過七十，上狀辭職，命還其狀。
○稷山居忠勳府奴崔末同來告曰：「去正月初十日，往臨瀛大君奴祿大家，飮酒。同里人徐好夫亦到，語及權孟禧被囚事，祿大言曰：『此乃孟禧自取也。』又言曰：『常人之子，十三歲時，尙不知飮食。』好夫曰：『果是自取也。常人之子，十三歲時，正如水泡矣。』」政院以啓，傳于院相等曰：「近者，告訐成風，或有誣告者，如此事置之，何如？」申叔舟等啓曰：「上敎允當。然言語節次不可不問，請鞫之。」遂命義禁府拿來。
2月10日
○己未，行四虞祭，百官以雨，不陪祭。
○御經筵。
○傳曰：「訓鍊院，本爲武士而設。今後，以武臣爲先差任。」從韓明澮啓也。
○御晝講。
○傳于承政院曰：「諸司，因京居奴婢數少，殘敝至甚。其曾給功臣奴婢則已矣，如丘史，還屬本司，何如？」僉曰：「允當。」
2月11日
○庚申，傳曰：「官吏病滿三十日罷職，載在《大典》。今官吏，以病廢事者多，自今承政院，依《大典》，檢擧。」
○命召蓬原君鄭昌孫、高靈君申叔舟、上黨君韓明澮、綾城君具致寬、靑松君沈澮、寧城君崔恒、領議政洪允成、左議政尹子雲、上洛君金礩、兼吏曹判書韓繼美、戶曹判書徐居正，校定戶典、吏典。
○先是，司宰監正任士洪上疏，請罷內佛堂。至是，示院相，仍傳曰：「初，世宗爲祖宗，創建內佛堂，其時進諫者甚多，術者亦言：『主山來脈，不可作佛宇。』至有忤旨而得罪者。自建佛宇，國家無一慶事，變故相仍。魯山時，惠嬪亦言：『須徙佛堂。』今見士洪疏，更覺悟前日術者之言，恐不誣也。今欲徙置佛堂，卿等以爲何如？」叔舟等曰：「允當。」乃命鄭麟趾、申叔舟、韓明澮、具致寬、洪允成、尹子雲、任元濬、徐居正、李克增，同漢城府堂上、風水學官員，審定佛堂可構處。
○吏曹兼判書韓繼美啓曰：「朴瑾前爲永同縣監，未箇滿而罷，後爲忠州判官，僅一年而遞。今授交河縣監，人皆言不合臨民，請遞之。」李克增啓曰：「上以瑾細知民事，特命用之，將以觀治民。中外聞瑾以言事見用，必皆延頸抵目，欲陳時弊。瑾若不合守令，請改授他職，以勸他人。」命勿遞。
2月12日
○辛酉，上詣景安殿，行五虞祭。
○御經筵。
○傳旨掌隷院曰：「功臣丘史奴婢內，其京居人，還屬本司，以外居奴婢，充給。」
○御晝講。
○河東君鄭麟趾等來啓曰：「今審內佛堂可構處，藏義洞火藥庫舊址爲可。又書啓曰：
景福宮靑龍，自掌苑署北岾，至架閣庫，其山脊，廣二十尺許。前此種木，以護山脈。往者，楊汀家在其側，因侵占築墻；永膺大君家，又掘山脊造屋，其池濫占者亦多。請禁之，依舊種木，以培山脈。且崇禮門外池及水口門內、外池，今皆禋塞；興仁門內造山三處，亦頹毁。請修之。
傳曰：」景福宮靑龍，依所啓施行。池及造山，今國恤事多，姑停之。「
○司諫院正言呂篪來啓曰：「新授監察權俱，乃亂臣趙克寬外孫女壻也，許通仕路足矣。今除是職，請改正。」院相金國光啓曰：「世祖依律凡亂臣女壻，不許緣坐。況外孫女壻乎？今如俱者多。若遞俱監察，恐遂爲例也。」命考例，吏曹啓：「皇甫仁外孫女壻金宗蓮，曾授監察。」命勿改。
○漢城府啓：「盜竊本府印信，請搜捕。」命捕之。
2月13日
○壬戌，御經筵。
○命綾城君具致寬爲內佛堂監造都提調，行司直閔孝源爲副提調。
○御晝講。
○戶曹兼判書具致寬來啓曰：「魚箭，本以給官民，令備進上，且以資生也。今宗親勢家冒占結造，以奪官民之利，有違立法本意。請禁斷。」傳曰：「果如卿言。但或有世祖朝特賜者，仁粹王妃亦受賜，勢難更改。其中依托官家，結箭專利者，檢擧痛懲，何如？」致寬曰：「世祖所賜與則仍舊，餘皆禁斷爲便。」
○命臺諫，參鞫亂言人祿代等于義禁府。
○睿宗朝，韓明澮、洪允成、權瑊啓時務四條：「其一，推刷諸司外案付奴婢之居京者，給與無奴婢諸司；其二，諸道都事，皆令兼帶察訪；其三、驛路彫殘之因及蘇復之策，訪問驛吏；其四，諸司吏典入屬者，令諸道歲貢。」睿宗下院相議之，鄭麟趾、申叔舟、具致寬、沈澮、崔恒、曺錫文、尹士昐、尹子雲、金國光議：「請依明澮等所啓。」鄭昌孫議：「都事，佐監司，摠治一道，何必兼帶察訪，然後治各驛之事乎？仍舊爲便。」議上未下，至是，命依麟趾等議，都事勿帶察訪事，從昌孫議。
○傳旨戶曹曰：「卒參判李延孫妻尹氏全羅道金堤、全州田庄及尹氏女子李喜妻李氏光州田庄，特復役。」尹氏，卽大王大妃姊也。《大典》，議親居外者復戶，今尹氏母子居京，法不當復，因其上書，特許之。
2月14日
○癸亥，上詣景安殿，行六虞祭。
○日本國關西路九州侍所宗彦八郞茂世、對馬州越中守宗盛弘、對馬州宗貞秀遣人，來獻土宜。倭護軍宗家茂等二人來朝。
○命召蓬原君鄭昌孫、上黨君韓明澮、綾城君具致寬、靑松君沈澮、上洛君金礩、左議政尹子雲、吏曹兼判書韓繼美，校定吏典。
○司諫院大司諫金壽寧等上疏曰：
臣等俱以妄庸，職忝言官，夙夜思惟，願裨萬一，而才智蹇淺，聞見寡陋，恐不副聖上責任之意，謹將便宜八事，條陳如左。一。多識，所以蓄德；多聞，所以建事。學之於人，大矣，然學之道也，如舟泛流，不日進則日退。古之王者，務時敏而貴日就，不容間斷，《緝熙》、《單心》之詩所以作也。今經筵，只御朝晝，而不御夕講，恐非磋磨及時之意。乞依舊制講讀。且令經筵官，更日直宿，以備顧問。宦寺，亦選厚重小心者，給事左右，幸甚。一。告身署經之法，蓋古者封還制麻之遺意，所以礪風俗重名節，不可廢也。高麗，自侍中以下，皆關門下府署經，乃許赴衙，其爲法太重。國朝，因舊制而酌損之，自五品以下，悉令署經，行之已久。近以軍士受祿之便，乃罷署經，雖有謬授，無從改正，往往有冒受告身者。昔署經之時，軍士亦得受祿，豈可爲刖者而廢屨乎？乞復署經之法，以重官爵，以礪士風，幸甚。一。伏覩傳旨，少不更事者，勿許用東班，甚美意也。然愚騃不任事者，猶在東班。夫乘田委吏，至微官也，然使會計而當，牛羊而茁，非少不更事者之所能也。乞如傳旨施行。且守令，近民之官，得人則一人受福，否則反是。今或不學無恥之輩，出拜守令，目不知書，心更黷貨，貽弊生靈者有矣。況今內重外輕，守令秩滿者，或投閑地，或試別坐，人人自不用心供職。乞依故事，應改品者，例除外任，非有事故，勿許更遞，於以均勞出入，幸甚。一。古者，禹貢之制，百里納總，二百里納銍，三百里納秸服，蓋以道路遠近，而爲納賦之輕重、精麤，其法至矣。今京畿之民，賦役比他道爲劇，近因國恤，畿民之苦，什倍於他。乞如平安道例，限年減貢之半，以紓民力，幸甚。一。嫡、妾之分，如天建、地設，萬世不可易，而今或以妾子非有勳勞於國，夤緣僥倖，蝨處縉紳之間，黃綠、鶖鶴混在一塗，僭偪之風，皆由是興，甚非所以尊朝廷、正風俗之道也。乞妾子應用者，勿敍東班，幸甚。一。外夷入侍，帝王盛事，所以示聖人無外之仁也。然此輩，人面獸心，以蒸報爲仁義，以剽悍爲道德，可以禽獸畜之，而不可以士人用之也。況其爲人，雖嘗怛威主臣，而內有迕心，往往乘酒感忿而發，其可遠而不可近，較然矣。乞倭、野之類，勿令密近侍衛，幸甚。一。佛氏之說，汗浸支離，求其所以敎者，不過空寂不動，圓通無礙而已矣。今之爲佛者，多背師說，至以其說爲奇貨，漁取生靈，是固不足誅矣。近者，國恤相仍，曾不賴其法，以收應效，其爲誕妄無益，寧須言而後知耶？思之可謂痛哭。乞罷刊經都監，且汰僧尼，以圖惟新之治，幸甚。一。天子有諍臣七人，諸侯五人，大夫三人，故諫臣之數，象東垣七星而設，非冗雜之官也。今諫官，只置四員，非惟補闕少人，亦聞見不周，甚非所以明目、達聰之意也。宋慶曆間，增置諫官四人，至今稱美。今雖不得增置，乞如舊施行，只用賢能，勿拘歲月，幸甚。
疏入，傳曰：「疏中有可行之事，予當議行之。但僧徒，豈盡不善？其中亦有修行者，雖其行汚之輩，或罹邦憲，不可以此而盡謂之無行也。刊經都監則世祖所設，事有未就者，故未罷爾。事畢當罷之。」
○忠淸道觀察使金良璥捕在逃私奴古邑同以啓，命囚義禁府。初有古邑同者，逃入咸吉道，妄動浮言，以階施愛之亂。睿宗命本道捕送，古邑同在途逃竄，至是見捕。
○漢城府得印以啓，承政院啓曰：「當初庫直守之而失，今庫直又得之，竊疑盜之者庫直也。請問之。」傳曰：「可。」承政院問之，則得印者，乃他庫直，非前守者也。乃下刑曹。
○司饔院提調上洛君金礩、都承旨李克增啓曰：「世祖朝司饔院官，皆以他官兼之，擇用有容儀能割肉者，自置實官，徒以職次相當者授之，如遇使臣之來，驟擇他官假任之，周旋進退，豈有可觀？請揀擇換差，通計前仕。」傳曰：「可。」
○傳曰：「今觀諸司所啓公事，掌隷院有天順二年起訟，而今日始決；刑曹有去正月牛皮犯禁，而昨日乃決。滯訟若是何歟？其問以啓。」
2月15日
○甲子，上詣永昌殿，行望祭。又詣景安殿，行七虞祭。
○御經筵。
○傳曰：「江原道救荒啓本，前年九月啓下，而不卽施行，至今稽留，甚不可。其諭該司，勿復如是。」
○傳曰：「陳言者多云：『貢案，今不一定，取於民無制。』其速詳定。」
○御晝講。
2月16日
○乙丑，兵曹啓曰：「番上軍士，今定爲一萬五千，其數過多，今見在軍士，未滿此數。」命院相議之，申叔舟等議定二萬以啓。從之。
○傳曰：「近日，告亂言者甚多，亦有不緊事，每遣義禁府官員拿來，似太繁。其令觀察使鞫問。」
○傳曰：「李鐵堅言：『義州三島耕種，民其厭之。』此言然乎？」申叔舟等啓曰：「三島地品肥膄，甚宜禾穀，前此義州民，耕此島以生。頃自農民被擄，令民逐日往還耕治，又令兵卒守護，兵民皆病之。若渡江設柵，嚴其守護，留住耕治，則可無弊矣。世祖必欲耕種此島者，慮其後世必爲唐人所奪，依舊爲便。」
○大王大妃傳曰：「今日，晷漸長，主上可御夕講。常與宦寺同處，有何益乎？數接見大臣，多啓沃之言，不亦善乎？」申叔舟等對曰：「允當。」
2月17日
○丙寅，國忌。
○義禁府請囚鞫辛秀武等，拿致金嶠竝鞫之，從之。院相申叔舟、具致寬啓曰：「咸鏡道人心驕悍，今巨乙加介刺傷主將，若又拿致金嶠，則本道之人，尤以陵犯主帥爲無妨，而益肆矣。」傳曰：「然則竢金嶠上來，鞫之。」
○前此江原道觀察使趙瑾啓：「今年黃霧，兩麥損傷，五六月霖雨爲害。嶺東，七月大風；嶺西，隕霜太早，禾穀盡傷，民生可慮。救荒節目，條列以啓。一。歲貢軍器所入雜物，今當凶歉，收斂民間爲難，姑停之。一。春秋主鎭習陣軍士，贏糧往還爲難，就本鎭習陣。一。諸邑諸員、補充隊、皂隷、其人，一應京役人，限今年秋成，放遣。一。本道鎭撫所月課軍器造作及古軍器修補，限今年秋成，姑停。一。當番軍士內無祿軍士，限今年秋成，放遣。」兵曹據此啓曰：「歲貢軍器，已承傳旨停之。諸員等，各其所管，皆有身役，番上軍士，亦不可輕易放遣。其本鎭習陣，月課軍器、古軍器修補等事，依所啓施行，何如？」從之。仍傳曰：「無祿軍士，忠順衛、破敵衛正兵，亦可放遣。」
○刑曹啓：「江原道諸邑訟者，裹糧就訟爲難，其干係風俗及據執奴婢，逃奴婢捉擭外，限今年秋成，停訟。選上奴子，亦限秋成，放遣，備荒何如？」從之。
○禮曹啓：「江原道諸邑司譯院生徒、奉常寺齋郞、樂工及鄕校生徒可自備糧者外，限早穀成熟，放遣何如？」從之。
○咸鏡道永興品官前察訪金榮老等上言曰：
本府，太祖誕生之地，舊置留守府，爲界首官，建濬源殿，奉安御容。中因咸興人上言，陞咸興郡爲留守府，降本府爲都護府。歲丁亥，咸興人李仲和等黨於李施愛，殺害監司、守令及奉命使臣，滔天之惡，所不忍言。而官號仍舊，使逆賊窟穴，爲一道之首，臣等不勝痛憤。請依吉州例，罷咸興府號，陞本府爲界首官。
吏曹據此啓：「咸興人李仲和等黨附施愛，忍爲惡逆，其罪深重，而其邑號仍舊，有乖懲惡之義。永興本是界首官，乃我太祖誕生之地，御容奉安之處。請依吉州例，咸興降號爲郡，以前日割屬土地人民，各還本邑，陞永興爲府，差府尹，復設土官。仍揭永興及初面大官安邊號，改稱本道號，爲永安道，何如？」命院相議之，申叔舟等請依所啓施行，從之。
○兵曹據吹螺赤朴漢生上言啓：「前《大典》，內吹螺赤遞兒，只有副司正一，輪次除授，均一給祿；今《大典》，不分內外，吹螺赤共六百四十人，而遞兒則從六品二、從七品三、從八品七、從九品十八。今宜依此從仕多少，和會授職給祿。然內吹螺赤則長番，外吹螺赤則有上、下番，長番仕與上、下番仕，多寡相懸，因此內吹螺赤，每奪都目，至爲不均。請內吹螺赤仕，對番錄上，其有仕不足，未受遞兒職者，依前例，以彭排、隊卒遞兒，各於當番除授，給月俸。」從之。
2月18日
○丁卯，尙州牧使具致明辭，傳曰：「予因齋戒，不引見。政院，其以前敎事，面諭之。」
○傳旨議政府曰：「告亂言者，率皆誣飾無根之言，謀復私讎，被告者桎梏拘囚，辛苦備至，然後得免，其亦快於報復之心矣。凡告謀反大罪者，鞫問無實，則雖元告，悉置於罪，今告亂言者，或以爲元告而釋之，由是告者不絶，人不自保，實非細故。今後推鞫不實者，悉皆如律論罪，其或懷讎隙，或因忿鬪而發，與言不切害者，勿受理，以杜奸慝。」
○承政院書啓曰：
前此都城內晝夜禁火，今後除晝禁，令兵曹、刑曹、義禁府、漢城府五部夜直官員，巡行考察，自初昏至二更，自五更至開暗時，通行禁止。但兵曹、漢城府五部官員，本無標信，依刑曹等司例，給標信何如？
從之。
○命河東君鄭麟趾、蓬原君鄭昌孫、綾城君具致覓、靑松君沈澮、上洛君金礩、左議政尹子雲、都承旨李克增，校正貢案。
○傳曰：「今後，各處行香使，一日程，則依舊例，勿肅拜。」
2月19日
○戊辰，上詣景安殿，行卒哭祭，還齋殿，御白袍，百官亦服白衣。
○御經筵。
○命召宗親、文武正二品以上及入直諸將、承旨，勸肉，仍傳曰：「卿等行素已久，今勸之。」仍賜宣醞。議政府、禮曹啓曰：「請勸進肉膳于王大妃殿。」傳曰：「王大妃欲百日後除喪服，予以爲法制不可過也，王大妃不得已除喪。今雖勸肉，必不聽。」申叔舟等啓曰：「情雖無窮，禮制已定。一國上下，不可有異也。」傳曰：「予當勸進。政府、六曹，亦宜勸進。」
○御晝講。
○傳曰：「宗親功臣丘史之京居者，已令還屬本司。但，受賜年久者，慮有父子相離，其年久者，勿還屬，何如？」院相等啓曰：「丙戌年以後定給者，還屬爲便。」傳曰：「可。」
2月20日
○己巳，大王大妃御崇文堂，承旨等啓事。交河縣監朴瑾辭，引見親敎曰：「人言，爾再爲守令，俱以貶遞，不宜治民。然觀爾陳言，民間弊瘼甚悉。予謂如是必能除弊，所以遣之。往欽哉！」
○御經筵。
○御晝講。
○議政府、禮曹啓曰：「昨日，王大妃殿請進肉膳不許，請更勸進。」大王大妃傳曰：「王大妃欲從百日之制，百日不遠，何必强勸？」
○諸院相啓曰：「前日，命臣等限卒哭，輪仕承政院。今卒哭已過，請稟旨。」傳曰：「近日，卿等輪日仕進，至爲勤勞。然使臣之來，事又怱冗，雖勞可依舊仍仕。」
○傳旨義禁府曰：「田畇賜給元益秀妻召史、權愷賜給益秀女子義貞、咸悅永屬益秀子元規等，放送。」
○始御夕講。承旨一員、經筵官二員、史官一員入侍。自《論語》《學而篇》，始上讀前二授音一遍、大文釋一遍。
○經筵郞廳一員始入直。
2月21日
○庚午，御經筵。
○命高靈君申叔舟、上黨君韓明澮、領議政洪允成、左參贊任元濬、戶曹判書徐居正、行司正安孝禮，同風水學，往審昌陵補土處及敬陵叢塚撤去處。
○御晝講。
○禮曹啓：「諸邑儒生數少，學舍頹廢，師、生或有僑寓私第，觀察使慢不致察，有違國家興學之意。儒生，依舊勿令定額，學舍頹廢處，觀察使巡審，役人吏、日守，無弊繕修。」從之。
○刑曹啓：「前此本宮奴婢所犯，守令直決。己丑四月受敎內，徭役、貢賦拒逆者，啓聞推考，因此守令，不知立法本意，意謂凡有所犯，皆不得直決，小小之事，難於啓聞，置而不問，人多玩法，官不能制，至爲未便。今後本宮奴婢所犯，許官吏直斷，其抗拒情迹深重者，啓聞科罪，何如？」從之。
○御夕講。
2月22日
○辛未，御經筵。
○傳曰：「自今，內需司凡
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:44:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>