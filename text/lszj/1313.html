<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="◎重刊秦云擷英小谱序,◎秦云擷英小谱序,◎题词（吴江徐晋亨元九）,◎《秦云擷英小谱》,秦云撷英小谱全文在线阅读,秦云撷英小谱全文在线下载,大玄古籍书库">
<meta name="description" content="秦腔论著。清代严长明等著。成书于乾隆四十三年(1778年)。7篇。记述乾隆年间西安地区的秦腔活动。其中有14位艺人的传记,也有西安班社活动情况,更有艺人从艺经历和他们在艺术创造方面的不少宝贵经验。对花部的兴起及清中叶“花雅之争”中秦腔之所以能够战胜雅部昆曲,进而成为剧坛盟主,作了极为精辟的论述。涉及地方戏曲特别是秦腔艺术的许多重要理论问题,如秦腔四大声腔流派的形成与艺术特色,三十六班中剧团与艺人之间的流派争妍,秦腔历史,秦腔与昆曲的异同等。有叶德辉《双梅景音丛书》本。_秦云撷英小谱_全文在线阅读_秦云撷英小谱_全文在线下载_大玄古籍书库">
<title>秦云撷英小谱_严长明_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">秦云撷英小谱</span> <br/>
          作者： <span class="inputVal" id="bkauthor">严长明</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,完结</span> <br/>
          字数： <span class="inputVal" id="bknum">[book_length]9509</span> <br/>
          说明： <span class="inputVal" id="bkdec">秦腔论著。清代严长明等著。成书于乾隆四十三年(1778年)。7篇。记述乾隆年间西安地区的秦腔活动。其中有14位艺人的传记,也有西安班社活动情况,更有艺人从艺经历和他们在艺术创造方面的不少宝贵经验。对花部的兴起及清中叶“花雅之争”中秦腔之所以能够战胜雅部昆曲,进而成为剧坛盟主,作了极为精辟的论述。涉及地方戏曲特别是秦腔艺术的许多重要理论问题,如秦腔四大声腔流派的形成与艺术特色,三十六班中剧团与艺人之间的流派争妍,秦腔历史,秦腔与昆曲的异同等。有叶德辉《双梅景音丛书》本。</span> <br/>
          封面： <span class="inputVal" id="bkimg">Z_6781.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]秦云撷英小谱
[book_author]严长明
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,完结
[book_length]9509
[book_dec]秦腔论著。清代严长明等著。成书于乾隆四十三年(1778年)。7篇。记述乾隆年间西安地区的秦腔活动。其中有14位艺人的传记,也有西安班社活动情况,更有艺人从艺经历和他们在艺术创造方面的不少宝贵经验。对花部的兴起及清中叶“花雅之争”中秦腔之所以能够战胜雅部昆曲,进而成为剧坛盟主,作了极为精辟的论述。涉及地方戏曲特别是秦腔艺术的许多重要理论问题,如秦腔四大声腔流派的形成与艺术特色,三十六班中剧团与艺人之间的流派争妍,秦腔历史,秦腔与昆曲的异同等。有叶德辉《双梅景音丛书》本。
[book_img]Z_6781.jpg


[book_title]◎重刊秦雲擷英小譜序
嚴侍讀長明《秦雲擷英小譜》一卷，皆乾隆時秦中諸伶小傳，中雖雜入曹宮允仁虎、錢明經坫兩篇，其主名固仍屬於侍讀也。諸先生激揚秦俗，托興榛苓，凡秦伶一技一長，無不賴其噓拂。然於聲、色、藝三者之外，本不能別有見長。乃每推論題外之文，不惜連篇累牘。如因小惠工唱，而泛及樂律五聲，此雖於劇曲偶有牽連，已不免於詞費。若三壽傳中因其跋涉關山，詳述所曆荒徼險要，此則喧賓奪主，於文體尤屬支離。至所論昆曲，弋陽、海鹽、安徽樅陽、湖廣襄陽。陝西秦腔，流別異同，亦信手臚陳，未之分辨。不知昆山、弋陽，同為金元北曲變體，唱雖不同，其戲文腳本則同，非若湖廣、陝西，其戲文為七字句，或十字句（三字一句者二句，四字—句者一句，合為十字），流而為今之京二黃梆子腔也。此等腳本，始於明之王魁。二者之中，唱各不同，故所用之樂器亦不同。二黃弦索之外，雜以鑼鼓；梆子弦索之外，全用擊築。猶之昆山、弋陽，亦因唱不同而樂器不同。昆山用笛板，弋陽用鍾鼓也（今南方通行弋陽腔，謂之高腔，不用鍾鼓，改用鑼鼓，蓋取其便也》。侍讀自詡知音，於南北戲文源流，全未深考，殆當時迷於色藝，固未嘗一檢視其腳本耳。戲文腳本之不知，乃齗齗談律呂，辨宮商，豈不繆哉！夫昆曲雍和，為太平之象，秦聲激越，多殺伐之聲。北曲惟見董解元《西廂》，已不知其演唱之法，又有《關公單刀會》、《昭君和番》二闋。單刀會僅寄存於弋陽腔中，和番則習聞於長沙妓院。蓋自明萬曆中，魏良輔梁伯龍改北曲為南詞，臧晉叔復舉元人百種曲，肆行點竄，移就吳音，於是昆曲代興，遂纘北統，弋陽並起，亦復旗鼓中原。自明季逮國朝嘉道間三百年來，京師吳越，皆昆曲流行，弋陽則與湖廣調並行於江西、湖南北、廣西，然仍以湖廣、陝西兩腔為兩大宗派。湖廣行於南方，陝西遍於北地，由其戲文淺俚，聞者易知，士大夫樂其俳優，社會簡便於習慣，故聆音之君子，亦有取焉。咸同之交，徽人程長庚、楚人餘三勝，於湖廣調中精求所以調聲運氣之法，一唱三歎，聽之使人蕩氣娛神，世稱京二黃。二黃者，黃岡。黃陂。在荊湘亦稱為漢調。二黃既熾，昆曲遂微，獨秦聲以甘涼之雄，猶稱勁敵。論者謂聲音之道，與世運相轉移。漢調之奪昆腔，為文化將退之漸；秦聲之勝漢調，為人心不靜之機。當乾隆盛時，兩川用兵，秦中地當孔道，兵徭之困苦，將士之喪亡，西北一隅，皆殺氣所蒙冪。而其時南人宦遊斯土者，相率金迷紙醉，沉溺於北鄙之音，是殆氣機所感動，莫知其然而然。光宣季年，京朝官酷喜秦聲，幾如侍讀之阿好。不數年，革除事起，九鼎遂遷，季劄觀樂而歎德衰，師曠歌風而知聲死。世運之隆替，胥於聲樂兆其端。侍讀此書，比之稗官小說，猶有可觀。錄而存之，亦足見人情好尚異同，於國家治亂興衰，實有隱相維係之道矣。
歲在強圉大荒落孟娵月始雨水葉德輝序

[book_title]◎秦雲擷英小譜序
村連韋曲，地本繁華，路入秦川，人工綺麗。南樓上日，已多陶寫之歡；北府高才，更作嬉遊之會。感越鄉於莊舄，豔集梨園；甄妙伎於秦青，名高菊部。兩床絲竹遏，雲停玉女之盆；五夜燈球醉，月上銅仙之掌。沈隱侯腰肢漸減，不妨自訟分桃；張曹椽婉孌良深，寧惜微吟攬褲？酒釃香濃，而後第厥聲容，風回雪舞之餘，科其標格。如分花譜，天彭固冠群芳；譬誌泉經，康穀奚殊上品？鋟諸梨棗，足媲潛夫供奉之篇；刻以苕華，差同甫裏小名之錄。賦督郵之{遂}，未礙談經；聞迦葉之琴，何嫌學道？羨此日君能好事，鍾情各擅三英；倘他時我續前遊，選勝應須四美。蘭泉王昶

[book_title]◎題詞（吳江徐晉亨元九）
萬千紅紫古長安，到眼芳菲著意看。韋杜名花都賞遍，風流何以素心蘭。（瑣兒本名素）
玉顏憔悴向秋風，鏡裏看花色相空。料得西冷春寂寞，海棠染作淚痕紅。（色子於夏四月自秦之浙，欲依孫方伯西林先生，今西翁謝世，不知流落何處矣。）
鍾呂箏琵雜賞音，風懷跌蕩寄高吟。（謂嚴侍讀道甫）眼中尤有銷魂種，潭水桃花深復深。（祥麟）
玉山筵上正逢春，記得花開白似銀。（銀花）莫折柔枝移別院，應須留伴若吟身。（謂錢明經獻之）
十載簪毫侍從臣，偶因攬勝入西秦。（謂曹侍讀習庵）思王才跨應劉輩，剩有閑情賦洛神。（三壽）
聞說涼州更隴州，如何蹤跡漫淹留。（寶兒）文園正抱相如渴，誰解琴心一片幽。（謂琅琊公子）
銀漢迢遙路正賒，佳期渺渺悵何涯。幽庭添得新秋意，閑煞牽牛一樹花。（喜兒舊名牛兒）
渭河北去舊知名，一曲霓裳四座春。西地梨園三十六，與郎細細辨秦聲。（小惠兒）
神仙偶現動離情，若恨匆匆唱渭城。誰道人間忽天上，佛幢蘭若證三生。（竹林為秋帆先生家歌兒。餘於丙申秋南還，竹林同素兒、色子、祥麟相送青門外，戊戌夏復至節署，已下世。）
珠郎壁郎合作歌，含情含笑弄回波。可憐惜別江南客，秋雨秋風奈爾何。
慧是文人俠是仙，傾城不獨鬥嬋娟。玉郎解道風流甚，何處相逢不可憐。
一卷新編寫別情，新從秦嶺覓雲英。燈昏讀罷人何處？正打譙樓第四更。

[book_title]◎《秦雲擷英小譜》
色目
△祥麟
申生祥麟者，小字狗兒，居渭南，故農家子。狀妍媚，而性諶摯，不為父母所悅。會關中饑，將食他郡，以祥麟寄鄰家。鄰人責以治地，怠則鞭撻之，不能堪，乘間，乃逃入藍田山，復越秦嶺而西。晝食卉木，夜就岩廠棲其身，凡數月。時方熇暑，入山益深。一日坐崇阜下，窺洞穴，林蘿蔽之，入其中假寐。須臾，黑煙噴入，如火燎毛發有聲，亟穿穴出。有巨蟒如甕盎，不見其首尾，捽洞外，毒霧冪之，高三丈許。驚仆地，墮土室中。醒後自視，身首黝黑如漆。就山中乞食，群呼噪，指為鬼物，以刃梃毆逐之。自分必死，亡何？見灌莽中有物，若栲栳狀，方饑甚，剖食之，漿白如乳。數日後，覺體中<疒禁>癢不可耐，就溪澗浴，膚理忽蟬蛻，而貌轉靡嫚，美於前。祥麟故習秦聲，出山後，由漢中渡江，南至武昌。其地有胡妲者，藝頗精，求其指示，欲借以假食，不肯授。轉唶同輩，揶揄之，憤棄去，傭於金彈兒家。金彈兒，漢陽名倡也。祥麟事之，見其一顰一笑，一舉止，一飲食寤寐，明姿冶態，備極諸好。居一載，喜曰：吾得之矣。復請奏技，觀者盡傾，如壯悔堂所傳馬伶演鳴鳳記故事也。又數月，夜宿旅店，忽有白刃自牖飛揕其首，亟避，出視之，即胡妲也。知其地不可居，即日返謂南。方祥麟始去也，年十六。又四載，歸入室後，父母尚在亡，有雲見之山西者。復棄家渡河，由蒲州售技，至太原訪之。一日者，演劇於沈竹坪觀察署，傔從列侍中，有老叟似其父。時方登場，瞥眼不覺失聲。詢其故，令相識認，果然。其母亦在署，聞亟趨出，抱持之，各相視，慟不能起。座中皆泣下。觀察感動，厚贈之，令與俱歸。返舊居，置田五十畝於湭河川原上，將事親以終其身焉。乾隆乙未歲，餘客長安，蘇顯之前輩自太原來，與祥麟習道其尋親事特詳，餘為之心動。物色之時，年已二十餘，容貌中人耳。然至逢場角藝，姿態橫出，精彩—相授。餘學道且老，尚自覺瞿然失據，斯其服媚固有術哉！丙申南歸，欲挈以往，重利啖之，以親老固辭。歸後得舊遊書，具道祥麟感餘意厚，每言及，必太息再四，至雙淚交睫。信乎！其至性有過人者，而顯之之所述，亦誠不餘欺也。因其請，特為之表著，復附陳其平時所曆歸之。時戊戌春，六十四日。
△三壽嘉定曹仁虎（習庵）
餘引寓青門，於丁酉七月遇三壽於田商山太守署中。時始學為秦聲，見人悚恧不敢前，初未之異也。明年二月，復於宋慎亭臬使座上見之。是時年十六矣，不施脂粉，而天然妍媚，迥異曩昔。少頃登場，曼聲徐引，四座盡傾。餘稍稍心動，三壽亦於稠人中數目餘，然實來接一言也。逾月，中丞節署演劇，三壽與焉，始造餘齋。與之談，楚楚可聽．因得悉其出身始末。三壽本趙姓，四川綿州德陽人，世居縣北之黃甘堰，為農家子。數歲而孤，其母挈以轉適人，而所適之家仍酷貧。三壽有兄在成都，為綾戶傭，乃走會城，依其兄以居。值年饑，復不能共存活。有咸陽張姓者，負販至川，見其娟秀，乞為假子。張由邛州西走打箭爐，復自打箭爐回蜀，取道秦棧以歸。三壽年十四，徒步從之。蠶叢鳥道，奇險萬狀。路經天全州西之馬鞍山，山外為三十種生番界。時方初春，積雪亙天，白光炯炯，射人眸子，不可正視。三壽躡敗屝，延緣絕，壁間罡風吹之，翕翕然時欲下墮，不自知足之何以運，而身之何以前也。所過鐵索橋二十餘道，皆下俯不測之淵。始則臨崖瑟縮，不敢措趾，既而自思，一身如葉，隨風飄蕩，賦命窮薄，不如無生，頓覺無有恐怖，緣空疾走，如履平地矣。三壽貌孱弱如女子，不能勝衣，見者初不料其足繭萬山，曾從旄牛徼外跋涉而來也。三壽既留秦，顧時時念其母，不置私，積半截所蓄，得白金二十兩，不以告人。有覺之者，謂其將以供遊蕩資也。會郭太守耐軒由蜀中轉調陝西候補，一日置酒延客，三壽乘間長跽，乞以書寄其母，而所蓄之白金在焉。郭君憐其誠，笑而許之，為函致其家。同業者多為三壽危曰：「汝師及汝假父方利汝金，知汝以金寄歸，行將毒汝。」三壽曰：「自吾離家後。吾母謂吾轉於溝壑久矣。今幸尚存，何可不使吾母知也？」殆其天性有過人者耶！三壽每至餘齋，依依不舍去，捧書拂紙。執役如僮仆狀。偶酬以金，轍辭，問所欲，則曰：「吾母在德陽，而吾隨人至此，欲歸既不能，習為伶，實非願也。且人方以吾漁利，而又虐以求之，吾何以堪？計可脫吾於苦海者，惟主人耳。倘蒙主人恩許，相隨至京，雖死無憾。」言已，淚涔然下。餘婉言慰之。自是每相見，必以此要餘。餘萍蹤偶寄，行且俶裝歸，而三壽方以色藝稱於時。餘自度力不足以致三壽，恐終虛其願，而又不欲沒其意也，為記其實如此。戊戌端午節後三日，寓西安使署之靜寄園書。
△銀花嘉定錢坫（獻之）
銀花，姓張氏，隴西人，家貧，父母早喪，年十二。咸陽張某鬻為假子，將往成都，挈以西南行，時乾隆三十六年也。銀花性蕩逸，工弦索，張亦習秦聲。時方用兵金川，張以其地人眾，可漁利，因居奇為乾沒計，並市金珠，盛服飾銀花，以為餌。夤緣附東南兩路大營比至，眾果悅之，流轉軍中五載，而後得歸。餘再至西安，之明年戊戌三月，偶與嚴冬友侍讀觀劇節署，有演琴操春遊事者，舉止嫻雅，意賞之，喚以來言，訥訥若不出口。翼日，復來謁，則屨服襤襤然，畀之衣，不受。訝之，冬友笑謂餘曰：此子蓋隨某統軍來者，聞其在宜喜時，居區脫中，輒傅粉施小，朱衣錦衤屈，纓絡承之，辮髪雙委地，綴以明珠，貫鏐金約，腕累數十。每營門月落，譙鬥無聲，則延緣鹿角，奏蠻中歌曲，雜箏杷，音調淒婉，聞者泣下，軍中比之唐時李可久雲。餘駭，勿信，因詢以彼中地域，自宜喜以東至達爾圖當噶山，北至日旁山楸底，凡山梁碉卡，所設險要，按圖皆合。並雲其地山皆峭壁，須架木層累而上，更上，復於岩罅中置木，土人謂之拿柵。但每一壁必高數百仞，稍頓足，即墮地死。或下積冰雪，則三四人抱臂坐頂上，乘勢疾駛，如順灘之舟，頃刻數十里，月必一再遇。視秦中棧道，奇險百倍，當時行止不得自主，今追憶猶若憺之。其去南路皆嶺也。以三十八年六月七日先期出，故不及難。銀花言軍中每食麵，斤錢千，食餺，餺一錢百布，粟貴金帛賤，所有什物皆隨手散落，張復先棄之歸，故卒至無聊賴。丙申正，噶喇伊破，統軍先露布行，從至秦，戒曰：汝義父在，可留此。此銀花所由至西安也。銀花貌不過中人，恂恂有儒士風，不意所曆奇崛若此。士人守專室，執槁簡呻吟，窮思幽窅，鉤心險仄，自謂於世無不可知，得銀花之說，又渺若河漢矣。因泚筆付之。
△小惠（寶兒喜兒）嚴長明
曲部中以聲擅長者，曰小惠。秦中各州郡皆能聲，其流別凡兩派。渭河以南尤著名者三：曰渭南，曰盩厔，曰醴泉。渭河以北尤著名者一：曰大荔。小惠，大荔人也。餘稅駕周南，留滯中丞節署時，王夢樓太守，莊虛葊明經、畢竹嶼部郎、竹濤郡丞、杜防如、朱秋岩、王丹峚、張止原諸上舍咸在焉。諸君子生長吳越，習聽昆曲，餘於南北九宮，亦稍諳尺度，按部選聲，無間昕夕。然偶值燕會，坐有秦聲，則相與引避，赬首回麵，若將浼而去之。一日者小集田商山太守署，商山久官隴右耳，熟秦聲，引餘共欣賞之。餘以苦顛旬辭。小惠故與餘習，乘間請曰：「君固識曲聽真者，乃亦復爾耶？」叩以故，曰：「君試抑誌暫傾聽之，數閱而後，仍以為不入耳，麾某等去未晚也。」心異之，曰：「子姑出所長以試。」比登看場，甫發聲，覺小異，再聽之，其聲清而揚，中商調。有頃換羽移宮，穿絲咽革，纏肩繞脰，變態無方，盡一日夜始畢其技。歸後，同人怪，問之。餘曰：「天下事徒騖虛名以徇眾誌，未有不敗乃事者。今於秦聲昆曲見之矣。蓋秦聲與昆曲，其中有同者，有不同者。識其所以同，則聽秦聲無異聽昆曲也；識其所以不同，吾恐聽秦聲不復聽昆曲矣。」諸君愕眙，請畢其說。餘曰：「演劇昉於唐教坊梨園子弟，金元間始有院本。一人場內坐唱，一人場上應節赴焉，今戲劇出場，必扮天官引導之，其遺意也。院本之後，演而為曼綽（俗稱高腔，在京師者稱京腔），為弦索。曼綽流於南部，一變為弋陽腔，再變為海鹽腔。至明萬曆後，梁伯龍、魏良輔出，始變為昆山腔。弦索流於北部，安徽人歌之為樅陽腔（今名石牌腔，俗名吹腔），湖廣人歌之為襄陽腔（今謂之湖廣腔），陝西人歌之為秦腔。秦腔自唐宋元明以來，音皆如此，後復間以弦索。至於燕京及齊晉中州，音雖遞改，不過即本土所近者少變之。是秦聲與昆曲，體固同也。至言其用，四聲同也，二十八調同也。聲之中有音，喉、鄂、舌、齒，唇是也；調之中有節，高下、平側、緩急、豔曼、停腔、過板是也；板之中有起，有要，有底；眼之中有正，有側，聲平緩則三眼一板（惟高腔七眼一板），聲急側則一眼一板，又無不同也。其中微有不同者，昆曲佐以竹，秦聲間以絲。然樂器中九調，自乙調正宮六字凡字，小宮尺字上字諸調，絲與竹皆同也。秦聲所以去竹者，以秦多肉聲，竹不如肉，故去笙篷，但用弦索也。昆曲止有綽板，秦聲兼用竹木（俗稱梆子，竹用筼簹，不用棗），所以用竹木者以秦多商聲（《詩含神霧》），商主斷割（邯鄲綽《五經析疑》），故用以象椌褐（《樂記》鄭注：「椌楬，敔。」），聲柷然，取義於止也（《釋名》）。且也商聲駛烈，（《元覽》），綽板聲沉細，僅堪用以定眼也。昔唐明皇與太真按樂清元小殿所用樂器，凡七：寧王玉笛、李龜年觱栗、而外上羯鼓、妃子枇杷、馬仙期方響，張野狐箜篌、賀懷智拍板。手操實居其五，可知秦中用以節聲者，唐時已若是。矧玉笛與觱粟，昆曲亦在所不用哉！至於九調，昆曲止用七調，無四合也。七調中乙調最高，惟十番用之。上字調亦不嚐用，其實止五調耳。若正宮音屬，黃鍾為主之主，乃自有昆曲二百餘年，惟蘇昆生發口即中中聲畢生所歌皆正宮調，嗣響者婁江顧子惠、施雲章二人耳。近日歌昆曲者，甫入正宮，即犯他調，犯入他調，亦非中聲。至秦中則人人出口皆音中，黃鍾調入正宮，而所謂正宮者，又非大聲疾呼，滿堂滿室之說也。其擅場在直起直落，又復宛轉關生，犯入別調，仍蹈宮音（如歌商調則入商之宮，歌羽調則入羽之宮）。樂經旋相為宮之義，非此不足以發明之。所以然者，弦索勝笙笛，兼用四合、變宮、變徵，皆具以故。叩律傳聲，上如抗，下如墜，曲如折，止如槁木，倨中矩，勾中鉤，累累乎端若貫珠，斯則秦聲之所有，而昆曲之所無也。昔周有韓娥，秦有薛談、秦青，漢有虞公、李延年，唐有方等、女郝、三寶等。在昔相傳，樂王曲聖，莘莘蓁蓁然皆秦人，非吳人也。至於英英鼓腹，洋洋盈耳，激流波，繞梁塵，聲振林木，響遏行雲，風雲為主變色，星辰為之失度，又皆秦聲非昆曲也。若夫調中有句，句中有字，字中有音，音中有態，小語大笑，應節無端，手無廢音，足不徒跗，神明變化，妙處不傳，則音而兼容在秦聲中，固當復進一解，又無論昆曲矣。彼哉耳食之徒，竊附賞音，曰聽昆曲，亦未知昆曲所善者何在，況能別昆曲所不善者何在乎？」言未既，夢樓、虛葊諸君動色曰：「止請歌秦聲。」於是，次日復令小惠奏技，諸君咸曰：「冬友洵知言者，誠不我欺。」自是凡雅集，皆命秦中樂伎，而與昆曲漸疏遠矣。繼而錢竹初大令自毗陵來，公宴環香堂，聽小惠歌。甫入耳即笑，拍餘肩曰，此霓黨羽衣遺響也。又—載，曹習庵宮允，錢獻之明經相繼至，習庵、獻之初聽，尚格格不相入，不數日，亦拊掌稱善。是知聲音之道，不惟善聽，亦以其善感也。小惠姓樊氏，名雲官。其同部中有寶兒者，長沙人，家於盩厔。其次有喜兒（一名小回），長安人，皆工同州腔（即大荔腔也），與小惠埒。惟是同州腔，有平、側二調。寶兒多側調，不能高，其弊也，恐流為小唱。喜兒多平調，不能下，其弊也，恐流為彈詞。則又審音者不可不知。然較他部中所歌固已倜乎遠矣。
△瑣兒嚴長明
曲部中以色擅長者，曰瑣兒。餘幼耽冶習，中歲薄遊吳越維揚十餘載，訪豔征歌，殆無虛日。然究不知繄古所稱映珠冠玉，乘羊車，執麈尾者，果何如其人也。及年逮中陰，精膽銷鑠，愛流已涸，情網不萌。比歲遊秦，益增罔沕，稱貞縮屋，春非我春，間有契好以顧曲相邀者，則以陳思王語婉謝之曰：「予願清虛，未暇此遊也。」一日春，偶與夢樓太守飲節署之四來堂，頌酒之暇，倏舉杯相屬曰：「足下解脫因緣，鏟除結習，誠善變矣。然此間曲部中有三絕，亦不可不知也。」叩之，曰：「有祥麟者，以藝擅絕技也，小惠者，以聲音擅絕唱也；瑣兒者，以姿首擅絕色也。」餘以夢樓斯道，總持所言，應不謬，姑聽之，請先觀瑣兒。是時方用兵西徼，秦中當兩川孔道，軒絡繹，宴會頻頻，須瑣兒來往，承直其間，以故數月中卒不得一見。又一日，中丞偶邀觀劇，即瑣兒所領曲部也，諄命之，務期其來。餘私心喜，至日辨明起，盛服以待。此日午不至，問之，則戟轅將士方擁之相酬酢也。又數刻不至，則蓮幕友人方帶之道契闊也。餘薄怒，謂來告者曰：「此子固天上人耶？餘塵土友，請弗敢見。」少頃登場，亦以病辭，不復出。逾半載，秋氣浸深，餘方苦寥泬躅步牆東，倏畢上舍道先偕一少年姍然至，止，驚視之，神姿高澈，如瓊樹瑤林出風塵外，因亟前揄袂相語曰：子其瑣兒耶？曰：然。曰：胡為來者？乃跽而請曰：君與盩厔令相善乎？曰：故交也。曰：餘固盩厔農家子，姓桃，名朱，有小弱弟，父母以食貧故，鬻村中某為子，聞近以奴畜之，心不忍欲視前所得十倍償之，但事已十載，餘必得縣令一言而後可。餘曰：此友愛事也。適徐元九文學至，因致語，未幾劄來，曰其弟已在，可親領之。瑣兒因是還盩厔。時方九日，車騎入城，閑雅甚都。城中群聚觀之，或數十人，至數百人，遮馬首，不得前。比入署，人益眾，擁門外，漸及堂廡！如堵牆，不能復出。盩厔令憂之，亟遣壯丁十餘輩，以兵衛送，去城三十里，至黑水峪始得還其家。瑣兒性故恬儋，雖習處華靡，非所樂。歸後留鄉村，日與農人共事力作。然容色之皎麗，服色之鮮華，田中刈獲時，兩臂金玉腕闌尚著至數十串。鄉里咸訝之，日往觀，漸至鄰近數十村落，轉相告語，翊<羽蒙>眙佇。不勝煩苦，因於丙申冬復至長安。時餘將南返，匆匆不獲相見。戊戌再入關，詢及瑣兒，時方膺消渴疾，呼之至，則神蕊形茹，似不任乎羅綺。雖靜好有餘，而失麗亦少減矣。顧數數省，顧餘亡何。有某冬烘者，詣餘齋見之，曰：「此《五行傳》中所為人妖也，胡為至於此？」餘笑應之曰： 「君政坐讀《五行傳》不熟耳。誌曰：五事一日貌，貌之不恭，厥咎為金滲木。木，歲星也。歲不登，民多被刑，或容貌醜惡。西秦於義為金，金水相生，木氣條達，歲序屢豐，於人亦多美好，固其理也。莊生不雲乎？『藐姑射之山，有神人居焉。肌膚若冰雪，綽約若處子，吸風飲露，使物不疵癘，而五穀熟。』其在斯人歟！其在斯人歟！」某聞之，乃匿笑而去。
△色子　曹仁虎
色子，姓嶽，名森玉，長安人，以小字行。藝少不及祥麟，聲少不及小惠，色少不及瑣兒，而能奄有諸人之勝，曲部中之劉真長也，以故名噪一時。所至咸欲下交之，不數年，席厚貲，為富家子。色於固與三壽同部，因三壽往往過餘齋通，款洽如平生歡。一日來過，神色淒惋，曰：「餘將與公別。」叩以故，則隨莊虛庵詣某大藩也。餘曰：「某大藩，餘同年友，清介素著，未聞與子周旋。莊公賦性妍華，然近於積習，頗事屏除，恐於子事未能大有濟也。色子泫然曰：「如公所言，固人情之常，必薦枕而後為歡，掛冠而後為密者也。豈知天下相感，固有在語言形跡之外者，非我解人，莫之能識也。」時意其妄言，亦姑妄聽之。未幾，其所領部至節署演劇，色子不與，呼三壽詢，則已隨虛庵南出關三日矣。
△金隊子雙兒拴兒（大平兒四兩豌豆花）嚴長明
西安樂部著名者凡三十六，最先者曰保符班。保符班有太平兒，姓宋，名子文，色藝素佳。餘至關內時，以年長不復登場。小惠、瑣兒、寶兒、喜兒皆隸江東班。雙賽班故晚出，稱雙賽者，謂所長出保符、江東上也。後以祥麟、色子至，又稱雙才班。南如（三壽字）、友泉（銀花字）義兄弟來，最後亦同在此部。及色子赴浙中，眾又戲呼南如為賽色子，雲惟是色藝難兼，性行各異。餘初至時，有四兩（去）者，臨潼人，色差遜於瑣兒。後又有豌豆花者，三原人，聲差遜於小惠。至藝，均可步祥麟後塵。二子留會城，惜皆不久，去。金隊子者，姓劉氏，醴泉人。雙兒者，姓白氏，咸陽人。所隸名錦鏽班，小有色藝，然固涇陽曲部也。以餘輩賞之，遂留西安，不復歸。又拴兒，居富平某部署中。賈拜三上舍常稱之，後莊虛庵署令時挈以至西安。數子皆一時之選也。昔潘之恒《金陵妓品》有「前輩風高」、「閉門未麵」、「遠遊他適」三等，則此外當復大有人焉。然而繁華流蕩，君子弗欽，餘雖雅誌閑情，亦在所不敢請已。
吾鄉潘之恒有《秦淮劇品》、《豔品》諸作，祖唐人《小名錄》、元人《點鬼簿》為之，皆記曲中士女，殿最焦文端序之，謂其盤遊無已太康，而辭致無妨大雅也。祥麟與餘識最久，三壽、銀花以次至。[C114]者當筵奏技，例有纏頭之贈。一日三子乘間請曰：某等賤質，荷君子知，辱贈多矣。然一朝之惠也，倘破格寵以一言，則賜在畢生矣。習庵、獻之並嘉其意，即席揮毫付之。次日，諸子復牽連以請，未能峻，卻醉墨離披，漸亦不復省記矣，未幾，蘭泉前輩劄至，雲於都中見梓木，豔其事，以弁語來，叩之諸子。則以索觀者眾，苦於錄副，付鏤木家以傳，不知何緣流轉至京師也。昔香山有贈妓阿軟詩云：「綠水紅蓮一朵開，千花百草無顏色。」既而忘之。元九見於通州壁上，錄以寄省，因復賦曰：「偶助笑歌嘲阿軟，可知傳誦到通州。」此長安舊事也，頗相類，因具委曲於後，異日樂苑中，必有侈為佳話，如滎陽氏書者。是歲秋分日，秦中贅叟嚴長明
此冬友先生由關中南歸，檢贈先大父者護麵題字，為先生親筆書。咸豐癸丑，粵寇陷金陵，廬舍圖書同歸一炬，此本以伯兄宦蜀，攜入行笥中，幸未罹劫。友人擬以活字排印行世，亦此書續命湯也。光緒乙亥，花朝祖誌漫記。（德輝按：祖誌者，錢唐袁翔甫也。為隨園先生第三孫，流寓上海。）

        </div>
      </div>
    </div>
  </div>
</div>
<!--update:2025-08-30 09:46:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>