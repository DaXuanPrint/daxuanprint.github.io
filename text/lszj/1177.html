<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="滇黔土司婚礼记,滇黔土司婚礼记全文在线阅读,滇黔土司婚礼记全文在线下载,大玄古籍书库">
<meta name="description" content="清代陈鼎据自身经历写《滇黔土司婚礼记》一书,对清初西南地区龙氏土司家族婚姻习俗进行了详细记录,涵盖婚前,婚礼,婚后生活的各个方面,是研究明清时期土司家族婚姻习俗的重要资料,具有极大的研究价值。清代陈鼎《滇黔土司婚礼记》自康熙间刊行以来，因有鼎自言娶滇黔土司女事，故《知不知斋丛书》、《昭代丛书》、《通学斋丛书》、《小方壶斋奥地丛钞》、《香艳丛书》、《笔记小说大观》等诸书并（民国）《贵州通志》等方志均有收录。然陈鼎于此书中详叙婚礼而不言土司所居。_滇黔土司婚礼记_全文在线阅读_滇黔土司婚礼记_全文在线下载_大玄古籍书库">
<title>滇黔土司婚礼记_陈鼎_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">滇黔土司婚礼记</span> <br/>
          作者： <span class="inputVal" id="bkauthor">陈鼎</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]4269</span> <br/>
          说明： <span class="inputVal" id="bkdec">清代陈鼎据自身经历写《滇黔土司婚礼记》一书,对清初西南地区龙氏土司家族婚姻习俗进行了详细记录,涵盖婚前,婚礼,婚后生活的各个方面,是研究明清时期土司家族婚姻习俗的重要资料,具有极大的研究价值。清代陈鼎《滇黔土司婚礼记》自康熙间刊行以来，因有鼎自言娶滇黔土司女事，故《知不知斋丛书》、《昭代丛书》、《通学斋丛书》、《小方壶斋奥地丛钞》、《香艳丛书》、《笔记小说大观》等诸书并（民国）《贵州通志》等方志均有收录。然陈鼎于此书中详叙婚礼而不言土司所居。</span> <br/>
          封面： <span class="inputVal" id="bkimg">Z_6645.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]滇黔土司婚礼记
[book_author]陈鼎
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]4269
[book_dec]清代陈鼎据自身经历写《滇黔土司婚礼记》一书,对清初西南地区龙氏土司家族婚姻习俗进行了详细记录,涵盖婚前,婚礼,婚后生活的各个方面,是研究明清时期土司家族婚姻习俗的重要资料,具有极大的研究价值。清代陈鼎《滇黔土司婚礼记》自康熙间刊行以来，因有鼎自言娶滇黔土司女事，故《知不知斋丛书》、《昭代丛书》、《通学斋丛书》、《小方壶斋奥地丛钞》、《香艳丛书》、《笔记小说大观》等诸书并（民国）《贵州通志》等方志均有收录。然陈鼎于此书中详叙婚礼而不言土司所居。
[book_img]Z_6645.jpg


[book_title]滇黔土司婚禮記
滇黔土司，其先本鷲氏，《左傳》所載羅人、鸗人是也。楚滅宋、蔡、羅、鸗四國，俘其家室，放之南徼，遂成苗四家。各有後裔，冠、婚、喪、祭、衣食，一秉周禮，仍從周以建子之月為歲首。後鸗氏伯仲佐武侯平蠻有功，兄王於滇東，去鳥為龍氏；弟王於滇南，加凡為鳳氏，同受爵於蜀漢。今宅第仍王家規模。四家多為姻好。嫡長女為嫡，長婦必媵八人，猶古諸侯一娶九女遺意也。
曩余十歲時，從季父宦滇中，逾年，季父歿，隨季庶母錢、並錢之兄伯可僑寓滇中，境甚窘。錢所存不上百金，交兄伯可服賈，販售建煙，藉得什一。伯可由是得與龍姓土司官交往。余幼慧，從季庶母受書，年十四通舉業，兼攻詩古文詞。會詔改八股為論策，滇人雖老生宿儒，多不知論策體裁，知余孺子幼而能文，龐首皓髮，皆願執贄門下，歲可得脩脯數百金，用遂不乏。余冒滇籍，十六歲舉於鄉。初名太夏，字禹鼎，因官甌削籍，乃以一字行，而就軍功。
初，伯可因賈識龍氏土官，遂罷賈而館於其家。龍氏極愛才，以余幼而能文，遂字以嫡長女。十七歲畢姻，嫁資足埒王侯。龍女少余三歲，名繼桓，字幼君，美而慧；幼通僰文，工僰書，兼工繪事。媵者八人，曰蘭彷，曰甄姑，曰鄭重，曰琬香，曰蕙雪，曰安節，曰蕊珠，曰瓊鈿，皆殊色。或養於同姓，或選於良家，或由於庶產。中國士大夫娶彼嫡長女，禮亦媵八人，以王臣加於諸侯也。龍土司以余貧，為大治第，而後成禮。第凡十三層，極輪奐之美。中十層各五楹，有頭門、儀門、大堂、二堂、三堂，皆平屋。其後即書樓、妝樓、藏樓、繡樓、護樓。層各有廂二楹。三堂後，左右各五層，皆樓，各三楹，廂各二楹。左右各分貯四媵，媵各侍女四人，老媼一人。器物多紫檀、花梨，最愛爇沉速、安息等香。長官女有纏足者，民間多不然。而纏足極易，山有草曰「威靈仙」，煎其根，濯之數日，即纖如新月。女子尚短衣，長只齊腰；裙尚百折、或二百折，富者常穿五重，貧亦二三重。男亦然。其衷衣及褌，冬夏皆紵。處女夜臥，不脫不沐，臨嫁方沐。嫁後，日一沐，沐畢必涂以蘇合油，貧者以羊脂，故膚皆如凝脂。衷衣與褌相接，皆聯金扣，扣以百數。褌口與羅襪接，亦密扣之。扣圓而扁，貧家以鉛錫為之。合巹定情始解，定情後，復著如故，生子始去。親迎之日，奏蠻樂，苗女數十輩衣緋，擊諸葛銅鼓，盤旋環繞於庭中，歌聲如鶯啼芳樹，筆難形狀。以朱絲一縷繫婿左臂，引絲入室，繫女右臂，牽女出，以錦蒙頭，儐相贊拜。如禮畢，儐相乃更錦衣舞蹈，擊銅鼓，謳苗詞，請新人登車，舉家哭送，諸媵母亦擁女泣涕登車。既至婿家，一媼著緋衣，持鑰啟輿門，引新婦臂上朱絲付新郎，牽婦下車；侍女扶諸媵出，共擁新婦入青廬；夫婦交拜，媵皆隨新婦後行禮；席地坐飲交杯，諸媵亦雁行列坐，新郎新婦各一飲，挨遞諸媵。飲畢，相者擊銅鼓、歌喜詞，撒紅豆為祝多男。奏樂畢，相者引新郎安諸媵室；緋衣媼即閤房門，為新婦更衣履、進香湯，凡三沐焉。相者引新郎從右安室，其俗尚右，故先右。侍者扶媵參新郎，郎坐受二拜，答二拜；老媼進媵者酒，手奉郎飲半，媵接跽飲畢，起鞠躬者四，侍女扶媵入幃，相者復引新郎安第二室，禮亦如之。左右八媵，次第安畢，相者引新郎還正室更衣。相者出，新婦出迎，鞠躬者四，新郎答以四揖，攜手入幃。媵新沐畢，更衣，俱至幃中，亦鞠躬者四，新郎新婦答禮畢，告辭各歸臥房。雞鳴，諸媵櫛沐，至新房遞茶賀喜，候新婦妝畢，均隨新郎新婦至姑寢門外遞茶，姑受茶不接見，令婢辭焉；郎率婦及媵於寢門外再拜而退。第六日，張樂設席後堂，郎與婦拜天地、祖先及灶，次拜姑，次女親，次小姑；諸媵隨婦後行禮。南向一席，坐新婦；東向八席，坐諸媵；西向四席，坐諸女親；西北向一席，則姑與小姑主焉。姑遞杯箸，婦跽辭，小姑代行禮畢，婦遞姑杯箸，次女親，次小姑。飲三爵，徹席更衣。再飲三爵，婦率諸媵下堂，拜訖，隨姑入室，為姑進幃帳、衾枕、衣服、首飾，奉沃浣；候姑寢，乃率媵退。自是，每雞鳴必起櫛沐，率諸媵至姑寢門，如未醒，即默候；既醒，則呼內侍女啟門入，為姑著衣履，櫛漱沐浣，進早膳訖，乃退。中午亦率媵奉飯。每日以一媵侍其役，旦暮為姑滌溺器、整衾枕候寢，然後退，日日如是。若有疾，則請假，俾諸媵奉事如前。三月，請設三代祖先神主，夫婦率媵謁焉。肆筵設席，大堂會男，後堂會女，夫婦執贄遍拜長者，各受貽贈而成婦焉。每室除侍女外，另有室媼，一室均受約束。又總立一室老，室老者，宗人中年老婺婦之有品德者也，聘請掌一家之事，皆聽其指揮，不敢違命。其人能僰文，家中事事登簿，以報岳家；性極端嚴，婦及諸媵並侍女人等，稍不合則罵詈，輕則摑以掌，重則杖之，見之無不膽落。各媵女獨處，臥則不許偃仰縱橫，既覆以衾，外加繡袱，四角鎮以銅獸，重或二三斤，若不令其轉側者；寢後即禁復起溲溺。幃外徹夜張燈，榻前每夕輪一婢伺值，室老時行潛察，一聞鼾聲，即排闥入，捉其髪而撲之。每二鼓即寢，雞初鳴，室老即擊銅版者七，各室媼亦各擊銅版以應之，促諸婦起。櫛沐畢，俱集正室，為主婦治妝，妝畢，偕往候姑。凡有身者，立少不端，坐少不正，臥或偃仰縱橫，及酣酒茹葷者，室老輒嚴誡之。又婦凡為姑滌溺器、浣衣服、治裳履、整衾枕、進飲食，生子者連三日，生女者二日，未生者一日，次第挨班，無或少紊，皆室老主之。雖主婦必身親其役，不敢假手於人，有疾請假始免。至主人欲與諸媵坐，必其臥榻乃可；若於短足几等類，室老知之，必加撻責。媵或逢怒主人，室老亦必勒其褫去下衣，當庭痛撲不宥；故舉室媵婢，從無喧嘩，其畏室老如三軍之稟令大帥也。其俗，岳父母極愛憐婿。龍媼故時至余家，先是余親迎，後龍媼初月一至，後則月兩三至或四五至，至則必熟視女眉目及婿眉目，時與室老作密語。余不解所言何事，以意揣之，似以婿年幼，尚未知與乃女定情也。又時時密問女，女輒融然面赤，俯首不答；固問，固不答，龍媼輒咨嗟頓足而去。余及余母均不解，惟納悶吁歎而已。他日，又來密問女，見女不答，輒垂涕，女不得已，密附母耳語數言，龍媼幡然大喜，起撫余肩者再，欣然含笑而去。余有表妹錢氏，名潔，字素瑜，少余四歲，伯可女也。亦美而慧，工書能詩，尤善長短句。初，余母見龍媼與室老密語，不解所謂，心甚憂之。錢女以在苗中久，悉解其語，乃寬慰余母曰：「毋憂也，無他事耳，我知之矣。」余母叩之，又羞不能答，蓋難於啟口也。余母憂疑益甚。半載後，彼此漸通漢苗語言，余私詢婦，乃母向日垂涕頓足之故，婦一以告，果不出余所揣也。余幼時，膽最弱怯。常聞舅氏伯可言，龍鳳四家在苗中風氣頗正，親子弟奸僮僕婦女，殺必不宥，聞之心益悚。方合巹後，安諸媵室，自以為皆送親來之女，我有主道，禮當安其室。至諸媵奉酒，又以為內家之人，敬我嬌客耳，益不敢或犯。後見其同婦事姑，稍稍怪其為侍妾；又見其與婦同起居，若非卑賤之流，見婿輒侍立，不敢抗坐。夫婦彼此言語不通，無從問訊，竟不識其為何等人。蓋諸媵半屬宗人，半選良家，大都皆家臣之女。其齒以新娘居中，上而遞長至四齡，下而遞幼至四齡，是猶仿周制也。服飾器皿皆與主婦同，惟主婦多一金項環，耳釧則以金起花，他皆素金耳釧，此小異也。一夕，龍媼攜酒筵來，大張花燭，於下房盛設幃帳衾枕，令媵者蘭彷嚴妝出拜余母，次拜余夫婦及室老諸人，後拜龍媼，各奉酒三爵畢，歸下房。日昳，龍媼去，新婦攜雙燭，引余寢下房。余笑問：「何為？」婦曰：「寒門家法，凡女適人半載不孕，即令媵妾入值，期早生子。今妾空侍巾櫛六閱月矣，蘭姊長，當首入侍，家慈故特送花燭來耳。且男子結褵，敝鄉風俗期一年舉子，不則嗣續艱矣。家慈前所以皇皇者，為妾之不娠也。」自是，間兩日，蘭必入值，雞初鳴即去。《詩》所謂「戴星而往還」者，非歟？兩月，蘭不孕，龍媼又如前攜花燭酒餚來，送甄姑入值，一切如蘭儀。月餘，大婦及兩媵均有孕。孕者，室老即不令入值，且有厲禁。蓋苗中嬰兒，最忌出痘，百無一二生者；痘氣又易沾染，即壯夫染之亦無不痘，痘無不死。常因一兒出痘，禍延一鄉，竟絕噍類。惟一受孕，即禁與男子接，兒生即決不出痘；故大家皆設室老，專司其事；小戶則其姑嚴察之。凡婦今夕受胎，翌晨眉間即有一縷紅絲隱約現出，大家婦人每早必參見室老，室老一見即知，曰：「若有孕矣。」立為移榻獨宿，夜必扃鑰，室老日夜防閒，不少疏忽；至七月胎成，方敢解嚴，以關係非一人家故也。龍媼以三女皆孕，大悅，以次備花燭筵席，送媵者鄭重、琬香、蕙雪、安節、蕊珠、瓊鈿六女入值乃已。八媵中惟琬香與婦裡面酷似，余每誤認為婦，輒拉手與語，琬香每誚讓曰：「我非乘卷娘子，郎君幸尊重。」人皆恒以為笑。他日，婦故與余戲，以九環納琬香項，令入寢室，余方踞坐榻上，以為己也婦者，拉手與語，琬香翩若驚鴻，踉蹌趨出，余深訝之。少選婦入，項無環，則以為琬香也，急問娘子焉往，婦笑曰：「誰為娘子者？」輒與郎並坐於榻，余又深訝之，以為媵向不敢與主人抗也。無何，琬香入，探環還納婦項，顧而嗤曰：「還郎君娘子。」舉室哄然大笑。大抵苗中山峰巒相同者多，故人之面目亦多相肖，不獨婦與琬香為然也。惟惜龍女十七歲即罹產難而卒。余繼娶者，即表妹錢潔也。初，潔與龍女最相親愛，余出遊，潔即與龍女同起居，長枕大被，相擁而臥，不啻同懷姊妹。及龍女永訣時，告之父母，以服飾珍玩罄室與之，且曰：「願二老視如己出，藉慰親心，兒目亦瞑矣。」既歿，潔悲哀甚切。龍氏翁媼見待女真摯，爰喜而繼為己女，以歸余，奩贈較倍於親女。潔以媵中名蕊珠者，色尤豔麗，乃自教之書畫，並諳九章數法，能推日月蝕，絲毫不爽。
未幾，余北上，會吳藩叛滇，阻兵不能遽歸。潔以憂思抑鬱，尋卒。不逾年，蕊珠亦卒。

        </div>
      </div>
    </div>
  </div>
</div>
<!--update:2025-08-30 09:45:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>