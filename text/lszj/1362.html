<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="清王鼎敘,汪訒庵先生小传,卷一,卷二,卷三,卷四,卷五,卷六,卷七,卷八,续印人传全文在线阅读,续印人传全文在线下载,大玄古籍书库">
<meta name="description" content="篆刻家传记。清汪启淑撰。此书八卷,1750年撰写,1789年重订。著录活动于康熙、乾隆年间的篆刻家一百二十九人之生平事迹,叙述其从艺之成就。因大半与作者交往密切,记载详实,多为重要史料,末卷含方外人六名、女子二名。其作品多曾见于汪氏所辑之《飞鸿堂印谱》。本书原名《飞鸿堂印人传》,后为顾湘辑入《篆学琐著》时更名为“续印人传”。有影印本行世。_续印人传_全文在线阅读_续印人传_全文在线下载_大玄古籍书库">
<title>续印人传_汪启淑_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">续印人传</span> <br/>
          作者： <span class="inputVal" id="bkauthor">汪启淑</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,传记,完结</span> <br/>
          字数： <span class="inputVal" id="bknum">[book_length]42917</span> <br/>
          说明： <span class="inputVal" id="bkdec">篆刻家传记。清汪启淑撰。此书八卷,1750年撰写,1789年重订。著录活动于康熙、乾隆年间的篆刻家一百二十九人之生平事迹,叙述其从艺之成就。因大半与作者交往密切,记载详实,多为重要史料,末卷含方外人六名、女子二名。其作品多曾见于汪氏所辑之《飞鸿堂印谱》。本书原名《飞鸿堂印人传》,后为顾湘辑入《篆学琐著》时更名为“续印人传”。有影印本行世。</span> <br/>
          封面： <span class="inputVal" id="bkimg">Z_6830.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]续印人传
[book_author]汪启淑
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,传记,完结
[book_length]42917
[book_dec]篆刻家传记。清汪启淑撰。此书八卷,1750年撰写,1789年重订。著录活动于康熙、乾隆年间的篆刻家一百二十九人之生平事迹,叙述其从艺之成就。因大半与作者交往密切,记载详实,多为重要史料,末卷含方外人六名、女子二名。其作品多曾见于汪氏所辑之《飞鸿堂印谱》。本书原名《飞鸿堂印人传》,后为顾湘辑入《篆学琐著》时更名为“续印人传”。有影印本行世。
[book_img]Z_6830.jpg


[book_title]清王鼎敘
金石藉人而傳，人亦藉金石以傳，非金石之壽果足為功於人也。扶輿清淑之所鍾，實有其必傳之實，雖經水火兵燹之厄，族胄世代之遙，艱危備歷，而卒無可泯滅者，不啻麗金石以並壽，則固存乎其人之能，自壽其傳，究非金石能與人爭力矣。同門友汪駕部秀峰先生，素嗜金石篆刻，蒐輯歷代古印，上溯秦漢晉魏以迄國朝，其精者且復逾萬，熊熊奕奕，古澤常新。曩讀《集古印存》一書，許為空前絕後，軼古超今之作，藝林同志絕不以餘語阿好，視《宣和印譜》等編，摹沿失真，悉可屏削。餘別為《飛鴻堂印譜》諸書不下數餘種，則又薈萃時賢精手，可企頡古人者，仿周櫟園先生成《印人傳》若干卷，述其出處、始末，率手能製印，人印偕彰，胥一時之雋也。蔚乎盛矣！君自少壯，遊歷江浙間，交契皆海內名宿，繼而車馬之跡大半天下，詩筒酬報，聲重雞壇，聞見既多，搜羅日富，歷官府邸公餘，風雨不輟著書，故其述作較盛，此其一種，間以示余，云：所癖在發揮原委，討溯實隱，與《印存》相表裏，特不自詡其必傳也。餘謂從來不朽之業，振作相爭，識大識小，何一非斯道所存，其遊藝之因時因地而著者，雖上哲亦不能以掩，苟可表見，方來為精神所溢寄，何弗錄以示後？藝無弗傳其人？亦益以傳然而不容苟也。必核其人其行，資幹超群，或藻望爛然，或趣尚耿介，或落落有片異可標，不自汨棄之處，則不惜筆意傳之，若夫粥粥偭規，妄矜一得，為庸耳俗目所豔，不克軌就，大雅輒拒，勿濫登，蓋其慎也！由是觀之，古來法書名畫之垂靡，不視其人之可久、可慕而始足膾炙人口，獨篆刻乎哉！是書之成，足勵夫天下後世之以藝傳者，無自苟其所尚，即謂之篆史，亦無不可，是則作者善善從長之微旨也夫。
乾隆五十四年春二月之望華亭門愚弟王鼎拜手書

[book_title]汪訒庵先生小傳
君諱啟淑，字慎儀，號秀峰，又號訒庵，安徽歙縣人，官至兵部職方司郎中，居江蘇婁縣金沙灘，癖愛古刻，家中開萬卷樓藏書數千種，兼喜篆籀，窮搜歷代圖章編成《集古印存》、《飛鴻堂印譜》、《漢銅印叢》、《退齋印類》、《錦囊印譜》以及各種印譜共成二十七種行世。
宣統二年歲次庚戌夏五月仁和葉銘謹錄

[book_title]卷一
○徐夔傳
古來才人文詞卓然可傳，不必有其遇，不必永其年，獨挾此區區，為世俗所不能爭，而賢豪差足以吐氣，余於徐君龍友重有感焉。徐君名夔，長洲諸生，龍友其字也。前明通政徐如珂之曾孫，素性伉直，戚友有過，恒麵斥之，而不存蒂芥。著有《裛爽亭詩集》，寡女以女工所入壽，剞劂而行之，歸愚沈宗伯為之序，嘗稱其論詩曰「偏鋒側出，皆在所貴，而獨疾夫平易枯淡以自蓋其陋者。」此實詩人之金針也。序中評其詩曰：摭拾奧博而能探其原，馳騁變幻而不傷顛蹶，不淪荒怪。蓋龍友之定論云。年四十餘始一遊京師，不屑時趨，不向貴人門投刺，時論高之。龍友既目空一世，世亦目龍友為狂生，群起毀之，獨居旅邸，至炊煙不續，困而歸，乃自悔其北遊之大謬也。調膳養母之餘，結城南詩課，與張子永夫、陳子有九、丁子樹芳諸人，聚飲酣嬉，別白流品，縱論古今成敗、山川形勢，旁及刀槊馳射、神仙雜藝，荒誕之事，高談雄辨，往往驚其座人，其豪宕不羈如此。此甲辰三月，應廣南學使之聘，甫及匝歲，竟卒於粵，年僅五十。龍友於書無不窺，詩文悲壯，間作金石篆刻，蒼健秀雅，得文何二家法。余嘗從歸愚宗伯處獲其數鈕，今登於譜，然世多不知其學殖之厚、文辭之豪，而但稱其藝事之殊絕。為述其生平梗概，俾後世知龍友不專以印人見也。
○高西園傳
高鳳翰，字西園，號南阜山人，山東濟寧州人也。自幼穎異，好讀書，長而博學經典，究精藝術，負超卓之才，尤豪於詩，酒酣耳熱，揮灑煙雲，往往千言立就。究心繆篆，印章全法秦漢，蒼古樸茂，罕與儔匹。山水極縱逸，不拘於法，以氣勝。草書圓勁飛動，有生趣。具經濟才，聲華籍甚，以諸生舉賢良一等，分發安徽，歷署歙縣丞、績溪令，均有政聲，及題授儀徵縣，忌者讒之，謂與盧運使見曾結黨，掛名彈章，故南阜有詩云：幾曾連茹茅同拔，卻為鋤蘭蕙並傷。又云：不妨李固終成黨，到底曾參未殺人。對簿日，陳詞慷慨有戴就風概，事終得白。會抱痺，廢諸事，尚左手，感鄭元祐尚左故事，更號尚左生，漂泊江湖間，放於詩酒，性嗜硯，所藏皆手琢，自為銘詞，卒年六十一，著有《硯史》、《擊林湖海》、《岫雲鴻爪》、《歸雲》等集。
○周頓菴傳
周整，字頓菴，浙江仁和縣庠生，銀台公之裔也，其先本鄞縣，高祖遷杭，遂卜居焉。家世甲科，清白相嬗，頓菴賦性聰穎，孟年對賓客，詩文操觚立就，老師、宿儒皆憚之，遊黌宮，有名於時，然性不喜帖括，以為敲門磚，不值餗，未嘗留意焉。惟專力於古文及六書，與穆門徵君京為雁行，相與切磋討論，譽隆隆日起，所為文奇奧深峭，有孫樵劉蛻風，俗眼觀之，輒掩口胡盧而去，秋闈鏖戰不下數次，而解名時每落孫山外，久之不耐場屋，乃絕意自適，晚耽禪理，珠宮梵宇，一筇一笠，往往托跡焉，壽至八旬而卒。其所製印不自愛惜，時人亦無有知之者，未獲彙成一譜，殊可惜耳。
○黃孝錫傳
孝錫姓黃氏，字備成，號約圃，吳縣木瀆鎮人，木瀆雖吳之一隅地，而人煙稠密、商賈輻輳，土斷者豪侈耽逸樂，日徵逐於飲食、聲伎間，而約圃超然特出於塵埃之外，所居左圖右史，花藥盈階，香爐琴薦，忘其在闤闠間也。蚤歲席前人遺貲，頗饒於財，約圃厚自奉養，性拓落不係心於米鹽零雜。先習舉子業，不喜為帖括之學，獨裒集兩漢六朝及唐宋以下大家詩文，讀之輒有所得，生平好結客，客之遊元墓者經木瀆，必訪約圃先生，係籬畔之舟，投井中之轄，流連款洽，相與擊缽飛觴以為樂事，家有小樓，可登眺具區，煙波洸漾，七十二嵐光明滅皆在履舄之下，每酒酣耳熱，與客踏梯，桄踞檻楯，商榷文藝，賞鑒尊彝罍洗、法書名畫，從容寄興，意甚得也。客有陳陽山者，精篆刻，工雕鏤，蜚聲藝苑，常主其家，討論古今，晰其源流支派，獨有悟入處，遂棲情鐵筆，其所宗尚，大約瓣香雲美，沈歸愚宗伯及家山樵亟稱之，後屏棄一切，專精三十年，藝益工而家日益落，聲名藉甚，吳會間得其一波一磔，莫不珍庋以為枕秘，求之者履滿戶外。然不屑為俗予一奏刀，以是譽之者半，毀之者亦半，欲避謗而家置一喙不能也。友竹徐君，約圃甥也，予因徐君得交於約圃，嘗造其居，縱譚秦漢以來金石文字及後世印譜得失，有針芥之合。於時樓外梅花盛開，香雪霏霏，飄墮巾袂，新月在簷，一杯在手，友朋聚處之樂，無過於此，年華炊黍，彈指俱成往事，約圃歸道山已二十餘年，舊雨飄零，墓草已宿，能無慨然！著有《棣花堂印篆》、《譜學》二種，令子能梓以問世否，惜予未之見也。
○朱夰
朱夰，字公放，初名杏芳，字雲栽，歸安人。弱冠即補湖州府學官弟子，有聲庠序，久困場屋，息機摧橦，甲子後不復再赴棘闈，遂改今名，字山漁，自號荑稗道人，蓋自寓其意也。放情山水之餘，不治生計，肆志於金石篆刻，猶不足以寄其崎嶔歷落之概，乃從事於音律，凡五聲相逐，七韻相轉，十二律相終始以及九宮三變之微旨，數百年來因革是非，皆能指析其毫芒，故雖身落江湖，而名蜚京國。辛未春，翠華南幸莊滋圃，大中丞撫全吳時，延譜印鑾，新曲膾炙人口，一時為之紙貴，盧雅雨運使再至兩淮，館於署，齋月餘，成《玉尺樓傳奇》一部，授之梨園，揚州人爭購之，於是有井水處，莫不知有朱公放矣。倘令得志於時，獲賦鐃歌法曲，歌詠太平，則周邦彥之領大晟樂府，詎能專美於前耶！惜乎畢生偃蹇，未申初志，詞人少達多窮，古今同慨，著有《摹印篆》一卷，《印譜》一卷，《山漁刻印稿》一卷，《宮調譜》八十卷。
○袁三俊
袁君三俊，字籥尊，號抱甕，江蘇長洲縣人也。生而炯介，篤志古學，居葑門，與沈文愨公歸愚師同里閈，有戚誼，童時在邨塾中即喜篆刻，父、師訶責不能止，宿火甕中，人靜後，鏗鏘有聲，便楚楚可觀，故早有聲譽，不樂為科舉文，惟肆力六書，研究豐⒘、束宗之訛，章法秦漢，兼得顧苓、陳炳之神韻，品高潔，向人不名一錢，非可以貨得，更為時賢所重。文愨公嘗有「寄懷抱甕詩」云：「比鄰兼戚友，憂喜兩家同，我作移枝鳥，君疑斷梗蓬，相思俱異地，相見各衰翁，魂夢難忘處，依依葑水東，吳中談篆刻，此事獨推袁，溫潤存剛健，支流會本原，古文人莫識，小道爾能尊，何日分斯籀，樽前聽細論。」予前在薛徵君雪南園中得識之，求篆十餘鈕，迄今鈐用時，猶想見其古心古貌，求之當世，殊不可得已。著有《抱甕印稿》，亦文愨公為之序，子孝詠，字慧音，能世其業。
○沈皋傳
沈皋字聞天，浙江歸安縣竹墩人，生而警敏，讀書一目數行，脫口輒能成誦，博聞強記，蜚聲黌序間，性峭直，與俗人處，夷然不屑，不為脂韋絜楹之行，人多忌之。絲竹、篆刻無不精妙，而尤工筆刀，終歲浪遊，田衣山屐相羊於湖山煙水之中，至名勝處，輒縱酒高歌，聲出金石。不沾沾科舉業，故屢踏省門，輒暴腮而返，其鐵筆最工白文，絕類何雪漁、蘇嘯民，所著有《六泉印譜》四卷。
○聶際茂傳
聶際茂號松岩，山東長山縣人也。性淳篤，博學經籍，及為學官弟子，終歲潛閉著書，不為苟合，詭隨取悅於當世。留意六書，寄情鐵筆，師安邱張卯君，以蒼深雅健為宗，高自標許，不輕為人奏刀，遇書畫家則欣然鐫贈，否則酬以兼金不可得也。文戰屢擯於主司，居閑處約，恒以潔白自守，斗室蕭條，灑然超絕。德州宋蒙泉弼廉使官編修時，招至京師，河間曉嵐紀侍郎昀一見，獨心賞焉，逢人說項，遂得遊公卿間，名譽鵲起。畿輔總制、桐城方觀承問亭先生好秦漢印，聞松岩名，延之鈴閣，松岩草服敝屩，入見長揖就坐，總制公以其樸直，甚優禮之。著有《司空表聖詩品印譜》，北平黃大中丞叔琳為之序。予因其同鄉方主政昂得乞所製數鈕焉。
○黃呂傳
黃呂字次黃，號鳳六扇人，安徽歙縣潭渡人，白山先生之嗣君也。白山著作等身，名藉藉大江南北間，兼通六書，工篆刻。鳳六舞象時，素稟庭訓，所製即多遒勁蒼秀，有秦漢遺風。兼精繪事，山水、人物、花鳥蟲魚，縱筆所如皆臻絕妙。書法晉人，晚年益樸茂，每作畫成，輒題詩幀首，以自所鐫印鈐之，人謂具「四美」焉。鳳六詩謝去雕飾，天真爛漫，惜不自收拾，傳者蓋寡焉。其及門有名宗繹字仲鳧者，亦自幼嫻習篆刻，工寫漢隸，章法古健，索其書者始無虛日，又手畫印章二帙，幾與印者無別。丙子菊秋，予歸耕綿上，往還甚密，得其詩畫頗夥，貯魰書樓中，鄰人不戒於火，盡為鬱攸奪去，良可歎也。
○胡志仁傳
胡志仁字井輝，號曙湖、華顛老人，浙江山陰布衣，詩有逸材，天然高澹，不琢不雕，工篆刻，家貧不治生產，輒藉此為八口衣食，得百錢敷日給，則如嚴君平之賣卜，便垂簾讀書，類退院僧矣。非其意者雖餌以重貲不能得也，晚年選漢印之精者五百鈕，手自摹勒成譜。又喜周櫟園《印人傳》，為各篆名字印二方，作一譜以傳世，剞劂成，忽中風卒，卒年八十有二歲。曙湖具數十年苦心，殫精竭思，可謂三折肱矣，乃黃金擲虛牝，垂老無一知者，即有一二能道其姓名，而要不出於越之間，其亦可悲也夫。其弟子趙芃若亦善製印，欲得其所刻印彙譜以傳，而寡媳秘不與，後數年家益貧，聞悉出以易米於市，惜哉！
○陳煉傳
煉玉道人陳煉字在專，號西葊，閩之日安縣人，流寓華亭樂峰泖之秀，遂家焉。幼清羸，弱不勝衣，事帖括，輒為二豎侮，乃歎曰「命也夫」，遂甘心為山澤臒。性嗜古，每入市見鍾鼎盤杅，摩挲不釋手，然貧無力購，惟嗟惜而已。書法懷素，有古致可觀。學鐵筆，悟少陵「書貴瘦硬通神」之語，有所得，已而得朱修能譜，師其指授，以為篆刻之能事畢矣。一日過予，予出先秦兩漢銅章數千鈕，示之不覺拍案驚駭，若遊山者忽然而登岱，觀水者之忽然而泛澥也。則且窮搜博采，冥思默會，得之心而應之手，遺其象而追其神於是，篆法、刀法遂直造於古而不拘乎一格。時作小詩，服膺溫李，詠物諸什，每摘清新句，且吟且讀，靜坐小窗，聲琅琅出環堵。第善病，經年強半在藥里中，又復米鹽零雜，經營八口，悴心勞神而且在貧，如客無故於親知間作一稱貸謀，夷然不屑也。當其寂處無聊偶或寄情弦索，然歌場酒座則堅匿其技，恥為人知。江蘇方伯吳公壇，雅慕其鐵筆，兼高其品介，沈明經珠南屢招之，並以屬予。西弇以山人不宜幹謁貴官，卒不往。與予交二十餘年，始終無間言，有愛子聰穎獨絕，年方舞象即能繼其學，且署款極精雅，患小疾為庸醫所殺，益悒鬱無聊，病更劇，乙未秋，竟下世，年僅四十有六。所著《超然樓印譜》、《秋水園印譜》，又與杜葭軒有《印譜合璧》之刻，皆已風行海內，其《西弇詩鈔》若干卷猶藏於家，惜無力付剞劂氏。
○顧光烈傳
顧光烈字開周，號楓林，世居浙江之錢塘縣。賦性高潔，怡澹寡欲，幼讀書不喜章句之學，惟研究六書、篆刻，凡有所作，精心扣擊，必窮極其根源，務取合於古人，加以晝夜思索，遇會心時，始奏刀騞然，故求之者不可驟得，每云能事不受相促迫也。家素饒於資，後中落，又善病，然淡泊自甘，屏除塵累，非知己好友即壽以多金不輕受。晚得異授鉤稽壬遁之術，其推算刻應無不響驗，晨光始通，占問者履滿戶外，日亭午，即垂簾讀易，不忘交遊。乙亥春，曾為餘鐫大小石印十餘鈕，風韻在蘇泗水、吳亦步之間。杪秋，餘歸歙掃墓，楓林忽得噎膈症，賚志而沒，今每過其所居，緬懷雅度，不勝有人琴之慨云。
○嚴源傳
嚴源字景湘，號素峰，江蘇常熟縣人，前明相國文靖公後裔也。性資瀟灑，薄利祿，幼習舉子業，不耐場屋苦，遂棄去，肆力於詩，古文詞尤工，集唐天衣無縫，一時稱之。嗜金石文字，究心《說文》、《玉篇》等書，且得文靖公家傳古銅玉印暨譜八卷，昕夕摩挲，食古已深，又親承浩菴徐太史指授，遂以鐵筆寓其寥落不偶之蹤，師尚秦漢，不屑屑法唐宋也。年既長，親串多慫恿其入都，希際遇，顧數奇相識中能領方銅、紅沫之趣者無幾，矧「長安居大不易」，烏能俾旅食，崢嶸困而歸，爰輯其平生刊印，彙為譜，又力綿不能付剞劂，錦帙牙簽，惟自珍襲之。丙子秋，予薄遊金閶，邂逅素峰於萃古齋書肆，傾蓋有水乳之合，詫謂肆中人曰：源平生今得一知己，可不恨矣。詰朝，予過訪其寓齋，琴樽楚楚，無一俗物，洵可人也。舉所藏古印稿並自鐫印譜、石章相贈，時已老病羸甚，自言一生耗心血習此技，今識君，宜以付托，辭氣慷慨欷歔，予亦深嗟異之。時以他冗，越一宿即解維別去，其後痕跡萍蓬，不至吳中者數月，而友人來，有識素峰者云已歸道山矣，惜哉！因攜其所惠譜返新安，擬暇日錄識數語存其略。辛巳、戊子，兩遭祝融之厄，凡所筆述或未竟者，咸被六丁取去，致磋砣彈指頃忽，數十年未補一傳，深悵負此良友，頃曝書忽得伊譜，副墨展誦其駢體自序，恍接聲欬於虎溪煙月間也，嗚呼！其可感也夫。
○蔣兀龍傳
蔣兀龍字乾九，一字雲卿，號春雨，浙江秀水縣人也。予於丙子歲秋杪，從治堂范明經、孝廉魏松濤兩君處早聞其名，習知篤學，嗜古工詩文，精賞鑒，究心金石書畫，出其餘技，寄興於鐵書，喜用釘頭隨意鐫刻，多白文，不假修飾，頗饒古趣，蓋私淑丁龍泓隱君耳。嘗館予宗人鶴儀堂，予過訪因得識荊州，叩其所學，殊有本源，益信兩友之賞識不謬。春雨隨出雲《戴笠圖行》，看子屬題，曾走筆率成五古一章，春雨亦以其所製印見貽。後入都，別來二十餘年，惟聞於辛卯歲，僅得副車，未獲一第，俾其賡歌廊廟，良可惜也。然其門下士濟濟入詞垣者不一其人，且春雨著述甚富，信其為傳人必矣，安得遇好事者謀壽諸梨棗，流播藝林哉！

[book_title]卷二
○丁敬傳
丁隱君敬，字敬身，號龍泓山人，一字鈍丁。其讀書之齋曰「無不敬」，浙江錢唐人。起闤闠中而矢志向學，於書無不窺，嗜古耽奇，尤究心金石碑版，務探源流、考同異，使毫髮無遺憾焉。時杖履兩峰三竺間，凡遇摩崖、嵌壁篆刻莫不手自摹拓，著有《武林金石錄》，該博詳審，頗有裨誌乘之遺漏，性狷介，不忘取與，人以是高之，詩古文筆力超雋，迥出輩流，兼有皮陸之博奧，不襲郊島之寒瘦，信可流傳不朽矣。以其餘緒留意鐵書，古抝哨折，直追秦漢，於主臣、嘯民外，另樹一幟。兩浙久沿林鶴田派，鈍丁力挽頹風，印燈續焰實由功也。乙丑春，予因柳漁夫子闌入「西湖吟社」，得訂交於先生，垂三十年，心折其為人，他不具論，跡其長揖果毅訥公之堂，力卻苑卿江穎長之幣，堅辭制府方問亭之徵，高風卓然，如野鶴山麋，不可羈勒。所著詩古文集甚富，鄰人不戒，災及其廬，罄所藏弆，盡化黑蝶，所流播者蓋幾希矣。晚歲學愈老而家愈貧，抑鬱無聊，往往使酒罵座，忌之者亦不少云，卒年七十有一。
○強行健傳
強行健字順之，號易窗道人，占籍松江之上海縣，幼孤家貧，志學弗倦，母氏篝燈夜績於紡床之側，讀書宵分忘倦，數奇不得一青衿，慨然曰：落落研田，坐荒歲月，不謀生計，何以為甘旨之奉耶！同邑有李揆文者，名醫也，順之從之遊，究心靈素及張長沙脈法，精微方論閫奧，盡得其傳，是以出而為人治病，單方重劑，應手立瘥，一時求療者輻輳其門，得所酬悉以奉親。然意薄時趨，興與古會，書類鄭穀口，詩法陸劍南，應接稍暇，輒弄筆墨，袪塵俗而悅性靈，不求人知，然聲譽已藉藉矣。篆刻一道，師何主臣、蘇泗水，著有《印管》十二卷，復著《印論》二千餘言，多所發明，海內薦紳名流爭與結納，咸為之序。歲丙寅，浙江潘絜堂方伯禮延之，未入幕前，館餘開萬卷樓，昕夕暢論，上自秦漢，下逮元明，印學淵源凡目睹心存，互相參訂，頗相浹洽。餘往來於九峰三泖間，順之聞餘至，必過寓存問，劇談竟日，為餘鐫大小石印甚夥，已選入《飛鴻堂印譜》，其自著則有《易窗小草》、《驚心錄醫案》、《學吟小草》、《傷寒直指》等書，惜無力梓行。
○徐堂傳
徐堂字紀南，號秋竹，又號南徐，浙江仁和縣人。幼孤露，家素饒裕，然好讀書、儲字畫，廣交遊，弱冠補博士弟子員，名噪黌宮，既而負笈堇浦杭太史之門，得其指授，學業日進，吟詠餘間，講習篆籀鐵筆，常語人曰「鐵筆雖雕蟲之技，然究心於此者必須先識篆法、筆法、章法而後縱之以刀法，非徒尚殘缺粗劣為蒼古也」，其議論頗正。年來家事漸落，又困場屋，不獲展其才，輒縱情杯斝、湖山雪月，一篷雙屐往往倒載而返，其所製印，類皆秀整中含蒼勁，昔人云：頹若黍稷之乘垂露，蘊若蟲蛇之棼縕。此二語可以移贈南徐矣。卒年未及五十，所著有《藉豁古堂詩集》二卷，西泠吳隱君穎芳手定者。
○潘西鳳傳
潘西鳳字，號老桐，浙江新昌縣人，僑寓廣陵，性篤實方古，愷悌無惎，識見卓越，曾受業於良常王虛舟澍之門，虛舟《十七帖》成，命桐岡書丹以竹簡勒之，名曰《竹簡十七帖》，後歸大內。雍正甲辰，客大將軍年公羹堯幕，時多匡助，後有獻可不納，即拂衣辭歸，矢志以布衣終，亡何還越東，掃黃岡嶺太保公祖墓，偶得奇竹於山麓，裁以為琴而闋其徽，爰以竹須代，調之成聲且清以越，蔡邕焦尾不能專美於前矣。以其餘技鐫製印章，貽諸戚友，一時尚之，好古之士爭購焉。其同與遊者為費執玉、鄭板橋、李復堂、楊吉人、顧於觀、李嘯村、吳重光諸君也。子封號小桐，亦善製竹印，能傳家學云。
○劉虛白傳
劉淳字叔和，號虛白，鐵嶺人，曾祖秉權巡撫粵東，諡端勤，祖思儼侍御史，康熙慕名，乙未科武狀元，雲南開化鎮總兵官劉賽都，號研齋，其父也。生而穎慧，雅好讀書，習詩賦，學篆隸，以漢文秀才赴鄉科，不屑為卑鄙時藝，屢為有司所擯，研齋公望子成名心切，遂令改途由武生歷雲麾使兼佐領，公退，灑掃一室，惟作畫賦詩以陶寫其性靈，兼究心於篆籀，摹古印章，專意師法秦漢，高古蒼健，可方駕錢塘丁龍泓，且善琢硯，後以督造金器虧缺，致遭城旦通州，杜門焠掌鐵筆，更神妙，詩文益豪放，畫愈奇逸，天殆玉成之也。瓜期得釋寧家，猶自以為不足，遍遊海宇，尋師訪友，致家業蕩然亦不悔，倦歸，戢影蓬廬，酒杯詩卷，超然自得，所著有《虛白印稿》及《虛白詩鈔》。
○李石塘傳
李德光，字復初，號石塘，江蘇華亭縣，有負郭田，粗可給衣食，少年銳意功名，赴童子試，不利，即納粟入國學，就京兆試，屢困省闈，遂絕意進取，縱情麹蘖，不問家人生產，家漸落，繼乃耽玩篆刻，好金石文字，肆力摹古銅玉牙石，莫不精妙。乙亥秋，江蘇遇偏災，盎無餘米，桁無完衣，窘迫殊甚，而債主就索者履滿戶外，因盡棄其產以償，夙逋薄裝，單舸浪遊浙中，愛西湖之勝，解榻四聖庵，邂逅丁隱君敬，一把袂，訂為莫逆交，極賞其刀法蒼秀，屢言於予，延致開萬樓，盡出所藏古印及諸舊人譜，昕夕討論，技益進，其鐫玉章與牙石無異，不崇朝輒成一鈕，腕力最猛，然孤潔傲兀之性殊不易近，予雖遍為稱譽，而賞音落落。期年，歸三泖教讀以糊其口，然日遊醉鄉，生徒星散，人多尤之，晚年愈侘傺無聊，竟窮困以死，年已七十，其鐵書之衣缽相傳者聞有十餘人，予所知者鍾敬存、錢世徵而已。
○姚鼒傳
姚鼒字季調，自號樗園居士，江蘇長洲縣人也。賦性孤冷，不苟然諾，然有雅淡趣，工詩文，善草隸，不喜帖括，絕意進取，家素清寒，掩關讀書，庭蕪繞戶，夷然不屑除之，親串有規其應試者，便自笑曰：吾賦形臒陋，非簪紱中人。偶寄興鐵筆，宗雲美顧氏，摹漢工整一派，然不輕為貴人、富翁奏刀，適逢舊雨雲客薛君子升官蘭溪，少尹素風雅，樗園因裹糧往遊金華三洞，予因雲客得與樗園聯榻，衙齋唱和頗洽，曾為予鐫十數鈕，逮予裏門遭回祿恨，散失已過半，樗園亦終潦倒，年未五十遂卒，吟稿亦零落，惜其高逸乏知音也。亟登諸譜而為之傳其梗概云。
○張慶燾傳
張慶燾字裕之，一字拙餘，嘉興諸生，實賴先生之塚孫也，經笥相授，名噪黌宮，居張山之麓，因自號張山樵夫，童時即不好弄，愛讀書，凡九流百家之說，靡不心遊目覽，工詩古文，為人倜儻有奇氣，善水墨花卉，膠山絹海，充韌戶牖間，而畫蘭尤為世所稱，人因號為「張蘭」云。兼通六書，專參文氏一燈，雅尚秀勁，絕無塵氛，少遊方樸山、諸草廬兩先生之門，主吟壇，登選拔，俱不脛走千里。家貧，為人作嫁衣，船唇鞍背裹糧而遊，嘗經年不歸故里，所為文孤高峻拔，不合時眼，文戰每不利，遂侘傺以終其身，所著有《苕雲詩鈔》、《北征楚遊中州草》暨《玉楮文集》、《仙繪幅樓詩餘》、《拙餘印譜》行世。
○陳浩傳
陳浩字智周，號芷洲，江蘇嘉定縣諸生，負超卓才，志氣宏放，數奇屢試於鄉不得舉，因從辟書佐，當事咸重之，後患肺疾而歸，棄舉子業，養屙林泉，爐香茗碗，惟考核三代古文、秦漢篆隸以寄興，而摹印尤得同里張紫庭授，取法漢人撥蠟鑄印一派，心摹手追，積有歲月，於汪杲叔、王梧林之外能自成一家，幾可媲美趙松雪，良常王箬林題其所著《古藤齋印譜》曰「吳興復見」，又跋印譜云：陳君特起南服，續千載不傳之緒。洵非虛語也。性瀓澹澄瑩，蕭散不慕榮利，家貧無子，與二三朋舊豪吟沉飲，以陶寫其磊落壯懷，晚年撰《篆隸源流》《印章典則》二編，甫脫槁即下世，惜未壽之梨棗焉。
○俞元之傳
俞元之字貞起，號介石，浙江金華縣學官弟子，餼於庠，有聲譽，然性豪邁不屑屑尋行數墨羈束才華，終歲棲心古籍，恥於苟合，知交絕少，無所標榜，詩歌俊逸超群，與其品埒間寄情鐵筆，頗高古有致。餘客蘭江，一見結牙期獿石之契，且深知予苦心，欲續印燈一焰，蓋非故為白眼傲世者也。惜竟以諸生老焉。
○沈世傳
予初識沈卜周於友人處，見其落拓不羈無塵俗氣，談及篆書、古文源源本本頗為淹貫，意其為士人也。遂直造其廬，懇為篆石印數十鈕，皆蒼秀淳樸，蓋用中鋒鈍刀也，甚愛玩之，為選入《飛鴻堂印譜》，既而知其隸於方伯（地方長官，明清為布政使）署，祖父即居錢塘沈周巷，世為伍伯，卜周獨賦性孤介，幼讀書而域於令典，四色人不許應試，故上進無階，家貧無以糊口，勉承舊業，稍藉工直，所進以給事蓄，然惟究心翰墨，書法得晉唐人風味，詩亦臻宋元家數，著有《鼓泉集》幾卷，敝衣糲食，怡然自得，於隨班應役後，歸輒閉戶焚香，不問外事，同類爭非笑之，而士君子皆樂與之為友，不以身賤而言論或有諂屈也。前方伯潘公曾物色之，俾鐫名印二方，賚以四金，辭弗受，後令改從纖媚以逐時尚，卜周即於廳事前階下磨去之，辭以不能，潘公知其素性，亦不加譴責，年甫三十有七，抑鬱而死，嗟乎！欒卻之後降為皂隸，今卜周好學如此，特以處賤而不得一伸其志，念夫花落茵廁之喻能不重可慨耶，卜周名世，又字瘦生。
○印茅齋傳
印學禮，字庭，又號茅齋，江蘇嘉定縣人，少問學於玉峰朱徵君以載，工吟詠，善書法，繼從陳智周遊，究心摹印之學，所製多天趣，其生平契合者，求其技，興酣援筆，咄嗟立就，非其意者即勢脅之、利誘之，岸然不顧也。性懶慢，客有談及朝事，輒掩耳。喜結方外交，每過琳宮梵宇，必流連浹旬不去，終身不娶，後得衉血疾卒於海濱。
○俞珽傳
俞珽字君儀，號笏齋，初名培廷，同郡婺源人，工製藝，垂髫應童子試，不售即入粟成均，以國學生赴棘闈，仍見遺，遂決志棄舉子業。酒酣耳熱，發為聲詩以寫崎嶔磊落之慨，留意吏治，講習律例，遊江浙當事間，所至爭延入幕，聲譽籍籍，暇復肆力於六書、古文，師法雪漁、爾宣，深鄙俗刻纖媚，有《上諭十六條印譜》一卷行世，自言冀以化俗勸善，間亦遊戲，作指頭畫可頡頏且園高公，後僑居姑蘇之胥門，與予族兄芝谿有姻誼，相契好，芝谿訪舊遊吳必下笏齋之榻，抵掌縱論古今，輒窮晝夜，予因芝谿得締交於君。乙亥春，予蘭溪歸浙，笏齋扁舟過訪，為予篆大小石印數十枚，相與提壺六橋，散策兩峰，極清遊之興，次年夏遽得凶，問年僅五十餘爾。
○張燕昌傳
張燕昌字芑堂，號文魚，浙江海鹽人也。幼從笠亭朱明府琰，資穎敏，讀書日記千言，過目成誦，長而蜚聲黌序，品學粹然，為韓城王偉人先生所賞識。丁酉以優貢舉於鄉，平生深致雅量，與俗殊趣，慕其鄉孫太初竹雲之為人，著《金粟道人逸事》。性好金石，自周彝漢鼎、禹碣宣鼓以及近代高人韻士之遺刻，殫心搜羅，不遺餘力，聞有殘碑斷字在荒煙滅沒中，往往襆被越千里，窮危崖，涉深箐而求之，摩挲不忍去，集所見為《金石契》，補前人所未備。嗜篆刻，為丁龍泓徵士高弟，瓣香何主臣、蘇嘯民，蕭疏宕逸，真能以鐵為筆，詩家所云「羚羊掛角，無跡可尋」，而款識樸茂尤可觀，又工飛白書，古致磊落，所著有《續鴛鴦湖棹歌》、《芑堂印存》。
○方薰傳
君名薰，字蘭坻，號樗盦，浙江石門縣人。早歲清寒，能勵志折節讀書，然性不慕浮榮，儉約瑟居，布衣疏食，宴如也。惟日以詩文自娛，尤愛丹青，每見前賢真跡，臨摹至酷肖方已，苦學有年，頗得畫家三昧，但見時下刻印，罕蒼勁古雅者，不稱伊所潑墨，爰博覽《宣和印史》、顧氏《印藪》、潘雲傑《印範》、甘暘《印正》、羅王常《印統》、蘇爾宣《印略》《鴻棲館印選》，心領神會，遂自解奏刀，天資既穎，用力又勤，不數月即闖入文何之室，製名文則專宗秦漢，隱跡鄉閭，人鮮知之。桐鄉雲莊金員外都門歸，一見有水乳之契，延至家下榻焉。雲莊家藏書畫最富，相與考訂鑒賞，蘭坻遂日益進。然體清羸善病，人求之者不易得，所著有《蘭坻詩鈔》八卷，《山靜居緒言》二卷，《井研齋印存》四卷。
○陸頤齋傳
丹叔侍郎本姓費，上祖嗣於陸，遂以陸費為複姓，字丹叔，一字石堅士，號頤齋，晚年自稱吳涇灌叟，浙江桐鄉縣人，三世祖以後代有偉人。頤齋生而穎悟，學語時曾祖抱於懷中，教以門閭春聯十字，即能識。及長，教授經書常出意解，業師朱開周許其必能顯揚。乙酉春，聖駕南巡召試一等第三名，恩賜舉人、內閣中書。丙戌成進士，官翰林院庶吉士，已丑館纂修，方略館纂修。八月恩科，充順天鄉試同考官，山左周永年先生出其房，時稱衡鑒精確。甲午正月，賜內廷大臣茶宴，丹叔和詩稱旨，於常賜硯石、茶甌、如意外，又賜唐寅《梧竹圖》一幀。乙未升翰林院侍讀學士。丙申晉詹事府少詹，提舉文淵閣。甲辰升禮部侍郎。丙午轉左後，以四庫書有撤毀，未經奏明，落職家居，辟一閣曰「枝蔭」，左圖右史，匜鼎羅列，庭中富佳卉、奇花，極享文雅之福。庚戌秋，進都恭祝萬壽，將及歸，以微屙卒於京邸。丹叔自幼讀書清暇，寄興丹青，究心篆刻，所見古章既多，故奏刀深得秦漢人法。以予為知音，曾鐫數紐見貽，然丹叔文章事業炳照青史，豈合置於《印人傳》中，蓋不忍沒其知己之誼耳。所著有《頤齋賦稿》、《枝蔭閣詩文集》。

[book_title]卷三
○沈祚昌
沈祚昌字乘時，原名禦天，居木瀆之虹橋，因自號虹橋居士，為江蘇吳縣學名諸生。自幼穎異，嗜古文，不屑為科舉學，研討六書，究心碑版、金石篆刻，師法顧雲美、陳虎文，蒼勁中含秀雅，深得古趣。詩宗王、韋，古澹高華，麗而不雕，濃而不膩，絕無酸寒蔬筍氣，有《集》藏於家。隸書臨《曹》、《孔》，楷法摹褚、柳，皆能窺其堂奧，非僅得皮毛而已。兄弟三人極友愛，尋山釣水，蕭然自得，吳中詩人黃野鴻，性極嚴冷，傲睨絕俗，不輕許可人，見虹橋所製印，輒嘖嘖稱羨不已，作詩以贈並丐其篆法，爭藏弆之，其技足珍於人，蓋可知矣。予因蘭初沈君天中，得訂交契，得其所製甚夥，辛巳春，山齋被鄰火所延，鬱攸收去幾半，後其門人範立方業，集伊所鐫印成譜曰《虹橋印稿》。
○張鏡潭傳
張鏡潭名鈞，字右衡，安徽歙縣水南鄉人，去予村甚邇，家世力田，清白相嬗，鏡潭生而頭角崢嶸，舞勺時，甫入家塾，即有志古學，稍長，經書外惟洛誦史漢古文，師傳授以制義不樂也。然室無奇書，又苦貧困，偶負笈遊漢上，遇一道人，笑謂之曰：子好古，而不識字，將何所入門耶？因稱貸戚友，購覓陳倉《石鼓》、禹穴《嶧山》諸碑，忘餐廢寢，昕夕研究而討論焉，遂兼工製印，刀法即蒼勁古雅，殆天賦也。性復淳樸，取與不苟，有邗溝族人某，雄於資，重其誠實，延至佐理財，鏡潭亦藉以少裕，遇親串近支，竭力推解，絕不吝與。與予交幾十五載，所倩鐫印甚夥，惜遭胠篋，亡失過半，後復不戒於火，災及伊室，所藏古碑舊刻、周匜漢鼎、法書名畫，所留娛老之資盡化黑蝶飛去，由是抑鬱憤懣，境漸艱窘，不數年遂病卒，所著有《鏡潭印賞》十卷。
○王青山傳
王公子順曾，號青山，直隸宛平縣人，敬哉相國之曾孫也。幼岐嶷負俊才，讀等身書，任情不羈，性機警，詩文倚馬立成，赴童子試，一不售，即納粟入成均，才豪氣猛，自謂科名可唾手致，乃屢躓棘闈，遂屏棄舉子業，放懷於山葉間，日飲酒賦詩，以其餘暇棲情篆刻，弋志丹青，意度灑落，生產事絕不營念，中年家遂落，益抑鬱無聊，冀得祿養，以太學生考職得候選州司馬，待久未銓，常自戲鐫一印曰「何州司馬」，境雖艱而詩筆益進，飲量愈洪，惜無好事，常得載醪問字者，每杖策浪遊，有笑語投洽者，酒酣耳熱，無論夙好亦為奏刀、染翰，苟逆其意，即豪華賞鑒家亦唾棄不顧，故眾論常少之，然寔嶔山欹磊落無城府人也。丙寅秋，予從錢塘王澹園明府席上訂交，曾為予製數印，別忽三十餘年，音塵闃如，其近況未知能較勝於前否？當訪悉而續書之。
○王小山傳
王燮字理堂，號小山，安徽蕪湖縣人。少任俠負氣，呼盧縱博，臂鷹走犬，白打之戲，拋堶之事無不為，又嗜飲，使酒罵座，旁若無人，兄弟妻孥殊不堪之。瑟居無俚，仰屋谘嗟，因遊戲於篆刻，師法程穆倩，得其遺意，挾三寸鐵，係鞋出門，楚尾吳頭、燕南趙北，蹤跡殆遍焉。通州牧龍公舜琴，其同鄉也，寓書招之，館於州廨，勸其折節讀書，兼習司空城旦之業，然性喜金石文字而薄刑名法術為不足學，乃浪遊燕京，僦一廛於脩門，白眼視人無所遇。甲午春，予抵其寓訪焉，見其章法刀法近爾宣，因出《蘇氏印略》俾使摹仿，不浹旬，盡通其義，用刀亦蒼莽，署款頗饒古致，著有《理堂印譜》八卷。
○沈硯亭傳
沈承昆號硯亭，浙西烏程縣人，世居烏戍，家傳清白，力田讀書。硯亭生而岐嶷，性復澹蕩，十餘齡即好遊，每杖藜獨往，尋壑經邱，日暮始返。愛讀書，不耐為淹通貫串之學，涉獵薈蕞其大凡而已。屢赴童子試不售，遂棄帖括，學丹青、篆刻，頗能深入堂奧，然厚自矜貴，俗人以金帛餌之，岸然不顧也。至於絲竹管弦彈棋六博，莫不嫻習，時為小詩，便娟妙麗，直通中晚，多不存稿，亦不輕示人，予曾記其《秋望》一律：閒折花枝作灑籌，醉來獨倚水邊樓；鴻飛碧宇新排字，月印澄江笑學鉤。叢鞠散金三徑晚，井梧零葉一聲秋，西風吹斷高城角，吾且微吟遣四愁。辛卯秋，慕長安之樂，西向而笑，襆被入京，無所依，僑寄僧寮，有求其鐵筆者，奏刀剨然皆臻絕妙，但賞音落落，技雖工，曾不能以糊其口，性兀傲不肯投刺豪貴門，即鄉人之宦於京者，裹飰往則受之，無端而乞監河之米，攫諛墓之金，不屑也。生平未嘗名一錢、乞一絲，山雌捽茹，泊如也。戊戌冬，竟窮餓客死旅邸，鄉人醵金以殮之，嗚呼！此誠古之所謂獨行君子也。
○唐材傳
唐材字志霄，號半壑，江蘇嘉定縣學官弟子，幼孤，遭家難，流離萬狀，四壁蕭然，泊如也。年十三，自知向學，刻苦忘倦，執經芷洲陳浩之門作時藝，吐辭命意迥絕流俗，膠庠頗有聲譽，間為聲詩，愛賈島、孟郊寒瘦之體。習鐵書，博考篆隸及秦漢唐宋以來諸印譜，析其源流，窮其正變，考求章法、刀法，沉潛日久，彙所製印文若干，就正於王虛舟先生，歎曰：此松雪真傳也。即書額以弁其首並示一切寫篆隸法，退即深思力索，又積有年，乃不懈而及於古。往歲從其兄宦遊，畢節歸，詩益宏放，學業愈進，仿吾竹房《學古編》意，作《遊藝贅筆》四卷，《摹印說》一篇，年未及五旬，即下世，未能大成，為可惜耳。
○范治堂傳
范君治堂，名安國，祖籍廣陵，僑居浙江秀水縣飛韭溪橋，治堂其自號也。幼穎異，讀書五官並用，博聞強識，《十三經注疏》皆成誦，旁及諸子百家，莫不留意。補博士弟子員，即食餼，高文巨製，名雋一黌，凡操琴彈棋、寫生八法，風鑒堪輿、方診六微、河洛推步，悉心領神會，其鐵筆尤動與古合，專門名家者不能過也。入棘闈屢薦屢躓，遂縱情詩酒，一寓其卓犖不羈之氣，雖儒素舌耕為常，然風流跌宕，頗多逸致、豪情，絕無寒儉態，晚遇親串，以私財委代，持籌歲久而不欺，其親感戢乃分潤之，家得饒裕，鶴田酒庫，日就月增，且書籍甚富，有南面百城之樂。予自戊寅春，與松濤魏君攀龍同訂交誼越二十載，得所製印較多，今皆登之《飛鴻堂印譜》云。
○吳鈞傳
吳鈞字陶宰，江蘇華亭縣人，詩人六益先生之元孫也。性閔默，終日可不語，尚節介，不為苟合詭隨取容於當世。家世工詩，陶宰復肆力漢魏，力超六朝，尤工樂府，脫去幾社壬申習氣。隸法初唐，亦蒼勁秀潤。摹印則專師何雪漁，僕嘗謂當世惟吳漫公可方駕之。賦性淡泊寡營，不屑屑為科舉之學，昕夕究心古籍，退藏山澤，率然而吟，蕭然而詠，境雖困乏，鍵戶讀書，勤處隱約。恥問家人生產，日卓午，爨突無煙，晏如也。曾偕予遊白嶽、黃山，故得所製印甚夥，欲選泖峰《真氣集》、《樂府篋中集》諸書，百里借書，徒步往還，重繭而累蹠，真有心好事者，惜貧無力授梓。著有《獨樹園詩稿》、《鼠樸詞》、《陶齋印存》若干卷。
○金嘉玉傳
金嘉玉字汝誠，世居安徽之新寧，祖業鹽筴，因僑寓浙江之仁和縣。嘉玉性愛澄寂，榜其讀書處曰「靜齋」，自號靜齋居士。從父為納粟入國學，居恒誦習不以佔畢為事，唯究心六書，嘗曰：士人為學必先窮理，必先讀書，必先識字、明六書，然後能讀六經也。嘉玉既雅無雜好，惟時以鐵筆為遣興，取法何雪漁、蘇爾宣，刀法蒼莽，其得意之作，古勁嚴整，即雜置《蘇氏印略》中，不復能辨。尤善擘窠篆書，有求之者，對客援筆立就，擬諸王虛舟，不少遜也。然賞音未遇，寥落不偶，納粟得巡司小職，授江右都昌縣周溪司斗粟，淹留幾二十年，竟未展其所蘊，為可惜耳。
○桂未穀傳
桂馥字冬卉，號未穀，山東曲阜縣人也。髫齡負岸異姿，性機敏捷，為學官弟子，有聲黌舍，嗜古學，以為讀書必先識字，歎近世小學多忽略，因研究八體源流，寄興鐵筆，慨摹印一燈欲絕，訛偽日滋，得見秦漢風範者惟銅玉章，遂集錄古印得若干字，以唐韻次之，厘為五卷，存繆篆之一線，甚有功於藝苑。愛藏書，硯田所入，悉置縹緗，與同志周編修永年竟集至數萬卷，以一儒士而好古不倦者如此，由明經貢於京師，授官學教習。時留心六書者為笥河朱學士筠、東原戴吉士震、懷祖王吉士念孫諸君子，皆心折之。撰《續三十五舉》以補吾子行之不及，為文、何功臣。然不輕為人奏刀，予幸同官，又同痂嗜，故丐得其所製數鈕焉。
○朱宏晉傳
朱宏晉字用錫，號冶亭，江南長洲縣，詩人朱惺若先生之子。性機靈巧溫厚和平，與人交不翕翕熱，亦不落落涼，以故人多樂就之，家貧親老，不得已擺棄舉業，服賈江湖間，藉餘資以奉甘旨，然孜孜好古不少輟，尤嗜篆隸、摹印，凡見篆書雖斷碑蠹簡必購得之，心識手鈔，寒暑無間，鐵筆之技日臻工妙，於是求索者嬲之不置，戶限幾損。繼因給事大中丞署中戟門，森嚴優遊，清暇焚香、摹帖、洗竹、科松，屏居謝客，或有責其懶散者，遂榜坐臥處曰「敏齋」，擬諸韋弦之配，其虛衷受善又如此。中年專肆力於摹印，凡金、銀、瓷、竹、牙、角無不擅長，而刻玉尤精絕，江高臣未許專美於前也。予初從醫士孫君慶增處見其一斑，因造其廬，坐談甚洽，旋招遊武林，冶亭惠然肯來為予製大小石印數十枚，皆有款識，餘已登之譜，其金玉諸刻則另列《印類》一編，余奔走南北，別冶亭已久，近聞其年雖邁，精神日旺而技日工，凡刻玉、款識、花草及雕漆諸作皆妙入纖微，不可方物，古所稱刻楮之巧、偃師之藝不是過矣。每酒闌燈炧，展玩其摹印，輒緬懷風格，獨歎其有才如此，困於境而不得使杜門養高為可惜云。著有《漱芳草堂印》四卷，李客山虞、縵堂吳敬亭皆為之序。
○嚴鐵橋傳
嚴孝廉者，浙江仁和縣人，名誠，字力闇，一字立菴，號鐵橋。幼即穎異，好讀書，家貧，其尊甫急圖治生，置鐵橋於市肆，習會計。暇仍讀書，日為製藝，灑灑千言，因反儒服，列膠庠，聲譽藉甚，尤孳孳不倦研經讎史，旁及諸子百家，莫不肆力焉，文師韓昌黎，詩法韋蘇州，畫宗黃大癡，隸學蔡伯喈，咸古致秀勁，澄瑩蕭散，非僅得皮毛者。繼而究心六書，寄興篆刻，見龍泓丁隱君敬身所鐫印，遂規撫之，便能逼肖，後過予開萬樓，縱觀所藏秦漢銅玉章，其技益進而另變創一格，頗蒼潤古雅，但不輕為朋侶奏刀，惜所留傳者甚少。性豪飲，精通音律，醉後常高歌以自適。乙酉秋，舉於鄉，北上就禮部試，一時名公巨卿見其著作，多願與遊，有高麗使臣之從子洪大容者，亦極嗜經藝，一日遇諸書肆，就坐各相問難，遂訂交契，共數晨夕與哭別，有願他生同聚首之約，裒其疏，筆述唱酬諸稿名日下題《襟集》。歸而得衉血疾，屢治不療，逾二載卒，年僅三十有六。所著有《小清涼室遺稿》，乃其友人朱生文藻編次者，藏於家。
○吳士傑傳
吾友吳漫公者，名士傑，字雋千，居歙之邑城，性傲兀，恥受塵縛，人因目之曰「漫」，而澆薄輩遂稱之曰「漫兒」，君亦無所嫌，竟自號漫公云。幼從邑吳天儀，通六書、精篆刻，復善於詼諧，其瀟灑不羈，一見而知為高人韻士，於是爭相結納，一郡莫不知有漫公者。座履恒滿，所入金多購法書、古物，亦隨手施去，不治生產，有時炊煙不舉，枯坐終日，晏如也。庚午春，予以事牽，歸歙對簿，閉關卻軌，謝絕親朋，而漫公謬信時譽，數叩門欲見，一日直入寢榻前，餘方抱屙力疾，與之討論者竟日。漫公以半生無知己，獨許餘謂賞音，於印章一道名雖藉藉，然好之者盡如葉公好龍耳。惟餘識其派別高古，刀法秀雅，迥異時流，相與抵掌歡笑，竟忘在憂患中。為餘作大小十餘印，自具本家來面目，頗臻三橋、主臣妙境，絕不類天儀之作，所謂冰寒於水，青出於藍者耶！餘事白後歸錢塘，而漫公亦改業授徒，時戲為人鐫剜硯銘，亦超出時輩，求之者復紛然幾欲鐵為戶限矣。復不樂，去客金陵，日被酒遊於桃葉渡、燕子磯、雨花台下，襆被蕭然，影質幾盡而不倦也。友人某勸之歸，遂附其舟而返。乙亥秋，予歸省墓，君重訪餘於綿上，迫歲除始別去，其制印更蒼老，而各體俱工，於文、何兩君外，另開生麵，且金、玉、晶、牙、瓷、竹，無所不善，其款識尤精絕，皆可傳也。曾許餘為購月中娑婆木，經時杳然，人皆以為妄，無何而一緘突至，木亦與之偕來，片言必踐，雖倜儻不羈而硜硜之信又如此。
○仇塏傳
仇塏字遐昌，自號霞村，湖州歸安人，滄柱先生曾孫也。幼負不羈不才，立身孤冷，攻舉子業，一不售，即掉頭棄去，寄情篆籀，肆力聲詩，刀法蒼勁中饒秀雅，一見而知出文人之手，兼能刻晶、玉章，絕不假借藥術而遊刃有餘。乙亥冬，偕沈宗伯歸愚之維揚，適雅雨廬，得程荔江所藏漢銅印千餘枚，將欲充貢。霞村曰：若入內廷，人間安復睹耶？嗬凍編成印譜，攜之歸，寢食坐臥未嘗少釋手，其篤好也如此。詩筆清遠，五言尤圓潤有王孟風，著有《霞村印譜》，歸愚宗伯既為之序，復題二絕，云：禹碑宣碣劫灰餘，誰剔荒崖訪《漢書》；賴有霞村周玉手，赤文綠字見黃初。君家祖德本儒宗，遊藝功深與道通，刪盡俗書摹古篆，肯拋心力事雕蟲。然霞村初不以目前聲譽自足，金石文字之外，濬經穴史，孳孳力學不倦，蓋未可限其所至，明德之後必有偉人，信不誣也。
○陳詩桓傳
破瓢陳君者，名詩桓，字岱門，自稱石鶴道人，江蘇華亭縣人，兄枚精於繪事，蒙憲朝賞識供奉內苑，石鶴亦工丹青，兼善章草，髻年氣秀煙霞，發情聲詩，才思敏捷，從兄客修門，早有聲譽。然性孤潔，傲兀不諧於俗，鬱鬱而歸，家徒四壁，閉門飲水，讀書好古，昕夕不怠，親串間不聞石鶴，齒及阿堵物，亦未嘗以學問眩人，故名不顯於閭里，久之，有見其零縑尺楮者，莫不訝歎，至於鐵書，特其寓懷遣興之作，然已高古蒼雅，闖入兩漢閫奧，晚歲專作水墨畫，非宣素名箋不苟寓筆，所著有《裨堂詩略》，惜貧無以付梓，所膾炙人口為《十破詩》，而「破瓢」一篇更精致，人因呼為「破瓢先生」，亦因之自號云。

[book_title]卷四
○欽岐傳
欽岐字維新，號支山，世居浙江吳興縣之任安山，徙烏墩。少斤弛不羈，就家塾，鄙章句不肯竟學，喜拳勇，與武林之行教者金石雲王大倫相友善。講明內家、外家之學，執友張師範規其所為近於遊俠，不足以嬗後，乃大悔其少年跋扈，凡一切瞋目語難之輩，謝絕不與往還，薰其和者皆折節為善，究心六書，有族人名蘭者，擅摹印，維新傳習其章法、刀法，遂工篆刻，得心應手傾其時輩，後抱奇疾，十年始瘳，終身不娶，貌羸瘦，頎然而長，骨稜稜見衣，表力敦古，處遇公憤則義形於色，怵以利害，屹不為動，以朋友為性命，俗流委瑣，揮絕限域。小阮名羲，字師王，緝《寶鼎齋印組》，多經其訂正，不失雅飭云。
○朱文震傳
朱文震字青雷，號去羨，山東歷城人也。早孤，家徒四壁，然岐嶷好學不倦，尤肆力於六書、八分，不屑作科舉文字，獨遊曲阜，遍觀孔廟秦漢碑刻，如歐陽率更之見索靖書，布毯坐臥其間者累月，由是篆隸益精，歸復就學於族叔祖冰壑先生家，更得指授用筆、用刀之法，技益進，名亦鵲起。慕太學石鼓，杖策來京師，為紫瓊岩主人所賞識，而所見古人法書、名畫遂廣，初學寫意花卉、翎毛，繼則擅長山水，幾奪麓台、石穀之席，其卓犖不才一寓於詩。以太學生充方略館謄錄，議敘州同選授廣西西隆州州同知，政聲甚美，上遊方器重，欲卓異之，去羨以路遙、母老不能迎養恒慼慼，及乞養歸，斑彩板輿，奉侍數年，克盡子職，旋丁內艱，服闋北來候銓，會開四庫全書館，需善校篆隸之員，本館總裁保奏，改授京員，得詹事府主簿，充篆隸校對官，卒年六十。予恨相識甚晚，僅同官者匝歲，故所得無多。著有《雪堂詩稿》若干卷。
○周蘭坡傳
周芬，字子芬，號蘭坡，浙江錢塘縣人也。家素業工技，芬生而凝重，雖出闤闠，好讀書，近筆墨，其父兄因附鄰塾，習儒業，惜不遇名師，迄無成，棄而學鐵筆，試奏刀輒與法合，似有夙契者，不數年，其技大進，會頓菴周君捐館，貞甫胡生未到，省垣頌之者頗多，予與其兄望衡對宇，故識芬最早，豐頤便腹，偶坐終日，無一言一笑，其神情質樸如此，予出所藏前賢印譜百餘種示之，樂而忘歸，下予飛鴻堂榻者數載，臨摹揣習，廢寢忘餐，工致蒼老，遂靡不能，其仿古尤逼真，毫髮無爽，款亦蒼秀工謹，製鈕頗別致雅訓。人乍見，多笑其肥碩粗笨，而細玩則極見思致，兼善造巧樣，錦匣裝潢、冊頁，日久平正如故，鐫硯銘最得古法，迥異輩儕，與人交久而能敬，予相與幾四十年未一齟齬，卒年七十，子咸字啟賢，能世其業焉。
○杜世柏傳
杜世柏字參雲，江蘇嘉定縣南翔里人，祖父世居其地，種竹甚茂，里中所謂竹園杜氏也。屋東偏適際斷港，葭叢生，秋林蕭騷，故自號葭軒。髫齡即嗜篆刻，研究八體，探討石鼓、壁經，冥收碑版，長而氣宇靜樸，閉門屏息，惟文史是耽，其技遂日益工。家世寒素，自以筋力致養，潔白自持，檢身惜福，感異夢，常齋繡佛前，信果報輪回之說，嘗析《陰陟文》全文刻印，楷書釋文，以規勸人，頗稱精妙，近復工撥蠟法鑄銅章，直逼秦漢，今年僅三十餘，志力彌銳，學古不倦，充其所造不難於楊、顧諸君之後，高置一席也。所著有《葭軒印品》四卷，與陳西菴合刻以問世者名《合璧印譜》。
○陳桐野傳
陳首亭名渭，字桐野，浙江平湖縣人，幼失怙守，養於兄嫂。桐野弱不好弄，賦性穎異，讀書無煩夏楚，目覽心記，日誦千言，尤好學古，究心六書，研討始一終亥之義。不喜作帖括，應試童子試，一不售，即棄去，寄情於聲詩鐵筆，詩格頗澹遠，五古近韋、柳風旨，鐵筆宗何主臣、蘇嘯民，甚古健蒼秀。自以少遭孤露，風木銜悲，未遂烏鳥之私為恨，兄嫂已有嗣，遂終身不娶，經歲舌耕所入館穀盡遺諸兄嫂。性雅馴，愛清遊自適，於山岨水涯、琳宮梵宇，恒托跡焉。得妙悟解，通禪悅，然豪於酒，能徹夜暢飲不醉，工隸書，不吝人求，興發頃刻揮灑百餘紙，槜李人家屏幛往往多其筆墨，卒年六十餘。所著詩數卷，其小阮輯而藏之家，惜其鐫印無好事者亦彙成譜云。
○張錫珪傳
張錫珪字禹懷，一字雨亭，自號遜雪，江蘇震澤縣學官弟子。氣尚剛傲，任情不羈，嘗陋近人以識字為小學而易視之，於是篆學失傳，幾如廣陵散矣，惟印章一燈不絕如縷，因研講始一終亥、左形右聲之義，探本溯源，肆力甚專，暇以鐵筆自娛，師法顧苓、陳炳，心與古會，下視門攤市集耳傭目僦之夫，夷然不屑也。尤嗜漢章，見有藏者，必傾囊倒庋購之，雖家人告米盡不顧也，或勢不能得，必假歸以素箋摹印，積久<屍><屍乏>成冊，朝夕把玩，尋繹其旨趣，於是駸駸技日上矣，繼館於蘇台文氏，得盡觀其家藏先世印章，手摹心追，幾忘寢饋，大宗伯歸愚先生、彭大司馬芝庭先生交稱賞之，為序其印譜。雨亭兼工韻語，精書法，明窗晏坐，鐵筆與詩筒摩娑不去手，著有《印體便覽》若干卷，而名其譜曰《雨亭繆篆》。
○王轂傳
王轂，予同郡夥縣人也，字禦令，號東蓮，家素力田，轂生而好學，髫齔竊聽於鄰塾，歸執一卷效吚唔，其尊甫見之，因延師課誨，然性流動，泛覽九經，涉獵諸子，粗知大意，便另習他藝，又不作愛科舉文，入泮後有聲黌序，戚友規勸其專力帖括，而轂獨嗜臨池，精鑒賞，訪求周彝、秦鼎、法帖、碑版，不遺餘力，且復從事六書，棲情鐵筆，日與漫公吳兆傑、家明經肇隆遊，研究始一終亥之義，急鑿緩鑄之道，章法、刀法莫不大雅。丁酉秋，棘闈偶躓，即負篋北遊，冀以他途進身，會開四庫全書館，需工八法者，侍御硯廬公張霽見其書端謹莊秀，保送效力，筆墨餘暇，留神吏治，見事明敏，頗具判斷才。期滿，敘勞得職，選授荷澤縣縣丞，年尚未及四十，學業政事造詣正未可量也。
○佘石顛傳
佘國觀，字容若，號竺西，又號石顛，直隸苑平縣人，原籍安徽歙縣，父熙璋善畫，為麓台王司馬農高弟，供奉啟祥遂寄居北平焉。石癲生而機巧，性流動愛習六藝，遂世傳其家學，尤工蘭竹，兼好鐵筆，討論六書淵源，宗何雪漁、蘇爾宣，專尚蒼健秀雅，與朱青雷、聶松岩遊，聲華籍甚，以國學生給事「平定準噶爾方略館」，後議敘選授雲南曲靖府屬巡司，調繁及委署諸務皆稱職，大中丞午橋裴公宗錫，雅有印癖，愛書畫，見其所鐫圖章，頗加賞識，惜羈職守，不能昕夕共事，會石癲困二豎，遂以疾退，中丞招入鈴閣養屙，得專力鐵筆，兼工鐫晶玉章。予於已亥秋，始相識於金台，其所著有《石癲印草》。
○徐友竹傳
徐堅字孝先，號友竹，江蘇吳縣人，幼即機警穎異，讀書善於強記，好古學，立志窮經，不屑習科舉帖括，舞象之年便有能詩聲，居濱太湖穹窿縹緲諸峰，煙雲變幻，時在目前，遂工丹青，專宗大癡筆法，兼嗜六書，研究鐫印之藝，臨摹秦漢官私印幾千餘鈕，詩學盛唐，規模宏大，無纖巧卑弱句。性愛遊覽，復優濟勝具，武夷、三竺、雪竇、蘭亭、九峰、三泖，在處有杖痕屐跡焉。乙未春，獨遊華山，布襪青鞋，窮極藍田、秦嶺之勝，舊識秋帆畢大中丞適撫全陝，聞其至，招留鈴閣，頗相推重，會其甥殿撰張公書勳聞知，寓書迎之入都，求詩畫鐵筆者戶限幾斷，有欲薦之四庫全書館校對篆隸及繪圖者，以病辭，飄然出都去，其恬淡如此。所著有《友竹詩鈔》若干卷、《西京職官印譜》若干卷。
○董石芝傳
董元鏡，字觀我，號石芝，漢軍正黃旗人，祖天機，直隸巡撫，父泗儒戶部江南司員外。石芝生而沉靜警敏，長耽六書古文，終日臨池，孜孜沉研八體，專以漢印為宗，兼師文氏純正一派，選入官學，頗有聲譽。時泗儒公乞休避靜屯中，頗寢瘵，石芝遂告假侍左右，備極奉養，溫清之暇，惟以鐵筆寄情，章法、刀法皆渾厚樸茂，技遂日進。乾隆戊辰春，特旨開《盛京賦》篆字館，家文端公由敦為總裁，素器識石芝，因舉薦上館，仿寫道肯大師三十六種《金剛經》，效力者數年，書成議敘，銓授大理寺筆帖式，繼又以漢文應試得茂才，例可外選別駕，而石芝自以迂拙，向平之累未畢，甘守其舊。繼升都察院都事，歷戶部陝西司員外放衙，歸坐斗室，仍於故紙堆中考訂蟲魚以遣興，與鑾儀衛雲麾使劉九淳漢軍、閑散甘大澹詹事府丞朱文震友善，鐵筆各相雄長，絕意奔競，人以是高之。
○汪桂岩傳
汪芬字桂岩，蟾宮其自號也，為餘族侄，世居歙之漳岐村，祖父素業鹽筴，贍於財，桂岩童時藉先蔭，絕不知世事之艱，後家日落，乃奮意讀書，制義之外，研究詩古文辭，旁及篆刻。歲乙亥春，應童子試，署令李公拔冠一邑，就學使試，屢被斥，年近三十始得入泮。丙子秋，餘歸綿津掃墓，桂岩過存下榻予齋，朝夕相與討論，時有新意，發人所未發，作詩亦頗清晰，因將大小石印數十枚，俾鐫刻並語以考別古文、繆篆，出示所藏古人印譜，而技益進，其印組題跋亦瀟灑有致。閱歲，聞失偶，更遭喪明之痛，窮愁落寞，境日潦倒，而閉戶讀書學詩如故，亦可為知分安命，異於世之蠅營狗苟者矣，惜不永年，卒無所成耳。
○王世字傳
王世字字蘭亭，號寫蕉湖，廣東湖縣諸生。潛心學古，名噪膠庠，兼工彈棋、投壺、丹青諸藝事，荊楚號為通材，少學琴於荊山陳君，尤嗜金石文字、真草隸篆，昕夕臨摹，硯石為穿，追蹤二王，蓋不忘高曾之規矩也。余從龔光祿學海處即聞寫蕉名，心竊向往。丁丑春，始獲見於蘇台之仰蘇樓，初揖其風貌，次聆其緒譚，繼讀其篇，藹如粹如，望而知為瀟灑出塵之士，旋示予《自若堂圖書譜》四卷，頗具苦心，惜其僻處宜昌，未遇名師，得參正眼法藏，予由匆匆邂逅，雖略引示摹漢一燈，次日為余製數鈕即漸近自然，其天分之高如此。別忽忽十餘年，未識其盡脫向時結習否？爰登譜而為之傳云，
○董小池傳
董洵，字企泉，號小池，浙江山陰縣人，性機超穎，卓詭不倫，從鄉塾中即摹習篆刻。應童子試，一不售便棄去帖括，佐其嚴君宦遊平樂，簿書餘暇，研究聲詩，考訂摹印之學及畫蘭竹、篆隸，後因給事部曹優敘，得銓授四川寶縣主簿，遇有檄，委查勘田土，監散賑濟，不惜殫心力，頗著能聲。然性傲兀，終以失歡督郵，摭微過廁名彈章，遂落職，蕭然攜琴書遍遊蜀中名山川，而詩益鴻放，畫愈雄奇，偶訪舊雨，重入修門瑤峰梁相國秋室，餘太史見其擘窠篆書，大稱賞之，一時聲名藉甚，酒酣耳熱，常以絲竹寄其慷慨，每度一曲，梁塵俱飛，與人交頗熱衷，故咸樂與結納。摹印上師秦漢，旁通唐宋及有明文何程蘇諸家，莫不精妙，而款識蒼古工致，俱可愛。著有《小池詩鈔》、《董氏印式》諸書。
○懷履中傳
懷履中字庸安，一字慵菴，號蘭坡居士，江蘇婁縣人，生而岐嶷，就家塾，日課千言，留心經史子集，探源窮流，靡不該洽，作文貫串鎔鑄，深探理窟，能於章羅後自樹一枝。弱歲，隸金山衛，學試輒冠其曹，然數奇屢困場屋，因自謂：境不能救貧，才不能濟世，非人傑也。遂專究治人書，於岐伯俞跗之旨有夙契，妍精《內經》、《素問》，討論《東垣》、《丹溪》諸書，起人無算，遂以醫名，又性耽吟詠，得儲王神味，遊戲丹青，所謂「樂意相關禽對語，生香不斷樹交花」，兼領其妙，素工六書，明始一終亥之義，善鐵筆，遇風人彥士，鐫贈不吝，否則兼金亦不可得也。年逾古稀而終，著有譜，惜未壽之梨棗。
○吳晉傳
吳晉字進之，號日三，原籍安徽休陽，僑居江蘇婁邑，幼讀書，性淵雅樸茂，不喜帖括，屢躓童子試，因納粟入成均，然性嗜古金石之文，惟究心六書八法，稟尊甫衷白先生遺訓，貴尚清儉，雖籍豐履厚，而無紈絝、裘馬習氣，時寄興於鐵筆，瓣香何長卿、蘇爾宣蒼勁一派，篆書宗王箬林，筆法清秀圓健，餘興亦畫墨筆，山水煙潤蒼雅，饒書卷氣，不輕與人，日杜門焚香啜茗，靜居一室，手不釋卷，蕭然自樂，以致大損目力，遂謝絕交遊養屙，索處以蒔花、種竹為娛，逮後聖主右文，開四庫全書館，從侄竹橋太史槐江鴻臚少卿屢勸駕入都，冀圖際遇，日三保志安分，以疾力辭，所著有《分類印譜》四卷、《知止草堂印存》二卷。
○錢雲樵傳
士有德醇養粹而不為之傳，以述其梗概，致令一鄉善士，舉世莫知，可乎哉！其人號雲樵，姓錢氏，名世徵，號聘侯，江蘇婁縣人也。居極西市梢，鄰並皆耕夫市僧，雲樵髫年知自立，願就塾攻書，性凝重，文章孤峭，屢應童子試不售，遂寄興於鐵書，研究始一終亥之旨。向為餘鐫石印甚夥，間寫蘭竹，雅韻可喜，及娶室朱靜芳，亦通經，工有韻語，予已選入《擷芳集》中。家世清寒，爰就舍啟館，雲樵課徒於外，繼生子廷獻，偕嚴課督之頗有文譽，而苦遭擯棄，不得已，將所積修脯納粟入成均，裹糧赴北闈，試復顛躓，然思得寸祿以娛親，適宏開四庫館，寫書效力，事竣，議敘選授山左莒州吏目，廷獻乃迎養雲樵於署，會遇覃恩，贈如其子之職，莒州雖荒陋，雲樵結籬芒卉居多暇日，爰理舊業，成《含翠軒印存》四卷，白華先生為之序，今行年屆杖朝矣。返棹裏門，付梓問世，以廣流布。雲樵行誼清超，胸次磊落，平居杜門卻掃，不妄交遊，然遇人急難，則極力為之排解，雖身未通籍而賢嗣克振家聲，不可謂非種德績學之報，而亦雅托交契者之所當述也。

[book_title]卷五
○王睿章傳
王睿章字貞六，一字曾麓，號雪岑翁，江蘇上海縣人，世居航頭鎮。髫年即采泮芹，有聲庠序，數奇，屢困場屋，家貧，藉鐵書以給饘粥，章法雅妥，刀法樸茂，純渾雖不能及何雪漁、蘇嘯民，然古氣磅礴，自具天趣。又工韻語，而懶自收拾，存稿甚少，尚記其《賦得他鄉逢七夕》一篇，云：「酒慣因人熱，愁偏逐我侵；一鉤今夜月，千里故園心，未乞天孫巧，徒穿少婦針，微涼生短葛，抱膝且長吟。」初從黃廣吾堂先生席上相識，時貞六已年逾七十，而視聽不衰，陸續為予製數十印，皆端莊大雅，無纖巧習氣，年幾百齡始化去，鐫有《花影集印譜》。
○閔貞傳
閔貞號正齋，其先江西南昌人，祖某始遷廣濟縣武穴鎮，父昆岡精青鳥之術，貞生十二而喪父母，及長，痛不獲養其親，思繪形以奉之，由是學繪事，追摹其父母像，效丁蘭朝夕奉祀焉。間亦狀人形貌無不酷肖者，近遠知名，且有孝子之稱，繼而旁通山水、花鳥，設色別具幽趣，而潑墨尤高古澹雅，其白描羅漢、士女，則幾奪龍眼之席。又寄情篆刻，專宗秦漢印史，《印藪》之後，不屑師承，用刀純正秀潤，絕無劍拔弩張之態，為人敦厚溫雅，一望而知為古君子也。歲戊戌，思睹皇都之壯，遂裹飰杖策來日下，予始得交焉，朱竹君、翁覃溪兩學士亦器重之，咸有《閔孝子傳》及詩歌贈之，其名譽遂噪修門矣。
○余鵬翀傳
余鵬翀字少雲，別號月邨，安徽懷寧縣人。家貧力學，九歲即善屬文，應童子試，邑宰疑其偽，命坐案前賦燕語詩一百韻，援筆立就，宰大奇之，由是遠近知名，年十七，補博士弟子員，讀書研求精旨，為文不屑膚末，兩赴鄉試不得志於有司，養親心切，乃橐筆從事幕府，遊四方，遍歷吳楚、燕趙、款崤、函度、沙漠，雖年甫弱冠，而車轍蹄痕已半天下。乾隆丁酉秋，入都遊成均，應北闈試，薦而不售，直隸制軍楊公景素，延掌書記。繼而四庫全書館開，分命纂緝，諸君子爭招致以分其勞，月邨性機警敏，雖筆墨叢脞而揮灑自如，故能兼習諸材藝，年方二十有三，涉歷既廣，見聞益深，吾不知其所限量矣。
○汪斌傳
族弟斌，字宸瞻，號芥山，家世古歙，六世祖愛錢塘西湖之勝，遂卜居焉。父椿，別字灝亭，精刑名之學，不苛不濫，一時稱善手，遊幕閩中，樂其土俗，遂占籍於候官縣，曰：自我為此邑人可耳。芥山生而聰慧，頭角崢嶸，灝亭筆耕所入，悉具膏火，延師教之。然芥山不煩課督，自刻苦勤學，甫冠即列學官弟子員，有聲庠校，繼而遭大故，家事漸凋落，不得已遂世其術，雖簿書鞅掌月午，更闌孳孳習帖括，不少倦。戊子登賢書時，主試者自詡得人，常以偉器目之。屢試禮闈薦而不售，芥山恬淡自如，絕無毷氉態。性嗜韻語，時以吟詠適其趣，與大興方國學維翰曾同筆硯，維翰素工篆刻，因亦棲情六書，臨摹文何，卻不落許有介、李根輩閩中窠臼，頗饒書卷氣，不自以為工，罕為他友鐫刻。庚子春，公車北來，與予一見如舊相識，敘世數恰雁行。禮闈被放後，偕維翰弟維祺時相聚首倡和，故予得其手製有數十鈕。後大挑，分發廣東，癸卯春，題補曲江縣，頗著能聲。
○程瑤田傳
程瑤田字亦田，生而有文在手曰「田」，其尊甫故名之，「五十以伯仲」，因字曰伯易，安徽歙縣人，世居縣城之荷花池，遂自號葺荷，性誠篤，齠齔歲凜然如成人，及就家塾，不待勉勵，卓然有志於學，讀書研求精蘊，為文根於性道，不肯作膚末語。弱冠，補博士弟子員，與胡太史珊、潘孝廉宗碩、家副車肇漋、吳上舍兆傑為文字交，時樸山夫子掌教紫陽於二胡三方之外，亦極稱其文筆高古。乾隆癸未春，過醉翁亭，時年三十有九，恰同歐公自號醉翁之年，且慕醉翁行誼文章，遂自稱葺翁，既而傷心怙恃，係念蓼莪，間亦署葺郎，蓋欲終其身於子道之意。研討經史餘暇，棲情篆刻，一以秦漢為法，又留心音律，考辨琴聲，著有《琴音備考》。素工八法，頗得晉人筆法，著書我篇，以概其指，其一曰「虛運篇」，次曰「中鋒篇」，次三曰「點畫篇」，次四曰「結體篇」，次五曰「頓折篇」。庚寅秋，恩科舉於鄉，次年赴禮部試入都。桐城張總憲若溎聞其名，延課諸子，遂留修門，聲譽品望一時翕然，雖屢困春闈，而怡淡自如，安素樂天，人多稱其長者。戊申年春大挑，選授江蘇嘉定縣教諭。
○甘源傳
我道人甘源字道淵，號嘯岩，藉隸正藍旗漢軍，曾祖父焜官雲貴總督，殉吳逆之變，贈兵部尚書，諡忠果，祖國基，官河南布政使，父士瑛，官湖北同知，源其長子也。性喜讀書，恂恂儒雅，以騎射為苦，然忼爽有志節，善詩、古文、詞。工行、草書，與劉海峰薦青、山人李鍇、陳石閭、鐵冶亭諸君唱和，興至輒寫山水以自娛，餘力摹刻秦漢印，然頗自貴惜，非其人不輕與，亦能飲酒，不甚好，雖終月不舉觴亦無嫌也。生平遊歷幾半天下，再入蜀，留西域者四年，歸而某郡王重其才品，延至邸第衣食之，遂成其高雅。所著有《長江萬里集》、《西域集》。母張太夫人素工詩，遍覽百家之書，貫通諸史，人謂源之學，其淵源蓋出母氏云。
○戴厚光傳
戴厚光字滋德，號花癡，安徽休寧縣人。幼習舉子業，父早世，養母乏甘旨，藉筆耕遊藝江湖間，船唇鞍背，仍孳孳讀書，學古文、詩詞不倦，性機敏，落筆灑灑數百言，愧齒加長，不赴童子試，納粟入成均，又屢困棘闈課。弟引光克紹書香，髫齡即采泮芹，花癡欣悅，遂肆志煙霞，放浪詩酒，興至則染翰，寫山水、人物、花鳥，考究六書，仿古秦漢印，以寄其瀟灑雅澹之趣。癸巳秋，因家楞伽山人得相識於海湧頭，袖出花癡印，鏡下問於予並乞弁言，適冗於事，未踐諾。乙亥夏五，偕其弟引光來應北闈試，過予寓，見其近製則刀法更蒼勁、秀雅，並讀新詠，極典雅、流麗，竿頭日益進矣。年僅三旬餘，其所造正難量，定能為傳人也。所著詩名《江湖賸稿》，予曾為題二斷句。
○黃易傳
黃易字大易，號小松，浙江仁和縣人。詩人黃樹穀松石先生之子也。母梁孺人亦能詩名，字字香。小松生而穎悟，又稟庭訓，自兒童凜然如成人即知向學，然家徒四壁，松石歸道山後，仰事俯育無所獲，小松雖教讀以奉養而不能給，去習刑名之學，常佐人於蓮幕，藉藉有聲。善古文詞，又工丹青，得董北苑、關仝正法眼藏。研究六書，刻印專師秦漢，曾問業丁龍泓徵君，兼工宋元純整諸家，款識亦古雅清苑，素稱繁邑。小松入幕時，又屆兵差文移鞅掌，能以詩筒、鐵筆與簿書、律例迭進，仍不廢其風雅，居停甚德之，因資其行囊，遂急公川運軍需，得官山左主簿，歷署汶上縣尹及荏平尉，題補陽榖縣主簿，皆以廉能稱，愛才大吏拂而拭之，騰驤正未可限也。
○蔣宗海傳
蔣宗海字星嚴，號春農，江蘇丹徒縣人。體幹魁梧，性資靈敏，識量不凡，望而知為棟樑之器。垂髫應童子試，輒冠其曹偶。乾隆壬申春，以恩科舉於鄉，是年秋，即成進士，出江右裘文達公之門，官內閣中書，馴雅該博，聲譽噪日，下攻古文，師家鈍翁，隸書摹《漢桐柏廟碑》，精鑒賞，老骨董不及也。工篆刻，文秀精雅，蓋專摹文國博而參漢印之純整一燈者，不輕為人製，獨許予為知音，曾鐫贈數鈕，又善丹青，頗具蕭疏雅澹之趣，不屑蹈襲畫家窠臼，與同邑夢樓王太守文治齊名，為時並重，尤篤內行。年僅四十即乞養里居，歷二十餘年不出，或甘旨不繼，賣文以自給，所著有《春農吟稿》若干卷。
○汪成傳
族侄成，字洛占。堂麓大兄之長嗣也，世居江南歙邑之谼原，距予綿上舊居一峰之隔耳。天性聰敏，幼習舉子業，一試不售，即撥棄，肆力古學，尤銳意於摹印。甲子歲，予持服裏居，時時過從，相與討論六書，獨於文國博一派更切向慕焉。丙寅秋，堂麓兄令蒼梧，洛占省親，走萬里，假道錢塘，下榻予飛鴻堂者幾匝月，常麵試之，其用筆布局文秀中頗具古雅之趣，予因盡出所藏諸名人印譜俾之瀏覽，得其窾奧，而技以日進，前為予作數十印，皆有可觀。後從父宦遊粵西，別將十稔，及堂兄去官，復隨侍，南逾嶺表，北度居庸，仰皇都之壯，溯江漢之廣，胸次豁然得江山之助，復著為歌詩以寫其客懷鄉思，寓興而作，有清新可誦之句。自丙寅別後，雲散風流，竟未一晤，今年夏，洛占展墓旋歙，予適有事於五茸三泖間，而洛占乃息軫於金牛湖上以俟予，復得聚首者匝月，非特印章之章法、刀法更臻妙境，而蠅頭小楷亦駸駸乎入古人之室矣。年未三十，凡所為皆本乎性情，而又能篤好不倦，故其所成就，已有大過人者，因書以誌喜。
○南曉莊傳
南光照字麗久，號鏡浦，一字曉莊，雲南昆明縣人，幼失怙，從其祖提督公宦遊，占籍湖北之江夏，母年十九即寡，矢志守節，教育曉莊俾克成立，宗黨稱之，曉莊生而敦篤，自知向學，既長，氣度間澄之不清，撓之不濁。以蔭補官得某州司馬，洊歷司曹，居恒好學，尤嗜金石文字，寓情摹印，刀法蒼莽，別具天趣。予從方介亭孝廉處得締交焉。
○朱琰傳
笠亭朱明府，名琰，浙江海鹽縣人。舞象之年，即采冸芹，涵濡經史，志學古文，見異書，手恒鈔寫校勘再三，丹黃滿卷，又以世俗少習小學，至遇古碑帖則茫然如盲人，究心始一終亥之義，遂工摹印，宗師何主臣而規撫漢印，頗蒼勁古雅。善丹青，尺紙小幅，有蕭疏澹遠之趣。詩學錢、劉，而細膩刻陗，不落晚唐窠臼。乾隆乙酉歲，舉於鄉，丙戌歲進士，出江右裘文達公之門，文名藉甚，歷主金華、吳江諸書院，孳孳教訓，日夕不倦，經其指授者，卓有可觀。乙未年，選授直隸阜縣，專以撫字為本，恥以奔走趨奉為勤。期年而口碑載道，越兩載，方報最遽，嬰疾以卒，囊無餘資，闔邑欽其廉介。所著有《續鴛鴦湖棹歌》、《金華詩粹》、《笠亭文鈔、詩鈔》若干卷，生前即壽梨棗，流傳藝林矣。
○方種園傳
方維翰字南屏，號種園，行二，直隸大興縣人。性姿伉直，最孝友，舞勺之年，隨父宦遊維揚，玉井閔徵君華棕、亭金博士兆燕咸賞歎期許之，既長，苦志力學，潛心經史，而敏捷超穎，才思騰逸，筆勢縱橫，視青紫易如拾芥，屢躓場屋，鬱鬱不得志，寄興六書，棲情繆篆，與子聰吳某、小松黃易、霞村仇塏諸君子昕夕討論，其技遂臻堂奧，而種園思與諸子別開生麵，見時下習程穆倩者絕響，因專師之，惟用九經及孝經等古篆規橅酷肖，洵為傳作而印識。小楷書尤精妙絕倫，殊鮮其偶，又明習吏治，比年佐其兄維憲任龍溪令，頗著廉能之聲，半由種園匡襄力也。後效力四庫館，得議敘選授浙江藩司經歷。女芬八歲，能詩善畫，亦有聲藝苑。
○夏守白傳
君姓夏，名儼，字□□，善公孫龍子守白之論，遂以為號，浙江秀水人也。性誠篤，為學官弟子，文品深湛峻潔，知音者希，以致屢躓棘闈，瑟居寡歡，遂襆被遊齊魯、燕趙名區，酒酣耳熱，作歌詩灑灑千百言，間亦寄情鐵筆，陽文宗李長衡、朱修能，白文宗王梧林、歸文休，古雅秀致，又善仿古制硯，藝進乎神，然不輕為人琢，所著有《寒碧齋集》二十四卷、《桐下雜鈔》十三卷、《菭譜》三卷、《畫眉譜》二卷、《□□印譜》□卷。弟汝為，字予宣，號鷗船，又稱笠漁散人，幼亦聰穎博洽強記，惟不嗜製舉文，工韻語，愛丹青、藻繪，見前賢真跡，臨摹忘倦，寢食幾廢，求之者戶外屢滿，然不屑易朱提，杜門養志，兄弟倡酬，惟以詩酒為娛，亦嘉禾中兩奇士也。所著有《□□集》□卷。
○嵇導昆傳
城嵇承濬，字導昆，號□□，江蘇無錫縣人，相國嵇文恭公從子也。幼聰穎負高志，一經相嬗，耽學若天性，不勞督課習舉業，暇有志於古，以為讀書必先識字，遂究心六書，留意金石文字，從同邑華半江遊，半江為虛舟王先生高足弟子，篆書甚工，因勸導昆精研經學以證《說文》之義，博覽漢人銅、玉古印，師承章法，及采芹有聲庠校，繼得凡民沈司馬所搨贈漢銅印稿三千餘紙，昕夕摹仿。半江又授以鈍刀中鋒訣，順其自然，戒勿趨時俗，學遂大進。然遜志於制舉之學，日從事經生家言，不輕為人製印。囊年予從文恭相國處求鐫數鈕，今介松濤魏明府，更作馮婦之請，導昆欣然復為奏刀，今皆登之《飛鴻堂譜》，導昆能詩，與晴沙顧觀察相酬唱，文亦高古、峻潔，望而知為學純養粹之儒，他日窺中秘，翱翔禁闥，抉奇呈奧，月異而歲不同，其著述正未可限量，則餘之愛而欲把玩之者，又將不一而足也。所著有《□□齋印譜》。
○王遊傳
王遊字景言，號鏡岩，一字素園，江蘇金匱縣人。幼受書法於虛舟王吏部、拙存蔣老人，又學鐵筆於同里侯君越石，苦心研究，造詣皆得神髓，而操行方直、姿性誠篤，相國嵇文敏公延入幕中，後相國尹公暨兩高公皆器重之，因勸入仕，乃就南河效力，官通判，鳩工集材，實心版築，頗著能聲，年屆杖國，乃解組。歸尚手不釋卷，臨摹古帖二百餘種，裝潢成，名《青箱閣臨古帖》。與予訂交幾三十年，其居臨夏，予每過梁溪，造其齋，談論輒竟日。己酉，邑宰郭公舉鄉飲，以鏡岩為大賓，年至八十三而卒，有《四本堂印譜》。第三子霖，字雨蒼，號□□，能世家學，官浙西少尹。庚子春，翠華南幸，敬鐫「古稀天子」小璽進呈，會邀睿賞，於是在浙當事爭乞雨蒼印章焉。撫均琅公招致署中，俾襄事筆墨，以卓異薦於朝，會丁憂去，亦為予篆數鈕入《飛鴻堂譜》云。

[book_title]卷六
○黃景仁傳
黃景仁字仲則，自號鹿菲子，江蘇武進人。四歲而孤，家從壁立，母課之書，能刻苦力學，不沾沾帖括，古文則肆志史漢，詞賦則專心《文選》，九歲應學使者試，寓江陰小樓，臨期猶蒙被臥，同試者趣之起，曰頃得「江頭一夜雨，樓上五更寒」句，欲足成之，毋相擾也。其恬澹之概如此。既入泮，名噪膠庠，少長，遍遊閩、浙諸名勝，以為未足。每讀《離騷》欲吊屈原所自沉處，遂襆被獨遊楚南，經年始歸，著有《浮湘賦》，老宿咸稱之。年始二十餘，得詩已二千餘首。歲丙申，今上東巡狩獻賦，蒙賜宮綺二端，得校四庫館，遂留都門，時與朱竹君、翁覃溪兩學士唱和，兼長鑒古，以其餘技旁通篆刻，秀中含蒼勁，間仿翻沙法制銅印，直逼漢人氣韻，惜天不永其年，所著有《鹿菲子詩鈔》若干卷，《西蠡印稿》若干卷。
○梅德傳
梅德字容之，號庾山，江西南城縣人。初就傅讀書，目數行下，誦習不出聲，以默識之，作為文章，頗有奇氣，應童子試，受知蔣明府有道，年十五，隨舅氏宦京師，遂入成均肄業。舅氏亡，幕遊趙北、燕南為糊口計。乾隆癸巳春，聖上巡幸天津，親閱永定河工，迎鑾獻賦，與召試，下第，重入修門，大司空裘文達公頗期許之，保薦四庫館謄錄，遂移家累僦，居京華五年，期滿，議敘優等，以州倅分發山右。方其少時帖括之暇，酷愛鐵筆，寢饋其中者，歷幾寒暑，始宗三橋，繼仿梧林。刀法雅秀，款識亦極嫣潤，予得其數十鈕，已彙入《飛鴻堂譜》中。其旅寓京邸也，八口之家，米薪糅雜，支撐不易，磊磊皆從十指出，不屑向親友乞貸一錢尺帛，迨得官後，貧無以就道，遂點檢舊時藏弆碑帖畫3333，割愛售去，終不肯以貧累人，其狷介亦足以風矣。
○俞廷槐傳
鞏山俞文廷槐，字拱三，浙江嘉興縣人，世居角裏街。幼而岐嶷，入家塾即日誦千言，不數載，四子書、易、詩、書、三禮、三傳盡通大義，為文自出機杼，穿穴經籍。弱歲，補博士弟子員，旋以高等食廩餼，自是每試輒列前茅，試藝恒膾炙人口。性耽六書，凡古文、鍾鼎篆、岐陽石鼓，離奇光怪，手自規模，工摹印，白文宗程穆倩，朱文宗朱修能，仿舊章，人莫能辨真贗。予囊年過禾中，往訪焉，已衰老，尚為予製數鈕，已彙入《飛鴻堂譜》中。旁通星命、象數之學，推算十中八九。為人孤高耿介，家徒壁立，不名一錢，居常筆耕舌織，雖年逾杖國，猶授徒講貫不少倦。中年因人罣誤，仿佛秋穀，所謂斷送功名到白頭是已。著有《鞏山印略》。惜無嗣，惟一女，亦工篆刻，有女能傳業，故人擬叔皮之有班昭，中郎之由蔡琰云。
○嚴煜傳
雪亭嚴子煜，字敬安，江蘇嘉定縣人，世居槎溪，幼失怙，年逾弱冠未嘗學問，日遊嬉徵逐，與裏尚邑惡少蹴踘拳勇為事，精悍強毅，人頗憚之，後稍稍自悔，就村塾問字義，恍如創獲，遂娓娓不倦，刻苦自向學，數月熟四子書，又期年而習經傳，覆誦如瀉瓶水，因通文義，然不由教迪，其天分之高如此。中年肆力於金石、六書，工摹印，凡《岣嶁》、蝌蚪、壁經、石鼓文，原原本本，考核精詳，刀法則宗何主臣，頗蒼古，又從周芝岩學刻竹器，盡得其秘，饒朱三松、李長蘅之精妙，比年旁及山水、卉鳥，俱澹遠生動，不落畫家窠臼，為人儻蕩無町畦，受人托必忠所事，不愧為血性男子。予約略其生平，悔過似周處晚學，似蘇洵頓悟，似陳際泰博古，似吾丘衍質諸同人，當不以予言為河漢也。
○黃掌綸傳
吟川黃生名掌綸，字展之，福建龍溪人，世有隱德，鄉里稱通德。黃家自幼沉潛敦篤，<屍><屍乏>滿室，佔畢咿唔，歷寒暑不少倦，賦性和粹衝夷，人樂與之交，金石文字尤所酷嗜，遠而石鼓、壁經，近則《嘯堂集古》、吾丘《學古》諸書，枕葄其中，故鐵筆輒與古合，迥越時流，非道義契交不肯為一製。工詩，參晚唐細膩一燈，樊川丁卯之後，別豎旗幟。書法行楷俱有古致，刊有《香樨堂法帖》。旁及繪事，宗師荊、關，取法甚高，用墨嫣潤，布局寬閑，頗饒大家風度，然數奇屢躓場屋，因赴北闈，遂僑居宛平，與予寓為比鄰，故得其所篆幾數十鈕，亦登諸飛鴻譜中矣，所著有《吟川詩鈔》若干卷。
○花榜傳
花榜字玉傳，江蘇長洲縣人，居蓬萊巷。吳門七子中有贈詩云「人住蓬萊即是仙」，蓋志美也。氣秀芝蘭，性鍾高潔，豐神娜婀中剛健自存，所到處，掃地焚香亦濯濯如春月柳矣。予嘗艤棹胥江，步屟過訪，一畝之宮，環堵翛然，無闤闠市暄，小庭蒔花種竹，藥臼香爐，茗鼎詩瓢，相掩具見雅人深致，予徘徊而不忍去。玉傳幼嗜六書，究心歷有年，所摹印宗三橋、杲叔娟秀一派，盎然溢書卷氣，雖小章必窮日方成，非至契不易得也。又嫻聲律之學，每當風清月皎，情往興來，則潘安仁所云「絲竹駢羅，抗音高歌，人生安樂，孰知其佗」？畢生劇饒清福，捐館時已年逾花甲，每出遊，必整飾衣巾，無點塵汙，其耽潔愛好如此。
○徐觀海傳
徐觀海字彙川，又字袖東，號壽石，又號幼菴，浙江上虞縣人，僑居錢塘高士湖，煙霞嘯傲，頗得湖山之助，博學方聞，鉤深致遠，八法、寫生，撫琴、彈棋，莫不精妙，早年涉筆突過耆宿，故有「西湖才子」之稱。又篤友誼，嘗有琴師張君泗水者，客死錢塘，袖東為之視，含殮具棺衾，招其子來資，以朱提遣使伴送其櫬歸裏，人多稱之。庚辰，領鄉薦考，充景山教習，旋徵入內廷方略館修書，銓授定邊縣、沔縣安嶽諸邑，革弊起廢，皆有治聲。安邑有唐詩人賈島墓，歲久湮蕪，塚傍地悉為人侵占，袖東為之清理，並築亭墓，傍顏曰「瘦詩白華」，吳庶子省欽撰文勒碑亭上，澹園沈清任太守，為作歌紀其事。金川小醜跳梁，袖東從參讚劉公以偏師駐促拉角克，軍書旁午，皆揮毫立就，見者咸服其才。會將軍文福師不戒，夜聞寇警，袖東以書生匹馬往返其間，凡三晝夜不食，幾瀕於殆，而卒以自全，既而金川平，袖東以從戎功，晉秩司馬。平居棲情籀篆，古樸蒼勁中具文秀、儒雅之致，誠印林中逸品也。著有《看山偶存》、《鴻爪集印譜》、《袖東詩話》諸種，與予友朱陳之誼，故知之稍詳。
○許鉞傳
許鉞字錫範，號□□居士，安徽歙縣人，髫髻時即穎敏異常兒，出語能驚其長老，就傳後，日課千言，弱冠通十三經，兼及史漢八家，下至刑名、錢法之書無不涉獵，以前茅補博士弟子員，有聲庠序，試輒高等，應省闈屢擯於主司，因喟然曰：峨冠挾冊決得失於一夫之目，縱掇青紫，無能救旦夕緩急。遂跳身出遊，挾司空城旦術，佐當事几案，大江左右，大湖南北，所至輒賓禮之，借前箸而籌，倚若左右手。昔崔翰在汴州，則佐董晉石溫洪造，在河陽則佐烏重，允大用大效，小用小效，誰謂古今人不相及也。餘技兼工篆刻，規模雪漁、穆倩、修能諸家而能自出機杼，脫去作家窠臼，曾為予製數鈕，聞今里居，技更精進矣。
○毛紹蘭傳
毛紹蘭字佩芳，號雲樵，一字溥堂，浙江遂安縣人，檢討毛際可之曾孫也。佩芳秉承家學，負岸異姿，研究經史，博通藝術，與中表弟金楹互相砥礪，詩宗益都、趙秋穀及常熟二馮，麗而不雕，濃而不膩，第形貌清古，賦性孤潔，不屑與庸俗子為伍。善摹印，一以秦漢為法，用刀蒼莽，頗自珍貴，非素好及韻士，縱力求之，終歲惟庋置而已。丁酉以拔貢入京師赴廷試，朱學士筠、王廷尉昶、吳通政綬詔、黃殿撰軒甚賞識之，後失意有司，賦詩四章有「也將姓氏通前輩，終是頭顱鬼後生」等句，嘖嘖人口，飄然去長安，病卒。師張閘舟次幸與金光祿棨、吳庶常蔚光偕行，皆係姻婭，為經紀其身後事。初佩芳信輪回之說，纂有《不疑錄》，及病劇時謂同舟人曰：昨夢使者延至一所，具公案，就之讞獄五起，旁有披髮鬼卒侍立，殆不祥也。古人有言，生而正直聰明者，死則為神，其或然歟！所刊《雲樵詩鈔》，惜非全稿耳。
○杜超傳
杜超字越倫，一字月侖，號南岡散人，江蘇婁縣人也。世居壓薦浜。杜氏自唐宋、元明以來，科第蟬聯，簪纓鵲起，為雲間巨閥。南岡生而恬退，性好閑靜，視華膴蔑如也。養母居鄉，扃鍵茅舍，爇香彈琴，栽花種竹，遇良晨美景，風和日煦，奉板輿而尋樂，暇則二三知己，或挈榼，或提壺，擘箋分韻角，隻字之工，盡一時之興，醉墨淋漓，頗獲幽閑佳趣。又善培植盆樹，瓷斗中數寸之木，皆具挐雲干霄之態。平素究心六書，耽篆刻，凡秦漢《印藪》、《印統》、《宣和印史》諸譜，搜羅購覓，晴窗臨摹，深得昔賢三未，以故章法、筆法、刀法動與古會，著有《鏡園印譜》及《鑒定顧商珍冰玉齋印譜》行世。
○井玉樹傳
噫！柏亭井君遷世已數年矣，予欲為立傳，未悉梗概，遂閣筆中止。庚子冬，侄倩朱內史文赴補來京，自言得指授於井師，予詢其顛末：先生名玉樹，字丹木，柏亭其自號也，順天文安縣之右族，尊人以明經舉於鄉，任學博書，名重一時。柏亭少即岸異，傲骨珊珊，博覽群書，不屑為舉子業，甘以布衣終老，工八法，精篆隸，與同邑紀、王、程三君子稱「四大家」，紀以詩名，王、程以文詞、雜藝名，柏亭獨以善書名，淵源家學，時人比諸恒之有玠，羲之有獻也。素嗜鐵筆，不規規摹仿，自合秦漢法度，刻有《柏亭鐵戲印譜》。居常，求無不應，案積磊磊，奏刀殆無虛日，晚年兩臂力衰，患風痹不能舉，謂技至超凡，人神忌之，厄以末疾，其信然耶！又善丹青，山水大幅尤妙絕，然能事不受相促迫，求之者每於淨幾明窗，挈榼提壺以俟，迨飲至半酣，濡毫噀墨，揮灑淋漓若有神助，幾奪高南厓之席舉丈夫，子三人，皆有聲庠序，能以品學世其家。
○姜煒傳
姜煒字若彤，居江寧上元縣之杏花邨，性敦樸，弱不好弄，輟讀經書，惟嗜籀篆，於六書之法，討研甚精，摹印規模自先秦兩漢而下，靡不肆力焉。金陵故多收藏家，知若彤好古，皆樂與之交，時時出所蓄金石碑版以資臨摹、品藻，故若彤雖不能散金廣購而所見甚夥，目耕心織數十年不倦，蜚聲藝苑，且子若女，習熟見聞，莫不工鐵筆焉風雅萃於一門，亦足侈已。歲丙寅，予簿遊金陵，惜未知其人，後簡齋袁太史嘗為予稱道，弗置，欲一泛剡溪之棹，以塵事牽率未果。戊子秋，族兄聞頤赴省試，予始寄花蕊石數鈕乞篆，若彤聞予名，不日皆為鐫寄，且以印譜見遺，予時為摩娑、賞玩，想見其為人，他日重過白門，把晤若彤於三山二水之間，傾倒當更何如也。
○翟潢生傳
岸舫翟潢生，字容清，安徽涇縣人，岸舫其自號也，清閣公之第五子，世居桃花潭。岸舫生而敦篤孝友，性成，胸無町畦，又稟庭訓，潛心力學，且耕且讀，不慕榮利。家學工青鳥之術，明撥砂倒杖諸法，為人卜牛眠，頗有聲譽。繼而從金陵田公遊，究心六書，研討始一終亥之義，善書，小篆頗得杜少陵所云瘦硬之旨，非其人不輕為奏刀，即厚聘亦勿往，粥啜咀羹，焚香賦詩，恬然自守。詩宗晚唐，清勁拔俗，不染肥穠，著有《岸舫詩鈔》、《語古堂印存》，以布衣終身。子賞祖，號懋齋，天性淳樸，口無擇言，能讀父書，世其業，亦工鐵筆，有聲庠校。戊戌秋，予相識於金台，謬許予為知音，昕夕過從，不時為予鐫十數鈕，兼得其尊人佳製焉。
○金地山傳
金鏐字肅臣，號地山，世居浙江山陰縣之觀仁里，傍徐天池青藤舊居，矢魚洗竹，相羊其間，家世青箱，藏弆甚夥。地山幼年即補弟子員，聰穎強記，造詣日深進，尤嗜古文六藝，百家九流，昕夕葄枕涉獵，不沾沾制舉業，數奇不遇。伯兄昌世、季弟傳世，甲辰、戊辰先後成進士，地山青袍黯淡，恬然安命，無毷氉容，愛畜古硯，明窗淨幾，羅列燦然，摩娑賞玩，竟日無倦也。暇則究心青鳥之術，浼涓日者幾穿戶限，又性耽謳吟，常擁鼻作洛下書生詠，詩專宗杜少陵，蒼勁工細，著成卷帙，惜無力壽梓，狼藉篋衍中，鼠齧蟫穿，其傳不傳未可知也。至於鐵筆乃其寓興餘事耳。
○楊心源傳
楊心源字復夫，一字修堂，號自山，江蘇金山縣人也。幼承家學，弱冠即遊邑庠，頗有聲譽。己亥歲，仲兄懌彌金領鄉薦，自山亦為碭山令黎陽董公所賞識，以額滿見遺，人多惜之，凡學使者校士，每列前茅，補廩膳，旋貢入太學，婁邑纂修縣志，總任采訪，殫心搜羅，發潛闡幽，當事稱其能事。自山有從祖鄉貢進士錫觀，精於篆隸之學，家藏碑版及明人印譜甚富，故少時即習篆刻，研究六書，前輩如覃溪侍郎、耳山陸大理見其所製，咸交口稱譽而為之序其印稿。顧性頗癖，初法蘇嘯民、何不違，旋學朱修能、梁千秋，而折衷於文、何，上則窺測秦漢，許實夫以下，皆鄙以為不足觀，是故賞音甚稀，著有《修吉齋詩文類》十卷、《秘閣印稿》四卷、《芸軒鐵筆》四卷。

[book_title]卷七
○楊汝諧傳
楊汝諧字端揆，號柳汀，江蘇華亭縣人，生而機敏，髫髻時即頭角嶄然，讀書目數行下，強記博聞，尤嗜說部典故、詞華之學。詩法香山、放翁，如彈丸脫手，不煩繩削而自合。家素封，以資授別駕，銜居常遇古拓名畫，不惜重資購孴，每當麗日和風，窗明幾淨，硬黃臨仿，或行或楷，居然入海嶽、香光之室，遊戲丹青，涉筆便秀氣撲人眉宇，大癡、倪迂，繁簡皆工，饒書卷氣。飲興最豪，大似畢吏部之通侻瀟灑，共杯斝者不必盡屬鴻儒雅士也，即廝養狗屠時，亦略去形跡，脫巾歡呶，裸臂搏拳不少讓。精音律，幾於無絲不彈，無孔不吹，所謂揚激徵聘清角，亢音高歌為樂之方者非歟。閑暇亦寄情篆刻，不專師秦漢，隨意揮灑，自以為非專門，而豐致蒼秀，迥非俗流能及，所著有《衝簡草堂詩鈔》。
○岳高傳
岳高原名載高，號雨軒，浙西歸安縣人。世業醫，洞視垣，一方邑人賴以存活者無算，每晨就診者切蹄摩肩，門庭如市。雨軒嗜潔，有米海嶽、倪雲林之風，髫年向學，耽於韻語，每屆試期，始<戶去>戶習估畢。弱冠遊上庠，為高材生，視科第如摘頷髭之易，然命遭磨蠍，屢試秋闈，輒籠東而退。居常蒔花、洗竹、藝菊、分蘭、鼓琴、作畫，縱酒豪吟，風日閑美，則棹雀舫，駕鹿車，翱翔乎白雀道，煙霞清暇，棲情篆刻，摹秦漢印以寄興，常與人言，幸逢聖世，為天地幸民，若不自樂，負此身多矣。終日在醉鄉中，性寥蕭簡澹，不作求田問舍計，人以時高之，匄詩畫者往來如織，搖毫伸紙，頃刻立就，輒厭其所求而去。今聞年近杖國，而視聽不衰，神明湛然，真有穀神之養者，所著詩名《雨軒小稿》。
○施景禹傳
施景禹字浚，原號南勻，江蘇如皋縣人，髫齡即聰穎，日可誦千言，不樂占畢，無意進取，惟日以先世所藏古法書、圖畫，昕夕仿摹，致忘寢食，家貧屢空，宴如也。尤潛心於篆學，習摹印，私淑文氏三橋，饒嫣潤秀逸之致。與朋友交，多肝膽氣誼，胸無町畦，人以是重之，爭延致蓮花幕中，客外者十餘年，既以親老歸裏，奉養卜居於鄉，構竹籬茅屋，幽靜之室數椽，顏曰「小停雲」、曰「寄廬」，花樹分列，煙水環繞，門前有小橋三疊，因自稱三橋居士，蓋亦瓣香壽承家風耳。板輿將母，樂志之餘，月夕花晨，時集雅人墨客，歌嘯其中，日夜不知倦也。寫花卉，於徐熙沒骨法尤妙，鮮豔如生。乙亥春，訪舊燕台，餘從春浦劉明府貢座上始相識之，其衝和淡雅，藹然可親，洵與平日所聞悉合，所著有《小停雲館印略》。
○張梓傳
張梓字榦庭，號瞻園，江蘇上海縣人也。性循謹慎言笑，舞勺之年，不待勉勵，卓然有志於學，博聞強識，詩宗勝國七子，摹揣初盛唐風氣，作古文，寢饋歐、蘇，無繁豔儕俗之語。隸書仿《曹全碑》，工謹而古致盎然，復精堪輿向背、陰陽土脈、水派撥沙，倒杖創解，出人意表，非如世之規規八五經者。岐黃得李夔文衣缽，訂經脈為標之謬，揭肌胸腹胃限瘁者日期之誤，正七情六氣，房勞刀杖為內外三因之訛，三折肱來，頗費苦心，尤篤嗜鐵書，究心大小篆、懸針，臨摹眠餐俱廢者幾三十年，刻印宗同邑沈學之文秀嫣潤，繼仿王梧林、歸文休諸子，灑然超絕，積久成譜，婁東毛宣夔、吳門蔣恭棐、嘉定王通侯、海上曹劍亭為作弁言，咸稱許之。
○鄭基成傳
鄭基成字大集，號東江，先世家於閩，為漳南長泰人，後遷江蘇青浦縣。髫齔時即矯矯不群，稍長，益自顧，藉矩步規行讀書，枕經傳葄子史下帷攻苦，夜以繼晷，曉行者過之窗，燈熒然未滅也。每謂作文之法，取材宜富，用意宜深，富則充實光輝，深則曲折沉著，然富非堆垛之謂，深非幽晦之謂，工於文者知之。早歲蜚聲黌序，歲科兩試，輒列前茅，屢困秋闈，每得而復失，嘗戲謂同儕曰「吾小戰則勇，大戰則怯」，為之軒渠。性耽金石文，二十餘年來，窮岩絕壁、披荊榛剝苔蘚，手自摹拓，證以志傳，以故篆刻私印，章有程，刀有法，字字師承秦漢。所著有《花甲壽言》二種印譜。
○黃塤傳
黃塤字振武，號丙塘，安徽歙縣人，胡太史珊高弟也。生而穎異，就傅後即能屬對，耆宿咸器重之，甫成童，九經、史漢八家，不特覆背，如瀉瓶水，且能貫串融會，妙義環生，目素明瑩，每以焚膏繼晷，枕經葄史不辭倦，2222視日以近，幾於覿麵不識人。為文取法過高，賞音者稀，致久困童子試，嗣因諸父業鹽筴於浙，以商籍補博士弟子員，然嗇於於遇，省試屢薦屢躓，不獲一售，鬱鬱以卒，卒年隻三旬外。為人通侻瀟灑，胸中不設町畦，與人交，熱衷耐久。工大小篆、八分書，畫菊頗饒幽致，寫蘭竹則又雙管交飛，解悟昔人怒喜行筆之旨。復寄興篆刻，宗蘇嘯民、吳亦步，章法、刀法古樸蒼勁，會館予家，故得十數鈕也。
○鄭際唐傳
鄭際唐字大章，號雲門，福建侯官縣人，自幼頭角嶄然，負岸異姿，出語驚其老宿，刻苦向學，經史、諸子百家，潛記默識，作為文章，出入唐宋八家不懈而及於古，其他浸淫乎漢氏矣。書法由歐顏而米蔡，臨摹無間寒暑，幾於右手生胝，求之者戶限為穿。早歲登賢書，己丑入詞垣，聖天子慎選師傅官，劉文正公於文襄公交章薦之，遂供職尚書房，清華則玉堂金馬，品學則師保疑丞，身置雲霄，望重泰山北斗，儒生稽古之榮，韓昌黎所謂名聲隨風而流，功業逐日以新，豈不偉歟！少時曾隨其諸父鹽運副使肄業武林署中，遊藝旁及摹印，貫串六書，沉思專精，刻印章法、刀法皆文秀，殊異於世俗之所為鐵書者，然此亦云門之餘技耳。
○黃鉞傳
黃鉞字壹斋，號左田，一字左車，安徽丹塗縣人。童丱時即穎慧過人，讀書日以寸計，作時藝不屑為凡近語，補博士弟子員，才既高達，論尚新奇，名噪黌宮，善聲詩，樂府、歌行，灑灑千言，左田亦自負不羈之才，莫肯俯首下心，由是見慍於先達、貴戚，屢赴省試而名頻落孫山之外，與世闊疏，鮮所諧合，遂寄興於丹青，山水、花鳥、人物，點染咸有味外味，究心六書，明始一終亥之義，摹印師承秦漢，不尚訛缺剝蝕以為古，娟秀中具剛勁，頗契文氏真傳，得心應手，設起尹子汪君、雲美顧君於九京，亦應讓此君一頭地矣。近充四庫館校錄，然蛟龍終非池中物也。著有《左田詩鈔》若干卷。
○吳樹萱傳
少甫吳太史，江蘇吳縣人，初名傑，更名樹萱，中翰蠡濤之胞弟。甲午北闈舉人。庚子恩科，族侄如洋榜進士，授翰林院庶吉士。少甫自幼穎異，即能讀等身書，目數行下，過即成誦，性淳篤，遇不如意事，亦從無幾微鬱艴見於顏麵，長身鶴立，玉瑩珠光，令人仿佛如見王恭雪下披鶴氅時。詩古文詞鎔經鑄史，舂容雅大，可以榮名，可以壽世，視島瘦郊寒，不啻淵霄之隔。己亥歲，楊制軍景泰，素聘保定蓮池書院都講，濟濟不惜，口授指畫，為文章悉有法度可觀，異日銓掌文衡，為國家樂育菁莪送登楨幹，所謂桃李盡在公門者，餘拭目以竢之。餘技工篆隸，摹印師承秦漢，尤愛顧雲美《塔影園譜》，蒼秀古雅，洵足珍賞，然於少甫則為賸事也。
○高秉傳
高秉字青疇，號澤公，一字蒙叟，漢軍鑲黃旗人，先世從龍，豐功偉伐，銘在旂常，王父恪勤公諱其佩，立朝敭歷具有本末事跡，詳載國史，父綱歷官太守，青疇生於華閥，幼即穎敏好讀書，不染紈綺氣，由官學得恩監，屢試棘闈不遇，遂飾身修志，樂於閑散，不作彈冠計，逍遙詩酒，托興丹青，春花挈榼，冬雪圍爐，夏招北戶，晚涼秋挹，西山朝爽，或聯屐分箋，或孤吟獨酌，自謂阮、劉不足儔，蘇、石不足侔也。其摹印雖不拘拘於學步秦漢，而奏刀皆合古法，文三橋、何雪漁嫣秀蒼健兼而有之，遊歷甚廣，輪蹄幾遍宇內。予官水曹時曾相識，因乞製數鈕，所著有《青疇詩鈔》若干卷，惜無好事者梓以壽世。
○趙丙棫傳
趙丙棫字芃若，號養拙居士，一字仰才，浙江山陰縣人。閥閱素封，綺年即好學，無紈絝習，從胡曙湖、劉楓山、童二樹諸君子遊。性嗜古，考核精詳，商匜漢鼎、唐縑宋楮、名人筆跡，入手能辨真贗，無論市集門攤，眼光所注，無留良焉。尤篤好古書，不惜重貲購得。惟躭麹蘖，止則操卮執觚，動亦提壺挈榼，殆劉伯倫所云捧甖承槽，銜杯漱醪，無思無慮，其樂陶陶者，與出則模山範水，不屑求田問舍，家遂中落，而技益工，小篆宗李陽冰，隸書仿韓擇木，嘗於卯酒初醒，湘簾棐幾，臨摹古拓數十種，裝潢成冊二，樹童君弁其簽曰：金石文章。摹印初師曙湖，繼學勝代朱修能，後又一變而宗程穆倩，古拙中含蒼秀，捐館時年五十餘，子不克家，所藏弆碑版書跡，及文玩印章半值鬻弆於人，良可惜也。
○徐鼎傳（鈺附）
徐鼎字丕文，號調圃，江蘇華亭縣人，勝國文貞公後裔，父淞，字齊南，潛德不仕，精究象緯，於西洋測量、製器之法，無弗洞徹。調圃髫髻即失恃，家又清苦不獲，專攻舉業，以博科第，每鬱鬱焉，對客藹然可親，耽靜退斗室，蕭條寂坐終日，幼嗜六書，習摹印，兼善文、何兩派，俊逸健雅，頗饒古趣，而於漢人翻砂、拔蠟、淺深輕重，有得心應手之妙。早年喪偶，不復續弦，人以義夫目之，淡於名利，即米鹽偶缺，晏然自安。弟鈺字席珍，號訥菴，性穎敏，能紹其家學，通勾股算法，凡樂、鍾、日表及日規扇，神工天巧，悉從十指出，分晷不爽累黍，工刻石碣，波磔處毫髮無遺憾，兼善鐫晶、玉、銅、瓷章，識高於頂，力大於身，可奪江高臣之席，著有《訥菴印稿》四卷。
○鞠履厚傳
履厚姓鞠氏，字坤皋，一字樵霞，又號一草主人，世居江蘇奉賢之南橋恬度裏，夫裏以度，重以恬名，叩其裏居，梗概亦可想見矣。樵霞弱不好弄，出語即驚其老宿，就傅後日課千言，經史子集博洽淹通，為文步趨八家，詩宗主選體，入國學以攻苦得疾，中年羸弱愈甚，不能角逐名場，為人謙和端謹，持身儉素，樸質無華，尚氣節，重然諾，至其孝友、睦姻、任恤，尤出天性，約指一二端，如創建家祠，以妥宗祐，刊修族譜，以篤本支，每遇奉賢，邑人輒嘖嘖稱譽，則其交孚者素也。夙耽六書，尤精摹印，瓣香三橋，追跡主臣，名噪一時。性好客，戶外履滿，樽中酒盈，況年僅不惑，其造詣正未可限也。所著有《印文考略》一卷、《坤皋鐵筆》二卷、《餘集》一卷。
○江源傳
士有入孝出悌，非道義一介不取與，而其材藝之精能又有異於人者，此固從古所難，而今尤所希也。予於雲間得一人焉，曰江源，君名源，字豫堂，號修水，其先世與予同新安歙邑，高祖中理公始遷旌德，餼於庠，素有文名，國初再遷松江，專治喉科，世傳曾祖暨大父皆精其業，活人無算。父諱式之，松郡庠增廣生，好學工書，頗有聲譽，修水生而聰穎，讀書成誦後能不遺忘，甫髫齡，入婁學，補增廣生，名雋黌序，然數奇未遇賞音，君亦不急急榮名，日惟研究方診六征之技，暇則寓興篆學，追摹秦漢而瓣香前明朱修能、吳亦步。又善撫琴，純古澹雅，疏越遺音，感人獨至。其事繼母孝，撫弟友，立身大節又如此，若夫鐵書，特閑情之所偶寄耳。所著有《□□印譜》□卷。
○孫克述傳
孫克述字汝明，號□□，安徽黟縣人。性嗜學，幼即通文史，所作必求合乎古人，不屑屑事帖括，年甫冠，已有詩文譽，姻族強之就童子試，瑤峰相國奇其才，拔列泮宮，愈益名噪，然終以所務高遠，不宜於時，輒困場屋，抑抑不得意，遂究心六書，棲興鐵筆，常至郡城與吳漫公、家稚川、程易田、巴雪坪諸君子討論始一終亥之義，追蹤秦漢章法、刀法，高古渾樸，超絕時流。暇則臨池學書，以晉人為師，深鄙纖巧側媚之態，又善鑒古，求其審訂者，戶外履恒滿。亳州梁進士巘見其書與其所鐫印，心折之，嘗寓書極獎許焉。然非深相契者，求其隻字亦不可得，雖饋之多金不受也。年來家計凋落，以舌代耕，一室之中，左圖右書，諷詠不倦，年僅三十有九，其所成就正未可料也。
○曹均傳
曹均字大同，一字治伯，號平階，祖籍上虞縣，高祖始遷居於秀水，曾祖暨祖與父皆列黌宮，克承家學。治伯幼孤露，母吳孺人通經籍，能詩文，以十指供家給，教之成立。弱冠，深知刻厲，鎔經鑄史，授徒閭里，以佐饔飧，繼為惺園王中堂賞識，拔置縣學。為文討探源流，不蹈時趨，旋餼於庠，石君朱大中丞復舉優，一時聲名籍甚。然性嗜金石古文，精研考據，工八法，見舊石刻及前賢墨跡，雖無資，必質衣相易，歸則昕夕臨摹，故小楷一時稱為能手。閑亦寄興篆刻，宗秦漢，不屑習時俗纖媚，書卷氣盎然流溢。春圃袁方伯贈詩有「芸閣香濃藏典冊，墨池春暖走龍蛇」之句。今君子年方壯盛，造詣所至，又烏可量哉！
○袁阮山傳
袁君名宮桂，字□□，阮山其自號也，江蘇無錫縣人，尊甫上簡，性倜儻，善劍術，從虛舟王侍讀遊，精小篆，工漢隸。阮山世承其學，兼擅帖括，早歲采芹，名振黌序，善體尊甫意，勿令分心鐵筆，惟專精制舉文字，刻苦研求，但文格峻潔孤峭，不合時眼，賞音甚寡。尊甫棄養，家中落，無以奉萱堂甘旨之需，乃課藝，外遊友人，有乞其制印者，始勉應之，稍獲潤筆以供色養，而自奉極薄，故人稱其孝無間言。後屢躓棘闈，益無聊賴，遂放情於酒，狂吟弄筆，每每闌入醉鄉，然賦質素稱醇謹，不類灌夫罵座，於刻印明大小二篆，不可混而為一，刀法甚蒼秀可愛，篆書仿佛虛舟，所著有《□□詩鈔》《□□印譜》。

[book_title]卷八
○朱德平傳
朱德平字叔玉，號藉山，行三，世居江蘇碭山縣之蒲盧里。賦性敏慧，讀書頗強記，髫齡即嗜篆刻，摹秦漢印奏刀輒與古會，學翻砂鑄銅章，頗蒼雅，少長暢朗玉立，傲睨當世，雅好遊藝，居恒投壺、擊劍、彈棋、縱博、賭酒、藏鉤，日在歡樂場間，則控紅叱潑驟金埒引十石弓，左右射無虛發，自喜機巧，見於眉睫。既而悔之，乃折節讀書，遂工韻語，兼善繪事，丹青潑墨，各臻其妙，繼而愛遊，聞人說及名山勝跡，一筇一笠，悠然便往，終歲不問家人生產，其天懷浩落如此。以資得官浙江嘉興府司馬，勵志吏治，頗有能聲，且年未四旬，其造詣正未可限量也。
○楊謙傳
楊謙字吉人，江蘇嘉定縣人。少年力學，究心於詩古文詞，不拘拘為帖括，家素封，入資授州司馬職，好結納，交遊遍江左，座客常滿，且不屑求田問舍，家計遂凋落，居恒抱膝，慨然曰：士生一世，不能濟人利物，雖生何為。時岐黃家無精外症者，瀓心研討，徧選良方妙藥，寄跡邗溝，凡疑難險惡之症，或以針，或以刀，或以藥餌，無不應手立應，活人無算，竹西人無論知與不知，咸德之。戶大豪於飲，當夫簫笳發音於後，觴酌陵波於前，鳳觀虎視，旁若無人，竟能徹夜不醉，《子建與吳質書》云「食若填巨壑，飲若灌漏卮」，頗可移贈。遊戲篆刻，尤工牙、竹印，師文三橋、汪杲叔秀雅一燈，然深自抑損，不以所長驕人，謙謙君子，其人其名適相符契云。所著有《外科諸集》及某某印譜。
○方後岩傳
後岩方成培，字仰松，世居安徽歙縣之橫山。性沈默穎慧，髫齡即能文，體弱善病，日在藥裏間，父兄規其毋刻苦力學，遂閉關習道家熊伸禽戲導引之術，越十餘年，疾始瘥。恥赴童子試，專肆情於詩古文，尤嗜長短句、倚聲，筆力柔豔，才思幽麗，仿白石、玉田格派，雜之本集中，幾不能辨，且氣度閑雅，飄飄然有逍遙遠舉之致，一見而知為雅人韻士也。又好遊，雖乏濟勝具，遇名山佳境，策杖攜詩瓢茗碗，必黽勉峻陟，冥搜幽奧，累月經旬亦忘返。暇則出其餘技，托興鐵書，工程邃一家，極古致磊落，然非賞音、工書畫、佳石舊凍不屑奏刀。以久病遂明岐黃之學，研討《內經》，考究四家所偏執，頗具卓識，所著有《聽奕軒詞稿》、《後岩印譜》。
○金野田傳
野田金君者，名銓，字汝衡，直隸天津縣人也。生而謹信誠篤，雖家無居業，甘苦志力學，既采泮芹，品行為膠庠冠，靜居一室，研經讎史，糞除流埃，惟以爐香茗碗暢其幽趣。性耽道義，不屑屑於應舉文字，時遊意六書、章草，寄情篆刻，一以秦漢為宗，其刀法蒼莽秀勁，則絕類何雪漁、蘇嘯民，與李放亭定業、高青疇秉，為時並重，年逾四十，即絕志榮念，不赴棘闈，舌耕自給，惟與念湖吳明府人驥相倡和，遇俗子傖父，縱饋以兼金，欲乞一鈕印、尺幅書，掉頭振手而去，杳不可得。予向從小池薰主簿處即耳習氣名。壬寅秋乞假南歸，道經直沽，維舟訪之，其高致疏野、瀟灑溢於所聞，及見所著《野田印宗》，則名實相副，又承舉所製數章見遺，因登之譜而為之傳略云。
○陳元祚傳
陳元祚字師李，號西麓，浙江嘉興縣新豐鎮人也，祖之濤，嘉興縣學官弟子，胞伯觀，歲貢生，均以工時藝教授生徒為世業。西麓少穎敏，雅有思智，弱冠補博士弟子員，膠庠頗富名譽，於舉業之暇，棲情篆刻，弋興詞章，從昆台徐廣文遊，得其指授，復與同里曹種梅、江山、毛天岩昕夕討論，益臻堂奧，頗饒蒼秀圓潤之趣，幾可接跡徐白榆、虎侯喬梓，求刻鈴記者，戶外履滿，因褒集為《西麓印譜》。嗜酒狂吟，家雖屢空，宴如也。及年逾不惑，潛心經術，殫心注疏，屏棄一切，鄙雕蟲小技為不足傳，賦自述詩三十韻以見志。予耳其名已非一日，今秋在金匱縣張公衙齋遇松濤魏明府，聞與西麓契好，正欲煩伊介紹，乞鐫一二鈕。歸棹過鴛湖，晤海六鍾明經，始悉西麓，亦雅慕予，曾將少壯所製花蕊石章十餘方交海六以見贈，蓋神交已歷寒暑矣，可不為之立傳哉！
○錢梅簃傳
錢樹字寶庭，號梅簃，浙江仁和縣人，方伯湘蓴先生塚嗣也。生而穎異凝重，自兒童凜然如成人，不待勉勵，卓然有志於學，及長，負不羈才，方伯甚鍾愛焉，急欲見其成名，納粟入太學，屢赴北闈不得舉。因不自聊，寄情韻語，斗室中屏絕纖塵，爐香茗碗，率然而吟，蕭然而詠。又善畫，終日沈酣於膠山絹海間。又嗜篆刻，私淑龍泓丁隱君，遍訪其所製，拓而裝成冊，時臨摹之，終無以展其雋思，幽憂致疾，遂瘦類東陽，因自稱「瘦居士」。方伯愁之，會蜀中用兵，因轉餉急公，分司滄州。方伯勉之曰：司馬長卿亦由資郎顯韋，自奮發以報國。梅簃屏去夙好，一肩行李，遂赴任，即纖細公務，皆不假手友人。庚子秋，委解甘肅餉於船唇鞍背，始復理吟事，得詩一卷，名《西陲紀遊》。逆回不逞，頓滯道路，頗著勤勞。其所著印一以「小心落墨，大膽用刃」為則，而隸書款識最精，況年在方剛，其造詣當不囿於小成也。
○樊紹堂傳
硯雲姓樊氏，名紹堂，一字箥香，江蘇長洲縣人，居楓橋漁航巷，曾祖天溥任河南汝寧府別駕，祖世楷，蘇州府學官弟子，父質煌，國學生。硯雲而骨格聰穎，年十五習帖括，無時俗氣，暇則寓興丹青，弋情篆刻，又喜賦詩，落筆超逸，頗得前賢風趣，能三不惑，曾隨父航海至日本，途中賦歌行、近體成卷帙，歸遇颶風漂入薩摩國，有乞其詩畫者，隨手揮灑應之，彼國甚為珍度，越歲始得歸，學益進，太府鑒泉胡公因延入署為記事，逮錢唐簡齋袁明府遊吳門，見其詩亦稱許，錄為門下士，且采其詩入詩話。然硯雲體素羸弱善病，甲寅秋，以微屙預作慰別詩十二章，以不獲終養嚴父為憾，其餘與師友句多含悲緒，字字從至性中流出，及既望病劇，尚取素箑臨《曹娥》隸字碑貽其室人，中有誤筆，親洗刷而重書，書畢語其室人曰：樊硯雲從此逝矣。遂兀坐而瞑，嗟乎！硯雲有才無命，良可惜也。予始於竹堂吳山長處見硯雲所刻印，繼於簡齋袁明府寓中讀其詩，復於蘋洲林太守席間識其人，惜返棹倥傯不暇，奮袖縱談，分箋角藝。丙辰春，薄遊金閶，至楓橋訪焉，而硯雲已赴玉樓之召矣。尊甫耕蘭慨然以硯雲所鐫印數鈕見貽，亟登諸《飛鴻堂譜》中，而為之傳以傳之。
○迮朗傳
迮朗字輝庭，一字卍川，江蘇吳江縣人。幼讀書強記，及為學官弟子，蜚聲庠序，然文體尚刻峭峻厲，不合時趨，以致屢困場屋。繼聞宏開四庫館，裹糧北遊，有援之者得廁寫書旅食，辛勤數載，已獲議敘得官，而銜恤南歸矣。因歎命途多舛，自知非簪紱中人，服闋後，遂伏處鄉里，日以香爐、茗碗、詩文自娛，尤善駢儷，高者宗德六朝、初唐，次亦不失陳其年、章豈績矩矱，又善丹青，獨出匠心，恥蹈俗人科臼。閑亦讬興鐵筆，受業於兩亭張錫圭，守顧雲美、陳陽山一派，望之知為讀書人所製，無纖毫塵俗氣。予承乏農曹，因得聚首談藝，曾蒙鐫贈數十紐，已登《飛鴻堂譜》中，至伊所著有《□□詩鈔》□卷、《□□印譜》□卷□。
○楊瑞雲傳
楊姬瑞雲，字麗卿，江蘇吳縣人。幼穎慧嗜學，針黻之餘，拓衍波臨池撫唐賢，小歐書娟娟秀挺多逸致。癸未季春歸予簉室，予以其嫻靜，更字之曰「靜娥」，時予有幽憂之疾，方寄情絲竹以自陶寫，姬見獵心喜，偕諸姬肄習，不匝月，凡鼙婆、蕭阮采庸之屬，皆精通。從予受古才媛文百餘篇，自檢《說文》釋其大義，歷歲餘，矮箋短牘皆嫻雅可觀，隨予三次歸歙掃墓，道經佳山水，對林巒幽峭，溪流溁折，或禽鳥弄聲，野花爭笑，輒低徊留之不忍去，與煙霞泉石若有宿契者。胡姬佩蘭，莊姬月波，皆餘侍姬也，佩蘭嘗即景為小詩，姬羨之，思與抗衡，遂手抄唐宋詩，分古今體為數帙，昕夕吟誦，講習研解至忘寢食，遂有得，時與月波、莊姬相倡和，刻意求工，慮佩蘭之竊笑，脫稿後輒焚棄之，故存者絕少。餘所蓄歌兒，素雲欲寫生，有工惲家法者單君書岩，因延致之，俾素雲學習，已浹辰尚茫然，姬旁睨皴染之法，會其微旨，壁間適有虞山蔣文肅相國宜男花條幅，姬諦視之，輒申藤吮翰，點渲合度。予獎借之，益專心臨摹，終日孜孜不倦，體素羸弱，又善病，計樓鏡檻間，畫幀、筆床與藥裏參爐相錯置，因予有印癖，且時同檢校六書，故亦琢石學篆刻，頗秀潤娟靜，楚楚可觀，後與予小住虎林，病日甚而浙東苦無良醫，僦舟至吳門，從薛徵君求治，卒無效，不及至家歿於舟，年僅二十有一云。
○釋明中傳
大恒禪師本名演中，後改明中，字大恒，號烎虛，浙江桐鄉縣施氏子，生而厭辛蔒，七齡祝髮於秀水楞嚴寺，師祖含明教之讀儒、釋兩家書，有宿慧，過目成誦。雍正甲寅遊參輦下，受具皇戒，世宗憲皇帝於千僧中選留有根器者四人侍講佛樓，師在其列，聖意於師尤篤，手敕數千言，言明本地工夫，並賜杖缽、如意、法帖等物，恩賚甚隆。今上龍飛六年出而主席西湖，聖因寺繼移智杖乾峰天竺淨燕諸道場，禪力堅凝十方，欽企翠華南幸三次，賜禁御製七律，彈指仰賡並進《南巡頌》，皆蒙睿鑒，得邀賜詩一章，刊石淨慈穹碑，矗立雲漢昭回，從來主持未有之遭逢也。五十一臘示化時，有「披蓑赤腳千峰去，不問蘆塘舊釣舟」之偈。師秀而腴，天性衝和，能以儒通佛德，旁及繪事，大癡之縝密，雲林之疏秀，師兼而有之，間亦寄興篆刻，古勁中含文潤，尤長於詩，發微妙音，證無畏義。乙丑歲，與予暨月田江聲、穆門樊榭、堇浦諸宗工結吟社相酬倡，所著有《烎虛詩鈔》，堇浦杭太史詩序所云「骨格蒼而思力厚」，誠確評也。山舟梁侍講與恒公素莫逆，因鏤版行於世。
○釋湛性傳
釋湛性字藥根，一座湛汍，字藥菴，姓徐氏，江蘇丹徒縣人，幼祝髮棄家為僧，後駝錫楊城祗園菴，狀貌清臒，容色爽朗。廣陵故繁華地，富商巨賈，墆財役貧，而富公之僑寄於斯，貴客之經行於斯者，冠蓋往來無虛日，藥根闔戶禪坐，泊如也。然有文字結習，雅好與名流賢士遊，東南名宿多與訂方外交，性尤嗜詩，所詣清雄雅健，悲壯激昂，無瓢缽氣，又性敦孝友，其集中笑父省慈晤姊數作，皆近世衲子不能言者，至於懷古諸篇，則時出特識，得題之竅要，發前人所未發。書法精美，絕類秦劍泉，且工篆刻，蒼勁中蘊含秀雅，然頗自貴惜，不輕為人落墨。生平訪參所歷甚廣，常從金陵迎江而上，來往湖湘，掃塔牛首，西禮五台，道出燕東，文園李學士中簡邀館閣暨諸名士集就樹軒，賦詩以孟襄陽「微雲疏雨」 句，分韻藥公，拈得「微」字，即席成五言古十四韻，一座盡傾，為之斂手。推服後，直隸方宮保宜田延主青蓮禪院，逾年圓寂，其徙歸骨，仍塔於南。論者謂藥根清才逸致，仿佛唐之賈閬仙，惜無韓退之為收斂而冠巾焉，遂令放睛世外，懷才終老，然其流風餘緒，亦可於祗林中高置一座矣。所著有《雙樹堂詩鈔》。
○釋篆玉傳
釋篆玉字讓山，號嶺雲，浙江某縣某氏子，髫齡即從某師染，性敏悟，梵書經典一覽溜亮，兼通儒學，性嗜聲韻，柳柳州所謂以儒而通佛者，闡大乘法，排笮蔬筍，解脫係縛，絕無寒乞之相。歲乙丑，月田顧明府之挺結西湖吟社，諸耆宿外，北山則恒公，南屏則讓師也。時予亦參末座，聯吟刻劃湖山之勝，極一時風雅，堇浦杭太史《墮話集題詞》中已詳言之矣。讓師道風秀世，戒律精嚴，發微妙音，得詩家正法眼藏，善書，明撥燈之訣，由顏入手，摹《雲麾將軍》碑，雄健古致，閑涉摹印，不沾沾於仿秦臨漢，別出機杼，有雪漁、嘯民蒼勁之趣，而無劍拔弩張霸氣，真能以心印印世者，然不輕易贈人，予結香火緣幾二十年，亦僅得其數鈕耳，著有《讓山語錄》、《墮語集》，皆梓以行世。
○介菴上人傳
釋湛福號介菴，雲南昆明縣某氏子，幼祝髮習浮屠，能參文字禪，桐山方望溪先生嘗稱許之，駐錫日下傳經院，作「墨雨堂」，歸愚大宗伯沈夫子為之記。善八分，有《史晨》、《孔和》遺意，小楷絕肖鍾元常，恒書《栗裏》、《飲酒》、《貧士》諸詩，勒諸貞瑉，人爭購之。鼎彝尊卣、名章古畫，寓目立辨真贗，間亦寄興鐵筆，惜無受之正傳，然別具天趣，頗自寶貴，非其人不輕與奏刀也。予因雲亭舒明府瞻，得訂交契，為予曾製數鈕，介菴既擅眾技，復詼諧、瀟灑，故王公貴人爭與訂交，遂竊名一時云。
○釋續行傳
釋續行，字德原，號墨花禪，俗姓羅氏，江蘇昆山縣人也。幼祝髮習浮屠學，掛錫於青浦縣珠溪之圓津菴，菴在闤闠中，禪扉晝戶去，梵唄冷然，頌經清暇，得印心之解，擺脫塵凡，冥心獨造，遂工摹印，宗文三橋、汪杲叔秀潤一派，樂與文人墨士遊，有文暢之風雲，集生平篆印為《墨花禪印譜》，蘭泉王方伯昶曾為作序，稱其人古質敦樸，足為禪門圭臬，而於篆學淵源，頗有心領神悟之妙，嘗謂予曰：吾之於摹印也，未嘗規規焉摹擬分寸，為之得於心，形於手，因以寄吾之興而已，豈與世之誇詡爭名者比哉？蓋師固超乎語言文字之外者，刻印特雕蟲餘技，禪悟之一端耳，未可以概其生平也。
○釋佛基傳
瞿曇氏佛基號糝花道人，安徽歙縣梅邨葉氏子，生而茹素，聞辛蔒即作嘔，因祝髮於古嚴寺，苦志焚修，兼有文字結習。中年遊參，遍覽名山古刹，愛浙西靈隱據明聖湖全勝，遂駐錫焉。時巨公方作道場，主佛力堅凝，文采豐瞻，在彼法中為獅子兒。交遊既廣，詩文竿牘，亦復不尠，巨公一切委掌之，翰劄則下筆如飛，頃刻數十函，句則短製長歌，以寒、拾為本師，以皎、晝為程式，遵華嚴之法界，衍魚山之梵音，既工且敏。午夜事佛子，事其供養則蒼松瘦竹，白石清泉也，其功課則經行晏坐，灑地焚香也。予托桑梓誼，又結文字緣，每出城相與對床翦燭、淪茗、聯吟，在昔廬山心璧為新城，心折盤山拙菴為商邱、秀水，忘年友投契亦不過爾爾，迄今過冷泉亭，物是人非，不特湖山耆宿，如穆門，如樊榭，如堇浦，零落凋殘，即方外之交，頹唐若是，輒不禁淒然淚下矣。
○吳潤魏喬合傳
吳潤字大潤江蘇婁縣人，幼讀書不成，學丹青，父母故不能自立，鬻身予家，憐其羸瘦且恂恂然，委典琴書架上排甲乙，頗井井有條，使抄錄書籍，遇訛處，解請商去取，見予嗜篆刻，座上客恒多善鐵書者，遂學習摹印，似有夙緣，初為落墨，使之鐫便能不失規矩，期月後，便解章法，能自篆配，僅半年已楚楚可觀，又勤學遍覽予所藏諸印譜，孳孳不倦。畫山水學陸日，為蘆雁、草蟲，頗得散逸雅趣。魏喬，字嵩年號壽穀，江蘇如皋縣人，家樸莊觀察之青衣也。幼使伴讀，自知向學，遂粗通文義，小楷甚整齊，畫蘭竹亦具蕭疏之致。觀察素好客，有江寧筠溪左君名亭者善八法，尤工六書、篆刻，常客觀察家，嵩年從之受刀法，且能摹印，不染江湖習氣。觀察嗣君為霖官比部，挈之入都，予因倩鐫數鈕附之譜中，蓋嘉其咸能有志耳。
○金素娟傳
金素娟，江蘇長洲縣人，幼多病，弱不勝衣，既失父母，無以自存，鬻於予家，憐其羸也。不任灑掃、纖紝，使與侍姬葉貞為女伴，姬素善歌，工弦索，暇時授之時曲，上口輒悟，教之操縵安弦，皆能領略，似具有夙慧者。比長，舉止嫻靜，懶傅脂粉，令識字作書、博弈、投壺，稍稍涉獵，俱中程式。一日予偶以鐵筆遣興，素娟侍側，閽人報有客至，予遽起出外肅之，素娟乘閑取刃試續成之，雖人工未到，而天趣渾然，是性成者，因篆石鐫，縱橫如意，竟不失繩墨，及傳以小篆，章法、刀法能解悟。期年後殊有可觀，特選其書鈕亦登之譜中，並附小傳，蓋憐其有志好學，不自暴棄，非敢以康成之婢自詡也。

        </div>
      </div>
    </div>
  </div>
</div>
<!--update:2025-08-30 09:46:36-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>