<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="归庐陵日记,归庐陵日记全文在线阅读,归庐陵日记全文在线下载,大玄古籍书库">
<meta name="description" content="日记，周必大撰，《归庐陵日记》又称《癸未日记》、《癸未归庐陵日记》。隆兴元年（1163）三月，周必大因抨击天子倖臣获咎，辞官南归家乡庐陵（今江西吉安）。此日记主要记载其南归途中见闻、途中亲友应酬以及所历州县地理山川、交通道路、古迹名胜等，间加考证，足资参考。_归庐陵日记_全文在线阅读_归庐陵日记_全文在线下载_大玄古籍书库">
<title>归庐陵日记_周必大_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">归庐陵日记</span> <br/>
          作者： <span class="inputVal" id="bkauthor">周必大</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,书信日记,完结</span> <br/>
          字数： <span class="inputVal" id="bknum">[book_length]9363</span> <br/>
          说明： <span class="inputVal" id="bkdec">日记，周必大撰，《归庐陵日记》又称《癸未日记》、《癸未归庐陵日记》。隆兴元年（1163）三月，周必大因抨击天子倖臣获咎，辞官南归家乡庐陵（今江西吉安）。此日记主要记载其南归途中见闻、途中亲友应酬以及所历州县地理山川、交通道路、古迹名胜等，间加考证，足资参考。</span> <br/>
          封面： <span class="inputVal" id="bkimg">Z_6226.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]归庐陵日记
[book_author]周必大
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,书信日记,完结
[book_length]9363
[book_dec]日记，周必大撰，《归庐陵日记》又称《癸未日记》、《癸未归庐陵日记》。隆兴元年（1163）三月，周必大因抨击天子倖臣获咎，辞官南归家乡庐陵（今江西吉安）。此日记主要记载其南归途中见闻、途中亲友应酬以及所历州县地理山川、交通道路、古迹名胜等，间加考证，足资参考。
[book_img]Z_6226.jpg


[book_title]归庐陵日记
起隆兴癸未三月甲辰，止是年六月壬午
绍兴壬午，夀皇初政，予自御史擢起居郎兼权中书舍人、圣政所详定官。明年癸未，改元隆兴，时龙大渊、曾觌颇用事，予因进故事，每以为言，寻缴其知閤之命，坐是请祠而去。以三月庚申出关，六月壬午归至庐陵之永和镇，此当时行记也。阅八年，迨乾道庚寅始还朝云。三月甲辰，晴。同金给事彦亨缴駮龙大渊、曾觌除知合指挥，近台谏交章论列二人怙宠妄作，既而止罢大渊副都承旨，而觌自带御器械，并有此迁。又中书舍人张真甫之出，颇涉大渊，外议纷然，故论之。
乙巳，二相呼召都堂，宣示御札，大略谓：给舍论大渊等并为人鼓惑，议论羣起，在太上时，岂敢如此！同彦亨归家待罪。丁巳，被旨：无罪可待。
己酉，再同彦亨入奏乞罢。
庚戌，再被旨不允，仍令宰执谕旨早参假。
壬子，同彦亨参假讲筵，留身谢。上曰：朕察卿务举职，但朕欲破朋党、振纪纲耳。卿第安心。
甲寅，二相道上意，已再除两知合，且云：给舍想已无他。予曰：前降指挥，大渊别与差遣，觌依旧带御器械。今据申命，岂敢但已。遂留除命不下。
乙卯，在揆奏：後省不书二知，合録黄。上令龙大渊与在京宫观。既批旨，御笔且令止。
丙辰，三省再奏：龙大渊既未与宫观，欲且用朝，止差权合门，凡百与正除无异，但不繇後省尔。上再三不可，云：且待。
戊午，常朝退，欲就讲筵纳劄子乞祠，会有旨权住讲，遂入奏。
己未，御批：依所乞。三省拟职名以进，御批：更不除职名。龙大渊改干办皇城司。
庚申，受勅主管台州崇道观，以状申尚书省，乞免谢辞。四月朔，辛酉，辎重发舟。
壬戌，出暗门，寓宝成寺。予以庚辰岁三月二十八日到阙，今以是日离後省，四月二日供职太学，今以是日出门，适三年矣。
癸亥至广兹别姚媪坟
甲子。雨旋霁，骨肉登舟出城。予循城过北关就之，李平叔大监、陆务观编修、邹德章监丞、王致君判院、范至能省干携诗相送。解舟至闸下，遇修梁而止。
乙丑晴。後隂甥尚贡之告别，遂行。夜距长安闸十余里止。
丙寅，大风雨，过崇德县不留，夜宿福严渡口。
丁卯。大风雨不止。早，枢密使张魏公入奏事，舟过谒之，并见其子钦夫及属官冯圆仲擕儿上福严寺。屋宇皆新，惟佛殿天禧旧物也。昔有真觉大师志添归老此寺。志添即泉州南安岩主之门人，能持胎藏咒，为人却鬼魅不祥，自宫禁妃贵皆尊信之。仁宗赐御书戒、定、慧及梵书两轴，皆金字也。元佑中，陈才人为遂宁郡王，施高丽磨衲袈裟一副，上有金环锔勒郡王所题二十三字。才人即钦慈皇后，王盖徽宗也。又有南安岩主数字，皆藏寺中。黄鲁直尝作莲花岩铭，今刻泉州，盖志添自京师归时送之。风稍定，解舟。晚，距秀州三十五里止。戊辰。晴。过秀州不留，晚宿施泾。
己巳，过平望，少留。未後，抵吴江县，登塔四层，擕家游臞庵，名园也，主人王氏名份。申後，移舟过垂虹，泊县北。庚午，乘顺风而行，过平江府，不留，夜宿无锡县。
辛未。早雨，旋止。过洛社，少留，擕儿登开利寺。寺有十数小院。夜宿常州门外。
壬申自城中过晚泊沙子口
癸酉。过沙子，风大作，白瀁浅澁，舟人束手，强之使行，而风亦止。晚至计亭，船尾高，不能度桥，遂止。王仲贤来迓。甲戌。早，入荆谿，次宜兴县。舟过长桥，水极清駚，篙师几不能制。午後，乃至外舅宅，相别四年矣。
乙亥，邑宰姜敷言：诏以下及庄氏诸亲，往复不尽记。丁丑早，出南门，度银树岭，至台庄，拜外祖给事坟。守者盛四七，死已二年，惟一女在，破屋半间而已。相去里许，有毛百一、毛百二，呼来共治祭奠。
己卯，赴寺观开啓天申节。
庚辰。天气清和，同庄德迈出南门，约行四十里，游洞灵观。閲长庆四年杨汉公题名碑，保大九年韩熙载记文，本朝蔡肇诗。主者应若谷，出天禧金宝牌、慈圣光献皇后玉衮校。又指圣母殿小池云：京师醴泉观水也。饭罢，登山，入张公洞。初至烧香台，颇平广。自此下临栈道，篝火以入，怪石错立，如真武像，如人形，如狻猊，如耐重蹲踞，不可殚名。道士指一穴曰：此天师炼丹灶也。穴中土黄而细，可治疟压惊，取之不竭。又指石上兽迹曰：此天师系驴处也。路穷，攀缘而上，有穴达山背，谓之风洞。穴口甚隘，匍匐乃可出游。洞宜冬，冬则气温，且不蒸润，今日挟纩，犹凛凛也。此去金沙寺、颐山、陆希声讲易台皆不远。日已斜，不果往。与德迈对饮洞口之石岩，流水平布，颇类水洞。久之，遂过湖洑镇，山色如画，溪水绀緑，所谓罨画也。惠氏南园，葺治极有法，溪流正贯园中，隔街即大第。吾方倦游，不无慕焉。归县一更後矣。
乙酉，报谒郭提举【知训，字宅心】，枢密【三益】之子。宅在观巷，自谓东坡旧居。门外数步即通真观，造於陈大建三年，初名弘道，唐改兴道，本朝赐今名。殿宇摧败，过者惧压焉。观中有双栢院，绍兴二十八年，大风拔一栢去，其存者甚大。有丹井，道士相传吕洞宾屡至此，以为有丹也。唐人尝作观记，南唐徐锴亦为之，铉篆其额。是日，外舅置酒相饯，初夜起视，云气甚异。
丙戌，留妻孥外舅家，单舸发宜兴，溪流清快，不移时至定夸，盖太湖口也。
丁亥。舟人言风作。予乘轿陆去，崎岖三十余里，方至荻浦，而舟自湖中来。今日风本不高，而波浪汹涌，声如万木，况风饕乎？晚泊独木山下叶家团，去湖州十八里。戊子。早，过湖州。望城中楼观缥缈，环以溪山，宜晋、唐以为名郡也。申时，过德清县。溪桥颇壮丽，有左顾亭，谓放龟也。二更，宿凤口。
已丑。早，过安溪。午後，至余杭县，舣舟税亭下，溪流即苕水也。自天目山出，注於湖。过宝轮寺，祭程氏亡妹一娘。寺兴於齐之永明，真庙时赐今额。经兵火，惟存钟楼。晚宿沈监税宅，尚贡之妇家也。贡之在城中。
庚寅。早，同祝升卿秀才游洞霄宫。去县约二十里，青山九锁，溪流不断。道傍有仙人迹，相传秦始皇移山，仙人拒之，其说荒唐难据。衆山之中，一峰稍高者，天柱也。宫门立钱鏐大碑，颇叙兴废，余皆无所考。招知宫监义陈希声饭，观抚掌泉，泉水常濆溢而不加多。徧游五洞，惟大涤可观，顶如砥平，入至龙井而止。栖真洞去宫稍远，山极高，可望府城。洞中有石乳，下覆如宝盖石室。洞甚平，道士云：以吴天师藏书剑得名。龙洞、风洞不可入，强名耳。未时，还县。贡之自府中来，置酒待诸沈
五月朔。辛卯。早，同贡之甥游径山。道过无相院、普净院，约四十五里，至山下。雨作，饭於廨院。院後有玉乳泉，白称其名。肩舆上山，少休半山亭。弥望皆大杉，风雨过之，龙虎吟啸，令人耸然。自山脚至寺，仅十里。地本龙湫，唐国一禅师化而居之。形胜峻窄，屋宇层出，不足以容衆。今大慧禅师宗果为长老时，用意创千层阁，遂为巨刹。旧无常住，云龙自打供，不许置田。其奉事龙神甚严。井在祠前，相传水通天目山，东坡所谓乞归洗眼者，此水也。斋粥不敢击木鱼，往尝误击，地裂鱼涌，以鱼龙为同类也。山多两足小虵，不伤人，背有金缕，自腰以下纯青，云龙神眷属也。长老藴衷来迓，同访黄世永、文昌从政，遂见果禅师於明月堂。
壬辰。黎明，同世永至含辉亭候日出，隂翳无所见，下视羣山，皆培塿也。食罢，乘山轿游白云庵、菖蒲田、碣石岩，又有淩霄亭，峻甚，不果游。此寺之後山也。归历僧寮作坊，轩窗栏槛间，云气可掬。昨日自邑中来，望丛林在山半，即寺塲也。若其山之最尊者，必能极目万里。
癸巳，同世永出寺门，步至南塔峰，眼界可亚含晖。连日冒岚气，又陪果禅师蔬食，遂作脾寒，薄暮大呕，乃定。是夜，施主作水陆道塲。二更，就含辉请圣，衷老请观圣灯，闪烁合离，如曳萤爝，上下衆烽之间，云龙神所化也。顷有人掩得之，盖木叶耳。请圣毕，迎入寺中，铙钹旗旛，鼓吹俳优，纷然前导，聋瞽俗士如此。昨日衷老以新到，具饭待果，予亦在坐，每食必献艺支利物，如州郡体，亦可笑也。
甲午，别果老下山，果令侍者了贤同世永送别无相寺。未时，抵余杭，小酌沈家，遂行。贡之甥送至岳庙前，晚宿彭坞口柴店，离县十五里。
乙未。欲便道趋桐庐，故由桐岭入长福院午饭。值盛暑，雇夫懦弱，数步一息，急改涂之富阳县。少休於接待院，为舟行计，得舟即解去。偶遇上水风，夜半至桐庐县。是日，路中见村夫戴艾叶方记。端午，市十数稯均及仆隶。丙申。早发桐庐，雨作，风犹顺。泊七里滩，登严先生祠堂，今谓之九壠院。有三僧主香火，先生塑像居中，以方处士、范文正公配。堂中有唐崔儒所作记，而李宗谔修图经误书作碑人姓名，前郡守董弅辨证详明，刻於碑隂。钓台高峻，雨滑不可上，解舟回望而已。晚次严州，泊安流亭下。
丁酉，吴守槩、倅司马汲、潘昌期及州官相访。司马即文正公曾孙，潘太一王之孙，建德令赵茇清献家也。晚，赴州，会於高风堂。
戊戌。早行，诸公送别放生池上。图经谓之西湖山，郡殊无陂泽，故贵之。连雨，小溪暴涨，徒涉颇艰。晚过白沙渡，宿叶家店。
己亥早，过夀昌县，饭於广安寺。晚至乌石山，山如削铁，悬瀑十仭，其上有幽岩精舍，今为宗室仪恭孝王功德寺。意欲一游，而从者终日冒大雨，皆告惫，遂呼山轿而上。路极峻狭，约三里乃至。楼阁层出，极目千里。旧岩在山之顶，以形势廹窄，徙焉。绍兴甲寅，张魏公题字案间，僧就刻之。忽忽下山，笼箧皆远去。日暮泥泞，崎岖奔走。至更後，及於大楼，亦好奇之过也。
庚子，雨，行极劳。过顺溪，市井颇盛。食时，至莲花寺，溪涨桥断，遂宿。
辛丑。早行二三里，过赵清献公神道，不果入。至溪边，仅得小舟，争济者纷然。既渡溪，地势平衍，山远而秀，非严陵可比也。午後，抵衢州，沈守度、任倅昌照、潘倅龄、李教授知已、新邵守李大夫元老、肇庆守王大夫衣、筠守曾朝散逊相见。入城，泊如归舘。大雨终夕。
壬寅。雨。毛平仲幵提干自烂柯石桥相访赴州会於思政堂堂颇宏丽张嵲。巨山所造未後发衢州闻常山道中溪涨无舟遂行江山路宿新磡去城三十里
癸卯。过江山县，避雨海会寺。【梁天监中某甲舍宅造。】雨不止，复行。途中邸店颇多，望见江郎石三株，拔起平地。晚抵礼贤镇，投宿太平寺。寺极破弊，长老善参来谒。自衢州至此，凡一百一十里。
甲辰。入信州界，邸店稀矣。晚，投宿灵鹫寺之驻麾堂。寺宇幽洁，山势环抱，贯休尝留诗。同长老智源至光相洞口，将仕郎李叔度、龙举并自临安来共宿。叔度，辰州叙浦人；举，潭州人。雨昼夜不止。
乙巳。早，冒雨行，已而少霁。自昨日路已硗确，今日尤崎岖也。食顷，次永丰县，县官相见。同年涂文伯为丞，致羊、麴报谒，即行。过唐校书郎有道先生墓。申後，至中团，有报恩寺，粗雅洁，欲宿不果。行至信州之水南，日已落矣，遂入太霞宫。寓客充满，无所容膝，排道士之闼宿焉。是日，行八十里，里堠又远，故费力如此。
丙午。早，至江边，浊流浑浑，上侵民居，呼小舟过渡，甚危。绕城诣广教展墓，馆於藏殿。长老怀璧、闵士刘大方相访，陈守扃、苏倅楷、田提干兴宗、阳教授衡、沈上饶作式、前兴化吕守大举继来。苏、沈、吕皆金陵僚旧，阳同年也。是日才晴，夜复大风雨。
丁未，晴。设僧供，招璧老、刘生饭。邹延昌山人参，自云为先妣卜地者。访陈学正拚及其侄惇。予顷在此从陈彦国先生学，拚其弟，惇其子也，请奉米遗之。过卄妗、卄八妗宅，又过四一监家庙，哭卄九舅报谒。沈上饶县治极宏壮，前令周閟为之。閟有吏材，侍郎纲之子，其子权，今为此州司户。
戊申，焚黄毕，赴州，会於面山堂後圃，宛然记旧游二十八年矣。时章思召为郡守，外家犹盛，今惟败其室者与孟女存耳。予既久失慈训，而妣之乳母孟亡，弟子柔、予之乳母姚、婢永夀无一在者，诵无人论旧事之句，堕泪久之。上饶五伯祝文来其居，与先夫人坟相直，劳以緍钱。己酉，早至陈先生宅，拜其夫人詹氏，年七十，聪敏过人，正言公之女也。其子惇言：其舅詹房州尧可干人朱姓者，有子年二十，貌甚肖通判，舅氏婢望儿有孕而逃，为朱氏所得，此子疑吾舅子也。望儿今复嫁一朱秀才，而二朱皆在玉山。予惊喜，徐诘其名，惇惧纷纭，不复肯言，姑志之。申後登舟，溪涨舻鸣，岸如奔马，夜泊唐罗步。後十二年，岁在乙未，三月七日，被召过玉山，陈君相送於此，因呼朱氏子来，其名曰，遂不能辨其是否。盖望儿初入汪圣锡家，旋归詹氏而生此子，詹以畀其干人朱庆，遂冒其姓云。
庚戌。早，过汭口镇、弋阳县，皆不泊。终朝望见龟峰，如行南康江中，对五老峰，所谓横看成岭侧成峰者，甚欲一至其下，而溪湍不能舣岸。午後，强舟人使泊，得步，曰桃花，上有步口市。雇二夫前导，约十余里，抵瑞相院，【今为陈丞相功德院。】长老慧光来谒。院前後皆逼山，而其前列三十二峰，大抵皆石崖也。地势峻廹，以无水为患，门外有观音泉可汲。予初谓山势昂首俯背，故以龟名，寺僧乃指山顶石形如龟云。回至渡口，入桃花台之妙音院，颇有前辈题咏。元绦厚之参政之父守文亦有诗，厚之为刻碑。台乃临溪盘石耳，未尝种桃，惟石上窠臼十数，复有孤松，相传道士於此链丹，或云葛洪，非也。申时，解去。晚抵贵溪县，泊三山堂下。三山对溪，石山也，相恶无足观。是日，舟中望远山，极秀杰，舟人云灵山也，跨饶、信二州界云。知县右通直郎谈庄来，舍舟，舘於县馹。此去上清宫龙虎山不远，暑盛仆疲，且闻泛舟诘曲，方见形势，不果游。
辛亥。天申节，访十八外祖宅，见四二舅【筌得可。】及其所生养娘。四十舅【龠同可。】侍叔外祖母摄官静江，未归。叔外祖二女，其长再嫁田昭，次嫁徐兢，明叔之子。其老仆李安，相州人，识先父云。食罢，发贵溪县，陆行四十五里，宿香炉源，途迁沮洳八九十里。
壬子，钦宗大祥。过仙岩，望衆峰聨属，俗呼为排衙山。曾宣教熹遣人致书。晚宿大岭【距金谿十余里】。是日，涉安仁，入金谿界，路稍平。道易中，见抚守张安国，榜示民户，凡奇零税绢，别差官受纳，随给户钞，其法可取。
癸丑。早，至金谿。乙卯岁，尝过此，值大水，留数日。知县、右通直郎李炜，邢州人，宣和二年御史中丞森之子。炜言其父在台时，待制邓之纲进状，诉太傅王甫强娶其爱妾阿马於别舘，经宿乃遣。事下台治，如所诉。甫乞移狱，御批改送开封府。府尹王鼎摄之纲讯，杖二百，遂承诬告，森坐比罢。与元符以来诏旨所载略同。尉会大鼎，字国器，永和人，来致家酿。少留县馹，易轿夫而行。至耿源市，有新兴寺，天尚早，不宿。过清江渡，甚狭，而水可造纸。晚，下路里许，投宿灵岩寺，雅洁可爱。篔簹轩，大竹成林。离金谿四十里。
甲寅，早，入南城界，过章山寺，少休。午後，抵军城。军本抚之南城县，水号旴江。张天觉为江西漕，穷其源，出血木岭，留五言诗一首。新守赵子□将至，郡官皆不在，惟通判龚朝奉铸、教授刘修职溥德广相见。德广就馹置酒，复以郡酿凤山泉遗之，热甚。
乙卯。早，出西门，行十余里，游麻源第三谷。未至数里，石岭盘互，水行其间，略类洞霄。访卷石岩，入云门寺。乡人南安太守陈秔父子殡寺侧，为之凄然。寺前有灵丰庙，正临溪流，顔鲁公所谓源口有神，祈雨辄应者也。地出二石笋，就塑神及夫人像。遇科举岁，士人竞乞梦占得失，他祈祷亦验。崇宁中，封善应真人。庙中刻谢灵运三谷诗。三谷，麻姑第一，桃花坪第二，此为第三。桃花坪今不可考，华子冈、翻经台、铜陵石磴，但存髣佛耳。郡人王三鍚尝谓书。山中凿石治亭榭，种木为园，规模可嘉。近不复来，山房亦废。饭罢，步入太霄观。闻近处有九井，或云无足观。别由小路过麻姑，约行十里，至山脚寻真亭，遇篮舆来迎，遂上山，其纡峻亦略类径。山中路有界青亭，次双练亭、椀流亭，悬瀑对泻，雪溅雷吼，天下奇观也。进至龙王祠，其下有潭，天宝中黄龙见於此。自此始得平地，而为仙都观，相传即蔡经宅，方士谓之丹霞小有天。观宇虽古，而道士星居，无复清高气象。主者胥景常具饭五峰堂。五峰谓葛仙、朝真、望仙、拜仙，秦人皆强名也。元丰间，封麻姑为清真夫人，元佑改封妙寂真人，宣和加上真寂冲应元君。徽宗御书元君之殿四字，仁宗亦尝赐飞白。余见鲁公碑，鲁公塑像在祠堂中，近有蔡藁参议绘十贤以配之，十贤皆本土人，参政陈彭年永年、直讲晁无咎补之、贤良李觏泰伯、少卿蔡冠卿元辅、左丞邓温伯圣求、灌园先生吕南公次儒、侍郎朱彦世以及三曾兄弟也。吕有孙已废其业，泰伯无後，学中诸生岁时祝其家。观後有星杉亭、齐云亭，齐云望军城如一聚落，景常云观之极西乃丹霞福地，欣然往游。初循田塍，仅能容足，既而复登山，两山之间泉流不絶，良田叠出几万亩，未尝旱涝，皆观中常住也。山行十余里，极麻姑之巅，自山缺过丹霞界，入祥符观。乾德二年，南唐临川牧齐王李景逹与开山道士黄道英相善，为造此观，初名真皇，章圣朝改今名。三清以下七像皆铁铸，并其栋宇扁榜多国初旧牧，老道士邓师善出画像，意其即齐王者，後人妄加赭袍耳。齐王与道英三帖，每帖冠以周旋二字，如答贺正，便云周旅以新正，特辱示贺之类，纸尾题衔云节度兵马元帅守太师尚书令临川牧齐王押书送县，某人用天策上将军印，亦其官也。日斜急归，景常送顔碑二本下山，由大路自尉司出，行十五里，夜宿遶池铺。
丙辰。晚，至南丰县，知县不在。丞张承事耀卿及同官相访，极暑疲惫，几不能出语，亦坐昨日游山之劳也。自出南城门，望诸山迤逦而军，山杰出数百丈，其左四小峰尤秀拔，人物炳灵，有自来矣。
丁巳早，黄元授鉽通判相访，世永之父也。出西门谒之不遇，遂过石仙观，去县十余里，勅额曰冲寂。汉张道陵天师十八代孙开山，因岩为屋，冷气逼人。真宗朝有冷道者，蝉蜕大树中，王博文尝祭以文，久之树合，人遂以为伪。元佑中，邑令辟视之，形状宛然，张天觉赋诗实其事。会子宣、子开皆有诗。又闻道士藏王介甫墨蹟，并观侧有栖真岩，张仙师葬焉。病倦不暇询访而归，道过福胜院，俗呼篐篮寺。是行望军山尤近，相传吴苪尝驻军於此，故曰军山。按图牒，在县西北四十里，高二十三里二步，第二峰有龙穴，旱涝祈求皆验。寰宇记云：山下有神，能兴云雨，山顶有王、郭二仙圣迹。黄元授自言岁九月率一至山背，登三仙坛，山峻不通车马，往往攀援而上。三仙谓王与郭以及其师浮丘伯云。山下有护国、清凉等寺，王介甫及三曾皆尝留诗。曾子固与其父不疑【名易占】、祖正臣【名致尧】皆葬县之世贤乡昌後耆，地名龙池洞；子开葬世贤乡塘源耆，地名狮子岗；惟子宣葬京口。张丞携其祖右丞【徵明】达文集来，集中论画甚精详，盖李伯时自出也。
戊午。早，发南丰，过溪桥，颇壮丽。宁都遣人来迎，未後，至松石铺，畏暑而止。
己未昧爽，有星大如月，烛地有光，流向东南没。已时至广昌，县令亦不在。主簿张从政瑀及同官相访，县置未久，褊陋殊甚。
六月朔。庚申。早，发广昌。以驿路无人烟，出西门，入小路，多行崖腹及野。约二十里，至郎君潭，始遇村店。四十里，达驿路，遂入宁都界。午後，抵吴池舖。献之甥及邑丞林梓、廵尉等、庆云、文尔长老皆来迎。病暑气羸，卧与尔老道旧。夜宿舖中。
辛酉。巳时，至宁都县，与大弟姊别十年矣。追怀子柔，相向而恸。晚，长道置酒。初，归途当出临川、清江，急欲至姊家，故由贵谿至金谿一百二十里，至南城八十里，至南丰一百二十里，南丰至广昌一百二十里，广昌至宁都一百二十里。
甲子，东尉王觉民廸功投书。
丁卯早，约孙宣季札庆云：尔老东山庆传及献之甥。出郭二十里，游桃林，长老宗暐葺治寺宇颇备。堂下有泉，岁八月常竭，春末渐归，故号结夏泉。孙宣季年八十三，所居名延春谷，可以为对。宣季诸父志康、志举，皆名士，见东坡集中，今皆无後矣。去寺数里，有七佛父岩，南唐尝舍金银字经寺宇，今废。饭罢，游金精山、阳灵观。山如削成，蔽亏险性，其色赤黑，乏秀润。相传汉初吴苪过山下，闻张氏女有殊色，欲聘之，女诱苪凿山为洞，乃可相从。洞成，女飞空降语曰：吾金星之精，降治此山，岂若偶耶？苪惶惧而退。今被髪、石鼓诸峰，皆传会知说也。自观中穿石穴，过三清殿，望羣山周围无缺，独左崖微罅，水涓涓下滴，贮以方斛，为流盃池，前邑丞姜觉所造也。天大暑，而崖下凛然，日落乃归。道傍有东阳岩，一黄冠居之，庭宇颇幽静，望见木锺、杵臼栖岩间，唐人炼丹遗迹也。
庚午，初伏，雨凉。洪州劄探都督府。五月，出师收符离，获萧琦、富察特默等。史直翁以是月十五日罢相。
壬申过惠政桥游东山
癸酉晚别长道大姊登舟行数里止
甲戌。早，至唐步虚，令七四及宁都寨廵检邢宝归县。午後，至河东，虚尔传二长老相别。申时，过石城江口，舟人上庙，夜宿白头翁。
乙亥。早，入闸。水既澁，而舟人不熟河道，冲撞倾侧，欲碎者数矣。午间，恶热。未後，暴风异常，正触乱石，危不可言。急令诸仆入水持舟，久之风定，方能去。夜宿白田。丙子。风雨。已时，至雩都县，不泊。过大滩，亦险。而招滩者熟知河道棙柂有方，赖以安然。夜略系缆，乘月复行。丁丑。早，过七里镇，抵贑州，泊唐步门。权州任提刑【文荐希纯】来，假大舟以居。入夀量寺，访旧居，惟卢光稠铸铁佛及罗汉在耳。自癸酉岁到此，今复十一年矣。是日，江水暴涨，昨夜浮桥断裂。任希纯云：传闻南安军发洪，浮沬蔽亏。
戊寅。早，约李及之饭，不至，与陈老、高行二甥及李仪之、綦共食。食罢，过水东，奠李氏妹坟，问途於华严堂，披荆棘至墓下。归，同汪强中、提干憺游欝孤台，面对崆峒，俯视章、贡，城壁仅如绕带，盖登临之胜地也。强中言：顷侍其父彦章南迁，以事至广西灵川界滩水上，见秦时垒大石以杀水势，谓之铧觜，水触石分流，故其字从难，有碑纪其事。又云：铧觜有二，其一在古北口小酌台上，循城过庾江流，访入境台，不复见矣。後得柱管观察使孟威重修零渠记云：零渠，乃阳海山水一派也，谓之漓水。旧说秦命史禄呑越峤而首凿之，汉伏波、征徵侧而继疏之，所以导三江，贯五岭，其後堤防尽坏。唐宝历初，观察使李渤重为疏引，寻又堙圮。咸通中，为用五万三千余工，费五百三十余万，起九年九月，而以十年十月毕。上诏书嘉奬云：省所奏新添岭首运粮路铧觜堰零渠斗门事，具悉。云云。
己卯，极暑。早谒客慈云寺，遇长老妙应，同过报恩，酌亷泉，入景德寺而归。李均秀才擕长书相访，养素处士珙之子。予幼从养素学，齐述之乱，父子死於兵，族人共以均为其後。李仪之、马君夀、永之、胡从周、镐皆致来禽，其致羊酒者皆却之。已时赴州会，退而解舟聂贑县，诏寛之及丞簿尉送别数里外。丞即从周，簿姓曾名三复，皆吉州人。至储潭上庙，庙有唐刺史裴諝诗石。晚泊横弦上。
庚辰。午後，至万安县，知县、左承议郎程九万相访。申後，得水手，即行。江涨，十八滩皆平。
辛巳。早，至太和县。知县右奉议郎张之德、簿右廸功郎晏滋访快阁，有过客不可登，颇以为恨。已时得水手，即行。七兄自永和来，一别复五年。未後，遇大风雨，趋岸以避之。晚泊白沙。
壬午早，移舟东岸，登凤山拜坟，遂过方广，与吕氏姊及兄弟会哭子柔攒堂。饭罢，归永和本觉寓居。

        </div>
      </div>
    </div>
  </div>
</div>
<!--update:2025-08-30 09:43:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>