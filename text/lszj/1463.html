<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,●謏闻续笔卷一,●謏闻续笔卷二,●謏闻续笔卷三,●謏闻续笔卷四,謏闻续笔全文在线阅读,謏闻续笔全文在线下载,大玄古籍书库">
<meta name="description" content="明遗民张怡撰。笔记，四卷。本书记载了李闯王攻陷北京，吴三桂引满入关、清兵南下，忠烈抵御、奸臣投敌误国等史实。作者以其亲历见闻，记叙颇详，具有很重要的史料价值。由于作者的立场观点所致，对起义军多有诋毁之辞。謏(xiao)：小。謏闻：犹言细小见闻，实为作者的反义隐语。言“续笔”，当有“初笔”，然逸而不得知。《笔记小说大观提要》：“明遗民著，姓氏不可考。凡四卷。‘謏闻’而曰‘续笔’，未识‘初笔’安在也。”书中述闯贼事綦详，颇有为《明史·流贼传》所未及者。即隆武绍武二帝记载亦不略，他如伪先帝、伪皇后、伪太子等，亦">
<title>謏闻续笔_张怡_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">謏闻续笔</span> <br/>
          作者： <span class="inputVal" id="bkauthor">张怡</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,笔记,完结</span> <br/>
          字数： <span class="inputVal" id="bknum">[book_length]101017</span> <br/>
          说明： <span class="inputVal" id="bkdec">明遗民张怡撰。笔记，四卷。本书记载了李闯王攻陷北京，吴三桂引满入关、清兵南下，忠烈抵御、奸臣投敌误国等史实。作者以其亲历见闻，记叙颇详，具有很重要的史料价值。由于作者的立场观点所致，对起义军多有诋毁之辞。謏(xiao)：小。謏闻：犹言细小见闻，实为作者的反义隐语。言“续笔”，当有“初笔”，然逸而不得知。《笔记小说大观提要》：“明遗民著，姓氏不可考。凡四卷。‘謏闻’而曰‘续笔’，未识‘初笔’安在也。”书中述闯贼事綦详，颇有为《明史·流贼传》所未及者。即隆武绍武二帝记载亦不略，他如伪先帝、伪皇后、伪太子等，亦皆本末源流灿然具备。所载虽间有与他书相出入，然野史传闻．不能尽确，此书为然，取其大致之近实可也。”</span> <br/>
          封面： <span class="inputVal" id="bkimg">Z_6931.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]謏闻续笔
[book_author]张怡
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,笔记,完结
[book_length]101017
[book_dec]明遗民张怡撰。笔记，四卷。本书记载了李闯王攻陷北京，吴三桂引满入关、清兵南下，忠烈抵御、奸臣投敌误国等史实。作者以其亲历见闻，记叙颇详，具有很重要的史料价值。由于作者的立场观点所致，对起义军多有诋毁之辞。謏(xiao)：小。謏闻：犹言细小见闻，实为作者的反义隐语。言“续笔”，当有“初笔”，然逸而不得知。《笔记小说大观提要》：“明遗民著，姓氏不可考。凡四卷。‘謏闻’而曰‘续笔’，未识‘初笔’安在也。”书中述闯贼事綦详，颇有为《明史·流贼传》所未及者。即隆武绍武二帝记载亦不略，他如伪先帝、伪皇后、伪太子等，亦皆本末源流灿然具备。所载虽间有与他书相出入，然野史传闻．不能尽确，此书为然，取其大致之近实可也。”
[book_img]Z_6931.jpg


[book_title]提要
明遗民著，姓氏不可考，凡四卷。謏闻而曰「续笔」，未识初笔安在也。书中述闯贼事綦详，颇有为《明史·流贼传》所未及者。即隆武、绍武二帝，记载亦不略。他如伪先帝、伪皇后、伪太子等，亦皆本末源流，粲然具备。所载虽间有与他书相出入，然野史传闻，不能尽确。匪独此书为然，取其大致之近实可也。

[book_title]●謏闻续笔卷一
卢氏牛金星者，丙子举人，以按臣纠劾除名。与邑医尚䌹善。䌹为贼得，以医亲幸，介金星于自成。星大言曰：「若欲终为贼，则无所事我；若有大志，当从我言。」因为画策，禁淫掠，据中原，收人心云云。自成奇其辩，留帐中与谋议。
无何，私归窃妻子，宗人执首官，坐斩，后得减死。闻自成出河南，往见，自成大喜，伪署弘文馆学士。倡言大军所至，百姓给复一年，军士额饷外，预给三月。所出伪示，有「杀一人如杀我父，淫一人如淫我母」之语，于是人心煽动，望风瓦解，皆金星之谋也。至垣冀传檄，有云：「君非甚暗，孤立而焬灶恒多；臣尽行私，比周而公忠绝少。贿通宫府，朝廷之威福日移；利擅宗绅，闾阊之脂膏立尽。公卿皆肉食纨袴，而倚为腹心；宦官悉齕糠犬豚，而借其耳目。狱囚累累，士无报礼之心；征敛重重，人有偕亡之恨。」云云。金星复疏远通政，略云：「臣白面书生，甫得一第，有何偾事？而按臣信谗，必欲杀臣，无家可归。自成初所过焚掠，自臣入军，谕以仁义，师之所过，城郭晏然，仓库不改。皇上诚能翻然改弦，别用一番贤能，臣犹得挈皇上固有之土地，未散之人民，全而归之皇上。是皇上负臣，臣不负皇上也。」疏入，廷臣震骇。时贼已僭号，秦晋诸士绅显然为用，至以公书入长安，指斥朝廷，诵贼功德，毫无忌惮，毫无廉耻，真异变也。
杞县举人李岩，初名信，熹庙时大司马精白子也。性倜傥，尝出家粟千石赈荒，人德之，争称「李公子」。精白奄党也，士大夫羞与伍，信恒以为憾。因乱请之督府，捍卫乡里，权宜窃兵柄，以报其私。杞人士仇之，缘他事文致为「通贼」，令亦恶其市名得众，执而锢之狱。民曰：「李公子向活我，今有急，何可坐视？」乃杀令，破械出之。遂归自成，改名岩，伪署制将军用事。
甲申正月，贼由河津渡，屠广武，太原、平阳相继陷没。上命辅臣李建泰视师，以二十六日出京。先一日风霾昼昏，届期开霁，士庶欢呼。乃建泰所乘舆抵朝门，而竿忽断，其从役曰：「此报捷之征也。」然识者知其不祥矣。上御殿，辅臣受命，奉尚方剑由御道出。上亲饯于正阳门楼，阁部大臣陪宴，百官拜道左。宴毕，辅臣服所赐介胄辞。上手益金爵劝釂者三，曰：「寇势猖獗，先生朕股肱，朕非欲先生躬冒矢石，俱为朕收拾人心耳。」辅臣出门外，骑而行，上凴埤堄目送之，奏军中乐而还。诸辅送至表忠祠。时建泰行，惟自募健儿数百人，及三大营千骑送至境上，此外无一兵也。
翌日，上召户、兵二部谕曰：「辅臣之行，事非得已。卿等当力为接应，毋遂置不问。」户部倪元璐对曰：「臣已檄催某省饷若干，留其省粮若干矣。」兵部张缙彦曰：「已檄某某星赴军前，听调遣矣。」上曰：「寔有是数耶？姑檄催以塞责耶？能檄至辄应，不误军机否？」二臣无以对，辅臣亦屡疏求援。上严旨督责，然无济于用也。
贼既以诈术愚民，倡为「接闯王，不征粮」之谣，民受其愚，开城迎之；闻官军至，反拒守。建泰至东光，不得入，乃遣数十骑易贼号，招令语，令开门延入，鼓乐迎导，设宴甚盛。建泰诛令及绅士十数人。二月初至真定，候师集，贼已突至，辅臣被掳，京师犹不知也。
贼分三路入犯，一由真定，知府与中军应之，缚杀徐抚；一由宣大走居庸，叛降内监迎降，缚杀朱抚；一由边外柳沟，自陵后直抵昌平。人心惶惶，无固志。兵部张缙彦差塘拨十二人出探，无一返者。上日召阁部大臣议，盈庭纷然，有献南迁之策者，有为日月双悬之说者【请东宫南下】，有议招山东义旅，议调狼兵土师者，有议措饷于闽粤，议劝募于江浙者。大约见事势危急，咸迂阔其词以塞责，或欲借题远去以自全，茫无着数可恃也。简讨汪公伟语阁臣，宜急遣大僚分守畿辅八郡，一切得便宜行事。而都中城守，文臣自宰执而下、武臣自公侯而下、内臣自印厂而下，各率子弟，分泛严防。城中百姓，家自为守，统以绅士，而京军分番游巡，以待勤王之急。阁臣魏藻德曰：「大僚守畿郡，辞尊居卑，舍安就危，谁肯为耶？」伟曰：「此何等时，犹较尊卑、计安危耶？请以一剧郡见委，得身先之。」藻德微笑曰：「尚早尚早，格不行。」汪公愤叹而已。
九边劲旅，贼至辄降，独榆林多忠义，具载别集。宁夏亦固守不下。予友马兴之献图，故大将军世龙子也，以大金吾丁内艰归。躬率家将健丁寝食城头，昼夜拒守。贼百计攻围，每被挫衂，愤甚。既得京师，乃悉秦中甲往攻。外援既绝，力竭城陷。兴之兄弟死于城头，贼令尽拘其家属赴京，将甘心焉？至西安，遇贼败而免。榆林王公定，大将军威之子也，城守时杀贼颇多，城陷出塞，入西虏部中以免【后随马国柱在江南】。至宁武，为大帅周公遇吉所大挫。贼言自用兵以来，未有此劲敌，故屠戮最惨，龆龇无留者。乃知未尝无材，如周公者，韩白何让焉？其夫人亦锦伞绣旗流亚也。帐下健儿同心誓死，无一幸脱者，何减田横五百义士？孤军无援，听其自战自守，自存自亡，如秦越然。枢督之罪通天矣！
京军素多虚冒。自辛巳大饥大疫后，继以逃亡，隶尺籍者十仅一二。时提督京营者为襄城李国桢，桢故纨袴，稍解笔墨，能为优俳之戏；虚㤭负气，大言不惭。初受事时，言练六千君子营以备缓急，寔空言耳。贼抵近畿，乃议城守。国桢知营中虚无人，扬言曰：「无登陴劳我军。」俟贼至迎战，贾勇歼之耳。十三日，贼至昌平，传者犹云噪兵索饷，当事犹疑信相半。十五日，阁臣犹试馆课。十六日，东宫犹日讲。是日始议守城，而国桢所领所练，以一人派五垛口犹不足，参以内员二千守之。城上炮声不绝，军士登城，自朝至日昃尚枵腹，以司饷官索常例未遂，不时给也。长源汪公忧之，捐五十金为倡，约诸同乡各捐赀，市饼饵以供城西之守者，而各城效之。呜呼！司饷者肉，岂足食耶？
自十五演炮后，嗣是昼夜不绝声，寔未尝击杀一贼。盖贼每以零骑三五环城而驰，以尝我，城上见之即发炮，炮未发，烟必先出，贼则下马伏沟堑，或墟墓间避之。声止复起，扬鞭揶揄，我军堕其术中，无可如何也。时征边师勤王无一至者，而所遣击贼之京营副将王承胤，已为贼用，公然坐皋比，指挥攻城。铅弹之及于西四牌楼者，如盂如钵，屋瓦皆穿。十八日午，贼已破彰义门，入关厢肆杀掠，而城中犹未知也。
先是，上遣中官杜勋监大同军，人传勋死于贼，上为下诏褒䘏，赠荫加等，而勋寔已降贼为前驱。十八日晡，抵齐化门下，云有机密上闻。缒之入见，不知作何语，而社稷存亡于是判矣。痛哉痛哉！
先是，国桢与上有密约，脱不测，以六千义勇护上南幸。是夕漏下数刻，上微服乘骑，御马监臣王公承恩从至前门，觅国桢不可得。至齐化门，欲出不得。过嘉定伯周奎家，阍人以宴客辞。至成国朱纯臣家，以就寝辞，盖皆不知为上也。上欷歔流涕，还宫，逼皇后自尽；手刃皇女，斫其臂。遂至煤山，以身殉矣。承恩从之。痛哉！此变后老监为予言者。
十九日早，喧传驾已南幸，百官相约入朝，请上御门，以安众心。既而日已早食，殿上寂无人声。时周公亮工初授台中，乃约同官往候阁，则辅臣五人咸在。诸公曰：「事势急，各官俱有巡守责。今驾久不出，奈何？」辅臣曰：「且归办事，俟召对可也。」于是皆退至左掖门。宫嫔、奄寺仓皇四出，莫知其故。周公归，朱书一牌云：「适在朝，知总兵吴三桂统兵三十万，已抵近郊，御前发银十万犒师。贼不日成禽。」云云，遣人持呼，以安民心。行未里许，前门已开，贼骑纷驰道上，而从德胜门入之。贼亦驰马城头，守城内员纷纷自投而下矣。贼入城，未知先帝所在，大索城中。至二十一日，始于煤山下得焉。传闻披髪覆面，白绫中单上书「朕得罪祖宗，不敢衣冠见前人于地下」，又有「百官可杀，百姓不可伤」之语。贼具棺殓，与皇后梓宫同停东华门外茶蓬下。兵部主事刘养真，辟踊丧次，哭临三日而去。
京师长班，最为奸恶。平日结党厂卫、胁比缙绅者，皆此辈也。贼入，争往投用，贼即遣报各官之潜匿者，每报一名，给赏五千文。其势要衙门，素与官过付得赂者，往往匿官于家，而尽有其室，爱妾宠婢，充此辈下陈矣。至于冷曹闲署，素无所得，则以投首邀赏，转相告讦。驱索如虎，甘心从贼之徒，即报职名，具履历，赴贼之吏政、兵政听点选用；而不肯从贼者，即与经手钱粮，暨贪污有名各官同受夹打。号呼不绝于耳，捶楚不绝于目。白马清流，千古同惨矣！
方城破时，予在周公寓，归而贼已据予室。盖予所居为金陵会馆，屋宇高敞，最触目也。予乃投浣花庵图自刭，而为老僧友苍所觉，持不得死，遂为予削髪。
二十一日，闻梓宫停东华门外，将往奔哭。已为贼所执，押见伪国公刘宗敏。宗敏与闯贼为弟兄行，最用事，而出身铁匠，性最惨刻。时居田皇亲宅中，听事数层，丹墀广斥，刑夹累累，塞满无下足处。宗敏见予僧服，已大怒，因简长班所报曰：「汝能写作乎？」曰：「武人不解写作。」「能弓马乎？」予曰：「南人不会弓马。」益大怒。即欲刑夹，而堦下无馀隙，乃发后营张姓贼将处，令追比千金。予时孑身僧舍，寓馆已为贼据，即衣履书籍不可问，何从得金。乃被两夹，禁一室，以四步贼、两马贼监之。后贼辅牛金星颇闻诸将酷，比状入言于闯，闯驰入宗敏第，见被夹数百人，庭不能容，至充塞街衢，稍稍诟谇，令行审释。适是日五城解夹棍五百副续至，闯取封之，不许用。而予以在后营，被禁如故。
贼既得京师，以为天下传檄可定。一时名流，从之如饴，贼皆录用。改六部为六政府，翰林院为弘文院，给事中为谏议大夫，御史为直指使，诸守巡各道为防御使，府曰尹，州曰牧，县曰令。悉以从贼诸人为之，扬扬道上，开棍骑驴，恬不为耻；诵功称德，无所不至。至有出示通衢云「皇上伐暴安民，救尔等于水火」云云。复有先朝鼎甲得授弘文，与他衙门争体统者。而宗敏一用事，旗鼓诸公争往投刺，或称门下，或称晚学，或用手本蝇头小字，伛偻跪拜，皆名下士也。
先是，三月十六定更后，有两中官从数十骑，手捧黄帋箧至前门，令开门，云奉勅往守良涿。后一小肩舆复数骑从之欲出，时职方司刘若宜守门，曰：「夜深，贼在近郊，谁敢开门？即有勅，何从辨真伪。」其前导内臣乃启箧出驾帖以示，云「内官监太监某，可星驰良涿一带，督催援剿兵马，即刻出城」。下复一箧，则秘不肯启，云别有密旨。乃启门。肩舆至，若宜举烛视之，中官喝曰：「毋举烛！」见有戎服坐舆中者，以两手据轼，而身倚于后，不覩其面，咸以为上南幸矣。后乃知为东宫也。东宫既至涿，与贼遇，盖贼所遣伪将军孟姓者，由真保直趋良涿。东宫所从皆内臣，迹既易辨，而贼势浩大，民间无敢匿者，遂献出，送至京。东宫见闯，痛突再拜，贼亦答拜，曰：「勿忧，当封汝。」东宫曰：「但使宗祀不斩，他何计焉？」自是随闯居宫中。而永、定二王为宗敏所得，居其家。后贼自关门败归，东宫遇害于通州之东门城下。此贼中人所言也。
牛金星为贼画策，以四月十五郊天，十七僭位。先十日演礼于别殿，贼拜起急遽，毫无威仪。鸿胪告曰：「故事拜起，听引礼者为节，请习之。每唱一字，引声蔓延约二刻许。」贼大怒，褫衣脱冕，㦸手而言曰：「我马上天子耳，何用礼为！」径去。至光禄署中，看庖人宰割，以手撮而食之。郊事遂不行。沐猴而冠，信然。
薛所蕴既降贼，为其祭酒。考诸生，首题：厚也，高也；次题：莅中国而抚四夷也。一生破云：「地天交泰，圣人所以大一统也。」所蕴大喜，取第一。
庶常张嘉玉，东莞人，上书于贼，称「明庶起士、今待宾张某，上书大顺皇帝」。畧云：「师臣者帝，宾臣者王。愿陛下为古之帝王，毋为后世庸主。某今请为宾，不能为臣也。」又云：「黄道周、刘宗周等，急当为明尊显之，而不第为明尊显之也。范景文、周凤翔等，急当为明褒恤之，而不第为明褒恤之也。陈名夏、周钟等，亟当为明录用之，而不第为明录用之也。尊黄道周等，而天下知陛下之明；褒范景文等，而天下知陛下之义；用陈名夏等，而天下知陛下之仁。」书数千言，大约于崛强之中寓谀诵之意。复上书牛金星，亦畧同。既见贼，长揖不拜。贼命缚至松棚下，令绝其饮食，必称臣乃释之。嘉玉意中变，获释，授弘文院。以前二书刊刻，遍送诸同辈，极口扬诩，有「比尧舜而多武功，较汤武而无惭德」等语。后嘉玉归东莞，复为隆武守，晋伯爵；永历时加兵部。日与清战，间后兵败，死之，宗族死者千余人。是时城门外即清兵，而东莞终未之降。
贼好以术笼人，小民无知，为所愚。既下太原，檄州郡云：「予祖建文帝之孽子也，辟难易姓。今天命复集，还予故物，土地百姓，我之土地百姓也；文武诸臣，我之臣子也。」各安职业，无得疑畏。」人虽知伪，犹以为取名近正，愈乐从之。既得京师，大肆淫掠，虽出示禁止，然群党骄横，本无情理。有以奸淫诉者，即将本夫与奸夫同斩，去妇手足、两乳及颊上肉倒悬之，血自口滴如注，数日犹不得死。见者惨栗，无敢复诉。兵士十余万，杂居民间，饮食刍粟皆取办焉，暴虐不可堪忍。而其黠者，阳为和好，遇翁妪则结为干父干母，遇等夷则呼为兄弟姊妹。出入卧榻，毫无禁忌；室中之藏，无不具知。及去之日，席卷而去，丝毫不留，曰「借作盘费」耳；他日相逢，仍是亲眷也。其狡诈如此。
吴三桂，先帝末年受冀国之封，镇山海。后以寇急，廷议尽弃关外地，令与辽抚黎公玉田撤兵，入画关而守，得专力办寇。贼得京师，召三桂。至永平，闻其父大将军襄为所系，索饷二十万，乃惊曰：「此诱我剪所忌耳！」乃率兵还。知贼必见追，一路尽驱居民，塞井夷竈，曰此地皆战场也。时既弃关外地，九王已统所部牧马关下，将俟秋高取关。而闯贼闻桂归，不谋于众，率兵追之。桂念腹背受敌，势不得全，乃与清师约云：「从吾言，并力击贼，吾取北京归汝。不从吾言，等死耳，请决一战。」问所欲，曰：「毋伤百姓，毋犯陵寝；访东宫及二王所在，立之南京；黄河为界，通南北好。」清帅许之，钻刀说誓，而以兵若干助桂击贼。
贼欲追桂，金星争之，曰不可，「我新得京师，人心震叠，彼必不敢轻动。亟即真而颁爵赏，示激劝，偏师往击，未晚也。」贼军师宋献策者，长不及三尺，称「宋矮子」。尝上谶记曰：「十八子，主神器。」贼大悦，以其形状诡异，藉以惑人，呼为军师。初犯阙时，献言曰：「若十九日天气晴明，则国运未尽，急退军去。若微阴欲雨者，城可破也。」届期，果微阴而城破，贼益重之。至是亦语贼曰：「数不宜战，战则当连败二十馀阵。从金星言，可无虑。」贼不从。以四月十二日薄暮，自率所部出阜成门。诸贼以得京城，不获爵赏，咸离心。一路居民逃徙，井竈俱废，索食不得，兼程而进，困敝殊甚。至顺义，与吴遇，吴退入城中。贼骄甚，曰此弹丸者，不足当京师一角，用靴尖踢倒耳。令蓐食而后攻。诸贼悉解鞍卸甲，樵采汲爨，毫无御备。忽城门四开，胡服突骑，四出攻击。贼出不意，四散仓卒，无持尺刀支箭者，遂大溃。
先是，内府监局所收盛甲、弓矢、鞍仗等物，三百年来不啻山积，贼悉取之，以给其下，故军容最盛。至是步兵号五十万，实乌合啸聚，亦不下二十万，逃散一空。所弃甲仗高如山阜，贼气索不复振。而宗敏等亦怨其不颁爵赏，率所部竟归关中。贼以二十五日还京，盖人马所存不过十之二三，而马羸于羊，人瘠于鬼，不成军矣。贼既还，悉取城头及各营诸神器火药运入皇城，欲纵火也。步贼之仅存者，尽遣西归。谋于五月朔即伪位，安人心，而后去。继闻吴军已逼，遂于二十九日草草僭位，以示弹压，而三十日遂遁矣。
先二日，令各营查有鸿胪、锦衣两衙门官，各令报名，还原职供事。贼之监予者来取职名，予曰：「忍死四十日，今覥颜何施？宁拘禁，听死生之耳。」三十日卯刻，贼传精兵分赴各营听号令。精兵者，其骑也。时予与省中顾君鋐同禁生员田震宅中，二精兵监之。至是已结束将遯，乃以予二人付震曰：「谨守之。」贼既去，予谓震曰：「曷释予？」震云：「彼以付我，何以应之？」予曰：「子不当走耶？子不见平日之耽耽于子者，岂有益于子耶？」震憬然曰然，乃反扃前门，而奉其母从后逸去，曰：「听子所之，但勿尾我后耳。」予约顾公同去，顾曰：「已延至今日，彼临行杀念当止，奈何复冒险耶？」强之不可，乃已。予逾垣跳入一民家，时贼已纵火宫中，城中烈焰四起，百姓惶惶，东西惊窜，莫知所向。予所入之家，夫妇二人，正束装出避。见予惊呼，予急止之曰：「我避难者，幸无高声。」具述本末，妇曰：「我辈亦将去，何能留汝？」因指屋上酱台曰：「姑伏于彼，相机行止可也。」时予衣布衣，尚完好，妇曰此易为人识，因以敝衣更之。予登而伏台上，从隙中窥贼已归，见门扃，怒甚，破门入，索震与予俱不得，惟顾公在，遂以绳系之入室。索室已空，咆哮怒詈，而顾公遂为所害。
二贼既去，予登屋脊，拟觅一出路。而贼四处纵火，每一巷口以两骑张弓注矢而立，有自屋下者，即射之。火势渐逼，正仓皇间，见巷口贼亦驰去。则大队发后，城中百姓互相纠结，已搜杀殿后诸贼矣。既而火亦稍息。盖先是大荒，先帝下积谷之命，北城一带多巨璫宅舍，听事前皆囤米盈积，以备查阅，故火不能即焚也，旋亦扑灭。予乃从原登处下，则其夫妇亦归。时日将夕，问予所往，予曰：「被执后，馆为贼据，僮仆散尽，势不可归。将归浣花庵暂憩，而苦不识路，奈何？」妇乃谓夫曰：「我幸已至家，汝可无忧。幸送之至庵，迟则宿彼，明早归可也。」夫诺，送予。既出门，见各街巷居民手持白梃搜索贼党，各以门板椅桌之类堆积道上，令往来者从桌下伛偻而过。详加盘诘，一有不明，众梃交下，立成臡醢。而予赖送者以土音代予宣说，得无畏。历如此者百馀道。至城隍庙前，遇同官一旧役，见予而喜曰：「无恙耶？我当偕往至庵。」遂谢其夫归。拟惊魂稍定，足疮稍愈，当往谢居停田君及此夫妇。而未三日清兵至，未几移城，遂莫知其踪迹。无德不报，思之增愧矣。
贼东西两伪将军皆姓李。在西者性慈和，凡拘系各官，不苦加刑，所索银两或完或不完，皆善遣去。临行，取胡床坐道上，尽发军士，而亲殿其后。曰：「在此扰害已极，何忍复加焚掠耶？」相传即李公子岩也。其在东者，性最惨毒，被禁士绅百有五人，濒行，封刀不用，皆以巨石劲木捶击至毙，惨不可言。惟安庆刘君馀㻰为其长班以计绐脱耳。
贼大队既去，零骑之在城者犹千馀，凡闸巷口肆焚掠，皆此辈也。有二贼纵火于油房衚同口，一人伏檐下，持巨梃击马足拆，仆地；一贼遯去。众相谓曰：「危矣，呼党复来，我辈且无噍类！」乃聚老弱妇女于器皿厂空署中，以薪塞门，曰事败则自焚。而壮者各持梃，伏檐下以待。贼果纠数十骑至，巷最窄，马不得驰骋，而屋檐又最卑隘，仅当骑者胁，胤弓矢不得施。众竞挥梃击马足，仆伤，相继歼焉。尽获贼骑置厂内，取诸门板棹凳为栅，栅巷口，阻其复来。诸处闻风效之，争出击贼，无得免者。复有千馀骑知闯贼不足恃，各怀重赀结队而行。将从西山后散入他郡，为诸𤞑之屠牛者诱而歼之，尽得其赀。盖贼初至，祗以虚声动人，富者避其锋，贫者怀其利，故争下之。既而淫酗肆虐，群失望。顺义一败锐气尽丧，合居民之心，击怀归之贼，所以无不胜也。
各城城门俱被烧毁，居民下闸，聚木石塞之。而请故大军杨国栋坐前门以守，诸不从贼被刑禁得脱者，所在居民请之分泛防守。贼闻城中人杀其后队，遣三百骑来，将甘心焉？见城门塞，闭不得入，詈曰：「奴辈反耶！」杨公语之曰：「尔辈既去，以城还我。今我为守，不可复入。将炮击汝！」贼知铳炮火药皆经烧毁，无留城头者，以为大言，将来攻击。适有神器一位，满装钱粮，但无药线耳。杨公乃取火置炮口，祝曰：「天若绝我辈，则火不发，发且迸裂。如数十万生灵不当绝者，神其助击贼！」炮应声发，毙数十骑，贼乃惊逸。后二日，复遣三千骑来屠城，至芦沟桥，与吴帅之前锋遇，败奔四溃，真天幸也。
自五月朔始，凡诸臣之未死者可十余人，集承天门下，行哭临礼。礼毕，率居民城守。至初三日，见吴公旧役夏姓者驰而来曰：「大喜！我公破贼，借清兵送太子至矣。」众闻之，踊跃往迎，至东长安门，见大清示，心知有变。同行者嘲予曰：「腐儒，彼不难借兵破贼，复予明辟，而不容其出示耶？」予终不敢以为然。至銮驾库，见大金吾骆养性及恭顺勋卫吴惟华骑而前导，数十骑吹角跳跃，有出肩舆而乘板舆者，非太子也。遂复惊遯。
诸宫殿俱为贼毁，惟武英独存。清人来居其中，见我人甚有礼，曰：「中华佛国也，我辈来作践佛地，罪过罪过。」逾数日，复召西达三千来助城守，皆弢弓束矢，负而上城，曰恐惊百姓也。次日，数大人坐承天门下，收百官职名。凡职衔尊卑，悉以三月十九日为断，各复原职。于是诸名公巨卿甫除贼籍，又纷纷舞蹈矣。旋召冯铨至，赐靴帽，与清相范文程、翰林王文奎等并坐门下。范故渖阳诸生，颇爱百姓，尝曰：「我大明骨，大清肉耳。」与铨让坐，铨匿其齿，范戏之曰：「犹自谓美少年耶？」铨日从习满语清字。范曰：「毕竟冯公经凿混沌开，聪明与人不同也。」铨恬不知愧，复以为荣。
清令朝臣自初六日始，赴朝天宫，为先皇帝设位，哭临三日。令下，虽担夫乞丐，皆片布蒙头，仰天号泣，悲声四彻，风日惨澹，清人皆啮指相视。初九遂下令剃髪。十一下令移城，以南北二城与居民，而尽圈中、东、西三城为营地。京师侯门大宅尽在中三城，南则城外关厢，北则后湖一带，皆勋戚宦寺、花园别墅，及僧寺菜圃耳。限期既迫，妇子惊惶，扶老携幼，无可栖止。前三门城门皆经烧毁，以木撑闸板，距地三尺许，必伛偻而后得过。男妇拥集，肩背摩击，失足仆地，践踏立毙。既而人多木倾，闸板下坠，压死又数十人。其得出者，皇皇无归，饥寒交迫，一路米豆抛撒，滑不受步，倾跌接踵，哭声震天。妇女怀抱婴孩，力不能支，辄弃城濠中。伤心惨目，不可具述。予与友仓卒至顺城门，阻两时许，不得出，乃往北城之金刚寺。
剃髪令下，有言其不便者曰：「南人剃髪，不得归。远近闻风惊畏，非一统之策也。」九王曰：「何言一统？但得寸则寸，得尺则尺耳。」众议未决而出，视街衢已有髡顶垂辫，扬扬道上者矣。廵城某御史犹呼而责之，而事遂不可挽。后吴帅至齐化门，居民出迎，见已剃髪，垂涕曰：「清人轻中国矣！前得高丽，亦欲剃髪。丽人以死争之曰：『我国衣冠相传数千年，欲去髪，宁去头耳。』清人亦止。堂堂天朝，不如属国耶？我来迟，误尔等矣。」后入而极言之。逾半月，九王下令自责曰：「不顺民情，予之罪也。」令蓄髪加冠，悉如旧制。次年以贼臣李若琳、孙之獬言，始复剃。二贼真天下之罪人也。
吴、骆二君既以首迎为功，遂用养性为天津廵抚，令惟华世其爵。九王曰：「从未见中国勋爵服制。」令服以见。乃以二十五日设朝，惟华笼帽貂裘，充班首。时虽剃髪，诸汉臣衣冠如故。是日九王居中，德、晋二藩尚左右并坐而受朝。
诸藩既为贼屠，而惟华独得复爵。乃扬言诸勋旧家子女，贫困无依者悉来归，为抚养之。既集，则选其女子之有色者，得二十人以献九王。王问其故，曰：「是明勋胄家儿，父兄亡，家破无所归，以充下陈，备洒扫耳。」王愀然曰：「不可。明之勋胄，犹我与若今日也。以我与若之子女，供他人婢妾之役，可乎？」悉遣出，令择良家子嫁之。
九王性宽大，范公法制亦严。而京师诸市棍愚昧无识，取所掠宫中锦段服饰等列于市，清兵艳而争鬻之。范公叹曰：「甚矣，尔民之愚也。我于王前极言京师百姓之穷哉，严禁抢刦，而今炫耀若此，既动其贪，复启其疑，后言安得入乎？且我惧兵士扰民，各给两月饷而来。今尽以市诸锦绮，向后无食，能无抢夺乎？是自贼也。」亟出令止之。有以果物列市者，数为掠食，遂毒之，毙数人。清部大哗。王出令，责所部之违令致毙，责百姓之无知贾祸。令五城御史尽索各市肆中毒药焚之通衢，有藏隐者死。
居金刚寺二十馀日，欲作归计，而寺在北城僻处，闻见阻隔，乃往顺城门外之长椿寺，以其地多南人，可结伴也。支身穿营出，锦绣天街，化为牧地；书籍画片、宣瓷厂合，与马遗人粪狼襍道旁，见之作空诸所有想。时予一瓢一笠，遇骑而驰者耽耽属目。则就之募斋结缘，亦施数钱而去。如是所遇可二十辈，乃出门抵寺。寺故圣母慈孝皇后建以居水斋禅师者。其大弟子为神庙替僧，所赐千佛衣及姑绒衣各八百馀件，他物称是，供养米麦油蜡等物，动以千百石计。有二库，监以二中官，专贮三宫布施金钱。徒二人，长曰默和，能诗，通诸内典，梓布莲池大师诸语录，修梵行惟谨；次曰务寔，朴如其名。自言先世为燕山卫千夫长，寔与予家共谱牒。既至，则殿宇萧然，香灯断绝，苾刍流散，诸所积为贼掠一空。相与采高梁作糜而食，初不能下咽，既亦习之矣。时各门俱以兵守，出入盘诘，寸丝尺布，无不搜索；敝衣破履，无不更换。而城外土寇横行，杀人如麻。数被阻，延至六月初十，乃支身破衲，一老僧裹两日粮，送予出。
词臣何瑞徵，壬午主南场，有聚纳之响。声入睿听，以所取强半臣室宦家，几起大狱。赖锦衣帅骆养性执不肯行，极力救解而止。闯贼入都，首先迎顺，遂以弘文学士教习庶起士，馆课出「天与之」论，圣德诗，下江南策，最可鄙可憎。至是复以原官仕清，疏乞大索在京各官，无令南还，即有还者，檄沿途军将阻回。予时附一小舟，至德州，为所遮，乃中夜弃舟登岸走，涉历险阻，百死一生。沿途乞食一百二十馀日，乃得归。详载予《甲申苦言》。
过德州界，一路乡勇团结，以灭贼扶明为帜，所在皆然。至济南，𤞑兵数千自相纠合，队伍整肃，器械精好，浚河置榷，凡舟必盘诘，乃得过。即以所浚之土堆集两岸，仅容步，不可骑，而沿河民家塞向墐户，留一窦以通出入，防守颇严。引领南师，如望时雨。既知弘光登极，史公督师，无不踊跃思郊。每遇南来客旅，辄讯督师阁部所至，使斯时乘其锐而用之。数十万义士，因粮于众，人自为战，大功可立也。日复一日，坐失事机，灰忠义之心，隳朝食之气。谋之不臧，土崩瓦解，伊谁咎哉？
南都初建，着数多舛。见姜公曰广所纪《七事》，其一「计迎立」畧云：
闯贼之变，邸报断绝，中外大震。南中羣无赖挟饥军思逞，势汹甚。大司马史公将有勤王之行，姜力赞之，怂恿饬亢，计守御而后发。适粤东解饷至，大司农高公弘图取以给军，军亦戢，奸人惮不敢动。久之，魏国徐公弘基约诸卿贰言路，毕集其家，出报，知先帝殉社稷矣。相率北向稽颡，号哭尽哀，遂议迎立嗣君事。时江南北诸绅意在潞王，史、姜、高意在桂王，凤督马士英适以议事至，亦曰：「以亲以贤，惟桂为可。」议定矣。
士英归凤，拟戒乘舆法物往粤，闻诸将高杰、黄得功、刘良佐，与大璫卢九德已有所拥戴，则福王也。士英不敢违，遂隐前说，与璫帅合谋，自称定策矣。史公闻之，书与士英，讼言福不当立，语不无措斥。英得之喜，欲藉此以制史公，而复以「不肯画押」之说并除姜公。福王至，士英驰启曰：「闻南中有臣尚持异议，臣请勒兵五万，以备非常。」于是史公被卖，失势闵默而已。士英遂结党留辅，而黜史公于外，更齮齕之。
福王舟至，诸臣次第入谒，通名毕，旋请监国。王曰：「富与贵，人之所欲也，不谷岂不愿？但宗社事重，恐不能任，愿更计。」诸臣俯伏固请，乃从。识者谓国破家亡，君父之仇萃于一身，偌大重担子，何等艰危，而开口言富贵，已知其无大志矣。即位之日，天气开朗，所焚祝帛腾空而上，直入云际。天心未尝不眷顾，人亦以偏安望之。而讵意任用非人，遂不食新哉！
国变时，诸勋臣籍籍，归狱文臣误国。弘光立，谋援国初徐中山为左丞相例，以相权归勋臣，尚未发。一日朝罢，魏国徐弘基、诚意刘孔昭等面奏，文臣朋党误国，并言冢宰张慎言专权结党，擅引旧辅吴甡。而科道官李沾、郭维经等，亦言诸勋臣不勤王不忠，乃乘国变侵官乱政，并觊觎入阁事。争久之，阁臣曰广因求罢斥。上不允，谕以「朝廷用人自是吏部职掌，但有不当，许勋臣、科道纠参。」于是孔昭起招诸勋臣曰：「来，圣明许吾辈纠参矣。速谢恩。」相率叩头呼万岁。越日召对，上谕曰：「勋臣嚣争，卿等何不力斥之？」曰广曰：「天颜咫尺，诸臣乃敢愤争，已为辱国。臣等德薄望轻，不能调和而镇戢之，惟有求罢斥耳。若迹涉佐闘，事益沸羹，非臣等待罪纶扉之体也。」上韪之。会科臣罗万象疏言：「上在位浅，未习国家故事。勋臣纨袴子，易动以利，天下事使彼得操短长，非国之福。」曰广乃拟旨云：「朝政得失，原许诸人直言无隐，矧乃勋臣。但朝廷设官，各有职掌。票拟归之阁臣，官守归之各部，纠参归之言官，乃便责成，并息嚣竞。祖宗二百年良法，岂容顿更？」「所奏甚是。今后纠参，仍责成科道等官，别衙门不得藉端旁挠。着申饬行。」旨下，诸勋计沮。【纠参节畧】
时从龙诸璫势渐张，奸人导之，谋设东厂。群噪王铎出谕行，铎不可。会御史祁彪佳指陈三大弊政，力请禁革：曰缉事，曰诏狱，曰廷杖。曰广读之而喜，乃拟旨云：「所奏三大弊政，虽系旧制，寔为府奸，生事害人，屡见前事。失祖宗忠厚立国之意，结臣民怨恨解体之端。朕痛心之日久矣。览奏洞悉情隐，有裨新政，其如议行。且著为令，并播告天下，示朕更始之意。今后敢有奏请者，以违制论。科道官立行纠参，阁臣拟谕，朕将览焉。」拟上发改，曰广持不可。群璫日交趣，乃变其词云：「国家新造，人心未附，朕多难孤立，时凛冰渊。若寡恩多事，府怨臣民，朕虽凉德，不至于此。所奏三弊政，洞悉至隐，深当朕心。但先朝署建缉事，原为叛逆营干，关系匪轻。奸恶不剪，良善不安。如有前情，着五城御史不时纠察以闻，其知情容隐，及不留心体访者，俱以溺职论。」会罪璫孙承绣之旨下。承绣者，先朝防河大璫也。国变潜遯被劾，阁拟降调，图功自赎，而中旨竟复原官。曰广恚甚，乃疏摘之。并上所改票旨，极言承绣之不可全宥，缉事之不可复行，得旨报可。而群璫恨入骨矣。【禁缉事畧】
韩公赞周者，贤璫也。时留守于南，亦以立厂为非，乃进言曰：「先帝讲学勤政，十七年如一日，诚贤君也。徒以听信内臣，一旦至此。一剂毒药，皇上并不调引便嗑耶？」上亦惭。而群璫心不息，以为非上震怒，则阁臣终持不下；非频争忤旨，则上亦不怒；事不见端，则阁臣亦不争。于是令群小璫故以坐厂分司，书之障扇。弘图见而欲争之，曰广曰：「前已尽言之矣，是不可絮请。托惩贪而并申明之。」于是拟谕以进，曰：「朕维周官六计，所冠惟廉。官方清浊，国家治乱托焉。先圣云：『苟子之不欲，虽赏之不窃』。盗何由炽？先朝末习，朕不忍言，岂法网疏阔与？由廉耻道丧，无以感发其良心故也。周成刑措不设，汉文耻言人过，朕甚慕之。顷禁缉事，断自朕衷。夫约束愈宽，所以期待者愈重，朕意岂有极哉？谁寔无良，尔诸臣其曲体朕意，勉自励也，岂惟国家之休？夫君臣之道，期无相负。或有不率，莠盛苗秽，何可不锄？科道官其不时纠参以闻，朕将力明宪典，以法负朕者。谕草并疏陈所以出谕之意。」发票，弘图拟旨：「缉事允属弊政，览卿奏，洵救时针砭，着申饬行。」谕即宣部院，拟上发改。弘图持不可，具疏争，而上果大怒，召弘图切责，以为党同把持，忮狠藐视。弘图固执认罪，请罢斥，上意乃解，而事得寝。【厂事虽不行，而锦衣冯可宗以斗筲破甑，死灰再燃。察子四出，茶坊酒肆中，语稍不检，辄被捕惩，真可恨也！】
阮大铖通逆璫，杀左、魏，人神共愤，为逆案渠魁；幸免悬槁，日谋掀翻而不可得。及士英督师凤阳，许为汲引。勋臣刘孔昭知其意，遂首为称冤，且言其才。曰广曰：「将为先帝报仇，而乃用仇先帝者必也正名，非所以号召端良，激发忠义也。」事遂寝。乃士英必欲引之同升，谋之言路，而言路不应；谋之少宰吕大器，而大器拒之；谋之宗伯顾锡畴，而锡畴拒之；乃一意交结诸璫，以为内应。而士英遂疏荐大铖，发票，曰广持不可，具疏争言甚恳切，有云：「是举也，先帝十七年之定案，顿付逝波；新朝数日前之明纶，竟同覆水。梓宫未冷，增龙驭之凄凉；制墨未干，骇四方之观听。「科臣袁彭年、罗万象，台臣詹兆恒、郭维经等，群起合纠，英气沮。未几复密疏他有所荐，引谋愈深。及宪臣刘宗周两疏攻击，遂咆哮无忌，逐曰广，而大铖即以是日出受事。【持逆案略】
靖南伯黄得功，骁勇殊绝，荡决无前，人以黄闯呼之；广昌伯刘良佐，亦有勇力，每骑花马而出，当者辟易，故称花马刘；江淮间咸畏此两人。然皆不知书，贪财好色，使气谩骂，无良将风。东平伯刘泽清，故曹濮间大盗也，受抚援辽，大衂跳归，夤缘至大镇。周延儒督师，受其二十万金，题为中军。周辅败，归山东。贼破山东，跳走江淮，拥兵横甚，以修怨杀科臣韩如愈于道，刳其心，朝廷置不问。兴平伯高杰，故闯贼腹心「翻山鹞」也；归降孙督，为军锋。孙败，挟众南奔，散处河干，为淮抚路振飞所扼。士英在凤，入其贿，纵之渡。既渡河，剽掠无虚日，江淮骚然。至是以拥戴功，各晋前爵，令分地而守：杰真州，得功瓜步，良佐临淮，泽清淮安。而史公以阁部督师，驻扬州，居中调度。杰垂涎扬地富厚，家焉。三镇起狺争，得功至，治兵相攻，督师谕之，不听；请诏优解之，亦不听；会相持久，兵自解。
先是，得功首朝见，上虚己敛容，礼下之过当，至呼为「先生」。良佐次至，称贺毕，叩头请死，以不入援先帝为罪也，随请益兵。上曰兵不贵多，且饷难措也。良佐复奏，临淮士民击杀其兵，愤甚，矢必报。上曰兵民一体也，卿勿辞觭视。佐怫然，语坌涌不休。曰广乃呼斥之曰：「良佐毋多言，朝廷待尔恩殊厚！外议则籍籍，分封弊政也，阁臣碌碌因人耳。尔辈簪缨五等，而令阁臣包羞乎？今惟有贾勇杀贼，为先帝报仇，为皇上增气，为阁臣洗羞，我且稽首纳拜，所甘心，他何言？」良佐唯唯退。最后泽清至。泽清差知书，于四镇为独狡。陛见即盛言：「东林奸党，冤诬先帝；近且图立潞王，祖宗天下为白面书生坏尽。此曹宜束高阁，俟臣等杀贼后，取而用之耳。今请罢制科便。」上曰：「此无与卿事。今所急者，防河也。」泽清亦唯唯退。而杰竟不至。
泽清自杀科臣后，人为寒心，至是入朝，咸侧目。泽清微自解说，而士英则笑语曰：「止此一杀，燥脾之甚，何让为？」闻者骇之。士英既与四镇比，及泽清等来，大治具，出女乐侑觞，命其子侍酒，跪拜如子侄礼；令其妻与其家人结娣姒行。宫袍玉带，时馈不绝。曰广曰：「昔王威宁拜老卒于马前，胡梅林赏将官以爱妾，恩威不测。鼓之舞之，督臣事也，吾子俨然具瞻矣。杨绾登而元勋戢，李勉列而朝廷尊，岂异人任乎？」士英大笑，以为迂。亡何，四镇求玺书，欲一切诛戮，署置盐课商税，以及正供之赋，俱得便宜行事，俨然藩镇自为。曰广力持之，言官亦群起争之而罢。【裁镇将略】
泽清镇淮，日治园沼，学为诗，所著有《学剑集》，诘屈聱牙，岸然自异。无将之志，形于口角，有「时危魏武亦英雄」之语。山东刘鸿训仲子，豪侠好名，尝与泽清通谱。甲申夏，自募甲骑五百人，赴义至淮，与泽清叙弟兄行甚欢。酒酣，泽清曰：「仲子相推重乎？」曰：「公事胜人，但不作诗更胜。」泽清衔之，夜半遣人刺于寝。五百骑宵渡而北。
四镇既近守门庭，不肯北行一步，日惟请爵赏，请封诰。舆台厮养，无不横金腰玉者；辇毂之下，载宝而朝，析圭而出；职方监纪，几千谷量。及既逆得志，益无忌惮。日惟收书帕，买古董，教歌舞，结宦监，所收诸将贿赂动以数千计。至阍者为通一刺，亦必五十金乃受。而上方沉耽酒色，日请求房中之术，不问阃外事也。诸大奄竞购民间女子以进，日御数人，如恐不及；其以童雅不任淫毒而死者，舁出北安门，日有二三。遂致奸相弄权，群邪炀竈；秦桧进讲和之谋，李斯助坑儒之焰。曹甫王节，擅威福于内；朱泚薛嵩，制生杀于外。虽欲不亡，何可得耶？
士英既与诸奸比，而黜史公于外；姜、高异趣，咸相继去；孟津无识，依阿而已。英独探魁柄，以阁臣掌大司马，刑赏予夺，恣睢任意，群僚奔竞恐后。少子銮甫十九，口尚乳臭，已开督府，晋宫保；而长子锡独心非之，出居于外，尽绝交游。锡尝生日，英讶其不往见也，使人侦之，则门无贺客，庖厨寂然，心恠之，乃治具遣门下容往祝。客坐良久，锡蓬头散带而出，曰诸君何为者？曰：「奉公相命，来为寿耳。」锡愀然曰：「相公不深图远虑，但取快目前——中外解体，诸君祗承意旨，无进一言者。我家旦夕族灭，何寿为？」因欷歔。诸客无以对，勉陈尊罍，竟席无欢而罢。容以复英，英微哂曰：「痴儿子，我家何负于天下，而过计至此耶？」后锡屡谏不听，遂遯归，得保全；而銮为清执，斩于市。
王孟津铎以翰墨有声，然略不知经济。既入相，昏聩益甚，叙履历以为有陈乞也。票云：「着给与应得诰命。」一金吾奉差出，往辞，其门人也，铎云：「今有一急务首当行者。」门入亟请教，铎曰：「经书上讹字甚多，相沿日久，急须改正。使我得君行，志莫急于此。」门入胡卢而退。一大将出镇危疆，往候阁，铎传命留坐。谆复再三，良久始出，曰无他言：「军事之暇，不可不学字，切记切记。」又定光时亨罪，票云：「使当日时亨不阻南迁，则先帝夫妻父子岂不尚有团圆之日？」中外传为笑柄。及弘光遯，铎为市人所执，詈其误国，须鬓立尽。有为语者曰：「当时胡说不堪，今日何须如此？」
北归诸臣，以六等定罪，全凭私臆，颠倒是非。如方公以智实未从贼，经受刑禁，因失意于其家长者某，而《国是录》载其有夹两夹、叩头求用之语。某念此事秘无人知，疑智所为，遂嗾其党大加罗织，逃入闽粤乃免。韩四维为贼侍讲，万目共睹，而拟票云：「韩某忠诚可嘉，着以原衙门照旧供职。「时敏夜半叩贼文选之门，称名求用，授某地防御使，而以原科衔监刘泽清军。至于无罪无辜，翻加弹击，一时台省数白道黑，口若悬河。及身遇事变，揺尾乞怜，百丑俱备，真可耻也。
有内监陈致中者，宠擅后宫，群司奉为奥援。一日病足不出，宰相以下俱往候之，忧形于色。都院李某抚其足而泣，致中曰：「苦无置足处」，李归，即制绣褥，装锦如偃月状，备极精巧，致中大悦。赵师𢍰、程松寿衣钵，至今弥盛也。
是时有五伪，一为伪太子。有妄男子自北来，经鸿胪高梦箕庄居。管庄仆穆虎见其胸前系一龙护胸，异之，叩姓氏，曰：「我故东宫也。「盖龙护胸，惟天家诸亲属服之，昼夜不解，他人不敢也。穆尝为闻之，遂以为真，而不知乱后流落人间，佹得之，遂佹服之也。梦箕时仕于南，仆以告，箕曰：「是不可留，当使之他往。」往适浙。既而士英知之，惧有他变，亟闻于上，遣人迎以来。初至朝阳门外香稻园中，遣两内监往视，两监老眊，且在南久，不甚了了。而奄宦之性最善哭，叩头毕，不详察，捧足大哭，以为真太子也。在廷诸臣遂亦以为真。阖城士民无不以为真者，即宫中闻之，亦心以为真矣。弘光召辅臣入对，大怒曰：「诸臣既有主，当奉之。宜思所以置我！」拂袖竟入。贵阳惧，乃己寔不辨真假，而王铎亦含糊疑似。以方拱乾为讲官侍从久，召令辨之。时阮逆方欲附贵阳，翻逆案，惟恐其真也。宿拱乾于家，密语达旦，人不得闻。而拱乾见人心汹汹，不敢讼言其伪，但曰一时认不确而已。乃发锦衣冯可宗问。可宗，斗筲小人也，已于军政为北科纠黜矣，值国变未及更。至是谄事贵阳，表里为奸，置白望，兴罗织，人咸恨之。太子之初至也，可宗以为奇货，出妻妾，跪进饮食，事之惟谨。既而诏下狱，并梦箕、穆虎俱逮问，一时诸臣不敢直指真伪，而责其满身恶疮，谓与同伴诸棍昵也。以此为衅端，真笑破天下口矣。四镇亦以为真，各上疏乞留，以是未敢径置于法。至朝门外多官会审，审出为故驸马王昺之孙，名之明，以戚里故，习闻宫禁中事。而年貌彷佛，狡诈有口，故人皆信之。有题诗皇城者云：
百神护跸贼中来，会见前星闭复开。
海上扶苏原未死，狱中病己又悉猜。
安危定自关宗社，忠义何曾到鼎台。
烈烈大行何处遇，普天空向棘圜戾园哀。
盖先皇圣明，咸愿吾君有子，而不知其寔非也。
一为伪先帝，伪福王。时有妖僧大悲者，乃吴僧大悲之行童，常从之往来钱谦益、申绍芳家。一夜叩洪武门，自称烈皇，阍人擒之，以见戎政张公国维。公以为此等妄男子若一穷究，国体不无少损，但当速毙之耳。此老成谋国最当，而愚民啧啧谓戎政欲杖死先帝，公无可奈何，乃以属三法司。又变而为潞王之弟，自言受封郡公，不知本朝并未有「郡公」之称也。即其称大悲，亦系假冒。物怪人妖，亡国之兆也。又有冒称福王者，拷究之，则南中一皮佣詹有道也。恍忽中闻空中有声曰：「汝可至宫中寻子。」忽若为物所凭，遂直扣东华门，口出妄言，立毙杖下。又有刘样者，神附其身，自称玄天上帝。国家将亡，必有妖孽，斯之谓乎！
其一为伪皇后。弘光为郡王，娶黄氏早逝；既为世子，继娶李氏，洛阳之变又亡。嗣王之岁，册童氏为妃，生一子，不育。已而遭乱播迁，各不相顾。及弃藩南奔，太妃与妃各依人自活。太妃来南，按臣陈潜夫奏妃故在，上不召，至是自诣越其杰所送至京，上方有易交易妻之意，命付锦衣狱。氏在狱，详书入宫日月，离别情形甚悉，可宗达上，上掷不省。可宗乃觅一死婴投狱厕，指为妃生以污之，即以恶疮责之，明之故智也。弘光走，妃出狱，遯去为尼。
一为伪皇姑。有老妪诣阙自称皇姑，曰乱中流落，依一木匠糊口，今与俱来。朝议以为失身非类，绝属籍，不许通。住安德门外，久之，其夫失望，舍之去，后不知所之。
左南宁讨贵阳檄已载别集，见《东村汇略》所载不同，略存于此。有云：「马士英者，蛮獠无知，贪狼悖义。挟异人为奇货，私嫪毐以种奸，欺虾蟆之不闻，恣鹿马以任意。不难屠灭皇宗，遂敢刑戮太子。群小罗织，比燕啄而已深；中犴幽囚，视雀探而更惨。李沾威拷，何如崔李舒拳殴？王铎喝招，有甚朱友恭塞谤。岂先帝不足复留种，既沉其弟，又灭其兄。将小朝自有一番人，既削其臣，并剪其主。嗟呼！安金藏之不作，丙定侯之已亡。临江之当乳虎，尚可忍也，子舆之遇毒莽，尚何言哉？某受恩故主，爵忝通侯。宁无食蕊之思，讵忘结草之报。愿同义士，共讨天仇，严虎豹以亟驱，风云气愤，矢鹰鸇之必逐。日月光昭，郿坞丰盈，应有燃脐之祸；渐台高拥，难逃切舌之灾。」
许定国以山西大镇，请讨贼自效，为中枢掣肘，军溃下狱。迨癸未贼势益急，将入晋，定国狱中上书曰：「臣晋帅也，素用晋土。愿出臣于晋，戴罪御贼自赎。」而部议不允。城陷，狱囚尽出。定国逸至河南，招𢯦义勇，恢复境土，驻师归德，分遣裨将拒守各邑。稍有头绪，高杰至而欲夺之。定国知杰势方张，不可与争，乃谬为恭敬，郊迎数十里，如受节制者，杰大喜过望。定国宴杰，杰令中军王之纲统所部驻城外，身率健儿五百赴之。定国尽选城内外诸娼，择其尤者以奉杰，而以余娼蛊诸健儿，不足，则以民间孀妇充之。城外将士，供牛酒极丰腆。杰既酣寝，诸健儿各醉拥妇人卧。入夜，定国断杰首，从西门出，而营内外莫知也。定国旋上疏自归，具言杰有异志，为敌图豫，不得已便宜诛杰。状下部议，皆云杰故贼也，骄悍不可使。今已授首，急收所部择人统之。乃定国寔战将，请赦其死，令图功自赎，毋令北走胡，南走越。而阮马之徒，方恃四镇为重，恐赦定国失他镇心，不从。定国七疏请而七不报，遂与李际遇投清。际遇故砦主，能御贼，先帝时与刘洪起、土国宝同授镇衔。至是按臣陈潜夫欲以属礼待之，不从被劾。际遇愤甚，与定国合而迎清，清是以渡河。
左良玉初无叛志。黄澍请诛士英，不见听。出按楚，入良玉军，与其子梦庚谋以清君侧、立东宫为名，将图南下，良玉未之知也。梦庚但云闯贼逼近势大，姑登舟避之。甫登舟，而诸营四起焚劫，良玉甚悔。既而澍进前议，且云江督袁公寔有同心，良玉军已行，无可耐何矣。至九江，盛仪从，以迎袁公继咸。袁葛巾野服而至，诘之曰：「何为者？」玉曰：「君寔约我，云云何耶？」袁曰：「所以约君者，欲君驻兵近地，单骑入朝，哭诉于上，歼诸奸慝，为明忠臣也。今若所为，是叛也，其谁与我？」玉益恨。四月初三日，梦庚等遂出檄讨奸辅，立旧储。玉已知之明之伪也，愤懑疾呼曰：「逆子陷我于不忠！」立呕血数升而死。
先是，守凤陵内臣报清兵至泗，继咸亦疏称左兵南下，上集廷臣议，众谓宜敕诸镇备北，左来以偏师缀之耳。士英愤然曰：「宁以天下予清，决不令左贼得志！」众为咋舌。士英因命朱大典、阮大铖合黄靖南及各镇兵，屯板子矶，复建城于矶上，仍令黄蜚、郑彩等帅水师前击之，互有胜负。二十八日，靖南奋勇先登，大战破之，追逐数十里，浮尸蔽江，左兵乃遯。
先是，清君侧之议寔出自一二大僚，与马、阮异志者，近倚靖南之强，而远藉南宁之势，令澍发此难端。有为谋者曰：「靖南一勇夫耳，无远虑。万一为人所购，反为彼用，事败矣。」主者不以为然。大铖微闻之，乃捐所得贿八为金，犒靖南师，复携家乐至军中，逢迎阿谀，无所不至，而靖南果为之用。向使无南宁一著，留靖南全力以固根本，即江上诸师，犹可以守。火候攒簇，以成亡国之局，岂不痛载！朝议既尽撤诸兵御左，而史公孤立于扬，告急之檄雨至，绝无应者。初公欲扼守凤泗，士英撤以守扬，扬无险可守，且市贾之区，兵力脆弱，不足恃也。是时泽清、良佐，皆投诚于清矣。四月二十五，遂破扬州。问至，举城惶惑，不知所为，而马、阮扬扬自得，若无事者。
五月初四犹申选淑女之令。初五犹行𨈁柳之宴，士英饮于内廷，沾醉而出；次日复入大内密议，外廷不闻。先庄节一旧役，从予在北数年，冯可宗以其习衙门中典制也，招为办事。至是出语予曰：「驾将他幸矣。」问何以知之，曰：「冯昨自内出，遣其偦亲选小舟数十号，舟尾俱插上用小黄旗，集河下，非备他幸而何？」初八日，士英犹纳贿千金，署一闽臬首领官。初十午召对，内臣窥士英书一「避」字于御案。至丙夜，上果同卢九德率数百骑出通济门。旬日前，抚甯朱国弼面奏曰：「外传上欲迁都，有否？」上曰：「祖宗止此片土，迁将何之？」至是忽尔夜出，廷臣咸罔闻知。及晨，士英遂帅川兵三千，拥太后夺门出，奔广德。沿途百姓呼名诟骂，瓦砾攒击。英多弃辎重以缓追，踉跄而遯。操臣刘孔昭斩关出，内臣韩赞周负高皇御容，追上不及，为乱兵所遏而还。诸臣藉口追驾，弃辎重，捐妻子，先后遁去。乱民大掠城中，籍士英、可宗、大铖、其杰、王铎等家。铎与刘正宗为市民锁击殴击，须髪尽拔，刃及颈矣。或劝毋擅杀，缚至赵忻城之龙处，以龙犹掌京营戎政也，乃以系系狱得免。之龙随擒斩倡乱数人，并令所在缉捕，始稍定。时国弼招未散诸臣会议中府，自称监国，致数市棍，或授职方，遣人约之龙，而之龙不应。民间诸恶少破狱出王之明，拥入皇城，下书号召。时钱谦益为礼部，致书之龙，劝其权宜招集，为城守计，而之龙亦不应。盖之龙已遣人渡江迎清师矣。次日遂大张告示云：「军民人等，无得妄动，候大清兵到定夺。」众始气沮。
时在位而死者，有刑部尚书张捷、都察院杨维垣、大理卿高倬。此三人同定王之明罪案，闻之明为众恶少拥入皇城，惧有不测，遂各自尽，不得与端伯黄公、应箕吴公、河干乞儿诸君子同日语也。
弘光至太平，以靖南家属所寓也，城门闭不纳，露宿郊外。上命卢监召大铖、大典等。十三日，靖南、大铖等至，咸咎上不当轻出。上亦悔，因酌三爵，饮靖南曰：「愿仗将军威力。」靖南沥觞于地，曰：「所不尽犬马以报者，有如此酒。」于是痛哭，将士皆感激。靖南因太平之拒驾也，召守令诘之，不至，群击毙其使。靖南怒白上，上曰：「逆民惟将军令。」靖南纵兵躏之，多死者。遂挟上登舟，十七至芜湖，会郑彩、黄蜚、方国安、杜弘域、卜从善，皆晋伯爵，大铖、大典拜左右相，共统师扈上回銮，复为守御计，然已无及矣。
二十日，清游兵至芜，诸将犹未知。刘良佐以书诱靖南，靖南斩使焚书，跃马出。时久雨，马蹄日陷泥淖中，皆溃烂。驰陷重围，矢尽刀拆，犹冲杀数十骑。良佐从旁射中其项，度不得免，乃衔须自刎。标下田雄、马得功、卜从善等俱叛。良佐侦上所在，遂扶上马共挽之。上喝令速加刃，良佐曰：「上不应舍臣等逃，臣等保无他。」拥上去。蜚、彩等各拥兵遯。良佐故奄宦家奴隶，籍禁旅，冒伯爵。清兵渡河，首投诚。会马、阮召之入援，遂长驱渡江，至城下，闻驾已出，欲入守，寔欲为内应也。乃之龙已遣人迎清，不之纳，则焚上河，掠南郭，攻驯象门，咆哮殊甚。清兵入，遂首献诱黄夺驾之计，而黄以大节不从自刎，良佐遂从谭泰定江西。
剩和尚曰：当五镇之立也，封建茅土，九锡三接，岁糜金钱数百万。乃南宁以狂犊破辕，而饮恨于犯顺；兴平以尾大灭趾，而堕计于同仇；二刘探丸遗孽，窃国渠魁，乃敢倒戈逆颜，射肩卖塞，罪浮于希烈，凶穷于侯景。独矫矫靖南，猿臂虎痴，穿杨举鼎；禀淩霜之节，而数奇于舆尸；负贯日之忠，而志赍于裹革。刘、杜以后，一人而已。
清兵之过江也，风雨中取桌掎板片，结筏乱流而渡，直抵斫断桥。长江天堑，无人则不足恃如此。清帅豫王，或曰浙绍人，入清用事，久与九王辈称兄弟行，非同胞也。诸臣望尘迎谒，候于正阳门瓮城内。有姜开先者，独倡议远迎，内一人曰：「今日之事，已丧心矣，何远迎为？」姜曰：「既已丧心，必丧尽乃成豪杰耳。」闻者咋舌。乃豫王犹疑惧，未敢即入。驻兵天坛，先遣相城中驻牧地，乃以东北二城与之，限三日迁尽。十九暮，议始定，二十日始迁。而二十一辰刻驰骑四占，不许搬运物件矣。时初建国后，百货商贾毕集于东，复经马、阮卖官鬻爵，昔之负贩半为金紫，至觅人搬运如觅异客。每运一担必半与分，不论钱也。扶老挈幼，饮泣吞声之状，不堪闻见。予家有年，故业一旦陆沉，他物不足惜。惟是藏书万卷，无力舁出，尽供狼籍，为可痛耳。
清兵入城，百官争授职名求用。前定北来诸臣之罪，喙长三尺者，至是膝软于绵，面厚于铁，不自觉矣。有戴生君恩者，走之龙家，数其罪而责之。之龙怒，缚见豫王。公抗言曰：「闯贼破我北京，若称为我报仇，贼未尝破南京，若来何为？我昔仇闯，今仇若矣！若谓天下无能复仇者耶？」豫曰：「此狂生也。」令习学永庆寺，月给以米。公不顾，唾骂而去。先时贼伪选司与公同姓名，几于杀人曾子矣。
士英护太后至广德，杀州守赵喜和，遂入浙。织造内臣孙某，迎太后入总镇府。士英寓西湖楼上，兵士屯于昭庆、慈净两寺。地方官朝见太后，后青帕裹头，衣黄色短衫。谓士英曰：「此间人情疑惑，皆因皇帝不到。汝为首辅，当速迎驾。」士英唯唯。次日，上蒙尘之音至矣。太后始命潞王监国。监国受命，迎太后入潞府。方国安率兵至，王犒以三万金，大刊榜诏，将修建炎故事，而清兵已由万松岭径抵凤山门矣。士英、大铖始遯，监国出降。
绍兴诸生郑尊谦，前大同副使之尹子也。请父举义，尹不可。适清所授山阴令彭万里至，尊谦击杀之，尹阻之不得，至下跪。谦倡言曰：「昨梦金甲神告我云：『万里开刀，天地下拜』。今逆名与梦符，而吾父为屈膝，神言孚合，时不可失。」遂驰告方国安，共举义。一时从者，熊汝霖、刘肇勷、孙嘉绩、冯元飀、郑锡藩、金堡、丘若浚、卢斗虞也。
洪承畴者，福建子也，始办贼颇有功，继撤以备边。松山不守，其中军大镇曹变蛟，拔佩刀自刎于承畴前，旗鼓王廷臣继之，以承畴明大节，必死义也。洪仆走京师上书，言承畴殉难始末甚详，先帝震悼痛哭，赠恤有加，命设坛朝天宫前，将亲祭以示激劝。有台臣言其家人偏词，恐不足信，姑缓以侍确报。而孰知承畴竟不死，大负先帝意，且负曹、王二公也。豫王北归，畴来代，众谓畴陷身三载，未尝受官，而一旦来江南握兵柄，意有为耳。畴至，竭力反面，诛戮忠良，不遗馀力。即孝陵松柏，六朝以来、千馀年郁葱未改，而承畴纵人樵采，不留茎草，真可恨也！时有以不孝为父所讼者，畴拘至，诟曰：「汝罪不容于死，汝知之乎？」其人不承，曰：「汝以不孝为父所首，此十恶大逆，犹云无罪耶？」莫人叩首曰：「有之，夙以愚戆失父欢，非敢不孝也。即不孝，与今之不忠者等耳，何足罪？」承畴愧恚，不敢复言。重惩之去。
清兵至江阴，县官出走。典史阎公应元与巡导冯公某，鼓励士民婴城而守。士已感奋，互杀妻女，曰：「勿以内顾分心也。」清百计攻围，多被创衂，而城中伺便纵兵出击，斩获无数。赵之龙所发戎政营兵，凡损折九千馀人，他可知矣。援绝力竭，纵火自焚，无一降者。后朱公大典守金华亦然，攻围数月，所杀无算。清驱掠难民，填土与城齐，驰骑而上，已登城矣。大典从城上穿穴数十道，寔以火药；火发，所伤复数千。知不可守，乃阖城纵火，男妇同尽。予过金华，其中人犹能详言之。闽中浦城之守亦然。绅士兵民各顶《心史》一部于首，曰：「努力杀敌，胜则已，不胜而死。转生为男子，必酬此志。」城破，自焚如金华。闻清之精甲劲兵几尽于三邑，至今言之色变。
金正希声，初在词林，□□之事荐用申甫。甫败，上疏自劾，愿还山读书十年，探讨方略，为国家收后效。甲申，倡义于徽，所练士皆拳勇便捷，可当一队。不意有受清命为间者，其人武健善谈，公误信之，以为军师，尽撤各隘口。战士从习阵法，而以其偕来壮士百余分守各隘，清遂从撤防处入，间与壮士内应。事败，被执至南京。见承畴，叱曰：「尔为谁？」众呵之曰：「洪内院也！」公叱曰：「安所得洪内院者？我洪年兄读书明义，松山殉节，先皇帝亲哭奠焉。岂有覥颜偷生，自同狗彘者！此无籍棍徒，假借名号以欺人耳！」承畴伏几掩面不能对。公大笑而出。毕命之日，整衣趺坐，笑而受刃。友人江天乙及四舆人皆从死。
黄仲叙赓，先帝所拔癸未武科第一人也，与金公共事。金公败，犹拥兵山中。后知事不可为，削髪为僧。清督马国柱招留营中，其弟号「乌将军」者，勇健异常，运槊如飞，不知所终。
宣城麻三衡，被执不屈死。梅小峰不知其终。
池州吴次尾映应箕事败，被执于家。执之者，其旧识也，说以降。公曰：「死耳。」乃呼其门人某，以生平文稿付之。一女送至壻家，端坐受刃而死。内子闻变，方惊哭，兵已入室，内子手持十金与之曰：「速杀我！」兵犹豫间，骂曰：「死虏！我以金买死，而尚迟疑耶？」遂遇害。
江宁吴大眼善战，有纪律，通术数。败后入楚。
徽州程九思，每败复振，改易姓名。家属四十余口，尽遭屠戮，而志不衰，后受抚。六安张复寰据砦自守，经十馀载，后以伪降欲诱清师入歼之。而同事者输诚于清，以告，因而执之，焚其砦，被害。
太湖吴日生易，所聚亦数万人，聚屯水浒，势张甚。而狎比顽童，轻身就之，为所卖，被执死。
贵州杨龙友文聪，据守姑苏，事败被执。友人孙克咸在侧，杨曰：「尔局外人也，速去。」公曰：「我天朝司马，事不济则死之耳，肯偷生乎？」被害。
通镇张公之斗，金陵人也，由通入浙。浙事坏，复居通之海山上。一日召所善数生，酣饮竟，出金付之曰：「为我市一棺，以十月之朔，复会于此。「诸生知其欲引决也，不为市，届期亦不往。公曰：「是欲生我耳。」遂以丁亥元日绝粒，惟饮酒茹果而已。又数日，并果饵绝之，惟日饮酒数杯。月馀不死，而病。久之病亦愈，逾六七年而貌不衰。有构之于当事者，当事以属通守，守满人也，遣兵官往曰：「若啸聚有徒，即擒以来。如支身，不必深究心也。」时公寄居寺中，寺僧闻之惧，公曰：「不汝累也。」衣冠坐山石上，曰：「至则投海中耳。」既而守先以刺至，僧众强持之，为削髪。后归老嘉善寺，又数年乃卒。
庐州一瞽者，卖卜州衙前，独不剃髪，性戆而敢言。每吏胥来卜，辄谩骂，或危言儆之。众咸怒，闻于官。官曰：「奉旨剃髪，汝独不剃，是乱民也。罪当死。」曰：「所以令剃髪者，惧不从令为乱耳。我无目，卖卜而食，何乱之能为？」曰：「此王制也，谁敢违者？」曰：「幸而功令止剃髪耳，万一穿心国人来主中国，下令必穿心，能从之乎？不幸而宦官篡窃，令人皆去其势，亦从之乎？」官不能难，重责，押剃髪而罢。
鲁藩监国于绍兴，初与闽合，受隆武帝册。仍命方逢年、张国维、孙嘉绩、熊汝霖、朱大与、方国安、王之仁等辅之。而贪人败类，积习难破。浙东弹丸地耳，备设百官，与闽立异，一切奸人藉口献策，谋官鬻爵，惟力是视，台省威福，互相水火；诸将领骄蹇跋扈，与文臣角。而兵日增，饷日匮，民不堪命，根本拨矣。加以马、阮之党煽惑其中，大铖夤缘平定一侯，力保之以原官，戴罪图功自赎，复密款于清。纷纭一年，而守竟不固，鲁藩行遯于海。
先是士英星驰入闽，郑之龙故与善，欲纳之。而廷议云：「士英蠹国偾师，祸延宗社，擅权纳贿，怨结生灵。养私兵以致寇，为凶暴于国门。拥天子以出居，遂卖君于中道。由昔言之，误我帝后。蒙尘播迁，罪在天下，当为天下所共诛。由今言之，不奉正朔，矫虔狼戾，罪在兴朝，当为兴朝取共讨。若能图功自赎，以黔人收滇兵，以马兵收象贼，仅有桑榆之收，略宽衔橛之路，亦曲体天心，弘开法网者也。」隆武帝以为然。敕禁各关兵将毋放士英阑入，英遂回绍兴。清兵渡钱塘，与大铖投诚献策，请缚鲁王以自效。会逢年等蜡丸事露，被杀；士英以北谕磔诛，独大铖百计献媚贝勒，得无恙。从过仙霞关，尚未辨色，忽大呼曰：「雷介公在此！」遂堕马。时军行腾蹋，莫有知而援者。及贝勒至馆，命觅大铖不得，随从有闻其呼声者，急遣骑还视，则万马蹂躏之下，寸骨无存矣。大铖有所用罗胜，故栉工也，事予久，后从铖过岭，归言之。
方书田逢年为监国首辅，绍兴陷，被执，贝勒优礼之，挟以入闽。将至仙霞，与国安等十三人歃血盟，谋内应。逢年以蜡丸密奏，所遣非人以首，死焉。疏略云：「臣等滥孚覆餗，短级挈瓶，沐累朝养育之恩，受先帝知遇之厚，鞠躬望阙，饮泣攀髯。皇上历数承乾，殷忧启圣，爰敕臣等佐命鲁藩，代上监国，控保越服，亦既一年于兹矣。臣等仰禀庙算，俯竭愚忠，无奈师老财匮，舟敝马疲。孤城苦战，尚恃丸堑争持；间道取援，竟乏衔枚策应。以致义旗辙乱，故骑鞭投。所未解者，枢辅黄鸣俊，膺坛钺之宠，拥纠桓之众，翱翔观望，怯懦逗遛。非皇上误封疆大计，而并弃群臣，寔鸣俊误文武群臣，而大负皇上也。臣等失守岩邑，伏鑕何辞？复念腐草鸿毛，曷裨成败，不若包羞忍耻，勉三败之劫齐，图一当以报汉。髪已剃而冠仍楚，衽虽左而袒寔刘。伏愿勿惩小衂，勿狃偏安，披乘夺险，秣櫜诘戎，再申险隘之防，严饬崇关之守，犄角长驱，闭关鏖战。臣等诡伏阴谋，伺隙规便，进黄盖之苦计，效朱序之大呼，使其内外交攻，腹背受敌，旄头立殒，朝食可期。」云云。
原疏数千言，此摘其十一耳。蜡丸为间，是何等事，而骈词偶句，盈篇满幅，识者知其必败矣。读两《出师表》，令人眦裂髪指，异代同仇。读此公疏，修饰填寔，浑如嚼蜡。由文情有馀，忠肝不足耳。
张鲵渊肯堂，翼鲁藩居舟山。城陷，有松江庠生苏兆人，寓公园亭，先一日为绝命六诗，至是自缢。公拜之，亦为绝命词三首，设缳园亭，命酒痛饮，有最少妾睨缳而笑曰：「吾先试之。」其次妾曰：「死亦有序，何可先耶？」遂尽室投缳死。僧无凡者，公部将也。先知事不可为，就普陀为僧。闻公死，诣营请葬。逆田雄大怒，叱斩之，固山金不可，令人押与俱。僧负诸骸以次葬毕，还请就法，固山义而释之。
吴蛮屿钟峦，吴人，居海上，日手一编。有丘生者从之游，一日奔告曰：「清师登岸，事急矣！」公笑曰：「何遽为？吾夜制仁、义、礼、知四箴，为子诵之。」诵甫毕而兵及门，因以箴付丘生曰：「持此去，尽节事我做得，汝做不得也。」整冠服，投缳死。
上虞诸生王翊，为职方，师溃被执。见兵备王尔禄，挺立不跪，自称职衔。尔禄怒曰：「汝那一家命官耶？」公咲曰：「汝那一家进士？」禄赧而礼之。时跣足，命取履与之。相随二卒跪而进，尔禄慰解令降，公咲而不答。解往定海，舟中，二卒曰：「数年辛苦，全为今日。愿无错念头。」至营，赋绝命词二章，命二卒去。卒曰：「死生险阻，相随数年，今何往乎？」同声谩骂而死。二卒大奇，承畴、名夏不堪为执虎子也。与金正希四舆人可同传，惜失姓氏耳。
鄞孝廉杨文瓒，举义被执，并兄弟、四子俱死。妻张氏周旋丧事，咸尽礼，乃市榇置旁，绘像为赞，择吉日沐浴更衣而死。时年二十九。诸姒问之，皆就缢。
冯京第，字跻仲，才而恃气。崇祯末年，诸父元飚为大司马，跻仲来京省之，颇与事。国变，航海从监国，为总宪。老母幼子，悉歼于清。往来湖绍间，要结绅弁及诸义士。复走日本，说其王为援。及监国败，跻仲入山削髪为僧，菴僧以首清。金固山，故浙产也，以礼迎之来，设宴欲降之。公入座即谩骂，斥供具不进。金曰：「已矣冯君。予知君烈士，顾事已至此，徒自苦耳，曷降？富贵可立得也。」公骂愈甚，金部下士不能堪，起杀之。
李向中，楚人，庚辰进士。舟山陷，时丁忧在乡，为兵所执，劝降不应，大骂见杀。
謏闻续笔·卷一·终

[book_title]●謏闻续笔卷二
隆武帝讳上聿下键，唐藩第十二世孙。崇祯中袭封，以父为叔鸩，即举兵报仇。闻畿辅有儆，倡义勤王，为寇梗还国。祖制，亲王不得与兵事。被劾，以越关擅毙送高墙。弘光初，赦复亲王冠带，送粤东闲住，未往而南变。避难入湖，倡奉潞藩，具本劝进，不允。会北檄至，潞藩从奄弁议出降，王闻而悲愤。靖卤虏伯郑鸿逵、礼部尚书黄道周等，请监国，凡三让而后从。
道周第一疏略云：「天造不宁，道先立主；昌期协应，臣亦择君。二载而陷两京，河山雪涕；敷天而污左衽，人鬼恫心。非有不世出之英，莫胜大有为之任。殿下伟略著于维城，玄风闻于主鬯，太祖廓清六合，有天下者，还属太祖之孙；汉家再造神州，起南阳者，即复汉家之业。昔当敌迫都城，殿下已请师投袂；况今祸连江左，苍生又仰屋瞻乌。琅琊先讨石勒，遂渡五马之江；宛叶初会平林，遂发昆阳之迹。以今揆古，异世同符。语德则德于琅琊，语亲则亲于宛业。所谓合晋元光武，以成殿下之身，藉猛士谋臣，以缵太祖之绪者也。
二疏略云：「日月重光，四海切黄衣之望；乾坤再辟，万方仰白水之祥。五百年必有王兴，适逢今日，十八传宜归哲后，当属仁贤。殿下聪明天纵，玄德日升；险阻备尝，晋公子之播迁。良有以也，闾阎亲历，史皇孙之艰难，岂徒然哉？国不可一日无主，主不可一日非人。伏乞仰思祖宗创垂之统，下念苍黔推戴之诚，早膺负扆，以肃王纲。」
三疏略云：「国步多艰，王室已深于板荡。天心厌乱，人情咸属于仁贤。殿下聪明天亶，慈孝夙成，恭俭温文，廓尔宽仁之度。圣神文武，翕然海宇之归。近闻敌迫武林，人无固志。贼臣有屈膝之议，举国同蒙面之羞。思高皇创业之艰，退一尺即失一尺；为中兴恢复之计，早一时毋误一时。神器不可以久旷，令旨不可以时稽。亟总瑶枢，以临魁柄。」云云。
上俞监国之请，下谕，略欲曰：「孤闻汉家再坠，大统犹系人心。唐室三丧，长安不改旧物。岂独其风俗醇固，不忘累世之泽哉？亦其忠义感愤，豪杰激劝使然也。孤少遭多难，勉事诗书，长痛寇氛，遂规戎旅。二十年来，未尝兼味而食，重席而处。比方二载，两京继陷，天下藩服，委身奔窜。孤中夜卧起，涕泗纵横。诚得少康一旅之师，周平晋郑之助，躬率天下，以受彤弓，岂忧板荡哉？今幸南安、靖卤虏二大将军志切匡复，共赋无衣。一二文臣，以舂陵琅琊之义，过相推戴，感动路人。神器乍倾，天命未改。知明明赫赫之际，顾我太祖，佑其子孙，犹未有艾也。自今孤亲总六师，一切民间利病，许贤达条陈，孤将悉与维新，总其道揆，副海内喁喁之意焉。」
上亲贤好士，从谏如流。一监国即议亲征，以恢复自任。初至浦城，水师总兵陈有功启请节俭爱民，上览之嘉悦，赐旌直银五两。下谕云：「孤览尔启，为之慨愤。自允监国之后，若一日孝陵未见，一日西北赤子未援，一统旧疆未复，即是孤负祖负民，如剑在心，如汤沃背。断断不与卤虏盗并立天壤，该将启内，劝孤节俭爱民，足征忠谠。孤监鉴于古，凡真忠臣，必明指君之过失，改正君身，天下自定。孤才至闽，见此启本，即是中兴名疏，着发靖卤虏伯大张榜示。见孤汲汲求贤，愿拜昌言至意。」
朝见臣民于建安，随出榜安民云：「寡人布素十年，毫无烦扰。一切支应，并一切氊彩无益等事，俱各免行。当百姓剥膏见髓之时，誓约己以安天下。违旨者，治以不忠扰民之罪。随侍官校，不过十人。务要公买公卖，敢擅取民间尺薪粒米，即时察启请究，捆打八十，穿耳游示。寡人上下费用，件件自备。生平直性实心，字字真诚。尔官民一体遵依，毋负拳拳至意。」
谕布政司云：「自古忠臣孝子，未备居室，宗庙为先。今孤瞻仰孝陵，不胜愤痛。既议监国于兹，必先祭祖，方改摄政。速于该省择一公所，造诸祖牌匾，曰『行太庙』，以便届期行礼。」按：易享帝立庙，萃涣之大义也。此举可称知所先务。
即位数日，谕文武诸臣曰：「朕今痛念祖陵，痛惜百姓。狂卤虏污我宗庙，害我子民，淫掠剃头，如在水火。朕今诛逆使、旌忠臣外，誓于八月十八日午时，统率六师，御驾亲征，尚赖文武臣民，勇效智力谋富才能，同报祖宗，以救百姓。有功必报，朕不食言。」复敕谕行宫中不许备办金银犀玉各器皿，止用磁瓦铜锡等件；并不许用锦绣洒线绒花帐幔被褥，止用平常布帛。件件俱从减省，成孤恬淡爱民至意。违者以不忠不敬治罪。」
上御门亲仪肃卤虏伯黄斌卿，授以印剑，赐以银币，敕谕有云：「一统不全，即朕不孝；三吴未复，即卿不忠。盼望我孝陵，羮墙如见；可怜我百姓，汤火曷归。」复御制诗送之云：
朕今伸大义，卿任重恢征。寸心达圣祖，一德壮留京。
将廉天地裕，恩遍事功成。终始封劳报，君臣共治平。
时文武罗列郊外饯送，郑鸿逵解所束玉带赠之。军容整肃，观者夹道。
杨文聪贺登极表摺云：「自统肇神尧，必以陶唐为祖；功同神禹，还从明德兴基。三百年德泽在人心，比于夏商，咸谓过矣。十三宗太阿由己手，贤于尧舜，不亦远乎？陛下乘乾御守，拨乱救民，万姓瞻依；叶白水真人之地，六龙骖服；起赤符帝子之祥，克勤克俭；大禹之无间然，至孝至仁；姬文之熙敬止，黄龙痛饮；比周武之甲子，更自昭明；白凤鸣岐，想汉光之乙酉。于今为烈，臣志本报韩，子房之椎未坠，奈天不祚汉，曹沫之耻空存。念此膝一屈不复伸，敢斩卤虏颈南走越；虽寸心既枯犹不死，愿随马足北吞胡。」上给敕印，印文曰：「恢复南京联络浙直部院关防」，子鼎卿，印曰：「协复南京整理浙兵督镇关防」。卤虏颈，当作「卤虏头」
上亲征，饯正先锋郑鸿逵、副先锋郑彩，登坛授钺。先期，工部于洪山桥之阳搭一木台，高一丈，方三尺，四围木栏；奉上帝牌一位，太祖牌一位。上先御翼善冠，至台所，百官吉服行礼，武臣各戎装右左侍。御先锋吉服入，就位行四拜礼毕，趋出，易戎衣。上御武服升台，先于神牌前行五拜礼，拜毕，立于神位之西稍前南面。鸿胪赞授钺，御先锋北面跪，兵部取钺跪。上命授钺，兵部官承旨，立于先锋东，以钺授之，先锋承之以授执事者，退立于西。鸿胪赞叩头兴，上东向揖，赐饯，光禄官及内员传赐饯酒，御先锋跪受饯。候上戒劳毕，赞叩头谢恩兴，趋立台下之左，以俟。上亲御甲胄，于台上号令出征将士，御先锋率诸将士跪听号。叩头毕，遂按步伍，建旌旗，鸣金鼓，扬兵就道。执钺官奉钺前行，上解甲胄，仍御翼善冠回銮。
是日风雨晦冥，几不成礼。太祖神位吹倒，御先锋又有坠马之事，人咸知其不祥。
敕谕行在勋部等衙门，同出徵兵部侍郎吴震交等，各有选用府州县官催粮之责，准各以原官带吏、礼等衔。盖军中事必便宜，难以千里请旨，带吏部科街者，取其便于府县无官补官，惩贪举廉也；户部科衔者，取其为两勋到处催饷，令不置也；兵部科街者，取其军中令，知国法不许冒功害民也；礼部科衔者，取便宜赦罪录功。并省直忠孝节义，得先行旌表，后奏恩恤；并遵有髪为顺民，无髪为难民之敕令也。内阁即以此意，各给敕书与之。
命御史林兰友廵按江西，联络义师。谕曰：「尔此行显破情面，明竖担当，大展忠猷。令人指曰：如此行事，方是中兴之骢马；如此激扬，方是天子之法臣。尔是朕亲简，尔之不善，即朕不明；尔之有为，亦朕善用。江民憔悴于贪政久矣，切切以朕『先教后刑，先刑后法』八字行之，又八字曰：『小贪必杖，大贪必杀』。真能代朕行此十六字，始不负耳。目之寄，根心而行。休说谎话，至谕切谕，想着记着。」
吏科陈燕冀上「效忠十事」，曰「重王言，慎勋封，严用人，辨缓急，专兵事，择实效，杜翻案，寔团练，惜名器，尊正学」。上答云：「所奏十事，国势人心无不洞悉，真中与第一名疏也。朕录一通，置之座右，朝夕省览。关朕躬者，朕自省察；关各衙门的，着寔举行。陈燕翼昌言不讳，着加升一级，以劝真言。」【各衙门之上有「文武」二字】
十二月初六，上自戎服登舟，百官鳞集，号令严明。南平县小民张安礼等，数百里躬进米豆酒浆，远迎王师。上嘉纳之，命将米酒分赐诸将，安礼等给予序班冠带，仍赐号忠良处士，各赍银牌一面，以旌义举。
手敕凤阳知府张以谦，云：「朕今正位福京，志雪祖救民。八月十八日兵发五路，十二月初六日，朕驾亲征。赵贵至京【河面兵备邵起差官入贺者】，知尔在凤，感念畴昔。赐尔手谕，尔当速联英杰，助朕中兴。监国、登极、亲征三诏，尔其善为宣布，不负朝廷。朕亲谒皇陵，是尔见朕不忘之日也。特谕。」
辅臣黄道周联络忠义，纠合乡勇九千馀人，从广信出金衢，前后擒斩伪官百数。适衢抚某与议不投，忌其师屯境上，密疏其短。公初不觉也，继而请兵请饷，绝不一应，乃知其由，遂决意长驱深入婺源山中。孝廉某，公门人也。清帅张天禄执某妻子，令某设计诱公，执于其家，并从军主事赵士超、中书毛玄水、蔡时培、赖叔儒四人，俱传送江南省城。公欲尽节，士超曰：「此去南京不远，倘得面数承畴误国之罪，魂魄得傍孝陵，死亦未晚。」公从之，遂行。作诗四首云：
陋巷惭颜闵，行筹负管箫。风云生造次，毛羽定飘摇。
厝火难栖燕，横江舍渡桥。可怜委佩者，晏晏坐花朝。
火树难开眼，冰城倦著身。支天千古事，失路一时人。
碧血留青草，白头退隐沦。更无遗恨处，燥髪为君亲。
搏虎仍之野，投豺又出关。席心如可卷，鹤髪久当删。
怨子不知怨，闲人安得闲。乾坤犹半壁，未忍蹈文山。
诸子收吾骨，青天知我心。为谁分板荡，不忍共浮沉。
鹤怨空山浅，鸡鸣中夜阴。面阳江路远，怅作卧龙吟。
至南京，同不屈死。
事闻，上曰：「道周身陷膻腥，节光日月。读其遗诗，刺心流涕。朕负道周，未能救于事前。童周不负朕，真诚拥戴于先，垂毙不辱于后。䘏典尤当破格，赠文明伯，諡忠节，建祠立坊，遗诗立碑庙门。」
平卤虏侯郑芝龙僭用「监国留后」字，诏改正之曰：「福京任二王为居守，卿以勋辅为留后，原无『监国』字面。卿还将题奏文移，照敕填注，不可错误。」上因黄克辉败绩，降郑鸿逵一级，改太师为少师；又以郑彩兵溃革职，令芝龙追缴永胜伯并大将军印、黄钺、敕剑；又以黄斌卿久托舟山，未有寸功，虚糜廪饷，削其伯爵。上之将将，殊有操纵。然而芝龙狼子野心，异志亦由于此。
谕辅臣朱继祚曰：「君臣一体，虽小臣亦必加恩。法自贵近，即大臣亦从画一。朕天性忠厚，爱诸臣以大体、以廉耻。登极七月，优礼备至，乃始以坚卧之套，必待朝廷几次温旨，如请诸葛。及至一筹不展，推委因循，毫无爱君之真情，止循假恭之旧例。朕今举日不知所倚，殊可痛伤。看今日之情态，则知世朝之于夏言，神庙之于张位，烈庙之于刘鸿训，皆不得已也。此次暂且从宽，若再因循推卸，或以紧要军事委于中书，或将紧急敕书故意延迟，要坏国事，或当会要之本，不肯确议；或当决断之事，上则推候圣裁，下则推下部议；凡有此等，三尺具在，祖宗大法，断断必行。尔等详之慎之，呼吸死生，大迷不醒，不得不如此行也。」
嗟乎！隆武帝之英明，不下烈皇，而一时际会之臣，如继祚、鸣俊等，武臣如鸿逵、斌卿等，出印败辕，居则蠹国。虽大有为之君，能以孤掌鸣乎？甚矣！彼其赤芾，千古同嘅也。
天兴府贡生郑献可，谋立生祠，以祝万寿。诏责之曰：「朕绍统七月，疆土不复，臣子因循不能变，百姓汤火不能援，擢朕之髪，不足数朕罪。惟此一念身殉，太祖天地临之。自登极以来，上无血性担当之辅，下无爱民如子之臣；兵饷之征，累我百姓，朕寔痛心，有何功德作此妄举？速速停止，无重累民。」
有远方士上书条陈大计者，上览而嘉之，即赐召对。得之酒肆，已大醉矣，跪拜未毕，跟跄仆地，呕哕狼籍。御史纠之，上曰：「书生未谙朝仪，且以远方之士上书陈言，未卜用否，旅邸无聊，排遣至醉，此亦人情。朕未先行宣示，而仓卒即召，此朕求贤若渴之虚怀，失于详慎，非其罪也。」命扶归客舍，明晨来对。又有疏乞县邑自效者，上召谕曰：「朕方寤寐求人，岂吝一县一邑。但此时县邑，强半危疆，诸生自揣倘有外侮内衅，能保障无虞否？倘其未能，毋以身试法也。」
学臣毛协恭，缴进同乡各臣书疏，上读毕，感痛云：「江南士绅，无人不洒泪思明，枕戈待举。朕必亲提黄钺，张惶六师，以慰臣民之望。大小文武，当时时刻励尔志，毋狃偏安。」
敕处州道臣，将十县粮饷分给勋臣刘孔昭、督臣杨文聪军前。时二臣互有争执，上手谕云：「师饱在饷，师克在和。与其同饷而涉于争，不如分饷而归于和。今后两臣同心协复，再勿争竞。近间年荒饷急，民困难支，仍分限催征，以息民力，不许差人至县辱官雪民。违者，着该管官具疏参奏。
谕兵部郭必昌曰：「朕自登极以来，未有催发事件者。今始于卿见之，具见慎重关切，朕心嘉悦。每日文书甚多，批览俱经朕手眼。此后卿部凡有紧要本章，即于封上搭一红签，上书『要本乞速批行』，庶即先批发。卿切记着。」
上以民间食米，全资运载流通，谕禁官兵，凡往来船支一概不许封拏，以绝小民生路，地方官不得私狥轻纵。又谕云：「朕闻浙东兵将，更端吞噬，劫抢士民，贫富俱无安枕，如朕亲罹水火。浙中士绅在朝者，速议拯救良策。」
谕吏部主事郑赓唐曰：「朕独居不御酒肉已久，岂为难事。若王言屡易，时事使然，朕岂得已？至求治过速，止为心切觐陵。言言药石，远识深心，朕心嘉悦。又览户科黄周星疏曰，奏内三寒心处，真可寒心。盗贼公行，民生凋敝，兵将退缩。左藏悬罄，皋訾蜩沸，角户分门，全不以国恤为念者，尔大小文武诸臣之罪也。政教不行，威令不信，举措刑赏失中，廷议纷纭狡窃者，朕躬之过也。从君务改弦，臣亦须猛省。」
四月初五日，上诞辰，诸臣先一日请贺，上不许曰：「朕奉大统已近十月，孝陵未见，百不安；文因循于内，武扰害于外；中兴事业，茫无端绪，岂可晏然自居，听群工庆祝？即惟于行在所，总用太牢一分，遥祭二祖列宗；唐国祖宗，另设于旁。」又谕行在鸿胪寺：「朕奉大统十一月，不见孝陵，情势离阻，愧恨甚深。寿日断不受贺，文武亦免遥祝。但愿与朕同心靖祖，不在区区之跪拜也。再行申谕，著即确遵。」
上卧薪尝胆之志，复仇雪耻之心，顷刻不忘。一免元旦之贺，再免诞辰之贺，情词真切，读者感动。而有君无臣，大志不遂，真可恸哭。
留守唐王聿𨮁请回銮，上谕云：「六师久出，岂得回凿。暂驻延津，正规进取，止以战守总无成算。文武仍不同心，饷诎兵单，内忧外惧，不得不廻环却顾。计虑万全之著，兼以农事方殷，驿路艰苦，朕爱民切切于心，岂忍重困。王知朕意，毋惑谣言。」
敕谕御营内阁，传示臣民云：「臣民拥立朕躬，志誓救民雪祖。逆寇虽狂，尚可暂守而养锐。诸臣议论纷纭，殊为道旁筑舍。今国姓成功，廵关回来，迎驾暂至邵武，相机出关。总之自古创业中兴，谁不危而后济？朕惟以『宁进死，不退生』六字自誓，并以此六字察验臣工。此后除战守驻跸，一听条陈外，若有敢请回天兴，并请退避广东者，诸臣必从重议罪，馀立斩以狥。」后有讹言驾回天兴者，上大怒曰：「朕以进战自誓，岂有复回之理！谁为此言，惑乱耳目，即应立刻察明斩首，以儆馀谋！」
谕吏部郭维经曰：「此番考选，朕亲简定。或偶闻于无心之言，或见其有一二勤劳可耻，皆由朕性过急，痛念民生。倘有未当，卿宜执奏，以收成命。事协至公，断不为忤。」
禽斩仙游县山寇百余，奏闻，上曰：「贼首累累，谁非赤子，乃至犯不赦之条，朕寔切悯念。」大哉王言，何殊下车之泣？
禁地方官官买云：「上帝命君，惟为养民；君之设官，惟在安民。贪风流行，民始不安。府州县之有行户，寔害民恶政。官之稍有良心者，尚给以价，比市价十去五六；其无良心者，直票取如寄。吏胥缘之，奸孔百出。朕昔潜邸，久知此弊，宜行永革，急救民生。在外都察院榜示所属恪守，违者必置重典。」
赏吏科给事朱作揖银牌二面，文曰「旌廉」。上谕曰：「作揖以羁旅之臣，直言受知，身处掖垣，却暮夜金，真浊世之鲁灵光也。」
谕辅臣何吾驺曰：「朕在延日久，漫云兼顾江浙，终于江浙何补？不如寔寔出关，拏定一件做去，尚为得法。且今地方止有闽、广、江、楚四者，咽喉全在一处，彼所必争，我所必守，今不自出，负祖负民。朕之存亡，犹其小者。催林咨并陈天榜兵到，决意初一日行。」
上谕平卤虏芝龙，辅臣吾驺，吏、户、兵三部曰：「官兵虐民，极而从卤虏，此为目前第一失政，则御将安民为目前第一急务。今当商定，民如何安，应用何人？将如何御，应换何人？近民既定，远民自安；民心既固，卤虏胆自寒。中兴恢复，此外无道，卿等共谋所以成之。」
江南布衣翟腪疏进直言，上曰：「此疏于古今得失之局，亦有所规切朕躬处。言言药石，诚可嘉尚，准候对。」上官之，不受，旋病卒。上怜其才，赠翰林，待诏，赐银二十两以葬。曰：「朕视忠臣过于骨肉，一臣之亡，朝廷即少一助。赐金着与立一碑碣，仍赐四语勒石云：「生既尽君臣之义，死亦凛华夷之防。名称大明正士，寔关天地纲常。」
上曰：「天下之坏，不坏于贼，而坏于兵，而坏于官，殊可痛念。浙中无所事事之官，逍遥于家，驿骚于途，畏缩不进。渔猎细民的，通着抚按详行清察，即日撤回，务期安辑地方。」
李锦者，闯贼犹子李过也，号「一只虎」。奉闯妻高氏渡洞庭，据山寨。督抚招降之，具疏上闻，赐名赤心，授御营前部左军，挂龙虎将军印；封高氏为贞义夫人。敕谕有云：「尔以善教为慈，赤心以遵母为孝。慈孝既萃于尔门，忠义必成于功业。尔其时以大义训子，俾其一德，明良始终。」后上既晏驾，堵胤锡以永历阁部抚湖南，赤心就招称臣。然桀骜如故，在营称高氏为太后，其疏称自成为「先帝」，朝议亦姑听之。何腾蛟以阁部督师，轻骑入其营，会师取长沙，封兴国侯。高氏弟必正等，封伯十余人，而赤心肆掠不止。
当是时楚督何腾蛟、总兵王永成、马进忠、李赤心等，保湖南以窥江左。旧抚杨鹗据常德，以应辰沅、长宝、衡永一带。江督万元吉、阁臣杨廷麟、御史陈荩等，起兵南赣，以恢吉抚，建广之间，保聚数十万，一时响应。上复命督臣杨鼎和驰谕川，辅王应熊、滇督吴兆元、黔督樊一衡催募兵将，兼册富顺为蜀王。命郑鸿逵出仙霞关，施福出崇安关，郑彩出衫关，黄鸿俊、郭伟援浙，出福宁分水关，黄斌卿督水师 ，由海道抵温台。人心踊跃，调度兵将，俱井井有条。鲁监国扼钱塘而守，惠藩镇广东，丁魁楚守梅岭，而上亲出南赣，亦中兴一大机会也。无奈壤地褊小，兵饷两缺，御营将士召募未足；而监国参差于浙境，郑彩溃败于前茅；君无一德之臣，将无调和之士；奸人撤备，遂以不守，哀哉！
当闽局初定，芝龙擅定策功，亦竭力输助，上至以「先生」呼之，且云：「孤之南来，寔惟先生是倚。在朝则孤之腹心，在边则孤之左右手也。」然芝龙狼心未除，其子弟皆拥兵自卫，多骄横无礼，见上之英明综核，意殊不乐。上出驻汀，命之居守。既而芝龙自称「监国留后」，上手敕令去「监国」字，又以兵败削郑彩伯爵，又以人言诛其姻陈谦 ，芝龙愈不乐。初与道周矛盾，道周遂奋然束行，援绝被执；复与吾驺议论不合。时清兵已抵岭下，芝龙尽撤岭上守备，悉运城中火器兵甲归海上，临行复焚北库大炮，声如山崩而去。清兵抵岭，见虚无人，疑设伏诱之，迟两日乃敢度。上日治兵于外，为恢复计，而不意芝龙之内变也，岂非厄运哉！
上在延平，知大事已去，将入赣，为陈谦之子率骑追驾，遂及于难。谦武进人，弘光时为总兵。赉诏晋芝龙南安伯，比读券，误书「安南」。谦谓芝龙曰：「南安仅一邑，安南则兼两广。请留券易诏，更晋伯为侯。」芝龙大喜，厚赠而别。及半途而闻南变，谦遂留闽。或言为鲁藩心腹，与郑交深，恐有内患，将诛之，芝龙为跪请，至夜半传片纸斩之，芝龙伏哭甚哀，以千金治葬。遂称海寇狎至，臣无海则无家，拜表即行。而守关将施福尽撤兵还安平。至是汀陷，上狼狈出奔。谦子降于清，遂率兵追驾，及而被难。从行者何吾驺、郭维京旋散去，朱继祚、黄鸣俊被执。继祚为乱兵所杀，鸣俊许授五品官，以老疾辞免。
大宗伯曹公学佺，初见朝中文武不和，知不可为。尝曰战守非吾事，天欲祚闽，冀寔录可成时公方修烈皇寔录；倘不祚明，有死而已。三关兵撤，敌骑长驱，闻上去延津，即削髪为僧。会闽省贡生齐巽、中书张份、僧不空等鸠众起义，杀清之挂示安民者，强公归措饷。公知其无成，而嘉其志，助以千金。乃降绅黄文焕之子璂密报贝勤，促其兵至，巽等遂散。公闻兵已入城，曰：「吾志久定，今日正吾尽节日也。」沐浴缢于中堂。传阁学冠，北兵入，走至门人汪亨龙家，为汪之仇家执献北帅，不屈，死之。初公被执，于石牛草中作书，以骸骨托汀士民。述其状甚悉，陈济生亲见之。
辅臣路振飞追上不及，自缢于邵武山中。
上游廵抚吴闻礼遁入山寺，不肯削髪，曰：「岂有堂堂抚臣而怕死耶？」率乡勇起义，为乱兵所杀。
延平太守王士和，正衣冠经于堂上。
卫指挥胡上琛，与妾刘蕙，并坐中堂，服酖而死。琛时年三十八，妾二十一。有子，嘱母抚养。母贤，不夺其志。
通政马公思理死之。
清兵至浦，按臣郑为虹闭城守，百姓请出降，不可；请出走，不可。被执不跪，令剃髪，曰：「负国不忠，辱先不孝，不忠不孝，生亦何用？宁速死，髪不可去也！」明日复召责输饷，虹不应；民欲代输，虹不可，遂遇害。科臣黄大鹏、都督洪祖烈、者司张翘鸾、鸾父千户张万、中军游击原某、虹仆陈龙，俱死之。
芝龙既归安平，军容赫烜，战舰齐备，炮声震天地。犹豫未敢迎清，自持先撤关兵，一矢不加，为有大功。而两广素属所部，若招两广以自效，不失闽广总督也。贝勒令所厚招之，芝龙曰：「我非不忠于清，恐以立王为罪耳。」贝勒贻书曰：「吾所以重将军者，以将军能立王也。人臣事主，苟有可为，必竭其力。力不胜天，则投明而事，建不世之功，此豪杰事也。今铸闽粤总督印以相待，吾所以欲与将军相见者，欲商确地方人材也。」芝龙得书喜，其子弟皆劝入海，不愿降。而芝龙田宅遍八闽，栈马恋豆，遂进降表。至福州见贝勒，握手甚欢，折箭为誓，芝龙益喜。闽事略定，贝勒将归，邀芝龙送之。贝勒过芝龙舟，命酒痛饮，每进一食，必加赞叹，见一人必加褒奖，信宿乃去。芝龙过舟报谒，贝勒欵之曰：「我所用人粗悍卤莽，何足当公意？」命悉取芝龙舟中庖厨仆从来，供饮食，侍左右，乃大喜。芝龙心亦自喜，而不知堕其术中也。留信宿，已出闽，乃谓龙曰：「公功高，同我入京，一见天子何如？」芝龙以未夙戒辞。曰：「公之左右仆御，悉在是矣，岂忧无行李费耶？」命取二万金置舟中，令觌面作书告其家。龙曰：「北上面君，乃龙本愿。顾子弟不肖，今拥兵海上，万一有他变，奈何？」贝勒曰：「不至是。即有之，与公无与也。」遂挟以行。鸿逵、彩、成功，皆率所部入海；张肯堂、沈犹龙等，亦往舟山依鲁藩；芝豹独奉母居安平。芝龙至京奉朝请，后为所杀。
外史氏曰：盖读天兴诸敕谕，及诸批答，而不禁其悲愤填膺，恸哭欲绝也。古亦有云：「天之所废，孰能兴之？」其谓是乎？夫以烈皇帝之聪明仁圣，宵旰励精，而大化未臻，皇舆遽陨，此亦千古未有之奇变也。圣安以桓灵庸下之姿，蹈东昏奢淫之辙。金陵王气，黯然丧尽，此自人事，无足怪矣。乃若隆武帝英迈不凡，恭俭礼下，从谏如流，怀贤若渴，两年之中，谆复劝勉，委曲鼓励；自用兵措饷外，无一事分心；自雪祖安民外，无一言他及；真诚剀切，可泣鬼神。而且赏罚严明，恩威交济，使得李伯纪、虞允文等为之相，李、郭、韩、岳等为之将，光复旧物，岂待问哉？乃穴中之蚁𨷖方酣，间外之鸱音未革。撒关去备，延敌长驱，高光之业，困于陵律，肃宪之谋，坏于柔整，宁不伤哉？夫以弘光之昏庸焉而亡，以烈皇之仁圣焉而亦亡，以隆武之智勇焉而亦亡。虽曰人事致之，然使宰嚭不生，何至沼吴？一老憖遗，犹可祚汉，惟天梦梦，人益泄泄。下民之孽，又谁咎乎？
闽县男子赵卯，见剃髪令，抚掌大笑。或曰：「子能违令耶？」曰：「吾岂不剃，有妙手于剃者。」乃市酒肉，请父母畅饮，曰：「发肤受之父母，不敢毁伤。今将剃云，敢忘养育恩耶？」请拜谢父母。谓其子曰：「尔为我所生，可不拜而剃耶？」拜毕，日已暮，曰：「明日剃未晚也。」俟父母寝后，命二子去。乃书壁曰：「男子赵卯，不肯剃头死。「掷笔自缢。卯以籴米为生，生平豪爽，不屑屑刀锥。此举大为须眉生色。
万安令梁饮光于涘，扬州人。金声桓攻城，公守颇固，城头炮击，所杀甚众。清去，凡抗敌者必屠。城陷，声桓素知公，欲生之，为题官，而公誓死不屈。系狱，作家书付老仆。手集诗文数首，颜曰牢骚之言，具冠服自缢。书云：「但知生富贵，谁识死功名。到头成个是，方见古人情。此我绝命词也。天生此人，即了此局。读书做人，止了得自家，怨天不得。若大江西，止有我一人可以千古，抑又何恨？家下事，以耕种闭门，守法免刑为主，馀不足道。母亲年老，潘太太无依，伤心之痛在此。忠不能守封疆，孝不能赠父母，义不能周济友生，知不能保全性命。生平负缺，遗恨终天。幸平昔宗门得力，不难撒手悬崖耳。此是寔寔证盟，汝等可免俗人之悲悼也。」
《送内归家》云：
霜风凄紧雁南飞，忍见孤舟送北归。
骨肉遂成生死别，家乡偏与梦魂违。
龙扳凤附知何在，鹄举鸿冥敢道非。
还笑黄冠无用处，庞家相对补禅衣。
《六言》云：
曾读出师一表，死以讨贼为名。
几番对人说过，到底让我孤行。
此世几无心肺，千秋谁是豪英？
泉下未能瞑目，引领商家一成。
又：
自笑天生钝汉，功名落在离乱。
只今城郭都非，才做黄粱一半。
刀砧任尔相加，生死已有定算。
不须计较思量，跌碎枕头自见。
又：
莫道先生出丑，孤城独力坚守。
昊天不念民穷，此身已非我有。
从来忠义肝肠，不向外人分剖。
留得自己主张，便是天长地久。
《示祊儿》云：
落落忠魂耻世怜，孔孟仁义让谁先。
捐躯大快平生志，岂肯尤人与怨天！
【诗甚多，又有「临大节而不可夺时艺」，不能尽录。】
自序云：「屈原作《离骚》经，杨子云为畔牢愁，灵均不遇，憔悴江干，子云亦复萧条。阁下尔尔，若梁子有怀沙之痛，无执㦸之恋，而羁囚犴狴，昼夜忧叹，合『牢骚』二字，以名其言，斯为确乎？前以死事，悲遇之不淑也。后襍以制艺，识此物之伤人也。牢骚之言，甚于痛哭矣。佛氏以寂灭为乐，修死也；太上以形神俱妙，修生也。独吾夫子有『杀身成仁』之说，又曰：『朝闻道，夕死可矣。』牢骚之言，大半祖此。仁人君子见是集者，或悲其志，怜其心，补其力，庶几存知言之意。」
周定礽，字翼云，丙戌监军信州，被执不屈死。傅复菴吊以诗云：
师中绣斧烈秋霜，耻独生还拜犬羊。
骂贼悲歌宁鼎镬，思君变□□□□。
黄农虞夏同谁吊，城郭人民祗自伤。
摧折干将埋狱底，应冲牛斗有馀光。
傅复菴鼎铨，辛卯四月八日被执。崇安张村题诗云：
浴佛传名日，孤臣竭节时。
棘荆颠彩凤，猰狗噬灵麒。
断首玉宁碎，剖心山不移。
争留巾履在，聊示汉官仪。
《望一抔亭吊赵公汝愚》云：
千载名轻酒一觞，孤忠惨澹抱斜阳。
如今共有三闾怨，愧杀当年赵子昂。
《誓舌》云：
顾影萧然衣栉凉，孤臣力竭告先皇。
祗存三寸常山舌，扪向章江骂犬羊。
《杜鹃》云：
几年带血叫苍天，日暮春残堕草烟。
不信归家能语鹤，化为亡国苦啼鹃。
永历帝讳上由下榔，桂王常瀛之第四子也，先封永明王。桂王建国于衡，崇祯中，献贼破衡，王携宫眷及第三子避入粤。世子、次子被害，帝逃至永州，亦被执。将解衡，而广西总兵杨国威之兵至。时宣国公焦琏方为国威旗鼓，换众登陴击贼，贼溃，破槛出帝，掖上马，帝不能骑，琏负之里许。渡河，肩舆送入粤，与王宫眷同居。既而王与第三子相继薨，帝奉太后入梧城，移居肇庆。隆武蒙尘，肇守朱治𤏐与兵侍瞿式耜议监国。时督臣丁魁楚以隆武出狩无确信，尚犹豫。后汀延先后奉使诸臣，毕集肇之江浒，而辅臣吾驺自汀间道归粤，驰书魁楚，具述汀变，且言帝伦序当立，乃上笺劝监国。三上，帝允之。
鲁可藻曰：「上生而厚重静嘿，绝无酒色诸嗜好。事太后极孝，太后习文墨，晓事几，剖决诸务，皆当情理，上凡事禀承。」即位之明年，清遣苍梧道陈轼来任，梦城隍与揖而言曰：「此永明地也。」及入粤过全州，谒弥勒佛，身忽竖立，上出、还坐有声，皆以为有天佑云。
《两粤新书》云：「丙戌九月，福京失守。两广总督丁魁楚自晋首揆，摄冢宰事。粤西抚台瞿式耜晋宗伯，与知机密，拥立桂王子为帝，以肇庆府署为行宫。」此十月初九事也。时广东布政顾元镜同旧阁臣何吾驺、苏观生俱自闽逃归。初隆武徵兵于魁楚，楚迟迟不应。时观生以拥戴功为辅臣，露章劾之。至是投魁楚，楚拒之。乃归广，立隆武之弟聿鐭，改元绍武，以者司署为行宫。
绍武既立，加学道林佳鼎为总宪，督兵下肇庆，与永历争。魁楚闻之，乃加式耜宫衔，行大司马事，提兵至东峡口御之。十一月十五，两兵相接，一炮而佳鼎歼焉。侦者误传瞿败，诸台省部属皆新设，逃徙一空。上随众西下，直达梧州，众稍稍集。太后马氏呼省中李用楫、台中程源等，面诘逃弃状。适瞿报至，知胜敌，诸臣伏地引罪，遂奉上舟下肇庆。别遣清江伯严云从护三宫，驻桂林。十二月，李成栋突入广。绍武方幸学习射，喧传获西贼至【时广州呼永历为西贼，粤西呼绍武为东贼】，献俘于学，讯之，则清兵也。君臣相顾失色，护卫官民俱散。绍武被执，佟养甲命置椅。曰：「朕岂就犬羊之坐！」进茶。曰：「朕岂食腥膻之味！」遂就缢。养甲杀在城赵、邓诸王，并宗室十三人。观生曰：「汀之变，吾应死，尚以差出在赣。今得死所矣。」自缢于朝房。而元镜等皆投诚，魁楚等尚未知也。上于二十五日闻广州信，肩舆出城，驾小舟西上两峡，文武奔从。
丁亥正月朔，上再达梧州。魁楚挟重赀西走岑溪；次相李永茂，晏日曙，太仆田芳等遯于博白。随驾者唯总宪王化澄，户尚吴炳，翰林方以智，文选吴贞毓，科唐铖，道程源，中书吴其雷、洪士鹏，锦衣马吉翔等。时李用楫奉使交趾，式耜在梧江。二月，上抵桂林，以智、炳入相【以智来南，携上手敕七道，有「唐德宗不能用陆贽，千古以为失人。卿材优于贽，毋令后世以朕为德宗」语。智七疏具辞，似爰立有命而未受】。后一月，式耜至，时湖广武冈州及长、衡、宝、永四府尚为我有，议驾驻武冈，瞿相留守桂林。以智忽弃妻子入山去。王化澄、吴炳典阁务，并马吉翔等随行。四月，上至武冈，用道臣严起恒为相。百日间，曹志建、王朝俊等数十人皆率众来归【皆河北、南诸贼】，悉赐爵。晋何腾蛟为总制，驻衡州。堵胤锡为总制，驻长沙，声势大振。八月二十四日，武冈败，上及宫眷以小艇南行，阁臣吴炳不及从。十一月中旬至象州，又欲至南宁，为乱兵所阻。吉翔左右帝舟甚力，分命阁臣化澄、吏左贞毓、间道护三宫往南宁，上仍至桂林。严、瞿并相。
戊子二月二十三日，郝永忠叛。永忠本贼将，降于何中湘，至封永成伯。忽以兵劫上，将在城各官捆吊勒逼，瞿相亦被掠尽。城内官民眷属扬去，吉翔护上至南宁，随驾者起恒、吉翔、吴其雷、洪士鹏、许兆进、尹三聘【四人皆科臣】，及兵尚萧琦七八人耳。浔柳二府陈邦传尚为上守，起恒以首揆兼太宰。四月十日，广东李成栋反正，以全粤来归。遣洪天擢、潘鲁缉、李绮三人赍奏。驾跸端州【肇庆】，收缴两广印信几五千颗。亡何，金声桓反正，以江西来归，藏表疏于佛经部面中。奏至，化澄再相。朱天麟从太平府至，亦相。晏清自田州至，为冢宰。吴贞毓吏侍，兼宪副，先遣下广，答谕成栋。张凤翼兵科，兼翰林。张佐辰自贵州至，掌选司。顾之俊、张起、王者友等皆至。逾两月，方下肇庆。驾至浔州，陈邦传挽留请功，于是有庆国札付官。邦传浙人，原任广西总兵，隆武中，挂征蛮将军印，晋庆国公，曾通于成栋。时部札外，贵钦札。谓上用玺降出，不由吏、兵两部者也。八月朔至肇庆，成栋迎驾一百里外，上慰劳备至。至宫，储银一万两以备赏赉。衣饰服用具备，行营整饬，人皆欢悦。十二日，成栋陛辞。上南雄，欲下赣州，因奏曰：「南雄以下事，诸臣工任之。庾关以外事，臣独肩之。」
左都袁彭年者，向为周宜兴腹心。宜兴败，首背之。后降清为学道，出示有「金钱鼠尾，乃新朝之雅致；峨冠博带，寔亡国之陋规」语。及从成栋反正，复狂诋他人，横制当局。时成栋有养子元胤，本姓贾，河南人，留肇庆，为反正功臣最尊贵。洪天擢为吏侍，潘曾纬为大理正，李绮为学道，三人皆成栋所遣，故与自广城来诸臣为一党；严、王、朱三相及从驾自广西来诸臣为一党。又有从各路来者，若宪副刘湘客，礼尚吴憬，吏都丁时魁，兵都金堡，户都蒙正发，礼都李用楫，文选施召征，光禄陆世廉，太仆马光仪等为一党。其广东士绅新用者，又自为一党。元胤为人率易，客至不揖，去亦不送，简傲殊甚，而人争事之。
十月初十，元胤受成栋密计，杀清抚佟养甲。时广东一省，成栋为政；桂林平乐，瞿相为政；庆连、柳州，焦新兴为政。浔南思太陈庆国，先通成栋，栋荐于上。至是金堡疏击之，邦传疏辨云：「皇上前两年几次奔逃，流离颠沛，并无一位两衙门，何至今日议论纷纷？若以臣为无兵无将，请即命堡为臣监军，以观臣十万铁骑。」朱天麟票拟有「金堡何人，朕亦未悉之」语。票旨进，科臣丁时魁大怒，尽率科道十六人进入丹墀，挂冠而去。时上正召马光，追论五年前逃难入全事，忽闻外变，收回前旨。天麟即日被放归里，诸臣照旧供职。天麟素不惬舆论，在苏有「朱怪」之目，在粤有「朱痴」之号，至是得罪去。
时有「假山团五虎」之谣，假山者，元胤本姓贾也；五虎者，都宪袁彭年为虎头，吏都丁时魁为虎尾，户科蒙正发为虎脚，兵科金堡为虎矢【在闽为延平知府，疏激隆武赏罚不明，连杀同乡尹文炜、施㷾，人皆畏之】，副都刘湘客为虎皮【陕西布衣，出瞿相之门，又成栋之乡人】。是岁彭年母死，将夺情，太后以为祖制所无，怏怏而去。及庚寅十一月，广城陷，彭年首投诚，献犒师银八百两，哭诉叛清非本心云。时又有诰敕中书张孟光，昆山张鲁得之子。上过浔州时，庆园攀驾驻月余，成栋连表亟促，不敢再羁。驾发时，求居守浔州，如瞿相故事。孟光纳其贿，遂易居为世，以欺朝廷，真可恨也！
是岁三月，李成栋败问，与楚督何腾蛟之败一时并告。四月，云南张献忠养子孙可望，遣龚彝之□龚鼎献南金二十两、马四疋，请降，求封王。金堡固争，以为祖制无有，部议未定。会「一只虎」入朝，亦力言可望有罪无功，未可封王，一面折其来使，事乃寝。时堵胤锡在长沙，方苦兵力单弱，乃矫诏以王封之。而陈邦传遂遣间使持秦王金玺奉之。
庚寅正月朔，清兵克南雄。初七信至肇庆，上复登舟幸梧。元胤停舟肇庆，五虎独彭年以丁艰去。上□至梧，面逮金、丁、蒙、刘四人，廷杖之。辅臣严起恒等入龙舟求宥，上曰：「毋论其他，他们日在朕前说李元胤要反，求朕曲从他些。今元胤力任守肇，家眷随朕来，何尝有反意？勋臣马宝奏刘湘客要封他侯，云『皇上晓得甚子，我们说了便是』。止此应处不应处？」起恒言：「乞念湘客系讲官大臣。」上曰：「王子犯法，庶民同罪。」命各杖八十，法司究拟。金堡疏参马吉翔，有「昌宗之裘」等语，太后与上深恨之，杖独重，时魁次之。惟湘客喊「天官爷爷」声最哀，得独轻。方三法司审时，湘客伏地云：「止有吴德操升廵抚，得其二千两，并无他赃。」而参疏中寔无此欵。
起恒以救五虎不从辞官，上遣近臣谆留，已止矣，忽放舟去，于十里外甘村泊焉。司礼庞天寿捧敕挽留不还。适高必正、李元胤等亦来梧，同驾小舟挽之，乃还朝。必正等具奏请封。明日，上与太后同临朝，召诸臣。必正奏：「严辅臣若不回，成何朝廷。张孝起百事把持孝起，攻五虎者，岂辅臣亦虎耶？即五虎当日何尝若此？」上曰：「卿错矣，严辅臣去，与诸臣何干？当日五虎逐王辅臣，朱辅臣又逐何辅臣，反道不若此耶？」必正语塞。元胤奏：「五虎与臣一体，既处五，当得罪。」太后曰：「先生父子之功，千载不朽。五虎与先生何与？」上曰：「卿如何为他文过，自损功名？」必正即曰：「五虎自是该处，李勋臣如何说他？」元胤曰：「诸臣打虎臣不管，如何说臣要反？求指出其人，臣与质对。」太后曰：「先生自无此意，天地鬼神所知。却是五虎面奏皇帝的，先生但问五虎便知。」必正曰：「只是大家该和衷报国。」太后曰：「先生这个说的是。诸先生都听著。」廖应亨因奏张孝起把持朝政，孝起与争良久，因奏：「有事之秋，固当省浮言，做寔事，然一概禁绝，是闭塞言语，臣等职掌安在？」太后曰：「原是不许妄言生事，若有不忠不孝、大逆无道的，只管奏来。」谕退还宫。初时魁等计令起恒开舟，诸勋藉以激发，亦逮孝起等以翻前案，至是竟不得吐，诸附虎者皆失色。
丁魁楚气魄、才具皆过人，惟耽货财，昧大计。方式耜往犒义兵，自捐千金，以万金望楚。楚仅如其数，且扣除他事用过之三百金。隆武时封平粤伯，赐铁券，镇肇庆。楚辎重累累，用其私人钟鸣远知岑溪，日运于彼，为狡窟。鸣远者，楚中军苏聘之妻父也。及肇陷，楚一夕出侍女十七人，配壮士之无室者，率以行，不复随扈。自岑溪上左江，大艘衔尾，行不得速。次藤县，成栋以十八人追及之，苏聘欲杀之而前，楚不可。语泄，十八人遂杀聘及壮士，押楚舟下肇。成栋素与有隙，杀之于肇之江浒。家眷分给营伍，金珠货物，狼籍江岸。笺马恋豆，自速其死，哀哉。
鲁孺发《历头随笔》有云：「梧城破，黄之秀来见。因询平桂诸老，取其事属目击。胸无好恶，述而志之。」
隐去昭潭【平乐府】武选吴【景曾】，死之明节羡汪【暤】朱【旻如】。
濒危不屈张司马【同敞】，蹈义从容瞿相谟【式耜】。
宰辅方公【以智】甘奉佛，翰林唐氏【瑊】夙归胡。
愚疏尤有林仪制【铨】，袍带亲辞作腐儒。
【吴武选督塘于昭，逸入猺家，后仍奔行在，奉使。汪暤初转勋，少忤冢宰，镐三级，废弃于昭。闻城陷，赴水死。朱旻如，镇西将军，驻昭。城陷，持刀格斗而死。张、瞿事详别传。方公从未入朝，唐瑊制中进图见用，众共弃之。与方同住猺山，瑊有北来音书欲出仕，累及方公。公披剃为僧，马交麟供奉以礼。交麟原在左营，称小马，后归清镇辰。尝调移宝庆，皆与颚国马进忠、襄国王进才相通，怀观望。其部卒云：「去春武冈一败，进忠若再追十里，悉剪辫降矣。」其出示，止云明运寝衰，几同宋末，绝无指斥语。至是林仪制出见，交麟送袍帽，面却之，愿仍其旧，交麟亦不之强。】
剃匿猺山有二刘【远生、湘客】，掌科道隐【金堡】杂缁流。
时魁【丁】求用恭酋府，德操【吴】输诚李总头。
管铸侍郎【张尚】供使令，督粮参议【魏元冀】肆机谋。
抚军心度【余原名朝相】尤堪笑，柳郡奔投作楚囚。
【元冀本山阴游棍，以贿得官，今夤缘营中效用，桂百事皆其播弄，瞿氏一门尤受其毒。时魁亦掌科，德操理丞监军，前广西巡按。】
袁彭年以名谏议，于闽京投诚贝勒，委广东督学。至即选刻程墨，序文赞入闽之功为开辟未有。首义批开国之文，佟养甲遂委署左辖。李惠国反正，他人无与知者。彭年又谬居文官反正功为第一，五虎朋奸，把持贪横，东省事权悉外委以媚诸勋，而雄关由之偾事。更可恨者，目无朝廷，曰：「清朝再来，少不得我做大官。」至是哭未用。
听旧将言东事云：
东事非关战，崇朝万骑倾。
红夷烧血路，石礮碎王缨。
转战西门角，还摧满地兵。
丧元千若百，垂首气吞声。
一刻门无守，多凶蚁附城。
营司争海蹈，节制拊膺惊。
降者范城督【承恩即西门守】，死之杨水营。【有光】
在官文与武，浮海弟如兄。
粮蓄三年富，灰飞一炬轰。
扫除移运尽，大艘去纵横。
【李惠国死，杜永和代为总督。少年骄妄，独城守不愧人师。屡战皆奏奇捷，伤敌人马无算，夺获铳炮、盔甲、器具、船支不可胜计。是日一炮击杀千人，直烧数里。城下敌铁甲烧红，扯不能脱。两王方对食，炮碎其案，惊惧欲死。西门即从不来攻之地，犹大创而退。守人下城下会食，敌忽从此突入，永和从容移运登舟，惟拊膺填足不自服云。】
李惠国死后，五虎即以帅柄推永和。其寔诸勋镇比肩事李，莫肯相下。时朝议叧推总督，而刘远生题与之，虽云暂署，已同即真。至于雄关，尚有阎可义堪任。可义死，无人肯代，永和亦不能调遣矣。五虎以推宝丰伯罗承耀，耀云：「别人都在家快乐，令我受苦，敌来惟一走耳！」丁时魁等犹大言欺上云：「广城有永和，南雄有承耀，夫何忧？」
刘湘客，秦人，江抚刘广胤其兄也。隆武时，内臣王坤奉使至江西，广胤赠以百金，坤受而密奏缴之。上留中，嗣以他事逮胤。后汤来贺解饷入闽，上问江广官，来贺言江抚广胤才可用，但周全世故，何遂荷严谴？上曰：「卿见周全世故的，肯寔心做事么？」因述坤事曰：「所以不即处者，不欲行内臣言也。」贺曰：「如此，坤可重用矣。」上曰：「汝误矣。此辈往往以小忠小信尝人主，安知今日百金，不为他日千万金地乎？」湘客闻之，恨坤至。永历时刘承胤入，遂拜为兄，而以廷击王坤属之。承胤尝因奏事，言「臣弟湘客有才有品，乞皇上太后重用」，上不答。明年，留守式耜荐入词林，充绶筵。上览奏微笑曰：「可是『臣弟湘客』么？」一时传为笑柄。廷杖后，赎配为民。
刘承胤隆武时为定蛮伯，镇武冈。武冈为滇、黔、蜀、粤入闽孔道，仕宦过者，胤皆承接有礼，虽目不识丁，谈吐如文士；又束兵有纪律，众共贤之。然外谦恭而内骄横。永历时马吉翔使回，荐于上，上以密敕召入扈。及上舟于全州，即面劾王坤奸状，于龙舟锁坤上岸，安置永州。胤母寿，上赐金币诗章，文武内阁以下拜。即迫驾幸武冈，南宁侯张先璧欲统兵入扈，与胤为难，要于武冈之路。上甫渡河，桥断，不及渡者十之二三。先璧遂上新宁，大肆抄掠，胤严扼要害，请敕驰谕乃还。闻宝庆陷，胤力任战守，自出御于绩溪铺栅。清兵列营栅外里许，每一骑出，一弹伤之，一日伤百十计。历三昼夜，炮击甚多，清计已穷。有献策者，教以小布袋盛火药，燃而掷之，营栅皆第覆，为火所焚，遂不能支。上奉两宫跟跄出奔幸粤，从扈者马吉翔、刘肇昌二三人耳；随驾仅黄袱数包，金玺一而已。承胤遂降清，与清寇绥靖，陷沅州。
初，督师何公腾蛟至长沙，无一兵。城经献贼破后，大兵继过，成墟矣。坐镇月馀，兵渐集。招抚逆闯之郝永忠、王进才等，军势乃振。永忠初至，督师兵将无几，约曰：「必叩头归诚。」然后收永忠曰：「城中随卫寥寒，而有此气概，是不可测。」遂甘心俯首以降。何公亦恩遇极厚，永忠敬爱之，逾旧人，然而狼心不改。自郴走永，缚执道官杨永泰，暴之日中，复自永走道州，拏禁州官，而以判官补之；复题主事萧琦为佥院，督其军饷。以主事躐升佥院，以武臣题授文臣，从来未有也。既而闻敌辄溃，遂入桂林，焚洗村落几尽。焦新兴琏时在平乐，闻之即还桂。永忠惧，勒督抚宿其营中。琏单骑至，公语良久，拉永忠入其后帐，复与私语，旁若无人。永忠踏地小饮而别。
先是郝军至，民争避匿，焦公还而趋者如市，疏米鱼肉，不可胜计。永忠愈恨，下乡强买，民愈仇之。乃索饷于留守以下，萧琦为之聚敛。而桂林各村市自相团结，以备盗贼。其首谓之固头，永忠尤恨之，多方攻击，杀戮无算。上敕谕再三，乃止。后溶江战北，迫上移跸。大掠城中，官僚无一免者。守辅留上不得，亦被搜掠，逼令出域。赖总兵周金汤回桂驻守，驰请守辅入城，而焦琏亦遣镇标率兵赴桂，大有斩获，乃稍定。
何公腾蛟，初令南阳，设守有方略。豫抚陈公必谦驰两昼夜至南阳，公具糗粮，必谦中夜击鼓，起二将于帐中，衔枚薄贼垒，擒馘而还。后为楚抚，南都之诏至武昌也，公以剑自随曰：「社稷安危在此，若不开读，此身有付三尺剑耳。」左帅乃拜诏，人心始定。及良玉听黄澍之谋，率舟师东下，以公不从，劫取其印。公使家人怀印出，毋令为所劫。至汉阳，自投于江，顺流十里许，遇一渔舟，救之登岸。则关帝庙，而怀印出走之家人亦至，乃从间道走蒲岸。至岳州，诸将吏请开府于长沙，而梦庚已引北兵入武昌矣。时各镇之不降北而溃者皆聚于湖南，如王晋才、王允成、马进忠、牛万才诸营，不下百万，诸小营又不下三十万，而一钱一粟，皆责办于民间。民间苦兵，甚于苦贼。公勉诸将以忠义，假以词色，言及国事，辄欷歔流涕，诸将士皆感激听命。每有劫掠绅士庾廪金帛者，公令箭一至，即仓皇送还，无敢违。而视沅抚、督理诸公蔑如也。三年之间，拒湖为险，北帅不得渡，皆公力也。丁亥中，二王营卒以小忿相争，遂擐甲而𨷖，各将亦拔营而逃。北兵乃乘隙渡湖，而岳、长俱陷。公拏小舟走湘潭，入衡、辰，招来溃卒，恢复永保。至中湘而围长沙，百道仰攻，城垂下矣，中湘诸绅坚请公入城弹压。中夜宴将士，期以明日破贼，将士皆痛饮自奋。敌将<日闵>瞷其懈，率铁骑八百潜入外郭，杀守更者而代之，遂夺门入。一时火光烛天，各营咸遯。公突围被执，死之。
新兴侯焦公琏，山西人，从父索逋于粤镇杨国威。威留之，见案上孙吴书，取读之，遂通大略。国威欲迟所负，署掌旗鼓，公亦心欲之。后献贼犯衡湘，公率一旅守全。未一年，靖藩变起，招公不从，引兵奔柳州，从瞿公及陈邦传击藩。论功进副将，益力守全，得士心，兵以强。肇庆立，进伯爵，守粤。以其瞿公旧部，更命往镇广西。诸督抚犒其师，十万之众，寂若无人，人服其纪律。公不俟敕印，即日驰行。会霖雨匝旬，甘棠渡浮桥冲断，船不可用。诸士甲胄尽湿，前锋欲止，公勒马雨中，严督速进。夜半入桂城，与守辅握手道故。甫明而清兵逼桂，高固山拥二十骑径入文昌门。公不及披挂，不候传人，提弓迎敌，射固山死。将士渐集，乃统众退二十里，大破其众。进取阳朔，直抵平乐河南，斫竹为筏，方欲渡河，而叛贼黎献又夺阳朔，乃还桂。
刘承胤来桂索饷，与公部士閧，公趋赴解纷，为弹伤足。无何，清兵数万薄城，知主客相閧，乘虚突入。公忍痛登陴，炮矢无虚发。天明开门大战，斫杀无数，别遣一师渡水东袭后，清大败，衣幔弓刀，文移关防，尽弃而遯。追杀四十馀里。越日，复一支自栗木岭来，才抵水东，公兵乘涨径渡，直前斫杀，清人马俱伤，倒戈奔溃。再发兵取阳朔，副镇白贵、沈煌惊营而返，立斩以狥。遂下阳朔，克平乐，部将守全。清兵攻打八昼夜，城上炮石如雨，开门抵战，杀伤甚众。公复亲帅大兵来全，部将刘起蛟跳号火而过，直抵城下呼门，公随入。守将欢跃，开门冲打，追杀无算。后全、阳各镇降清，持袍帽刀带，遣人来说，公立斩以闻。与赵印、胡一清等恢永。围之三月，城内杀马匹、老弱皆尽，突围走，大半被截留，皆奄奄馀息而已。公百战百胜，从未败衂，著绩甚多，不能悉载。
桂林陷，守辅遣之出，曰努力报天子。公乃移驻南庆，训练其众，逾年，兵力益强。趋行在，时陈邦传驻平乐，害其能，已通于清，遂于席上擒之，公笑谈如常。见清帅，帅欲用之，百计劝谕，挺然不屈，徒容就义以死。公用兵，则岳忠武；明大义，则宗汝霖；从容殉主，则文文山。真千古全人也。
陈邦传，初以擒靖藩功，与魁楚同受伯封；值肇庆破，太后入桂，邦传主垂帘之议，以靖江王谏而止。邦传自请改封思恩小县，示不忘国恩，上从之。思恩属庆远，邦传自以思、庆两郡为埰地，而按臣辜延泰媚之更以两郡，为传汤沐邑。行牌藩司，守辅疏驳，谓国朝诸勋并无埰地名色，而汤沐邑惟汉高之丰沛，光武之南阳，高皇之濠上，他未之闻也。乃止。粤东反正，邦传便宜作诏颁之，有「再造诸勋之手，朕拜诸勋之赐」语。开读毕，成栋不与使臣为礼，盛陈兵仗。使者长跪叩首，栋不起坐，数邦传之罪而詈之，叱退。少顷唤入，候良久，一妇人出与接见，为宾主相酬酢而别。
原任两广总督朱治憪已降清，复归，自言遇清而不剃头，惟张孝起一人；剃头而不受官，惟臣一人。东人多恨之。邦传疏请用为本兵，旨未下，而部覆已上。上召对毕谓阁臣曰：「诏旨宜慎，勿令中书轻泄也。」起恒奏从来不敢不慎。上袖出邦传部覆二疏，曰：「此疏未下，何以部覆遂有全旨？朕改会推为会议，何以不遵？」起恒惶恐谢罪。邦传自认罪曰：「与辅臣无干。」上曰：「既是部疏，部中岂无一官，如何卿差官赍奏？总是目无朝廷！」众悚然。初阁臣票后，即以一纸送邦传，传即请吏部九卿科道至署，即席具稿，诘朝赍上，不暇问前疏曾否下部，旨之有无更易也。盖邦传之揽权横肆如此，不待叛朝廷、卖新典始知。而上之英明，辅臣之庸懦顽鄙，具可见矣。
隆武时以堵胤锡为楚抚，赐金币、手敕奖谕，旋于永历时受督师之命，忠贞营李赤心恢荆。荆被围，闭城月馀，不敢一出，以为旦夕可破。乃清援至，而赤心不知，老营遂溃，辎重器械丧失殆尽。赤心徒步入蜀，三日不食，部下将卒降斩万馀，僵尸载道。胤锡措饷三十万，专为此举，日望奏凯，功垂成而溃。亦心始不用命，而畏敌如虎矣。后赤心自四川走常德，遂克湘潭。时督师何公入衡，留滇营胡一清镇守，遂下湘潭，与胤锡议，何统滇营及马进忠等恢星沙，而堵统赤心等援江。至来阳扎营，赤心之买马官兵，与驻衡之滇营构衅，凡衡以上各营俱以是沮，不得赴何公之调。而何公事败被执，送至长沙，不屈不食，骂七日不绝，舌化为血而死。事闻，赠中湘王，諡文忠。立主公署，上亲临祭。
赤心闻湘潭变，走郴州；闻柳变，走星子，一路焚劫。途遇所进太后膳金，亦尽劫之。胤锡闻湘潭失，特入衡；自衡走郴，为曹志建所要，诱其将士三千，云赴营犒赏，而转一角尽杀之。胤锡跳身走入富川猺冈，送至监军道何图复寨上，辗转入朝，志建并诱图复杀之，全家奸焉。盖缘尽忠贞尝假道郴、桂，取粮于志建属境，故恨胤锡以至此。锡既入朝，召入直，辞赐龙旗总督天下兵马。时孙可望投诚请封，可望原名张黑人，以杀人系长沙狱。时堵公守长沙，壮而释之，可望遂投献贼，僭王号。献贼死，传堵公督师，遂来投诚请封。陈邦传矫诏，铸「秦王监国印」授之；朝议无旧例，封景国公。胤锡谓秦王之封固非，景国亦恐不厌其意，便宜撰敕印封平辽王。使杨畏知往，具疏奏闻，朝臣犹恇懦不敢任。吏尚万翱入奏，上曰：「胤锡已奏封平辽，朝廷虽小，诏令岂可屡更。」不听。可望初表，称名不称臣，称甲子不称正朔。畏知到滇，可望迎候殊恭，遣官入朝称臣，遵正朔，请出师。何方督忠贞营入楚，而赤心不从。高必正请封，事既毕，托言苗蛮图其老营，拜表径归。胤锡大恨，拟即下梧州，调楚、粤各勋镇。而至浔抱病，抑郁以死。上悼惜之，赠浔国公，諡文忠。
马吉翔，燕人，出二王公门，为广东都司，升香山参将。魁楚差副袁继文解靖藩至闽，继文本魁楚家人，官至大镇，愚戆不能应对。思文帝召入，惟吉翔叙述情事，指画明晰，上大喜，擢为锦衣。寻以赤心等来降，各加封爵，无敢充使者。吉翔毅然请行，遂加有都督，充正使。至永历时，始归复命，奏对称旨，留侍左右。吉翔机捷干办，有担当，宫中自太后而下，一针一线，无不取给。屡遇患难，跬步不离。自辅部之事，以及候人夫头皆一身为之。外廷自诏敕铸印，及四方差官关领吏、兵两部凭札，皆为管理，非吉翔即官多不给。吏鲜承行，四方之人亦难应手。忠而有才，故最蒙宠任，遂掌锦衣，兼掌戎政。议者谓其喜逢迎，务周旋，易为利动，然不害其为有用之才也。金堡与元胤交深，知元胤恶吉翔，遂疏纠之。至以昌宗之裘，指斥宫闱，可谓无人臣礼，谴责非过也。
金声桓，故帅日观之子，为左南宁标镇。王得仁，浑名「杂毛」，乃响马王得义之兄。英王得楚，委镇江西，而不得志于抚按。会徵兵定浙，得仁当往，所帅三千人皆劲旅也。定期将发，而得仁入与桓言，义兵四起，城中恐有内应，何不反正立功，时不可失也。桓从之，遂斩抚臣章于天、按臣某而举事。桓自称行军大司马、翊明大将军，遣官上赣入广，遣牌东下，天下震动。赣守将高进库，高杰弟也，与桓等夷，见檄笑曰：「甫举事辄妄自尊大，以分临我。设功成，尚有吾辈耶？」拒之。桓大怒，将往讨，得仁曰：「我长驱而南据金陵，守长江。南北之路绝，迎天子居旧京，彼且焉往？无事用兵也。」桓不从。兵抵赣，进库曰：「无以我为国，尔东下功成，我自效顺，奈何逞小忿忘大计！」桓不听。围之三月，城中斗米六金，马肉筋七钱，降有日矣。闻清兵围南昌，欲归，得仁日：「毋归，归则腹背受敌。不如遂取赣，进可以战，退可以守。」桓又不从，率师径归。得仁不得已，亦还。初举事时，有柳都司者逃出，驰赴北，故北兵来最速。时城守之宋大厅不闭门，不登陴，但门树一帜，寂然无声。清兵疑不敢入，久之援城而上。乃发一炮，各兵从楼齐扑出，奋击大败之，退一十里。金、王还，既入城，登城置酒作乐，以示整暇。清兵掘堑布围，得仁欲率兵出击，而桓受奸僧之间，又不听。既成，城中始困。被围七八月，斗米数十金，各庙鼓皮履屐之属俱尽。而督师之援江者阻于衡。有标镇卖城，城遂破。声桓投水死，得仁突围出，被害。始谋倡于得仁，而桓和之；既而桓多不用得仁言，覆受间，以至于败。
李成栋，初为高杰后营总兵，镇守徐州。佟养甲为左南宁督盐饷于扬，改名董源降清，后复姓名。扬未陷时，甲在南京劝士英归清，英笑而不答。甲知失言，急去。英遣人觅之，已解维矣。入广功栋为最，义兵四起，征战无虚日。甲得总督两广，而栋止提督广东，不无快怏。会金声桓遣官赍伯印与栋，并投文到甲，甲厚赏之。时差官冠带入粤，粤人汹汹，甲乃出示俯顺民情，许载网帽。栋差官范承恩接家眷，为王得仁留署数月，至是归，具言江西兵之强盛，栋意遂决。一日与甲会饮，酒酣，栋佯醉曰：「我有一宝，欲见乎？乃伯印也。」即拔刀割去其辫，以刀付左右，皆去辫。甲仓皇亦去之。诘明，扯「靖卤虏」、「安民」二旗，并送二旗悬甲辕门。即日拜表，甲以原统五大营兵并各局兵，覆造册送栋。朝廷封栋广兴侯，甲襄平伯。
先是栋未反正时，遣标镇耿献忠率兵攻梧。献忠闻栋此举，即释围请降，遣监纪官沈源渭赍奏以闻。而朝廷处置失宜，遽授源渭佥院，献忠兵部尚书。其寔反正初谋，二人未与闻也。成栋以其搀先冒功，深憾之。后卒为元胤劾罢，永不叙用。栋造龙凤舟舰，遣养子元胤迎驾。时栋小心敬畏，委授各官先发布按，分正异二途，又面验可否而后用。尝曰：「皇上到，造册一本送部。或用或不用，或更调，听部为之。」而廷臣不能持，授人以柄，为可惜也。上至肇庆，栋陛见后，即回广出师。上遣洪天擢授钺，栋正于教场点发兵将，拜受之。即趋南雄，旌旗铠仗，炳耀一时，其气甚锐。上封其标镇九人伯爵，栋不辞，而尽收其印曰：「俟有功授之。」至南雄，扛舟过岭，抵赣扎营。营未定，清人突出冲击，争渡及溺水者万计，锐气为之沮丧。时养甲终怀异志，栋密奏遣祀庆陵而截杀之，并杀广城所系抚按诸人。栋扎营信丰，分兵取各县，欲以孤赣之援。乃赣侦知其兵分，直趋信丰，栋渡河迎拒，坠水死。事闻，赠宁夏王，与何中湘并祀。
章于野旷，初为湖广监军道。时清兵眈视楚疆，李赤心等怯不敢前，旷独督领榆兵迎战于新墙、彭家岭等处，先后擒斩六百八十馀级，杀伤、溺死无算。夺获马驼器械甚多，亦伟男子也。督师何公以闻，授江北廵抚，洊加阁部。身当湘阴平江之冲者二年，不避险阻，不淆赏罚，三军咸畏服焉。既为衡永逼迫，移驻白牙桥，病卒。
原任礼部尚书陈秋涛子壮，统义师规复广城，通各城楼炮台之守卒为内应。一叛僧密以告养甲，甲尽易各守卒，而公不知也。攻城内无应者，遂败走，入高明，拟西上，为一地主留宿，遂被追执，责以既投诚，不宜复反。其幼子曰：「不关父事，皆吾兄所为。」公叱曰：「孺子何能为？此我为之耳！」甲设酒，集众绅于教场而磔之。公临刑不屈，诸绅吾不忍视，独李觉斯起进一觞曰：「此贼除，吾粤无事矣。」谈笑自如。并杀其长子，释幼子而系之。
公赋性豪爽，绝无沾滞。怡以四代诰命失于兵火，上书请补给。事下礼部，时李康先为大宗伯，沉阁二年馀，每见而请之，唯唯而已，意欲得贿，不能应也。康先去，公代之，今日投呈，而明日批行，不兼旬遂得请。公堂谕怡曰：「此等关系名教事，奈何以常例视之？」其忠义关切如此。觉斯为南京兆，颇有循良之誉，不谓蒙面败检一至于此。
鲁可藻，崇祯时以明经令楚之新宁，永历时行取授御史，洊晋粤抚，持论多正。如刘永胤之处王坤，叹其太阿倒授，恐后脱手做去，无能禁者也。廵抚两广，不肯以门生帖与承胤。廷臣会席，多用女妓，藻独不可。请禁题委云：「天下之坏，始于吏治；吏治之坏，坏于输饷得官。请各监纪官，不得辄授兵科官。宗藩玉牒遗失无据，不得概袭郡王。」皆有关国是。自言吴贞毓云：「自闽入广，惟见可藻一人。自南宁入端，惟见张孝起一人。」恐未足信。
严炜者，常熟相公讷之孙，秉性正直，是非不可假借。上跸桂林时，条时事数千言，严起恒极为叹服，奏上留心省览。诏节略纂要进呈，起恒欲授以言路，何中湘题请改科，为丁时魁所阻，遂升光禄少卿。及奉召入，起恒仍理前说。炜曰：「时魁在，不得为，因其去而为之，无所耻也。岂清卿遂不可言乎？」因疏参王化澄、万翱等。文书房不收，一再疏辞职。召入未一月，一言未达。止一舟一筏，俱卖之而去。
戴国士妄窃文名，直小人而无忌惮者。崇祯癸未会试出场，即自刻其《七义》，自馆阁、台省、部郎以下，凡在仕籍者，无不假借其名，为之批评，皆极口赞赏，逢人投送，而诸公实未知也。有闻其通关节欲究之者，乃踉跄遯去。后降清，为辰常道，指斥本朝，搜求士绅，献谀特甚。闻金、王反正，复思窃附忠义。自沅抚线某所饮回，坐堂上，取帽视良久曰：「戴此何为？取乌纱来！」即传令去辫。线抚闻之，骑而走。南宁侯张先璧统兵旋至沅，盖国士先与有成约也。江西事败，复降清，更缚督学马珖以为贽。一时名士如煜，如钟，如名夏，如彭年，国士无复廉耻，何言节义？真名教罪人也！
萧旷，本武昌诸生，为刘承胤标下坐营，转黎平参将。为人温文宽厚，待士有体。在营收兑州县解饷，公平毫无抑勒。陈友龙寇黎平，以承胤意招之，旷大骂，并骂承胤负国不忠。城陷死之。
周象南震，不知何地人。能诗文，游粤十馀年，以御史监全州军。清兵至，将士惧不敌，谋降，震不可。众议定，复以告，大叱之，遂遇害。
有孟养者，故少保舒应龙家仆也。年十九，遭乱，去为兵，隶焦新兴部下。屡立战功，官守备，佐守全州，所部百人。清兵至，率众驰数十里外待战，战归不损一人。闻守将降，按剑曰：「自吾为人奴，得一饱食，即感激图报。今为国家死，何所恨？」以药尽毙其妻妾，而后自杀。
瞿稼轩式耜，甲申岁由应天府尹升廵抚广西。甫至任，属靖藩不奉闽诏，监国称尊，从之者众。公度不能克，脱身走苍梧，与守将陈邦传谋发兵拒藩。又促粤督丁魁楚兵至，遂执藩献于闽。亡何闽陷，与魁楚立王肇庆。赣败问至，上趋梧避之。公言：「今日之立，为祖宗雪仇耻，正宜奋大勇以号远近。苟自畏缩，外弃门户，内衅萧墙，国何以立？」争之不得。王坤荐海内名望数十人，公言司礼抑人不可，荐人更不可。广州破，坤请西避，公又争之，不得。上抵桂林，儆报叠至，坤又趋上往楚。公言：「半年之内，三四播巡迁，民心、兵心狐疑局促。我进一步，则人亦进一步；我去速一日，则人来亦速一日。海内幅员，止此一隅。以全盛视西粤，则一隅似小；而就西粤恢中原，则一隅甚大。弃而不守，拱手送矣。」无已，请身留桂。上乃以为留守。会焦新兴至，与力战固守。未几，上复幸武冈。公曰：「今日原以收复西粤为心，西粤未恢，不可移动。即东粤未恢，亦当且驻全也。」新兴久驻桂，纪律严明，甚得桂人心。公以国士遇之，故得其死力，以保桂功晋伯爵。公疏辞，且自劾，请定跸全阳，上不听。武冈败，上又播迁至柳。公力言不可他移一步，柳地瘠民贫，不可驻。上自象抵桂，未几郝永忠被袭，上又欲迁。公言：「督师儆报未至，何遽自苦，播迁无虚日？国势愈弱，兵气愈难振矣！」涕泣挽留。而上已行，溃兵四掠，公亦被逼登舟。已复入，诸兵复集，得保桂。戊子岁，清兵入粤。庚寅，桂林破，公与张公同敞死之详见公遗表。时定南欲降公，公闭目不答。而敞极口丑詈，至断臂剜目，不少挫，公但以手圈之。定南从人愤甚，遂害公及敞。时方晴昼，忽迅雷一声击操刀者，碎其首。定南惧，命祠于留守府，颜曰「双忠」。吴江杨公艺具衣冠，殓葬两公于北门园。
公遗表云：
臣本书生，未知军旅。自永历元年，谬膺留守之寄，拮据四载，力尽心枯，无如将悍兵骄；勋镇诸臣，惟以家室为念。言守言战，多属虚文；逼饷逼粮，日无宁晷。臣望不能弹压，才不能驾御，请督师而不应，求允放而不从。至今秋呼吁益力，章数上，而朝廷漠然置之。近十月十三日，集众会议，搜括悬赏，方谓即不能战，尚可以守。忽于十一月初五早，开国公赵印选传兴安塘报一纸，知严关诸塘尽已扫去，当即飞催印选等星赴子营，而印选踌躇不前。盖其精神全注老营，止辨移营一着。午后臣遣人再侦之，则已尽室而行，并在城勋镇胡一清、王永祚等五家老营俱去，城中一空矣。朝廷以高爵饵此辈，百姓以膏血养此辈，今遂作如此散场乎？至酉刻，督臣张同敞从江东遥讯，知城中已虚无人，止留守一人在，遂泅水过江，直入臣寓。臣告之曰：「城存与存，城亡与亡，吾今日得死所矣。子非留守，盍去诸？」同敞毅然曰：「古人耻独为君子，君独不容我同殉乎？」即于是夜明灯正襟而坐。时臣童仆散尽，止一老兵在旁。夜雨淙淙，遥见城外火光烛天，城中寂无声响。坐至鸡鸣，守兵入告曰：「清兵已围守各门矣。」辰刻噪声渐近，直至臣寓，臣与同敞危坐中堂，屹不为动。忽数骑持弓腰刀，突来相逼。臣语之曰：「我等坐待一夕矣，毋容执。」遂与偕行。时大雨如注，臣与同敞从泥淖中蹒跚数时，至靖江王府。见孔有德，臣等不拜，有德亦不强。臣与同敞语之曰：「城已陷矣，唯求速死。夫复何言？」有德霁色温慰，臣曰：「吾两人昨日已办一死，其不即死者，正以死于一室，不若死于大庭耳。」有德遣人安置一所，臣等不剃髪，亦不强。今清兵已克平乐、阳朔等处，取梧祇旦夕间。臣泣下沾襟，仰天长叹曰：「吾君遂至此极乎？」当年拥戴，一片初心，惟以国统绝续之关系乎一线。四载以来，虽未竖有寸功，庶几保全尺土。岂知天意难窥，人谋舛错，岁复一岁，竟至于斯。即寸磔臣身，何足以蔽负君误国之罪。然累累诸勋，躬受国恩，敌未临城，望风逃遁。大厦倾圮，固非一木所能支也。洒泪握笔，具述十日内情形。仰渎圣聪，临表呜咽。
公死后，降神于苏，言为本郡城隍。阖郡士绅诣长熟东皋招魂祀之。钱谦益作《迎神曲》，有云：
月斧雷车夹道开，帝令廵省旧都来。
人间不晓天符急，叹息争看华表回。
玉帝亲颁赤伏苻，神官权位治姑苏。
中央丹篆风雷护，天上词头与世殊。
灵旗书卷画廊新，寂历东山睹奕辰。
驱使八公闲草木，也应谈笑扫苻秦。
三年蜀血肯销沉，我所思兮在桂林。
却望苍梧量泪雨，湘江何似五湖深。
真王异姓指河山，箫鼓丛祠报赛间。
咫尺灵飞催后命，红云仍押祝融班。
公与别山张公在患难中倡和不辍，集为《浩然吟》一卷。自序云：「庚寅十一月初五日，闻儆，诸臣弃城而去。城亡与亡，予自誓一死。别山张司马自江东来城，与予同死。被刑不屈，累月幽囚，漫赋数章，以明厥志云。」
藉草为裀枕下眠，更长寂寂夜如年。
苏卿绛节惟思汉，信国丹心只告天。
九死如饴逞惜舌，三生有石止随缘。
残灯一室群魔绕，宁识孤臣梦坦然。
又：
年年索赋养边臣，曾见登陴有一人？
上爵满门皆紫绶，荒村无处不青磷。
仅存皮骨民堪恤，乐尔妻孥国已贫。
试问怡室今在否，孤存留守自捐身。
别山受断臂伤倩之惨，公纪事云：
文山当日犹长揖，堪笑狂生礼太疏。
躯命已交初见刻，喜嗔遑计就刑馀。
胡装毕竟仍华种，汉语如教听圣书。
张子已成千古事，知予结局定何如。
又《示别山》云：
每闻君议论，辄便长精神。
识力超凡近，操持历苦辛。
难中资益友，世外结芳邻。
再晤知何日，同看未死身。
《十一月十五付别山》云：
守节惟君我，南朝定少人。
城亡身即继，国难气犹伸。
风雪三冬壮，衣冠万古尊。
夷然经浩劫，同志始成仁。
《绝命词》云：
从容待死与城亡，千古英雄自主张。
三百年来恩泽久，头丝犹带满天香。
别山和瞿公诗云：
异国凋零非故疆，首山一死尚留商。
舌存不信乾坤去，臂断宁同儿女伤。
胡语可怜原汉语，帝乡无路是愁乡。
幽魂应化天边月，照见孤臣铁石肠。
又：
日日刀锥攒我心，岂真天意有升沉？
命延一刻德难负，论到千年虑益深。
此地骨原堪朽腐，他时魂不待招寻。
昨宵犹梦亡亲在，醒后惟闻夜雨霖。
又：
凛然太义自平生，囊底无钱魄亦清。
三烈双忠原有教【居正諡文忠，敬修諡孝烈，克修諡忠烈】，九朝七世岂忘情。
亡家骨肉皆冤魄，多难师生共哭声。
想见刀头空一切，长宵盼不到天明。
又：被刑一月，两臂俱折。忽于此日右手微动，历三日，书得三诗，复痛不可忍。此其为绝笔乎？【录二首】
梦传忠烈司马【讳作霖，死难湖南】
抗节如公有几人？磔残今尚梦全身。
应知同学谈忠孝，决不偷生负鬼神。
视死如
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:47:07-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>