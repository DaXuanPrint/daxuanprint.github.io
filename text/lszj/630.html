<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷之一,卷之二,卷之三,卷之四,附录,跋,宦梦录全文在线阅读,宦梦录全文在线下载,大玄古籍书库">
<meta name="description" content="四卷，明黄景昉著。黄景昉是明末政治家,历仕启、祯两朝,自编修以至宰辅,几与崇祯一朝相终始。《宦梦录》是其仕宦经历的自述,作于甲申之变后,由于书中内容涉及明季史事,成书后,黄景昉不愿将之示人,以致流传不广,著录鲜稀,仅有抄本传世。崇祯朝无实录,而《宦梦录》正是黄景昉在启、祯两朝的见闻及其立朝作为的自述,因此该书对于明清之际史事的研究具有较高的史料价值。_宦梦录_全文在线阅读_宦梦录_全文在线下载_大玄古籍书库">
<title>宦梦录_黄景昉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宦梦录</span> <br/>
          作者： <span class="inputVal" id="bkauthor">黄景昉</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,史学,完结</span> <br/>
          字数： <span class="inputVal" id="bknum">[book_length]68667</span> <br/>
          说明： <span class="inputVal" id="bkdec">四卷，明黄景昉著。黄景昉是明末政治家,历仕启、祯两朝,自编修以至宰辅,几与崇祯一朝相终始。《宦梦录》是其仕宦经历的自述,作于甲申之变后,由于书中内容涉及明季史事,成书后,黄景昉不愿将之示人,以致流传不广,著录鲜稀,仅有抄本传世。崇祯朝无实录,而《宦梦录》正是黄景昉在启、祯两朝的见闻及其立朝作为的自述,因此该书对于明清之际史事的研究具有较高的史料价值。</span> <br/>
          封面： <span class="inputVal" id="bkimg">Z_6098.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宦梦录
[book_author]黄景昉
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,史学,完结
[book_length]68667
[book_dec]四卷，明黄景昉著。黄景昉是明末政治家,历仕启、祯两朝,自编修以至宰辅,几与崇祯一朝相终始。《宦梦录》是其仕宦经历的自述,作于甲申之变后,由于书中内容涉及明季史事,成书后,黄景昉不愿将之示人,以致流传不广,著录鲜稀,仅有抄本传世。崇祯朝无实录,而《宦梦录》正是黄景昉在启、祯两朝的见闻及其立朝作为的自述,因此该书对于明清之际史事的研究具有较高的史料价值。
[book_img]Z_6098.jpg


[book_title]序
余以癸未秋谢政归，逼腊抵里。越岁春，忽国变闻，意皇甚，忽忽无生。稍间收召魂魄，因追叙余平生交游，始乙卯，讫癸未，为《宦梦录》四卷。间得自同里、同朝、同籍、同官所见所闻，或以册封主试，旁采风谣；或于掌院署詹，详翻典故；以及讲幄之所赓扬，纶扉之所票拟，主恩国论，世态物情，备载其中。于壬癸之际，尤呜咽有馀悲焉。宋欧阳永叔《归田录》似矣，要多戏谑之谈。又昔贤居大位者，类有幕客门徒为之左右追随，代述其事。
余性简，坐无杂宾，即子弟辈不以自侍。记与某公同直召对，每对讫，辄修饰寄归，镂板行之，传户诵矣。余家人亦以为请，答曰：某公所对，所可知可言者也，余对其所不可知不可言者也。余意造膝之谊，昔尚秘密，温树几何，人防窥测，自谓所履之地宜尔；既复思岁月如流，时代已革，失今辍笔，后世何闻焉？噫！此《宦梦录》之所为作乎！
作去今十五六年，觉彼时投簪未几，心力方壮，每一披寻历历如睹，不然将并其人其事忘之。然其有取于梦，何也？今夫朝野，梦场也；省署，梦栖也；馀尤其梦中伴、梦中身，毫无可把捉想像者也。庄子有言：「方其梦也，不知其为梦也，觉而后知为梦也。」余曩滞公车十年，通籍仕宦者十有九年，至癸未四十八岁而梦醒矣，然则后此皆醒局乎？否否凡人，昼动夜静，觉动梦静，仕动隐静，少动老静，惟是梦中所冤，苦劳剧有百倍于觉。往往而是，吾焉知昼夜之所繇分者乎？且即隐矣，梦常及仕；老矣，梦常及少。自验鲜梦隐梦老之时，岂宦之于梦较习欤？抑魂气颠倒为之也？尚期隐愈深，老愈甚，梦或异是。异日有持《宦梦录》示之，将不审为何人之词也，而后梦境庶少清夫？

[book_title]卷之一
●闽晋江黄景昉太穉著
余初举于乡时，旧辅李文节公廷机里居，孝廉例三投手板，庭谒如属礼，余惮之，再及门罢。其后史文简公继偕亦然。余为庶吉士假归，尝一延见。授编修后屡往，辄固辞，前辈严重如此。
宗伯黄文简公凤翔与先祖尝同学，投刺称「窓生」。余幼，及望见之，身不逾中人，萧然儒素。
侍御吴公龙徵为先祖里中文酒社，过从相欢，值二家兄稚年同入泮，公制骈语为贺云：「江夏童谁证无双，双璧诧难兄难弟；东石裔其昌在五，五玄徵联甲连科」。公雅，善尺牍；余幼所裒集往还，札若大牛腰。今无存者，犹时时怀其秀句。
余外祖海盐令谢公吉卿，举万历庚辰进士第五人。宦蚤废，工诗，追和唐人韵数百首。性至孝，居丧如礼。何司空公乔远赠之诗：「七十在身犹致毁，三年食旨未尝甘」，盖纪实也。晚及见余举乡试，忆送行首，末韵云：
羡汝蚤登科，魏舒宅相多。
三春临别去，不觉醉颜酡。
词朴情真，诵之弥深寒泉之感。
冏寺谢公台卿为先外祖同气同榜，口微吃，好追叙夙昔，困陒状。余时滞公车，贫甚，公每过，语家慈曰：「未也，愈贫乃当愈佳耳。」迄今恒有味乎其言。
司寇苏公茂相初得余乡举牍，颇见奇，手柬奖藉，特治具款余。公自学宪家居久，弘奖风流，后起至大官，微有身名，俱泰之自然，在世路中犹为难得。
光禄骆公日升，于余有国士知，尝序余诗艺，期许良至。记一日以持身大概为问，公毅然曰：「年少或人情物理未谙，谊须共商耳。立身行己，自有法度，奚问为？」余极惭感其意，每往还，未尝不拜公墓下。
孝廉骆公志宾，举癸卯第二人，即光禄族子也，亦雅期。余君湛精经史，酒间偶诵其咏史绝句云：
成信非萧谋，败信非吕计。
不测之恩威，大抵自高帝。
君有韵文，兹其可读者耳。
省元李公光缙，蚤岁善举子业，邑多从游者。所居距余迩，余未一诣其门，余心念学务自得耳。摹仿先辈追随名士，均为用心于外，非实益。遂一意闭户，同二家兄诵。李公后卒，潦倒场屋间。
宫庶庄公际昌，余乡举同籍，己未与毗连寓。初得会元，报为色动，即庄亦不自意也。既以鼎元归，每过，观者如堵。尝邀余辈诣其乡，遇暑月，偏袒行酒，戏云：「古语：三世仕宦，方知着衣吃饭，明吃饭着衣之未易也。」性特开爽，以廷试牍一字偶误贻讥，无伤盛德。
司业庄公奇显，妙年登鼎甲，负才纵酒，病溃中以未获交林公胤昌及余为恨。余颇感其意，为赋哀词。
余以庚申出游湖海间，困甚。惟同年陈公烜奎有缓急谊，馀屡遭白眼。余性不修宿憾，即甚慢余，后遇之欢好如初，竟忘之矣。陈公终端州守，豪㑺好面折，人寡悦者，独与余善。尝语余，「孝友」二字，孝诚非所克当，友无愧矣。闻者亦以为实录。
司空何公乔远，邑名德长者，壬戌余始识之京师。尝夜侍，露坐论文，余狂率，颇陈所见，公喜，越日以所撰著属余评骘。手柬云：「前辈文章多因身后被后生驳坏，欧阳公所谓『不怕先生骂，怕后生笈也』。」余时以学未成，固谢不敢。公诗文有逼真古人处，余夙枕藉其中。
壬戌，蜀奢酋变作。礼部试观政进士「五月渡泸诗」有传宗伯郑公以伟诗用「布伯」二字者，何公偶问奚出，余对曰出田汝成《炎徼纪闻》，公亦喜余能记也。「布伯」犹华言主管，为西南夷相尊大之辞。
余有谒长陵、定陵诗，颇见赏作者。时何公卿光禄，余从之行，会公先出殿门，余后至，属一胥偕往，告守陵阍宦俾余一观。阍询其人安在，胥指余曰：「此是矣。」阍愕，且笑曰：「即此是乎？」余时易皂帽，被一青布直裰，短才至膝，故不欲人识之。公子九云序余诗，谓「尔时意色寒逊」，正指其事。
宫赞郑公之玄负绝代才，夙爱余。诸生文比偕计，遂与定交公文。视余异趣，顾盛相契洽。尝戏评诸人文，各加标目自赞，如人家觅失猫子，力索不可得，有时还自来，其来时亦可喜，合坐大噱。屈指同社八九人，六举制科，鼎元一，史馆三，两登铨省，信一时意气之盛也。
给谏傅公元初为余同社，郑宫赞公尝序其文云：「凡子訒文成，辄自喜。吾党见子訒文，亦复大喜。子訒见人之喜其文，又复大喜。」傅得之怒亟，裂去。闻者颇亦谓中肯之谭。子訒为傅字，其人特英爽，勇于嗜义。
选部林公胤昌、孝廉郭公炜并余姻记。一日䜩集，各言勋名所至，余徐答曰：「他日稍有补于国家，无得罪于名教，足矣。」二语故未易承，当负负良愧。
太宰郑公三俊为余督学师，乡举后，同林选部、傅给谏晋谒，色严冷，不假一辞也。其后见之京邸，乃温蔼家人。不啻闽数十年督学竞推公第一，鲜继者。
中丞陈公士奇，同榜中最善。余好论文，椅摭利病，虽得隽牍，经其目鲜弗删改者。恒对客自诵其文，乡音不甚辨，唾沫满面。尝谒座师萧山来公宗道，忽起曰：「师面色何太清减，愿保重自爱。」师笑谢之。或咎词太尽，非所宜言。公意气自若，余乡会称同榜相善者，惟公一人。
太仆姜公性，余副座师，仅于丙辰春一晤而已。约束门役严，费特省，所奖许余，亦至。师尊人廷颐公官少司马，世载清德，身后仅一犹子嗣。庚午余典楚试，为檄祀之。学宫赠官诰，亦出余手。
礼部徐公观复，余乡试房师也。令粤新会、闽仙游，著廉惠声。性峭直，尝大署枫亭道左云：「数丛烟火，一掌溪山，拄颊挹爽气朝来，笑主人真堪吏隐；撇却红尘，展开青眼，入关讶薰风乍至，问使车可是仙游？」诵之，可以知其概矣。后弃官，学道每书来，自题「独往散客」。
乙丑廷试，初拟翁公鸿业第一，以其卷有「崩析」二字，不便进读。已之夏试，庶吉士皇极殿告成诗，同乡陈公士奇才最高，内有「天子焚裘出」之语，涉忌，置不录。虽荣进数定，亦可为疏脱落笔之戒。
宗伯林文简公尧俞，长身玉立，善敷奏，余旧未识之。忽一夜，梦从外祖谢海盐公集公园亭，分韵赋牡丹诗。未几，余擢第。公时知贡举官。
甲子冬，同李给谏公焻赴公车。出南都浦口，李公忽梦诣一所，宫阙崇丽，守卫森严，内有鹦鹉声传高皇帝将临御，验有文书放入。余即出文书授之，旁或云：「则杀矣！」余不顾入，李难之，绐以文书未具。立逡巡，见一衣冠老人，如俗所画朱文公像，呼吏持一碗艾汤饮之。遂醒，不解所谓。越岁，余幸售，李至甲戌始第出。余同年朱公兆柏门，年五十艾矣。始悟梦中朱艾之说。遡梦时朱尚未第也，异哉！
都谏罗公尚忠，贵池人。余乙丑春遇之少司农郑公三俊邸中，以郑为同里姻逊，余揖，郑目余笑谓罗曰：「此闽中名士，公且入闱得此公焉，足矣！」比榜放，果出师门。师最精鉴识，所得士为一时冠。鼎元余公煌、庶吉士刘公垂宝、本春秋房孔公贞运落卷，师为搜出之，二公终身执门人礼惟谨。
罗师素善谈论，酌理揆情，援彼证此，虽昔人霏玉粲花之喻不能绝也。所诲诱余尤至。自云令平湖日，有一孝廉为人祈免徒罪，意未许。越日，忽更请移罪他姓，师答札云：「徒法不能以自行，犹可言也；徒取诸彼以与此，则决不敢闻命矣。」其人惭，亟谢罪去。
太宰崔公景荣，余观政恒肃，揖堂前，属试庶吉士，公分阅闽卷，首拔余。时少宗伯薛公三省与联坐，公以阅卷事委之，实定自薛公手。事后余偕同邑张公维机趋谒，时公以病予告行，席地坐，余辈门外，训勉之。公子胤茂，金吾，能诗，雅，与予往来。
南乐魏师广微在阁，殊不满舆论。其人寔清肃，班役辈无敢横索一钱者。颇留意人材，临庶常试，各省直知名士，密先疏记。试日，躬出巡行，过余及同乡黄公文焕几前，各驻视。少顷，会日暮，师以腹痛出，未几罢，机局倏变。于是所取士有间属意外者，若或使之。
庶常初谢恩，余与同年丘公瑜、李公觉斯、张公维机到稍迟，合疏待罪。得旨：念系新进书生，宥之。余纪误诗有云：
因思适馆初，获事熹皇帝。
同舍三四郎，大昕仍揺曳。
盖追咏是也。丘与余后先入阁，张至少宗伯，李改给事中至大司寇，余辈尚未离坊局。李官至部堂久矣，其人长才数尺，有精采，谈笑豁如。
馆师少宗伯丘公士毅、李公康先咸器赏余文，余时年甫壮，意气溢发，每阁试，未尝起草，惟诗一再推敲耳。同馆王公建极齿固逊，余从之。无何，王得孙醵金为贺，询之，则长于余几倍矣。众大笑，始从改序。
馆中颇酬应前辈笔札，如李公康先、李公国𣚴皆尝以文字委余。太常霍维华为时要人，忽介其门客同邑徐君芬来属其寿序，勉诺之，逾月再至。余柬徐云：「令师雅意，偶一为之可耳；若频频属草，则近于奉常门馆之役矣，某亦不敢任也。」霍逆案中人，余故欲以是远之，遂绝。
御史吴公裕中于余非素交，偶同乡大理王公命璇有母丧，会之丧次。时吴有疏攻丁公绍轼，余询及之，吴意甚和，答云：「疏仅据实，有欲授余事欵者，不应。同台中尚以乏风力见诮耳。」谈正洽，忽外哗动，有数旗尉直入觅吴，附耳语，趣诣朝房候旨甚急。吴尽委衣冠王公所，易服出，余送之门曰：「公好自爱。」吴回顾曰：「小疏不审，奉旨云何？即有不测，莫非圣恩也。」仓卒不乱，余大以是服之。良久，闻杖一百，革职为民，即以其夕驱出城。次日，余趋视之城外，卧篑上，伤重，语自如，但虑惊家中老母为词。越数日卒，楚人无敢临其丧者，余割俸金数钚赙之。既抵里，其子附书来谢余。庚午与楚试，过其家，萧然立壁耳。屡属余志其墓，未果。
阁师丁公绍轼为罗师同里，余尝谒见之，刚果自任，恩怨较然。夙仇熊廷弼，疑吴公裕中熊姻，疏代熊报复，遂阴中以危法。未半载，丁病，见吴为厉，欲杀之，如汉魏其武安故事。天道神明，可畏也。
罗师擢太常，余为办舆棍等物，师柬云：「真藤棍价高，用假者不妨。天下万事不可假，独此可耳。」丙寅，师奉使，过里卒。尝云为诸生时，梦乘里中刘御史光复车。刘终奉常，竟验，念之痛惋。师又云，壬子元旦祀，先族某读祝文，忽误呼师名尚忠为「尚志」。先是有罗尚志者，亦师宗人，卒诸生。太公恚，疑某有意诅之。是秋，师登贤，书报帖初题尚志，以字昼讹，故久之知误，始改。因叹造物缝凑之巧如此。
时璫焰方张，余忧愤，无仕宦意，以丙寅五月请假归。同馆请假自余始。时吴淳夫方郎兵部，过别，余问：「归见里中诸绅有见命者乎？」吴曰里中某公必大拜，某公必内召，某公必赐环。余私笑，一曹郎何妄擅部署乃尔？甫抵里，靡弗验者，始知吴线索关通久矣。
乙丑馆课，余刻独少，以假归，靡任刻赀故也。内一题为《古今名宰辅评》，见某文作胪列颇详，末独推韩魏公琦，却去一「韩」字，云：「惟魏公卓然为不可及。」馆师字字加圈批曰：「归结专重魏公，尤为卓识。」时章疏称「厂臣」、称「魏公」遍天下，不知此作者、批者有意乎？无意乎？不欲言其名，闻堪哕呕。
金坛虞学宪大复，为其邑周应秋壻。周官太宰，虞贻书祈援云：「挟泰山以超北海，小婿固有所不为；入宝山而空手回，丈人亦有所不必。」余闻之陆嗣端工部云。
方崔、魏烜赫时，省垣李鲁生、李蕃、李恒茂尤所注意，门如市。京师为之语曰：「官要起，问三李。」
同年云间袁爌以工部郎二载擢太常少卿，金绯造朝，同事或艳且骇之。袁自指其带语曰：「诸丈银带是真的，我金带是假的。」陆澄原笑曰：「不是假的，是伪的。」伪与魏音近，盖戏之也。陆字嗣端，饶才情，蚤岁负伉直声，惜后乖异，竟郁郁自放，声酒间卒。
少保黄公克缵，平生持论与时贤不合。学博才雄，精吏事，棱棱务伸其说。居官寔廉甚，抚齐十二载，家无厚赀。为余言：曩守赣郡，满考归，仅存俸金十数两而已。又云幼避倭浮海，浪高数十丈，舟中莫不颠扑呕眩者，独正襟端坐自如，长年辈异之。钜公伟度，髫龀中蚤自不凡。
少保公雅，善声律，尝同诸公䜩集，用妓得句云：「休言伐木人求友，须念提筐女有夫」，微婉近风人体。比年八十馀生子，余为诗贺之，次韵答。屡贻余短幅，细书章草，法殊遒媚多致。
侍郎林公学曾以病引年归，晋尚书衔，给三代诰命。尚书非满考不封，未有自赐归加衔得之者。闻魏南乐师与公善，故借是优之。虽云积行之报，终属异典。
御史徐公缙芳初入台，家族横里中。李文节公时正常，固寂若也。传有「九我门前霜满池，十洲家后火连天」之谣，见奏牍中。今其家倾覆尽矣。
观察陈公亮，采饶干局，所莅著声。前招抚郑帅议多出公手，书法棋品并胜。尝问余能棋乎？余以实对。公曰：「得省此累，甚善。此木野狐也。」有子兆琳，博学工文，夙善余，未成骤陨，士类惜之。
太守林公云程举嘉靖乙丑进士，及见余辈登第，称先后同年。公嗜诗，多鉴别书画，弘奖风流。当时沈嘉则、黄克晦山人咸依公，年九十七卒。泉郡相承海滨，朴鲁之气稍稍开辟，自公始。
参议蔡公一槐，生平颇详余志铭中。阅其家集，有文三桥嘉赠公绝句云：
沙塘作事太郎当，不肯清晨入太仓。
呈子不知何处去，空劳文老写千行。
词类谐谑，不知所指云何。沙塘，公别号。
光禄李公叔元家居，数与余通问好，称说李文节、郭恭定旧事，论学宗陈佥事琛。公性俭，自云与苏司寇茂相数十年，同籍姻好，折柬往来，未尝用一全楮也，简质至此。公于制举艺特佳。
得散馆报，同年削籍四人，或以梓里，或以师门内，亦有不可知者。庶吉士原以书生作养，未隶品官，何职可削？亦苛绳及之。朝议淆极，业预知其不久矣。
逆阉诛，海宇欢声雷动，余尚未萌出山意。会戊辰元旦，具章服拜庆，觉家严色微不怿。缘登极恩诏，诸同年多荣所生，庶常未授职，二尊人尚仍初服，所邑邑者此耳。久之，询知王公建极、李公建泰各赴京题授，有成命，余始黾勉为趣装计。
内阁杨公景辰、刘公鸿训同门同官，阁中例以会推先后为次。杨先推，业有定序。偶出同拜某官，以刘年长，微逊之，刘处之不疑。坐定，班皂辈竞噪于门，以非旧规，故因有隙，杨竟为所挤归。刘颇任事，性粗疏，卒用非望，遍管去法，亦称苛云。
旧辅张公瑞图自里中遗余书云：「忆初第，谒李文节，为述所闻于申文定者，曰识人多，立朝难。又谓不肖字不必写，此事到底有是非。繇今思之，文节公真圣人也。」张公以善书名，处天启丙寅、丁卯间，覆用为累。事后盖深悔之，不止韦仲将头白之恨。
座师来公宗道既得配赎旨，小舆诸淛江驿，设坐堂上，躬蒲伏阶下，叩头去驿，宰辈咸惊匿。每与余书，刺字细若蝇头，竟用民礼终身，亦可怜也。
戊辰鼎甲管公绍宁，廷试卷内一「诚」字写未完，御笔为添一撇，凑成之。管署号「诚斋」本此。以余所见，辛未状元陈于泰卷内重写二字，榜眼吴伟业卷内彍骑「彍」字误填马旁，俱御笔为涂改。以后进呈卷经，改换尤多，不复尽繇阁拟矣。
馆中以侍讲、侍读为属官，久罢不设。天启丁卯，有躐冒两京典试者，自知非例，因滥加是官。其后壬戌诸公因之，亦抵行之，戌榜止，洵称变局。
召对，或言中国兵力非匈奴敌。上曰：「傥尔，我太祖何以扫荡胡元？」记注官误书「成祖」以进，寻发下，多所涂乙，独于成祖「成」字不敢加笔，端书一「太」字于旁。上于尊祖敬宗，其天性也。孔公贞运尝叹息以是，语余。
给事韩一良疏：「科道官俗号『抹布』，只要他人净，不管自己污。臣恶此名，素不爱钱，而钱至矣，两月内所却五百馀金。」上览奏，嘉其鲠直，拟超授佥都御史，阁部臣尼之，勒令指名回奏，竟负谴去。信立言之未易也。
督师袁崇焕召至，自诩五年灭胡，举朝耸动。尝于会极门宣赐蟒衣、玉带等物，袁固辞云：「自来督臣只为贪却蟒玉误事，倘此行稍效尺寸，受未迟。」坚伏地不起。旁内璫譬晓之，即辞宜具疏，无面却理，始罢。余时偕李公建泰为俸敕官，见其人面如黄叶，昂首结喉，瞻视速，疑非成功相，私忧之。不两年，旋验。
刘公鸿训每对御，多所指陈，词或俚质，辄招呼诸同官。前卒得祸重，上意或疑为轻已耳。其后睹温公体仁于讲筵，屏气鞠躬，进止有度，觉恭谨之气浮眉目间，因之受眷独隆。礼云：严威俨恪，非所以事亲也。观温、刘得失之，殊可为事英主、冲主鉴。
曲沃李公建泰伟仪观，音吐如钟。为编修，日职宣讲，偶下直，上特遣中使即其家召入。简在有素，同馆中余最善。公及闪公仲俨、丘公瑜、浚并入阁。闪至少詹事卒，追念昔衔杯促席状，犹为神往。
佥院左公光斗赠官诰，为余视草，内云：「柴市悲扬尘之惨，如可赎兮百身；虞渊念夹日之勋，犹将宥之十世。」本宋人语，变化用之。又其父诰云：「伍奢尽节，预明胥尚之心；狐突抗辞，不改偃毛之事。」其母诰云：「读范滂诀母之语，能不悲伤？虽苏轼为儿之时，已知慨慕。」颇精切，为时传诵。余前后再司制诰，详具制词中。
同门淩公义渠，质清臒，神特渊静，望若世外人。与同馔，惟举肉边蔬菜而已。所著有《湘烟录》、《使岷诗》，殊极幽蒨。官大理卿，遇都城破，死之。时同门抗节者二人，宣抚朱公之冯死尤烈。朱有志，惟命学至孝，居丧即红皮萝卜亦撤去，余可类推。
司理滇萧公运泰以教职登第，雅自负。临庶常试，罗师偶集诸同门，有闭户谢客。肄诗文，多观前辈馆课之谕，众唯唯，萧忽起自赞曰：「门生于此道颇工。」闻者晒之。江右万公元吉笑尤剧，为萧恠恨终身。
中丞朱公之冯有二妹，长适工部金公铉，卒。次为朱尊人笃爱，临没，嘱朱必嫁一年少官人，门户相埒。朱觅久，未得。会同年唐工部公昌世丧偶，唐美风仪，甫壮，朱拟以妹许之，仗同门赵工部公光拚道意。赵时亦丧偶，忽曰：「我与唐同年同官，同议继室，曷若归我？」朱愕然。赵年业稍长，于思满面，突有毛遂之荐，共传为笑。朱姝后仍适金公。
京师酒帘好标题俗句，如刘伶、李白、星密，雷同之类。御史姜公思睿为余言，尝奉使晋中，见一联云：天堂每引贪杯客，地狱专拏戒酒人。尤为险诨。
词林冷局，非相知，鲜过从者。有某同年再过，适左怒，语门役：「汝主系翰林官，我非有求也，何为屡谒不晤乎？」余内愧，以诡寄声曰：「将来文请诰命时，不求我欤？」余公煌尝云：「词林长班呵殿，人鲜下马者；惟小史辈必下值之，辄声高气扬，盛诧为千载一遇。」亦雅谑也。
早朝当捧敕，领敕官路周道年老，出班骤蹶，词复不清。驾甫起，随传谕辅臣曰：「路周道语言蹇涩，步履蹒跚。河南虽无事之地，布政司亦要紧之官，吏部何因推用此人？著察奏。」上吐词为经，俄顷间有伦有脊，诚所云「大哉王言」。
经筵展书，例惟一展一收。是日倪公元璐讲章长，御座披不尽。既半讲，东面内官屡点头招余，仍膝行前，上微声曰：「再展过。」凡再展一收，为从来未有之事。讲章旧长十二幅，凖御座为限云。
记注携楮墨袖中，袍服为湿，犹古人荷囊簪笔遗意。立或文华殿御座旁，或平台槛外。余供事四次，同顾公锡畴、方公逢年、张公四知等。辞繁声急，呼吸倏过，仅草录一二字出，共忆所闻补就之。值己巳有警，所记尤多，五官并用，莫有盛于此时。
寇初从大安口、龙井关入，赵率教先驰援，死之。满桂死都城下。赵、满为时骁师，既败，军中气夺。上震怒，逮繋尚书三人：兵部王洽、刑部乔允升、工部张凤翔。司官杖死者数人。督师袁崇焕以谋叛论，坐极刑，自世庙庚戌以来未有也，亦一时杀运所钟。
庶吉士金声、刘之伦请对，荐申甫才任将。即召见，拜副总兵。擢刘兵部侍郎，金改御史监其军。申甫本游僧，好大言。余偕李公建泰、闪公仲俨夜访之，西字脸，举止猥陋，动称「犂庭扫穴」，业知必败。比师出，流丐戏子皆从，未至卢沟桥，战溃死。刘趋援遵化，至白草顶，矢贯脑死。金谢病归。闻二公素师事吾闽人柯仲炯，柯旧从董公应举屯田，一妄男子耳。
袁崇焕通敌事未卜有无，但其师偕贼同日到，驻城外不战，给之刍粮半委地，每夜歌吹响彻。上遣中使往视师，辄拜哭，应对不伦。缒城召入者再，竟坐诛。袁初有守宁远功，舆望赫然。闻其后自矜甚，尝对客云：「合皇帝王霸、儒道释为一者，袁自如是也。」即其骄愎可知。
枢辅孙公承宗自关宁归数载，会事急，即家召入，先遣巡阅城守。比面对，稍拂上指，趣遣守通州，竟未一莅阁任也。时贼骑充斥，公自募数十丁行，夜抵通，城闭，呼炬自缒入。未几，以筑大淩城议罢。公高阳人，丙子邑陷，阖家殉节，恩恤久稽，犹因前违忤故。
枢辅孙公初受事，气果甚；及师溃后顿沮丧。其还奏中整兵，势亦颇振。但敌新得志，我兵气夺，再招募者又未行阵，以守则有馀，以战则不足。贼素惮孙威名，屡遣骑往潼关侦候，盖防其再出，尚未敢为入关之谋也。当时若按兵守关，疆场事犹未至大坏。乃严旨屡下，趣督臣出关，督臣外怯敌，内惧法，不得已而出，不待两军相当，已有必败之形矣。大都庙堂之上，于外则讳言和，于贼则讳言守；盖战之名义甚正，而守则疑于养寇，所以决不肯担此担子，只以催战一着了当，了自家事，不顾疆臣之能战与否耳。
贼与我不两立，守亦终非久计。但当日贼势虽炽，仅盘踞汝南，陈许间我若调集各镇，共犄角之约，会师期四面并进，贼势分力薄，可一战而歼也。乃东、南、北三方并无重兵，仅使秦人以一面东制贼，贼前后无牵制虑，遂得以全力注秦。秦师再溃，贼遂入，关中陷，而晋、燕遂同破竹，天下事去矣。囯家存亡实争此一着，仅杀运之未除云乎？愚尝谓自有一事以来，兵疲粮匮，外讧内櫐，兼支良难，东本无中原志，子女玉帛饱即扬去；寇处我腹心，其势与我相为负胜，国家大计，宜纳东欵而一意办贼。乃左支右吾，茫无成画，譬治病不识缓急，而标本并治，宁有活理？卒致一败不振，社稷为墟，反示外以中国易与之形，鸣笳南牧，若摧枯拉朽。然迂儒不知权变其弊，乃至亡人国，可慨也夫！
省台中倡议，各省直分任城守，或两省共守一门，自捐赀募士，即用本仕绅巡察之。既报，允。闽、粤议共守德胜门，可否未定，宗伯何公如宠密奏罢之。识者谓城守宜肃静，法宜归一，倘任各省直来往纷纭，成何约束？仕绅既不便行法，所募士亦未审从来，万一奸宄潜踪，误事非细。是役也，何公故老成长虑，事理亦确如此，始悟倡议诸公之为儿戏。
祖大寿所统兵原隶袁督部下，袁既诛，内自惊疑，一夕径拔营去，观听骇然。旧帅马世龙新释自狱中，奋追及之，谕之还，不可，暂止关门外，朝议姑亦羁縻之。馀感事诗有「庸僧诣阙言无效，骁将拔营去不辞」之句。祖后竟叛去，屡书招吴三桂降，吴即其甥。
都城围久，有潜匿妻孥他所者，馀恒指笑之。一日过所，同记注某公为馀言：某惟一子，昨私送出城，阻兵，欲归不能，欲再入不可，忧甚。语次，忽云：「某是要求生的。」余不答。其人后简入纶扉，每见余，常有惭色。
总宪李公邦华，初协理戎政，颇振刷，为营弁积忌。罢归日，率群无赖卒于郊外诟辱之，狼狈仅免。因思刘华容、杨新都得谤晏然，犹为遭逢之幸。
协理李公罢，闵公梦得继之。受事日，上谕令用心料理，不可推诿。对不敢。上曰偏见也使不得。对不敢。遂出。余辈记注，仅记两「不敢」而已。其实京营事权在总督勋臣、提督内臣，协理即别有展布，无繇也。任事政自难。
司寇乔公允升负宿望，召对跪久，伏地不能起，同官旁掖之不动，特命锦衣卫扶出。老宜去，仍复因循。卒坐逸囚，累繋狱，可为士大夫夜行不休之戒。
司农毕公自严精心计米豆数目，能于御前屈指算，不差升合，有警劳尤倍。余楚录中有云：按臣驻通之畧，雅追王忬；农部给饷之敏，隃胜李翱。驻通按臣指方公大任，次指公也。公特造余谢，后亦逮繋。李翱寔为李士翱，世庙庚戌时户部尚书。
少司冠丁公启浚署都察院篆，时拟差某御史视北畿学业。咨吏部矣，某求改南畿，属一掌科为言。公以咨讫辞之，掌科笑曰：「咨在也，出诸袖中，盖密与太宰索回矣。」公骇然，叹言路之横至此，持不可。公性温蔼，好奖诱后进，与余善。
余隶史馆时，同邑丁公启浚、张公维枢并为侍郎，同省四衙门醵为公䜩，月数集。适楚人某御史有所憾于张公疏，以聚族而谋诋之，喻并及丁。未几，二公先后去，有一箭双雕之喻。自是公䜩例遂废，冷落久之。
御史苏琰为诸生，落落自负，司空何公乔远以所撰国史示之，直加点削，无所让。何公诗「何主谬有千秋志，苏琰为吾一字师」指是其人，躁慢鲜合者。
中丞颜公继祖在谏垣颇负风采，骤与人交好，往辄泮涣。有老明经颜孚中者，余邑人，颜与通谱，呼为兄，屡同家宴。明经业选为粤高州通判，不解事，恃宿谊，故有所嘱。颜怒，遽以上闻，夺通判职下狱，予杖配。昨固欢然兄弟也，忽至此，舆论畏之。
少师温公体仁，初以枚卜不与疏劾钱公谦益。钱既得罪去，遂蒙眷省台，数丑诋之，不动；间一推南宗伯，不用，示欲留之。寻柄国累年，门庭颇静，才亦鍊直。以始进热中，出于讼师博徒之习为公论厌薄，因之启上杀机，酿成十数年乖戾刻深之治，寔始基是。门庭颇静，未必是本末面目。既已犯众怒，不得不自刻厉以结上心也。
总宪钟公炌以给谏偕余典楚试，周慎详稳，睹余《试录》中多鲠切语，屡相婉讽，余愧谢其意，究亦不能从也。公应撰次义，反表余并代草，相与欢然。无何，公擢都礼垣，是科楚闱士得免于磨勘之罚，余幸藉手逭罪，赖公力。在阁日，每图推毂公，未果。
楚抚洪公如钟业得罪去，以余录序中有「楚兵抵司马门，寔非徒手」之辞，颇代浣雪，感甚，特贻札谢。而郧抚梁公应泽乃以「郧师后至」一语为恨，几欲出揭。余不任德，亦不任怨，聊且述所见闻而已。
楚督学蔡公官治衡文不甚洽，士论放榜后或题句嘲之，云：「案首一枝花，遗才四十八。嘉鱼四五等，桥梓一时发。」时楚士以领批得隽，仅江陵王泰徵一人，嘉鱼任弘震偕其子乔年俱劣等，赴诉蔡，仍朴责之。是科任父子同榜，楚人以为讥王泰徵，任弘震寻登进士。
闱中，余待诸房考有礼，即批驳卷，为详述所以，得自尽寡龃龉者。房考中胡公守恒、林公增志、徐公开禧至馆员，李公如灿、宋公学显，至给谏，李公一鹏、禹公好善、杨公四知、杨公一㑺、欧公起鸣至御史，为前后鲜及。
房考林公增志，精内典，戒杀，闱中例日供鸡鸭等物，林祈余为言之，直指罢给。直指事烦所司，仍循例供，林勉纳之。放榜前一日，尽数驱出，语余曰：「早出等杀耳，姑豢畜之，为暂留数日之生过，此心力尽矣。」余为悚然。林魁南宫，其邑人梦报捷旗大书「不淫不杀之报」。时令蒲圻，有惠政，尝一致甘露祥。不淫不杀，五戒之也。世人闻持戒辄叹之，未有不艳心科第者，亦知有持戒福报乎？与粗人言，只得如此。
解元谭公元春，因其弟元礼过鄂，谒余赠诗：「因友知君深梦寐，得师教弟荷穹苍」，友指王公鸣玉也。余答之，有「相思不藉弟为媒，萧槭江帆肯自开」之句。谭兄弟三人，连举子卯午三榜，颇称盛事。
任弘震既父子同举，为诗投余云：「点参有道皆宗孔，洵轼何缘得遇欧」，语亦可诵。
工部葛公大同，余旧识之南都，时过访老矣，风流未堕。记在南都僧寺中同夜粥，给谏李公焻时为孝廉，极誉其粥米之佳，云：「敝乡所产，有其大，无其长；即有其长，无如许鲜红色。」葛大笑不答。众询其故，葛曰：「诸公第思之，备斯三者，是何等物也？」为绝倒。
宪副陈公之淯旧令余邑，最奇爱伯兄澹叟文，仲兄可发及余亦蒙赏识。邑彚试，伯兄第一，余第二，仲兄第三，称知己。出闱后，余首过其家，欢宴成礼，略为区处家事去。楚人谓余有敦旧恩，实情谊应尔。
放榜次日，谒楚王，偕给谏钟公炌、直指黄公宗昌入，四拜，王下座揖，留䜩。殿毁久，未复，坐蓬席下。即三十年前所喧争「假王」也。余以汝阳眉宇验之，殊非假，不审诸公昔何缘作许葛藤。
景陵王给谏鸣玉、黄广文问余旧交，记壬戌落第，给谏别余诗「南归莫作悲秋赋，闵楚于今有二黄」。至是广史已没，给谏方谪外里居，余特迂道过存，流连累日。给谏间语余：「景陵僻邑，辛酉适宫坊罗公喻义过是。壬戌邑登第，二人同选为庶起士，嗣后寂寥者数载矣。兹幸辱车尘，庶续胜事乎？」余笑谢曰：「某蹇劣，何敢望前辈？」逾年辛未，谭元礼、龚奭果同举制科，谭即余是秋所举之士也。及选庶常，得赵公之英稽，赵寔景陵学谕，亦稍符给谏言，每书来，辄举为笑。
余自景陵过襄阳习池，便道游武当。初抵均州，礼净乐宫华表，通衢马阔类辇下。自山门入，憩。遇真宫官张邋遢像，所遗铜扇翌犹存。晚宿太子坡，淩晨繇绛霄上三天门。初坐小软舆，以机发之，高下适平。至三天门下，舆用布为絙，繋腰后，两夫前挽，手巡旁辘轳铁索行，喘甚。遂登太和绝顶，金殿光四射，旁存元人小铜殿，制不逮。五鼓道士为奏，青词淩虚。禹步良久，日出，如赬玉盘，云气溺之，众峰仅露，末列阶庭下。已从山背行，歴南岩，五龙，玉虚，诸胜莫丽，玉虚莫幽，五龙莫峻；太和绝顶，恨水少耳。道士屋若缀附壁，如蜂蛎房，或坐树杪，或大树腹为龛，经声琅琅，实阴利檀施而已。例呼进香客斋公，男女遍唱「无量寿佛」，哀音满壑。榔梅树已枯，有小栢叶可箧藏，得水青润如初，号万岁松、千年栢。或贻余红豆，亦佳。铜像大小无虑千万尊，游客各用磁石勒名，嵌道左，数如之，余后亦属。襄守唐公显悦为刻数诗其上。近此中遂为虎豺啸聚之区，往来人绝迹久矣。回首旧游，真何啻南柯一梦。
过信阳州，棹楔巍然，知何大复先生故里，为府躬式。已经定州诸学宫，观苏子瞻所咏雪浪石，和其韵。宿真定，适郡倅黄公，余里人，邀游大佛阁。佛指大如椽，项以上容一壮夫，杰阁三重围其体始尽。旁一钟屑厚尺余，以扇横量之，称是，高广可知。自谓南还数伟观也。
滹沱河春溢冬缩，余夏甫渡过，比归，业深。架木为梁，草土杂壅填其上，车行坦然，因晤孟子徒杠舆梁之说。岁十一二月始成，春仍撒去。南人罕习其制宜，不解此书指，不然既杠梁成后，那又烦岁岁议及。
先是，中书原抱奇，粤人，突跪阙请逐，首揆韩公爌侦有阴主之者。时物议并用三途，如孙元化、丘禾嘉等，屡膺节钺。余录中有云：事意而叩阍伏阙，谬出赀郎；功成则开府建牙，半非甲榜。语切中，侧目寝多。
司马梁公廷栋自边道拔任中枢，方逐寇自功，睹余《试录》有「逆冠遁北，为上威灵变化，诸臣无能发一策」等语，怒甚。温公体仁亦衔鲠刺，必欲处余。宗伯李公腾芳为楚人，都谏钟公炌为同事，持不可。钟为余言，一日谒见，温声色俱厉，云部科不肯任怨，该参的不参。时盛传温欲处南直、湖广试官，指余及姜公曰广言也。竟不行。余益知行止有命。
庚午之役，江、浙、闽、楚四省典试，三属闽人。浙黄公道周，江郑公之玄，楚则余，颇称鼎立，闽为同年闪公仲俨。先是，闽士或梦题目出《三人行》章，果协。闪姓名亦定数也。
詹事姚公希孟高持清议岳岳，少许可于余。初亦淡然耳，自楚归，遂承奖饰，深以意气相期。公文特精丽，典北闱试，全部《试录》概出其手。副考蕲水姚公明恭谨撰一后序而已，世竞推服，公亦颇以善让亮蕲水云。
逆案定，属蒲州韩公爌当国。姚公希孟、侯公恪，其门人也，经二公手，居多中，不无苛滥，惟是书以维持名教，惧后世乱臣贼子。当逆奄时，士大夫自不合仕宦，稍有牵染，总属罪过，即微枉一二人，亦何足惜？闻其时多辇金求脱，往往将称颂红本潜匿去，利半归蒲州姻戚。
《要典》一书，初议焚，孙之獬忽诣阁，免冠痛哭若风狂。然为时姗笑，孙无足责耳。乃有当日躬任笔削，仍附声议毁，致来秦灰鲁壁之讥，而又有阴倩人出脱，如姜逢元投笔一叹云云。意当姜投笔时，谁见之哉？
宜兴周公延儒于同榜中善余邑庄公奇显，庄为郑公之玄儿女姻，因亦善郑。是科江右试题「女为君子儒」，郑本无心或挑构之，云题寓意明，以下文「小人儒」为讥词适凑。郑难自明，致周怒，遂不可解。
周公延儒在阁日，雅以文事，知余躬求余诰命，余闻讣归，特赐吊。归后阅给谏吴公执御疏云：「以楚录砭切异同，欲逐词臣黄某。」周辨揭云：「词臣何仇而至欲逐之？」余愕然。当时下石，余属乌程，非属宜兴，虽默感给谏意，而亦以其言为失实也。
桐城何公如宠，辛未出闱，忽邀余至其邸，手同馆某丈所拟表属改撰。余曰，表具矣，奚改？公详言不可状，因代草。今刻《试录》中，公贤倩。宫詹方公拱乾，余素交，自戊辰来，阁臣出处竟当以公为正。
庶常张公溥，初廷试有巍峨望。余时掌试卷，或为言卷送宗伯，徐公光启所从之。适卷有茶湿痕透累叶，叹科名之有定分如此，仅擢首三甲。
少詹金公秉乾好谑，为史馆。假归，闻某同年过之，戏赠句云：「君王若问金元甫，正在家中养宝丞。」元甫，其字。旧例，阁臣得荫子为尚宝司丞，金意盖自负也。在讲筵日，上骤问三物六德云何，不能对。旋卒官，一嗣子得入监读书，竟孤夙志。
祭酒陈公仁锡，余尝见其邸壁大书云：「不通私牍，亦不预公书；不赴一席，亦不留一饭。」介静可想。公嗜书，恒对客谈乾、坤二卦。余尝轮侍殿班，偶忘持笏，趣号班役得之，公迎笑曰：「笏所以备遗忘，正谓是耶？」
同乡林文穆公釬好雅谈，余过之，偶及贺公逢圣，公曰：「贺极高明而道中庸」；次及钱公士升，公曰：「钱致广大而尽精微」。余不觉失笑，曰：「如老先生所谓尊德性而道问学也。」公默然。少年狂率，念之迄今汗愧。
方戊辰选起士，余见李公明睿疏请增江右额数名，引国初「翰林多吉水」为词，气甚锐。无何江右选二人，李国球遽卒，朱统师以宗室改授中翰，究不得一人。始信天下事不可著意，鬼神将弗福。朱久之始仍改史馆，终祭酒。其年北畿以增额疏，侍讲张士范、进士张星至有革职，祸可为烟殷鉴。
宗伯顾公锡畴体弱不胜衣，执持挺然，与余同记注。适冢臣王公永光于御前有所挑激，公疏词云：「至于铨衷之未化，盖徵圣恐之不迁。」余心服其剀亮。
太宰王公永光初负贤名，晚乖辣性特深刻。省中当例转，吏都谏陈公良训以李公觉斯名开送，公不可。陈坚不肯，易曰：「不尔，即以某充数可也？」公怒，即外转。陈吏都谏久无例转矣。其特起御史高捷、史𡎊，至不用选司案呈，选郎徐大相以不得其职去，公亦不顾。
给谏刘公斯(土来)名，从「来」从「土」，上初呼「来」音，旋改呼「己」音。众茫然，查灰韵，实无「(土来)」字，始深服圣学之博。闪仲俨尝语余，凡韵本，十四寒内无完字，音即为俗本。
汰兵议始陶给谏崇道，裁驿递议始刘给谏懋，皆谩言之耳。贼已入口，顺抚王元雅犹汰墩台南兵，驿递裁，诸驿夫无所得食，往往散为盗。有「言之娓娓可听，实窒碍难行」，此类是也。闻邮亭中多画刘懋像射之。
华亭钱公龙锡以预闻袁崇焕杀毛文龙议逮繋，几论斩，赖宜兴周公力救，得编戍去。毛在东江，名牵制，实多虚冒要胁。袁此举，犹有古人入其军、诛其帅举动，即阁中密加参决，亦不失大臣谋国之义。遽惧重谴，自兹益相戒，藏身容头过足，无复任天下事者矣。
尚书王公洽得罪，繇余同年项公煜，面对痛切言之。王伟干修髯，既下狱，会狱囚夜逸，为首盗貌颇类王。喧传大司马持刀破狱门遁去矣，久始知非是，竟死狱中。
召对，着锦衣卫拏人。自拏章允儒，都谏始仍谕锦衣卫，拏人何不遵旧例，着回话。或疑上安从睹旧例？有云：当神祖末年拏刘光复御史，时太子、诸皇孙俱旁侍。疑幼尝睹此，亦可谓作法于凉也。
有警时，宗伯徐公光启请自将精兵五千人出战。遇降人，验其头髪系新旧剃，以网痕为辨，词亦落落。命协理城守复命，编修李公建泰副之。李尊人旧守辽安乐州，幼从宦，颇习边情，要之席中国广大气奋而已。
北畿密迩帝座，呼吸易通。以馀所睹，凡馆员，鲜弗大拜者。甲辰孙公承宗、黄公立极、魏公广微，丁未成公基命、李公标，癸丑李公国𣚴、冯公铨，至己未后始寥落矣。中边多警，亦始是。昔人《雒阳名园记》语自可思。
己未春，四路溃师报至，一朝贵予人书云：「杜将军已覆师，北骑且抵山海矣。」时辽阳、广宁见在，岂山海容易蹴至？比壬戌辽陷，则计偕士纷纷南下，有甫入都旋幞被出城者。缙绅多遣眷归，公用邮符。同乡蔡公复一为易州道，檄北至邮符概罢给。蔡得谤，坐是士大夫无特操，乃尔可叹也。
宁远用炮击退，实袁崇焕功。馀见飞卒持红旗入城，阖都欢动，稍迟数日者，无人色矣。时罗师宿兵垣，连上十疏，咸凿凿中窾，内有「兵守城，非城蔽兵」等语，尤曲尽边将蓄朒状，为时啧啧。
满桂既战死，麻登云、黑云龙二将各降。黑夜自拔归，仍旧职，冀以招徕降人，卒鲜至者，知汉法尚宽。
一省垣谈兵疏云「鸡鸣狗盗之剑客，红须黑面之神兵」，余不知所指何物。兵垣常某劾某督臣纵敌罪云「如华容之挡曹乎？而听其冉冉以去」，其后御史蒋某疏亦有「张良用三杰，赵普调四将」之语，竟是戏耳。
同馆杨公观光所著书，如《论诸葛武侯》云：「草芦三顾，出师二表，似矣；忽以周瑜三气，祁山六出配之，余为怅绝。」杨雅自负，岂陈寿《三国志》未寓目乎？抑偶误欤？
御史郁公成治疏有竹兜之请。时禁乘肩舆，庶僚皆骑马，请以竹兜代之，坐谪外。上召对尝云：「郁某欺朕幼冲，辄请竹兜也。」郁颇开爽，余旧识之江右旅中。
同馆杨公汝成每述其尊甫言，谕公辄称「老官人」。性广交游，姬侍多，不甚谈文字。或为口号嘲之云：「馆元能事最通神，夜拥如花画迓宾。开卷便呼怎么子，传家赖有老官人。」闻者胡卢。
▸以上一百三十条 选七十五

[book_title]卷之二
皇太子生己巳春，拟以庚午春册立，会是冬有警，不果，改他期。殆班固所云「生长于兵，与之终始」之兆。
宗伯罗公喻义好谈，易谈兵。有警，数疏陈战车之利，有旨令造成进览。公以造车非词林事，疑阁中故困之，怒不应。其后以讲章戆直为温公体仁涂改，不胜忿，直诣阁大声诟谇之，坐闲住去。温故忮害，其实讲官无诟谇阁臣体，亦自非德举。
辛未春，久旱。五月朔，上躬出南郊，步祷史馆，充导驾官余与焉。先一夕宿右掖门外，候黎明驾出，忽遍体狂热，神惊肉战，终夜不成寐。晨遂队，踉跄几仆，不揣何故。是夕为先严大故之期，罪大寡，深合尔尔。
余以辛未夏奔父讣归，家居二载，不复问人世事。值癸酉秋，伯兄可文举于乡，始出与应酬。伯兄安贫力学，自余通籍十载，郡邑未一知姓名有开列及者，至疑为非。久困竟伸，遂连第，允称福善佑怙之报。
选部林公胤昌开讲社，笋江坛侧孝、秀多从者。余为题堂联云：泉山群拱紫襟江，带海斯文重遇在。兹时闽学首尊朱，穷理致知，吾党更观未发处，稽闽学始杨龟山，以静观喜怒哀乐，未发气象；为宗至紫阳，微属转解。今人率遵朱遗杨，有沿流忘源之弊，故联语及之。同社布衣黄公文照辑有《道南一脉》，书甚佳。
兵宪曾公樱尝于讲社极言士大夫宜安贫，余曰：「以愚所见，祇安富足矣。」曾骇问何故，余曰：「公试观海内仕绅，那个是真贫的？自通籍后，谁无数畆之田、数椽之屋？但肯安心于此，勿复生事旁求，即以称贤士大夫可也。」坐颇称善，谓余言阴中世情。
甲戌春暮，忽报李公焻廷试鼎元，满城欢动。竖旗日，有司俱造宅拜余，以居尔趋陪，贺客喧嗔。既二十日后，方知其误。先是，李试卷实拟第一，临期，上忽易刘理顺，而以李首二甲卷，经御墨。比部秦公钟震诗：
南村红杏浪飞蹄，躔雄文星自紫泥。
点尔何如三子后，犹荣御笔注亲题。
传者异之。
本朝状元经会试十科，惟文公震孟、刘公理顺二人。刘性恭逊，馆中执后辈礼特谨。遇国难，阖门殉节，卓然能行所志，称完品。余原给三世恩纶，出公手。
礼部颜公茂猷，乡试以五经得隽，至甲戌会试复然。榜出，初弗录，特疏请，奉旨准名列会元前，真异数也。自颜首开此格，嗣后揭重熙、谭贞良辈继之，彬彬多宏博之士。颜好谈修炼学，奉使归。上尝记及之，手录姓名，询阁拟大用，会其卒，不果。
嘉善钱公士升初登庸，众疑出乡衮，乌程援引，实不然。尝撰为四箴以献，多规切语，失上意。旋复有所陈奏，上手报云：「倘欲沽名，前四箴已足致之，无劳汲汲。」钱皇恐，得致仕去。余趋别，及门，垂登车矣，无他语。第以世道人心为嘱，意惓惓可念。
同邑蒋公德璟以癸酉南闱事回奏，时主考丁进业革职，势垂剧，余诣钱公士升邸力言之。既得旨，钱贻余札云：「令亲事已奉处分，及于宽政，皆圣恩也。先此奉慰。」蒋得降级，照旧，实钱公偕何公吾驺力。时温公体仁病，王公应熊被纠，同不入直，不然事正难测耳。
吴门文公震孟在讲筵，专讲《春秋》，上每倾听，亦以其神采英毅，异恒人故。入阁甫逾月，会太宰谢公升疏攻许都谏誉卿，阁拟重谴，公力救不能得，微悒云：「谏官获革职为民，是极荣事！」温公体仁怒，遽以上闻，谓「股肱心膂之臣，作此违礼蔑法之语」，得旨闲住去。余辈送之郊，雪中乘骡舆行，为阁臣去囯未有故事。
文公震孟数为余道其师叶文忠公遗事，云师好诙谐，当国日恒以谈笑解纷。御史周公宗达尝疏诋魏璫不识一丁，璫恨甚，会于工所，自叙述数百语，欲重处。周师笑曰：「公如是，虽读书万卷，亦何远过妄言，何足介意？」璫为意释。一日有文书官传旨到阁，拟罪某言官，云某疏诬上好龙阳，应罪。师佯为不省，曰：「『龙阳』义何解？易以龙比君，德如阳刚、阳明类，皆佳语，殊不见可罪。」文书官谓公宁有不解理？师曰：「某衰病善忘，诚不解此。」再三言之，其人少方俊笑，面赬辞去。
又云，一日谒叶师，言朝端有异事，师曰：「岂非王司寇纪落职事乎？已公具阁揭救。」颇言事恐非公揭可了，师连声曰：「汝言是，良启我意。」其夜方对客坐，忽外传到阁函，发之，即师所自草救王揭，相与叹。前辈从善之圆、转机之敏如此，恨余不及见其人也。
香山何公吾驺亦坐吴门，累罢归。行夕，称余在讲筵风度有异，将来当大用，祝余自爱。时甫共事旬月，局局蹐甚，不审公何自见赏，恒愧谢其意。
淄川张公至发以少司寇入阁，为上兼用别衙门。之始先是召各部侍郎卿寺，偕词林诸臣，集廷中，给笔札，人予一疏，面拟旨进览，余与焉。越日发下，查履历者九人，竟特用张。其人宽然长者，非梦想及。或云官光禄卿，曰群阉善之；或云出乌程密荐，欲为姻。某公地迹秘难明，余感事诗云「相事遂烦司寇摄」，指是。
侍郎张公元佐旧为孝廉，能诗，如《山居》云「朋旧宽无赖，山林养不材」；《渡易水》云「寒风吹易水，落日吊刹轲」，并佳句，为余叹赏。后稍伤善宦，性躁诞，其乡人王公铎至目为穷奇梼杌，都无复昔年韵致。
司业马公之骥素持凖提咒，晚长斋。自云初奉命典闽试，坐前镜忽露一「吽」字，紫色如金。后值国雍丁祭，例省牲，心动辄累。夜梦牛头人缠扰，无何，卒。识者谓其镜中异睹已寓着魔之兆。居官特清素，没无馀赀。家伯兄可文为所取士，亦尝与召对九人列。
淮海杨公一鹏，以凤阳陷论死。杨初为成都司理，游峨眉，遇一道人，约三十年后当于淮阳相见。既开府其地，日暮，外传鼓投家书，启之，非是，乃昔所遇某道人书。杨迟疑，俟质明，呼见索之，已去矣，莫知所之。书内数绝句，劝杨急弃官归隐，不自决，卒及于祸。时都下盛传某道人诗，寺院中往往粘题为诫。
孟津王公铎自余偕计即定交，每见惟极论诗文，罕及他事。躯干伟，饮啖兼人，车后衣箱遍藏食具。善书，用两人张缣素于前，笔如风雨，诗草真妙绝一时。大宗伯林公素轻王，每云王，觉曰：「只是写字，别无他长。」
进贤傅公冠卧恒晚起，客谒，非亭午弗通。在阁日尝分票，疏章忘之，误视为各衙门投揭，大署其上，既觉惧，引罪。上遣小黄门诣阁询故，先是阁房惟四窗南向，内四房洞墨，白昼张灯自照。入阁者以先后为序，号「繇暗入明」，傅政处暗中。上闻，命改拓。迄今阁中存六窗南向，后进免灯熏苦，自傅始。
南昌姜公曰广每进讲，貌庄词峻，俨若老师宿儒，余辈旁侍为踧踖。上意寝，不悦，坐南迁去。其后谕首揆周公延儒曰：「初枚卜，吏部廷推曰广，有清任和合而为一之，目朕嫌部过誉，奈何以孔圣加人？命再察核。次日曰广进辞，声色俱厉，知其意不慊朕也，朕亦姑容之。」越数日，进讲复然，周为叩头谢，闻者战栗。圣意默窥人言动间，汉景帝曰：「此非不足君所乎？」正同。
侍郎陈公子壮亦同余辈讲筵，美须眉，音节可听。每讲毕，归班喘息，若弗属然。余与联班立，熟闻之。时尚书黄公士俊、状元左侍郎孔公贞运、榜眼、公、探花同官礼部，稍盛事。上方笃念宗藩，公疏诤，坐以讪诅间亲罪，落职去。
尚书黄公锦，粤人，操乡音，不论何语必以「这等样」发端，旁伺之，十得四五。适詹府鼎新书库，祀先师，公用「文不在兹」四字题其额，重为观者姗笑。
余草编修卫公胤文敕命，内云：「秦声能夏，敷畅迥异寻常；汉礼为客，周旋不失尺寸。」卫陕人，大声音，微带西气，余阴以是规之，卒坐讲音太宏，更换去。日讲视经筵不同，天颜咫尺，自无取发扬蹈厉。记同事惟丘公瑜最善，神静气肃，安安直若固然。
初余题日讲官，窘甚，念平日捧敕御前，手犹微战，兹保无陨越羞。既未繇辞免，祗得黾勉供事。盘辟前，牙签在手，直信口讲去，毫无惧意，缘争急，并兢惧，亦所不遑。始知苏子瞻所云「乐事可慕，苦争可畏，此未至时心耳。及苦乐既至，以身履之，求畏慕初不可得」数语妙甚，明乎畏慕之犹属第二念也。
癸酉南闱，墨有用「奢闾嫫刀」为御笔涂乙者，询及，悯然。颜公茂猷为余言，出《荀子》。阅之，篇名《佹诗》，其辞曰：「闾娵子奢，莫之媒也；嫫母刀父，是之喜也。」又，《荀子·与春申君书后赋》亦有此语。学不厌博，信然。
部科磨勘闱墨，或用「今古如一丘之貉」句，或用「地过日月之表」，自并拟参罚。余曰一出《汉书·杨恽传》，一出《春秋纬》云神农，「地过日月之表」见《杨升菴集》。为觅二书示之，得免，究莫知何人。士大夫不读书，辄谬訾摘人文字。后语犹小奥，岂有《汉书》未经目理？
祭酒孙公从度语余，甲戌分闱，每闻三声：某笑声，某吟哦声，某落棋子声。噫！闱中方日夜阅卷，寝食不遑，何暇作许闲事？昔李文节读书史馆，同年拟奕于孔目，廨舍且不可，况闱中乎？前后辈不相及乃尔。
给谏陈启新本淮安漕运，理刑胥役冒登武举，流落长安中。值广言路，倩其漕，稍知书者为疏，席槁跪阙门累日。内璫为持入，上激赏，授吏科给事中，朝论骇然。自是草泽求上书者踵至，甚或舆榇题诗，猥亵万状。陈每建白，多谬误可笑。冬寒赐貂，独裹一布帽自异，希动观听，中枵，实无有也。上久亦厌之。
时都下喧传，上宫中启一秘室，得画图。有僧冠进贤，兆为「有官无法」；有鬔鬙髪连顶数冠，兆为「官多法乱」；又作隔河无数人马，一主者傍徨不能渡，披髪狂走，语莫测。从来草泽上疏，至有指及之者。先是，上登极即有谣言，偶为「天启七、崇祯八」之说，殆妖谶也。
丙子秋，寇自陵后溃墙入，破昌平州，杀掠甚惨，总兵巢丕昌降，巡关御史王肇坤死之。迤逦南下，陷雄县，阻白沟河，返时逼诸生乡试期议暂改。侦既出口，始以九月二十九日阖闱试，亦异事。
闱中例房考呈卷，主考阅定去取，落卷从无经目者，意省烦，亦避形迹。余不可，悉取易、书二房皿字型大小落卷翻阅，易拔张罗俊、王龙贯，书拔叶永华。初，房考微有难色，余为详加开譬，各欣然。榜放，三生俱名士，张、王同举癸未榜，叶尤负奇厄于渡卒，为痛惋久之。其不能遍及他经者，职也。即一经落卷，仅能阅皿字型大小，而不能遇及于贝字型大小者，势也。仅此三生，已费余多方曲折矣。王为同郡人，亦无疑者，大都心事皦然。
叶永华，松阳人，即逊国御史叶希贤后。卷有「南陔白华，深衣投壶」等语，余虑为不知己者，诟厉批曰「过用六经」。属礼科一给谏覆阅，驳云：「仲尼好学，何至读此等怪书？」乃以《诗》、《礼》为怪书，异哉！非圣无法，其真胸无点墨乎？先文简在史馆时，有一大老问「尽信书则不如无书」出何典，君意谓若以实告，必愧恨无以自容，仅以偶忘答之。先文简在史馆时，有一大老问「尽信书则不如无书」出何典。君意谓若以实告，必愧恨无以自容，仅以偶忘答之。
宗伯姜公逢元，余出闱偕闪公仲俨谒之，明言其二弟及某姻戚卷佳不蒙收录。余业讶其不伦磨勘之役，遂一意吹索。尝于朝语余云：「闱卷有『草者草之』四字，何解？」余私念卷俱熟阅，无于许纰谬理，查为刘砥中二场论释题内「蕴」字，云：「蕴，从草，从糸，从昷。草者，草之微生者也。」余原批云：「说文字，说遗意，勿哂其支。」始知刘一句八字成文，姜故中断之，不惟文理不通，并句读亦不识矣。大宗伯舛陋至此，将无令天下学子笑人。
姜公曰广尝语其门人丘公瑜，曰讲筵遇午节，忽大璫馈遗丰甚，怪安从致此？辞之。其人谓送礼容或不受，此答礼耳，无不受理。姜谕无之，其人惊自咎云：「错，错，本送礼部尚书姜逢元，以姓同日讲同误。」抵是耳，足见其通内有素也。在礼部纳贿无算，屡与枚卜，摈不用。每廷推，上笑曰：「驼背子又来矣！」以姜背微伛故。其后因考选滥圈多人，御批：「何广知若此！」着闲住去。舆论快之。
陈启新疏摘《北闱元卷自有公论事》，缘大理少卿史𡎊为北畿要人，其姻亲靡入彀者憾甚。陈即史武举门生，史与政府厚，部科惴惴，百计求悦其意。闻上于宫中悬金募发科场弊，厂卫久无所得，仅以一胡维孚应命，复于余无涉。会史忽丁艰去，风波始息。史后竟以贪横论罪，死狱中，家资没入。
余既以北闱事积，忤温公体仁，分无究理。一日温忽诣余，求为撰三代诰。此公终识文字，每制词中甫自觉一二字未安，随点出。柄国累年，于所憎无弗毒螫者，余犹佹全，因为撰数语云：「凝尘蔽席，人莫敢干；积案如山，判可立尽」，亦不尽没其实也。
余先后所撰阁臣诰命：周公延儒、成公基命、何公如宠、钱公象坤、温公体仁、孔公贞运。词有云：温公作相，时逢雒蜀之互争；晏子论和，道取盐梅之既济。时乌程当国，孔惧语致忌，阴祈删润，余笑为解之。
绵竹刘公宇亮于余无深交，莫窥涯际。览余所草谢公升、郑公三俊制词，浮深加赏叹，要余重录送，从之。词林久无复文事相商，即如刘公，比已称寥阔。
戚畹田公弘遇为皇贵妃父，喜结客贵游，罔弗造请者。席半，出家姬佐酒，夜或留髡，诸少年恒趋之，举国若狂。余始终不一撇裾其门，颇自谓分谊应尔。
蓟督吴公阿衡疏，自称取田弘遇女为妾。曩当壮年，善酒，善御女，近已疲敝，每服食求强健方，语淫亵，无复人理。其首及田氏者，欲上知为皇贵妃妹也。举朝愤叹，谓人臣无礼于君，未有甚此者。未几，虏骤入，尚在酣䣱中，惨被屠劙，蚤已天夺其鉴矣。
中州士大夫豪富，仆妾多，仆以数十计，妾以数十计，直谓固然，各省直未有也。小民积愤不堪，逞于一决，如褚泰初、曹文衡之祸，可为炯鉴。闻北三郡俗朴重，士大夫尚知自好，迥异中州习气。
参政江公鼎镇蚤登词林，清伉，待乡人礼简。其父家居，为郡守杨呈秀所侮，江怒，诉之政府。杨旧令长山，故与刘公鸿训左。刘曰：「信尔，宜疏参。」江从之。杨革职提问，竟坐乡绅参本管官，得过，舆论例转，后仍计处，可为少年不自含忍之戒。然使江不遇刘，刘不柄政，不夙恨杨，事未决裂至此。亦其冤业之适凑也。
乙丑内计，词林拟李公明睿。李为姜公曰广同乡，姜惮之。计典幸全，乃被台省拾遗，疏罗及，备列丑状。李疑姜阴移之，台省也怪恨终身，屡疏攻揭辨，姜亦备受其累。江右人婉为调停，曲荐李，俾召见复官，始罢。是年程公正揆坐浮躁免，程才佳，小轻脱耳。
时温公体仁、王公应熊定议处项公煜，院长姜公曰广不可。王曰项某衣冠言动多不循理，姜以颇读书为解，王曰渠读得几句书？项所繇竟免者，姜力也。词林守身严如处子，稍有异同论，即伤玷缺矣。项生平屡涊人笔舌间，其乡人尤嗛怪之。
甲戌会元李青出项公煜门，初疑杨解元廷枢，拆卷始知误。吴人为语云：「侥幸李青，岂有文章惊海内；糊涂项黑，更何面目见江东。」项貌微黔，旧号「项黑子」。
祭酒陈公仁锡登鼎甲，计歴会试九科，尝见其祭李宗伯腾芳文云：「闻某每落第，先生辄为废餐三日，奈何以小子故累先生二十七日不举火乎？」传者笑之。李公建泰每举是嘲庶常何公九云，何歴十一科始第，尤为前后榜稀有。
枚卜推孙公慎行、林公釬、刘公宗周，俱在籍，趣来京陛见。孙公道病，抵都门卒。林公、刘公同入对，刘引苏子瞻「求治太急、听言太广、用人太锐」语为规，上不悦，以刘官工部侍郎用林。入阁逾月，林病卒，刘亦旋龃龉去。初廷推三公，颇极一时选，并弗竟所志。刘最伉直，屡起屡踬，舆论尤共惜之。
巴县王公应熊乡举，出杨公一鹏门。凤阳陷，先奉有「抚臣不必移镇」之旨，属王笔。杨既逮繋，众遂力攻王，上亦未有谴王意。适给谏何公楷疏入未下，王遽录疏中语辨，何得以是枝柱之，用漏旨为词，家人坐罪戍，王寻罢归。自来未有辅臣在事，遽刑戍其纪纲之仆者，称异事。或谓陷陵祸大，漏旨罪微，未免舍大绳细。然时亦弩在弦上，不得不发也。
上最重窥探、招摇、漏泄罪，防内阁、中书官尤严。数年所见，王陛彦诛，黄应恩绞，周国兴、杨馀洪杖死。周、杨起白丁，窟穴东西房二十年，罪诚多端，然以历事久，颇习典故。既毙，后进茫然，缘薛公国观毒鸷，莫敢言者。薛后勒自尽，闻二家亲属多就道揶揄之。
自坊局五六品得列枚卜，各部院三四品得与纶扉，各部属得改授科道，各推官、知县得选入词林，于是内外大小衙门咸嚣然，有逾涯越幅、希荣竞进之心，因之厌弃职业，窥伺径窦，弊有不可胜道者。乱国多制，往哲诚有味乎其言。
东宫讲官既定，项公煜、杨公廷麟各疏让黄公道周，旨以饰让诋之，廷论颇归咎阁中。贺公逢圣具揭辨，有「世之治也，君子自谓不足；其衰也，自谓有馀」之语，微寓箴砭，闻者因不满贺。或云揭为林公增志属草，或云出黄应恩手，莫能明者。公揭，贺特引自居，亦朴甚。
北闱考试官出东长安门，乘舆诣顺天府，宴罢入闱，比撤棘，仍骑马归。次日宴，往返亦如之。闱中略仿会试体，用中书官写白纸题，卷入大竹筒，加小铜锁，外黄绢装裹，具香案拜，府丞鼓乐接出进呈，始阖闱试。填榜夕，先画格填号，呼「草榜」。余纪事诗「乌丝画榜驰为帖，黄袱装题锁入筒」，指是。
闱中东壁，有张公孚敬辞场诗，为其庚辰会试日赋。己丑主会试日，刻石落句云：「至公堂上焚香坐，有力谁能繋纪纲」，时一老举子耳，殊积峥有气。
丁丑会榜，北畿士连第者十三人，正魁二人，楚诸生亦登五人，颇称快意。廷试王追骏卷甚佳，在进呈列，因法字依古体写作「灋」，内阁黄公士俊指为讶，抑置二甲。王为余最赏识士，官真定守，遽没，余痛惜之。
中翰陈公龙正笃学，善谈论闱中所拔如黄国掎、朱充鲰辈才已穷，姑取胡维孚殿后。胡行稍不简，物论籍籍，陈呼到训饬之，答复不逊；陈怒，作《醒迷记》一篇自讼。辞渐流传，至上达圣听，回奏再三，大行胡公麒生竟坐累逮拟。胡实于陈无涉，第以胡维孚同姓同经，颇曾来往，不无瓜李之嫌，上微闻之，特宽陈罪。胡事牵连逾年始息，亦其数也。
蕲水姚公明恭初抑于廷论，掌院篆，日值会推，故摈不与更优列。其同乡后辈丘公瑜示意余私忧之事不宜激，且有变。无何，姚果与政府合，不一岁，裒然首推矣。诸少年意气用壮苦，逼人入胜地，往往如此。
上元程公国祥负清望，官大司农，待郎吏多不以礼，众怨之。亦间涉诡激，尝元旦大朝会，着绯袍，用蓝绣补盖其上，朝仪未有也。虽贫，何至不能具一补子？会武陵杨公嗣昌入阁，得连缀进，未几坐闲住去。
北畿连用二太宰，为田公唯嘉、傅公永淳，颇不协舆论。田尤有通贿声，尝有馈珠衣者，群妾喧争，至形白简。二公进亦骤，大都北人善宦，诸大璫多其邑里，互致游扬。以余所见，直皭然尘壒之外，惟朱公之冯、金公铉二人耳，卒并以殉难抗节闻，信挟持有素。
编修黄公文焕初以山阳令考选。值推择馆员，同乡多欲得之者。给谏何公楷过询，余曰属黄是，如某某俱亲谊，望亦佳。若论馆员材料，非黄不可。何曰：「君何言之决也？」余曰：「某生平不能作游移语。」事遂定。是年，各省以推敲馆员屡致嚷闹，独闽中终始靡间言者。
余既以经筵面对成公勇、朱公天麟，不宜先转部曹，上著阁臣传吏部察奏。时阁传偶误，以余奏为编修杨公廷麟奏。冢宰田公唯嘉恨杨甚，遂摭江右考选某事诬杨，经杨疏辨明，田始知误，不便再改口攻余。恒思兹误，若或使之，使当日阁传非误，田必直攻余，必亦摭闽考选事为诬，黄公文焕将受累非浅。黄每谈及，辄叹为弩下避箭。信功名之有定分云。
御史成公勇先被推为南铨部，改南台。在事数月，弊绝风清，南中颂先后仅见。以救黄公道周疏逮繋累年，困中节愈厉，真铁汉也。余于公同年，仅一识面耳，若朱公天麟并面未识。时因余奏得自部属，改馆员科道者十数人，上亦自是罢馆员议。
戊寅考选，同乡有用匿名帖夜投省台门，祈阴中诸同事者，迹绝丑。己卯枚卜，复踵行之，余身受其谤，所投帖后为余收得，焚之，谤沮不行。害人者竟亦何益？
旧例，讲筵礼隆重，鲜与册封差，惟江右傅公冠尝一行之。余援为请，傅自去某座师。钱公龙锡调之曰：「君离讲筵，得封差，何异巨鱼之纵大壑耶？」
御史卢公世㴶有恬退风，初授户部，辞疾家居累年；勉起改台班，仍趣归隐。余过德州，与欢饮，剧谈别去。卢笃嗜杜诗，即家为亭祀之，署「杜亭」。所咏有「将书抵塞三间屋，用酒消融为古愁」之句，余深赏之。
闽缺督学，太宰谢公升偶过余询及，余逊辞谢。强余言之，余以翁公鸿业、侯公峒曾、冯公元扬、郭公之奇对谢，面加评品，决用冯。退语人，以余言为当。时颜公继祖为吏都谏，意有他属，怪余挠其议，阴驰信吴抚疏留冯，嘱部即覆允。时谢业罢归矣，余服谢能知人，私叹都谏器宇之非俗也。所举四公，后翁、侯、郭各为督学，冯至巡抚。
学宪翁公鸿业举浙解元，会试冠经房，廷试胪传首二甲。礼部序应典中州试，宗伯李公腾芳颇意属庄公应会，翁不平曰：「某与庄同胪传科，名忝窃过之，公舍某用庄，何也？」李徐答曰：「吾意欲正文体耳。」翁默然。翁制举艺诡奥，别为一体，同年宋公玫亦然。时有翁、宋之目，故李举为讥。翁后陷济南难，死之。
司寇郑公三俊以屯豆、钱局二端忤旨，下狱。甫就繋，风霾陡作，道路谘嗟。上旋采余奏，赦出阁。拟谕稍迟二日始传到部，时政府孔公贞运，其里人也，繇是憾。孔察刑部尚书相继繋狱者，乔公允升、冯公英、郑公三俊、刘公之凤、甄公淑，凡五人，刘、甄竟死狱中。时政方锲急，严刑峻法，祸先中于执法之吏，若或崇之。嗣后刘公泽深骤卒，李公觉斯落职去，无一免者。中惟胡公应台得赐告，乘传归，啧啧称前后稀遘矣。刘平恕，甄执险，得祸乃同，天道何繇可问？甄本天资刻薄人，鉴刘以宽败，益文深自喜，福堂诸公皆恨之。及下狱，户外日有诟詈声。
宫庶余公煌因经筵进讲，内及时事，云「有加派不能无催科，有催科不能无鞭朴」，语自平正。上怒，于召对毕特呼出责让之，且曰：「凡言，须可行，如前讲臣姚希孟言『漕粮可改折一年』，岂是可行的？」众闻失色。时姚已去位多年，犹嫌其讲语不少置。英主难事，信然。
宫谕项公煜以召对面讦，首揆张公至发奉旨议处，部未覆，属经筵。项出供事，既分班立，忽内传项煜见在议处，不准入班，项踧踖退，寻外谪。余赠之诗云：「席前讲草暮犹删，新散文华殿外班」，盖指是也。初，张与项并跪辨御前，项厉声叱之，上曰：「辅弼大臣，何得轻诋？」因之积嫌。项、张亦旋罢政归。
简讨王公邵，山西保德州人，貌寝，气谊挺然，最服膺黄公道周，亦与余善。轮对，颇为上属目。典楚试，中湿病，归卒。志业未就，为同人而共嗟惋。
编修吴公伟业登会元，鼎甲日尚未娶。余为制词云：「尔齿似尔乡，文贞科名似文肃」，指华亭、太仓二公也。又云：「陆机词赋，妙龄独步；江东苏轼，文章一日」，喧传天下，颇极郑重。初，周公延儒以会状归，娶年最少；吴为周举士，复如之，共传为衣钵盛事。
御史金公声值有警，以庶起士入对，改官。余视草，用刘大夏力求补外，赵贞吉自请视师，况之庶常未散馆授台省，亦固然耳。迨其后，编修杨公廷麟坐殿上疏条陈，改兵部主事，监督师卢象升军，则明置之死地矣。时内阁杨公嗣昌恨甚，巧中之，俾杨难解免，亦以并怵诸词林。杨佹不死者，幸耳，视汉张汤、狄山事何异？
中书黄应恩述以岁贡夤缘入，性狡狠，招揺纳贿，遍交游缙绅。间凡闽中黄姓，皆与通谱，独馀否，且待之无加礼，为所积憾。值张公至发在阁才钝，票拟茫然，稍延访之，益藉此夸吓人。尝以子夜逼余代撰某讲章，不可。晨遇直房，微数之，遽作色谩駡：「从来无阁中赀郎詈五品讲官理！」余戏语诸同事曰：「某生平幸无得过于人，惟为陈启新参黄应恩骂其不善者恶之，差存本色耳。」拏问论罪，绞如法。
颜公继组为余述黄应恩之言曰：「上御讲筵，渠服沉香带侍，香气酷烈，上数拂龙鼻，莫测所从来。久之，渠趋过，上悟曰：『香乃从卿带发乎？』」闻之笑绝。凡应恩所为诡诞不经，皆此数也。此讵可欺三尺童子？
余过郯城，令王某，华州人，为翰林王公庭撰子。投余杂记，内载王在馆中，适曾公朝节服新衣，称「鸡皮绢」，或属对云：鱼头参政鸡皮绢。冯公琦应声答：燕颔编修豹子班。以王有燕颔相，面麻，又俗嘲陕人为豹，用是戏之。其后周公延儒语余，昔郑公以伟偶集诸同年，席间有云：三甲原称同进士。盖以同为「铜」也。众莫对；许公獬笑曰：得之矣，五更最怕铁夫人。以郑公夫人姓铁故。又余邑旧令戈公简尝云，蒙阴公公鼐与临朐冯公琦至交，冯主会试，公始第。出其门，书小楷请曰：事之云乎，友之云乎？冯立书其旁复之：彼一时也，此一时也。三事颇相类，录此存前辈雅谑。
舟过镇江，睹余姻周公廷鑨主祠巍然。时周适以铨部郎左官，为题柱云：地胜控金焦，此郡犹存三代直；碑豊嗣渤颖，如君岂藉一官高。又安仁有二儒童，吴姓，迓郊外，不审谓何，聊题其手版勖之云：此地曾产桂文襄，谁继百年相业。二子倘如吴季札请观六代，工歌。
淮藩册封礼竣，䜩殿上。具太牢，用乐，馒头大如车轮。王坐立南向，揖必三。越日为曲宴，宣劝甚勤，始终不出一语，疑藏拙。然淮故贫藩，宴办自所封郡王手，馀趣辞去，仅留二日，领瓷器数种而已。
经万年县，得杨公嗣昌、程公国祥、蔡公国用、范公复粹入阁报，为怅惘累日。数公实非辅弼器，蔡、范在台班平平，免例转为幸；程耄，杨愎。缘上疑深，决意简六曹参大政，为厌薄词林之举。仅礼部方公逢年在列，不久闲住去。杨恃蒙眷，卒用加派练饷乱天下。
初，太宰商公周祚枚卜，先后推词林二十一人，新资末品，靡弗与者，得旨汰其半，犹存冒滥。馀亦叨列名，启上疑始此。商旋逐去，本吾辈自酿成之过。
词林封差，旧倍于六垣。值薛公国观为政，尽夺予垣中，仅差吴公伟业一人。闻掌院王公铎偶失辞，以「敝衙门」为言，致薛怪怒。即馀在籍，转假疏为例所宜得请者亦票驳，乖戾可知。自是词林渐改心事薛，有入幕者，此蕲水费县之所为首简也。薛尤忌王甚，序应转少宰，屡阻王南行。后黄公锦遂俄顷得之，轩轾显然。
余己卯家居，秋忽病。病中屡呓语云：魏文帝丕索太后册文甚急，不测何解。愈后为家人所强，姑谬草数语焚之。携药饵行，中途始全平复，以逼腊入都。
敌破济南，压高唐州垂陷。州守某窘，急适他省，解到银鞘无数，贮城中。某遣诸生数人入营与讲，以银十万两杂彩缯遗之，喜去，城赖无虞。初议事平后，即地畆起科加赋，补还前鞘。至是诸矜绅持未肯，某竟坐逮繋，论斩。余过高唐，伤之，题其邸壁云：
十万全城计已穷，衿绅纷诉亦非公。
庙堂不主仲淹议，空泣西风白露中。
时上怒甚，自东抚颜公继祖、保抗张公其平而下，所诛三十馀人。士大夫进死敌，退死法，惴惴有莫必旦夕之惧，觉范文正公当时议论犹宽。
任丘称近畿岩邑，列炮为御，点放不如法，炮内击，城隳蚁登。火器为大利害所关，诫诸。
庚辰，薛公国观、蔡公国用主会试。连日大风，闱前虞门坊吹到棋盘街，东弘文华表复焚，观者恶之。出闱未几，蔡骤病卒。薛逐归，寻有追回勒缢之祸。自来考试官不利，无过是者。信文场大柄之未易暗奸乎？
余乙丑同馆，辛未应以编简入闱。值周公延儒欲多用宫坊，仅华公琪芳一人与焉。其后庚辰为宫坊，应入闱，复值薛公国观欲多用编简，前后俱舛。余尝讼言之姚公明恭所，姚嘻曰：「此好少好老之喻也。」色不怿。缘姚最畏伏薛，奉若神人，即薛议论，强半出姚手。
余辈方出郊送姚公明恭行，是日适闻薛公国观有府部看议之举，偶便道过金鱼池，余句云：沉李浮瓜看过鸟，知他秦楚几行归。意为二公发。又余前赋百舌鸟诗，起云：物化悲何始，三生靳尚魂。亦阴有所指。时政值乌程、虞山喧诟事，读鲜知者。
井研陈公演、德州谢公升入阁，初传李公建泰亦蒙点用，三家得报同，李竟寂然。先是蕲水费县大拜时，上即欲用李，为韩城显沮，云「李某偏锋不可用」，至是复然。虽行止有命，可为小人媚嫉之鉴。李旋丁艰去，迟三年，至癸未冬始真拜。虽欲不归之命，不可得也。
谢公升再起太宰，过余。适敝郡缺守，众思得旧守孙公朝议，余以告，许诺随启事，即家伯兄仪部亦推自公手。余于孙无交，采自舆议耳。孙后治状稍逊，前为惜，谢最落落难合，不揣何自投分谴归，余特赆送之如礼。
余以少詹事署理府事，内计詹府应考察属员，久不举行矣。余时廉其最无行者，赵某开送部列不谨。赵某为茗溪私人，交通贵游，尝见缉于厂卫，逃归，黜之去。一巨蠹，颇亦捉兔费狮子力。
辛巳词林考察，属院长李公建泰为政，被处者陈美发、鲁元宠、王用予。陈韶年俊雅，苦为暴于乡，其邑人比之同时丁进，且过之。初拟闲住，奉旨改为民，旋邑邑卒。鲁后仍以外计重处。
薛公国观既追到，寄郭外寺中。半夜，上遣锦衣卫偕巡城御史就寺勒自尽。其后周公延儒亦然。屈指十七年间，辅臣缢死者二人，韩城、宜兴；遣戍者三人，长山、华亭、兴化；馀为民，闲住尤多。他若逆案中追拟徒赎，诸人尚未概论。盘水氂缨，莫有峻于此时。
庶起士郑鄤，余旧识之邸中，以救文公震孟谪归，名重一时。魏璫诛，复官，久不赴补。丙子始来京，为温公体仁劾，下诏狱。郑家居实不谨，内行乱，乡人切齿。其舅吴公宗达尤恶之。温疏明据吴，但疏谓郑不合，唆父挟箕仙杖其母，以为郑父谬杖妻，罪在不谏止耳。旨直以杖母加郑，未免如律文所云增减紧关情节。狱具坐极刑，考先，后淩迟死。袁崇焕、郑鄤并负不忠不孝罪，馀者以其事体大，佐证多，莫敢及者。黄公道周与郑交，屡暴为无罪，诚不无要。与袁同直一死，足矣。
黄县范公复粹以大理少卿入阁，不一载跻极品，阴怀退志。忽于趋阁顷中道，颠仆，气息裁属，出谵语。上闻，遣内璫赍药视，佯不醒，用门板舁出，得致政归。余辈送之郊，忽下舆，肃衣冠，揖如常，乃知其伪。
宫詹钱公受益晨起趋朝，稍后钟声已动，宾士进，为众拥挤仆地。门璫亟曳出，莫辨何人。退朝，众共视之，已中风败面，不能语，扶归卒。钱素冲和无竞，好内典，家贫儿幼，余首捐三十金赙之用。
东宫讲读恩赠礼部侍郎，予祭葬。失朝，罪止罚俸耳。稍后即不宜入命，实尼之。
司农李公待问在事久，以风疾告，上尝召验之，勉扶入，艰步履，罢，特予驰驿去。亦颇有疑为托疾者。李初令余邑，晚刻深，倡练饷，害民议实自李始。
江抚解公学龙升任，例荐属僚，黄公道周以降谪藩幕官与焉。阁粘疏进览，上怒，遣缇绮逮二公未到，复严催，众知有廷杖之举矣。甫到，各杖八十，下刑部。余趋视之，黄公以亏体辱亲为言，疮重，神气自如，医言可调理。是日风沙大作，天色惨澹异常。
濮州叶公廷秀，余同年，官户部主事。疏救黄公业，为必死计。卫较至，不入内，即与偕行，小立待杖，进酒饭若平时，寻杖一百。余省之郭外，为言每午后魂气瓢荡，九死一生耳。太学生涂仲吉复疏救，亦杖一百。时上怒甚，谓刑部故延狱待救，司官吴文炽杖六十，尚书李公觉斯坐为民去。举朝惴恐，相视无人色。台省林立，而如此义举仅出一郎署，可异也。台省林立，而如此伟人仅得一郎，又可异也。
复自刑部移黄公、解公等，下诏狱。叶公已归里，仍逮到。时有密诏谕问刑官乔可用，逼供党与，诸公五毒备尝，号呼彻晨。夜昏溃中有录姓名授之者，莫审谓何。旨下，逮编修黄文焕、吏部陈天定、工部董养河、中书文震亨。四人实于黄无涉，各疏辨至剧诋黄。无何，黄复自北司移西曹，文震亨几欲拳殴之，余各出怨望语。流谤喧腾，更谓编修、吏部二君姓偶同耳，黄属余，陈属同乡陈要参瑸，要吓百端，词多不可闻。
通政马公思理坐发保涂仲吉，革职下诏狱。马前以草场事蒙祸，至是复然。生平凡再践西曹，坐北司，备歴若乙之为甚可再乎？亦蹇遭也。
黄公既繋狱久，屡谳屡驳，旨严峻。余偕同乡蒋公德璟、王公家彦趋谒政府，谢公升太息曰：「死矣，得迟秋后为幸。」闻之失色。时督辅杨公嗣昌、司马陈公新甲最蒙眷，俱以夺情事被劾，恨甚。有讽杨希文潞公故事者，弗应。张公四知、陈公演虽与黄同年，情谊悠悠，莫肯出一语；魏公照乘且下石矣。厂卫四缉，或造为蜚语，谓蒋抵死周旋。余抱头痛哭，欲并中余二人，势危甚，莫知所出。会周公延儒即家召到，诸门生故人力从臾之，颇自任，始窃窃有更生望。
周公延偶耳起元揆，得上意，笔舌松妙，差宛转关生，揭救甚婉。谳上，黄公等得免死，各远戍，黄加永远，坐赃五百；馀诸同志阴醵金输纳，不使黄知也。叶公廷秀橐如洗，余为鸠诸同年，复虑伤烈士之志，不务多人，敛二金，得四十馀金充赠，为诗送之行，局始粗结。
自上登极，所廷杖靡一全者，给谏傅公朝佑杖六十，死矣。及是，黄、解、叶、涂诸公俱保全无恙，疑有神灵拥护力。叶有志性命学，声色穆如，尤非徒气节取胜。
滑县魏公照乘自协理戎政侍郎，与大璫比，得辅政。魏为钱公龙锡门人，钱屡贻书为黄公道周地，竟视漠如，且若有深仇宿憾。然每拟旨，多不可了。周公延儒恒叹，如此才，谬入纶扉，诚为衣冠之玷。
少司寇惠公世扬久经摧折，乍到，衣冠古朴，举止生疏，具有先辈典刑。初为黄公解网计甚力，值其门人陈公新甲在中枢，必欲坐赃，必注定辰州戍，亦弗能移也。惠自云：「曩崔、魏时，繋北司榜，掠无算，尝于刑部堂受杖几毙者数矣。卒临履其地，异哉。」
太常王公都在谏垣颇著声，数趣余上章言事，比余差回，更转趣之不动矣。日杜门著书，值同里谢公升在阁，益自远，图避权势。即事应，公正发愤，亦屡谢却，稍伤畏慎之过。所辑有《相衡法戒录》诸篇，多可观。
少司空宋公政登卿贰日，年甫三十馀，最警敏，历官稳练，诗亦饶佳句。席间偶云：「少好读书，不幸作外吏，弗竟所业。」余笑曰：「不愁丈作外吏，倒愁丈作大老矣。」以枚卜列名谴归，值莱阳陷，死惨甚，言之于色。
都谏冯公可宾工画石，其父起震为写竹，父子自以笔墨相欢。所作石形颇圆苞，司寇张公忻尝云：「冯公画石，一何似猪肚子？」闻者皆笑。
余叨掌院篆，念前后辈废谪多与太宰李公日宣密商，自罗公喻义而下，得九人，各详开履历予之。先为项公煜，刘公同升、赵公士春疏请复官，仍移文催诸里居未到者，如杨公士聪、李公世奇等。杨原以纠邪放归，不得旨谘趣不便出山，余所为苦心在此。
余疏末附言《起居注》体宜正，庶起士官宜复。旬月，忽得旨允行，蒙御笔字字加圈。时考选诸推知鳞集，渴望馆员，怒甚，即前自推知改入者亦不便。余言楚廖公国遴首造，余诘何主意，且欲率同考诸公俱见过，意示要胁。余正色答之，不为动。是岁竟罢馆员议，因有癸未庶起士之选。此官废十二年矣，始自余复。
宫谕闪公仲俨初偕余典畿试，同降二级。闪复以胡维孚累，再降二级。余时请同处分，疏云：「先哲有言，与同功，宜与同过。贞臣自矢不负友，斯不负君。」旨不许。至是余首为闪题开复，并及马公世奇、郭公之祥、赖公垓等，得并免镌级。又林公增志以他误，自编修降补待诏有年为请，亦复原官，稍酬宿志，兼存衙门体。
上丁遣祭启圣祠，值驾幸国学，赐羊酒。得白羊一头，不忍杀，畜之院中。每朔望，依依鸣齕树下，殊有致。
同少宗伯王公锡衮遣，诣金山，题主便道。过榖豊寺，晚归，即摩诃菴小憩，院宇洁净，僧徒愿恪，班役俱果腹去。越日，僧忽来言礼部拘提，谓昨失接待故，骇然。询始知礼曹班役久溪壑，诸寺僧即榖豊寺亦非便道，直若辈藉为索诈资耳。小人之未易防诘如此。
壬午元旦，上御殿受朝贺毕，忽宣传阁臣来。上下御坐，东面立，命阁臣西面立，揖之。诸公惶恐跪退，具疏谢。余辈入揖阁，睹周公延儒有忧色，曰此非佳事，上责备将益深矣。识者谓元日降帝座，有东西易向之形，兆非吉。阁臣有「先生」称，亦始是日。以君揖臣，非也。大臣非罪在不赦而遽勒自尽，亦非也。其过之也，有溢恩故；其遣之也，亦有溢罚。上意固自谓鼓舞驾驭，曲尽其方，初不知亵主尊，伤国体，胥失之矣。宜兴之死，即死于下御座之日，「责备益深」一语，似略窥破机关，所当救过不遑，终日如刃在颈。而察其行事，乃无复忧勤惕砺意，岂天夺其鉴而益之疾耶？
讲筵阁臣环跪力辞「先生」之称，以君尊臣卑，且祖训定制为言。上曰，或成祖以后制度耳，太祖时不尔。诸公伏地不敢起。因谕以后大班召对称卿，独对称先生，著为令。上隆儒重道之美，千秋仅见。
旧例，江、浙、楚三省试官同日题。壬午应典试，某公资颇浅，周公延儒难之，意有所待，属余先题。楚省迟，编修吴公国华、杨公昌祚至，始另题，亦破格事。
庶子何公瑞徵久应转詹，周公故迟之，欲留典南畿试。余为言升转便，周云：「昔叶文忠当国，坊局中有资深应转者，留待试差。其人以为言，叶嘲曰：何功名之心急，桃李之念轻乎？事类此。」何竟南行，寻致物议腾沸。
同馆某公营升三品甚急，若旦夕难俟者，余疑怪之。升后数日，即以家讳闻，计其期久，应得报矣。仍迁延不去，以候覆疏为词。日会客，谈笑自如。行日，其门生有用酒席饯送者，不欲言其名。洵为世衰道丧之感。
余题院中堂柱云：
累朝恩礼兼隆，人重官非官重人，能忘稀光依日月
先辈典型在望，德胜才毋才胜德，好思砺节凛冰霜
今不知尚存否？恐当荒灭荆棘中。
▸以上一百二十条 选六十六

[book_title]卷之三
雒阳陷，上常宁涕泗，自伤以天下之大，不能庇一亲叔。遣内臣、戚臣偕礼科臣趋视，赙恤良厚。先是，徐州获豆如人面，守臣封进。同年丘公瑜私语余曰：「菽，大豆也，面形具有授首之象，应在亲藩。」旋验。
郑世子素不靖，王老，政在世子，至是薨。颇籍籍，传有异，故遣使趋验，有迹，缢世子以闻。时礼都谏徐公耀实奉命行，还擢太常，寻晋佥都御史。
皇五子薨，皇贵妃田氏出也，为上锺爱。幼奇异，薨时颇有所见。追赠悼灵王，命阁臣拟号，加「通玄妙应真君」。礼部难之，上悟，为罢「真君」号。初欲正孝定、孝纯二太后「菩萨」之称，因亦中辍。使知明主可以理夺，则「通玄妙应」之号亦可无拟矣。然阁中每将顺而以匡救委部臣，幸而转圜，则阁臣阴居回天之功；不幸而逆耳，则部臣独当撄鳞之祸。所以为阁臣易，为部臣难；为堂官难，而为司官尤难。为当日署祠司者，闻正郎有人狂喜，如释重负，盖进恐得罪君父，退恐怨及朋友。闻之李唐谷云，时省台诸公共耽耽于祠司，仪注一上，则必以他事蔑之，不坠之深渊不止。噫！亦危矣。
孝定皇太后外家李氏富，擅都下。初神祖孝，奉长乐，待之厚，至是以有警用诎，索捐助十万金，不应；上怒，几没入田宅。会皇五子病笃，云九莲菩萨形见，以为言。九莲菩萨，故孝定宫中道号也。旋复其家，予袭封武清侯爵。陟降左右之灵，盖真有也。
上追念孝纯皇太后笃生恩，欲布衣蔬食终身，示报宫庶。王公廷垣疏谏，上手谕阁臣：「朕以布素一事为王廷垣所讥，中微言孝纯崩异状，有繋帛痕，亦出自悼灵王口中。」宫闱事秘难明，上骤闻，痛悼，不便宣传，仅以之密谕阁臣，鲜知者。余后翻阅起居注，为所亲见。布素事难行，兆亦非吉，圣孝则千古为烈矣。
绘孝纯尊像，遣工诣新乐候刘文炳宅，受瀛国太夫人指示，上外祖母也。绘成，迎入禁中，文武官列班侍，仍择吉同贞皇帝后尊像恭藏内殿。临期，上中夜趣兴，余幸偕祠部伯兄趋到，百僚多后至者，门阖不得入，内阁谢公升亦然，至自请削职繋狱待罪。旨慰存之，馀夺俸一二月有差，视闲朝例。
张真人，朝班旧站二品末，忽越次挤，都察院下之众骇然。时斋醮频兴，上注意，屡呼大真人，不名。赐礼部宴，部议准蕃僧灌顶，法王例宴设灵济宫，用内臣陪从之。本礼侍王公锡衮、蒋公德璟议也，时谓得体。寻命工部为真人造狮子府，恩大优渥。
诏宋儒周、程、张、邵、朱六子，有功圣学，宜改称先贤，且命辑全书进览。按庙记，惟十哲称先贤，余世代为序，称先儒。众议仍先儒便，不可。隆儒重道自美事，惟六子遂岿然，处及门左丘明辈，上觉亦未安耳。属圣意所向，莫能坚持，亦祗行之。国雍止，诸郡国罕有改者，辑书事终落落。信昔人汗青头白之恨。
孝陵龙脉所经，多为民间开挖灰窑，或附葬。事闻，遣成国公朱纯臣、新乐侯刘文炳、礼部尚书林欲揖趋视，赐宴中极殿，给路费行。时成国督京营，欲选营兵千人护从，且携营篆往。礼侍王公、蒋公诤，不可，得旨裁其半，篆留别委。成国意恨恨，抵南都颇有烦扰，复为台省摘及，卒赖林公委曲调停。阅岁，还绘图呈览，上谓礼臣深明于形家之学，嘉奖良至。同时各部正卿惟林公最蒙眷，进退如礼，有盛平耆旧风。
侍郎李公绍贤自詹事改理户部，钱法意不怿。尝即署中新治一轩榜，曰「饮冰」，询即属「知吾名轩意乎」，或以「受命饮冰」对，李曰：「不然，吾若不获还词林旧席，当服脑子死是耳。」传者哄然。未几，叙还原职。
周公延儒每语人，宰相不答钱谷之问，词林改计部非，是惟兵机宜暗晓，备帷幄筹。议改一员为少司马兼学士，初拟余，辞；再拟同里蒋公，亦辞。周公意咈，然逼于众议，乃即家起倪公元璐为之，余辈所为力辞者。固以枢贰储督抚，选封疆，重寄未易担承。时大司马陈公新甲势方横，亦不乐与共事故也。周公前佐礼部，尝躬请督师，不允；以是得上意，颇示自嘉。其后繇元辅骤出视师，甫移足，谤议嚣然矣。天下事谈何容易！
庚辰廷试，上就中选四十人入对，自鼎甲外优补科道吏。兵部属有进士某，试牍偶忘提头，旋追改，涂注满纸，亦与选中，得御史。时方急材，不复以区区帖括为意矣。同邑蔡公肱明胪传首二甲，应授礼曹，竟从新例改兵曹，亦称异事。
会试后，举人乞恩就教，忽有旨，概授部属推知。其廷试贡士亦选百馀人，一体擢用。阁臣陈公演揭请，上手报数百言，有「赞襄在卿，威福惟僻」之语。诸人辄自称「庚辰特用」，请释褐竖碑。穷乡俚传或呼「御进士」，至有给假家居，公用进士冠服者，尤可怪也。余后在阁，见江右一举子疏，自许「荣均及第」，驳之。比旨下，已从删削，知圣意不欲人议及。
经筵，余叨讲《尚书》「帝慎乃在位」章，末以审几为祝，愿上「廓大公之道以应无穷，敛神武之威而归不杀，及举错合万方公论」云云。时黄公道周繋未释，故微及之。司寇刘公泽深出，遇余，举手曰：「知公讲苦心，言言规讽。」余亟逊谢之。空言济得甚事？先帝雅，不能受直言。闻此讲而无忤色，想必有动于天怀者。后来镇海得生，即权舆此，宜兴特迎机而导耳。谁谓空言不济事耶？
余戊寅以封差行，所撰讲章已及「托六尺之孤」章。比还朝再补日讲，越两年，仍以「弘毅」章接讲，岂两年间多从罢辍耶？旧例，或边警，或祈祷，或圣躬微不豫，讲暂停固。时事多艰，益追想初年缉熙之学。
新考选省台谒政府谢公升，忽与深谈朝事，微有谤讪语，为诸少年交攻，落职去。谢城府素深，阻即只字未易，窥探忽至此，若魔祟使然。既归后，有遇其易服骑驴来往畿甸间者，不解何故。
佥都御史一官，夙号雄剧，迩年稍不利。以余所见，陈公乾阳、宋公鸣梧、徐公耀、张公玮俱卒官，岂害气偏中于执法乎？宋父子并官佥院，亦世家盛事。
吏都谏阮公震亨起掌计，关防颇疏纵，有通贿声。逮繋累年，所株连缙绅甚众。阮非全不自爱者，缘䁥信旧役丁某言，丁因藉为奸利小人，真不可作缘，可为后鉴。阮旧官大行，余素交，省垣后始渐落落。
御史骆公振飞按部偶檄余邑，取二纱充馈送。邑令戈公简疑有他端，具盈箱进，路恚甚，几欲指参，余辈为力解，始罢。路犹矫自振刷。继是如光州慈溪某公，每巡歴，索缎纱犀晶等物，动累什百，下吏疲于奔命，日新月盛，不复知其不可矣。
考试官撤棘后，简点试录，间赴抚按宴，留旬日，亦恒事耳。未有偕直指宴累日，夜选胜征歌，解衣堕帻，并日徒诸房考饮，如丙子某公所为者。先是，癸酉，余同年冯公之骥同给谏刘公安行，试闽，放榜甫三日即行，遍谢赠遗。两公清德，闽至今犹艳道之。
参政曾公樱在闽，雅负清矫，忽为厂卫阴缉，称有人来京行贿营升，见获赃五百馀。舆论骇然。鞫实，云繇郑帅芝龙素德，曾阴代打点，原非出曾意。抚按交章暴其枉，郑亦具疏引罪。事达禁中，曾逮到刑部，甫一夕蒙宽释复任，郑仅镌级自赎，远迩咸喧传圣鉴云。时士民为曾伏阙者颇多，御史刘公光斗偶询余：「贵乡曷昌感曾乃尔？」余以实对，刘笑曰：「奸民当更感也。」曾旧守昆陵，意主抑强扶弱，伤偏执，即在闽亦然。斗栳一案，遂为余郡数十年祸端。
同时宦闽有施公邦曜、徐公世荫与曾公樱，称鼎立。施至副都御史，都城陷，抗节死之。曾至少司空，以登抚失事，仍逮繋脱归。徐精吏事，屡举廉吏第一，或云课实在施。曾右擢抚安庆，时值兵连祸结，苦难措手，未几罢用。违其才，或不无廉，颇赵人之感耳。
中丞熊公文灿抚闽，用招抚著声；既移官总督，仍欲兼用之。楚献贼狡，阳抚阴叛，熊日堕笼络中。时楚杨公嗣昌、姚公明恭居中，主熊议甚力，事败亦不能救也。熊竟伏法，蕲水破家，铁尽。今其子侨寓闽中。
总制傅公宗龙以「大司马颂」繋，得释用。余旧识之，濒行见过，语谆谆。师旋败，创甚，不屈死。忆傅语余，此际洪公丞畴当最危，丁公启睿当危次之，己又次之。噫！讵知傅败之在二公前耶？又讵料二公之终不死耶？
督师卢公象升师溃，力战死。恩恤久稽，诸臣多为讼言者，上终怒不省。闻卢与监枪大璫左，初几没。其死敌状赖监军杨公廷麟为裒，遗骨还报，事始白。大都督抚与镇弁争，弁胜；与监璫争，璫胜，习为固然。同时顺抚赵公光拚罪编戍，颇亦坐是。
同年袁公继咸初视学晋中，忤某直指，被劾，逮入都，诸孝、秀多白其枉者，得赦出。驯抚郧阳，会襄阳陷，祸及襄藩，法应从坐，复蒙宽释，时实以才见原获徼。上屈法怜才，恩仅东抚王公永吉暨袁二人耳。当某璫总理户、工二部时，欲用部堂体，见袁时疏纠之，负磊落声。与余旧，文酒相得，后累官少司马督师。
孝廉卜三奇，获嘉人，能诗画，谈兵娓娓可听，以计偕到。偶给谏周公而淳出阅视河间，城守挟偕行，遇河间陷没，空以性命殉人，可叹也。又，汝甯守傅汝为困危郡久，城陷，投濠卒。二公并余畿楚举士，其畿南诸生先后没尤多。乱世功名，真去之惟恐不速。
给谏胡公周鼒疏请加懿安皇后徽号，逮下狱。上素事嫂尽礼，后父张国纪见自太康伯，晋封徽号称自可缓。属少年喜事之过，疑有阴误之者。
江夏贺公逢圣得请致政归，上心念之，濒行，召入宴中极殿。适余辈以枚卜召对，候殿门外，见贺宴毕拜辞，放声哭，上连呼住，不为止，哭拜无数。从来无人臣哭殿上礼，且于形非雅，兆非吉，众咸怪之。同时费县张公四知亦罢归，亦独宴饯贺，见圣度权衡之审。贺归未几，值武昌破，没水卒，亦其应也。
召对，余幸偕蒋公德璟、吴公甡蒙点用。自词林外，同列名廷推者六七人，宋公玫、房公可壮、张公三谟。对入，辞晢，忽奉旨严驳不堪，著吏部回话，且旨即附见于余辈点用疏中，尤属异事。余再疏辞云：「茅欣拔茹，适当师济同升之期；堂泣向隅，终有恩威异用之感。」盖阴指是，寓讽。闻蜚语流传为山东人自相排挤致然，或疑出宋公之普手，无确据，未知信否。
越上，尚青袍御中左门，皇太子、二王旁侍立。召吏部、都察院，切责滥狥状。太宰李公日宣、吏都谏章公正宸、掌道御史张公煊，同前推宋公、房公、张公俱下狱，圣怒赫然。时召帖无詹翰名，仅蒋公、吴公以部侍趋赴出班救，弗解。首揆周公延儒日偶病，在直，自己巳枚卜喧呶后兹再见云。
余辈以季夏月杪上阁任私。念昔人举大事，多避晦朔，晦日月皆终，疑非吉属。首揆周公频来催，且云即日孟秋朔，上享太庙，阁臣无弗出陪祀理。勉诺之，意终怦怦。后果致参差，同事中有冒重谴去者，周公亦终不免。孤虚避忌之谈所从来远。
初召对，行面恩礼，因环跪，为冢宰李公、都谏章公等祈宽。首揆周公以恐伤圣度为言，弗允。狱具，直批从戍遣出。独断李公宽和有度，人咸乐亲己微，不无委狥之过。上尝面责其瞻顾情面，多绳之有素。朝更夕改，旨自出而自忘之，先帝用人行政往往如此。上无道揆，下无法守，真莫甚于斯时。
处分李公，旨明谕此后枚卜照旧推词林，惟吏部尚书、都察院左都御史准陪推，馀概罢寝。海内欣传，庶几睹升平旧事。乃甫逾年，而再为特简者仍见告矣。煌煌明纶不能保其金石之信，孰为为之？
早朝以圣躬偶患呕吐传免，阁臣具揭候安，因劝葆精啬神，节宵旰劳。奉旨：「辅臣忠爱之心，匡正之意，溢于言表，传詹翰官拟谕褒嘉。」众惊出意外，固辞，弗允。于是詹翰官拟进，比敕，颂上亲洒宸翰数百言，龙翔凤翥，极云汉昭回之观。共诧稀进遘云。
少宰王公锡衮循例候安，亦蒙褒嘉，晋服俸一级。先是，王公与枚卜召对，上固欲用之，弗果。适雷公跃龙起，少宰未至，时令王公代兼摄部篆，而以雷改南京用，未旬日，远跻二品，称异数。王公旋复归，倘稍久于其任，大用何疑？益信行止之有命也。
兴化吴公甡协理京营，为首揆周公荐入阁。初，陈公演意弗善也，事难显沮，特具揭以整顿京营为词，上是之，几辍吴入阁，赖周公力请始定。陈公机最深，即于余亦加萋菲，周公尝微及之。既同事，余执后辈礼惟谨，顾气味不投，毕竟为所阴中。
方枚卜，有倡为「二十四气」之说，遍帖都下，凡时流稍负才名者咸罗入其中，余偕吴公甡与焉，莫测所自。后省台屡有及之者，姜公埰至蒙重谴。余尝于御前同吴公叩头详白其故，议始息。
总宪刘公宗周初以少司空抗疏，革职归，即家起少宰，未赴，连拜疏劝上勿溺情。二氏学多规切语，圣意不悦。晚御中左门召对，问曾见刘宗周疏否？周公对见过。复问何如？周公揣知微旨，对：「其人素著清执，议论略迂。」上曰：「清执须为朝廷做事，若徒寻好题目，博自己声名，便是假的。朕记昔人有言：甯为真士夫，毋为假道学。」周公对：「却非假的。其人苦节已数十年，实是真品。」上曰：「如此，尚做得些事乎？」周公对：「尽做得。」天颜渐霁。周公善奏对，数言尤中肯綮。余按：「宁为真士夫」二语，出我朝邵文庄宝，不审何自达御览？博综今古之学，即是可推。
司马陈公新甲起家乙榜，繇边道夺情骤擢，最蒙眷，言路屡攻之不动。每召对，虚恹辨给，首揆周公亦喜之，同乡陈公演右之尤力。或余辈拟旨稍严，辄为祈改。至是逮下狱，论斩。阁为揭救，乞暂缓须臾，俟秋后决，不听。是日值讲期，周公私向余叹云：「朝端杀一大司马，漠若寻常。」上神威不测至是欤？
内璫刘元斌统禁旅剿李青山寇，颇有功。师还，或言其纵兵淫杀状，南御史王公孙蕃疏劾之，验实。上蚤朝，面奖赏御史，立逮司礼太监王裕民，并元斌下诏狱。裕民久侍左右，见秉笔司礼亲重视外廷首揆等，元斌其名下也。上以其狡饰，屡询不实对，怒甚。周公难显诤，第用「因物付物，以人治人」之说进。未几，刘、王竟死西市。时每召对，阁臣、内璫辄屏数丈许，语毕，呼司礼监官来，始应声进，既莫测何语。至裕民事，益怪恨，谓阁中阴有意杀之，将来周公祸始是。
初考选概收，台省苦猥滥，议汰数人，南御史王孙蕃几在汰中，缘是疏免。及都察院再考，有被汰御史张希奎，楚人，愤甚，直疏攻总宪王公道直，坐为民去。时谓王福至心灵，张祸来神昧，相传为笑。
上召对偶及魏忠贤事，云：「朕为信王，于皇兄非能数见也，请见多为忠贤辞阻。有丞奉徐应元疏请赡田，忠贤怒抵之地，以疏无『厂臣』字。承奉悟，再易疏进，始得请退，以疏稿呈朕，祈熟观。朕问何意，旁一老承奉云：『殿下何必问，今世界大都如此矣。』」语毕，因云：「旧辅臣黄立极谓『皇上也曾称颂过来』，盖指是也。」抚掌大粲。又云：「忠贤目不知书，何能为直？皇兄过忠厚，为所欺耳。然忠贤每见朕，辄有惧色。」众顿首贺，信英武慑伏有素。
王裕民既诛，诸勋戚多请所籍没第宅者，弗许。怀远侯常延龄疏入，上以开平王开国功，后裔零落可念，特批予之，惊出非望。知圣意所风厉深远。
张真人应京，亦疏请王璫宅业，奉批给属同官蒋公拟旨，意难之，以工部见为真人造狮子府，恩太优滥，宜罢给。首揆周公云：「小事耳，姑将顺是。」蒋公持不可。比旨下，果如所驳。明主可以理夺，故非虚语。
勇卫营原招纳降丁三千人，久横辇下。佥议夷性犷悍，久留虑生变，请撤赴蓟镇，听该督抚约束，从之。濒行，诸夷丁彀弓勒马，偶语汹汹，猝以情形叵测闻。是夕为往复图维，至丙夜始罢。降丁实骁健，但难畜耳。当有警时，倘留此三千人营中，祸甯易弭？
都尉巩公永固疏请复建文庙号，偶召对及之。上有难色，余进曰：「此大典礼，海内属望久矣。在成祖形迹间，似有所疑，若以太祖大公至正之心视之，则圣子神孙俱属一体，何疑之有？圣明在上，诚千载一时，愿以太祖之心为心，即赐举行。」同官多助余言者，上终以事体重大，踌躇不果。
召对，周公为张采、张溥祈宽，云二人肯读书，博通经史，为东南士子所宗。诸言官离书生未久，夙慕其名，致随声附和，非他有所党比。因言即如黄道周，亦以多读书得海内士大夫心，与张采、张溥同。蒋公因称其博学清修状。余进曰：「道周见蒙永戍，凡永戍之苦，视死刑尤甚。死刑罪止其身耳，永戍且及子孙。闽楚隔远，道周子幼家贫，流离可悯，倘可改充附近戍，徼恩非浅。」周公旁扬言曰：「也不争近戍、永戍，皇上倘怜其才，倒不如索性用他。」上不答，微笑退。随奉御批：黄某准赦罪复职。阁中惊喜相贺，朝野欢传，竞颂圣天子如天赐，有泣下者。
黄公道周既复官少詹事，余因召对，为同年叶公廷秀极言其清苦力学，且衔恩负咎图报状，上亦有转圜意。会省台连章称赞，并荐及解公学龙等，疑窦开，机会遂塞。上恩威自出，恶臣下矫之为名，诸台省非可遍谕，往往以急性激成滞局，事非一端。当叶公廷杖时，省台何无一言？窥机有可乘，又急于让之为名，而反以阻其向用，非可以言而不言，则不可以言而言。恶在其为言路也。
上于乌程、武陵二公也，台终注意，尝谕云：故辅辟仁何罪？直口益谦，益科场重，致犯众怨耳。使鄙仁老在，朕尚要用佗。又曰：弃阳陷嗣昌，犹知愧惧以死。朕一夜梦嗣昌衣冠来见，若平时翔，人称科道官设论不公。朕云：昨见兵科都给事中张谮彦一疏，持论稍平，嗣昌揺首也不见得。朕既醒，异之，因命予谕祭一坛。诸臣不敢对，语渐传，咸谓武陵负何宁爽，至动明王之梦。余后南归，过广陵，口私语都谏姚公思孝。姚曰：武陵生为奸人，即其死亦奸鬼。屯稽大臣没后，通梦于帝，唐惟虞世南及我朝世庙时熊聊不多见，事称怪特。
上于乌程、武陵二公始终注意，尝谕云：「故辅体仁何罪？直以参益谦科场一事，致犯众怨耳。使体仁若在，朕尚要用他。」又曰：「襄阳陷，嗣昌犹知愧惧以死。朕一夜梦嗣昌衣冠来见，若平时，诉称科道官议论不公。朕云昨见兵科都给事中张缙彦一疏，持论稍平，嗣昌摇首云『也不见得』。朕既醒，异之，因命予谕祭一坛。」诸臣不敢对。语渐传，咸谓武陵负何宁爽，至动明王之梦。余后南归，过广陵，以私语都谏姚公思孝。姚曰：「武陵生为奸人，即其死亦奸鬼也。」稽大臣没后，通梦于帝，唐惟虞世南，及我朝世庙时熊翀，不多见，事称怪特。
皇贵妃田氏薨，先皇五子悼灵王殇，无何皇七子继之，追赠悼良王，皆妃出也。余为撰赠册云「魂依恭淑，痛并悼灵」，恭淑为妃諡，二语叙王母子兄弟间颇称简切。每岁节，妃及悼灵王前并用祝文。
赐游西苑，先命锦衣卫备马候，许骑行禁中。同游自阁臣外，合勋臣、部臣十三骑，出西安门，历圆殿，逾金鳌、王蝀二桥，小憩。顷之，上御明德殿，入行礼，赐宴廷，坐席棚下，左右分列。宴用金葵花杯，注酒奉馔俱光禄寺官。上亦即殿上宴。酒毕起谢，召同成国公、恭顺侯暨吏、兵、工三部署篆侍郎，商略久之。寻命放火箭、火枪，势若龙蛇，所及数百步外。晚辞出，经紫光阁，阁前即太液池，时为壬午季秋七日，荷柳未残，鸥鹭群飞，依依有江南意。因复上马，沿堤观水磨、水碓等物。归抵阁，已薄瞑矣。惜当日不及详记，岁久依稀忆录，遗漏已多。私诩为蓬壶琼岳之观，亦何远过？
司马冯公元飙对客喜漫谈，在御前亦尔；虽其家人猥琐语，亦以上闻。如云「臣兄津抚元扬顷中风疾，遇广东会试举人，购得牛黄丸，始渐苏醒」，诸如此类，难更仆数。每遇冯公奏事，剌剌不休，诸同官为脚痹终日，上恒倾耳听，不为忤。所谓鱼水之缘者乎？
冯公元飙忽诣阁请见，有喜色，云汴围解，周藩及巡抚各官已渡河。询之，徐及河决事，余骇然，奈何以百万生灵易数十人命？当有他故。久始知诸臣困围中，援绝计穷，藉决河自救，冀乘涨浮筏出，即满城鱼鳖，不遑顾矣。冯公时以侍郎视篆，惟虑失周藩为罪。骤闻之喜，未细思耳。后有旨升赏巡抚各官，益属乖滥。是役也，巡抚严云京及河北道杨千古实围城中，诸公谙通机关，故决河流以溃汴，百万生灵不能获济者百一。贼据高阜避水，实无所伤。总督侯公盛言贼淹没已十之七，且云初出都时，祈签关庙，有「不用干戈盗贼」之语，今果然。闻者哂之。然人心喁喁，谓朝中清议自在，即在事诸人亦惴惴。及得旨升赏，舆情怅然。赏罚无章，何以为国？
颁敕戒谕诸臣，有「科道官替人保留、保升」等语。给谏姜公埰疏辨，内云「陛下何所见云然？」上大怒，谓埰「敢诘问朕！」廷拏，下诏狱，楚毒备尝。少司寇徐公石麟至，因是去国。姜自率笔语耳，不图得祸之重。
考选召对诸推知，阁臣并冢、宪二臣入侍，赐坐，给笔札，几前命录所对语。冢臣郑公三俊、宪臣刘公宗周竟辍笔，惟余辈草草登记耳。对讫，二公另出班奏，考选属部院事，兵部不宜预题十馀人，夺臣职掌。且言诸臣或以军功、城功减俸，行取近速化，虑启幸端。上用他语谕慰之，意色不悦，实御前考选非体，易致赝售。二公侃侃执争，亦自是老成举动也。
上仍将考选姓名发阁臣看拟，事属首揆为政。余见周公所拟定，前列谏垣，信铮铮极一时。选逾年，公罢政归，所倡先发难，丑诋不遗馀力。即曩前列数公中，有绝可怪诧者。余别公诗：伤人可但防荆棘，桃李栽成也碍衣。要世态从来如此，无足深叹。
旧总河刘公荣嗣坐赃二十余万，追比法穷，尽从豁免。闽陈志广计部，其门人也，榷浒关，以岁荒缺额七万属余票拟，亦免追补。余途遇三山某同年，谓陈实以馈周千金致然。余笑曰：「以千金而免七万，所得不已多乎？」事往往类此。
时郑公三俊、刘公宗周、惠公世扬，并以旧德布列大僚。黄公道周、倪公元璐召未至，起废赐环。疏间下，上朝讲频仍，阁臣晨夕造膝。自崇祯十二年以前逋饷概蠲豁，刑部镇抚司罪囚清出三千馀人，厂卫敛手，经年罢榜掠声，士大夫免罗织株连，时事差亦可观。喁喁望治，独宵壬恨刺骨耳。群阉佐之，潜媒孽其间。无何寇骤入，圣意中移，自是机局遂一变矣。
召候考县令王爕、苏京、王汉入对，并授御史，遣监军。汉，山东掖县人，余丙子畿闱举士也。令河内，治声冠一时，旋改巡按河南，甫三月，超擢巡抚。汉负才略胆决，屡剿寇，躬冒矢石，自视在韩襄毅、王威宁之间，中州人尤盛赞之。每书来，余辄举，惧谋为祝。
周藩既避水北渡，泊河干。上遣都尉刘公有福、中允卫公胤文赍玺书劳问，仍发十万金，命御史黄公澍前往赈济诸被难宗民。黄旧官汴司李，困围城，备尝危苦，既受命，颇迟回，不即赴，上特呵趣之。竣事还，复命按楚，所莅俱险途，其人颇不为冢、宪二公所喜，烦言日至。临发，过余辞曰：「疾不仁，已甚乱也。某纵真不肖，亦不宜见逼至此。」余蹙然，用好语慰勉之去。
御史寗承勋疏有所谕劾，或云属某代草，非寗笔。上闻，召面对，命诵前疏，寗懵然不能尽举其词，坐降谪。时台省机锋闪烁间不可方物，如御史卫某出巡关，有传其留印信本纸，某同年所随缮写入奏者，踪迹尤异。抑上安从闻寗事，或别有侦报耶？
同年丘公瑜，自宫坊即与杖卜，屡裒列。是年颇不誉众口，诸省台苦聊萧之，或以善武陵杨公为辞。值其乡钱天锡、廖国遴交通事，益滋葛藤，余力解之首揆周公所。丘时有家难，杜门乞归，即余亦代拟旨允放。宸眷终谕留，驯至大用，要其冲襟达识，自非浮言所能间也。当日仍允归，为福省后一著。
屯抚袁公继咸业经点用，阁循例填衔，忽改票，莫测何繇。徐思袁公甫释自戍中，或圣意隐示郑重，因改加「赦罪图功」等语，末云「如不效，前罪并论」。票上，随得请。共叹衮钺一字不轻假如此。
给谏熊公汝霖疏有「二祖列宗之灵饮泣地下」语，御笔涂抹，坐谪外。理宜称天上，不应地下，然亦小遇耳。熊先有疏规，首揆周公洗心涤虑，周即其座师，怒疑下石事，无确据，总揆地一疏不得。
讲筵例寒暑暂辍。是岁仲冬辍讲后，上忽精勤，每日轮讲官二员，讲《大学衍义》及《宝训》、《大明律》诸书。一夕御德政殿，讲《西铭》，谕阁臣曰：「宋儒程子有言，人主一日之间，亲贤士大夫之时多，亲宦官宫妾之时少，则自然君德清明，君身强固。语最有味，朕恒熟诵之。」于时边报纷纭，讲自若，以其馀裁决机务，夜分始罢，或隆古未卜何如耳。汉唐以来，良所稀见。
诏大小臣，许面陈朝政，投进职名即召见，有敢阻滞者斩。于是庶僚末品竞叩阍求对无虚日，如中书舍人吕兆龙连对三次，奏称「三日不见皇上，即坐卧不安」，甚至田皇亲仆黄凤、周皇亲掌家董承宪，咸伪冒弁流入见，渎亵已极，因有熊公开元事。
行人熊公开元自谏垣谪补，负才名，尝于文昭阁面对，颇称旨，因再求见。己奏事毕，请间，上为移御内殿，屏左右，惟阁臣侍。熊请更屏阁臣，意效范睢说秦昭王事，首揆周公请趋出避之，不许。熊稍失措，遂面讦周公短，周亦奏辨，请罢斥。上以熊小臣犯分，且诡称密奏非是，叱出，命补疏。越日疏下，余为拟，姑不究。内批镇抚司拏问，逼供同谋，寻同姜公埰各廷杖一百。案驳经年，朝端脊脊多事，自兹始。
姜公埰、熊公开元繋久，遇召对九卿科道，各以恩宥请。左都御史刘公宗周请尤力，且援黄公道周事为比。上曰：「黄道周系特恩，何得妄援？」刘益抗陈，不少挫，云：「皇上即加臣斧钺之罪，亦不敢辞。」上怒，声色俱厉。佥院金公光辰复从旁代述刘意，并叱出候旨。诸臣为引罪求宽，不允，驾暂起。良久，上亲批：「刘宗周革了职，刑部拟罪具奏。金光辰降三级调外。」遣文书官赍示阁臣讫，即发下。余心念刘累朝老成，所争执事正，倘令身就牢狱，谓朝论何？谓主德何？亟语首揆周公，宜留批面奏。周虑文书官不肯授，难之。余躬请之文书官曰：「旨漫抄发，暂留此。少顷再召，阁中尚有所陈。」适其人年少和雅，答云：「容询敝堂翁可否。」嗣闻司礼王公意亦缓。于是上张灯再御，周公两手恭奉批，余辈同入，跪案前奏：「刘某罪自难辞，念已老，律有『七十以上收赎』之条，伏望圣恩免其刑部拟罪。」言再三，上徐曰：「果已七十乎？」对：「诚然。」上略起，俯手接批，思移时，改云：「姑念辅臣申救，奏其已老，着革了职为民。」众叩头出。噫！当日亦殊费苦心，有封还奏书遗意，谁知之者？
方诸臣之为刘请也，同邑蒋公以「唐太宗能客魏征」为言，上怒曰：「他安得比魏征？」久之，曰：「唐太宗才，朕万分不如；若论德行，亦不让似他。」既退，周公颇咎蒋失辞，余不解何故。周公云：「前有以汉文帝方上者，蒙驳『何得用汉唐中主比朕乎？』意盖在唐虞三代间也。」上取法于隆，诚美事，要躬励其实焉可矣。苏辙称引汉武，哲宗亦怒，其实哲宗能及武帝万一乎？人苦不自知，往往类此。
左通政卫公景瑗出抚大同，自意资序高，不宜外擢。先尝劾宜兴周公，疑周故厄之，实不然。其后赵公维岳且以通政使抚顺天矣，京卿膺节钺，寄自正理，不犹愈于少参佥事之躐跻者乎？各抚如马成名、潘永图、李鉴、何谦并自废籍骤迁，即督师范志完亦伤速化，卒倾覆，无一全者。疾行多颠踬，信然。太常、光禄、太仆三卿寺及京府尹皆三品也，累朝多以节钺出者。左通政四品耳，何谓不宜外擢？
司马张公国维自总河尚书召入，疏称离家久，乞四十日假归省母，旋即赴任，许之。嗣因时事警急，不敢归，星驰入都。上喜为大臣先公后私，谊嘉奖再三。后得罪逮到，徼生还，大都得力此举。
司农傅公淑训值有警，外解稀到，饥军嗷嗷无所出，面奏愿以身为质与皇上，当出帑金五十万，候解到补还。上曰：「卿是何言也？宫中、府中均属一体，朕内帑若赢，馀岂有不为军国用之理？」朝退，随发二十万。约略军兴以来，所发户、工部暨督抚逾数百万金，不为少，但用之未必一一如法耳。「补还」说更属画饼。
御史魏景琦家居，与总兵刘超交恶，超杀魏一家，据永城反。城中仕绅如丁魁楚、练国事等，皆被拘禁。诏移师讨之，巡抚王汉师抵城下，超不出。诸绅密通，约内应，五鼓启北门，纳师直攻。超势垂穷蹙。会暴雨，汉营城外，自步入登城楼，手持免死票，大呼「勿混杀我百姓」，忽超弟越率百馀骑来，汉意我兵，即越骑亦不知为巡抚，挥刃立伤汉。事闻，上当宁泣下，中州人并痛踊失声，谓汉死事无可为者矣。汉善拊循吏卒，意气英发，感动人。方拟屯田扼险，招徕各山寨豪杰，两河回应，不意死，全域遂坏。朝议益发兵，超、越就擒俘献，磔都下。诏赠汉兵部尚书，荫一子锦衣世袭。今汉不死，勋业当别有可观，亦稍伤轻敌过，惜哉！一子甫襁褓，未知后成立何如。
蓟督赵公光拚自戍罪释用，未受事，寇已大入。率各总兵逐寇，过都门，言诸将愿一望清光，求赐对，假之颜色。上悦，如所请。召见，命光禄寺备宴，阁臣陪具，仪卫以待。逾午不至，忽疏称：「总兵白广恩赴召，垂入城，有密言于马首，云召非佳意，疑即席擒之。广恩惧奔还，虑他变，臣立驰诣其营慰安之。」召未能赴，举朝愕然，不得已改谕：边报急，诸将免召见，筵席牛酒等物仍赍赐。缘广恩职镇蓟门，有失汛地，罪方自危，憸弁得乘机要吓，顾所伤国体多矣。上所为深憾，赵卒置之法，坐是。非外廷耳目所知。
白广恩本流寇部曲，或云即「过天星」，为洪公承畴招抚，携至边，家属从焉。至是有违召罪，惧诛，拥兵自卫。驻邯郸，匝月索饷，与邯人哄，疏词悖慢，众愤然。同官蒋公德璟偕宗伯林公欲楫，数誉广恩才，微护之，询故，以洪公所荐为词。余曰：「当此事势，即洪公不能自必，何况所荐用之人乎？」一日阁部同议御前，迟回久，余进曰：「此两言决耳。在兵部宜声其罪，示法；在皇上宜怜其才，示恩。」上称善，究亦不能从也。特遣内臣抵广恩营，厚赐银币，仍沿途给饷，送诣督师孙传庭军前。孙战败，广恩遂从贼叛，卒符余言。伊雒间有李际遇者，剧盗也。以受抚为名而剽掠如故，蒋公亦亟称之愚，至中州方知其无当。乃知当轴大臣谘诹宜广，不可狥一二耳食之见，辄轻誉人。
鲁藩国故贫，出纳亦吝。寇垂攻兖郡，督师范志完分兵遣将，李辅明代防守，不纳，贻札辞，城中守御已固，请移师，无劳驻止，仅捐十二金为犒师去。未几城遂陷，范将原札缴呈御览。信然可为后鉴。
宣督江公禹绪入援，师疲敝，间犯抢掠，得罪去。上自择大理卿孙公晋代之。孙美风仪，旧谏垣著声，顾于兵事非习，窘甚，疑政府陷之危地。其实在圣明鉴赏中，非可以口舌与也。孙与佥院金公光辰齐名，同为吴公甡榆里友善，旁睹忌不乏，兹惧特出意外。后莅阳和任，称病屡乞休，上嫌一事不做，并疑阁臣代卸责。余邑蒋公至，以是奉严伦，详自记中。
督师孙公传庭，初以他罪拟辟，颂繋得赦用。其人有气魄，师律严，总兵贺人龙屡倡逃，至陷。前督臣汪公乔年、傅公宗龙阵没，盛拥兵入见，孙立数其罪，缚斩之，莫敢动，以是著名。所料理秦中兵马器械颇精锐，两度出关，捷屡闻，并以功垂成骤溃，真堪惋诧，岂杀运之未除乎？或传孙后入终南山为僧，未知然否？
贼中伪曹操，初与闯角立不相下，孙督阴遣招之，有归附意，事觉，为闯诱。同时有「革里眼」、「小袁营」者，亦没贼手，咸谓闯自剪羽翼，无能为，不知乃益张其势，忧方大耳。闻闯稍惮左镇兵，然每遇事急时，左辄引去。
上屡目阁臣，称昔大臣有自请视师者，缘吴公甡自协戎，擢用，有知兵名，意默然有所属，吴佯不省。至是楚承天陷，上特御文华殿，嘉赞吴公，属以剿寇复仇之任，无所辞。时同邑蒋公屡请行，弗许。
吴公甡既受命，议繇晋入秦，偕秦督出襄邓恢楚。咸云西北事见有秦督在，贼方南下，不若开府金陵、沂、浔阳、武昌，规复丞郢，便因议调边镇唐通兵，议挑选京营兵三千护行，议移袁公继咸为江督，通往来路。时寇未出口，道梗，留有所待。上于唐弁、袁督议未允，周公代请尚在次，且间余意吴公宜速行，嫌难出口。一日，当领敕置案上，坐语自如，不一视。余私语蒋公曰：「出自币颁敕，大事也。受命而惰，吴公其终不前乎？」不幸言中。
冢宰郑公三俊既以奏对失上意，所拟起废、赐环事皆中格即推升，亦屡驳，换疑阁中有参差形。实斗杓之地，默自转移，非拔山力所能助也。老人于后进才品，势难周知，亦稍伤偏听。至议调仪郎吴昌时选司，余力言不可。初许诺，旋改，知右有阴误之者。疏上，余太息曰：郑公祸始是矣。吴素佻狡诡，自附名流，遂一疏外转省台十馀人，复破例不用陪推。语籍籍，憾者益众。
上览调吴昌时疏，召问阁臣：选郎每用资深司官，或起家居。遍翻旧牍，无调自仪郎例，因询吴昌时何如人？周公对，冢臣疏调必有见，愿召质之。意亦惮代人任过故也。随独召郑公入，郑难他诿，不得不誉吴。且举世庙时，尝一调为词事，始定。其后诋周公罪，辄指是。余为辨云：「周某原不承当。上不记召冢臣语乎？」上曰：「当朕召冢臣时，再加诘问，即郑某已不敢坚承。」天鉴召昭然。盖繇时局装罩成，郑公虽悔之，亦无从自脱耳。
总宪刘公宗周得罪去，推李公邦华代，舆论翕然，属副院张公玮，卒难其继。郑公面奏起惠公世扬。惠自少司寇闲住未久，上难之，阁臣为代请，姑勉从辞。疏久不下，会郑公罢，立擢方公岳贡。副院示意吏部请别用惠，旨以郑朦荐为罪，惠革职为民。郑议处，余思惠素清鲠，起废籍，蒙恩非梦想，及朦荐，罪不在惠，且原罪止闲住耳。骤革职太重，为具揭救，不允。
初，郑公议用旧铨郎孙公昌龄、林公胤昌典选，旨不许，仅就近起刘廷谏一人。刘盗虚浮望，非端品，苦无得力司官。至议调吴，余后询郑公调吴何意，答云：吴与首揆周公厚，欲借吴用周，然亦太委曲矣。时同事二少宰王公锡衮荷上眷，沈公维炳夙负謇谔声，以郑公一语不谘及，亦恚，积忤已深，犹得从容成礼，驰驿归。赖周公力，乃更谓周有意逐，已非余所知也。借吴用周，自所文过饰非。用选郎何事，而可使左右侍郎不与闻乎？偏愎自用，视参佐若赘疣，想亦自知比之匪人，恐同事或衲凿其间耳。
选郎林公胤昌，余同社姻好，交最深。部疏上，亟从臾周公推毂，阁揭亦多美词，忽奉旨，有「朦升降十五级之官」等语，出御笔，「十五」二字注其旁，捧读骇然。上万几烦，何精察至此？想林在事日，杜绝请托，内璫辈衔之，致是耳。愧不能进一相知贤者，真称缺事。
召对兵部司属，拟边道、腹道数人，稍不堪者改别衙门用。内惟蜀张公经对最详，意气壮往，旋擢定州道，城陷死之，果不负所言。时霸州道赵公辉死尤烈，范公淑泰、张公焜芳亦以骂贼著节。
登抚缺，拟曾公化龙。蒋公有姻，谊避形迹嫌，余力赞之。时议调闽水师赴登，用郑弁将，曾即家统押前往，势最便，况其才实佳。余公车时曾见遇，颇有不足。余谓用人，国大事也，从公家起见，讵容参私意其间。
闽水师三千赴登，计费安家行粮七万金，闽抚张公肯堂面对，虑难猝办。余进曰：水师惟郑芝龙颇精，郑镇漳、潮间，闽、粤共之，费宜两省分办为是。旨允行。其后兵部议各省闻警入援，闽、粤、滇、黔稍远，许折输援兵银若干，免调发，闽应折三万五千金。余谓闽既调水师行，即同入援，视他省之全无调发者迥殊，票从豁免。二事所省桑梓费不赀，差尽寸心耳。为德于乡，乃尔知先生后福未艾也。
御史李公嗣京按闽还，为佥院。毛公士龙特纠疏列多款，时方严饬台省，有不职，议行大罚。余召对奏云：「李某在地方诚不见有所振刷，亦无显过，正是庸才耳。各省巡方类此者尚多，恐不胜处。」李后竟免罪。吴公甡为李邑人，闻言亟谢余，顾余何所私于李公。道厚谊，似适宜是，若其他，有宜从指摘者，余亦弗敢避也。
召对武英殿，余先同冢宰李公遇知有所商。是日，李面举钟公炌、王公志道、程公注、贺公世寿四人。上问钟炌以何事去，余对为邓希诏事。复问王志道得罪繇，对为王坤事。二人并旧大璫语，触忌弗顾。上终以钟、王前革职，程、贺仅属闲住决用，程、贺所推挽未全售，群情觖望。余原约冢宰以李公觉斯并荐，未果。
巴县王公应熊召未到，省台有发其家居私事者。上面谕曰：「朕洞破机关，此乃不沮之沮也，着议处。」仍拟旨敦趋。时眷殊隆，怪后来顿尔扯淡。或云巴县起本周公密揭荐，周败，因与俱罢，亦属揣摩。
江南北省台自相水火，遇周、吴二公同籍同事，故相欢，坚欲离异之。吴昌时尤挑构其间，至谓吴公出督师繇周公密挤。及周公身自请行，复谓即日出国门，有意明以速形吴之迟。噫，岂有是哉！忆某给谏语余，各省议论，合皆归江北，即贵乡亦然，余不答。
阁揭例出元揆手，周公笔舌松敏，雅善是，尝诮余辈曰：「诸公票词何太板？吾从来不下一呆实字，要使仁者见之谓之仁，智者见之谓之智耳。」余辈亦私乙太虚圆，多情寡执病之。一日拟候安圣躬揭，周公小恙，属井研陈公具草，偶用《易》颐卦「养正则吉」语，即日奉御批甚长，内云：「朕宫中自览章疏外，惟琴、射二项颇通，他无所好。」众惶恐谢。上意或疑有所讥故也。陈笔稍拙滞，每措词，几不可了。
南榜，周公一子一弟并得隽，后召对，上忽及科场事云：「闻近来主司多取势家子弟，明岁会试，各房考官先生每还慎加选择。」周公俯首。因再举钱公谦益前事，云：「钱某行如是，即真学贯天人，亦复何用？」莫敢对，罢。钱公闻之，乃谓上深知己，特阁中忌之，洵负不白之疑。
上冬春间恒朝，尝谕朝参宜夙观太祖时某臣诗，有「四鼓鼕鼕起着衣」之句，谨凛可知。癸未元旦，上中夜趣兴，御殿内久，群臣始集。余竭蹷趋至，佹入班，甚愧。周公云：「旧须阁臣到齐，驾始出。」想自有据。
阁中西房牡丹盛开，䜩集，偶得李文达公《玉堂赏花诗》一本，限韵，同时和者多，稍仿为之。余得八首，因即用其韵。送吴公行，亦八首。入阁后，苦无暇晷，久未遑作诗，仅见是耳，亦可谓忙里偷闲也。
送悼灵王葬出郊，便道过慈慧寺。主僧与周公有旧，盛谈本师愚菴和尚饭后步蜘蛛塔，观黄慎轩前辈碑，匆匆遄还。共追诵竹舍逢僧之咏，以为叹息。
西关旁相传精微，科直房三间为词林候朝憩息所。周公特疏：「闻属工部改建，加充拓，号内直房。无冬夜阁臣轮宿，供应不时。」传宣大署其柱云：
王道荡荡平平，无党无偏，风动四方归敛福
臣邻师师济济，有冯有翼，日严六德是和表
规制差可观，惟同署诸公以「夺我凤池」为憾。余前掌院篆，尝病之，既在事，亦不能改也。周公举动轻任意，当日宜另辟数间，还词林旧观为是。
陈公偶具盒小坐，隶供役不如法，微呵之。周公戏占云：「雷霆怒震，睁眼骂火房几声；溪壑欲奔，放手摆水盒二个。」按，此俗传嘲广文语也，改用之，众为烘堂。
蒋公述其尊人作令日，同僚即事属句云：兄短弟长，骤见翻疑长者长。久莫酬者。周公为即席对：我唱子和，细听转觉和而和。周公仍举「林木森森」四字，「望日望月月偏明」七字，俱难对。其所诵昔人五字平侧诗，如「屋角鹿独宿，溪西鸡齐啼」之类，亦佳句也。
▸以上一百二条 选七十七

[book_title]卷之四
上召对阁部大臣，间命皇太子侍立。诸臣致词云：「臣等恭叩皇太子殿下。」叩头毕，面答：「先生每辛苦。」一日，勋戚、科道各官同在列，皇太子意有所疑，跪请旨。久之，上曰照例传。因起，答如前语。宫闱礼法严，每起居辄行跪拜，兹举尤见其权度之精。
日讲例先进讲章，临期手牙签指本文讲。壬午冬，上始命案前铺设讲章，如经筵体，遇疑义多所辨析。记讲「狂而不直」章，谕云：「此圣人思『狂狷』之意。」；讲「吾有知乎哉」章，谕云：「惟无知，故无不知，如明镜空无一物，妍媸毕照。」天语屡出人意表。他如「罕言利」章，「颜渊喟然叹」章，以讲官辞未畅，命阁臣面加训解。首揆周公至另撰讲章进览，蒸蒸向学，莫有盛于此时。
《尚书》「金縢篇」议讲非便，罢之。上不可，谕云：「讲此见上世君臣一献之谊。」其后劾首揆罪，指是。谓特令讲「金縢」，屡举周公以自尊大，并訾讲官为阴有所媚，初不知出自上意也。枉诬人不浅。
司业韩四维先以保举受赂事觉，被降调，缘周公师生谊，叙复旧职，旋题补日讲官。无论神情诡陋，学识肤疏，为所共见。每诣御前，辄茫然不忆何语，始遗落数行，后并全篇失记，哑立移时，俯躬退。阁臣代请罪，以病解。上曰：「韩某精神不足，值嗫嚅时，朕为微引其端，几是矣。竟讲不出。」其犹得更换，仍还司业，属圣度宽容之美，然众为惶悚甚矣。周公好私庇，及门事非一端，最破绽无如此者。
皇太子讲读，亦时问难。讲《尚书》「敷在宽」章，问：「尧舜之世，还有五品不逊的百姓么？」；讲《大学》「见贤不能举」章，问：「贤不贤至为难知，操何术以辨之？」此余侍班日所亲闻，他尚多。既讲官对讫，徐答曰：「本宫知道了。」举止端凝，音亦亮，但睿体差短小耳。
懿安皇后既移宫入，上命即所居赐皇太子，改名端本宫。余辈获趋视，宫如常第，连房曲室多耳，殿列方镜屏二，高可数尺。时业定吉期，选择伴读长随，诸璫拟即举行。偶召对，吴公甡言：「冬寒，得稍迟，明春为便。」从之。圣情之毫无系著如此。迄逾春辍举，亦复请及者，不解何故。宫即在文华殿旁，离东华门非远。
襄城伯李公国桢疏请选练官舍，面对，词指激壮。骤蒙眷，屡承独召，语秘莫闻，凡所请，靡弗应者。忽请御笔为书其堂额曰「共武堂」，余拟旨着中书官写给，嗣闻已亲洒宸翰畀之矣。未几遂改督京营，旧督恭顺候吴公惟英至愤懑卒。吴儒雅，值有警，颇亦著劳。
旧司空张公凤翔自戍所蒙召陛见，以佥举知兵故，非上意。途梗，到稍迟，缘家居久，年渐高。入对，所聆天语不甚真，辞多参错。上怒，意为饰病负恩有所避，著部院看议。部代委曲求宽，得改少司马用。越年，复以张寂寂不闻，自劾革任拟罪，竟为民去。总机缘不投，为张计，蚤宜销声匿迹，顾无奈廷议翕推，何所苦遭上下异意？真进退维谷也。
寇百折思遯，久屯驻三河、武清间，诸援兵莫敢击。周公慨具揭，身请视师。上悦，即召见，谕本日酉时出东方吉，褒奖良至。周公退，趣装不复过家，抵城门夜深，已上钥矣。坐门勋臣特疏闻，启钥验出，留郊外二日，遂行。事起仓卒，暂携文渊阁印往，用为题识，阁中权用翰林院印代之，称二百年未有异事。
周公视师，以兵科方士亮、职方郎尹民兴从行，属诸将骄蹇，各互观望，屡檄不前。尹愤甚，突手剑拉总兵王定诣周公前，欲与俱死，周公为慰解之。疏闻，颇嫌尹轻率，即上意亦然。顾行间自是少知惕息，王定随有斩获功，竟赖尹一激力。尹楚人，俱有才气。
上素待镇将厚，每疑督抚文臣作意淩压之。偶塘报称左良玉师律严，禆将王允成犯抢掠罪，立行正法，喜甚，趣具敕遣内臣赍银币即军中赐示劝，阁请姑留，俟验实，不听。后察知王允成见在，前报果讹传。复有称左尝斩江中夺舟卒数人者，复如前驰赐。旬日，凡再遣使颁敕，再赏银币，究无一实闻。使至，左慢不为礼，损威极，上亦无怒意。将将之道，信英主所宜留心。
西协总兵唐通忽疏侵蓟督赵光拚，语不伦，余拟旨下部，察奏发改。奉御批：「公平出自政本，朕知识寡昧，惟辅臣是赖。镇臣非万分屈抑，安敢上疏？仍改拟。」余具揭谢，因言：「文武一体，情意固贵流通；上下相维，纪网尤宜严肃。不便以镇将单词，遽罪督臣。」并及近旨太优假镇臣状。诸同官沮余，谓批严切，姑引罪足矣，余不可。上师览奏不怿，意亦微悔。及周公还自军中，独召对，犹语及之，余所为失上意始是。后唐通遂封定西伯，寇至，卒叛降，与白广恩同。文臣淩压武臣，承平时则然。兵兴以来，武臣寝骄蹇，非复向时卑靡矣。上意偏右镇将，终是矫枉过正。然非弼直如先生，亦何敢犯颜苦诤乎？
戎政侍即缺，推张公凤翔、张公忻、王公家彦、周公堪零四人，即召见三公，娓上条陈。王公为余闽人，据寔对，上决意用王协戎，号美官。先是，魏公照柔、吴公牲并大拜，李公日宣示晋冢宰，时贤多欲得之者。比旨下，咸惊服。王公最清勤，谁恪简在，故有素耶？
戎政侍即缺，推张公凤翔、张公忻、王公家彦、周公堪赓四人。即召见三公，娓娓条陈。王公为余闽人，据实对，上决意用王协戎，号美官。先是，魏公照乘、吴公甡并大拜，李公日宣亦晋冢宰，时贤多欲得之者。比旨下，咸惊服。王公最清勤谨恪，简在故有素耶？
尚书倪公元璐初以枢貮召，连上疏请旨，特改大司农。旧制，浙人无官户部者，辞不许。既受命，因言：「臣以儒臣讲官司邦，计当尧舜之道、孔孟之学事皇上。一切头会箕敛之术，耻不屑为。」嗣陈三策：曰大做，曰实做，曰急做。词意廓落，冀一举可生财，节财以数十万计，若在旦夕焉者，究亦不能践也。
给谏陈公燕翼疏攻黄御史澍，颇极丑诋。上怒，著议处。部未覆，陈忽题某差行，旨并究部科掌印官，陈遂降调。自愧不能留一同乡贤者。顾其时风波大作，陈原拟罚俸，不准，即吏、户科二都谏且几累及，所处光景有岌岌不可再留之势，非事外人所知。
御史黄公澍之按楚也，上疑都察院故挤之，命取原注差簿进览。特召佥院毛公士龙诘问：「据簿，尚有杨若桥，何故用黄澍？」众未对，余不觉率尔云：「杨若桥通州人，或其才宜于北，不宜于南乎？」上怒，变色曰：「宜北不宜南，出何典制？」同官蒋公对：「有之。旧制，南人不差三边，北人不差两广。」既出，自思台差与阁中无涉。且余于杨道长非素识，何苦代对，致犯转喉触讳之讥？余先为唐通事，业怀去志，至是遂谋去益决。推用巡抚由乡绅主持，万历以前未有也。以乡绅力得巡抚，则法必不得行于乡绅，乡绅力能抗之，亦能坠之，安得不听其穿鼻乎？记熊公文灿抚闽，由乡绅某公力。及受事，某公日通请谒，受赇无算。搃百，凡秘政皆自万历末年始，上恭默不辅，臣无鱼水之交。台省咆哮，把持朝政，巡抚、督学等官非预谋之其乡，要人必不能得。至考选一途，纯是同乡一手拿定，无穷溪壑只在笔下，几圈点间，推知营台垣费几以万计。前人作俑，后人效尤，薪火相传，攸灼弗绝，其势非怀襄洪流不能扑灭，而兵革之祸遂滔天矣。
少司马彭公汝楠家居卒，抚按循例疏报，阁拟旨下部核，亦平常事。吴公甡坚欲批驳，余争之，不可，几动色。稽吴公原与彭来往，初闽抚缺，吴公意欲得之，众咸许诺，独彭与沈公犹龙交熟，竟推沈，致吴移推晋抚，坐是恨恨。余因叹士大夫能平心克己之难，动以自己功名酿成嫌怨，身后犹尔齗齗，虽贤者不免抑。余岂以同年谊私彭哉？部核听诸公论道，自宜是耳。
余夜偕吴公甡宿直，有涿州守疏陈城守事，内及州绅某公，称为硕辅。吴议应驳，余即从之，票特严。录此见于票拟事，无分毫私意夹杂，惟义所在。余谢恩原疏云：「处枢机之地，众莫睹闻；游衡凖之中，意难轻重。」政谓此也。当日情事亦寥寥，寡可告语者，任之而已。
仓场白公贻清有耳疾，召对，天语殊不闻。姑就所职掌量应，竟成礼出，上亦弗觉也。寻晋尚书。时张公凤翔以非聋获罪，白乃以真聋蒙恩，功名定分，信然。前孙公传庭亦尝因佯聋致疑，几蹈不测去。
少司寇朱公世守自南通政入贺，召见拜跪佹如仪。朱公举制科，垂五十年，老病，亦缘神庙时素不习朝参礼故也。出陪祀太庙，跪仆，头触地有声，得致仕去。忆同馆杨公汝成尝戏云：「士大夫暮年愈爱作官，精力衰，既非姬侍所悦；旧友多凋谢，鲜所来往。夜又难熟眠，未五鼓即醒，正好入朝耳。」语虽谑，可为后诫。
周公自视师还，吴公正图促装，忽有旨：吴某仍在阁办事，不必行。吴惶惧伏罪，着闲住去。先是，吴屡请就道，辄谕留，候寇退道通，候边兵调集，候举行遣大将宴礼，咸谓圣眷优渥，不知实窥觇吴行止何如。吴临去亦自踌躇，虑有后命，料知祸之未遽己也。
方吴公之甫受命也，冢宰郑公拟为请一品官衔，诸省台疏日以方召仲山为况。余私忧之，不虑有阿比疑乎？既议改袁公继咸江督，剌剌不休，即周公亦劝止之，云迹类要君。吴怒，谓周故被之不韪，名其究。积此数端，总成罪案。此语自他人出之为忌谤。余叨同事久，粗道其实，且以志消长之几焉尔。一品官衔，将以威将士乎？抑以威寇贼乎？以威将士，则阁部已足；以威寇贼，则莱阳宋公翼明有言曰：「贼只怕长枪大剑，不怕高官显爵。督抚崇衔，虽加至『玉皇大帝』亦无用也。」
周公未身出国门，谗间潜生。初，环城上下数腾谤帖，有「终日召，召出一个大曹操；终日对，对出一个大秦桧」之语，莫测所自，概群璫为之。上犹外示优礼，甫还朝，随独召对，谘询良久。越日，宴中左门，上亲为举觞，周公伏地固辞，始命光禄寺官排设，即余辈欣陪醉饱。未几，遂有府部看议之举。
涿州冯公铨为周公同籍，缔姻，雅相善。屡议复冠带示酬，惮众论，未果。吴公尤力持之，以余有阁师谊，前票涿守疏不稍假借，恨并刺骨。其人负敌国富，通神手，逆案徒党，时为前茅，并东南诸浮慕名流亦阴归之。余辈祸胎是即。通州暴致亨融，抑或其力察厂卫狱词，有「为涿州所笑」等语。后通州面对，亦直举冯某守城输饷劳为词，微指可知。
通州魏公藻德前同熊开元、吕兆龙面对，颇称旨。疏留中，半载不下，忽召入文华殿独对。退诣阁，述其故，微露上意，周公尚未悟，曰：「得无以钱粮、兵马事相烦乎？」余曰：「非也，上或举行先朝商文毅、彭文宪故事耳。」余辈晚出阁，及金水桥，得旨魏某以礼部侍郎入阁矣，周公始服余先见。经其邸，貂璫满坐。
词林旧无三载入阁者，即商、彭二公，祗以本官加侍读，无骤晋卿貮例。魏再辞阁，为改少詹事衔，以嘉靖中吕文安本亦自祭酒加少詹入阁故也。少詹秩四品，乘马。魏难之，以谘余邑蒋公，蒋其教习师云乘马便，殊拂其意；姑勉骑二日，旋改肩舆。阁臣出乘马，百僚避道，未为不佳，不审文安当日礼若何？
余杜门候旨，三日出廷谢，始知昨晚周公奉府部看议事。询故，云昨朝罢召对，司马冯公元飙力言袁继咸不任江督状，上面命推换咸，举吕公大器。上顾周公，问吕大器何如，不答，因致怒，有「玩误推诿」之批。周公所为不答者，虑吕难独任；又袁督为吴公甡力荐，吴得罪冯公，略窥测微指，因以为逢耳。要圣怒特借端发，意别有在。
府部看议疏闻，上犹若恻然不忍竟其事者，命寝之，仍赐银币，驰驿如恒仪。不数日，章满公车，争摘抉夙昔纰漏状，余为拟旨云：「奏内事欵多端，是否有据，从前何无指及？若因去后信口讥弹，岂言官入告之体？」时机局已全变，堤溃河决，故非区区木石所能支耳。
东抚王公永吉以追寇入见，改督蓟辽，发帑金二十万充犒。时东省失陷州县六十馀处，且祸及鲁藩。昔颜公继祖以济南陷，德藩蒙难，逮正法。王公所失十倍之翻，被殊恩。上微惜其才，且念受事浅，不深罪也。当日法官宜申请论如法，诏特释之为是。
司农倪公元璐疏荐保举生员蒋臣，精心计裕理财资。召见，以儒生巾服入对中极殿，上倾听久之。既罢，余笑谓诸公：「此何异苏秦说秦王时乎？」蒋盛谈屯盐、钱钞诸法，谓富强立致，特授户部司务。首议钞为开局，画格制造，需桑穰数百万斤。事室碍难行，卒无所济。
御史黄耳鼎，余门人。疏首攻吴昌时，亦微规旧太宰郑公。阁中周公、吴公并怒余，曰人各有见，科道官安能一一箝其口？周公曰：「渠欲为傅櫆乎？」余曰：「事未可知，但不识吴昌时堪比邹维琏否耳。」其后吴被劾，穷极丑态，觉黄疏犹殊浑厚。邹、傅事见熹庙录中。
召对魏公藻德，奏数十年来畿辅人才屡被摧折，历举冯铨、史𡎊辈。陈公演遂言：「臣蜀亦然。初从王应熊起见，蜀人仕宦几无一全者，如近日李鉴、赵维岳等，数挂弹章。」余进曰：「此似有缘故，不知所以然而然。如吕大器，蜀人也，亦参王应熊；杨尔铭，蜀人也，亦参李鉴。」陈无以应，恨甚。大都蜀人相传有一种议论，前赵公往岳面对，亦云「臣为杨嗣昌门人，王应熊乡，同年」，致朝论交攻。即陈公之于武陵，亦素执门生礼，阴秘之，外鲜知者。
上召对，叹「周某负朕」，涕下，因言其佻巧状。余出语同官曰：「诸公如为周公地，宜为上一处分，或闲住革职，庶将来免意外祸矣。」莫有应者。后果致缇骑之行。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:42:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>