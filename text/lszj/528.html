<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="大明孝陵神功圣德碑,大明孝陵神功圣德碑全文在线阅读,大明孝陵神功圣德碑全文在线下载,大玄古籍书库">
<meta name="description" content="大明孝陵神功圣德碑是明成祖朱棣为纪念明太祖朱元璋所立，碑文由朱棣亲撰，计2746字，详述太祖一生功德。碑座、碑额雕琢瑰丽。驮碑的赑屃趺高2.08米，碑高8.78米，是南京地区最大的碑刻。碑上主要详述六部分内容。第一讲述朱元璋生于凤阳，为句容大族；第二他为民请愿，发迹定远；第三，定都南京，年号洪武；其四，废除旧制，选贤唯能；其五，分封诸侯平定天下；其六铭刻朱氏贵族百人。_大明孝陵神功圣德碑_全文在线阅读_大明孝陵神功圣德碑_全文在线下载_大玄古籍书库">
<title>大明孝陵神功圣德碑_朱棣_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大明孝陵神功圣德碑</span> <br/>
          作者： <span class="inputVal" id="bkauthor">朱棣</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">历史传记,金石学,完结</span> <br/>
          字数： <span class="inputVal" id="bknum">[book_length]3831</span> <br/>
          说明： <span class="inputVal" id="bkdec">大明孝陵神功圣德碑是明成祖朱棣为纪念明太祖朱元璋所立，碑文由朱棣亲撰，计2746字，详述太祖一生功德。碑座、碑额雕琢瑰丽。驮碑的赑屃趺高2.08米，碑高8.78米，是南京地区最大的碑刻。碑上主要详述六部分内容。第一讲述朱元璋生于凤阳，为句容大族；第二他为民请愿，发迹定远；第三，定都南京，年号洪武；其四，废除旧制，选贤唯能；其五，分封诸侯平定天下；其六铭刻朱氏贵族百人。</span> <br/>
          封面： <span class="inputVal" id="bkimg">Z_5996.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大明孝陵神功圣德碑
[book_author]朱棣
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]历史传记,金石学,完结
[book_length]3831
[book_dec]大明孝陵神功圣德碑是明成祖朱棣为纪念明太祖朱元璋所立，碑文由朱棣亲撰，计2746字，详述太祖一生功德。碑座、碑额雕琢瑰丽。驮碑的赑屃趺高2.08米，碑高8.78米，是南京地区最大的碑刻。碑上主要详述六部分内容。第一讲述朱元璋生于凤阳，为句容大族；第二他为民请愿，发迹定远；第三，定都南京，年号洪武；其四，废除旧制，选贤唯能；其五，分封诸侯平定天下；其六铭刻朱氏贵族百人。
[book_img]Z_5996.jpg


[book_title]大明孝陵神功圣德碑
仰惟皇考，备大圣之德，当亨嘉之运，受上天之成命，正中夏文明之统，开子孙万亿世隆平之基，予小子棣恭承鸿业，夙夜靡宁，图效显扬，思惟罔极。乃永乐元年六月戊午，合臣庶之辞，奉册宝，上尊谥。复命儒臣，纂脩实录，编类宝训，以纪成烈。载惟皇考，稽古创制，树石皇祖考英陵，刻辞垂训，予尝伏读，为之感激。矧自诗书所载，彝鼎所铭，皆古先圣王，称颂祖考之德，用垂无穷，是亦继志。述事之大者，不可以缓；谨颂述功德，勒之贞石，表揭于孝陵，以示子孙臣庶，永永无极。序曰：
皇考太祖，圣神文武钦明启运俊德成功统天大孝高皇帝，姓朱氏，句容大族也。皇曾祖，熙祖裕皇帝，居泗州。皇祖，仁祖淳皇帝。居濠州。皇考生焉，聪明天纵，德业日崇，至孝纯诚，动与天应。龙髯长郁然，项上奇骨隐起至顶，威仪天表，望之如神。及天下乱，豪杰相率来归。乃焚香祝天，为民请命。发迹定远。遂至滁州，进保和州，率众渡江，由采石驻师太平，入居建康，亲取宁国，下婺州，保境息民，以待天命。伪汉来寇，亲击败之，复亲征之，取江州，江西诸郡悉归附。已而伪汉主围龙兴，自将徃救，大败之鄱阳，伪汉主死。进攻武昌，其子以城降，封归德侯，湖湘底平，继取姑蘇，执伪吴主浙西。用靖命大将军下山东，清中原；分兵取闽广，一军由杉关、一军由庆元入闽；一军入苍梧、放乎南海；疆宇日广，威德日盛，臣民劝进，凡三让乃许。岁戊申春正月乙亥，告祀天地，即皇帝位于南郊。定有天下之号曰“大明”，纪元洪武，建社稷宗庙，追尊四代考妣为帝后，册中宫，建皇太子，追封同姓。是岁，八闽肃清，广海奠服，山东就降，河南顺附。大将军师次通州，元君夜遁，其下举城降，诸将遂收山西。自龙门济河，长安父老迎降，关陇悉定，元亡将屡为边患，败之定西，逐出塞外。复命将攻应昌，获元君之孙，羣臣请献俘于庙，不许，封崇礼侯。已而礼遣之归漠北，元宗室及吐蕃皆降。命将征蜀，伪夏主降，封归义侯，蜀平。元将以辽东降，因而任之。吐蕃别部寇边，命将逐之，至昆仑山而还。西南夷作乱，命将征之，廓云南地数千里，悉为郡县。元主乘闲寇边，命将征之，度大岭之北，元主走死，余众皆降。其命将出师也，必丁宁告戒，以不杀为务。率授成筭，举无遗策，而恒归功於下。由是羣雄殄灭，武功告成，天下归一。
至于崇君道、脩人纪、革胡元弊习，以复先王之旧者，其谟烈为尤盛。渡江首辟礼贤馆，聘致贤士，与讨论治道。虽祁寒盛暑不废书，古经训于殿廊，出入省观，为监戒。采古明堂遗意，合祀天地，岁一享之；宗庙时享，至诚至敬。复建奉先殿于禁中，朝夕荐献。每四鼓而兴，昧爽临朝，日晏忘餐，晡复听政。日常居外，盗贼小警，终夕不寐。边防武备，尤注意。臣庶有所陈奏，无间疏贱，皆得接见，虚心请问，从善若决江河。谕告臣民，
动引古道，自为诏勑，不待构思，洞达幽隐；性节俭，服御朴素，遇靡异奇巧之物，辄弃毁之；食不用乐，间设麦饭野蔬，四方异味，不许入贡；非宴羣臣，不设盛馔；无行宫别殿，苑囿池台，不事游猎；有司不得奏祥瑞。恒儆天戒，以脩庶政；遇灾伤辄宽刑罚；尤重农事，语及稼穑艰难，或至出涕；亲耕籍田，命守令劝课农桑，教民树艺；脩陂池堤防，以备旱涝；屡赐民田租、弛坑冶之利；罢淘金网珠诸产；珍怪洞穴，塞而禁之。分天下为十三道，考古封建之制，册诸子为王，以固藩屏。罢中书省，内升六部，分理庶务。析五军都督府，以掌兵政。置都察院，以司纠察。外置布政司统郡邑，都司统军卫；而以按察司监临之。外戚不预政，宦寺服扫除而已。自居建康，即有事于学宫；天下既定，乃建国学，亲祀孔子，数视学讲经。郡邑咸建庙学，春秋释奠；下及里社，皆立学，分遣国子生教。北方郡县，赐以经籍。诏天下，文体务崇古雅，毋泥声律对偶。海外蕃国，皆遣子入学，太学生常数千人。召名儒，脩五礼，作九韶之乐，咏歌祖德，勒之金石。审天象，作地志，演绎经传，定法律。亲为祖训，以示子孙。翊戴功臣，咸锡封爵铁券，殁祀于庙。有军功者，皆世其禄。古帝王忠臣义士，在祀典者，陵庙皆为脩治禁防。正山川百神封号，废天下淫祠。元臣以死殉国者，咸命列祀典。诏天下置旌善申明亭，行乡饮酒礼。凡先王所以教民成俗者，举行无遗。维时户口滋殖，年谷屡登，盗贼屏息，边境晏然。东极海隅，西越流沙，南逾丹徼，北尽朔漠，重译来朝者，无虚岁。声教所及，罔不率服。
初，皇祖妣淳皇后，梦神馈药如丸，烨烨（𤈼华）有光，吞之，既觉异香袭体，遂娠。皇考及诞之夕，有光烛天长游。定远道中遇疾，有紫衣两人，饮食之与共，卧起疾愈，莫知所之。尝夜陷麻湖中，遇羣童称迎乘舆，叱之不见。渡军采石，上有云气如龙文，贯牛渚矶；亲征婺州，五色云如盖，覆其军；皇考皆不恃为祥，而临事之际，恒存儆戒。
皇考年廿五，起率师；三十有四，为吴国公；三十九，即吴王位；四十有一，即皇帝位；在位三十一年。岁戊寅闰五月乙酉，崩于西宫，寿七十一。皇妣，孝慈昭宪至仁文德承天顺圣高皇后，马氏，宋太保默之後，追封徐王，马公之子，坤厚含弘，同勤开创，化家为国，功德并隆，涂山有㜪，古今一揆。壬戌八月丙戌崩，寿五十一，合葬孝陵。陵预作于钟山之阳，因山为坟，遗命不藏金玉，器用陶瓦。万方哀悼，若丧考妣。皇子，男二十有四，女十四。男：懿文皇太子标，秦愍王樉，晋恭王棡，予小子棣，自燕藩入继大统，周王橚，楚王桢，庶人榑，潭王梓，鲁荒王檀，蜀王椿，湘献王柏，代王桂，肃王楧，辽王植，庆王栴，宁王权，岷王楩，谷王橞，韩宪王松，沈王模，安王楹，唐王桱，郢王栋，伊王㰘。女：临安公主，宁国长公主，崇宁公主，安庆公主，汝宁公主，怀庆长公主，大名长公主，福清公主，寿春公主，南康长公主，永嘉长公主，含山长公主，汝阳长公主，宝庆公主。孙：建文君允炆，皇太子高炽，秦隐王尚炳，嗣晋王济熺，汉王高煦，赵王高燧，周世子有炖，楚世子孟烷，嗣鲁王肇辉，蜀悼庄世子悦熑，代世子逊煓，宁世子磐烒，岷世子徽焲，谷世子赋灼，嗣韩王冲𤊨，馀悉封郡王。曾孙男瞻基，嗣秦王志堩，晋世子美圭，馀以次册封。於戏!皇考皇帝，除暴救民，实有难于汤武者。自商周之後，享国长久称汉唐宋。然不阶一旅而得天下者，惟汉高帝；我皇考迹与之同，而功业过之。盖元氏入主中夏，将及百年，衣冠之俗，变为左衽，彝伦斁坏，恬不为怪，上天厌之,遂至大乱。皇考起徒步而靖之，脩复金瓯（或坤舆），甄陶六合，重昏沈痼，一旦昭蘇。大功大德，在天地，在生民，固不待予小子之赞扬。然使後世有所凭籍仪式，以上继英谟。石刻之意，有不可已者。
谨拜手稽首而陈颂曰：
天命皇考，肇基大明，混一舆图，万世理平。
天命皇考，诞降发祥，有光烛天，渊潜濠梁。
皇考神圣，与天同运，龙飞云从，百神协顺。
人之奔赴，如寒就温，麾之益附，避之益亲。
乃整师徒，东渡大江，仰观俯察，绥靖寇攘。
天锡辅翼，多士祁祁，合而施之，小大具宜。
畴咨股肱，相臣将臣，非庸拓地，惟仁保民，
义旗所指，襁负来属，浙左江西，俾藩俾牧。
伪汉来侵，徃覆其穴，宥而弗诛，俾自惩刷。
顽不革心。媮噬江西，皇考秉钺，以讫天诛。
天休诱掖，庆阙攸徂，爰定荆楚，爰服三吴，
孰闽而守，孰海之逋，孰居岭表，以沫自濡，
以吊以伐，于武弗究，旱望云霖，迓降恐後，
茫茫中原，关河陇蜀，德威所临，奔走俯伏。
不污寸兵，农田贾肆，向怀义师，如饥之食。
天历在躬，天眷日隆，四方劝进，弗谋佥同。
皇登大宝，圣作物覩，元主炳几，退统其所。
天兵徐驱，不震不劬，不剪不屠，朔漠为墟。
乾坤定位，日月重辉，岂伊智力，天命人归，
巍巍成功，本乎峻德，神武睿文，通明信塞。
贱货贵德，不为游畋，既绝旨酒，亦拜善言。
雍雍肃肃，顾諟天明，不以微隐，如临大𨑲，
一民寒饥，谓己致之，乾乾夕惕，至于耄期。
允俭允勤，允孝允诚，礼乐文章，焕如日星。
庙祀有严，神天歆格，学教脩明，化洽蛮貊。
生齿日繁，年谷屡丰，民不知力，吏不言功。
视其法度，周官仪礼，相厥民风，关睢麟趾。
舆图之广，亘古所无，功侔开辟，式应贞符，
淇河载清，海不扬波，穷发编户，鼓舞讴歌。
诸福毕至，不盈而惧，惟曰罔德，弗恃祥瑞。
极天所覆，极地所载，太和絪缊，贲若万彚。
功成上宾，陟降帝所，式我子孙，惟德是祜。
思齐皇妣，贞顺柔嘉，坤厚承天，徽音孔遐。
含章内美，以相以翼，民戴考妣，覆焘无极。
瓜瓞绵绵，螽斯诜诜，保我子孙，为王为君。
天作钟山，永奠玄宫，世万世亿，福禄攸同。
永乐十一年九月十八日孝子嗣皇帝棣谨述。

        </div>
      </div>
    </div>
  </div>
</div>
<!--update:2025-08-30 09:41:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>