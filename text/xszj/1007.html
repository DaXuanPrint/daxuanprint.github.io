<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,泰西水法卷一,泰西水法卷二,泰西水法卷三,泰西水法卷四,泰西水法卷五,泰西水法卷六,提要,泰西水法卷一,泰西水法卷二,泰西水法卷三,泰西水法卷四,泰西水法卷五,泰西水法全文在线阅读,泰西水法全文在线下载,大玄古籍书库">
<meta name="description" content="6卷。国外水利技术古书名。由徐光启和驻京传教士熊三拔在明万历四十年(1612年)合译。书成于明万历年间。专门介绍取水和蓄水的方法。第一卷为龙尾车，用挈江河之水；第二卷为玉衡车，用挈井泉之水；第三卷为水库记，用蓄雨雪之水；第四卷为水法附余，讲寻泉作井之法，并附以疗病之水；第五卷为水法或问，备言水性；第六卷为诸器之图式。总目又对传入中国的西方科学进行了比较，对水利学作了较高的评价。明确指出：“西洋之学，以测量步算为第一，而奇器次之，奇器之中，水法尤切于民用，视他器之徒矜工巧，为耳目之玩者又殊。固讲水利者所必资">
<title>泰西水法_熊三拔_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">泰西水法</span> <br/>
          作者： <span class="inputVal" id="bkauthor">熊三拔</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,农书,完结</span> <br/>
          字数： <span class="inputVal" id="bknum">[book_length]51871</span> <br/>
          说明： <span class="inputVal" id="bkdec">6卷。国外水利技术古书名。由徐光启和驻京传教士熊三拔在明万历四十年(1612年)合译。书成于明万历年间。专门介绍取水和蓄水的方法。第一卷为龙尾车，用挈江河之水；第二卷为玉衡车，用挈井泉之水；第三卷为水库记，用蓄雨雪之水；第四卷为水法附余，讲寻泉作井之法，并附以疗病之水；第五卷为水法或问，备言水性；第六卷为诸器之图式。总目又对传入中国的西方科学进行了比较，对水利学作了较高的评价。明确指出：“西洋之学，以测量步算为第一，而奇器次之，奇器之中，水法尤切于民用，视他器之徒矜工巧，为耳目之玩者又殊。固讲水利者所必资也。”</span> <br/>
          封面： <span class="inputVal" id="bkimg">Z_12771.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]泰西水法
[book_author]熊三拔
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,农书,完结
[book_length]51871
[book_dec]6卷。国外水利技术古书名。由徐光启和驻京传教士熊三拔在明万历四十年(1612年)合译。书成于明万历年间。专门介绍取水和蓄水的方法。第一卷为龙尾车，用挈江河之水；第二卷为玉衡车，用挈井泉之水；第三卷为水库记，用蓄雨雪之水；第四卷为水法附余，讲寻泉作井之法，并附以疗病之水；第五卷为水法或问，备言水性；第六卷为诸器之图式。总目又对传入中国的西方科学进行了比较，对水利学作了较高的评价。明确指出：“西洋之学，以测量步算为第一，而奇器次之，奇器之中，水法尤切于民用，视他器之徒矜工巧，为耳目之玩者又殊。固讲水利者所必资也。”
[book_img]Z_12771.jpg


[book_title]提要
（臣）等谨案泰西水法六卷明万厯壬子西洋熊三拔撰是书皆记取水蓄水之法一卷曰龙尾车用挈江河之水二卷曰玉衡车附以専筩车曰恒水车附以双升车用挈井泉之水三卷曰水库记用蓄雨雪之水四卷曰水法附余皆寻泉作井之法而附以疗病之水五卷曰水法或问备言水性六卷则诸器之图式也西洋之学以测量步算为第一而竒器次之竒器之中水法尤切于民用视他器之徒矜工巧为耳目之玩者又殊固讲水利者所必资也四卷之末有附记云此外测量水地度形势髙下以决排江河蓄泄湖淀别为一法或于江湖河海之中欲作桥梁城垣宫室永不圯坏别为一法或于百里之逺疏引源泉附流灌注入于国城分枝析脉任意取用别为一法皆别有备论兹者専言取水未暇多及云云则其法尚有全书今未之见也
乾隆四十六年九月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]泰西水法卷一
（明）熊三拔 撰
用江河之水　为器一种
龙尾车记
龙尾车者河滨挈水之器也治田之法旱则挈江河之水入焉潦则挈田间之水出焉治水之法浅涸则挈水而入方舟焉疏浚则挈水而出畚锸焉不有水之器不得水之用三代而上仅有桔槔东汉以来盛资龙骨龙骨之制日灌水田二十亩以四二人之力旱岁倍焉高地倍焉驾马牛则功倍费亦倍焉溪涧长流而用水大泽平旷而用风此不劳人力自转矣枝栉一蓌全车悉败焉然而南土水田支分栉比国计民生于焉是赖即兹器所在不为无功已独其人终岁勤动尚忧衣食乃至北土旱灾赤地千里欲拯斯患且有进焉今作龙尾车物省而不烦用力少而得水多其大者一器所出若决渠焉累接而上可使在山是不忧高田筑为堤塍而出之计日可尽是不忧潦岁与下田去大川数里数十里凿渠引之无论水稻若诸水生之种可以必济即黍稷菽麦木棉蔬菜之属悉可灌溉是不忧旱浚治之功出水当五分之一今省十九焉是不忧疏凿龙蟠之斗旱熯之年上源枯竭穿渠旁引多用此器下流之水可令复上是不忧漕也盖水车之属其费力也以重水车之重也以障水以帆风以运旋本身龙尾者入水不障水出水不帆风其本身无铢两之重且交纒相发可以一力转二轮递互连机可以一力转数轮故用一人之力常得数人之功又向所言风与水能败龙尾之车也在鹤膝斗板龙尾者无鹤膝无斗板器居水中环转而已湍水疾风弥増其利故用风水之力而常得人之功若有水之地悉皆用之窃计人力可以半省天灾可以半免岁入可以倍多财计可以倍足方于龙骨之类大畧胜之然而千虑之一以当起予可也智士用之曲尽其变不尽方来或者无烦覼缕焉
龙尾者水象也象水之宛委而上升也龙尾之物有六一曰轴轴者转之主也水所由以下而为上也二曰墙墙者以束水也水所由上也三曰围围者外体也所以为固抱也四曰枢枢者所以为利转也五曰轮轮者所以受转也六曰架架者所以制高下也承枢而转轮也六物者具斯成器矣或人焉或水焉风马牛焉巧者运之不可胜用也
一曰轴
圜木为轴长短无定度视水之浅深斟酌焉而为之度二十五分其轴之长以其二为之径木之圜必中规而上下等以八绳附臬之法八平分其轴之周直绳而施之墨轴之两端因直绳之两端而施之墨八绳之交得轴之心也以八平分之一分为度以度八绳之墨皆平行相等而为之界以句股求弦之法两界斜相望而墨为之弦弦之竟轴而得一螺旋之墨因螺旋之墨而立之墙为螺墙墙之间而得螺旋之沟为螺沟螺沟者水道也轴得一墨焉则得一墙焉一沟焉水得一道焉或二之或三之四之以上同于是多则均一则専惟所为之既墙而围之既建而迤之而转之水则自螺旋之孔入也水之入于螺旋之孔也水自以为已下也而不自知其已上也故曰轴者转之主也水所由以下而为上也
注曰圜与圆同量水浅深者下文言句四股三弦五则岸高九尺者轴之长当一丈五尺也凡作轴皆度岸高以三五之法准之二十五分之二者如轴长一丈则径八寸如本篇第一轴立面图己丁长一丈则丁丙之径八寸也此畧言轴欲大耳若径至三寸以上不嫌长丈八寸以上不嫌长二丈也轴过小则水为之不升八绳附臬者周礼树八尺之臬县八绳下垂皆附于臬今轴身作线大畧似之也八平分者如轴两端图甲乙丙丁戊圏为轴之周所分甲乙乙丙等八分者平分度也轴之两端卧其轴各作己甲过心线依法分之即上下合也次于轴两端之边依所分各界两两相对各作平行直线八线附木皆平直是为八平分轴之周如立面图己丁庚丙诸线是也次于两端各作甲己丁丙诸线则得轴两端之各庚心也以八平分之一为度者谓以甲乙为度从庚至辛作庚辛辛壬等短界线至丙而止八线皆如之各线之短界线皆平行皆相等也墨为之弦者从庚向癸依句股法作庚癸斜弦线内纒之至子外纒之至丑至寅至卯至辰斜纒轴面竟轴而止则得一螺旋线也单线则为单墙单沟也若欲为双沟者则平分庚丑线得午从午外上向巳内下向未亦依法作螺旋线也若作四槽者又平分庚午于壬依法作之欲作三槽六槽九槽者先分轴为九平分欲作五槽十槽先分轴为十平分依法作之
二曰墙
轴之上因各螺旋之绳而立之墙墙之法或编之或累之皆涂之墙之两端不至于轴之两端其至也无定度惟所为之以枢之短长称之八分其轴长以其一为墙之高可减也不可加也墙其累之也欲坚而无堕也其编之也欲密而平也其涂之也欲均而无罅也两墙之间谓之沟沟水道也水行沟中而墙制之使无下行也故曰墙者所以束水也水所由上也
注曰编墙之法削竹为柱依螺旋之线而立之每立一柱即与轴面之八平分长线为直角如立柱于本篇一图之午即柱为垂线与庚丙长线为直角也而又与轴两端之丙丁为一直线也若本篇二图之癸丙是也削柱欲均安柱欲正列柱欲顺立柱欲齐既毕则以绳编之畧如织箔之势绳以麻或纻或菅或布或篾惟所为之既毕以沥青和蜡或和熟桐油融而涂之或以生桐油和石灰瓦灰涂之或以生漆和石灰瓦灰涂之凡沥青加蜡与桐油取和泽而止石灰瓦灰相半桐油或漆和之取燥湿得宜而止累墙之法取柔木之皮如桑槿之属剥取皮裁令广狭相等以沥青和蜡依螺旋之线层层涂而积之累毕如前法涂之既毕而两墙之间成螺旋之沟水从沟行而墙不漏者是墙之善也八分之一者如轴长八尺则墙高一尺此亦畧言高之所至也一以下任意作之故曰可减不可増一法若欲为长轴则墙之高与轴之径等
三曰围
墙之外削版而围之版欲无厚墙之两端顺墙柱之势穿轴而立四柱焉依墙之高而束之环围板之端入于环围之外以铁为环而约之长者中分围之长以铁环约之又长者三分其长以两环约之围之版其相合也与其合于墙之上也皆合之以涂墙之齐围之外皆涂之以受雨露也围其合也欲无罅围之合于墙也欲无罅有围故水入螺旋之孔而不絶无罅故水行于螺旋之沟而不泄则水旋而上也故曰围者外体也所以为固抱也
注曰围之板量围径之大小与其长酌全体之重轻而制厚薄焉其长竟墙其广一寸以上视围径之小大増损之太广而合之则角见也其内面稍刳之以就墙之圆外面者围既合而削之当墙之尽穿轴为四柱者所以居环而受围也如本篇三图之卯寅辰午等是也环以坚韧之木为四弧弧各加于环柱之上合之成环焉环之下方或为沟焉居中以受围板之端或居外或居内为刻而受之如为沟于未此居中也为刻于申此居外也于酉居内也铁环之束在两端者与木环相抵卯午也戌亢也或中分约之者心斗是也若两中环者则在尾与箕也或不用铁环以绳约之而涂之齐与剂同合以涂墙之剂者沥青和蜡或油灰或漆灰也若涂围之周者则漆灰为上油灰次之沥青和蜡者恐不耐暑日也为下而欲速成则用之欲解而时修则用之是者暑日架之则以苫盖之水入于螺旋之孔者孔在环之内轴之外四柱之中戌亥角亢之间是也虽下向必入者以迤故水趋于围也既其出则在卯寅辰午之间矣一法墙之两端以二圆版盖之开围板之下端而水入之开上端之圆版而出之其效同焉
四曰枢
轴之两端铁为之枢当心而立之枢之用在圜轮在围若在轴者皆圜之轮在上枢方其上枢之上轮在下枢方其下枢之下方之者以居轮立枢欲正欲直不正不直者轻重不伦也既正既直轻重均转之如将自转焉则虽大而无重也故曰枢者所以为利转也
注曰当心者本篇一图之庚心也枢之大小长短无定度量全体之轻重制大小焉量轮之所在与地之所宜制短长焉轮所在者有七下方详之也方则止故可以居轮正者当庚之心直者与轴端圆面为直角与轴上八平分线俱为一直线也求正尚有轴端诸线可凭求直稍难焉今立一试法视一图轴两端诸分线以规一抵轴端边之乙一抵枢之顶心为度次去乙抵戊量之又去戊抵己量之皆至于枢之顶心者即枢直也如将自转者戚速之甚也
五曰轮
轮有七置轮有三式七置者当围之中焉围之两端焉轴之两端焉两枢焉在围者夹其围而设之辐辐之末周之以辋焉辋树之齿焉在轴与枢者方其处而入之毂毂树之齿焉凡轮皆以他轮之齿发之其疾徐之数视轮与他轮之大小焉其齿之多寡焉故轮欲密附而少为之齿轮附而齿少他轮大而齿多则其出水也必疾矣故曰轮者所以为受转也
注曰轮有七置者因地势也量物力也相大小而制徐疾也在围之中者本篇四图之丁是也在围之两端者丙与戊是也在轴之两端者乙与己是也在两枢者甲与庚是也若车大而轴长出水之地高则在丁矣若平地受水而用人力畜力风力者当在甲乙丙矣用水力当在戊己庚矣夹围之辐子丑之类是也辛者容围之空也壬癸辋也寅卯之类齿也方其处者轴与枢当受毂之处也辰入枢之空也戌入轴之空也午毂也酉亦毂也未申亥角之类皆齿也他轮者或人车或马牛骡车或风车或水车之轮也此诸车之轮者非谓其大卧轮也盖指接轮焉接轮者农家所谓拨子是也试言人车则有卧轴也卧轴之一端有接轮卧轴之上有拐木也今于甲乙丙任置一轮焉如置在轴之乙轮即以卧轴之接轮交于乙轮人践拐木而转之接轮与乙轮相发也若马牛骡车及风车则有卧轴也卧轴之两端皆有接轮今以其一交于乙轮以其一交于彼车之大卧轮驾畜焉颿风焉而转之接轮与乙轮相发也若水转之车则有卧轴也卧轴之一端有接轮卧轴之上有立轮立轮之外有受水之箑也今于戊己庚任置一轮焉如置在轴之己轮即以卧轮之接轮交于己轮水激于箑而卧轴为之转接轮与己轮相发也疾徐之数与他轮相视者如乙己之轮齿十二人车之接轮齿十二是拐木一转而得一转也如枢轮之齿八而人车之接轮齿十六是拐木一转而得二转也人车之接轮齿二十四是一转而得三转也若枢轮之齿八而驾畜颿风之卧轮齿七十二是一转而得九转也故曰轮欲密附密附则齿为之少他轮欲大大则齿多然而密者过密焉则力为之不任大者过大焉则迟故曰因地势量物力相大小而制徐疾焉今图枢轮之齿八轴轮十二围轮十六约畧作之非定率也趣欲使两轮之交疎密相等焉长短相入焉相闗相发而不滞则足矣其小者欲无用轮方其枢之末别为衡衡之一端入于枢焉其一端植之柱焉柱之体圆又为之掉枝而首为圆孔焉以掉枝之圆孔入于柱而转之若大者而欲无用轮则以两掉枝同加于柱两人对执而转之最大者两掉枝之末各为持衡四人或六人对持其衡而转之
六曰架
架者一上一下皆为砥柱或木焉或石焉或瓴甋焉柱之植欲坚以固也下柱居水中以铁为管施之柱首迤而上向以受下枢之末制管高下量水之势令得入于螺沟之下孔而止也上者居岸以铁为管施之柱首迤而下向以受上枢之末若轮与衡在上枢之末者则中枢而设之颈以铁为山口而架枢其上出其枢之末以受轮与衡也制高下之数以句股为法而轴心为之弦弦五焉则句四焉股三焉过偃则不高过高则不升
注曰瓴甋砖也坚者其本体坚固者其立基固也上柱者本篇五图之甲乙是也下柱者丙丁是也上管以受上枢戊也下管以受下枢己也句股法者一高一下如四图之亢房线而置之令上枢之末在亢下枢之末在房也三四五者如上枢之末为亢至下枢之末为房长一丈如法置之则自下枢之末房依地平作并行线自上枢之末亢作垂线而两线相遇于氐其亢氐线必长六尺氐房线必长八尺也若迤建于岸之侧谓无从作垂线者则以句股法反用之以围板为倒弦别作一尾箕垂线为股尾为直角作尾心横线为倒句若尾箕长一尺五寸偃仰移就之令尾心长二尺即心箕必二尺五寸而亢房线必合三四五之句股法也凡围板长一丈水高必六尺求多焉不可得相水度地制器者以此计之若水过深岸过高器不得过长则累接而上之累接之法亦以接轮交而相发也

[book_title]泰西水法卷二
用井泉之水　为器二种
玊衡车记【专筩车附】
玊衡车者井泉挈水之器也既逺江河必资井养井汲之法多从绠缶饔飱朝夕未觉其烦所见高原之处用井灌畦或加辘轳或藉桔槔似为便矣乃俛仰尽日润不终亩闻三晋最勤汲井灌田旱熯之岁八口之力昼夜勤动数亩而止他方习惰既见其难不复问井灌之法岁旱之苗立视其槁饥成已后非殍则流吁可悯矣今为此器不施绠缶非藉辘轳无事桔槔一人用之可当数人若以灌畦约省夫力五分之四高地植糓家有一井纵令大旱能救一夫之田数家共井亦可无饥饿流亡之患若资饮食则童幼一人足供百家之聚矣且不须俛仰无烦提挈畧加干运其捷若抽故烟火会集之地一井之上尚可活一茕民也
玉衡者以衡挈柱其平如衡一升一降井水上出如趵突焉玉衡之物有七一曰双筩双筩者水所由代入也二曰双提双提者水所由代升也三曰壶壶者水之总也水所由续而不絶也四曰中筩中筩者壶水所由上也五曰盘盘者中筩之水所由出也六曰衡轴衡轴者所以挈双提下上之也七曰架架者所以居庶物也七物者备斯成器矣更为之机轮焉巧者运之不可胜用也
注曰趵突泉水上出也
一曰双筩
炼铜或锡为双筩其圜中规而上下等半其筩之长以为之径下有底中底而为之圜孔以其底之半径为孔之径筩之旁齐于底而树之管管外出而上迤也管之容其圜中规管之下端抒之以合于筩开筩之下端为为□〈隋，扌代阝〉孔融锡而合之于管管之上端亦抒之既树之则与筩之边为平行三分其底之径以其一为管之径底之圜孔为之舌以揜之舌者方版方版之旁为之枢底孔之旁为之纽枢入于纽如户焉而开阖之舌之开阖与管之孔无相背也纽居左则管居右舌其合于底也欲密管之孔合于筩之孔欲利而无罅枢纽之动也欲不滞凡水之入也必从其底之孔也有舌焉而开阖之开之则入阖之则不出左开则右阖矣是左入而右不出也是恒有一孔焉入而终无出也故曰双筩者水所由代入也
注曰凡径皆言圆孔也肉不与焉如本篇一图甲至乙丙至丁是也半长为径者径三寸则筩长六寸如丁丙广三寸则甲丁长六寸也半径为孔者径三寸孔径一寸五分如丁丙三寸则辛壬一寸五分也上迤者斜迤而上如戊至己丙至庚也抒者斜削之如戊至丙己至庚是也□〈隋，扌代阝〉长圆也欲与戊丙之孔合也融锡合之小焊也管之上边与筩边平行将以合于壶之下孔也己庚是也三分之一者底径三寸则管径一寸未至申之度也方板者丑寅卯午是也枢者卯辰午是也纽者癸子是也舌如槖钥之舌以枢合纽令丑卯之板恒加于辛壬孔之上向丙而开阖之也
二曰双提
旋坚木以为砧其圜中规而上下等曷知其中规而上下等也砧之大入于双筩也欲其密切而无滞也展转之上下之犹是也斯之谓中规而上下等当砧之心而立之柱三分其砧之径以其一为柱之径柱之短长无定度以水之深也井之高也斟酌焉而为之度柱之上端为之方枘而入于衡凡水之入也入于双筩之孔也孔有舌焉砧升则舌开而水为之入砧降则舌合而水为之不出水之入而不出者舌也舌之开阖者砧也砧之上下者柱也舌阖矣水不出矣砧又下焉水将安之则由筩之管而升于壶左右相禅也故曰双提者水所由代升也
注曰砧形如截□〈庶〉本篇一图酉戌亥角是也其高不言度者趣其入于筩也不转侧动摇而已矣若为鼎足之柱以固之即无厚可也三分之一者砧径三寸则柱径一寸如酉角三寸则亢氐一寸也凡双筩入井近下则水浊近上则水竭故柱之短长宜量水深与井高也枘笋也当房心之上刻而方之为尾箕是也
三曰壶
炼铜以为壶壶之容半加于双筩之容其形□〈隋，扌代阝〉圜腹广而上下弇之弇之度视广之度杀其十之二当其弇而设之盖壶之底为□〈隋，扌代阝〉圜之长径设二孔焉皆在其径孔之□〈隋，扌代阝〉圜其大小也与管之上端等融锡而合之壶之两孔各为之舌而揜之舌之制如筩中之舌也壶之内当两孔之中而设之纽两舌之枢悉系焉而开阖之左右相禅也当盖之中为圜孔焉而合于中筩盖之合于壶也欲其无罅也既成以铁为双环而交纒束之当其合而锢之以锡以备缮治夫水之入于管也左右禅也而终无出也水从管入者以提柱之逼之也则上冲而壶之舌为之开以入于壶水势尽而彼舌开则此阖矣是代入于壶也而终无出也其代入也壶为之恒满而上溢其终无出也而有筩之容以俟其底之入也故曰壶者水之总也水所由续而不絶也
注曰半加容者如之又加半焉如双筩共容四升则壶容六升也弇敛也腹广而上下弇如本篇二图甲乙丙丁形是也盖者戊己庚辛也□〈隋，扌代阝〉圆之长径底图之乙丙是也二孔者未申也酉戌也皆在其径者二孔之心在乙丙线之上也二孔□〈隋，扌代阝〉圆者如酉戌短干亥长以合于一图之未申己庚也二舌者寅卯也辰午也纽者子丑也以枢合纽令寅卯之板恒加于未申孔之上向丙而开阖之也辰午加于酉戌亦如之左右相禅也盖之圆孔庚辛是也盖合于壶者己戊加于甲丁也双环纒束者本篇三图之角亢氐房是也既锢之又束之者水力大而易渫也
四曰中筩
炼铜或锡以为中筩中筩之径与长筩旁管之径等中筩之下端为敞口以闗于盖上之孔融锡而合之其长无定度量水之出于井也斟酌焉而为之度或铜锡之中筩裁数尺其上以竹木焉续之竹木之筩之径必与下筩之径等其上出之径宁缩也无赢也水之入于壶也代入也而终无出也则无所复之也必由中筩而上故曰中筩者壶水所由上也
注曰中筩者本篇三图之坎艮庚辛是也上出之径必缩于下合之径者所以为出水之势也
五曰盘
炼铜或锡以为盘中盘之底而为之孔以当中筩之上端融锡而合之盘底之旁为之孔而植之管管外出而下迤也盘之容与壶之容等管之径与中筩之径等管之长无定度其下迤也及于索水之处也中筩之水其上溢也盘畜之管泄之故曰盘者中筩之水所由出也
注曰本篇四图之甲乙丙丁盘也丙丁为孔以合于中筩之上端上端者三图之坎艮也底旁之孔者戊己也下迤者己庚也
六曰衡轴
直木为衡衡之长无过井之径双提之柱其相去也视双筩双提之上枘入于衡之两端其相去也视双提直木为轴轴长于衡而无定度圜其尾去首二尺而圜其径当径尾之中而设之凿当衡之中而设之枘衡衡也轴纵也凿枘而合之欲其固也轴展侧焉衡低昻焉提上下焉左右相禅也故曰衡轴者所以挈双提下上之也
注曰衡之长本篇四圗之壬辛是也枘入于衡者子丑是也轴之长卯午是也卯尾午首辰颈也衡轴凿枘之合寅是也凿孔也衡横轴纵卯辰子丑之交加也
七曰架
井之两旁为之柱或石焉或瓴甋焉或木焉柱之上端为山口山口者容轴之圜也以利转也轴之首设之小衡与衡平行也长二尺或三尺小衡之两端设二木而三合之如句股以小衡为弦句股之交立之柄持其柄而摇之以转轴也水之中穿井之胁而设之梁横亘焉梁之上为二陷以居双筩之底欲其固也中其陷而设之孔稍大于双筩之底孔水所从入也梁居水中其木必榆榆为木也无味水不受之变梁在其下柱在其上车所由孔安而利用也故曰架者所以居庶物也
注曰本篇四图之卯亥也辰干也柱也当辰卯为山口者以容轴之圆也小衡者申未也三合者未申酉为三角形也酉戌柄也立之柄者立柄于酉戊酉未为直角也坎艮梁也角亢氐房陷也心尾陷中孔也
若欲为专筩之车则为专筩专柱而入之中筩如恒升之法而架之而升降之其得水也当玊衡之半井狭则为之
注曰专一也架法见恒升篇
恒升车记【双升车附】
恒升车者井泉挈水之器也其用与玉衡相似而更速焉更易焉以之灌畦治田致为利益矣若为之复井井之底为窦而通之以大井潴水以小井为筩而出之则无用筩也若江河泉涧索水之处过高龙尾之力有不能至则用是车焉挈水以升架槽而灌之或迤而建之以当龙尾
恒升者从下入而不出也从上出而不息也恒升之物有四一曰筩筩者水所由入也所以束水而上也二曰提柱提柱者水所由恒升也三曰衡轴衡轴者所以挈提柱上下之也四曰架架者所以居庶物也四物者备斯成器矣更为之机轮焉巧者运之不可胜用也
一曰筩
刳木以为筩筩之长无定度下端所至居水之中已上则易竭巳下则易浊上端所至出井之上度及于索水之处而止筩之径无定度因井之大小索水之多寡斟酌焉而为之度筩之容任圜与方其圜中规其方中矩而上下等筩之周以铁环约之环无定数视筩短长斟酌焉而为之数筩之下端为之底欲其密而无漏也中底而为之孔孔之方圜反其筩若圜筩而方孔七分底之径以其四为孔之径若方筩而圜孔七分底之径以其五为孔之径孔之上象孔之方圜为之舌而掩之如玉衡之双筩掩之欲其密而无漏也开阖之欲其无滞也筩之上端为之管管外出而下迤也本广而末狭也水从孔入焉既入而提柱之势能以舌掩之既掩而提之提之则从管而出也故曰筩者水所由入也所以束水而上也
注曰玉衡之双筩与中筩为二此则合之筩入于井量井浅深筩长短而置之近上趣恒得水而止近下趣无受浊而止与玉衡同也圆筩用竹尤简用木则方筩为易焉如本篇一图甲乙丙丁圆筩也丙丁其底也戊己底方孔也庚辛壬癸方筩也壬癸其底也子丑底圜孔也寅方舌也酉圜舌也甲卯辛卯管也辰午未申之属环也环之多寡疎密趣不漏而止余见玉衡篇
二曰提柱
炼铜以为砧圜者中规方者中矩砧之大入于筩也欲其密切而无滞也展转之上下之犹是也当砧之心而设之孔孔之方圜孔之径皆与筩底之孔等孔之上为之舌以掩之舌之制如筩底之舌也直木以为柱柱有二式一用长一用短用长者为实取之柱用短者为虚取之柱实取之柱其砧入于水而升降焉其长之度下及于筩之底上出于筩之口其出于筩之口无定度趣及于衡而止虚取之柱无用长入筩数尺而止升降于无水之处以气取之欲挈之先注水于砧之上高数寸以闭其罅而噏之凡井浅者实取焉井深者虚取焉五分其筩之径以其一为柱之径砧之合于柱也炼铜或铁为四足隅立于方砧之四维方孔之四旁而皆上聚之聚之度趣不害于舌之开阖而止以其聚合于柱之下端合之欲其固也砧之厚以其枝于隅足也可无厚既合而入于筩砧降而底之舌为之掩砧升则开之开之则水入掩之则水不出一升一降是水恒入而不出也既入之水而砧降焉则无复之也则上冲于舌而入于砧之孔砧升而砧之舌为之掩一升一降是水恒入而不出也两入而不出则溢于筩而出常如是虚者实者同于是故曰提柱者水所由恒升也
注曰玉衡之提柱与壶之孔之舌为二此则合之又玉衡之水皆实取此有虚取之法焉气法也凡砧之入于筩求密切而无滞也求密切之法成砧而入之能无漏者国工也不能无漏者稍弱其砧之径以毡罽之属皮革之属附于砧之四周焉附之法若砧厚者稍剡其周之上下如鼓木当其剡而刻为陷环既附而坚束之砧薄者则为两重之砧夹其毡或革以隅足贯之而槷之柱如本篇二图之甲乙是也四足者丙丁戊酉也砧者己庚辛壬也砧之孔癸子也其舌丑寅也砧可无厚无厚则轻余见玉衡篇
三曰衡
直木以为衡衡之长无定度量筩之大小水之浅深多寡焉长则轻衡之两端皆缀之石以为重其两重等五分其衡二在前三在后而设之凿直木以为轴轴之长无定度圜其两端中分其长而设之枘衡衡也轴纵也凿枘而合之欲其固也轴之两端各为山口之木而架之中分其衡之前而缀之提柱缀之欲其密切而利转也抑其后重而提柱为之升扬其后重则前重降而提柱随之也提柱之降也实取者挹水而升于砧也其升也则下入于筩而上出于筩也虚取者降而得气焉气尽而水继之故曰衡者所以挈提柱上下之也
注曰气尽而水继之者天地之间悉无空际气水二行之交无间也是谓气法是谓水理凡用水之术率此一语为之本领焉本篇三图之甲乙衡也丙丁两石重也戊己衡也子衡轴之交也庚辛壬癸山口之木也寅提柱也缀之于丑卯辰筩上端也午管也余见玊衡篇
四曰架
木为井干以持筩持之欲其固也筩之下端为盘以承之盘与筩合之欲其固也中盘而为之孔孔之径稍强于筩底之孔之径盘之下为鼎足而置之井底
注曰本篇四图之卯未辰午井干也加于地平之上申戌酉亥之间为正方之空夹筩而持之丁戊井面地平也己庚井底也辛壬癸盘也辛子壬丑癸寅盘足也
若欲为双升之车则双筩焉如玊衡之法而架之而升降之此升则彼降用力一而得水二也是倍利于恒升也尤宜于江河
注曰力一水二者一升一降各得水一焉无虚用力也恒升者一升一降而得水一也架法见玊衡篇

[book_title]泰西水法卷三
用雨雪之水　为法一种
水库记
水库者积水之处也泽国下地水之所都平原易野厥田中中引河凿井斯足用焉若乃重山复岭陡涧迅流乘水之急激而自上废人用器厥利尤大矣别有天府金城居高乘险江河溪涧境絶路殊凿井百寻盈车载绠时逢亢旱涓滴如珠或乃絶徼孤悬恒须逺汲长围久困人马乏絶若斯之类世多有之临渴为谋岂有及哉计莫如恒储雨雪之水可以御穷而人情狃近未或先虑及其巳至坐槁而已亦有依山掘地造作塘池以为旱备而弥旬不雨已成龟坼徒伤挹注之易穷不悟渗漏之实多矣西方诸国因山为城者其人积水有如积谷谷防红腐水防漏渫其为计虑亦畧同之以故作为水库率令家有三年之畜虽遭大旱遇强敌莫我难焉又上方之水比于地中陈久之水方于新汲其蠲烦去疾益人利物徃徃胜之彼山城之人遇江河井泉之水犹鄙不肯尝也今以所闻造作法着于篇请先谂之秦晋诸君子焉
水库者水池也曰库者固之其下使无受渫也羃之其上使无受损也四行之性土为至干甚于火矣水居地中风过损焉日过损焉夏之日大旱金石流土山焦而水独存乎故固之故羃之水库之事有九一曰具具者庀其物也二曰齐齐所以为之和也三曰凿凿所以为之容也四曰筑筑所以为之地也五曰涂涂所以为之固守也六曰盖盖所以为之羃覆也七曰注注所以为之积也八曰挹挹所以受其用也九曰修修所以为之弥缝其阙也
注曰羃防耗损亦防不洁古人井故有羃易曰井收勿幕齐与剂同
一曰具
水库之物有六以备筑也盖也涂也筑与盖之物有三曰方石曰瓴甋曰石卵涂之物有三曰石灰曰砂曰瓦屑涂之物三合谓之三和之灰或砂或瓦去一焉谓之二和之灰炼灰之石或青或白欲密理而色润否者疏而不昵炼之以薪或石炭焉火不絶二日有半而后足试之法先取一石权之杂众石而炼之既成而出之权之损其初三分之一此石质美而火齐得也砂有三种或取之湖或取之地或取之海海为上地次之湖又次之砂有三色赤为上黑次之白又次之辨砂之法有三揉之其声楚楚焉纯砂也谛视之各有廉隅圭角纯砂也散之布帛之上抖擞之悉去之不留尘坌者纯砂也否则有土杂焉以为齐则不固瓦之屑以出陶之毁瓦瓴甋铁石之杵臼舂之而簁之无新焉而用其旧者水濯之日暴之极干而后舂之而簁之簁之为三等细与石灰同体为细屑稍大焉与砂同体为中屑再簁之余其大者如菽为查
注曰方石瓴甋者以豫为墙为盖二物皆无定度也为墙之石取正方焉广狭短长厚薄无定度墙厚则坚坚则久为盖者或穹之穹之石合之其圆半规穹之法有三详见下方也石卵者鹅卵之石也以豫为底也无之以小石代之大者无过一斤小者任杂焉凡石卵或小石欲坚润而密理否者不固眤黏也二日有半三十时足也陶窑灶也瓴甋砖也凡瓦之土胜砖之土用砖则谨择之簁俗作筛罗也查滓也查无用簁择其过大者去之三和之灰今匠者多用之其一则土也用土不坚以瓦屑故胜之以后法为之剂又胜之西国别有一物似土非土似石非石生于地中掘取之大者如弹丸小者如菽色黄黑孔窍周通状如蛀窠俨然石也而体质甚轻揉之成粉舂以代砂或代瓦屑灰汁在其空中委宛相入坚凝之后逾于钢铁近数十年前有发故水道者启土之后锹镢不入百计无所施既而穴其下方乃壊堕焉视其甃涂之灰用是物也厚半寸许耳此道由来甚久以厯年计之在汉武之世矣后此凡用和灰甚贵是物焉或作室模和灰涂之崇闳窈窕惟意所为既成之后絶胜冶铜铸铁矣然所在不乏计秦晋陇蜀诸高阳之地必多有之其形大段如浮石而颗细色赤黄质脆为异耳以本草质之殆土殷孽之类也其生在干燥之处土作硫黄气者或产硫黄者或近温泉者火石者火井者或地中时出磷火者即有之求之法视其处草不蕃盛茸茸短瘠又浅草之中忽有少分如斗许如席许大不生寸草者依此掘地数尺当可得也西国名为巴初剌那求得之大利于土石之工或并无瓦屑及砂以青白石末代之其细大之等与瓦屑同
二曰齐
凡齐以斗斛槩其物水和之三分其凡而灰居一砂居二湅之如糜谓之甃齐三分其甃齐加水一焉而调之谓之筑齐涂之齐有三湅之皆如糜四分其凡而瓦查居二砂居一灰居一谓之初齐三分其凡而中屑居二灰居一谓之中齐五分其凡而细屑居三灰居二谓之末齐凡湅齐熟之又熟无亟于用无惜于力日再湅五日而成为新齐新齐积之恒以水润之下湿之处窖藏而土封之久而益良
注曰凡量灰必出窑之灰凡量瓦屑必出臼之屑凡量砂必日暴之砂皆言干也如糜者今匠人所用甃墙涂墙挑而槩之之剂也太燥则不附太湿则不居加水为筑剂则如稀糜沃而灌之之剂也凡治宫室筑城垣造圹域皆以诸剂斟酌用之和之水以泉水江水雨水杂卤与鹻勿用也雪水之新者勿用也凡总数也
三曰凿
池有二曰家池曰野池家以共家野以共野共家者饮馔焉澡涤焉共野者畜牧焉溉灌焉为家池计众溜而曲聚之承而锺之为野池计冈阜原田水道之委而聚之而锺之为家池必二以上代积焉代用焉为野池专可也随积而用之皆计岁用之数而为之容积二年以上者递倍之或倍其容或倍其处为家池平其底中底而为之坎坎深二尺以渟其垢三分其底之径以其一为坎之径墙方则称圜则固大者圜之小者方之大者圜而方者小则不畏深也墙之周或壁立或下侈而上弇之侈弇之数无定度虽为之土蘘之口可也若上侈而下弇则寡容也中侈而上下弇则难为墙也无所取之或为之复池限之以墙中墙而为之窦以通之小者槷之大者闸之互输写之可抒清而去浊也代积而代用也若山麓原田陂陁之地则为壶漏之池高下相承互输写之为野池利浅以羣饮六畜以溉田方其墙迤其一面以为涂欲为深者迤其底渐深之无坎为野池择硗确之地不宜稼而水辏焉者可也是化无用为有用也
注曰共与供同溜檐沟也容者通高下广狭所容受多寡之数也度池尺寸计容多寡用盘量仓窖术在九章算之粟米篇专独也递倍者二年则二倍三年则三倍也倍容者倍其大倍处者倍其多也倍大法亦用立方立圆术酌量作之在九章算之少广篇方则称者或称其室或称其庭两方相称也方墙而大惧或堕焉圆如井周相恃为固上弇不堕亦此理也侈广弇敛也如本篇一图之甲乙丙丁方池也辛壬癸子圆池也二形之外或有为长方者方之属也有六角八角以上诸角形者圆之属也惟所为之未暇详也戊己丑寅底坎也乙庚辛壬壁立之墙也卯辰午未戌房氐亢上弇之池也卯未戌角土蘘之口也复池两池并也墙之窦多寡大小高下任意作之槷木杙也凡闸与槷或旁渫者附之以煗木之皮而塞之壶漏之池者从上而下位置如刻漏之壶其开窦输写亦若漏水相承也如本篇二图之甲乙复池也丙丁限墙也午壬申窦也戊己庚辛壶漏之复池也壬其窦也癸子丑寅卯辰壶漏之三复池也酉与戌皆其窦也三以上任意作之其连接之处如庚至己丑至子浅深高下亦任意作之迤之以为涂令人畜皆逦迤而下恒及水际也凡冈阜之下山陵之麓其地沥脂故不宜稼其势建瓴水则辏之牲降于阿取饮既便掣以灌田趋下易达也
四曰筑
筑有二下筑底旁筑墙筑底者既作池平其底则以木杵杵之或以石碪碪之杵之碪之欲其坚也依池之周而为之墙或方石焉或瓴甋焉甃之以甃齐之灰甃必乘其界墙量池之小大浅深而为之厚不厌厚若复池则为共池而中甃其限墙仍甃为行水之窦壶漏之复池则各为池而穿行水之窦也墙毕以鹅卵之石或小石垫之其底厚五寸以上不厌厚既垫之复杵之或碪之不厌坚无惜其力亦欲其平也既坚既平以筑齐之灰灌之又灌之满焉实焉平焉浮于石而止复杵之或碪之有隙焉复灌之满实平而止中底之坎亦杵之亦墙之亦垫之而灌之如法作之凡底与墙之交碪杵或不及焉则以边杵筑之其垫与灌必谨察之而加功焉壶漏之窦居水之冲必谨察之而加功焉凡墙皆以方长之石为之缘若遇大石焉而凿之池以石为之底与墙与缘径涂之有阙焉而为之缝亦杵之而墙之而缘之而垫之而灌之如法作之野池或土或石皆如之
注曰乘界俗言骑缝也缘池面压口也缝补也本篇三图之甲乙丙木杵也丁边杵也戊石碪也巳辛已庚甃墙也庚辛石垫也本篇二图之甲乙即其池也以意度之江海之滨平原易野土疏善壊必以甃墙处于山者如秦如晋厥土骍刚陶复陶穴壁立不堕若斯之处掘地为池虽无甃墙而径涂之不亦可乎同志者请尝试之
五曰涂
筑毕候池之底既干其十之八扫除之过干则水沃之而后涂之涂之先以初齐厚五分池大者加二分之一池之底及周连涂之连涂之则周与底之交无罅也涂毕以木击击之欲其平以实也次日又击之有罅焉以铁槩槩之干则以水沃而槩之无罅而止三日以后皆如之俟其干十分之六而涂之中齐中齐之厚减其初二分之一亦击之槩之次日以后皆如之候其干十分之六而涂之末齐末齐之厚减其次二分之一亦击之槩之次日以后皆如之候其干十分之五以铁槩摩之有罅焉以水沃而摩之周与底中坎之周与底复池之水窦皆同之凡周与底之交若窦必谨察之而加功焉凡涂瓴甋之墙或燥而不眤以石灰之水遍洒之作垩色干而后涂之则眤凡涂石池与土池野池与家池皆同法凡击欲其坚如石也摩欲其密如脂也欲其莹如镜也坚密以莹更千万年不渫也
注曰本篇四图之甲木击也乙铁槩也凡三和之灰无所不可用欲厚则四涂之五涂之任意加之四涂者初一中二末一五涂者初一中三末一末涂以饰宫室之墙欲令光润者以鸡子清或桐油和之如法击摩之欲设色以所用色代瓦屑而和之石色为上草木为下
六曰盖
家池之盖有二曰平之曰穹之平有二曰石版曰木版皆平而羃之为之孔以出入水穹有三曰券穹曰斗穹曰盖穹方池皆券穹正方者或为斗穹圜池之属皆盖穹劵穹者形覆券也又如截竹析其半而覆之两和为之立墙斗穹者形覆斗也方其隅而四墙之趋其顶也皆以圜盖穹者其形盖也中高而旁周皆下垂凡穹之空皆半规皆去缘尺而甃之甃之法皆架木以为模缘而成之甃以石则治之以趋规若瓴甋亦以趋规之模造之无之则以甃齐加损而合之穹之下为之窦以出入水在野者或穹之不则苫之或露之
注曰平盖出入之孔有二一居中当底坎之上以挹其渟汗也一近池之缘注水入之挈水出之大小皆无定度也本篇四图之丙丁戊己庚券穹也丁戊戊己方池两缘也丁丙戊和墙也丙庚穹背也辛壬癸子丑斗穹也辛壬癸丑方池缘也子穹顶也依丑辛直线为墙渐狭而上以趋子其丑子辛子皆圆线余三同之而结于子也寅卯辰午未盖穹也寅卯未辰圆池缘也午穹顶也旁周趋上皆为圆线其全空正如立圆之半也空皆半规者谓丁丙戊丑子壬未午寅皆半圜形也如是则固去缘尺者池口为道将跨池以居梁也趋规之势今工人谓之橘房形也
七曰注
凡家池以竹木为承溜展转达之其将入于池也为之露池迎辐辏之水蹔积焉以渟其滓既淀而后输之露池之缘为窦焉以入于池露池之底为窦焉而他渫之皆以闸或以槷而节宣之凡雨之初零也必有滓也长夏之雨也必有酷热之气也则启其下窦而池渫焉度可入也则塞之启其上窦而输之若水之来与地平不能为下窦者则淀其滓以时出之为新池候干极而注之新注之水不食也既浃月更注之而后食之为二池者岁食经年之水为三池者岁食三年之水是恒得陈水焉水陈者良若为复池者既注之澄而后启中墙之窦而输之空池复注之如是更积之是恒得澄水焉凡池既盈而闭之则畜之金鱼数头是食水虫或鲫鱼是食水垢野池注之山原之水遂以畜诸鱼可也鱼之性有与牛羊相长者也
注曰淀下凝也露池不羃也如本篇五图之甲乙丙露池也丁上窦也戊下窦也新注不食灰气入焉味恶也鱼与牛羊相长者如鯶食羊豕之恶而肥鲢食鯶之恶而肥也
八曰挹
家池之水深其挈之则以龙尾之车更深者为之玊衡之车恒升之车无立其足则以大石为坠闗巨木而置之无夹其筩则跨池为梁而置之既出而为槽以达之若挈瓶施繘焉亦从其梁中底之坎既淀焉为噏筩以去其淀噏筩者截竹而通其节或卷铜锡焉两端塞之中底而为之孔孔之径当底三分之一上端之旁为之孔无过三分一指可揜也揜其上孔而入之水至于底而启之则自下孔入者皆淀也既盈揜而出之而倾之如是数入焉淀尽而止凡施筩亦从其梁野池之灌畦若田也亦以三车挈之置车亦如之池大者无跨其梁则跨之隅
注曰足谓龙尾之下枢也玊衡之双筩恒升之筩底也筩者玊衡之中筩恒升之筩上端也繘汲井绳也本篇五图之己庚辛石闗巨木也壬癸梁也子丑噏筩也寅噏筩之底孔也卯旁孔也未申梁跨其隅也
九曰修
池无新故或渫焉修之则用细润之石舂之簁之与灰同体亦与同量煮水百沸而投之和之日干之复舂之簁之煮水投之如是四焉舂而簁之牛乳汁和之以涂其隙或以生漆和而涂之
注曰同体等细也同量等分也

[book_title]泰西水法卷四
水法附余
高地作井未审泉源所在其求之法有四
第一气试
当夜水气恒上腾日出即止今欲知此地水脉安在宜掘一地窖于天明辨色时人入窖以目切地望地面有气如烟腾腾上出者水气也气所出处水脉在其下
第二盘试
望气之法旷野则可城邑之中室居之侧气不可见宜掘地深三尺广长任意用铜锡盘一具清油微微遍擦之窖底用木高一二寸以搘盘偃置之盘上干草盖之草上土盖之越一日开视盘底有水欲滴者其下则泉也
第三缶试
又法近陶家之处取瓶缶坯子一具如前铜盘法用之有水气沁入瓶缶者其下泉也无陶之处以土甓代之或用羊绒代之羊绒者不受湿得水气必足见也
第四火试
又法掘地如前篝火其底烟气上升蜿蜒曲折者是水气所滞其下则泉也直上者否
凿井之法有五
第一择地
凿井之处山麓为上蒙泉所出阴阳适宜园林室屋所在向阳之地次之旷野又次之山腰者居阳则太热居阴则太寒凿井者察泉水之有无斟酌避就之
第二量浅深
井与江河地脉通贯其水浅深尺度必等今问凿井应深几何宜度天时旱涝河水所至酌量加深几何而为之度去江河逺者不论
第三避震气
地中之脉条理相通有气伏行焉强而密理中人者九窍俱塞迷闷而死凡山乡高亢之地多有之泽国鲜焉此地震之所由也故曰震气凡凿井遇此觉有气飒飒侵人急起避之俟泄尽更下凿之欲候知气尽者缒灯火下视之火不灭是气尽也
第四察泉脉
凡掘井及泉视水所从来而辨其土色若赤埴土其水味恶赤埴黏土也中为甓为瓦者是若散沙土水味稍淡若黑坟土其水良黑坟者色黑稍黏也若沙中带细石子者其水最良
第五澄水
作井底用木为下砖次之石次之铅为上既作底更加细石子厚一二尺能令水清而味美若井大者于中置金鱼或鲫鱼数头能令水味美鱼食水虫及土垢故
试水美恶辨水高下其法有五【凡江河井泉雨雪之水试法并同】
第一煮试
取清水置浄器煮熟倾入白磁器中候澄清下有沙土者此水质恶也水之良者无滓又水之良者以煮物则易熟
第二日试
清水置白磁器中向日下令日光正射水视日光中若有尘埃絪缊如游气者此水质恶也水之良者其澄澈底
第三味试
水元行也元行无味无味者真水凡味皆从外合之故试水以淡为主味佳者次之味恶为下
第四称试
有各种水欲辨美恶以一器更酌而称之轻者为上
第五纸帛试
又法用纸或绢帛之类色莹白者以水蘸而干之无迹者为上也
以水疗病其法有二
第一温泉
温泉可以疗病者何也凡治病之药皆以其味四元行皆无味故真水不能为药以水为药必藉他味焉温泉出于硫黄硫黄为药多所主治而过于酷烈医方谓其效虽紧其患更速难可服饵温泉本水而得硫之精气故为胜之又温泉疗病用之熏浴者什九用之汤饮者什一熏沐者其热毒不致入于肠胃而性力却能达于腠理则利多而害少焉第同一温泉性味各异其所主治亦悉不同西国一大郡其山间所出温泉数十道每道各有主治昔有国主征集名医辨其性理又多用罪囚患诸对症者累试累验然后定为方术是何泉水本何性味主何疾病作何熏蒸或是沐浴或是汤饮用何药物以为佐助设立熏蒸器具沐浴盆池刋刻石碑详着方法树之本所凡染病者依方疗治多得差焉今温泉所在有之亦有沐浴而得愈疾者若更讲求试验如前所云所拯救疲癃当复不少也
第二药露
凡诸药系草木果蓏谷菜诸部具有水性者皆用新鲜物料依法蒸馏得水名之为露今所用蔷薇露则以蔷薇花作之其它药所作皆此类也凡此诸露以之为药胜诸药物何者诸药既干既久或失本性如用陈米作酒酒多无力小西洋用葡萄干作酒味亦薄焉若以诸药煎为汤饮味故不全间有因煎失其本性者若作丸散并其查滓下之亦恐未善凡人饮食盖有三化一曰火化烹煮熟烂二曰口化细嚼缓咽三曰胃化蒸变传送二化得力不劳于胃故食生食冷大嚼急咽则胃受伤也胃化既毕乃传于脾传脾之物悉成乳糜次乃分散达于周身其上妙者化气归筋其次妙者化血归脉用能滋益精髓长养肌体调和荣卫所云妙者饮食之精华也故能宣越流通无处不到所存糟粕乃下于大肠焉今用丸散皆干药合成精华已耗又须受变于胃传送于脾所沁入宣布能有几何其余悉成糟粕下坠而已病人脾胃有如老弱秖应坐享见成饮食而乃令操臼执爨责以化治乎今用诸水皆诸药之精华不待胃化脾传已成微妙裁下于咽即能流通宣越沁入筋脉禆益弘多又蒸馏所得既于诸物体中最为上分复得初力则气厚势大焉不见烧酒之味醲于他酒乎西国市肆中所鬻药物大半是诸露水每味用器盛置医官止主立方持方诣肆和药付之然且有不堪陈久者国主及郡邑长吏岁时遣官巡视诸肆令取过时之药是水料者即倾弃之是干料者即杂烧之盖虑陈久之药无益于疾或反致损也其制法先造铜锅平底直口下稍广上稍敛不论大小皆高四五寸次造锡兠牟用铅或银尤胜也制如兠牟上为提梁下口适合铜锅之口罩在其外锡口内去口一寸许周遭作一锡槽槽底欲平无令积水锡口外去口一寸许安一锡管管通于槽其势斜下管之底平于槽之底宁下无高以利水之出也次造灶与常灶同法安锅之处用大砖盖之四旁以砖甃成一窝涂之黏土以铜锅底为模铜锅底入于灶窝深二寸窝底大砖并泥厚二寸欲作诸露以物料治净长大者剉碎之花则去蒂与心置铜锅中不须按实按实气不上行也置铜锅入灶窝内兠牟盖之文火烧之砖热则锅底热热气升于兠牟即化为水沿兠牟而下入于沟出于管以器承之兠牟之上以布盖之恒用冷水湿之气升遇冷即化水物料既干而易之所得之水以银石甆器贮之日晒之令减其半则水气尽能久不壊玻瓈尤胜透日易耗故也他凡为香以其花草作之如蔷薇木樨茉莉梅莲之属凡为味以其花草作之如薄荷茶茴香紫苏之属诸香与味用其水皆胜其物若药肆多作诸药露者则为大灶高数层每层置数器凡数十器或平作大灶置数十器皆爇火一处数十器悉得水焉其薪火人力俱省数倍矣
注曰如本图之甲壬癸子铜锅也乙庚辛兠牟也戌提梁也庚辛锡口也戊己槽也丙丁管也丑卯辰灶也丑寅灶面也申酉窝也申酉与壬癸相入甲子与庚辛相入也午未灶门也亥角亢大灶也氐房心尾平灶也
此外测量水地度形势高下用以决排江河蓄泄湖淀开浚沟渠疆理田亩捍大患兴大利者别为一法
或于江湖河海之中欲作桥梁欲作城垣欲作宫室楼台令千万年不致圯壊别为一法
或于山泉溪涧去城郭数里或数十里乃至百里疏引原泉伏流灌注入于国城或至大内或至官府或至园囿或至人家分枝析脉任意取用别为一法
已上三法别有备论兹者专言取水未暇多及

[book_title]泰西水法卷五
水法或问
既作水器诸公见之每辱奬叹时及水理有所酬对序而录之第四行论辨更仆未悉垂问所至则举一二若丝抽蔓引为绪又长故每从截说非能连贯也
或问海为水之本所何谓也曰造物之初浑沦剖判四行之物各有本所火之体质最为轻妙居最上矣气轻于水居火之次水之体质稍轻于土附地居焉惟地形质独为至重凝结水下万形万质莫不就之水既在地地有崇卑海之为处于地甚卑故百川会焉汇为巨壑也
问地居水下即水之下全为顽土乎曰不然四行之中惟火至纯不受余物而能入于余物其外三行皆能相容相受矣水受三行如海水夜明烧酒能爇有火分也水体同重为酒则轻有气分也积雪消之沙土下凝有土分也气受三行如云气上升激成雷电有火分也阴霾昼晦黄雾四塞有土分也雨露雪霜虚升实降有水分也地体虽重于重之中又分虚实地中最重盖在其心自心而外渐有虚所虚所之内三行得入试观山下洞穴宛转相通大地空所亦同斯类矣空虚之中是气本所气与水火皆相接无际而能相化地既空虚空虚之所无不是气故地中有气也气与水接水随气到即水所不到而土情本冷气遇其冷亦化为水故地中有水也日为大光万光之主光彻于地则生温热温热入地积成燥干燥干之极乘气为火积火所然土石为烬复乗气出共成炎上隔于云雨郁为雷霆升于晶明上成彗孛此二物者火之精微别有洞穴上通全体俱出则为西国大山蜀中火井若遇石气滋液发生则成硫黄泉源经之即为温泉火道所经镇压不出则为火石故地中有火也气水在地皆因空虚虽居洞穴终是地上实亦未尝离其本所火在地中非从本所而降盖由热生以成济万物因缘上升仍归本所遂其本性焉
问海水必咸何也曰咸者生于火也火然薪木既已成灰用水淋灌即成灰卤燥干之极遇水即咸此其验也地中得火既多燥干燥干遇水即成咸味咸者之性尤多下坠试观五味辛甘酸苦皆寄草木独是咸味寄于海水足征四味浮轻咸性沉重矣今蜀道盐井先凿得泉悉是淡水以筩隔之更凿数丈乃得卤焉又盐池雨多水味必淡作为斗门泄其淡水下乃卤焉咸重淡轻亦其证也海于地中为最卑下诸咸就之积咸既多淡入亦化非独水也海中山岳或悉是盐故咸重归海海水为盐也
问咸既因火火因于日日遍大地大地之下悉有盐乎曰岂不然乎蜀道盐井三晋盐池西国有海名曰地中实不通海而是咸水西戎北狄多有盐泽彼以咸故悉名为海足征大地之下无不有盐矣
问盐既下坠蜀井可征则凡盐所出宜悉在下乃今盐池盐泽去地非遥不如蜀中之井深数十丈何也曰咸生于火火浅咸浅火深咸深平原泽国火不地见盐不地出惟是高山峻岭上多亢阳下多洞穴地中有火即成咸焉今蜀中凿井求盐或得火井井中之火覆盖则灭然火投之随而上焉是则井火在下与水同深遇水成卤不遇成火矣晋中河曲乃有火石火石恒热大行河西亦产硫黄可见晋中火浅故晋有盐池亦在浅土又有小盐刮地作之畧加硝鹻也西地中海其水亦卤周数千里在其侧近遂有火山高数千丈其上火穴径千余步厥火炎上古今不絶足征盐之与火相切则成亦复相视以为浅深也
问水遇于火既得成咸云何不热温泉乃热既由于火云何不咸曰卤水不热向言之矣火热所炎既成灰烬水经其烬因而得咸云何有热今火烬成灰漉灰得卤无有热也然而海水不冰亦具有热性矣火在地中助于土气发生万物五金八石及诸珍宝皆由于火陶炼而成自余诸物不可数计诸物之中最近火性者无如硫黄硫黄所在水从过之则成温泉故温泉沐浴所能疗者冷气虚痹与硫同治然火能成硫硫即非火水因硫温隔越于火如铛煮水火为铛隔水不遇灰不成卤矣今温泉嗅之多作硫气亦有不作硫气者是水来之处复与硫隔如重汤煮物但得其热不染其味也或云不作硫气者本之朱砂礜石无是理焉
问咸既火生何不随火炎上顾令下坠火所在上何以抑遏使居地中造物之主岂有意乎曰岂无意乎咸能固物使之不腐却能敛物使之不生火在地中藉其温暖多所变化傥居地上任其焚烧有何不灭若火与咸俱令在地动植之物悉皆泯矣故日光生热因热生火旋用水土壅阏恒使在下助生万物有时有处间一发见即归本所不得一时游行地上偶一游行目为灾异也因火生咸亦令性重恒居在下归藏于海为人作味不令侵出地上以为物害也且海益于人不止作味咸水生物美于淡水故海中之鱼旨于江河之鱼咸水厚重载物则强故入江河而沈者或入海而浮也此皆用海为人利益故咸水恒重因重归海也
问海水潮汐者何也曰察物审时穷理极数即应月之说无可疑焉月为阴精与水同物凡寰宇之内湿润阴寒皆月主之既其同物势当相就月为湿本湿能下施故方诸对月而得水焉月既下济水亦上行欲就于月故月轮所至水为之长而成潮汐也当潮长时江河溪涧以及盆盎无处不长长则气入水为之轻潮降气出水复故重今人以缾盛水每日权之轻重不等则潮升时轻潮降时重耳独小水之处升降甚微人所不觉海水既大灌注江河升降盈涸事理显然故独称海潮也不独水矣凡水族之物月望气盈晦即气缩故月虚而鱼脑减月满而蚌蛤实也又不独水族矣草木百昌茍资湿润以为生气无不应月亏盈月满气滋月虚气燥故上弦以后下弦以前不宜伐竹与木以为材用是者易蠧生气在中也下弦以后上弦以前伐而为材即不作蠧为少脂润空质而已亦犹春夏气滋秋冬气敛斧斤时入之意也由此而言月为水主月轮所在诸水上升海潮应月斯着明矣
问江河之水则能灭火海水入大火如益膏油既不能灭而反炽盛何也曰海水之咸本从热干而生由烬灰而出即自具有热干之性亦且挟有烬灰之体凡物热干多易生火硝硫之类是也灰水作咸本从火出人溺亦咸盖由身中具有火行畜溺亦咸犬马火畜积溺所成絶似硝鹻故鹻者火情也卤不减火而反炽盛以此故焉
问海水浮物强于江河之水尝见海舟载物未増入于江河验其水痕顿深尺许又见海滨煎户以石莲试卤卤未成时投莲必沈及至卤成莲悉浮矣三入三浮乃登牢盆以见咸性愈重载物愈强此为何故曰海水由火而生今用沐浴肤皆赤色或至皴裂燥热之效亦已明矣燥热之情本自坚劲加有咸味中挟烬灰微妙之分比之凡水稠而密理故载物独强也
问卤水之燥因于烬灰信其然矣今以干灰一升别置水一升挹水入灰水尽不溢灰亦如故既是寒灰岂能损水水既不损灰岂无质二升并一絶不加多其故何也曰灰虽有形而质器已尽多是虚体体中无处不虚故水皆渗入其质存者亦有微分缘其燥情畧能损水水损微分与灰存质适足相当故二升并一不加多也
问人溺作咸人汗亦咸其故何也曰人饮水浆茶酒之属其中精粹是为上分上分者因于真火宣越流通化为四液【畧见四元行论】筋脉受之髓骨肌肉赖其长养此如水气成云离于燥咸矣其中粗浊是为下分下分者重坠沈垫燥咸在焉筋脉不受入于膀胱由下窍出故溺味恒咸也若暑月炎酷或作务烦劳中外皆热真火所炼去其上分所存下分挟有燥咸不入筋脉未下膀胱因于热煎横溢而出则成汗矣汗亦溺类故夏月汗多则溺少冬月汗少则溺多也譬于大地咸之本所故是大海热干所化宜流于海火盛煎逼溢地而出盐池盐井汗之属乎膀胱水海义亦相类矣
问人热而汗于理允矣人病亦汗此为何因病中之汗又分冷热久病汗冷新病汗热又何故也曰人身水饮上分为液下分为溲畧言之矣若恣饮无节过其度量或本无过度而脾胃虚弱二者皆不及运化运化所余上不成液下不成溲因而留滞是名剩液剩液者液之不良分也此物留滞客于脾胃实惟真火可以消之若节啬珍养真火力盛渐次消尽安隠无疾若有积无消而致溢出必化为汗积液过多真火又微不能胜之其汗则冷冷汗多淡为火微故积液既少真火能胜汗乘火出亦热亦咸液尽疾瘳也医家或以吐下当汗皆求去其剩液而已
问海为水所水性就下归于海矣江河之地视海为高江河之水反从高出何自来乎曰江河者生于海者也何以知之曰江河终古入海而海不溢故知海水之下地脉潜通复为江河也海水既咸复为江河其味则淡何也曰水为元行元行无味咸非水体从外合焉凡可合者即复可离海水入地经砂石土滋液渗漉去其咸味又水性在下不可得上其从下而上得为江河者或受日温随气上腾或受月摄因时而长当其上时皆如蒸馏今用鹻卤之水如法蒸之所得馏水其味悉淡海中之水蒸气成云海云作雨雨亦淡焉足征咸性就下不随淡升矣有此二端故江河复淡也亦有山下出泉积聚成川沿流会合成其深广今人疑江河之水悉本山泉不知江河之底以及平地随处出泉开河凿井足为征验不尽由山也若雨雪之水山阜田原悉归江河以注于海此理甚着无劳诠说
问山下出泉者何也曰凡物之情皆欲化异类为己同类也两物相切弱者受变两强相切少者受变故四行俱能相变焉凡山皆以石为体自非石体昔当胚浑之际不成山也因其石体下有洞穴洞穴之内纯得土性其处最寒矣天地之间悉无空际凡有空处气悉满焉洞穴既空为气所入气情本暖暖气遇寒变成水体积久而泄寻求石罅乘气出焉亦有洞穴深长潜引地脉海水相通因而摄受不须气化积渐而成者故曰山泽通气山下出泉也
问掘井得泉何也曰凡地之中必有水伏流焉其源也或本于海或本于泉其委也或入于河或入于海皆有条理宛如人身脉络砂土之脉其行散漫俗称沟水沟水之来广或寻丈深一二寸山石之脉其流专一俗称泉眼泉眼所出或经寸许乃至数寸故掘井者惟下地泽国所在得泉不论脉理其它山乡高亢必寻水脉不得水脉终不及泉寻脉之法畧见上方矣有工于井者辨视石色即知泉眼所在如玊人辨璞也既知泉眼即留取不凿迨下方工毕凿石出泉用力既省积水甚多
问近海出卤而掘地得泉有卤有甘何也曰地中之脉有万不齐掘井得水视所由来若此泉脉由河入海则是甘泉由海入河即卤泉也
问井中之水夏寒冬热何也曰三夏之月日暴于地地上数尺其热欲焦冬月气寒加以飘风夏热在土为寒所逼下入于地井水成暖三冬之月积寒于地迨夏暑热冬寒在土复为热逼下入成寒非冬暖夏寒各从下上也暖情为火气火气无时不上升焉寒情为水土水土无时不下降焉
问雨者何也曰日光照地既成温热温热薄于水土蒸为湿气气情本暖暖者欲升复得日温郁隆腾起是有火行火所燔爇飘扬如烟复挟土体相辅上行气行三际【畧见四元行论】中际甚冷气升离地渐近冷际因于水土本情是冷是湿结而成云是一云体中具有四行也凡物体具四行及将变化胜者为主云至冷际冉冉将化本多湿情湿情若胜即化为水水既成质必复于地地为大质万质所归有质之物无缘离地可得顿置也正如蒸水因热上升腾腾作气云之属也上及于盖盖是冷际就化为水既已成水便复下坠云为行雨即此类焉若水土湿气既清且微日中上升即为风日所干迨至夜时升至冷际乃凝为露夜半以后去昨已逺寒气微深亦如一岁之寒盛于日至之后也当其寒时气升稍重故晨露尤繁夜有烈风亦受风损故风盛即露微矣若长夏大旱了无湿气则夜中并无露焉
问云生必为雨乎有密云不雨者有旱云益旱者何也曰气升不等所具四行各有偏胜故或为霾雾或为雷霆彗孛也岂必气升皆雨乎风之为物亦是热干与雷霆彗孛一本所生但不得直升横骛地上此为异耳云虽湿热上升遇冷凝结所成变化为雨是其常分但旱暵之时气行大体多是燥干云起于地孤行独上虽至中际无有湿性与相协助尚未化雨濡滞之间或遇大风飘向他方成他方之雨或本体之中湿情既微风性燥烈遂泯其湿徒存燥干上为奔星耳所以晴日云高而反不雨大旱之年山云屹峙行复散失徒见流光有嘒其明也若气行大体湿性既多云起于地遇其冷湿不能直上遽化为水故云近于地反得雨焉每有高山之上俯瞰云雨皆在其下下视震雷如水发沤也
问雨水胜于地上之水何也曰日照于地水土之气蒸而成云是水之精华如烧酒药露皆以清升征其粹美也其中有火土气之情既化为水各相分背矣凡水畧经挠动即清升浊降雨之为物上腾下降挠动已极全得其清故雨水为良也地上之水美恶不等地中所有以及所生水一过之即为染着受其气味盖地上元行真水百无一二比之雨水故为劣焉
问雪者何也曰雪者与雨同理故将雪之日必先微温不温气不上升也惟冬之月冷际甚冷气至其际变为雪焉露之为霜其理畧同也
问雪花六出何也曰凡物方体相等聚成大方必以八围一圆体相等聚成大圆必以六围一此定理中之定数也凡水居空中在气行体内气不容水急切围抱不令四散水则聚而自保自保之极必成圆体此定理中之定势也气升成云云遇冷际变而成雨因在气中一一皆圆初圆甚微以渐归并成为点滴雨既水体既并复圆未至地时悉皆圆点冬时气升成为同云遇冷而变亦成圆体既受冷侵一一凝冱悉是散圆及至下零欲求归并却因凝冱不可得合聊相依附求作大圆以六围一即成花矣曰既因依附求成圆体就不相合亦宜抟聚云何成片而复六出平辏即合直辏即离其故何也曰地体不动天行左旋日行一周火在气上亦随天运气体近地依地不动上近火者随火旋焉冷际亦动动势神速难可思惟有物遇之如锯出屑雪既凝结受其摩荡平中辏合尚得自由直处逢迎势不可得正如湿米磨粉易令作片难以成抟也
问雨水与雪水熟胜曰雨水胜何故曰水为元行不杂他味方为真水雨从云出云从气升气非日蒸不致上腾当其上腾挟有火情火情热干热干炎上其势壮猛土之精者亦随而上故兴气成云一云之中具有四行但时有偏胜水胜时多耳间或火土合气水情絶少力势既盛土之次分亦随而上上遇冷际力势稍微土之次分复归于地则成霾雾若火土自升水云复盛火土上行阻于阴云难归本所阴云逼迫既不相容火土之势上下不得亦无就灭之理则奋迅决发激为雷霆是其破裂之声电是火光火迸上腾土经火炼凝聚成质质降于地是为劈厯之楔矣就其阴云之中亦有火土二体上遇冷际为水所胜气变成水火情挟土能在气中与之俱上是则土之上妙者也热燥轻微与火为体火性炎上初随气升气既变水水将就下火土二体不复从之如蒸水成气气至甑盖化而为水仍归釡中若其热性自能透甑而出不复就下矣既与雨分火土相挟决起而上亦有火土自升不遇阴云不成雷电凌空直突者此二等物至于火际火自归火挟上之土轻微热干畧似炱煤乘势直冲遇火便烧状如药引今夏月奔星是也其土势太盛者有声有迹下及于地或成落星之石与霹厯同理焉若更精更厚结聚不散附于火际即成彗孛附丽既久势尽力衰渐乃微灭矣是则雨从云降分于火土亦无有气故雨为元行真水其味特胜也若雪天之云与雨云等亦具四行独是冬月冷际甚冷火至其处势亦稍杀土虽轻微其势不能挈与俱上一时云气骤凝为雪土亦与焉火虽独归其所雪中之土仍与同性畧如灰烬炱煤之属故大雪时试取纯雪融化为水下有微细沙土所融雪水仍作燥干之味不然雪遍大地尘土被压所取净雪不杂地上之土融水得沙自何而来故雪水不如雨水中有火土二情也若融化既久淀去沙土离于二情亦成元行真水与雨水同焉又气方上升未尽化水遽凝为雪有气杂揉雪体轻虚职由于此矣
问冬云成雪既由冷际极冷春秋成雨当由冷势稍减乎即三夏之月愈宜减矣乃夏月之雹有絶大者伤及人畜压损田苗比于冬雪十百倍之敢问雹由冷乎热乎若由冷也冬何不雹若由热也热反凝冰此理何由请闻其说曰气有三际中际为冷即此冷际下近地温上近火热极冷之处乃在冷际之中自下而上渐冷渐极二时之雨三冬之雪盖至冷之初际即已变化下零矣不必至于极冷之际也所以然者冬月气升其力甚缓非大地兴云不能相扶以成其势故云足甚广云生甚迟必同云累日徐徐而起渐至冷际渐亦凝冱因而结体甚微细也自余二时凡云足广阔云生迟缓即雨势舒徐雨滴微细亦皆变于冷之初际矣独是夏月郁积浓厚决起上腾力专势鋭故云足促侠隔塍分垄而晴雨顿异云起坌涌肤寸暂合而沟浍旋盈盖因其专鋭故能径至于冷之深际若升气愈厚即腾上愈速入冷愈深变合愈骤结体愈大矣若其浓厚专鋭之极遽升遽入抵于极冷极冷之处比于冬之初际殆有甚焉以此骤凝为雹雹体小大又因入冷深浅为其等差愈速愈深当愈大也是以雹灾所至自有畦畛因其专狭雹云上升与雨云异因其迅猛善审观者见云生有异知当是雹可得亟避矣雹兴夏月火土之体加雪数倍雹因骤凝土随在焉故雹中沙土更多于雪因其骤结并气包焉故雹体中虚虚者是气惟雪与雹皆体具四行未相分背与雨水特异也
问器中贮水曽无漏渫贮以冰雪外成湿润何也曰水土而上气行充塞凡器之外悉皆气也冰雪甚寒气暖在外暖因寒逼渐变成水云至冷际而变为雨气入地中而变为泉是其类焉
问灌溉草木不论用河用井皆须早晚而避午中何也曰灌溉草木多在夏月正午炎歊于时用水如以热汤则伤其根故灌必早暮或作池畜水乘夜发之如是说者旱种则然若水种者惟惧过寒是生食节之虫故不避日中而忌夜灌积雨太冷宜泄去之山泉初出汇以塘池既受日旸而后灌之或作池畜水昼日发之
问向者水法委属利便力少功多矣第江河不得求之井泉井泉不得求之雨雪兼之江河井泉亦待雨雪以増其润究竟农民所急当在雨矣然而雨旸时若不可岁得水旱虫蝗或居强半不知何术可得豫知以为其备乎曰天灾流行事非偶值造物之主自有深意若诸天七政各有本徳所主本情所属因而推测灾变厯家之说亦颇有之然而有验不验焉盖数术之赘余君子弗道也傥居人上者果有意养民欲为其备则经理山川兴修水利劝课农桑广储粟糓阜通财货即水旱灾伤自可消弭太半脱值不虞有备无患矣又何事前知为乎且水旱不齐大畧一灾二稔十年之中宜为三年之备必于不免知与不知又何异焉
问田家有术以知一时晴雨有之乎曰此则无闗数术殆四行之实理也究极言之百端未罄畧举一二余可推焉其一曰灶突发烟平逺望之亭亭直上旱征也蜿蜒而起如欲上不得者雨征也何故曰水土之气上腾为云云凝在上未成为雨空中气行悉皆燥干故令火烟直上无碍云将成雨空中气行皆成湿性烟为湿碍不得上升令其宛曲也将雨土石先润以此将雨础润以此将雨灯爆以此
又问曰朝日出光黯淡色苍白者雨征也何故曰晴明之辰气行清净作玻瓈色日则晶明无有障隔将雨水湿上升气稍稠浊光则黯淡也苍白者水色也
又问曰日出时云多破漏日光散射者雨征也何故曰气升作云未成为雨体凝质密及至成雨体质消化故轻薄透漏也
又问曰密云四布牛羊龁草如常者不雨若啖食匆遽似求速饱雨征也蝇蚋蚊虻匆遽咂食雨征也蠉蜎之属仓皇飞骛雨征也穴处之虫羣出于外雨征也何故曰湿气上升凡是诸物皆能先觉也
又问曰朔日至于上弦视月两角近日一角稍稍丰满雨征也月晕白主晴赤主风色如铅者雨征也何故曰月轮在上本无有晕受气笼罩是生晕焉若气行清净星月皎然乃无晕矣因气而晕若白色者水分犹少乃得不雨赤是火分故为烈风若如铅者气受水湿其色然也月角厚薄者日暴水土其气上腾近日则厚也

[book_title]泰西水法卷六
（图畧）

[book_title]提要
臣等谨案：泰西水法六卷，明万历壬子西洋熊三拔撰。是书皆记取水、蓄水之法。一卷曰龙尾车，用挈江河之水。二卷曰玉衡车，附以专筒车；曰恒水车，附以双升车，用挈井泉之水。三卷曰水库，记用蓄雨雪之水。四卷曰水法附余，皆寻泉作井之法，而附以疗病之水。五卷曰水法或问，备言水性。六卷则诸器之图式也。西洋之学，以测量步算为第一，而奇器次之。奇器之中，水法尤切于民用，视他器之徒矜工巧，为耳目之玩者又殊，固讲水利者所必资也。四卷之末有附记云：
此外测量水地，度形势高下，以决排江河，蓄泄湖淀，别为一法；或于江湖河海之中，欲作桥梁、城垣、宫室，永不圯坏，别为一法。或于百里之远，疏引源泉，附流灌注，入于国城，分枝析脉，任意取用，别为一法。皆别有备论。兹者专言取水，未暇多及云云。则其法尚有全书，今未之见也。乾隆四十六年九月恭校上。
总纂官臣纪昀、臣陆锡熊、臣孙士毅，总校官臣陆费墀。

[book_title]泰西水法卷一
明熊三拔撰
用江河之水为器一种龙尾车记：
「龙尾车者，河滨挈水之器也。治田之法，旱则挈江河之水入焉，潦则挈田间之水出焉。治水之法，浅涸则挈水而入方舟焉，疏濬则挈水而出畚锸焉。不有水之器，不得水之用。三代而上，仅有桔槔；东汉以来，盛资龙骨。龙骨之制，日灌水田二十亩，以四二人之力，旱岁倍焉，高地倍焉，驾马牛则功倍，费亦倍焉。溪涧长流而用水，大泽平旷而用风，此不劳人力自转矣。枝栉一蓌，全车悉败焉。然而南土水田，支分栉比，国计民生，于焉是赖。即兹器所在，不为无功己。独其人终岁勤动，尚忧衣食，乃至北土旱灾，赤地千里，欲拯斯患，且有进焉。今作龙尾车，物省而不烦，用力少而得水多。其大者，一器所出，若决渠焉，累接而上，可使在山，是不忧高田；筑为堤塍而出之，计日可尽，是不忧潦岁与下田。去大川数里数十里，凿渠引之，无论水稻，若诸水生之种，可以必济，即黍稷菽麦、木棉蔬菜之属，悉可灌溉，是不忧旱。濬治之功，出水当五分之一，今省十九焉，是不忧疏凿。」龙蟠之斗，旱熯之年，上源枯竭，穿渠旁引，多用此器，下流之水，可令复上，是不忧漕也。盖水车之属，其费力也以重。水车之重也，以障水，以帆风，以运旋本身。龙尾者，入水不障水，出水不帆风，其本身无铢两之重，且交缠相发，可以一力转二轮；递互连机，可以一力转数轮。故用一人之力，常得数人之功。又向所言风与水能败龙尾之车也，在鹤膝斗板。龙尾者，无鹤膝，无斗板，器居水中，环转而已。湍水疾风，弥增其利。故用风水之力，而常得人之功。若有水之地，悉皆用之。窃计人力可以半省，天灾可以半免，岁入可以倍多，财计可以倍足。方于龙骨之类，大略胜之。然而千虑之一，以当起予可也。智士用之，曲尽其变，不尽方来，或者无烦𫌨缕焉。
龙尾者，水象也，象水之宛委而上升也。龙尾之物有六：一曰轴；轴者，转之主也，水所由以下而为上也。二曰墙；墙者，以束水也，水所由上也。三曰围；围者，外体也，所以为固抱也。四曰枢；枢者，所以为利转也。五曰轮；轮者，所以受转也。六曰架；架者，所以制高下也，承枢而转轮也。六物者具，斯成器矣。或人焉，或水焉，风马牛焉，巧者运之，不可胜用也。一曰轴。
圜木为轴，长短无定度，视水之浅深斟酌焉而为之度。二十五分其轴之长，以其二为之径。木之圜必中规，而上下等。以八绳附臬之法，八平分其轴之周，直绳而施之墨。轴之两端，因直绳之两端而施之墨，八绳之交，得轴之心也。以八平分之一分为度，以度八绳之墨，皆平行相等而为之界。以句股求弦之法，两界斜相望，而墨为之弦。弦之竟轴而得一螺旋之墨，因螺旋之墨而立之墙，为螺墙。墙之间而得螺旋之沟，为螺沟。螺沟者，水道也。轴得一墨焉，则得一墙焉，一沟焉，水得一道焉。或二之，或三之、四之，以上同于是。多则均，一则专，惟所为之。既墙而围之，既建而迤之，而转之，水则自螺旋之孔入也。水之入于螺旋之孔也，水自以为已下也，而不自知其已上也。故曰：「轴者，转之主也，水所由以下而为上也。」注曰：圜与圆同，量水浅深者，下文言句四股三弦五，则岸高九尺者，轴之长当一丈五尺也。凡作轴，皆度岸高，以三五之法准之。二十五分之二者，如轴长一丈，则径八寸。如本篇第一轴立面图，己丁长一丈，则丁丙之径八寸也。此略言轴欲大耳，若径至三寸以上，不嫌长丈；八寸以上，不嫌长二丈也。轴过小，则水为之不升。「八绳附臬」者，周礼树八尺之臬，县八绳，下垂皆附于臬。今轴身作线，大略似之也。「八平分」者，如轴两端图，甲乙丙丁戊圈为轴之周，所分甲乙、乙丙等八分者，平分度也。轴之两端卧其轴，各作己甲过心线，依法分之，即上下合也。次于轴两端之边，依所分各界，两两相对，各作平行直线，八线附木皆平直，是为八平分轴之周，如立面图己丁、庚丙诸线是也。次于两端各作甲己、丁丙诸线，则得轴两端之各庚心也。「以八平分之一为度」者，谓以甲乙为度，从庚至辛，作庚辛、辛壬等短界线，至丙而止。「八线皆如之」，各线之短界线，皆平行，皆相等也。「墨为之弦」者，从庚向癸，依句股法作庚癸斜弦线，内缠之至子，外缠之至丑，至寅，至卯，至辰，斜缠轴面，竟轴而止，则得一螺旋线也。单线则为单墙单沟也。若欲为双沟者，则平分庚丑线得午，从午外上向己，内下向未，亦依法作螺旋线也。若作四槽者，又平分庚午于壬，依法作之。欲作三槽六槽九槽者，先分轴为九平分。欲作五槽十槽，先分轴为十平分，依法作之。二曰墙
轴之上，因各螺旋之绳而立之墙。墙之法，或编之，或累之，皆涂之。墙之两端，不至于轴之两端，其至也无定度，惟所为之，以枢之短长称之。八分其轴长，以其一为墙之高，可减也，不可加也。墙，其累之也，欲坚而无堕也；其编之也，欲密而平也；其涂之也，欲均而无罅也。两墙之间谓之「沟」。沟，水道也。水行沟中，而墙制之，使无下行也。故曰：「墙者，所以束水也，水所由上也。」
注曰：编墙之法，削竹为柱，依螺旋之线而立之。每立一柱，即与轴面之八平分长线为直角，如立柱于本篇一图之午，即柱为垂线，与庚丙长线为直角也。而又与轴两端之丙丁为一直线也，若本篇二图之癸丙是也。削柱欲均，安柱欲正，列柱欲顺，立柱欲齐。既毕，则以绳编之，略如织箔之势。绳以麻，或纻或菅，或布或篾，惟所为之。既毕，以沥青和蜡，或和熟桐油，融而涂之。或以生桐油和石灰、瓦灰涂之；或以生漆和石灰、瓦灰涂之。凡沥青加蜡与桐油，取和泽而止。石灰、瓦灰相半，桐油或漆和之，取燥湿得宜而止。累墙之法，取柔木之皮，如桑槿之属，剥取皮，裁令广狭相等。以沥青和蜡，依螺旋之线，层层涂而积之。累毕，如前法涂之。既毕，而两墙之间成螺旋之沟，水从沟行，而墙不漏者，是墙之善也。八分之一者，如轴长八尺，则墙高一尺。此亦略言高之所至也。一以下任意作之，故曰可减不可增。一法，若欲为长轴，则墙之高与轴之径等。三曰「围」。
墙之外，削版而围之。版欲无厚。墙之两端，顺墙柱之势，穿轴而立四柱焉。依墙之高而束之环。围板之端，入于环。围之外，以铁为环而约之。长者中分。围之长，以铁环约之。又长者三分其长，以两环约之。围之版，其相合也，与其合于墙之上也，皆合之以涂墙之齐。围之外，皆涂之，以受雨露也。围，其合也，欲无罅；围之合于墙也，欲无罅。有围，故水入螺旋之孔而不绝；无罅，故水行于螺旋之沟而不泄，则水旋而上也。故曰：「围者，外体也，所以为固抱也。」
注曰：围之板，量围径之大小与其长，酌全体之重轻而制厚薄焉。其长竟墙，其广一寸以上，视围径之小大增损之。太广而合之，则角见也。其内面稍刳之，以就墙之圆；外面者，围既合而削之。当墙之尽，穿轴为四柱者，所以居环而受围也。如本篇三图之卯寅辰午等是也。环以坚韧之木为四弧，弧各加于环柱之上，合之成环焉。环之下方，或为沟焉，居中以受围板之端，或居外，或居内，为刻而受之。如为沟于未，此居中也；为刻于申，此居外也；于酉，居内也。铁环之束在两端者，与木环相抵，卯午也，戌亢也。或中分约之者，心斗是也。若两中环者，则在尾与箕也。或不用铁环，以绳约之，而涂之齐，与剂同。合以涂墙之剂者，沥青和蜡，或油灰，或漆灰也。若涂围之周者，则漆灰为上，油灰次之。沥青和蜡者，恐不耐暑日也，为下。而欲速成，则用之；欲解而时修，则用之。是者，暑日架之，则以苫盖之。水入于螺旋之孔者，孔在环之内，轴之外，四柱之中，戌亥角亢之间是也。虽下向必入者，以迤故，水趋于围也。既其出，则在卯寅辰午之间矣。一法，墙之两端，以二圆版盖之，开围板之下端，而水入之，开上端之圆版而出之，其效同焉。四曰枢。
轴之两端，铁为之枢，当心而立之。枢之用在圜轮在围若在轴者，皆圜之。轮在上枢，方其上枢之上；轮在下枢，方其下枢之下。方之者，以居轮。立枢欲正欲直，不正不直者，轻重不伦也。既正既直，轻重均，转之如将自转焉，则虽大而无重也。故曰枢者，所以为利转也。注曰：当心者，本篇一图之庚心也。枢之大小长短无定度，量全体之轻重，制大小焉；量轮之所在与地之所宜，制短长焉。轮所在者有七，下方详之也。方则止，故可以居轮。正者，当庚之心；直者，与轴端圆面为直角，与轴上八平分线俱为一直线也。求正，尚有轴端诸线可凭，求直稍难焉。今立一试法，视一图轴两端诸分线，以规一抵轴端边之乙，一抵枢之顶心为度。次去乙抵戊量之，又去戊抵己量之，皆至于枢之顶心者，即枢直也。如将自转者，戚速之甚也。五曰轮，
轮有七置，轮有三式。七置者，当围之中焉，围之两端焉，轴之两端焉，两枢焉。在围者，夹其围而设之辐，辐之末，周之以辋焉。辋，树之齿焉。在轴与枢者，方其处而入之毂。毂，树之齿焉。凡轮，皆以他轮之齿发之，其疾徐之数，视轮与他轮之大小焉，其齿之多寡焉。故轮欲密附而少为之齿。轮附而齿少，他轮大而齿多，则其出水也必疾矣。故曰：「轮者，所以为受转也。」
注曰：轮有七置者，因地势也，量物力也，相大小而制徐疾也。在围之中者，本篇四图之丁是也。在围之两端者，丙与戊是也。在轴之两端者，乙与己是也。在两枢者，甲与庚是也。若车大而轴长，出水之地高，则在丁矣。若平地受水，而用人力、畜力、风力者，当在甲、乙、丙矣；用水力，当在戊、己、庚矣。夹围之辐，子、丑之类是也。辛者，容围之空也。壬、癸，辋也。寅、卯之类，齿也。方其处者，轴与枢当受毂之处也。辰，入枢之空也。戌，入轴之空也。午，毂也；酉，亦毂也。未、申、亥角之类，皆齿也。他轮者，或人车，或马牛骡车，或风车，或水车之轮也。此诸车之轮者，非谓其大卧轮也，盖指接轮焉。接轮者，农家所谓拨子是也。试言人车，则有卧轴也，卧轴之一端有接轮，卧轴之上有拐木也。今于甲乙丙任置一轮焉。如置在轴之乙轮，即以卧轴之接轮交于乙轮，人践拐木而转之，接轮与乙轮相发也。若马牛骡车及风车，则有卧轴也。卧轴之两端皆有接轮。今以其一交于乙轮，以其一交于彼车之大卧轮，驾畜焉，𬳳风焉而转之，接轮与乙轮相发也。若水转之车、则有卧轴也。卧轴之一端有接轮，卧轴之上有立轮，立轮之外有受水之箑也。今于戊己庚任置一轮焉。如置在轴之己轮，即以卧轮之接轮交于己轮，水激于箑，而卧轴为之转，接轮与己轮相发也。疾徐之数与他轮相视者如乙己之轮齿十二，人车之接轮齿十二，是拐木一转而得一转也。如枢轮之齿八，而人车之接轮齿十六，是拐木一转而得二转也。人车之接轮齿二十四，是一转而得三转也。若枢轮之齿八，而驾畜𬳳风之卧轮齿七十二，是一转而得九转也。故曰：轮欲密附，密附则齿为之少。他轮欲大，大则齿多。然而密者过密焉，则力为之不任；大者过大焉，则迟。故曰：「因地势，量物力，相大小而制徐疾焉。」今图枢轮之齿八，轴轮十二，围轮十六，约略作之，非定率也。趣欲使两轮之交、疏密相等焉，长短相入焉，相关相发而不滞，则足矣。其小者，欲无用轮，方其枢之末，别为衡。衡之一端，入于枢焉。其一端，植之柱焉。柱之体圆，又为之掉枝，而首为圆孔焉。以掉枝之圆孔，入于柱而转之。若大者而欲无用轮，则以两掉枝同加于柱，两人对执而转之。最大者，两掉枝之末，各为持衡四人或六人，对持其衡而转之。六曰架。
架者，一上一下，皆为砥柱。或木焉，或石焉，或瓴甋焉。柱之植，欲坚以固也。下柱居水中，以铁为管，施之柱首，迤而上向，以受下枢之末。制管高下，量水之势，令得入于螺沟之下孔而止也。上者居岸，以铁为管，施之柱首，迤而下向，以受上枢之末。若轮与衡在上枢之末者，则中枢而设之颈。以铁为山口，而架枢其上，出其枢之末，以受轮与衡也。制高下之数，以句股为法，而轴心为之弦。弦五焉，则句四焉，股三焉。过偃则不高，过高则不升。注曰：瓴甋，砖也。坚者，其本体坚；固者，其立基固也。上柱者，本篇五图之甲乙是也。下柱者，丙丁是也。上管以受上枢，戊也。下管以受下枢，己也。句股法者，一高一下，如四图之亢房线而置之，令上枢之末在亢，下枢之末在房也。三四五者，如上枢之末为亢，至下枢之末为房，长一丈。如法置之，则自下枢之末房，依地平作平行线，自上枢之末亢，作垂线，而两线相遇于氐，其亢氐线必长六尺，氐房线，必长八尺也。若迤建于岸之侧，谓无从作垂线者，则以句股法反用之。以围板为倒弦，别作一尾箕垂线为股，尾为直角，作尾心横线为倒句。若尾箕长一尺五寸，偃仰移就之，令尾心长二尺，即心箕必二尺五寸，而亢房线必合三四五之句股法也。凡围板长一丈，水高必六尺，求多焉不可得。相水度地制器者，以此计之。若水过深，岸过高，器不得过长，则累接而上之。累接之法，亦以接轮交而相发也。
泰西水法卷一

[book_title]泰西水法卷二
明熊三拔撰
用井泉之水为器二种。
玉衡车记专筒车附
玉衡车者，井泉挈水之器也。既远江河，必资井养。井汲之法，多从绠缶，饔飧朝夕，未觉其烦。所见高原之处，用井灌畦，或加辘轳，或藉桔槔，似为便矣。乃俯仰尽日，润不终亩。闻三晋最勤汲井灌田，旱熯之岁，八口之力，昼夜勤动，数亩而止。他方习惰，既见其难，不复问井灌之法。岁旱之苗，立视其槁，饥成已后，非殍则流，吁可悯矣。今为此器，不施绠缶，非藉辘轳，无事桔槔，一人用之，可当数人。若以灌畦，约省夫力五分之四。高地植谷，家有一井，纵令大旱，能救一夫之田。数家共井，亦可无饥饿流亡之患。若资饮食，则童幼一人，足供百家之聚矣。且不须俯仰，无烦提挈，略加干运，其捷若抽。故烟火会集之地，一井之上，尚可活一茕民也。
玉衡者，以衡挈柱，其平如衡，一升一降，井水上出，如趵突焉。玉衡之物有七：一曰「双筒」。双筒者，水所由代入也。二曰「双提」。双提者，水所由代升也。三曰「壶」。壶者，水之总也，水所由续而不绝也。四曰「中筒」。中筒者，壶水所由上也。五曰「盘」。盘者，中筒之水所由出也。六曰衡轴。衡轴者，所以挈双提下上之也。七曰架。架者，所以居庶物也。七物者备，斯成器矣。更为之机轮焉，巧者运之，不可胜用也。
注曰：趵突，泉水上出也。一曰双筒。
炼铜或锡为双筒，其圜中规，而上下等。半其筒之长，以为之径，下有底。中底而为之圜孔，以其底之半径为孔之径。筒之旁，齐于底，而树之管，管外出而上迤也。管之容，其圜中规，管之下端，抒之以合于筒。开筒之下端，为为㨊孔，融锡而合之于管。管之上端亦抒之。既树之，则与筒之边为平行。三分其底之径，以其一为管之径。底之圜孔，为之舌以揜之。舌者方版，方版之旁为之枢，底孔之旁为之纽。枢入于纽，如户焉，而开阖之。舌之开阖，与管之孔无相背也。纽居左，则管居右。舌其合于底也欲密。管之孔合于筒之孔，欲利而无罅。枢纽之动也，欲不滞。凡水之入也，必从其底之孔也。有舌焉而开阖之。开之则入，阖之则不出。左开则右阖矣，是左入而右不出也。是恒有一孔焉，入而终无出也。故曰：「双筒者，水所由代入也。
注曰：凡径，皆言圆孔也，肉不与焉。如本篇一图，甲至乙、丙至丁是也。半长为径者，径三寸，则筒长六寸。如丁丙广三寸，则甲丁长六寸也。半径为孔者，径三寸，孔径一寸五分，如丁丙三寸，则辛壬一寸五分也。上迤者，斜迤而上，如戊至己、丙至庚也。抒者，斜削之，如戊至丙、己至庚是也。㨊，长圆也，欲与戊丙之孔合也。融锡合之小𬬧也。管之上边，与筒边平行，将以合于壶之下孔也，己庚是也。三分之一者，底径三寸，则管径一寸，未至申之度也。方板者，丑寅卯午是也。枢者，卯辰午是也。纽者，癸子是也。舌，如橐籥之舌，以枢合纽，令丑卯之板，恒加于辛壬孔之上，向丙而开阖之也。二曰双提。
旋坚木以为砧，其圜中规而上下等。曷知其中规而上下等也？砧之大，入于双筒也，欲其密切而无滞也。展转之，上下之，犹是也。斯之谓中规而上下等。当砧之心而立之柱，三分其砧之径，以其一为柱之径。柱之短长无定度，以水之深也，井之高也，斟酌焉而为之度。柱之上端，为之方枘而入于衡。凡水之入也，入于双筒之孔也。孔有舌焉，砧升则舌开，而水为之入；砧降则舌合，而水为之不出。水之入而不出者，舌也。」舌之开阖者，砧也。砧之上下者，柱也。舌阖矣，水不出矣。砧又下焉，水将安之？则由筒之管而升于壶，左右相禅也。故曰：「双提者，水所由代升也。」
注曰：砧形如截䉀，本篇一图，酉戌亥角是也。其高不言度者，趣其入于筒也，不转侧动摇而已矣。若为鼎足之柱以固之，即无厚可也。三分之一者，砧径三寸，则柱径一寸。如酉角三寸，则亢氐一寸也。凡双筒入井，近下则水浊，近上则水竭。故柱之短长，宜量水深与井高也。枘，笋也。当房心之上，刻而方之，为尾箕是也。三曰壶。
炼铜以为壶。壶之容，半加于双筒之容。其形㨊圜腹广，而上下弇之。弇之度，视广之度，杀其十之二，当其弇而设之。盖壶之底，为㨊圜之长径。设二孔焉，皆在其径。孔之㨊圜，其大小也，与管之上端等，融锡而合之。壶之两孔，各为之舌而揜之。舌之制，如筒中之舌也。壶之内，当两孔之中而设之纽，两舌之枢悉系焉，而开阖之左右相禅也。当盖之中，为圜孔焉，而合于中筒。盖之合于壶也，欲其无罅也。既成，以铁为双环，而交缠束之。当其合而锢之以锡，以备缮治。夫水之入于管也，左右禅也，而终无出也。水从管入者，以提柱之逼之也，则上冲，而壶之舌为之开，以入于壶。水势尽而彼舌开，则此阖矣。是代入于壶也，而终无出也。其代入也，壶为之恒满而上溢。其终无出也，而有筒之容，以俟其底之入也。故曰：「壶者，水之总也，水所由续而不绝也。」注曰：「半加容者，如之，又加半焉。」如双筒共容四升，则壶容六升也。弇，敛也。腹广而上下弇，如本篇二图，甲乙丙丁形是也。盖者，戊己庚辛也。㨊圆之长径，底图之乙丙是也。二孔者，未申也，酉戌也。皆在其径者。二孔之心，在乙丙线之上也。二孔㨊圆者，如酉戌短，乾亥长，以合于一图之未申己庚也。二舌者，寅卯也，辰午也。纽者，子丑也。以枢合纽，令寅卯之板恒加于未申孔之上，向丙而开阖之也。辰午加于酉戌，亦如之，左右相禅也。盖之圆孔，庚辛是也。盖合于壶者，己戊加于甲丁也。双环缠束者，本篇三图之角亢氐房是也。既锢之，又束之者，水力大而易渫也。四曰中筒。
炼铜或锡以为中筒。中筒之径，与长筒旁管之径等。中筒之下端，为敞口，以关于盖上之孔，融锡而合之，其长无定度。量水之出于井也，斟酌焉而为之度。或铜锡之中筒，裁数尺，其上以竹木焉续之。竹木之筒之径，必与下筒之径等。其上出之径，宁缩也，无赢也。水之入于壶也，代入也，而终无出也，则无所复之也，必由中筒而上。故曰：「中筒者，壶水所由上也。」
注曰：中筒者，本篇三图之坎艮、庚辛是也。上出之径，必缩于下合之径者，所以为出水之势也。五曰盘。
炼铜或锡以为盘，中盘之底而为之孔，以当中筒之上端，融锡而合之。盘底之旁为之孔，而植之管，管外出而下迤也。盘之容与壶之容等。管之径与中筒之径等。管之长无定度，其下迤也，及于索水之处也。中筒之水，其上溢也，盘畜之，管泄之。故曰：「盘者，中筒之水所由出也。」
注曰：本篇四图之甲乙丙丁盘也。丙丁为孔，以合于中筒之上端。上端者，三图之坎艮也。底旁之孔者，戊己也。下迤者，己庚也。六曰衡轴直木为衡，衡之长，无过井之径。双提之柱，其相去也，视双筒。双提之上，枘入于衡之两端，其相去也，视双提。直木为轴，轴长于衡而无定度。圜其尾，去首二尺而圜其径。当径尾之中而设之凿，当衡之中而设之枘。衡，衡也。轴，纵也。凿枘而合之，欲其固也。轴，展侧焉。衡，低昂焉。提，上下焉。左右相禅也。故曰：「衡轴者，所以挈双提下上之也。」
注曰：衡之长，本篇四图之壬辛是也。枘入于衡者，子丑是也。轴之长，卯午是也。卯尾、午首、辰颈也。衡轴凿枘之合，寅是也。凿，孔也。衡横轴纵，卯辰子丑之交加也。七曰架。
井之两旁为之柱，或石焉，或瓴甋焉，或木焉。柱之上端为山口。山口者，容轴之圜也，以利转也。轴之首，设之小衡，与衡平行也，长二尺，或三尺。小衡之两端，设二木而三合之，如句股，以小衡为弦。句股之交，立之柄，持其柄而摇之，以转轴也。水之中，穿井之胁，而设之梁，横亘焉。梁之上为二陷，以居双筒之底，欲其固也。中其陷而设之孔，稍大于双筒之底孔，水所从入也。梁居水中，其木必榆。榆为木也无味，水不受之变。梁在其下，柱在其上，车所由孔，安而利用也。故曰：架者，所以居庶物也。
注曰：本篇四图之卯亥也，辰，乾也，柱也。当辰卯为山口者，以容轴之圆也。小衡者，申未也。三合者，未、申酉，为三角形也。酉戌，柄也。立之柄者，立柄于酉戊酉未，为直角也。坎艮，梁也。角、亢、氐房，陷也。心、尾，陷中孔也。
若欲为专筒之车，则为专筒、专柱，而入之中筒，如恒升之法而架之，而升降之。其得水也，当玉衡之半，井狭则为之。
注曰：「专，一也。」架法见恒升篇。
恒升车记。双升车附
恒升车者，井泉挈水之器也。其用与玉衡相似，而更速焉，更易焉。以之灌畦治田，致为利益矣。若为之复井，井之底为窦而通之，以大井潴水，以小井为筒而出之，则无用筒也。若江河泉涧，索水之处过高，龙尾之力有不能至，则用是车焉。挈水以升，架槽而灌之，或迤而建之，以当龙尾。
恒升者，从下入而不出也，从上出而不息也。恒升之物有四：一曰筒。筒者，水所由入也，所以束水而上也。二曰提柱。提柱者，水所由恒升也。三曰衡轴。衡轴者，所以挈提柱上下之也。四曰架。架者，所以居庶物也。四物者备，斯成器矣。更为之机轮焉，巧者运之，不可胜用也。一曰筒。
刳木以为筒，筒之长无定度，下端所至，居水之中，已上则易竭，已下则易浊；上端所至，出井之上，度及于索水之处而止。筒之径无定度，因井之大小，索水之多寡，斟酌焉而为之度。筒之容，任圜与方。其圜中规，其方中矩，而上下等。筒之周，以铁环约之。环无定数，视筒短长，斟酌焉而为之数。筒之下端为之底，欲其密而无漏也。中底而为之孔，孔之方圜反其筒。若圜筒而方孔，七分底之径，以其四为孔之径。若方筒而圜孔，七分底之径，以其五为孔之径。孔之上，象孔之方圜，为之舌而掩之，如玉衡之双筒。掩之，欲其密而无漏也。开阖之，欲其无滞也。筒之上端为之管，管外出而下迤也，本广而末狭也，水从孔入焉。既入，而提柱之势，能以舌掩之。既掩而提之，提之则从管而出也。故曰：「筒者，水所由入也，所以束水而上也。」
注曰：玉衡之双筒，与中筒为二，此则合之。筒入于井，量井浅深、筒长短而置之。近上趣恒得水而止，近下趣无受浊而止，与玉衡同也。圆筒用竹尤简，用木则方筒为易焉。如本篇一图，甲乙丙丁，圆筒也。丙丁，其底也。戊己，底方孔也。庚辛壬癸，方筒也。壬癸，其底也。子丑，底圜孔也。寅，方舌也。酉，圜舌也。甲卯辛卯，管也。辰午未申之属，环也。环之多寡疏密，趣不漏而止。余见玉衡篇。二曰提柱
炼铜以为砧，圜者中规，方者中矩。砧之大入于筒也，欲其密切而无滞也。展转之，上下之，犹是也。当砧之心而设之孔，孔之方圜，孔之径，皆与筒底之孔等。孔之上为之舌以掩之。舌之制，如筒底之舌也。直木以为柱，柱有二式：一用长，一用短。用长者为实取之柱，用短者为虚取之柱。实取之柱，其砧入于水而升降焉。其长之度，下及于筒之底，上出于筒之口。其出于筒之口无定度，趣及于衡而止。虚取之柱无用长，入筒数尺而止，升降于无水之处，以气取之。欲挈之，先注水于砧之上，高数寸，以闭其罅而吸之。凡井浅者，实取焉；井深者，虚取焉。五分其筒之径，以其一为柱之径。砧之合于柱也，炼铜或铁为四足，隅立于方砧之四维，方孔之四旁，而皆上聚之。聚之度，趣不害于舌之开阖而止，以其聚合于柱之下端，合之欲其固也。砧之厚，以其枝于隅足也，可无厚。既合而入于筒，砧降而底之舌为之掩。砧升则开之，开之则水入，掩之则水不出。一升一降，是水恒入而不出也。既入之水，而砧降焉，则无复之也，则上冲于舌，而入于砧之孔。砧升而砧之舌为之掩。一升一降，是水恒入而不出也。两入而不出，则溢于筒而出，常如是。虚者实者同于是。故曰：「提柱者，水所由恒升也。」
注曰：玉衡之提柱，与壶之孔之舌为二，此则合之。又玉衡之水，皆实取。此有虚取之法焉，气法也。凡砧之入于筒，求密切而无滞也。求密切之法，成砧而入之，能无漏者，国工也。不能无漏者，稍弱其砧之径，以毡罽之属、皮革之属，附于砧之四周焉。附之法：若砧厚者，稍剡其周之上下，如鼓木，当其剡而刻为陷环，既附而坚束之。砧薄者，则为两重之砧，夹其毡或革，以隅足贯之，而𣙗之柱，如本篇二图之甲乙是也。四足者，丙丁戊酉也。砧者，己庚辛壬也。砧之孔，癸子也。其舌，丑寅也。砧可无厚，无厚则轻。余见玉衡篇。三曰衡。
直木以为衡，衡之长无定度，量筒之大小，水之浅深多寡焉，长则轻。衡之两端，皆缀之石以为重，其两重等。五分其衡，二在前，三在后，而设之凿。
直木以为轴，轴之长无定度，圜其两端，中分其长，而设之枘。衡，衡也；轴，纵也。凿枘而合之，欲其固也。轴之两端，各为山口之木而架之。中分其衡之前，而缀之提柱。缀之欲其密切而利转也。抑其后重，而提柱为之升；扬其后重，则前重降，而提柱随之也。提柱之降也，实取者，挹水而升于砧也。其升也，则下入于筒，而上出于筒也。虚取者，降而得气焉，气尽而水继之。故曰：「衡者，所以挈提柱上下之也。」
注曰：气尽而水继之者，天地之间，悉无空际，气水二行之交无间也。是谓气法，是谓水理。凡用水之术，率此一语为之本领焉。本篇三图之甲乙，衡也。丙丁，两石重也。戊己，衡也。子，衡轴之交也。庚辛壬癸，山口之木也。寅，提柱也。缀之于丑。卯、辰，筒上端也。午，管也。余见玉衡篇。四曰：架
木为井干以持筒，持之欲其固也。筒之下端，为盘以承之。盘与筒，合之欲其固也。中盘而为之孔，孔之径，稍强于筒底之孔之径。盘之下，为鼎足，而置之井底。
注曰：本篇四图之卯、未、辰午，井干也。加于地平之上，申戌、酉亥之间，为正方之空，夹筒而持之。丁戊，井面，地平也。己庚，井底也。辛壬癸，盘也。辛子、壬丑、癸寅，盘足也。
若欲为双升之车，则双筒焉。如玉衡之法而架之，而升降之，此升则彼降，用力一而得水二也。是倍利于恒升也，尤宜于江河。
注曰：「力一水二者，一升一降，各得水一焉，无虚用力也。恒升者，一升一降，而得水一也。」架法见玉衡篇。
泰西水法卷二

[book_title]泰西水法卷三
明熊三拔撰
用雨雪之水为法一种水库记
水库者，积水之处也。泽国下地，水之所都，平原易野，厥田中中，引河凿井，斯足用焉。若乃重山复岭，陡涧迅流，乘水之急，激而自上，废人用器，厥利尤大矣。别有天府金城，居高乘险，江河溪涧，境绝路殊，凿井百追，盈车载绠，时逢亢旱，涓滴如珠。或乃绝徼孤悬，恒须远汲，长围久困，人马乏绝。若斯之类，世多有之。临渴为谋，岂有及哉！计莫如恒储雨雪之水，可以御穷。而人情狃近，未或先虑，及其已至，坐槁而已。亦有依山掘地，造作塘池，以为旱备，而弥旬不雨，已成龟坼。徒伤挹注之易穷，不悟渗漏之实多矣。西方诸国，因山为城者，其人积水，有如积谷。谷防红腐，水防漏渫，其为计虑，亦略同之。以故作为水库，率令家有三年之畜，虽遭大旱，遇强敌，莫我难焉。又上方之水，比于地中；陈久之水，方于新汲。其蠲烦去疾，益人利物，往往胜之。彼山城之人，遇江河井泉之水，犹鄙不肯尝也。今以所闻造作法著于篇，请先谂之秦晋诸君子焉。
水库者，水池也。曰库者，固之其下，使无受渫也；幂之其上，使无受损也。四行之性，土为至乾，甚于火矣。水居地中，风过损焉，日过损焉。夏之日大旱，金石流，土山焦，而水独存乎？故固之，故幂之。水库之事有九：一曰具，具者，庀其物也。二曰齐，齐所以为之和也。三曰凿，凿所以为之容也。四曰筑，筑所以为之地也。五曰涂，涂所以为之固守也。六曰盖，盖所以为之幂覆也。七曰注，注所以为之积也。八曰挹，挹所以受其用也。九曰修，修所以为之弥缝其阙也。
注曰：「幂防耗损，亦防不洁。」古人井故有幂。易曰：「井收勿幕。」齐，与剂同。一曰具。
水库之物有六，以备筑也，盖也，涂也。筑与盖之物有三：曰方石，曰瓴甋，曰石卵。涂之物有三：曰石灰，曰砂，曰瓦屑。涂之物三合，谓之三和之灰。或砂或瓦，去一焉，谓之二和之灰。炼灰之石，或青或白，欲密理而色润，否者疏而不昵。炼之以薪或石炭焉，火不绝二日有半而后足。试之法：先取一石权之，杂众石而炼之。既成而出之，权之，损其初三分之一，此石质美而火齐得也。砂有三种，或取之湖，或取之地，或取之海。海为上，地次之，湖又次之。砂有三色：赤为上，黑次之，白又次之。辨砂之法有三：揉之，其声楚楚焉，纯砂也；谛视之，各有廉隅圭角，纯砂也；散之布帛之上，抖擞之，悉去之，不留尘坌者，纯砂也。否则有土杂焉，以为齐，则不固。瓦之屑，以出陶之毁瓦瓴甋，铁石之杵臼舂之而簁之。无新焉，而用其旧者。水濯之，日暴之，极乾而后舂之，而簁之。簁之为三等。细与石灰同体，为细屑；稍大焉，与砂同体，为中屑。再簁之，余其大者如菽，为查。
注曰：方石瓴甋者，以豫为墙、为盖，二物皆无定度也。为墙之石，取正方焉，广狭、短长、厚薄无定度。墙厚则坚，坚则久。为盖者，或穹之。穹之石合之，其圆半规。穹之法有三，详见下方也。石卵者，鹅卵之石也，以豫为底也。无之，以小石代之。大者无过一斤，小者任杂焉。凡石卵或小石，欲坚润而密理，否者不固。昵黏也。二日有半，三十时足也。陶，窑灶也。瓴甋，砖也。凡瓦之土，胜砖之土，用砖则谨择之。簁，俗作「筛」，罗也。查，滓也。查无用簁，择其过大者去之。三和之灰，今匠者多用之。其一则土也。用土不坚，以瓦屑故胜之。以后法为之剂，又胜之。西国别有一物，似土非土，似石非石，生于地中，掘取之，大者如弹丸，小者如菽，色黄黑，孔窍周通，状如蛀窠，俨然石也。而体质甚轻，揉之成粉，舂以代砂，或代瓦屑。灰汁在其空中，委宛相入，坚凝之后，逾于钢铁。近数十年前，有发故水道者，启土之后，锹镢不入，百计无所施。既而穴其下方，乃坏堕焉。视其甃涂之灰，用是物也，厚半寸许耳。此道由来甚久，以历年计之，在汉武之世矣。后此凡用和灰，甚贵是物焉。或作室模，和灰涂之，崇闳窈窕，惟意所为。既成之后，绝胜冶铜铸铁矣。然所在不乏，计秦、晋陇、蜀诸高阳之地，必多有之。其形大段如浮石而颗细，色赤黄，质脆为异耳。以本草质之，殆土殷孽之类也。其生在乾燥之处，土作硫黄气者，或产硫黄者，或近温泉者、火石者，火井者，或地中时出燐火者，即有之。求之法，视其处草不蕃盛，茸茸短瘠，又浅草之中，忽有少分如斗许，如席许大，不生寸草者，依此掘地数尺，当可得也。西国名为巴初剌那，求得之，大利于土石之工。或并无瓦屑及砂，以青白石末代之，其细大之等，与瓦屑同。二曰「齐」。
凡齐，以斗斛槩其物，水和之。三分其凡而灰居一，砂居二，湅之如糜，谓之甃齐。三分其甃齐，加水一焉而调之，谓之筑齐。涂之齐有三，湅之皆如糜。四分其凡而瓦查居二，砂居一，灰居一，谓之初齐。三分其凡而中屑居二，灰居一，谓之中齐。五分其凡而细屑居三，灰居二，谓之末齐。凡湅齐，熟之又熟，无亟于用，无惜于力，日再湅，五日而成，为新齐。新齐积之，恒以水润之。下湿之处，窖藏而土封之，久而益良。
注曰：「凡量灰，必出窑之灰。凡量瓦屑，必出臼之屑。凡量砂，必日暴之砂。」皆言乾也。如糜者，今匠人所用甃墙涂墙，挑而槩之之剂也。太燥则不附，太湿则不居。加水为筑剂，则如稀糜，沃而灌之之剂也。凡治宫室，筑城垣，造圹域，皆以诸剂斟酌用之。和之水，以泉水、江水、雨水。杂卤与鹻勿用也。雪水之新者，勿用也。凡总数也。三曰凿
池有二：曰家池，曰野池。家以共家，野以共野。共家者，饮馔焉，澡涤焉；共野者，畜牧焉，溉灌焉。为家池，计众霤而曲聚之，承而钟之。为野池，计冈阜、原田、水道之委而聚之，而钟之。为家池，必二以上，代积焉，代用焉。为野池，专可也，随积而用之，皆计岁用之数而为之容。积二年以上者，递倍之，或倍其容，或倍其处。为家池，平其底，中底而为之坎，坎深二尺，以汀其垢。三分其底之径，以其一为坎之径。墙方则称，圜则固。大者圜之，小者方之。大者圜而方者小，则不畏深也。墙之周，或壁立，或下侈而上弇之。侈弇之数无定度，虽为之土囊之口，可也。若上侈而下弇，则寡容也；中侈而上下弇，则难为墙也，无所取之。或为之复池，限之以墙。中墙而为之窦以通之。小者𣙗之，大者闸之，互输写之，可抒清而去浊也，代积而代用也。若山麓、原田、陂陁之地，则为壶漏之池，高下相承，互输写之。为野池，利浅，以群饮六畜，以溉田。方其墙，迤其一面以为涂。欲为深者，迤其底，渐深之。无坎，为野池，择硗确之地，不宜稼而水辏焉者，可也。是化无用为有用也。
注曰：共，与「供」同。霤，檐沟也。容者，通高下广狭，所容受多寡之数也。度池尺寸，计容多寡，用盘量仓窖术。在九章算之粟米篇。专，独也。递倍者，二年则二倍，三年则三倍也。倍容者，倍其大。倍处者，倍其多也。倍大法，亦用立方立圆术，酌量作之。在九章算之少广篇。方则称者，或称其室，或称其庭，两方相称也。方墙而大，惧或堕焉。圆如井周，相恃为固，上弇不堕，亦此理也。侈广弇，敛也。如本篇一图之甲乙丙丁，方池也。辛壬癸子，圆池也。二形之外，或有为长方者，方之属也。有六角八角以上诸角形者，圆之属也。惟所为之，未暇详也。戊己丑寅，底坎也。乙庚辛壬，壁立之墙也。卯辰午未戌房氐亢，上弇之池也。卯未戌角，土囊之口也。复池，两池并也。墙之窦，多寡、大小、高下，任意作之。𣙗，木杙也。凡闸与𣙗，或旁渫者，附之以暖木之皮而塞之。壶漏之池者，从上而下，位置如刻漏之壶。其开窦输写，亦若漏水相承也。如本篇二图之甲乙，复池也。丙丁，限墙也。午壬申，窦也。戊己庚辛，壶漏之复池也。壬，其窦也。癸子丑寅、卯辰，壶漏之三复池也。酉与戌，皆其窦也。三以上，任意作之。其连接之处，如庚至己，丑至子，浅深高下，亦任意作之。迤之以为涂，令人畜皆逦迤而下，恒及水际也。凡冈阜之下，山陵之麓，其地沥脂，故不宜稼。其势建瓴，水则辏之。牲降于阿，取饮既便，掣以灌田，趋下易达也。四曰筑，
筑有二：下筑底，旁筑墙。筑底者，既作池，平其底，则以木杵杵之，或以石碪碪之。杵之碪之，欲其坚也。依池之周而为之墙，或方石焉，或瓴甋焉，甃之以甃齐之灰，甃必乘其界。墙量池之小大浅深而为之厚，不厌厚。若复池，则为共池而中甃。其限墙，仍甃为行水之窦。壶漏之复池，则各为池而穿行水之窦也。墙毕，以鹅卵之石，或小石垫之，其底厚五寸以上，不厌厚。既垫之，复杵之，或碪之，不厌坚，无惜其力，亦欲其平也。既坚既平，以筑齐之灰灌之，又灌之，满焉，实焉，平焉，浮于石而止。复杵之，或碪之。有隙焉，复灌之，满实平而止。中底之坎，亦杵之，亦墙之，亦垫之，而灌之，如法作之。凡底与墙之交，碪杵或不及焉，则以边杵筑之。其垫与灌，必谨察之，而加功焉。壶漏之窦，居水之冲，必谨察之，而加功焉。凡墙，皆以方长之石为之缘。若遇大石焉，而凿之池，以石为之底，与墙与缘，径涂之。有阙焉，而为之缝，亦杵之。而墙之，而缘之，而垫之，而灌之，如法作之。野池，或土或石，皆如之。注曰：「乘界，俗言骑缝也。缘，池面压口也。缝，补也。」本篇三图之甲乙丙，木杵也。丁，边杵也。戊，石碪也。己辛、己庚，甃墙也。庚辛，石垫也。本篇二图之甲乙，即其池也。以意度之，江海之滨，平原易野，土疏善坏，必以甃墙。处于山者，如秦如晋，厥土骍刚，陶复陶穴，壁立不堕。若斯之处，掘地为池，虽无甃墙，而径涂之，不亦可乎？同志者请尝试之。五曰涂
筑毕，候池之底既乾，其十之八扫除之。过乾，则水沃之，而后涂之。涂之，先以初齐，厚五分，池大者加二分之一。池之底及周，连涂之。连涂之，则周与底之交无罅也。涂毕，以木击击之，欲其平以实也。次日又击之，有罅焉，以铁槩槩之，乾则以水沃而槩之，无罅而止。三日以后皆如之。俟其乾十分之六，而涂之中齐。中齐之厚，减其初二分之一，亦击之槩之。次日以后皆如之。候其乾十分之六，而涂之末齐。末齐之厚，减其次二分之一，亦击之槩之。次日以后皆如之。候其乾十分之五，以铁槩摩之。有罅焉，以水沃而摩之。周与底，中坎之周与底，复池之水窦皆同之。凡周与底之交若窦，必谨察之而加功焉。凡涂瓴甋之墙，或燥而不昵，以石灰之水遍洒之，作垩色，乾而后涂之，则昵。凡涂石池与土池，野池与家池，皆同法。凡击，欲其坚如石也。摩，欲其密如脂也，欲其莹如镜也。坚密以莹，更千万年不渫也。
注曰：本篇四图之甲，木击也。乙，铁槩也。凡三和之灰，无所不可用。欲厚，则四涂之，五涂之，任意加之。四涂者，初一、中二、末一。五涂者，初一、中三、末一。末涂以饰宫室之墙，欲令光润者，以鸡子清或桐油和之，如法击摩之。欲设色，以所用色代瓦屑而和之。石色为上，草木为下。六曰「盖」。
家池之盖有二：曰「平之」，曰「穹之」。平有二：曰石版，曰木版。皆平而幂之，为之孔以出入水。穹有三：曰「券穹」，曰「斗穹」，曰「盖穹」。方池皆券穹，正方者或为斗穹，圜池之属皆盖穹。劵穹者，形覆券也。又如截竹，析其半而覆之，两和为之立墙。斗穹者，形覆斗也，方其隅，而四墙之趋其顶也，皆以圜。盖穹者，其形盖也，中高而旁周皆下垂。凡穹之空皆半规，皆去缘尺而甃之。甃之法，皆架木以为模，缘而成之。甃以石，则治之以趋规。若瓴甋，亦以趋规之模造之。无之，则以甃齐加损而合之。穹之下为之窦，以出入水。在野者，或穹之，不则苫之，或露之。
注曰「平」。盖出入之孔有二：一居中，当底坎之上，以挹其汀汗也；一近池之缘，注水入之，挈水出之，大小皆无定度也。本篇四图之丙丁戊己庚，券穹也。丁戊、戊己，方池两缘也。丁丙戊，和墙也。丙庚，穹背也。辛壬癸子丑，斗穹也。辛壬癸丑，方池缘也。子，穹顶也。依丑辛直线为墙，渐狭而上以趋子。其丑子、辛子，皆圆线，余三同之，而结于子也。寅卯辰午未，盖穹也。寅卯未辰，圆池缘也。午，穹顶也。旁周趋上，皆为圆线，其全空正如立圆之半也。空皆半规者，谓丁、丙、戊、丑、子、壬、未、午、寅，皆半圜形也。如是则固去缘尺者，池口为道，将跨池以居梁也。趋规之势，今工人谓之橘房形也。七曰注
凡家池，以竹木为承霤，展转达之。其将入于池也，为之露池，迎辐辏之水，𫏐积焉，以汀其滓，既淀而后输之。露池之缘，为窦焉，以入于池。露池之底，为窦焉，而他渫之。皆以闸或以𣙗而节宣之。凡雨之初零也，必有滓也。长夏之雨也，必有酷热之气也，则启其下窦，而池渫焉。度可入也，则塞之，启其上窦而输之。若水之来与地平，不能为下窦者，则淀其滓，以时出之。为新池，候乾极而注之。新注之水不食也，既浃月，更注之，而后食之。为二池者，岁食经年之水；为三池者，岁食三年之水。是恒得陈水焉，水陈者良。若为复池者，既注之，澄而后启中墙之窦，而输之空池，复注之。如是更积之，是恒得澄水焉。凡池既盈而闭之，则畜之金鱼数头，是食水虫；或鲫鱼，是食水垢。野池注之山原之水，遂以畜诸鱼可也。鱼之性，有与牛羊相长者也。
注曰：「淀，下凝也；露池，不幂也。如本篇五图之甲乙丙，露池也；丁，上窦也；戊，下窦也。新注不食，灰气入焉，味恶也。鱼与牛羊相长者，如𩽼食羊豕之恶而肥，鲢食𩽼之恶而肥也。八曰挹
家池之水深，其挈之，则以龙尾之车，更深者，为之玉衡之车、恒升之车。无立其足，则以大石为坠，关巨木而置之。无夹其筒，则跨池为梁而置之。既出，而为槽以达之。若挈瓶施繘焉，亦从其梁。中底之坎既淀焉，为吸筒以去其淀。吸筒者，截竹而通其节，或卷铜锡焉，两端塞之，中底而为之孔。孔之径，当底三分之一。上端之旁为之孔，无过三分一指可揜也。揜其上孔而入之，水至于底而启之，则自下孔入者皆淀也。既盈，揜而出之而倾之，如是数入焉，淀尽而止。凡施筒，亦从其梁。野池之灌畦若田也，亦以三车挈之，置车亦如之。池大者，无跨其梁，则跨之隅。
注曰：足，谓龙尾之下枢也。玉衡之双筒，恒升之筒底也。筒者，玉衡之中筒，恒升之筒上端也。繘，汲井绳也。本篇五图之己庚辛，石关巨木也。壬癸，梁也。子丑，吸筒也。寅，吸筒之底孔也。卯，旁孔也。未申，梁跨其隅也。九曰修
池无新故，或渫焉。修之，则用细润之石，舂之簁之，与灰同体，亦与同量。煮水百沸而投之和之，日乾之，复舂之簁之，煮水投之，如是四焉。舂而簁之，牛乳汁和之，以涂其隙，或以生漆和而涂之。
注曰：同体，等细也；同量，等分也。」
泰西水法卷三

[book_title]泰西水法卷四
明熊三拔撰水法附余
高地作井，未审泉源所在，其求之法有四：
第一气试
当夜水气恒上腾，日出即止。今欲知此地水脉安在，宜掘一地窖，于天明辨色时，人入窖，以目切地，望地面有气如烟，腾腾上出者，水气也。气所出处，水脉在其下。
第二盘试
望气之法，旷野则可，城邑之中，室居之侧，气不可见。宜掘地深三尺，广长任意，用铜锡盘一具，清油微微遍擦之。窖底用木高一二寸，以支盘偃置之，盘上乾草盖之，草上土盖之。越一日开视，盘底有水欲滴者，其下则泉也。
第三缶试
又法，近陶家之处，取瓶缶坯子一具，如前铜盘法用之。有水气沁入瓶缶者，其下泉也。无陶之处，以土甓代之，或用羊羢代之。羊羢者不受湿，得水气必足见也。」
第四火试
又法，掘地如前，篝火其底，烟气上升，蜿蜒曲折者，是水气所滞，其下则泉也。直上者否。
凿井之法有五：
第一择地
凿井之处，山麓为上。蒙泉所出，阴阳适宜。园林室屋所在，向阳之地次之，旷野又次之。山腰者，居阳则太热，居阴则太寒。凿井者，察泉水之有无，斟酌避就之。
第二量浅深
井与江河地脉通贯，其水浅深尺度必等。今问凿井应深几何？宜度天时旱涝，河水所至，酌量加深几何，而为之度。去江河远者不论。
第三避震气
地中之脉，条理相通，有气伏行焉，强而密理，中人者，九窍俱塞，迷闷而死。凡山乡高亢之地多有之，泽国鲜焉。此地震之所由也，故曰「震气」。凡凿井遇此，觉有气飒飒侵人，急起避之，俟泄尽，更下凿之。欲候知气尽者，缒灯火下视之，火不灭，是气尽也。
第四察泉脉
凡掘井及泉，视水所从来，而辨其土色。若赤埴土，其水味恶。赤埴，黏土也，中为甓为瓦者是。若散沙土，水味稍淡。若黑坟土，其水良。黑坟者，色黑稍黏也。若沙中带细石子者，其水最良。
第五澄水
作井底用木为下，砖次之，石次之，铅为上。既作底，更加细石子，厚一二尺，能令水清而味美。若井大者，于中置金鱼或鲫鱼数头，能令水味美。鱼食水虫及土垢故。试水美恶，辨水高下，其法有五。凡江河井泉雨雪之水，试法并同。
第一煮试
取清水置净器煮熟，倾入白磁器中，候澄清下有沙土者，此水质恶也。水之良者无滓。又水之良者，以煮物，则易熟。
第二日试
清水置白磁器中，向日下，令日光正射水，视日光中若有尘埃𬘡缊如游气者，此水质恶也。水之良者，其澄澈底。
第三味试
水元行也。元行无味，无味者真水。凡味皆从外合之。故试水以淡为主，味佳者次之，味恶为下。
第四称试
有各种水，欲辨美恶，以一器更酌而称之，轻者为上。
第五纸帛试
又法用纸或绢帛之类色莹白者，以水蘸而乾之，无迹者为上也。
以水疗病，其法有二：
第一，温泉
温泉可以疗病者，何也？凡治病之药，皆以其味。四元行皆无味，故真水不能为药。以水为药，必藉他味焉。温泉出于硫黄，硫黄为药，多所主治，而过于酷烈，医方谓其效虽紧，其患更速，难可服饵。温泉本水，而得硫之精气，故为胜之。又温泉疗病，用之薰浴者什九，用之汤饮者什一。薰沐者，其热毒不致入于肠胃，而性力却能达于腠理，则利多而害少焉。第同一温泉，性味各异，其所主治亦悉不同。西国一大郡，其山间所出温泉数十道，每道各有主治。昔有国主，征集名医，辨其性理，又多用罪囚患诸对症者，累试累验，然后定为方术。是何泉水，本何性味，主何疾病，作何薰蒸，或是沐浴，或是汤饮，用何药物，以为佐助。设立薰蒸器具，沐浴盆池，刊刻石碑，详著方法，树之本所。凡染病者，依方疗治，多得差焉。今温泉所在有之，亦有沐浴而得愈疾者。若更讲求试验，如前所云，所拯救疲癃，当复不少也。
第二，药露
凡诸药，系草木果蓏谷菜诸部具有水性者，皆用新鲜物料，依法蒸馏得水，名之为露。今所用蔷薇露，则以蔷薇花作之。其他药所作，皆此类也。凡此诸露，以之为药，胜诸药物。何者？诸药既乾既久，或失本性。如用陈米作酒，酒多无力。小西洋用葡萄乾作酒，味亦薄焉。若以诸药煎为汤饮，味故不全。间有因煎失其本性者。若作丸散，并其查滓下之，亦恐未善。凡人饮食，盖有三化。一曰火化，烹煮熟烂。二曰口化，细嚼缓咽。三曰胃化，蒸变传送。二化得力，不劳于胃。故食生食冷，大嚼急咽，则胃受伤也。胃化既毕，乃传于脾。传脾之物，悉成乳糜。次乃分散，达于周身。其上妙者，化气归筋；其次妙者，化血归脉。用能滋益精髓，长养肌体，调和荣卫。所云妙者，饮食之精华也。故能宣越流通，无处不到。所存糟粕，乃下于大肠焉。今用丸散，皆乾药合成。精华已耗，又须受变于胃，传送于脾。所沁入宣布，能有几何？其余悉成糟粕，下坠而已。病人脾胃，有如老弱，祇应坐享见成饮食，而乃令操臼执爨，责以化治乎？今用诸水，皆诸药之精华，不待胃化脾传，已成微妙。裁下于咽，即能流通宣越，沁入筋脉，裨益弘多。又蒸馏所得，既于诸物体中最为上分，复得初力，则气厚势大焉。不见烧酒之味，𬪩于他酒乎？西国市肆中所鬻药物，大半是诸露水。每味用器盛置。医官止主立方，持方诣肆，和药付之。然且有不堪陈久者。国主及郡邑长吏，岁时遣官，巡视诸肆，令取过时之药。是水料者，即倾弃之。是乾料者，即杂烧之。盖虑陈久之药，无益于疾，或反致损也。其制法，先造铜锅，平底直口，下稍广，上稍敛，不论大小，皆高四五寸。次造锡兜牟，用铅或银尤胜也。制如兜牟，上为提梁，下口适合。铜锅之口，罩在其外。锡口内，去口一寸许，周遭作一锡槽。槽底欲平，无令积水。锡口外，去口一寸许，安一锡管。管通于槽，其势斜下。管之底，平于槽之底，宁下无高，以利水之出也。次造灶，与常灶同法。安锅之处，用大砖盖之。四旁以砖甃成一窝，涂之黏土，以铜锅底为模。铜锅底入于灶窝，深二寸。窝底大砖并泥，厚二寸。欲作诸露，以物料治净，长大者，剉碎之。花则去蒂与心，置铜锅中，不须按实，按实气不上行也。置铜锅入灶窝内，兜牟盖之，文火烧之，砖热则锅底热，热气升于兜牟，即化为水。沿兜牟而下，入于沟，出于管，以器承之。兜牟之上，以布盖之，恒用冷水湿之，气升遇冷即化水，候物料既乾而易之。所得之水，以银石瓷器贮之，日晒之，令减其半，则水气尽，能久不坏。玻璃尤胜，透日易耗故也。他凡为香，以其花草作之，如蔷薇、木樨、茉莉、梅、莲之属。凡为味，以其花草作之，如薄荷、茶、茴香、紫苏之属。诸香与味，用其水，皆胜其物。若药肆多作诸药露者，则为大灶，高数层，每层置数器，凡数十器。或平作大灶，置数十器，皆𦶟火一处，数十器悉得水焉。其薪火人力，俱省数倍矣。
注曰：如本图之甲壬癸子，铜锅也。乙庚辛，兜牟也。戌，提梁也。庚辛，锡口也。戊己，槽也。丙丁，管也。丑卯辰，灶也。丑寅，灶面也。申酉，窝也。申酉与壬癸相入，甲子与庚辛相入也。午未，灶门也。亥角亢，大灶也。氐房心尾，平灶也。
此外测量水地，度形势高下，用以决排江河，蓄泄湖淀，开濬沟渠，疆理田亩，捍大患，兴大利者，别为一法。
或于江湖河海之中，欲作桥梁，欲作城垣，欲作宫室楼台，令千万年不致圯坏，别为一法。
或于山泉溪涧，去城郭数里，或数十里，乃至百里，疏引原泉，伏流灌注，入于国城，或至大内，或至官府，或至园囿，或至人家，分枝析脉，任意取用，别为一法。
已上三法，别有备论，兹者专言取水，未暇多及。
泰西水法卷四

[book_title]泰西水法卷五
明熊三拔撰
水法或问：
既作水器，诸公见之，每辱奖叹，时及水理，有所酬对，序而录之。第四行论辨，更仆未悉，垂问所至，则举一二。若丝抽蔓引，为绪又长，故每从截说，非能连贯也。
或问：「海为水之本所，何谓也？」曰：「造物之初，浑沦剖判，四行之物，各有本所。火之体质，最为轻妙，居最上矣。气轻于水，居火之次。水之体质，稍轻于土，附地居焉。惟地形质，独为至重，凝结水下，万形万质，莫不就之。水既在地，地有崇卑。海之为处，于地甚卑，故百川会焉，汇为巨壑也。」
问：「地居水下，即水之下，全为顽土乎？」曰：不然。四行之中，惟火至纯，不受余物，而能入于余物。其外三行，皆能相容相受矣。水受三行，如海水夜明，烧酒能𦶟，有火分也。水体同重，为酒则轻，有气分也。积雪消之，沙土下凝，有土分也。气受三行，如云气上升，激成雷电，有火分也。阴霾昼晦，黄雾四塞，有土分也。雨露雪霜，虚升实降，有水分也。地体虽重，于重之中，又分虚实。地中最重，盖在其心。自心而外，渐有虚所。虚所之内，三行得入。试观山下洞穴，宛转相通，大地空所，亦同斯类矣。空虚之中，是气本所。气与水火，皆相接无际，而能相化。地既空虚，空虚之所，无不是气，故地中有气也。气与水接，水随气到，即水所不到。而土情本冷，气遇其冷，亦化为水，故地中有水也。日为大光，万光之主。光彻于地，则生温热。温热入地，积成燥乾。燥乾之极，乘气为火。积火所然，土石为烬。复乘气出，共成炎上，隔于云雨，郁为雷霆，升于晶明，上成彗孛。此二物者，火之精微。别有洞穴上通，全体俱出，则为西国大山、蜀中火井。若遇石气，滋液发生，则成硫黄。泉源经之，即为温泉。火道所经，镇压不出，则为火石，故地中有火也。气水在地，皆因空虚。虽居洞穴，终是地上，实亦未尝离其本所。火在地中，非从本所而降，盖由热生，以成济万物，因缘上升，仍归本所，遂其本性焉。
问：「海水必咸，何也？」曰：「咸者，生于火也。火然薪木，既已成灰，用水淋灌，即成灰卤。燥乾之极，遇水即咸，此其验也。」地中得火，既多燥乾。燥乾遇水，即成咸味。咸者之性，尤多下坠。试观五味辛、甘、酸、苦，皆寄草木。独是咸味，寄于海水。足征四味浮轻，咸性沈重矣。今蜀道盐井，先凿得泉，悉是淡水。以筒隔之，更凿数丈，乃得卤焉。又盐池雨多，水味必淡。作为斗门，泄其淡水，下乃卤焉。咸重淡轻，亦其证也。海于地中，为最卑下，诸咸就之。积咸既多，淡入亦化。非独水也，海中山岳，或悉是盐。故咸重归海，海水为盐也。
问：「咸既因火，火因于日，日遍大地。大地之下，悉有盐乎？」曰：「岂不然乎？蜀道盐井，三晋盐池，西国有海，名曰地中，实不通海，而是咸水。西戎北狄，多有盐泽。彼以咸故，悉名为海。足征大地之下，无不有盐矣。」
问：「盐既下坠，蜀井可征。则凡盐所出，宜悉在下。乃今盐池盐泽，去地非遥，不如蜀中之井，深数十丈，何也？」曰：「咸生于火，火浅咸浅，火深咸深。平原泽国，火不地见，盐不地出。惟是高山峻岭，上多亢阳，下多洞穴，地中有火，即成咸焉。今蜀中凿井求盐，或得火井。井中之火，覆盖则灭。然火投之，随而上焉。是则井火在下，与水同深，遇水成卤，不遇成火矣。晋中河曲，乃有火石，火石恒热。大行河西，亦产硫黄。可见晋中火浅。故晋有盐池，亦在浅土。」又有小盐，刮地作之，略加硝鹻也。西地中海，其水亦卤，周数千里。在其侧近，遂有火山，高数千丈。其上火穴，径千余步。厥火炎上，古今不绝。足征盐之与火，相切则成，亦复相视，以为浅深也。
问：「水遇于火，既得成咸，云何不热？温泉乃热，既由于火，云何不咸？」曰：「卤水不热，向言之矣。火热所炎，既成灰烬，水经其烬，因而得咸，云何有热？今火烬成灰，漉灰得卤，无有热也。然而海水不冰，亦具有热性矣。火在地中，助于土气，发生万物。五金八石，及诸珍宝，皆由于火陶炼而成。自余诸物，不可数计。诸物之中，最近火性者，无如硫黄。硫黄所在，水从过之，则成温泉。故温泉沐浴所能疗者，冷气虚痹，与硫同治。然火能成硫，硫即非火。水因硫温，隔越于火。如铛煮水，火为铛隔，水不遇灰，不成卤矣。今温泉嗅之，多作硫气。亦有不作硫气者，是水来之处，复与硫隔。如重汤煮物，但得其热，不染其味也。」或云：「不作硫气者，本之朱砂礜石，无是理焉。」
问：「咸既火生，何不随火炎上，顾令下坠？火所在上，何以抑遏，使居地中？造物之主，岂有意乎？」曰：「岂无意乎？」咸能固物，使之不腐。却能敛物，使之不生。火在地中，藉其温煖，多所变化。傥居地上，任其焚烧，有何不灭？若火与咸，俱令在地，动植之物，悉皆泯矣。故日光生热，因热生火，旋用水土壅阏，恒使在下，助生万物。有时有处，间一发见，即归本所，不得一时游行地上，偶一游行，目为灾异也。因火生咸，亦令性重，恒居在下，归藏于海，为人作味，不令侵出地上，以为物害也。且海益于人，不止作味。咸水生物，美于淡水，故海中之鱼，旨于江河之鱼。咸水厚重，载物则强，故入江河而沈者，或入海而浮也。此皆用海为人利益，故咸水恒重，因重归海也。
问：「海水潮汐者，何也？」曰：察物审时，穷理极数，即应月之说，无可疑焉。月为阴精，与水同物。凡寰宇之内，湿润阴寒，皆月主之。既其同物，势当相就。月为湿本，湿能下施，故方诸对月而得水焉。月既下济，水亦上行，欲就于月。故月轮所至，水为之长，而成潮汐也。当潮长时，江河溪涧以及盆盎，无处不长。长则气入，水为之轻。潮降气出，水复故重。今人以瓶盛水，每日权之，轻重不等，则潮升时轻，潮降时重耳。独小水之处，升降甚微，人所不觉。海水既大，灌注江河，升降盈涸，事理显然，故独称海潮也。不独水矣，凡水族之物，月望气盈，晦即气缩。故月虚而鱼脑减，月满而蚌蛤实也。又不独水族矣，草木百昌，苟资湿润以为生气，无不应月亏盈。月满气滋，月虚气燥。故上弦以后，下弦以前，不宜伐竹与木以为材用。是者易蠹，生气在中也。下弦以后，上弦以前，伐而为材，即不作蠹，为少脂润，空质而已。亦犹春夏气滋，秋冬气敛，斧斤时入之意也。由此而言，月为水主，月轮所在，诸水上升，海潮应月，斯著明矣。
问：「江河之水，则能灭火。海水入大火，如益膏油，既不能灭，而反炽盛，何也？」曰：海水之咸，本从热乾而生，由烬灰而出，即自具有热乾之性，亦且挟有烬灰之体。凡物热乾，多易生火，硝硫之类是也。灰水作咸，本从火出。人溺亦咸，盖由身中具有火行。畜溺亦咸，犬马火畜，积溺所成，绝似硝鹻。故鹻者，火情也。卤不减火，而反炽盛，以此故焉。问：海水浮物，强于江河之水。尝见海舟载物未增，入于江河，验其水痕，顿深尺许。又见海滨煎户以石莲试卤，卤未成时，投莲必沈。及至卤成，莲悉浮矣。三入三浮，乃登牢盆。以见咸性愈重，载物愈强，此为何故？曰：「海水由火而生，今用沐浴，肤皆赤色，或至皴裂，燥热之效，亦已明矣。燥热之情，本自坚劲，加有咸味，中挟烬灰微妙之分，比之凡水，稠而密理，故载物独强也。」
问：「卤水之燥，因于烬灰，信其然矣。今以乾灰一升，别置水一升，挹水入灰，水尽不溢，灰亦如故。既是寒灰，岂能损水？水既不损，灰岂无质？二升并一，绝不加多，其故何也？」曰：「灰虽有形，而质器已尽，多是虚体。体中无处不虚，故水皆渗入。其质存者，亦有微分，缘其燥情，略能损水。水损微分，与灰存质，适足相当，故二升并一，不加多也。」
问：「人溺作咸，人汗亦咸，其故何也？」曰：「人饮水浆茶酒之属，其中精粹，是为上分。上分者，因于真火，宣越流通，化为四液。略见四元行论。筋脉受之，髓骨肌肉，赖其长养。此如水气成云，离于燥咸矣。其中粗浊，是为下分。下分者，重坠沈垫，燥咸在焉。筋脉不受，入于膀胱，由下窍出，故溺味恒咸也。」若暑月炎酷，或作务烦劳，中外皆热，真火所炼，去其上分，所存下分，挟有燥咸，不入筋脉，未下膀胱，因于热煎，横溢而出，则成汗矣。汗亦溺类，故夏月汗多则溺少，冬月汗少则溺多也。譬于大地，咸之本所，故是大海热乾所化，宜流于海，火盛煎逼，溢地而出。盐池盐井，汗之属乎？膀胱水海，义亦相类矣。
问：「人热而汗，于理允矣。人病亦汗，此为何因？病中之汗，又分冷热，久病汗冷，新病汗热，又何故也？」曰：「人身水饮，上分为液，下分为溲，略言之矣。若恣饮无节，过其度量，或本无过度，而脾胃虚弱，二者皆不及运化。运化所余，上不成液，下不成溲，因而留滞，是名剩液。剩液者，液之不良分也。此物留滞，客于脾胃，实惟真火可以消之。若节啬珍养，真火力盛，渐次消尽，安隐无疾。若有积无消，而致溢出，必化为汗。积液过多，真火又微，不能胜之，其汗则冷，冷汗多淡，为火微故。积液既少，真火能胜，汗乘火出，亦热亦咸，液尽疾瘳也。医家或以吐下当汗，皆求去其剩液而已。」
问：「海为水所，水性就下，归于海矣。江河之地，视海为高，江河之水，反从高出，何自来乎？」曰：「江河者，生于海者也。何以知之？」曰：「江河终古入海，而海不溢。故知海水之下，地脉潜通，复为江河也。」「海水既咸，复为江河，其味则淡，何也？」曰：「水为元行，元行无味。咸非水体，从外合焉。凡可合者，即复可离。海水入地，经砂石土，滋液渗漉，去其咸味。又水性在下，不可得上。其从下而上，得为江河者，或受日温，随气上腾。或受月摄，因时而长。当其上时，皆如蒸馏。今用鹻卤之水，如法蒸之，所得馏水，其味悉淡。海中之水，蒸气成云。海云作雨，雨亦淡焉。足征咸性就下，不随淡升矣。有此二端，故江河复淡也。亦有山下出泉，积聚成川。沿流会合，成其深广。今人疑江河之水，悉本山泉。不知江河之底，以及平地，随处出泉。开河凿井，足为征验，不尽由山也。若雨雪之水，山阜田原，悉归江河，以注于海。此理甚著，无劳诠说。」
问：「山下出泉者，何也？」曰：「凡物之情，皆欲化异类为己同类也。两物相切，弱者受变；两强相切，少者受变。故四行俱能相变焉。」凡山皆以石为体，自非石体，昔当胚浑之际，不成山也。因其石体，下有洞穴，洞穴之内，纯得土性，其处最寒矣。天地之间，悉无空际。凡有空处，气悉满焉。洞穴既空，为气所入。气情本煖，煖气遇寒，变成水体，积久而泄，寻求石罅，乘气出焉。亦有洞穴深长，潜引地脉，海水相通，因而摄受，不须气化，积渐而成者。故曰山泽通气，山下出泉也。
问：「掘井得泉，何也？」曰：「凡地之中，必有水伏流焉。其源也，或本于海，或本于泉。其委也，或入于河，或入于海。皆有条理，宛如人身脉络。砂土之脉，其行散漫，俗称沟水。沟水之来，广或寻丈，深一二寸。山石之脉，其流专一，俗称泉眼。泉眼所出，或经寸许，乃至数寸。故掘井者，惟下地泽国，所在得泉，不论脉理。其他山乡高亢，必寻水脉。不得水脉，终不及泉。寻脉之法，略见上方矣。有工于井者，辨视石色，即知泉眼所在，如玉人辨璞也。既知泉眼，即留取不凿。迨下方工毕，凿石出泉，用力既省，积水甚多。」问：「近海出卤，而掘地得泉，有卤有甘，何也？」曰：「地中之脉，有万不齐。掘井得水，视所由来。若此泉脉，由河入海，则是甘泉；由海入河，即卤泉也。」
问：「井中之水，夏寒冬热，何也？」曰：「三夏之月，日暴于地，地上数尺，其热欲焦。冬月气寒，加以飘风，夏热在土，为寒所逼，下入于地，井水成煖。三冬之月，积寒于地，迨夏暑热，冬寒在土，复为热逼，下入成寒。非冬煖夏寒，各从下上也。煖情为火气，火气无时不上升焉。寒情为水土，水土无时不下降焉。」
问：「雨者何也？」曰：「日光照地，既成温热，温热薄于水土，蒸为湿气。气情本煖，煖者欲升，复得日温，郁隆腾起，是有火行。火所燔𦶟，飘飏如烟，复挟土体，相辅上行。气行三际，略见四元行论。中际甚冷，气升离地，渐近冷际。因于水土本情，是冷是湿，结而成云，是一云体中，具有四行也。凡物体具四行，及将变化，胜者为主。云至冷际，冉冉将化，本多湿情，湿情若胜，即化为水。水既成质，必复于地。地为大质，万质所归，有质之物，无缘离地，可得顿置也。正如蒸水，因热上升，腾腾作气，云之属也。上及于盖，盖是冷际，就化为水。既已成水，便复下坠，云为行雨，即此类焉。若水土湿气，既清且微，日中上升，即为风日所乾。迨至夜时，升至冷际，乃凝为露。夜半以后，去昨已远，寒气微深，亦如一岁之寒，盛于日至之后也。」当其寒时，气升稍重，故晨露尤繁。夜有烈风，亦受风损，故风盛即露微矣。若长夏大旱，了无湿气，则夜中并无露焉。
问：「云生必为雨乎？有密云不雨者，有旱云益旱者，何也？」曰：「气升不等，所具四行，各有偏胜，故或为霾雾，或为雷霆彗孛也。岂必气升皆雨乎？风之为物，亦是热乾，与雷霆彗孛一本所生，但不得直升，横骛地上，此为异耳。云虽湿热，上升遇冷凝结所成，变化为雨，是其常分。但旱暵之时，气行大体，多是燥乾。云起于地，孤行独上，虽至中际，无有湿性与相协助，尚未化雨。濡滞之间，或遇大风，飘向他方，成他方之雨。或本体之中，湿情既微，风性燥烈，遂泯其湿，徒存燥乾，上为奔星耳。所以晴日云高，而反不雨。大旱之年，山云屹峙，行复散失，徒见流光，有嘒其明也。若气行大体，湿性既多，云起于地，遇其冷湿，不能直上，遽化为水。故云近于地，反得雨焉。每有高山之上，俯瞰云雨，皆在其下，下视震雷，如水发沤也。」
问：「雨水胜于地上之水，何也？」曰：「日照于地，水土之气蒸而成云，是水之精华，如烧酒药露，皆以清升，征其粹美也。」其中有火土气之情，既化为水，各相分背矣。凡水略经挠动，即清升浊降。雨之为物，上腾下降，挠动已极，全得其清，故雨水为良也。地上之水，美恶不等，地中所有以及所生水，一过之即为染著，受其气味。盖地上元行真水，百无一二，比之雨水，故为劣焉。
问：「雪者，何也？」曰：「雪者与雨同理，故将雪之日，必先微温，不温，气不上升也。惟冬之月，冷际甚冷，气至其际，变为雪焉。露之为霜，其理略同也。」
问：「雪花六出，何也？」曰：「凡物方体相等，聚成大方，必以八围一；圆体相等，聚成大圆，必以六围一，此定理中之定数也。凡水居空中，在气行体内，气不容水，急切围抱，不令四散。水则聚而自保，自保之极，必成圆体，此定理中之定势也。气升成云，云遇冷际，变而成雨，因在气中，一一皆圆，初圆甚微，以渐归并，成为点滴。雨既水体，既并复圆，未至地时，悉皆圆点。冬时气升，成为同云，遇冷而变，亦成圆体。既受冷侵，一一凝冱，悉是散圆。及至下零，欲求归并，却因凝冱，不可得合，聊相依附，求作大圆，以六围一，即成花矣。」曰：「既因依附，求成圆体，就不相合，亦宜抟聚，云何成片而复六出，平辏即合，直辏即离，其故何也？」曰：「地体不动，天行左旋，日行一周，火在气上，亦随天运。气体近地，依地不动，上近火者，随火旋焉。冷际亦动，动势神速，难可思惟。有物遇之，如锯出屑雪。既凝结，受其摩荡，平中辏合，尚得自由，直处逢迎，势不可得。正如湿米磨粉，易令作片，难以成抟也。」
问：「雨水与雪水熟胜？」曰：「雨水胜，何故？」曰：「水为元行，不杂他味，方为真水。雨从云出，云从气升。气非日蒸，不致上腾。当其上腾，挟有火情，火情热乾，热乾炎上，其势壮猛。土之精者，亦随而上，故兴气成云。一云之中，具有四行，但时有偏胜，水胜时多耳。间或火土合气，水情绝少，力势既盛，土之次分亦随而上，上遇冷际，力势稍微，土之次分，复归于地，则成霾雾。若火土自升，水云复盛，火土上行，阻于阴云，难归本所。阴云逼迫，既不相容，火土之势，上下不得，亦无就灭之理，则奋迅决发，激为雷霆，是其破裂之声。电是火光，火迸上腾，土经火炼，凝聚成质，质降于地，是为劈历之楔矣。」就其阴云之中，亦有火土二体，上遇冷际，为水所胜，气变成水，火情挟土，能在气中与之俱上，是则土之上妙者也。热燥轻微，与火为体，火性炎上，初随气升，气既变水，水将就下，火土二体不复从之。如蒸水成气，气至甑盖，化而为水，仍归釜中。若其热性，自能透甑而出，不复就下矣。既与雨分，火土相挟，决起而上，亦有火土自升，不遇阴云，不成雷电，凌空直突者，此二等物至于火际，火自归火，挟上之土，轻微热乾，略似炱煤，乘势直冲，遇火便烧，状如药引，今夏月奔星是也。其土势太盛者，有声有迹，下及于地，或成落星之石，与霹历同理焉。若更精更厚，结聚不散，附于火际，即成彗孛，附丽既久，势尽力衰，渐乃微灭矣。是则雨从云降，分于火土，亦无有气，故雨为元行真水，其味特胜也。若雪天之云，与雨云等，亦具四行，独是冬月冷际甚冷，火至其处，势亦稍杀，土虽轻微，其势不能挈与俱上，一时云气骤凝为雪，土亦与焉。火虽独归其所，雪中之土仍与同性，略如灰烬炱煤之属。故大雪时，试取纯雪，融化为水，下有微细沙土，所融雪水仍作燥乾之味。不然雪遍大地，尘土被压，所取净雪，不杂地上之土，融水得沙，自何而来？故雪水不如雨水，中有
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:06:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>