<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,水品全秩卷上,水品全秩卷下,跋,水品全秩全文在线阅读,水品全秩全文在线下载,大玄古籍书库">
<meta name="description" content="明代茶书,2卷,存。明代徐献忠撰。徐献忠(1483～1559),字伯臣,号长谷,松江华亭(治今上海)人。嘉靖四年(1525)举人,官奉化令,有政声。后弃官寓居吴兴(治今浙江湖州),与何良俊、董宜阳、张之象俱以文章气节名,时称四贤。及卒,门人私谥贞宪先生。有《吴兴掌故集》、《唐诗品》、《乐府原》、《金石文》、《六朝声偶》、《长谷集》等。事具《弇州山人四部稿》卷八九《徐先生墓志铭》、《明史》卷二八七等。此书前有田艺蘅序,署嘉靖甲寅(三十三年,1554),当撰于此前不久,约略与《煮泉小品》同时。书后有蒋灼跋。此">
<title>水品全秩_徐献忠_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">水品全秩</span> <br/>
          作者： <span class="inputVal" id="bkauthor">徐献忠</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,茶书,完结</span> <br/>
          字数： <span class="inputVal" id="bknum">[book_length]8726</span> <br/>
          说明： <span class="inputVal" id="bkdec">明代茶书,2卷,存。明代徐献忠撰。徐献忠(1483～1559),字伯臣,号长谷,松江华亭(治今上海)人。嘉靖四年(1525)举人,官奉化令,有政声。后弃官寓居吴兴(治今浙江湖州),与何良俊、董宜阳、张之象俱以文章气节名,时称四贤。及卒,门人私谥贞宪先生。有《吴兴掌故集》、《唐诗品》、《乐府原》、《金石文》、《六朝声偶》、《长谷集》等。事具《弇州山人四部稿》卷八九《徐先生墓志铭》、《明史》卷二八七等。此书前有田艺蘅序,署嘉靖甲寅(三十三年,1554),当撰于此前不久,约略与《煮泉小品》同时。书后有蒋灼跋。此书约6000字,上卷分源、清、流、甘、寒、品、杂说7目,下卷仿《煎茶水记》对东南40余处之水一一品鉴,作出评价。田艺蘅以为堪称明代泉史。此书有《茶书全集》、《夷门广牍》等本行世,《续说郛》(卷三七)为一卷本。《四库全书总目》卷一一六著录于《子部·谱录类》存目,《提要》称:目仅34水(按:应作36),书中多5水,对陆羽时有批评。又云:“然时有自相矛盾者……恐亦一时兴到之言,不必尽为典要也。”</span> <br/>
          封面： <span class="inputVal" id="bkimg">Z_12740.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]水品全秩
[book_author]徐献忠
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,茶书,完结
[book_length]8726
[book_dec]明代茶书,2卷,存。明代徐献忠撰。徐献忠(1483～1559),字伯臣,号长谷,松江华亭(治今上海)人。嘉靖四年(1525)举人,官奉化令,有政声。后弃官寓居吴兴(治今浙江湖州),与何良俊、董宜阳、张之象俱以文章气节名,时称四贤。及卒,门人私谥贞宪先生。有《吴兴掌故集》、《唐诗品》、《乐府原》、《金石文》、《六朝声偶》、《长谷集》等。事具《弇州山人四部稿》卷八九《徐先生墓志铭》、《明史》卷二八七等。此书前有田艺蘅序,署嘉靖甲寅(三十三年,1554),当撰于此前不久,约略与《煮泉小品》同时。书后有蒋灼跋。此书约6000字,上卷分源、清、流、甘、寒、品、杂说7目,下卷仿《煎茶水记》对东南40余处之水一一品鉴,作出评价。田艺蘅以为堪称明代泉史。此书有《茶书全集》、《夷门广牍》等本行世,《续说郛》(卷三七)为一卷本。《四库全书总目》卷一一六著录于《子部·谱录类》存目,《提要》称:目仅34水(按:应作36),书中多5水,对陆羽时有批评。又云:“然时有自相矛盾者……恐亦一时兴到之言,不必尽为典要也。”
[book_img]Z_12740.jpg


[book_title]序
余嘗著《煑泉小品》其取裁于鴻漸《茶經》者十有三，每閱一過則塵吻生津，自謂可以忘渴也。近遊吳興會伯臣示《水品》，其旨契余者十有三，緬視又新，永叔諸篇更入神矣。蓋水之美惡，固不待易牙之口而自可辯，若必欲一一第其甲乙，則非盡聚天下之水而品之，亦不能無爽也。况斯地也，茶泉雙絕，且桑苧翁作之于前，長谷翁述之于後，豈偶然耶。攜歸并梓之，以完泉史。
嘉靖甲寅秋七月七日錢唐田崇蘅題。

[book_title]水品全秩卷上
一源
或問山下出泉曰艮。一陽在上，二陰在下，陽騰爲雲氣，陰注液為泉，此理也。二陰本空洞處，空洞出泉亦理也。山中本自有水脈，洞壑通貫而無水脈則通氣為風。
山深厚者，若大者，氣盛麗者，必出佳泉水。山雖雄大而氣不清越，山觀不秀，雖有流泉不佳也。
源泉實關氣候之盈縮，故其發有時而不常，常而不涸者，必雄長于群粹而深源之發也。
泉可食者，不但山觀清華，而草木亦秀美，僊靈之都薄也。
瀑布水雖盛至不可食，汛激撼盪，水味已大變失真性矣。瀑字從水從暴，蓋有深義也。予嘗攬瀑水，上源皆𣲖流會合處，出口有峻壁始垂挂為瀑，未有單源隻流。如此者，源多則流雜，非佳品可知。
瀑水垂洞口者其名曰簾，指其狀也，如康王谷水是也。
瀑水雖不可食，流至下潭停匯久者復與瀑處不類。
深山窮谷類有蛟蛇毒沫，凡流來遠者須察之。
春夏之交，蛟蛇相感，其精沫多在流中，食其清源或可爾，不食更穩。
泉出沙土中者其氣盛涌，或其下空洞通海脈，此非佳水。
山東諸泉類多出沙土中，有涌激吼怒，如豹突泉是也。豹突水久食生頸癭，其氣大濁。
汝州水泉食之多生癭，驗其水底凝濁如膠，氣不清越乃至此。聞蘭州亦然。
濟南王府池名珎珠泉者，不待拊掌振足自浮爲珠，此氣太盛，恐亦不可食。
山東諸泉海氣太盛，漕河之利取給于此，然可食者少，故有聞名甘露、淘米、茶泉者，指其可食也。若洗鉢不過賤用爾，其臭泉、皂泥泉、濁河等泉太甚，不可食矣。
傳記論泉源有杞菊能壽人，今山中松苓雲母，流脂伏液與流泉同宮，豈下杞菊浮世以厚味奪真氣，日用之不自覺爾。昔之飲杞水而壽，蜀道漸通，外取醯鹽食之，其壽漸減，此可証。
水泉初發處甚澹，發于山之外麓者以漸而甘，流至海則自甘而作鹹矣，故汲者持久水味亦變。
閩廣山嵐有熱毒，名發于花草水石之間。如南靖沄水坑多斷腸草，落英在溪，十里內無魚鰕之類，黃岩人顧永主簿立石水次，戒入勿飲。閩中如此類非一。天台蔡霞山爲省參時，有語云：大雨勿飲溪，道傍休嗅草。此皆仁人用心也。
水以乳液為上，乳液必甘，稱之獨重于他水，凡稱之重厚者必乳泉也。丙穴魚以食乳液特佳，煑茶稍久上生衣而釀酒大益。水流千里者其性亦重，其能煉雲母為膏，靈長下注之流也。
水源有㡣處，水中時有赤脈，蓋其涎也，不可犯。晉溫嶠燃犀照水，爲神所怒，可証。
二清
泉有滯流積垢或雲翳雲蓊有不見底者，大惡。
若泠谷澄華，性氣清潤，必涵內光，澄物影，斯上品爾。
山氣幽寂，不近人村落，泉源必清潤可食。
骨石巉嶻而外觀青䓗，此泉之上母也。若上多而石小者，無泉或有泉而不清，無不然者。
春夏之交，其水盛至，不但蛟蛇毒沫可慮，山墟積腐經冬□者，多流出其間，不能無毒。雨後澄寂久，斯可言水也。
泉上不宜有木，吐葉落英悉爲腐積，其㓜爲滾水蟲，旋轉吐納亦能敗泉。
泉有滓濁須滌去之，但爲覆屋作人巧者，非丘壑本意。
《湘中記》曰：湘水至清，雖深五六丈見底了了，石子如樗蒲矢五色鮮明，白沙如霜雪，赤岸如朝霞，此異境又別有說。
三流
水泉雖清映紺寒可愛，不出流者非源泉也。雨澤滲積久而澄寂爾。
《易》謂山澤通氣。山之氣待澤而通，澤之氣待流而通。
《老子》「谷神不死」殊有深義，源泉發處亦有谷神，而混混不舍晝夜，所謂不死者也。
源氣盛大則注液不窮。陸處士品山水上，江水中，井水下，其謂中理然。井水渟泓地中陰脉，非若山泉天然出也。服之中聚易滿，煑藥物不能發散流通，忌之可也。《異苑》載：句容縣季子廟前井水常沸涌，此當是泉源，止深鑿爲井爾。
《水記》苐虎丘石水居三。石水雖泓渟，皆雨澤之積滲竇之潢也。虎丘爲闔閭墓隧，當時石工多閟死，山僧眾多，家常不能無穢濁滲入，雖名陸羽泉與此粉通，非天然水脉也。道家服食忌與尸氣近，若暑月憑臨其上，解滌煩襟可也。
四甘
泉品以甘爲上，幽谷紺寒清越者，類出甘泉。又必山林深厚盛麗，外流雖近而內源遠者。
泉甘者試稱之必重厚，其所由來者遠大使然也。江中南零水自岷江發流數千里，始澄于兩石間，其性亦重厚，故甘也。
古稱醴泉非常出者，一時和氣所發，與甘露、芝草同爲瑞應。《禮緯》云：王者刑殺當罪，賞錫當功，得禮之宜，則醴泉出于闕庭。《鶡冠子》曰：聖王子德上薄太清，下及太寧，中及萬靈，則醴泉出。光武中元元年，醴泉醴泉出京師。唐文皇貞觀初，出西城之陰。醴泉食之令人壽考，和氣暢達，宜有所然。
泉上不宜有惡木，木受雨露，傳氣下注，善變泉味。况根株近泉，傳氣尤速，雖有甘泉不能自美，猶童蒙之性係于所習養也。
五寒
泉水不紺寒，俱下品。《易》謂：「井冽，寒泉食。」可見井泉以寒爲上。金山在華亭海上，有寒穴，諸味其勝者，見郡誌。廣中新成縣冷泉如冰，此皆其尤也。然凡稱泉者，未有舍寒冽而著者。
溫湯在處有之，《博物志》「水源有石流黃，其泉溫，可療瘡痍。」此非食品也。《黃庭內景》湯谷神王，乃內景自然之陽神與地道溫湯相耀列爾。
予嘗有〈水頌〉云：景丹霄之浩露，眷幽谷之浮華，瓊醴庶以消憂，玄津抱而終老。蓋指甘寒也。
泉水甘寒者多香，其氣類相從爾，凡草木敗泉味者不可求其香也。
六品
陸處士品水，據其所嘗試者二十水爾，非謂天下佳泉水盡于此也，然其論故有失得。自予所至者，如虎丘石水及二瀑水皆非至品。其論雪水亦自至地者，不知長桑君上池，品故在凡水上。其取吳松江水，故惘惘非可信，吳松潮汐上下，故無瀦泓，若南冷在二石間也，潮海性滓濁豈待試哉。或謂是吳江第四橋水，茲又震澤東注，非吳松江水也，予嘗就長橋試之，雖清激處亦腐梗作土氣，全不入品，皆過言也。
張又新記淮水亦在品列。淮故湍悍滓濁通海氣，自昔不可食。今與河合𣲖，又水之大幻也。李記以唐州栢岩縣淮水源庶矣。
陸處士能辦近㟁水，非南零非無旨也。南零洄洑淵渟，清激重厚，臨岸故常流水爾，且混濁逈異。嘗以二器貯之，自見昔人且能辦建業城下水，况零岸，故清濁易辦，此非誕也。歐陽《大明水記》直病之，不甚詳悟爾。
處士云：「山水上，江水中，井水下。其山水，揀乳泉石池慢流者上，其瀑湧湍潄勿食之，久食令人有頸疾。又多別流于山谷者，澄浸不洩，自火天至霜郊以前，或潛龍蓄毒於其間，飲者可决之以流其惡，使新泉涓涓酌之。」此論至確，但瀑水不但頸疾故多，毒沫可慮，其云澄寂不洩是龍潭水，此雖出其惡亦不可食。論江水，取去人遠者，亦確。井取汲多者，止自乏泉處可爾，井故非品。
處士所品，可據及不能盡試者竝列：
𣃓州蘭溪石下水。
峽州扇子山下，有石突然洩水獨清泠狀如龜形，俗云蝦䗫口水。
廬山招賢寺下方橋潭水。
洪州西山東瀑布水。
廬州龍池山水。
漢江金州上游中零水。
歸州玉虛洞下香溪水。
商州武關西洛水。
彬州圓泉水。
七雜說
移泉水遠去，信宿之後便非佳液。法：取泉中子石養之，味可無變。
移泉須用常汲舊器無火氣變味者，更須有容量，外氣不干。
東坡洗水法，直戲論爾。豈有汲泉持久，可以子石淋數過還味者。
暑中取淨子石壘盆盂，以清泉養之，此齋閣中天然妙相也，能清暑，長目力。東坡有怪石供此，殆泉石供也。
處士《茶經》不但擇水，其火用炭或勁薪，其炭曾經燔爲腥氣所及，及膏木敗器不用之。古人辦勞薪之味，殆有旨也。
處士論煑茶法：「初沸，水合量，調之以鹽味。」是又厄水也。
水品全秩卷上終

[book_title]水品全秩卷下
上池水
湖守李季卿與陸處士論水精劣，得二十種，以雪水品在末後，是非知水者。昔者秦越人遇長桑君，飲以上池之水，三十日當見物。上池水者，水未至地承取露華水也。《漢武志》慕神僊，以露盤取金莖飲之，此上池真水也。丹經以方諸取太陰真水，亦此義。予謂露、雪、雨、冰皆上池品，而露爲上。朝露未晞時，取之栢葉及百花上，佳，服之可長年不饑。《續齊諧記》司農鄧沼八月朝入華山，見一童子以五色囊承取栢葉下露，露皆如珠，云赤松先生取以明目。《呂氏春秋》云：水之美者，有三危之露。爲水即味重於水也。《本草》載：六天氣令人不饑，長年美顏色。人有急難阻絕之處，用之如龜蛇，服氣不死。陽陵子明經言：春食朝露，秋食飛泉，冬食沆瀣，夏食正陽，并天玄地黃是爲六氣。亦言平明爲朝露，日中爲正陽，日入爲飛泉，夜半爲沆瀣。此又服氣之精者。
玉井水
玉井者，諸產有玉處，其泉流澤潤，久服令人僊。異類云：崑崙山有一石柱，柱上露盤，盤上有玉，水溜下土。人得一合，服之與天地同年。又，太華山有玉水，人得服之長生。今人山居者多壽考，豈非玉石之津乎。
《十洲記》𤅀洲有玉膏，泉如酒，令人長生。
南陽酈縣北潭水
酈縣北潭水，其源悉芳菊生柀㟁水爲菊味盛洪之。《荊州記》太尉胡廣久患風羸，常汲飲此水，遂療。《抱朴子》云：酈縣山中有甘谷水，其居民悉食之，無不壽考。故司空王暢、太尉劉寬、太傅袁隗皆爲南陽太守，常使酈縣月送甘谷水四十斛以爲飲食。諸公多患風痺及眩皆得愈。
按寇宗奭《衍義》菊水之說甚怪，水自有甘澹，焉知無有菊味者。嘗官于永耀間，沿幹至洪門北山下，古石渠中泉水清徹，其味與惠山泉水等，亦微香，烹茶尤相宜，由是知泉脈如此。
金陵八功德水
八功德水在鍾山靈谷寺，八功德者，一清，二泠，三香，四柔，五甘，六淨，七不噎，八除痾。昔山僧法喜以所居乏泉，精心求西域阿耨池水七日，掘地得之。梁以前常以供御，池故在峭壁。
國初遷寶誌塔水，自從之而舊池遂涸，人以爲異。謂之靈谷者，自琵琶街鼓掌，相應若彈絲聲，且志其徙水之靈也。陸處士足迹未至，此水尚遺品錄，予以次上池玉水及菊水者，蓋不但諧諸草木之英而已。
鍾陰有梅花水，手掬弄之，滴下皆成梅花，此石乳重厚之故，又一異景也。鍾山故有靈氣，而泉液之佳無過此二水。
句曲山喜客泉
大茅峰東北有喜客泉，人鼓掌即湧沸津津□散珠。昭明讀書臺下拊掌，泉亦同此類。茅峰故有丹金，所產多靈水，其泉液宜勝。按陶隱居《真誥》云：茅山左右有泉水，皆金玉之津氣。又云：水味是清源洞遠沾爾，水色白都。不學道，居其土，飲其水亦令人壽考，是金津潤液之所溉耶。今之好遊者多紀岩壑之勝，鮮及此也。
王屋山玉泉聖水
王屋山道家小有洞天，蓋濟水之源，源于天𡊨之巔，伏流至濟瀆祠復見，合流至溫縣虢公臺入于河，其流汛疾。在醫家去痾如東阿之膠，青州之白藥，皆其伏流所製也。其半山有紫微宮，宮之西至望僊坡北折一里有玉泉，名玉泉聖水。《真誥》云：王屋山，僊之別天，所謂陽臺是也。諸始得道者，皆詣陽臺，陽臺是清虛之宮也。下生鮑濟之水，水中有石精，得而服之，可長生。
泰山諸泉
玉女泉，在岳頂之上，水甘美，四時不竭，一名聖水池。白鶴泉，在昇元觀後，水冽而美。
王母池，一名遙池，在泰山之下，水極清，味甘美。崇寧間，道士劉崇甃石。
此外有白龍池，在岳西南，其出爲渿河。僊臺嶺南一池，出爲汶河。桃花峪出爲泮河。天神泉，懸流如練，皆非三水北也。
天書觀旁有醴泉。
華山涼水泉
華山第二關即不可登越，鑿石竅插木，攀援若猿猱始得上，其涼水泉出竇間，芳列甘美，稍以憩息，固天設神水也。自此至青牛平入通僊觀可五里爾。
終南山澂源池
終南山之陰，太乙宮者，漢武因山有靈氣，立太乙元君祠于澂源池之側。宮南三里入山谷中有泉出奔，聲如擊筑如轟雷，即澂源泒也。池在石鏡之上，一名太乙湫環，以羣山雄偉秀特，勢逼霄漢，神靈降遊之所。止可飲勺取甘，不可穢褻，蓋靈山之脈絡也。杜陵韋曲列居其北，降生名世有自爾。
京師西山玉泉
玉泉山在西山大功德寺西數百𡵯，山之北麓鑿石爲螭頭，泉自口出，瀦而爲池，瑩徹照暎，其水甘潔，上品也。東流入大內，注都城，出大通河，爲京師八景之一。京師所艱得惟佳泉，且北地暑毒，得少憩泉上便可忘世味爾。
又西香山寺有甘露泉，更佳。道險遠，人鮮至，非內人建功德院，幾不聞人間矣。
偃師甘露泉
甘泉在偃師東南，瑩澈如練，飲之若飴。又，緱山浮丘塚建祠，于庭下出一泉，澄澈甘美，病者飲之即愈，名浮丘靈泉。
林慮山水簾
大行之奇秀，至林慮之水簾寫最，水聲出亂石中，懸而爲練，湍而爲漱，飛花旋碧，喧豗飄洒，其瀦而爲泓者，清澈如空，纖芥可見，坐數十人，蓋天下之奇觀也。
蘇門山百泉
蘇門山百泉者衛源也，毖彼泉水，《詩》今尚可誦。其地山岡勝麗，林樾幽好，自古幽寂之士卜築嘯咏，可以洗心潄爾。晉孫登、嵇康，宋邵雍皆有陳迹可尋，討其先寒沕穆之象，聞之且可惺心，况下上其間耶。
濟南諸泉
濟南名泉七十有二，論者以爆流爲上，金線次之，珎珠又次之，若玉環、金虎、柳絮、皇華、無憂及水晶簟皆出其下。所謂爆流者，又名豹突，在城之西南濼水源也，其水湧爆而起，久食多生頸疾。金線泉，有紋如金線。珎珠泉，今王府中，不待振足拊掌自然湧出珠泡，恐皆山氣太盛故作此異狀也。然昔人以三泉品居上者，以山川景象秀朗而言爾，未必果在七十二泉之上也。有杜康泉者，在舜祠西廡，云杜康取此釀酒，昔人稱楊子中泠水每升重二十四銖，此泉止減中泠一銖，今爲覆屋而堙，或去廡屋受雨露則靈氣宣發也。又，大明湖發源于舜泉，爲城府特秀處。繡江發源長白山下，二處皆有芰荷洲渚之勝，其流皆與濟水合，恐濟水隱伏其間，故泉池之多如此。
廬山康王谷水
陸處士云：瀑涌湍𠻳勿食之。康王谷水簾上下故瀑水也，至下潭澄寂處始復其真性。李季卿序次有瀑水，恐托之處士。
楊子中泠水
徃時江中惟稱南零水，陸處士辦其異于㟁水，以其清澈而味厚也，今稱中泠。徃時金山屬之南㟁，江中惟二泠，蓋指石簰山南北流也。今金山淪入江中，則有三流水，故昔之南泠乃列爲中泠爾。中泠有石骨能渟水不流，澄凝而味厚。今山僧憚汲險，鑿西麓一井代之，輙指爲中泠，非也。
無錫惠山寺水
何子叔皮一日汲惠水遺予，時九月，就凉水無變味，對其使煮食之，大佳也。明年，予走惠山汲煑陽羡闘品，乃知是石乳，就寺僧再宿而歸。
州噴霧崖瀑
在蟠龍山，飛瀑傾注噴薄如霧。宋張商英遊此，題云：水味甘腴，偏宜煑茗。范成大亦以爲天下瀑布第一。
萬縣西山包泉
宋元符間，太守方澤爲銘，以其品與惠山泉相上下。轉運張縯詩：更挹岩泉分茗碗，舊遊彷彿記孤山。
雲陽縣有天師泉，止自五月江漲時溢出，九月即止，雖甘潔清冽，不貴也。多喜山雌雄泉，分陰陽盈竭，斯異源爾。
潼川
鹽亭縣西自劍門南來四百里爲負戴山，山有飛龍泉，極甘美。
遂寧縣東十里數𡶶壁立，有泉自岩滴下成冗深尺餘，紺碧甘美，流注不竭，因名靈泉。宋楊大淵等守靈泉山，即此。
鴈蕩龍鼻水
浙東名山，自古稱天台，而鴈蕩不著，今東南勝地輒稱之。其上有二龍湫，大湫數百頃，小湫亦不下百頃。勝處有石屏龍鼻水，屏有五色異景，石乳自龍鼻滲出，下有石渦承之，作金石聲，皆自然景象非人巧也。小湫今爲遊僧開瀉成田，郡內養蔭龍氣在術家爲龍樓真氣，今泄之，山川之秀頓減矣。
天目山潭水
浙西名勝必推天目，天目者，東西各一湫如目也。高巔與層霄北近靈景，超絕下發，清泠與瑤池同勝。山多雲母金沙，所產吳术、附子、靈壽藤皆異穎，何下于杞菊水。南北皆有六潭，道險不可盡歷，且多異獸，雖好遊者不能遍出。深氣早寒，九月即閉關，春三月方可出入。其迹靈異，晴空稍起雲一縷，雨輒大至，蓋神龍之窟宅也，山居谷汲予有夙慕云。
吳興白雲泉
吳興金蓋山故多雲氣，乙未三月，與沈生子內曉入山，觀望四山繚遶如垣，中間田段平衍，環視如在甑中受蒸潤也。少焉日出，雲氣漸散，惟金蓋獨遲越不易解。予謂氣盛必有佳泉水，乃南陟坡陁，見大楊梅樹下汨汨有聲，清泠可愛，急移茶具就之，荼不能變其色。主人言十里內蠶絲俱汲此煑之，輒光白大售。下注田段可百畝，因名白雲泉云。
吳興更有杼山珎珠泉，如錢唐玉泉可拊掌出珠泡。玉泉多餌五色魚，穢垢山靈爾。杼山因僧皎然夙著。
顧渚金沙泉
顧渚每歲採貢茶時，金沙泉即涌出，茶事畢，泉亦隨涸，人以爲異。元末時，乃常流不竭矣。
碧琳池
〈在吳興弁山太陽瑦〉
《避暑錄》云：吾居東南兩泉匯而爲沼，纔盈丈溢其餘於外不竭。東泉决爲澗，經碧琳池，然後匯大澗而。出兩泉皆極甘，不減惠山，而東泉尤冽。
四明山雪竇上岩水
四明山巔出泉甘冽，名四明泉，上矣。南有雪竇在四明山南極處，千丈岩瀑，水殊不佳，至上岩約十許里名隱潭，其瀑在險壁中，甚奇怪，心弱者不能一置足其下，此天下奇洞房也。至第三潭水清沚芳潔，視天台千丈瀑，殊絕爾。天台康王谷人迹易至，雪竇甚閟，潭又雪竇之閟者，世間高人自晦于蓬藋間，若此水者豈堪算計耶。
天台桐柏宮水
宮前千仞石璧，下發一源方丈許，其水自下涌起如珠，溉灌甚多，水甘冽入品。
黃岩靈谷寺香泉
寺在黃岩、太平之間，寺後石罅中出泉甘冽而香，人有名爲聖泉者。
麻姑山神功泉
其水清冽甘美，石中乳液也。土人取以釀酒，稱麻姑者，非釀法，乃水味佳也。
黃岩鐵篩泉
方山下出泉甚甘，古人欲辟其泛沙，置鐵篩其內，因名。士夫家煎茶必買此水，境內無異者。有宋人潘愚谷詩，黃岩八景之意也。
樂清縣沐簫泉
沐簫是王子晉遺迹，山上有簫臺，其水闔境用之，佳品也。
福州閩越王南臺山泉
泉上有白石壁，中有二鯉形，陰雨鱗目粲然。貧者汲賣泉水，水清泠可愛。土人以南山有白石又有鯉魚，佀寗戚歌中語，因傅會戚飯牛于此。
桐廬嚴瀨水
張君過桐廬江，見嚴子瀨溪水清泠，取煎佳茶，以爲愈于南泠水。予嘗過瀨，其清湛芳鮮誠在南泠上，而南泠性味俱重，非瀨水及也。瀨流瀉處亦殊不佳，臺下灣窈廻洑澄渟始是佳品，必緣陟上下方得之，若舟行捷取亦常然波爾。
姑蘇七寶泉
光祿寺左，鄧尉山東三里有七寶泉，發石間，環甃以石，形如滿月，庵僧接竹引之，甚甘。吳門故乏泉，雖虎丘名陸羽泉，予尚以非源水下之，顧此水不錄，以地僻隱，人迹罕至，故也。
宜興洞水
善權寺前有湧金泉，發于寺後小水洞，有竇形如偃月，深不可測。李司空碑謂微時親見白龍騰出洞中，蓋龍穴也，恐不可食。今人有飲者，云無害。西南至大水洞，其前湧泉奔赴，石上濺沫如銀注入洞中，出小水洞，蓋一源也。
張公洞東南至會僊岩，其下空洞有泉出焉，自右而趨有聲潺潺可聽。
南岳銅官山麓有寺，寺有卓錫泉，其地即古之陽羡，產茶獨佳。每季春，縣官祀神泉上，然後入貢。
寺左三百步有飛瀑千尺如白龍下飲，匯而爲池。相傳稠錫禪師卓錫出泉于寺，而剖腹洗⿰月甹于此，今名洗腸池，此或巢由洗耳之意，或飲此水可以洗滌腸中穢迹，因而得名爾。其側有善行洞，庵後有泉出石間，涓涓不息，僧引竹入廚，煎茶甚佳。天下山川奇怪幽寂莫逾此三洞。近溧陽史君恭甫更于玉女潭搜剔水石，構結精廬，其名勝殆冠絕，雖降僊真可也，况好遊人士耶。
華亭五色泉
松治西南數百步，相傳五色泉，士子見之輒得高第。今其地無泉，止有八角井，云是海眼。禱雨時，以魚負鐵符下其中，後漁人得之。白龍潭井水甘而冽，不下泉水，所謂五色泉當是此，非別有泉也。丹陽觀音寺、揚州大明寺水俱入處士品，予嘗之與八角無異。
金山寒穴泉
松江治南海中金山上有寒穴泉，按宋毛滂〈寒穴泉銘序〉云：寒穴泉甚甘，取惠山泉並嘗，至三四反覆，畧不覺異。王荊公〈和唐令寒穴泉〉詩有云：山風吹更寒，山月相與清。今金山淪入海中，汲者不至，他日桑海變遷，或仍爲㟁谷，未可知也。

[book_title]跋
徐子伯臣徃時曾作《唐詩品》，今又品水，豈水之與詩其泠然之聲，冲然之味，有同流邪。予嘗語田子曰：吾三人者，何時豋崑崙，探河源，聽奏鈞天之洋洋，還涉三湘，過燕秦諸川，相與飲水賦詩，以盡品咸池韶濩之樂，徐子能復有以許之乎。餘杭蔣灼跋。

        </div>
      </div>
    </div>
  </div>
</div>
<!--update:2025-08-30 10:06:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>