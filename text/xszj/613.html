<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="弁言,序,宝训卷一,宝训卷二,宝训卷三,宝训卷四,宝训卷五,宝训卷六,宝训卷七,宝训卷八,宝训全文在线阅读,宝训全文在线下载,大玄古籍书库">
<meta name="description" content="农书。清郝懿行撰。八卷。书成于乾隆五十五年(1790)。分杂说，禾稼、蚕桑，蔬菜、果实，木材、药草，孳畜共八门。以农语为纲，引征古书论述加以说明为本书特色。。作者以所录农语，。堪为珍宝，应传之子孙，故以《宝训》名书。书引前人文献甚广，但无作者见解和评议。有光绪八年(1882)刻本，收入《郝氏遗书》。_宝训_全文在线阅读_宝训_全文在线下载_大玄古籍书库">
<title>宝训_郝懿行_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宝训</span> <br/>
          作者： <span class="inputVal" id="bkauthor">郝懿行</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,农书,完结</span> <br/>
          字数： <span class="inputVal" id="bknum">[book_length]64830</span> <br/>
          说明： <span class="inputVal" id="bkdec">农书。清郝懿行撰。八卷。书成于乾隆五十五年(1790)。分杂说，禾稼、蚕桑，蔬菜、果实，木材、药草，孳畜共八门。以农语为纲，引征古书论述加以说明为本书特色。 作者以所录农语， 堪为珍宝，应传之子孙，故以《宝训》名书。书引前人文献甚广，但无作者见解和评议。有光绪八年(1882)刻本，收入《郝氏遗书》。</span> <br/>
          封面： <span class="inputVal" id="bkimg">Z_12377.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宝训
[book_author]郝懿行
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,农书,完结
[book_length]64830
[book_dec]农书。清郝懿行撰。八卷。书成于乾隆五十五年(1790)。分杂说，禾稼、蚕桑，蔬菜、果实，木材、药草，孳畜共八门。以农语为纲，引征古书论述加以说明为本书特色。 作者以所录农语， 堪为珍宝，应传之子孙，故以《宝训》名书。书引前人文献甚广，但无作者见解和评议。有光绪八年(1882)刻本，收入《郝氏遗书》。
[book_img]Z_12377.jpg


[book_title]弁言
此《寶訓》一編，蓋郝子恂九之所次。余既搜帳中得之，閱三伏迺克。為之序曰：農夫賤而粟米貴，山氓愚而識候神，肼胝忙而意氣暇，襏襫樸而謳歌文，此蓋田家之四美，非《寶訓》不能明也。陶淵明聞水田聲，歎曰：秫稻已秀，翠色染人，時剖胸襟，一洗荊棘，過吾師丈人矣。李紳未遇，賦詩憫農，有粒粒辛苦之思。識者卜為賢相。由是言之，或躬親其勞，而以為天下之樂無以易此之樂。或身安其養，而以為天下之苦無或及此之苦。得其樂，故可以處邱園。悉其苦，故可以立朝廷。今學者曳裾拱手，不知菽麥，猥言曰農非吾事也，而不知其有何事也。曰農不足知也，而不知其何所知也。以無所知、無所事之人，而且有厚養焉，則必希易得之利，由之而成貪。而且有大名焉，則必違自愜之誠，由之而作偽。夫貪偽之人，樂莫樂於朝廷，而朝廷不可以處之矣。苦莫苦於邱園，而邱園且不足以容之矣。鳴呼，非《寶訓》亦不能正也。庚戌初秋，驪人牟廷相。

[book_title]序
閒步隴頭，曉煙中聽犁聲。日午饁婦荷榼，憇柳陰，主伯彊以輩聚嗿於野。午後樹下枕鋤眠。及覺，三五父老團坐，課雨占晴，說歲事所宜，靡靡可聽。過桑陰，見蠶妾提筐往來徑陌。歲既單，邨南邨北繰車響徹。時至六月，溽暑蒸人，思得一清涼境界，因取簦笠戴之，散步畦中，值園丁傴僂揮鍤決渠。倦向蝸廬小臥，伺食菜鳥雀起驅之，俄而架架軋軋，悠揚清滑，則桔槔聲在柳陰中矣。諸所見聞，令人塵土腸一旦洗盡，此人野處山居，曠若麋鹿，我輩過其前如不見，見亦傲然不為意，就與語，乃不知市井，無論朝廷也。《亢倉子》曰：事農則樸，樸則易用。豈不然歟。古之為書多矣，周官書穜稑之種縣於⾢，漢世力田與孝弟同科，唐以二月進農書。惜乎前時撰著汔無存者，後代所傳皆出文人懸擬揣測，千慮之中不無一失。惟農家者流，街談里語，言皆著實，所謂甘苦閱厯者非耶。獨恨記傳諸書收採寥寥，向使天子命一官，適四方輶軒采之，積既多，付太史，為之編次農桑之書，不當與風雅比烈哉。偶檢遺編，輯為《寶訓》，農語為經，諸書為傳，其無經可附乃依類散列於左。語曰：不習為吏，視己成事，以農證農，得非所謂成事可視者歟。或疑經傳倒置，謂不當以農語冠諸書。余請答以孔子之言，曰：吾不如老農。乾隆庚戌端陽後書。

[book_title]寶訓卷一
棲霞郝懿行蘭皋輯
雜說
擊壤歌云：日出而作，日入而息，鑿井而飲，耕田而食，帝力于我何有哉。〈《帝王世紀》〉
古語曰：力能勝貧，謹能勝禍。
《齊民要術》〈後魏高陽太守賈思勰撰。〉傳曰：人生在勤，勤則不匱。古語曰：力能勝貧，謹能勝禍。蓋言勤力可以不貧，謹身可以避禍，庸人之性率之則自力，縱之則惰窳耳。稼穡不修，桑果不茂，畜產不肥，鞭之可也。拖落不完，垣牆不牢，埽除不盡，笞之可也。此督課之方也。且天子親耕，皇后親蠶，况夫田父而懷惰窳乎。
里語曰：貧不學儉，富不學奢。
漢諺云：取官漫漫，怨死者半。〈《風俗通》〉
古語云：人不婚宦，情欲失半。人不衣食，君臣道息。〈《列子》〉
《書．洪範》一曰食，二曰貨。〈孔穎達曰：人不食則死，食於人最急，故教為先有食。又須衣，故貨為二。食則勤農以求之，衣則蠶績以求之。〉
○《漢書．藝文志》農九家，百一十四篇。農家者流，蓋出農稷之官，播百穀，勤耕桑，以足衣食。
○黃霸為穎川太守，務耕桑，節用殖財，種樹畜養，去食穀馬，米鹽靡密。〈顏師古曰：雜而且細。〉初若煩碎，然霸精力能推行之，治為天下第一。
○龔遂為渤海太守，躬率以儉約，勸民務農桑，令口種一樹榆，百本䪥，五十本葱，一畦韭。家二母彘，五雞。民有帶持刀劍者，使賣劍買牛，賣刀買犢。曰：何為帶牛佩犢，春夏不得不趣田畝，秋冬課收歛。益蓄果實菱芡，吏民皆富實。
○魏曹植曰：寒者不貪尺玉而思短褐，饑者不願千金而美一食。
古語曰：力田不如遇豐年，力桑不如見國卿，刺繡文不如倚市門。〈《列女傳》〉
漁陽百姓歌曰：桑無附枝，麥穗兩歧，張君為政，樂不可支。〈張堪拜漁陽太守，開稻田八千餘頃，勸民耕種，以致殷富，百姓歌之。〉
唐張全義為河南尹，民間言張公不喜聲伎，見之未嘗笑，獨見佳麥良繭則笑耳。
鄭白渠歌曰：田于何所，池陽谷口，鄭國在前，白渠起後，舉鍤如雲，決渠為雨，涇水一石，其泥數斗，且溉且糞，長我禾黍，衣食京師，億萬之口。〈《漢書》漢大始中，趙中大夫白公奏，穿鄭國渠引涇水漑田，民得其饒，歌之。○崔寔農家諺：上火不落，下火滴沰。按沰亦作𣶦，透各切，音槖，雨貎。《玉篇》沰，落也，磓也。〉
《氾勝之書》〈氾，扶嚴反。〉湯有旱災，伊尹作為區田，教民糞種，負水澆稼。〈《務本新書》區田法大槪與今時種瓜相類。〉
○《漢．食貨志》趙過為搜粟都尉，過能為代田，一畮三甽。〈畎同。〉歲代處，故曰代田。〈師古曰：代，易也。〉
齊人語曰：雖有智慧，不如乘勢。雖有鎡基，不如待時。
諺曰：以時其澤為上策。
《玉曆通政經》正月，雞雉孳尾。
○冬至之日，見雲送迎，從下鄉來，歲美，民人和，不疾疫。無雲送迎，德薄，歲惡。故其雲赤者，旱。黑者，水。白者為兵。黃者有土功。
諺曰：春雨甲子，赤地千里。夏雨甲子，乘船入市。秋雨甲子，禾頭生耳。冬雨甲子，牛羊凍死。〈《朝野僉載》案本書無此語，疑誤。○甲子，逢單日為雄，雙日為雌。雌甲子雖雨不害，又且日雨謂之月額。又俗以五月二十日雨，為分龍雨，有大分龍雨、小分龍雨。〉
野諺曰：三暗一晴，雨必在晴。三晴一暗，雨必在暗。〈今驗之良然。〉
俗云：夏至酉逢三伏熱，重陽戊遇一冬晴。〈《感精符》〉
俗云：高雷無雨。〈蘇軾暴雨詩：遊人腳底一聲雷。案雷有雌雄，師曠云：古有雄雷、雌雷之說。又五月二十日為分龍日，《農政全書》云：五月二十日大分龍，無雨而有雷，謂之鎖雷門，霓見則旱。〉
閩俗諺云：液雨不流蘀，高田不要作。〈液雨亦曰藥雨，百蟲飲此雨則蟄。案《四時纂要》閩人以立夏後逢庚日為入梅，芒種後逢壬日為出梅，得雨方宜耕耨。〉
諺曰：東虹晴，西虹雨。《詩》言：朝隮于西。朱子引《周禮》十煇注，以隮為虹是也。謂不終朝而雨止則未然，其雨者雨也。顧甯人《日知錄》云。
童謠曰：天將大雨，商羊鼓舞。〈《家語》〉
西北人諺曰：要宜麥，見三白。〈《僉載》正月三白，田公笑赫赫。案俗云：元日有雪則百穀豐。宋孝武帝，元日降雪以為嘉瑞。○《唐書》長壽二年，元日大雪。姚壽曰：雪是五穀精，以其汁和種則穰。〉
吳俗語云：蝦荒，蠏兵。
諺曰：射的白，斛米百。射的玄，斛米千。〈《水經註》○射的，山名，還望狀若射侯，土人以驗年之登否。○《續博物志》太歲在酉，乞漿得酒。太歲在巳，販妻䰞子。〉
諺曰：百里不販樵，千里不販糴。〈《貨殖傳》〉
古語云：無鄉之社，易為黍肉。無國之稷，易為求福。
《荊楚歲時記》〈晉宗懍撰。〉社日，四鄰並結宗會社，牲醪，為屋於樹下，先祭神，然後饗其胙。〈鄭氏云：百家共一社，今百家所社綜，即共立之社也。〉
○《周禮》封人註云：不言稷者，稷，社之細也。疏引《孝經緯》云：社，五土總神。稷，原隰之神，五土之一耳。原隰宜五穀，五穀不可徧敬，稷為五穀之長，故立稷以表名。
農語云：河射角，堪夜作。犁星沒，水生骨。〈《四民月令》○東漢崔寔撰。〉
里語云：蜻蛉鳴，衣裘成。蟋蟀鳴，嬾婦驚。〈月令註。〉
〈食貨志〉冬，民既入，婦人同巷，相從夜績，女工一月得四 十五日。〈服虔曰：一月之中，又得夜半為十五日，凡四十五日也。〉必相從者，所以省費燎火，同巧拙而合習俗也。
古諺曰：越阡度陌，互為主客。〈《文選》註。〉
諺曰：耕而不勞，不如作暴。〈暴，音曝，耗也。勞，郎到反，古曰擾，今曰勞。《說文》曰：擾，摩田器。〉
《夏小正》正月，農緯厥耒。〈註：緯，束也。〉初歲祭耒，始用暢。〈註：暢也者，終歲之用祭也。言是月始用之也。〉農率均田。〈註：率，循也。均田者，始除田也。〉農及雪澤。〈註：言雪擇之無高下也。又：姜上均註：澤作釋，言雪皆釋而農及時以耕也。案此本〈周頌〉。〉初服于公田。〈案：惟助為有公田，據此貢已有之。〉
○《國語》古者太史順時𤫽〈音麥。〉土，陽癉憤盈，土氣震發，農祥晨正，日月底于天廟，土乃脈發。
○王耕一，班三之，庶人終于千畝。
○《管子》十二小卯，出耕。〈註：十二小卯，疑是節氣名目，如穀雨、驚蟄之類。〉
○《宋史．樂志》青陽開動，土膏脈起，日練吉亥，為農祈祉。
○鄭氏《月令注》引《農書》土上冒橛，陳根可拔，耕者急發。又引《孝經說》地順受澤，謙虛開張，含泉任萌，滋物歸中。《禮．月令》註：上辛祈穀。
○《歲時記》春分日，民並種戒火草於屋上，有鳥如烏，先雞而鳴，架架格格，民候此鳥則入田，以為候。
○《漢書．揚雄傳》註：買䤥，鷤䳏別名，春中鳴則農事興。又名布穀，蓋聞其聲則思買䤥臿田以布穀也。〈案：䤥，音詭，插器。鷤，音啼。䳏，音貴。〉
○《隋書．音樂志》瞻榆束耒，望杏開田。
○蜀孟昶〈勸農詔〉：望杏勤耕，瞻蒲勸穡。
○《四民月令》杏花生，種百穀。又，冬至五旬七日菖葉生，於是始耕。
○《氾勝之書》杏花如何，可耕白沙。
○《四民月令》三月杏花盛，可播白沙輕土之田。又，三月桃花盛，農人候時而種。
○《齊民要術》春耕尋手勞，秋耕待白背勞。〈春既多風，若不尋勞，地必虛燥。秋田㙷實，溼勞令地硬。桓寬《鹽鐵論》曰：茂木之下無豐草，大塊之間無美苗。○㙷，直輒反，田實也。〉凡秋耕欲深，春夏欲淺。犁欲廉，勞欲再。〈犂廉耕細，牛復不疲。再勞地熟，旱亦保澤也。〉秋耕䅖〈掩同。〉青者為上。初耕欲深，轉地欲淺。〈耕不深，地不熟。轉不淺，動生土也。〉菅茅之地，宜縱牛羊踐之。〈踐則根浮。〉七月耕之則死。〈非七月，復生矣。〉凡美田之法，菉豆為上，小豆、胡麻次之。悉皆五、六月中䆊〈羹懿反，漫種也。〉種，七月、八月犂䅖殺之，為春穀田，則畝收十石。〈一石大約今二斗七升，十石今二石七斗有餘也。〉其美與蠶矢、熟糞同。
○《氾勝之書》凡耕之本，在於趣時和土，務糞澤，早鋤早穫。春凍解，地氣始通，土一和解。夏至，天氣始暑，陰氣始盛，土復解。夏至後九十日，晝夜分，天地氣和。以此時耕田，一而當五，名曰膏澤，皆得時功。春地氣通，可耕堅硬強地黑壚土，輒平摩其塊以生草，草生復耕之，天有小雨復耕和之，勿令有塊以待時，所謂強土而弱之。春候地氣始通，土塊散，陳根可拔。此時二十日以後，和氣去，即土剛。以此時耕，一而當四。和氣去耕，四不當一。杏始華榮，輒耕輕土弱土。望杏花落，復耕，耕輒勞之。草生，有雨澤，耕重勞之。土甚輕者，以牛羊踐之，如此則土強，此謂弱土而強之也。〈案李善注：王融〈永明九年策秀才文〉引《氾勝之書》作望杏華落，復耕之，輒藺之，此謂一耕而五穫。與《齊民要術》所引小異。〉
○《齊民要術》踏糞法：秋收治田後，場上所有穀穰等，並須收貯一處。每日布牛腳下，三寸厚，〈古一尺，大約今一尺三寸有餘。〉每平旦收聚堆積之，還依前布之，經宿即堆聚。至十二月、正月之間，即載糞糞地。
○《種蒔直說》古農法犁一擺六，今人只知犁深為功，不知擺細為全功。擺功到，土細又實。立根在細實土中，又碾過根土相著，自耐旱、無懸死、蟲咬、乾死等諸病。
○《韓氏直說》秋耕宜早，春耕宜遲。秋耕宜早者，乘天氣未寒，將陽和之氣掩在地中，其苗易榮。過秋天氣寒冷，有霜時，必待日高方可耕地，恐掩寒氣在内，令地薄不收子粒。春耕宜遲者，亦待春氣和暖。
山歌云：作天莫作四月天，蠶要溫和麥要寒，秧要日頭麻要雨，採桑娘子要晴乾。〈尤侗《⾉齋續說》九。〉
諺曰：人莫知其子之惡，莫知其苗之碩。
耕田歌云：深耕漑種，立苗欲疏，非其種者，鋤而去之。〈《史記》〉
《詩》俶載南畝。鄭箋：俶讀為熾，載讀為菑。疏謂：耜之熾而入地，以菑殺其草，故《方言》「入地曰熾，反草曰菑」也。
○《漢．食貨志》后稷始甽田，以二耜為耦。廣尺深尺曰甽，長終畮，一畮三甽。一夫三百甽，而播種於甽中。苗生葉以上，稍耨壠草，因隤其土以附苗根。〈師古曰：隤謂下之也，音穨。〉比盛暑，壠盡而根深，能風與旱。〈師古曰：能，讀曰耐。〉
○《淮南子》古者剡耜而耕，摩蜃而耨，木鉤而樵，抱甀而汲，民勞而利薄。後世為之耒耜耰耡，斧柯而樵，桔槔而汲，民逸而利多焉。
○《管子》春有以倳耕，夏有以決芸，此租稅所以九月而具也。
○為國者使農寒耕而熱芸。
○先雨芸耨以待時雨。
○《亢倉子》耨必以旱，使地肥而土緩。𤱶欲深以端，畝欲沃以平，下得陰，上得陽，然後盛生。立苗有行，故速長。強弱不相害，故速大。正其行，通其中，疏為冷風，則有收而多功。苗其弱也，欲孤其長也，欲相與居。其熟也，欲相與扶，三以為族。稼乃多穀。凡苗之患，不俱生而俱死，是以先生者美米，後生者為粃。是故其耨也，長其兄而去其弟。〈案《呂氏春秋》採此一段，文義詳略，互有異同。此從《亢倉子》原文節錄。〉
○《齊民要術》凡春種欲深，夏種欲淺。凡種穀，雨後為佳。遇小雨，宜接濕種。遇大雨，待薉〈音穢。〉生。〈小雨不接溼，無以生禾苗。大雨不待白背，溼轆則令苗瘦。薉若盛者，先鋤一徧，然後納種乃佳。〉苗生如馬耳則鏃鋤。稀豁之處，鋤而補之。凡五穀，唯小鋤之為良。〈小鋤者，非直省功，穀亦倍勝。大鋤者，草根繁茂，用功多而收益少。〉苗出壟則深鋤。鋤不厭數，周而復始，勿以無草而暫停。〈鋤者非止除草，乃熟地而實多，糠薄，米息。鋤得十徧，便得八米也。〉春鋤起地，夏為除草，故春鋤不用觸溼。六月以後，雖溼亦無嫌。〈春苗既淺，陰未覆地，溼鋤則地堅。夏苗陰厚，地不見日，故雖溼亦無害矣。〉
○《種蒔直說》芸苗之法，其凡有四：第一次曰撮苗，第二次曰布，第三次曰擁，第四次曰復。〈俗曰添米。〉一功不至，則稂莠之害，秕糠之雜入之矣。今之器以鋤，營州之東以鏟。爰有一器，出自海壖，號曰耬鋤。〈耬樣一如下種耬，但獨脚無耬斗耳。又曰：今燕趙間名曰劐子。〉
○《耒耜經》〈唐陸龜蒙撰。〉耕而後有爬，〈去聲。〉渠疏之義也，散墢去芟者焉。爬而後有礰礋〈音歷宅。〉焉，有磟碡〈音鹿毒。〉焉。自爬至礰礋皆有齒，磟碡，觚稜而已，咸以木為之，堅而重者良。〈案磟碡今以石為之。〉
○《楊子》註云：攝⽎，今連架，所以打穀者。
○《歲時記》四月，有鳥名穫穀，其名自呼。農人候此鳥，則犁杷上岸。〈《爾雅》鳲鳩，鴶鞠。郭璞云：今布穀也，江東呼穫穀，又云：穫穀，夏扈也。〉
○《晉．食貨志》昔在金天，勤於民事，命春鳸以耕稼，詔夏鳸以耘耡，秋鳸所以收斂，冬鳸於焉蓋藏。
○《爾雅疏》云：《左傳》昭十七年，九鳸為九農正。賈逵云：春鳸，鳻鶞，相五土之宜，趣民耕種者也。夏鳸，竊玄，趣民耘苗者也。秋鳸，竊藍，趣民收斂者也。冬鳸，竊黃，趣民蓋藏者也。棘鳸，竊丹，為果驅鳥者也。行鳸，唶唶，晝為民驅鳥者也。宵鳸，嘖嘖，夜為農驅獸者也。桑鳸，竊脂，為蠶驅雀者也。老鳸，鷃鷃，趣民收麥，令不得晏起者也。〈疏：竊即古淺字。○鳻，音汾。鶞，勑倫切。唶，音即。嘖，音責。鷃，音晏。〉
○《天祿識餘》〈高士奇撰。〉周禮：澤草所生，種之芒種。注者不知其解，《王氏農書》云：即江南之架田也。架田，一名葑田，縛木為架，浮水面，附以葑泥。葑，菰根也，根繁而善結，施土其上，刈蔓畊種。其田隨水上下，故南方有盜田，是也。及見郭璞〈江賦〉曰：播匪藝之芒種，挺自然之嘉蔬。賦江而曰芒種嘉蔬，信為葑田無疑。《周禮》之解，確然明白矣。而李善五臣注〈江賦〉，曾不及葑田之事，故詳著之，廣多聞而補《周禮》《文選》之注焉。葑田，亦名海篺。

[book_title]寶訓卷二
棲霞郝懿行蘭皋輯
禾稼
禳田者祝云：甌窶〈音樓。〉滿篝，汙邪滿車，五穀蕃熟，穰穰滿家。〈《史記》○註云：篝，籠也。甌窶謂高地狹小之區，猶得滿篝籠也。汙邪，下地田也。○《荀子》注，引《說苑》蠏螺宜禾，汙臾滿車。○蠏螺背微高，原田似之。〉
舜祠田云：荷此長耜，耕彼南畝，四海俱有。〈《文心雕龍》祝盟篇引。〉
《周禮》三農生九穀。〈鄭司農云：稷、秫、黍、稻、麻、大小豆、大小麥。〉
○《周書》凡禾，麥居東方，黍居南方，稻居中央，粟居西方，菽居北方。
○《范子計然》曰：五穀者，萬民之命，國之重寶。東方多麥稻，西方多麻，北方多菽，中央多禾。五土之宜，各有高下。高而陽者多豆，平而陰者多五穀。
○《淮南子》淮水濁宜麻，濟水和宜麥，河水調宜菽，洛水輕宜禾，渭水多力宜黍，江水肥宜稻。
○《孝經援神契》曰：五岳藏神，四瀆含靈，五土出利，以給天下。黃白宜種禾，黑墳宜種黍麥，蒼赤宜種菽，洿泉宜種稻。
○楊泉《物理論》曰：穀氣勝元氣，其人肥而不壽。養性之術，當使穀氣少，則病不生矣。粱者，黍稷之總名。稻者，溉種之總名。菽者，衆豆之總名。三穀各二十，種為六十。疏果之實、助穀各二十，凡為百穀。
○《春秋說題辭》嘉禾之滋，莖長五尺，故連莖三十五穗，以成盛德，禾之極也。
○《漢．食貨志》種穀必雜五種以備災，田中不得有樹 ，用妨五穀。力耕數耘，收穫如盜寇之至。董仲舒曰：《春秋》他穀不書，至於麥禾不成則書之，以此見聖人於五穀最重麥禾也。
○《唐史》李泌請以二月朔為中和節。民間以青囊盛百穀種相問遺，號為獻生子。
○《管子》歲有四秋，農夫賦耜鐵，此謂春之秋。大夏至，絲纊之所作，此之謂夏之秋。大秋成，五穀之所會，此之謂秋之秋。大冬營室中，女事紡績緝縷之所作也，此謂冬之秋。
○《淮南子》夫子見禾之三變也，滔滔然曰：狐鄉邱而死，我其首禾乎。〈註：三變始于粟，生于苗，成于穗。〉
○秋分而蔈定，蔈定而禾熟。〈註：蔈，禾穗粟孚甲之芒。定者，成也。〉
○《亢倉子》得時之禾，長秱而大穗，圓粟而薄糠，米飴而香，舂之易而食之強。失時之禾，深芒而小莖，穗銳多秕而青蘦〈音陵。〉。得時之黍，穗不芒以長，搏米而寡糠。失時之黍，大本華莖，葉膏短穗。得時之稻，莖葆長秱，〈音同。禾稾節間也。〉穗如馬尾。失時之稻，纖莖而不滋，厚糠而菑死。得時之麻，疏節而色陽，堅枲而小本。失時之麻，蕃柯短莖，岸節而葉蟲。得時之菽，長莖而短足，其莢二七以為族，多枝數節，競葉繁實，稱之重，食之息。失時之菽，必長而蔓，浮葉虛本，疏節而小莢。得時之麥，長秱而頸族，二七以為行，薄翼而䵍〈音湍。黃黑色。〉色，食之使人肥且有力。失時之麥，胕腫多病，弱苗而翜〈音殺。〉穗。是故得時之稼豐，失時之稼約。
○《孝經鉤命決》曰：歲星守心，年穀豐。 〈註：歲星守心為重華，故年豐也。〉
○《石氏經》曰：歲星出左有年，出右無年。
○《春秋運斗樞》璇星明則嘉禾液。
○《春秋佐助期》咸池主五穀。
○《星經》曰：八穀八星在五車北，主黍、稷、稻、粱、麻、菽、麥、烏麻。星明俱熟。
○《焦氏易林》新田宜粟，上農得穀。又，雨師娶婦，黃巖季子，成禮旣昏，相呼南山，膏潤下上，歲年大有。
○《氾勝之書》曰：種無期，因地為時。三月榆莢時雨，高地強可種禾。稙禾，夏至後八九十日，常夜半候之，天有霜若白露下，以平明時，令兩人持長索，相對各持一端，以概禾中，去霜露，日出乃止。如此，禾稼五穀不傷矣。
○牽馬令就穀堆，食數口，以馬踐過，為種，無虸蚄等蟲也。又，種傷溼鬰熱，則生蟲也。又，薄田不能糞者，以原蠶矢雜禾種種之，則禾不蟲。又，剉馬骨，煮之以汁，溲種，則禾稼不蝗蟲也。〈此法未悉載。〉無馬骨，亦可用雪汁。雪汁者，五穀之精也，使稼耐旱。常以冬藏雪汁，器盛埋於地中，治種如此，則收常倍。取麥種，候熟可穫，擇穗大強者，斬，束立場中之高燥處，曝使極燥。無令有白魚，有輒揚治之。取乾艾雜藏之，麥一石，艾一把，藏以瓦器、竹器。順時種之，則收常倍。取禾種，擇高大者，斬一節下，把懸高燥處，苗則不敗。 欲知歲所宜，以布囊盛粟等諸物種，平量之，埋陰地。冬至日窖埋，冬至後五十日，發取量之，息最多者，歲所宜也。〈崔寔曰：平量五穀各一升，小罌盛，埋陰下，餘法同上。〉
○《師曠占術》曰：黃帝問師曠曰：吾欲知歲苦樂善惡，可知否。對曰：歲欲豐，甘草先生。甘草，薺也。歲欲苦，苦草先生。苦草，葶藶也。歲欲惡，惡草先生。惡草，水藻也。歲欲旱，旱草先生。旱草，蒺藜也。歲欲疫，病草先生。病草，艾草也。
○五木者，五穀之先，欲知五穀但視五木，擇其木盛者，來年多種之，萬不失一也。
○《雜陰陽書》曰：禾生於棗或楊，大麥生於杏，小麥生於桃，稻生於柳或楊，黍生於榆，大豆生於槐，小 豆生於李，麻生於楊或荊。又，凡種禾宜寅、午、申，忌乙、丑、壬、癸。秫忌寅。晚禾忌丙。大麥宜亥、卯、辰，忌子、丑、戊、己。小麥忌與大麥同。稻宜戊、己、四季日，忌寅、卯、辰、甲、乙。黍宜巳、酉、戌，忌寅、卯、丙、午。穄忌未、寅。大豆宜申、子、壬，忌卯、午、丙、子、甲、乙。小豆忌與大豆同。麻忌四季日、戊、己。 凡五穀，大判宜上旬，次中旬。 〈案：《齊民要術》與此小異。〉
○《史記》陰陽之家，拘而多忌。止可知其梗概，不可委曲從之。諺曰：以時其澤，為上策也。
古農語云：彭祖壽年八百不可忘了稙蠶稙麥。又云，社後種麥爭回耬。〈音樓。〉又云，社後種麥爭回牛。〈言奪時之急。如此之甚也。○以下大小麥。〉
《氾勝之書》曰：種麥得時無不善，早種則蟲而有節，晚種則穗小而少實。當種麥，若天旱無雨澤，則薄漬麥種以酢〈醋同〉漿并蠶矢，夜半漬，向晨速投之，令與白露俱下。酢漿令麥耐旱，蠶矢令麥忍寒。 麥生黃色，傷於太稠，稠者鋤而稀之。
○《齊民要術》大、小麥，皆須五月、六月暵地。〈不暵地而種者，其收倍薄。〉崔寔曰：五月、六月 菑麥田。凡種大、小麥，得白露節可種薄田 ，秋分種中田，後十日種美田。唯𪍿〈古猛反，大麥類。〉麥，早晚無常。 正月可種春麥，盡二月止。青稞〈苦禾反，麥名。〉麥，〈治打時稍難，惟映日用碌碡碾。〉與大麥同時熟，麪堪作麨〈音炒，一曰糗，以炒成其香臭也。〉及餺飥，甚美，磨盡無麩。〈鋤一遍佳，不鋤亦得。〉
○《春秋說題辭》麥之為言殖也。
○《夏小正》三月祈麥實。
○《歲時記》夏至日，取菊為灰，以止小麥蠹。〈干寶變化論云：朽稻為蛬，朽麥為蛺蝶，此其驗乎。〉
○《春秋佐助期》麥神名福習。
○《酉陽雜俎》江南麥花夜放，北地麥日中吐花。小麥忌戌，大麥忌子。
○二十四氣，惟小滿、芒種解者不一。曆家云：皆為麥也。小滿，麥至此氣小滿而未熟也。芒種，謂種之有芒者熟矣，又可為種也。種之有芒者，麥也。古人所以告農候之早晚。
古語云：收麥如救火。〈《韓氏直說》農家忙併，無似蠶麥。若少遲慢，一值陰雨，旣為災傷。遷延過時，秋苗亦誤鋤治。〉
《說文》麥，金也，金王而生，火王而死。又曰：䅌，麥莖。
○《四時類要》曬大小麥，今年收者，于六月，埽庭除，候地毒熱，眾手出麥薄攤。取蒼耳碎剉，拌曬之。至未時，及熱收，可以二年不蛀。若有陳麥，亦須依此法更曬。須在立秋前。秋後，則蟲生，恐無益矣。
俗云：旱天脂麻，澇天稻。〈以下水稻、旱稻。〉
《爾雅》稌，稻。〈疏：《字林》云：黏稻也。秔，稻不黏者。《本草》秔米、稻米為二物。○稬，音愞，俗作糯、穤。〉
○《方言》江南呼稉〈同秔。〉為秈。
○《春秋說題辭》稻之為言藉也。
○《正字通》䆉稏，稻搖動貌，通作罷亞。〈杜甫詩：罷亞百頃稻，西風吹半黃。蘇軾詩：翠浪舞翻紅罷亞。〉
○蔡邕《月令章句》十月穫稻，九月熟者謂之半夏稻。
○《博物志》麋掘澤草而食，其場成泥名曰麋暖，種稻於此，其收百倍。
○魏文帝書：江表惟長沙名有好米，何得比新成稉稻耶，上風炊之，五里聞香。
○《周禮》稻人，註：鄭司農云：澤草之所生，其地可種芒種。芒種，稻麥也。〈案《漢書》註：稻，有芒之穀總稱也。〉
○《氾勝之書》曰：種稻，春凍解，耕反其土。種稻區不欲大，大則水深淺不適。冬至後一百一十日可種稻。始種稻欲溼，溼者缺其塍，〈食陵反，畦畔也。〉令水道相直。夏至後大熱，令水道錯。
○崔寔曰：三月可種稉稻，稻美田欲稀，薄田欲稠。
○《齊民要術》稻，無所緣，唯歲易為良。選地欲近上流。〈地無良薄，水清則稻美也。〉三月種者為上時，四月上旬為中時，中旬爲下時。
○《淮南子》離先稻熟，而農夫耨之，不以小利傷大穫也。〈註：離，與稻相似。〉
○《六書》故稻性宜水，亦有同類而陸種者，謂之陸稻。《記》曰 ：煎醢加於陸稻上。今謂之旱稜。
○《齊民要術》旱稻用下田，白土勝黑土。〈非言下田勝高原，但下停水者，不得禾、豆、麥，稻四種，雖澇亦收，所謂彼此俱穫，不失地利故也。下田種者，用功多；高原種者，與禾同等也。〉其土黑堅強之地，種未生前遇旱者，欲得令牛羊及人踐履之。溼則不用一迹入也。稻既生，猶欲令人踐壟背。〈踐者茂而多實也。〉
諺曰：椹釐釐，種黍時。〈以下黍。〉
《夏小正》二月，往耰黍，襌。〈註：襌，單也。〉五月，初昏大火中，種黍、菽、穈。〈註：大火者，心也。心中種黍、菽、穈，時也。〉
○《氾勝之書》曰：黍者，暑也，種者必待暑。黍心未生，雨灌其心，心傷無實。黍心初生，畏天露。令兩人對持長索，概去其露，日出乃止。凡種黍，覆土鋤治，皆如禾法。
○《齊民要術》凡黍、穄〈稷同。〉田，新開荒為上，大豆底次，穀底為下。 地必欲熟。〈再轉乃佳。若春夏耕者，下種後，再勞為良。〉一畝，用子四升。三月上旬種者為上時，四月上旬為中時，五月上旬為下時。夏種黍、穄，與稙穀同時。非夏者，大率以椹赤為候。燥溼候黃場。種訖，不曳撻。〈令時屯子也。〉常記十月、十一月、十二月凍樹日種之，萬不失一。〈凍樹者，凝霜封著木條也。十月凍樹宜早黍，十一月凍樹宜中黍，十二月凍樹宜晚黍。若從十月至正月皆凍樹者，早晚黍悉宜也。〉
諺曰：欲得穀，馬耳鏃。〈《齊民要術》苗生如馬耳則鏃鋤。○鏃，初角反。〉
《爾雅》粢，稷。〈註：今江東人呼粟為粢。疏云：粢也，稷也，粟也，一物也。
○案《本草》稷米在下品，別有粟米在中品。粟米，今俗所謂穀歟。粢者，黍稷之總名。據《本草》稷、粟乃二物，非一物也。諸書多不別，聊附及之。
○《春秋說題辭》粟助陽扶性，粟之為言續也。粟五變。
○粟積大一分，穗長三尺。
○西者，金所立。米者，陽精。故西字合米而為粟。 〉
諺曰：穄青喉，黍折頭。〈解見《齊民要術》。○《談藪》王元景大醉，曰：黍熟頭低，麥熟頭昂。○以下穄、稗、穇、粱、秫，附。〉
《說文》稷，齋也，五穀之長。〈按《月令章句》稷，秋種夏熟，歷四時，備陰陽，穀之貴者。〉
○《尚書帝命期》春，鳥星昏中，以種稷。
○徐鍇曰：案《本草》稷即穄，一名粢。楚人謂之稷，關中謂之𪎭，其米為黃米。𪎭音糜。
○《齊民要術》刈穄欲早，黍欲晚。〈穄晚多零落，黍早米不成。〉皆卽溼踐。〈久漬則浥鬱，燥踐多兜牟。〉穄，踐訖卽蒸而裛之。〈不蒸者難舂，米碎，至舂又土臭。蒸則易舂，米堅，香氣經久不歇也。〉黍，宜曬之令燥。〈溼聚則鬱。〉凡黍，黏者收薄。穄，味美者亦收薄，難舂。
○《說文》稗，禾別也。〈稊，稗也。《正字通》有水稗、旱稗二種。謝靈運詩：蒲稗相因依。〉
○《氾勝之書》稗旣堪水旱，種無不熟之時，又特滋茂，宜種之備凶年。稗中有米，熟時擣取米炊食之，不減粱米，又可釀作酒。〈酒甚美釅，尤踰黍秫。魏武使典農種之，頃收二千斛，斛得米三四斗。大儉可磨食之，若值豐年可飯牛馬豬羊。〉
○《正字通》穇子。〈生水田下溼地。山東、河南五月種。稃最薄，俗呼鴨爪稗，一名龍爪粟。見周憲王《救荒本草》。〉
○《爾雅》眾，秫。〈註：謂黏粟也。疏莖，稈似禾而粗大者也。眾，音終。〉
○《齊民要術》粱、秫並欲薄地而稀，種與稙穀同時。〈晚者全不收也。〉燥溼之宜，杷勞之法，一同穀苗。收刈欲晚。〈性不零落，早刈損實。〉
俗諺云：種李不成桃，種禾不生豆。〈〉黃庭堅詩註。○以下大、小豆，諸豆，並雜禾附。
《夏小正》五月菽糜。〈註：是食短閔而記之。○短閔，一作矩關，或云當作豆䰞。〉
○《廣雅》大豆，菽也。小豆，荅也。豍〈音匾。〉豆、豌豆，留豆也。胡豆，䜶〈降平聲。〉雙也。豆角謂之筴，其葉謂之藿。
○《春秋佐助期》豆神，名靈殖，姓藥。
○《博物志》人啖豆三年，則身重行止難。常食小豆令人肥肌麄燥。啖麥稼令人力健行。
○《氾勝之書》曰：大豆保歲易為，宜古之所以備凶年也。謹計家口數種大豆，率人五畝，此田之本也。三月榆莢時有雨，高田可種大豆，土和無塊畝五升，土不和則益之。種大豆，夏至後二十日尚可種。戴甲而生，不用深耕。大豆須均而稀。豆花憎見日，見日則黃爛而根焦也。穫豆之法：莢黑而莖蒼，輒收無疑，其實將落，反失之。故曰：豆熟于場。青莢在上，黑莢在下。
○崔寔曰：正月可種豍豆，二月可種大豆。又曰：三月杏花盛，桑椹赤，可種大豆。四月，時雨降，可種大、小豆。美田欲稀，薄田欲稠。
○《齊民要術》春大豆，次植穀之後。二月中旬為中時，三月上旬為中時，四月上旬為下時。歲宜晚者，五六月亦得，然稍晚稍加種子。地不求熟。〈地過熟者，苗茂而實少。〉收刈欲晚。〈此不零落，刈早損實。〉鋤不過再。葉落盡，然後刈。〈葉不盡，則難治。〉刈訖則速耕。〈大豆性溫，秋不耕則無澤也。〉
○《氾勝之書》小豆不保歲，難得。椹黑時，注雨種。豆生布葉，鋤之。生五六葉，又鋤之。大豆、小豆不可盡治也。古所以不盡治者，豆生布葉，豆有膏，盡治之則傷膏，傷則不成。而民盡治，故其收耗折也。菉豆、白豆種法與小豆同。
○《齊民要術》小豆，大率用麥底。然恐小晚，有地者，常須兼留去歲穀下以擬之。
○《務本新書》豌豆，二三月種，諸豆之中豌豆最為耐陳，又收多熟早。如近城郭，摘豆角賣，先可變物。又熟時，少有人馬傷踐，以此校之，甚宜多種。又薥黍宜下地，春月早種，省工收多耐用。人食之餘，擸碎，多拌麩糠以飼五牸。
○《齊民要術》凡蕎麥，〈蕎麥，一名烏麥，一名荍麥。〉五月耕，經二十五日，草爛，得轉并種。耕三徧。立秋前後皆十日內種之。假如地耕三徧，即三重著子。下兩重子黑，上一重子白，皆有白汁，滿如濃，即須收刈之。但對梢相搭鋪之，其白者，日漸盡變為黑。如此，乃為得所。若待上頭總黑半，已下黑子盡落矣。
○《本草》蕎麥，莖弱而翹然，易長易收，磨麪如麥。
○白居易詩：蕎麥鋪花白。
南方諺云：長老種脂麻，未見得意。〈長老，無妻者。胡麻，夫婦同種方茂盛。〉
《爾雅翼》胡麻，一名巨勝。〈《正字通》言其大而勝。〉
○《抱樸子》胡麻，一名方莖，服餌不老，耐風溼，其葉名青襄。〈案《廣雅》宏藤，胡麻也。《本草衍義》胡麻，止是脂麻也。張騫自西域得者。世有白胡麻、八稜胡麻。白者油多，又可以為飯。〉
○《雞肋編》芝麻，性有八拗。〈雨暘時薄收，大旱方大熟，開花向下，結子向上，炒焦壓榨才生油，膏車則滑，鑽針乃澀。〉
○《齊民要術》胡麻，宜白地種。二、三月為上時，四月上旬為中時，五月上旬為下時。〈月半前種者，實多而成。月半後種者，少子而多秕也。〉種欲截雨脚。〈若不緣溼，融而不生。〉一畝用子二升。漫種者，先以耬耩，〈音講。〉然後散子，空曳勞。〈勞上加人，則土厚不生。〉耬耩者，炒沙令燥，中半和之。〈不和沙，下不均。〉鋤不過三徧。刈束欲小，以五六束為一藂，斜倚之。候口開，乘車詣田抖擻，〈倒豎，以小杖微打之。〉還藂之。三日一打，四五徧乃盡耳。
○《爾雅》莩，麻母。註：苴麻盛子者。
○黂，枲實。案：黂，扶刃切，麻子也。
○《養生要集》麻子，一名麻賁，一名麻勃。
○《本草》雄者名枲麻、牡麻。母者為苴麻、芓麻。
○〈西都賦〉桑麻鋪棻。〈棻，通紛。〉
○《史記》齊魯千畝桑麻。
○崔寔曰：苴麻，子黑又實而重，擣治作燭，不作麻。
○《氾勝之書》樹高一尺，以蠶矢糞之。無蠶矢，以溷中熟糞亦善，樹一升。天旱，以流水澆之。無流水，曝井水，殺其寒氣，以澆之。雨澤時適，勿澆。澆不欲數。霜下，實成，速斫之。其樹大者，以鋸鋸之。
○《齊民要術》止取實者，種斑黑麻子。〈斑黑者饒實。〉耕須再徧。一畝用子二升。三月種者為上時，四月為中時，五月初為下時。大率二尺留一根。〈穊則不成。〉鋤常令淨。〈荒則少實。〉既放勃，拔去雄。〈若未放勃，去雄者，則不成子實。〉凡五穀地畔近道者，多為六畜所犯，宜種胡麻、麻子以遮之。〈胡麻，六畜不食。麻子齧頭，則科大。收此二實，足供美燭之費也。○案《務本新書》五穀地畔亦可種蘇子，《爾雅》蘇，桂荏。註云：蘇，荏類，故名桂荏。疏云：以其味辛似桂也。〉慎勿於大豆地中雜種麻子。〈扇地兩損，而收並薄。〉六月間，可于麻子地間散蕪菁子而鋤之，擬收其根。
諺曰：夏至後不沒狗，或答曰但雨多沒橐駞。又諺曰：五月及澤，父子不相借。〈〉麥黃種麻，麻黃種麥，亦良候也。夏至後者，匪唯淺短，皮亦輕薄。
崔寔曰：正月糞疇。〈疇麻田也。〉
○《氾勝之書》種枲太早，則剛堅，厚皮，多節。晚則皮不堅。甯失于早，不失于晚。夏至後二十日漚枲，枲和如絲。
○《齊民要術》凡種麻，用白麻子。〈白麻子為雄麻。口含少時，顏色如舊者佳。如變黑者，衰。〉麻欲得良田，不用故墟。〈故墟有夥葉夭折之患，不任作布也。夥，丁破反。草葉壞也。〉地薄者糞之。〈糞宜熟。無熟者，用小豆底亦得。〉耕不厭熟。〈縱橫七徧已上，則麻無葉也。〉田欲歲易。〈拋子種則節高。〉良田一畝，用子三升，薄田二升。〈穊則細而不長，稀則麄而皮惡。〉夏至前十日為上時，至日為中時，至後十日為下時。麻生數日中，常驅雀。〈葉青乃止。〉布葉而鋤。〈頻翻再徧止。高而鋤者便傷麻。〉勃如灰便刈。〈刈、拔，各隨鄉法。未勃者收，皮不成。放勃不收卽驪。〉𢆞欲小，〈古真反。〉𥠵〈普胡反。〉欲薄，一宿輒翻之。〈得霜露則皮黃也。〉穫欲淨。〈有葉者易爛。〉漚欲清水，生熟合宜。〈濁水則麻黑，水少則麻脆。生則難剝，大爛則不任挽。暖泉不冰凍，冬日漚者，最為柔韌也。〉
○陶隱居云：苧，卽今績麻也。〈《說文》草也，可以為繩。〉
○《農桑輯要》陸璣《草木疏》云：苧，一科數十莖，宿根在地中，至春自生，不須栽種。荊、揚間，歲三刈。官令諸園種之。剝取其皮，以竹刮其表，厚處自脫，得裏如筋者，煑之，用緝。今江、浙、閩中，尚復如此。孕婦胎損方所須。又主白丹，濃煑水浴之，日三四，差。韋宙療癰疽、發背，初覺未成膿者，以苧根、葉熟擣，傅上，日夜數易之，腫消則差矣。又栽木棉〈案《本草》木棉有草、木二種，麤曰古貝，精曰白㲲。〉法：擇兩和不下溼肥地，深耕三徧。穀雨前後下種，先用水淘過子粒，取小灰搓得伶俐，看稀稠，撒於澆過畦內。苗出齊時，澆溉。鋤治常要潔淨。每步只留兩苗，稠則不結實。苗二尺以上，打去衝天心，旁條亦打去心。待棉欲落時，旋熟旋摘，隨攤於箔上曝乾。 〈案：子可打油，葉堪飼牛。

[book_title]寶訓卷三
棲霞郝懿行蘭皋輯
蠶桑
《困學紀聞》二十卷云：館閣書目《蠶書》一卷，南唐秦處蠶度撰，以九州蠶事，獨兗州為最。按《蠶書》見秦少游《淮海後集》，少游子湛，字處度，以為南唐人誤矣。
里諺曰：黃栗留看我，麥黃椹熟否。〈陸璣詩疏：黃鳥，常於椹熟時在桑間鳴，黃鳥或謂之黃栗留。○案《說文》離黃，倉庚也，鳴則蠶生。〉
農語曰：三月昏，參星夕，杏花盛，桑葉白。〈《四民月令》○案《夏小正》三月，參則伏，故云夕。〉
諺曰：魯桑百，豐錦帛。〈解見下。言其桑好，功省用多。〉
《夏小正》三月攝桑，〈註：桑攝而記之，急柔也。〉妾子始蠶。〈註：先妾而後子，言事自卑者始。〉
○執養宮事。〈註：執，操也。養，長也。〉
○《典術》桑，箕星之精。
○《陰陽書》云：三月三日，欲陰不雨，則蠶善。
○蜀中春月，村市聚為歡樂，為蠶市。
○《爾雅》桑㸤有葚，梔。〈註：㸤，半也。疏云：桑樹一半有葚，半無葚，為梔。㸤，音片。〉
○女桑，桋桑。〈註：今俗呼桑樹小而條長者為女桑樹。〉
○《氾勝之書》種桑法：五月取椹著水中，即以手漬之，以水洗，取子陰乾。治肥田十畝，荒田久不耕者尤善，好耕治之。每畝以黍、椹子各三升合種之。黍、桑當俱生，鋤之，桑令稀疏調適。黍熟獲之。桑生正與黍高平，因以利鐮摩地刈之，曝令燥，後有風，放火燒之。桑至春生，一畝食三箔蠶。
○《齊民要術》桑椹熟時，收黑魯椹，〈黃魯桑，不耐久。〉卽日以水淘取，曬燥，仍畦種。〈治畦、下種，一如葵法。〉常薅令淨。
○《博聞錄》白桑少子，壓枝種之。若有子，可便種，須用地陰處。其葉厚大，得繭重實，絲每倍常。 〈桑種甚多，不可徧舉。世所名者，荊與魯也。荊桑多椹，魯桑少椹。葉薄而尖，其邊有瓣者，荊桑也，凡枝幹條葉堅勁者，皆荊之類也。葉圓厚而多津者，魯桑也，凡枝幹條葉豐腴者，皆魯之類也。荊桑之條葉，不如魯桑之盛茂，當以魯條接之，則能久遠，而又盛茂也。荊桑之類，宜飼大蠶。魯桑之類，宜飼小蠶。〉
○《務本新書》四月種椹。〈二月種舊椹。〉
○《士農必用》種子宜新不宜陳。〈新椹種之為上。隔年春種，多不生。蔭畦搭棚為上，檾麻次之，黍苗又次之。〉
○《韓氏直說》地桑須於近井園內栽之，有草則鋤，無雨則澆，其葉自然早生。〈案《務本新書》地桑，本出魯桑。以魯桑萌條，如法栽培，揀肥旺者，約留四五條，鋤治添糞。其葉自大，即是地桑。〉
○《齊民要術》桑椹畦種，明年正月，移而栽之。〈仲春、季春亦得。〉率五尺一根。〈大都種椹長遲，不如壓枝之速。無栽者乃種椹也。〉其下常斸掘，種菉豆、小豆。〈二豆良美，潤澤益桑。〉栽後二年，慎勿採沐。〈小採者，長倍遲。○案農家移栽為轉盤，桑同果樹，一移一旺，舊根斫斷，新根卽向下生，故長旺久遠。又，桑間鐵腥愈旺。〉又壓桑法，須取栽者，正月二月中，以鉤杙壓下枝，令著地，條葉生高數寸，仍以燥土壅之。〈土溼則爛。〉明年正月中，截取而用之。〈住宅上及園畔者，固宜即定。其田中種者，亦如種椹法，先穊種二三年，然後更移。〉
○《士農必用》春氣初透時，將地桑邊傍一條，梢頭截了三五寸，屈倒於地空處。地上先兜一渠，可深五指餘，臥條於內，用鉤撅子攀釘住，〈條短則二箇，長則三箇。〉懸空不令著土。其後芽條向上生如細杷齒狀。橫條上約五寸留一芽，其餘剝去。〈可飼小蠶。〉至四五月內，晴天巳午時間，橫條兩邊，取熱溏土擁橫條上成壠，橫條即為臥根，至晚澆其根科。〈當夜臥根生鬚。〉至秋其芽條皆為條身，至十月〈或次年春分前後。〉際，臥根根頭截斷取出，隨間空處，斫斷〈一如拐子樣。〉每一根為一栽。〈此法萌芽栽子無窮。〉又插條法，牆圍成園，掘阬，如地桑法。大葉魯桑條上青眼動時，科條長一尺之上，截斷兩頭，烙過。每一阬內，微斜插三二條。〈栽培如地桑法。〉待芽出，封堆虛土三五寸，每一根科止留一條。至秋可長數尺，次年割條葉飼蠶。如當處無可採之條，預於他處擇下大葉魯桑，臘月割條藏於土穴。〈如藏花果接頭，透風則乾了。〉候至桑樹條上青眼微動時，開穴，所藏條上眼亦動，〈但黃色。〉截烙栽培用度如前。〈案前論栽地桑法，掘阬方深各二尺，阬內下熟糞三升，和土勻，下水一桶，調成稀泥。將魯桑連根掘出，自根上留身六七寸，其餘截去，截斷處火𨫼上過。每一阬栽一根，將根坐於泥中，按至阬底，提三五次，按桑身頂與地平，擁周圍熟土令阬滿。次日，築實，上半阬擁熟土輕築，令平滿，用虛土封堆，可厚五七寸，周圍自成環池。〉
○《齊民要術》布行桑法：桑栽大如臂許，正月中移之，〈亦不須髡。〉率十步一樹，〈陰相接，則妨禾豆。〉行欲小掎角，不用正相當。〈相當則妨犁。案《士農必用》闊八步一行，行內相去四步一樹，相對栽之。註云：桑行內種田，闊八步，牛耕一繳地也。行內相去四步一樹，破地四步，已久可成大樹。相對則可以橫耕，故田不廢墾，桑不致荒。〉又修蒔法：凡耕桑田，不用近樹。〈傷桑、破犁，所謂兩失。〉其犁不著處，斸地令起，斫去浮根，以蠶矢糞之。〈去浮根，不妨耬犂，令樹肥茂也。〉又法：〈歲常繞樹一步散蕪菁子，收穫之後，放豬啖之，其地柔輭，有勝耕者。〉種禾豆，欲得逼樹。〈不失地利，田又調熟。繞樹散蕪菁者，不勞逼也。〉
○《務本新書》桑隔內修蒔宜淨，使透風日，則桑決榮茂。萬一有步屈等蟲，又易捕打。冬春之際，免野火延燒。〈案《農桑要旨》云：害桑蠶蠹不一：蠦蛛、步屈、麻蟲、桑狗為害者，當生發時，必須於桑根周圍封土作堆，或用蘇子油於桑根周圍塗埽，振打既下，令不得復上，卽蹉撲之，或張布幅，下承以篩之。又有蜣蜋蟲，用大棒振下，用布幅承聚，於上風燒之，桑間蟲聞其氣，卽自去。以上蟲，蓋食葉者也。又有蠹根食皮而飛者，名曰天水牛。除之之法，當盛夏食樹皮時，沿樹身必有流出脂液溼處，離地都無三五寸，卽以斧削去，打死其子，其害自絶。若已在樹心者，宜以鑿剔除之。凡諸害桑蟲蠹，皆因桑隔荒蕪而生。〉
○備春旱者，秋深，預於桑下約量擁糞，經冬地氣藏溼，桑亦榮旺。春月墢作土盆。〈雨則可聚，旱則可鋤。〉鋤治桑隔，自然耐旱，又辟蟲傷。
○備霜災者，三月間，儻值天氣陡寒，北風大作。先於園北，覷當日風勢，多積糞草，待夜深，發火燠熅，假借煙氣，順風以解霜凍。〈花果倣此。〉
農家云：桑發黍，黍發桑。
《農桑要旨》桑間可種田禾，與桑有宜與不宜。如種穀，必揭得地脈亢乾，至秋桑葉先黃，到明年桑葉澀薄，十減二三，又致天水牛，生蠹根吮皮等蟲。若種薥黍，其梢葉與桑等，如此叢雜，桑亦不茂。如種菉豆、黑豆、芝麻、瓜、芋，其桑鬱茂，明年葉增二三分。種黍亦可。農家有云︰桑發黍，黍發桑。此大概也。〈案《務本新書》一法：於區東南西種檾，勻稀成行，緣檾陰高密，又透風露。或搭矮棚亦可。〉
農語云：鋤頭自有三寸澤，斧頭自有一倍桑。〈柘，附。〉
《齊民要術》科斫法：劙桑，十二月為上時，正月次之，二月為下。〈白汁出則損葉。〉大率桑多者宜苦斫，桑少者宜省劙。秋斫欲苦，而避日中。〈觸熱樹焦枯，苦斫春條茂。〉冬春省劙，竟日得作。又採葉法：春採者，必須長梯高杌，數人一樹，還條復枝，務令淨盡。要欲旦、暮，而避熱時。〈梯不長，高枝折。人不多，上下勞。條不還，枝仍曲。採不淨，鳩腳多。旦暮採，令潤澤。不避熱，條葉乾。〉秋採欲省，裁去妨者。〈秋多採則損條。〉
○《農桑輯要》接廢樹法：廢樹，老樹也，謂枝幹豐大，條短葉薄，不能復滋長者。〈〉接法可傳者有四：一插接，二劈接，三靨接，又名貼接，又名神仙接，四批接，又名搭接。廢樹，可插接，又可劈接。又云：大樹宜劈接、插接。小樹宜搭接、靨接。○案：諸法世多知者，故未錄。
○《齊民要術》桑雜類：椹熟時，多收，曝乾之，凶年粟少，可以當食。〈《魏略》曰：楊沛為新鄭長。興平末，人多飢窮，沛課民益畜乾椹，收䝁豆，積聚得千餘斛。後太祖下其法於河北，數州之民，仰以全活。○䝁，音勞。〉
○《務本新書》桑椹，平時以棗、椹拌饀，煿餅，食之甜而有益。
○椹子煎：採熟椹，盆內微研，以布紐汁，磁器盛頓，晝夜露地放之四十九日。以湯點服，明耳目，益水藏，和血氣。〈或加蜜少許，石器同煎，亦可。〉病諸瘡疾，作膏藥貼，神效。
○桑螵蛸、桑根白皮，皆入藥用。
○桑皮抄紙：春初，剸斫繁枝，剝芽皮為上，餘月次之。
○桑木為弓弩胎，則耐挽拽。
○桑莪，素食中妙物。又五木耳：桑、槐、榆、柳、楮，是也。桑、槐者為良。野田中者，恐有毒，不可食。
○《本草》桑根白皮出見地上，名馬領，勿取，毒殺人。
○桑根旁行出土上者，名伏蛇，治心痛。
○《齊民要術》種柘法：耕地令熟，耬耩作壠。柘子熟時，多收，以水淘汰令淨，曝乾。散訖，勞之。草生拔却，勿令荒沒。三年，間斸去，堪為渾心扶老杖。十年，中四破為杖，任為馬鞭、胡牀。十五年，任為弓材。欲作鞍橋者，生枝長三尺許，以繩繫旁枝，木橛釘著地中，令曲如橋。十年之後，便是渾成柘橋。此樹條直，異於常材，十年之後，無所不任。
○柘葉飼蠶，絲好。作琴瑟等絃，勝於凡絲。
○《博聞錄》柘葉多藂生，幹疎而直，葉豐而厚。春蠶食之，其絲以冷水繰之，謂之冷水絲。柘蠶，先出先起而先繭。柘葉隔年不採者，春再生，必毒蠶。如不採，夏月皆要打落，方無毒。〈案：崔豹《古今註》桑實日椹，柘實日佳。○《本草》其本染黃赤色謂之柘黃，天子服。〉
祈蠶祝云：登高糜，挾鼠腦，欲來不來待我三蠶老。〈《歲時記》續齊諧記云：吳縣張成夜起，忽見婦人立於宅東南角，曰：我即此地蠶神，明年正月半，宜作白粥，泛膏其上，以祭我，當令君蠶桑百倍。成如言，自此後，大得蠶。世人正月半作粥禱之，加以肉覆其上，登屋食之，呪曰：登高糜，挾鼠腦，欲來不來，待我三蠶老。則是為蠶逐鼠矣。○案：世人作餻粥，謂之黏女財。蠶三眠，故云三蠶。○以下蠶。〉
迎紫姑神，祝曰：子胥不在，曹夫人已行，小姑可出。〈《歲時記》正月十五夜，迎紫姑，以卜將來蠶桑。註：引劉敬叔《異苑》云：紫姑本人家妾，為大婦所妒，正月十五日感激而死，故世人作其形迎之。〉
《爾雅》蟓，桑繭。〈註：卽今蠶。○蟓，音象。〉雔由，樗繭，棘繭，欒繭。蚢，蕭繭。〈疏：因所食葉異其名。○雔，音讐。蚢，音杭。○案：繭之類又有椒繭、柞繭。《漢書》野蠶成繭，被於山阜，卽柞繭也。《類篇》□，野蠶。〉
○《通典》周制，享先蠶。先蠶，天駟也，蠶與馬同氣。漢制，祭蠶神，曰苑窳婦人、寓氏公主。〈案：《爾雅翼》苑窳婦人、寓氏公主，凡二神。〉北齊，先蠶祠黃帝軒轅氏，如先農禮。後周祭先蠶西陵氏。〈案：《圖經》蜀人蠶蠶神馬頭娘，其事不經，故削之。〉
○《說文》蠶，任絲也。
○《春秋考異郵》蠶，陽物，大惡水，故蠶食而不飲。
○《山海經》諸天之野，有女子跪樹歐絲。注：蠶類也。
○《淮南子》蠶珥絲而商絃絕。〈註：珥絲，謂弄絲于口。商音清，弦細而急，故先絕。〉
○《博物志》蠶三化，先孕而後交。不交者亦產子，子後為（監），皆無眉目，易傷，收採亦薄。
○《埤雅》再蠶謂之原蠶，一名魏蠶，今以晚葉養之。〈《淮南子》曰：原蠶一歲再登，非不利也，然王者法禁之，為其殘葉也。〉
○又，紅蠶，蠶足於葉三俯三起，二十七日而蠶已老則紅，故謂之紅蠶。
○《玉厯通政經》舍北種榆九株，蠶大得。
○《齊民要術》永嘉有八輩蠶，凡蠶再熟者，前輩皆謂之珍，養珍者，少養之。
○《續博物志》蠶四月績者，名𧉃。〈音允。〉
○《玉篇》䖢蠶，初生也。〈䖢，音篻。〉
○《揮麈餘話》〈王明清撰。〉風戾川浴，地溫氣舒，然後龍精報貺，瑞繭紛如。
○《務本新書》〈十體：〉寒、熱、饑、飽、稀、密、眠、起、緊、慢。〈謂飼時緊慢也。〉
○《蠶經》〈五廣：〉一人，二桑，三屋，四箔，五簇。〈謂苫、席、蒿、梢等。〉又，〈三稀：〉下蛾，上箔，入簇。又，〈三光：〉白光向食，青光厚飼，皮皺為飢，黃光以漸住食。
○《士農必用》〈蠶性：〉蠶之性，子在連則宜極寒，成蛾則宜極暖，停眠起宜溫，大眠後宜涼，臨老宜漸暖，入簇則宜極暖。
○《韓氏直說》方眠時宜暗，眠起以後宜明，蠶小并向眠宜暖宜暗，蠶大并起時宜明宜涼，向食宜有風，〈避迎風窗，開下風窗。〉宜加葉緊飼。新起時怕風，宜薄葉慢飼。
○《務本新書》〈雜忌：〉蠶生至老，大忌煙熏。忌酒、醋、五辛、羶腥、麝香等物。忌敲撃門窗、槌箔及有聲之物。忌產婦、孝子入家。夜間無令燈火光忽射蠶屋窗孔。蠶初生時，忌屋內埽塵。蠶母不得頻換顏色衣服，洗手長要潔淨。
○《士農必用》忌當日迎風窗。忌西照日。忌正熱著猛風驟寒。忌正寒陡令過熱。忌不淨潔人入蠶室蠶屋。忌近臭穢。
○《齊民要術》〈收法種：〉收取繭種，必取居簇中者。〈近上則絲薄，近地則子不生也。〉
○《務本新書》養蠶之法，繭種為先。今時摘繭，一概並堆箔上，或因繰絲不及，有蛾出者，便就出種，罨壓、熏蒸，因熱而生，決無完好，其母病則子病，誠由此也。今後繭種，開簇時須擇近上向陽，或在苫草上者，此乃強良好繭。候蛾生足，移蛾下連。〈蠶連，厚紙為上，薄紙不禁浸浴。○野語云：連用小灰紙更妙。〉屋內一角空處竪立柴草，散蛾于上。至十八日後，西南淨地，掘阬貯蛾，上用柴草搭合，以土封之，庶免禽蟲傷食。〈為其有功于人。〉
○《農桑要旨》繭必雌雄相半，簇中在上者多雄，下者多雌。
○陳志宏云︰雄繭尖細緊小，雌者圓慢厚大。
○《農桑輯要》〈出種法：〉取簇中腰東南，明淨厚實繭。蛾第一日出者，名苗蛾，不可用。〈屋中置柴草，上放不用蛾。〉次日以後出者可用。每一日所出為一等輩。〈各于連上寫記下蛾時，各為一等輩，不則將來成蠶，眠起不能齊。〉末後出者，名末蛾，亦不可用。鋪連于槌箔上，雄雌相配。當日可提掇連三五次，〈去其尿也。〉至未時後，款摘去雄蛾，將母蛾于連上勻布。所生子如環成堆者，其蛾與子皆不用。其餘者生子數足，更當就連上，令覆養三五日。〈不覆養則氣不足。〉然後將母蛾亦置在雄蛾、苗蛾、末蛾處，十八日後埋之。
○《歲時廣記》〈浴連法：〉凡浴蠶種了，小繩子搭挂。上元日浴畢，挂一七日，卻收于清涼處，著一甕盛，貴得清涼，令生遲也。〈臘日取蠶種，籠挂桑中，任霜露雨雪飄凍，至立春收，謂之天浴。蓋蠶蛾生子，有實、有妄者，經寒凍後，不復狂生，唯實者生，蠶則強健有成也。〉
○《務本新書》農家自蛾在連，直至臘月內三八日，浴連三次，比及此時，蛾溺毒氣，先熏汙八九月，甚違胎養之方。今後，自蛾在連，卽于無煙通風涼房內，桑皮索上單挂，不得見日。若遇天氣炎熱，于午未間將連鋪在涼房淨地上，申時卻挂起。至十八日後，遇天色晴明，日未出時，汲深井甜水浴連，約一頓飯間，浸去便溺毒氣，依上單挂。孕婦並未滿月產婦不得浴連。勿用厚衣綿絮包裹。勿近銅、鐵、鹽、灰。不得用麻繩繫掛，如或不忌，後多乾死不生。〈《本草》陳藏器云︰苧麻近蠶種，則蠶不生。」當遠之。〉三伏內，再浴。七、八月，不宜收起，早收蠶子不旺。至十月，天晴收卷，桑皮索繫，懸之。冬至日、臘八日，依前浴挂。〈長流水為上，井花水次之。〉立春後，無煙屋內置淨甕，卷連竪立，以紗蓋甕。每十數日，將連取出，略見風日。〈蛾連大忌煙熏。〉又，〈收乾桑葉法：〉秋深，桑葉未黃，多廣收拾，曝乾，擣碎，于無煙火處收頓。春蠶大眠後用。
○《士農必用》至臘月內，搗磨成麪。〈臘月內製者，能消蠶熱病。甕器內，可多收飼蠶。餘剩作牛料，牛甚美食。〉
○《務本新書》〈製豆粉、米粉法：〉臘八日，新水浸菉豆，〈每箔約半升。〉薄攤，曬乾。又，淨淘白米，〈每箔約半升。〉控乾。以上二物，背陰收頓。○野語云︰臘月造油，蠶房內點鐙，諸蟲不入。又，〈收牛糞法：〉冬月，多收牛糞堆聚。〈春月旋拾，恐臨時闕少。〉春暖，踏成墼子，〈墼，音戟。〉曬乾，苫起。燒時香氣宜蠶。又，〈收蓐草法：〉臘月刈茅草作蠶蓐，則宜蠶。
○〈收貯蒿梢〉《士農必用》收黃蒿、豆稭、桑梢。〈其餘梢，乾勁不臭氣者，亦可。〉○又，〈修治苫薦：〉穀草、黃野草皆可。〈一頭截齊，一頭留梢者為苫，兩頭齊截者為薦也。〉○「野語」云︰苫用茅草，上簇輕快，又不蒸熱。
○崔寔曰：三月清明，令蠶妾具槌、椽、箔、籠，治蠶室，塗隙穴。
○《齊民要術》修屋欲四面開窗，紙糊，厚為籬。
○《務本新書》蠶屋：北屋為上，南屋、西屋次之，大忌東屋。西南風，大傷蠶，陝西、河南尤甚，趙地以北頗緩。〈《要旨》云︰蠶屋地基，須高一尺。不必以陰陽形勢為法。○陳志弘云︰屋基，新土填，乾，于上用泥重覆。〉
○《齊民要術》〈火倉法：〉屋內四角著火。〈火若在一處，則冷熱不均。〉
○《務本新書》蠶小時，將牛糞墼子，燒令無煙，〈近兩眠則止。〉若寒熱不均，後必眠起不齊。又，今時蠶屋內，素無禦寒熟火，止是旋燒柴薪，煙氣熏蒸太甚，蠶蘊熱毒，多成黑蔫。
○《士農必用》治火倉：屋當中掘一阬，闊狹深淺，量屋大小。糞、柴相間，築得極實。〈慎不可虛。虛則火焰起，傷屋，又熟火不能久。〉牛糞熏屋，大宜蠶也。〈蠶喜牛糞，牛喜蠶沙。〉
○《齊民要術》〈安槌法：〉比至再眠，常須三箔，中箔上安蠶，上下空置。〈下箔障土氣，上箔防塵埃。〉
○《農桑要旨》底箔須鋪二領，蠶蛾生後，每日日高捲出一領，曬至日斜，復布于生蠶箔底，翻覆襯藉，使受自然陽和之氣。停眠起食，然後撤去。
農語曰：蠶欲三齊。〈子齊、蛾齊、蠶齊。〉
《務本新書》〈變色：〉清明，將甕中所頓蠶連，遷于避風溫室酌中處懸挂。〈太高傷風，太下傷土。〉穀雨日，將連取出，通見風日，那表為裏，左捲者卻右捲，右捲者卻左捲，每日交換捲那。捲罷依前收頓。比及蠶生，均得溫和風日，生發勻齊。
○《農桑要旨》清明後，種初變紅和肥滿；再變尖圓微低，如春柳色；再變蛾周盤其中，如遠山色，此必收之種也。若頂平、焦乾，及蒼黃、赤色，便不可養，此不收之種也。
○《士農必用》蠶子變色，惟在遲速由己，不致損傷自變。〈視桑葉之生，以定變子之日。須治之三日，以色齊為準。〉
○《桑蠶直說》欲疾生者，頻舒捲，捲之須虛慢。欲遲生者，少舒捲，捲之須緊實。〈蛾生在巳午時之前，過午時便不生。〉
○《士農必用》〈生蛾：〉生蟻惟在涼暖知時，開、掯得法，使之莫有先後也。其法：變灰色已全，以兩連相合，鋪于一淨箔上，緊捲了兩頭，繩束，卓立于無煙淨涼房內。第三日晚，取出展箔，蛾不出為上。若有先出者，雞翎埽去不用。〈名行馬蛾，留則蠶不齊。〉每三連虛捲為一卷，放在新暖蠶房內。候東方白，將連于院內一箔上單鋪，〈如有露，于涼房中，或棚下。〉待半頓飯時，移連入蠶房，就地一箔上單鋪。少間，黑蛾齊生。和蛾枰連，記寫分明。
○《齊民要術》〈下蛾法：〉蠶初生，用荻埽則傷蠶。〈案《爾雅翼》蠶之狀，喙呥呥類馬，色斑斑似虎，初拂謂之蚝。〉
○《博聞錄》用地桑葉，細切如絲髮，摻淨紙上。卻以蠶種覆于上，其子聞香自下，切不可以鵝翎埽撥。
○《務本新書》蛾生，當勻鋪蓐草，〈蓐宜擣輭。〉下蛾三兩，勻布一箔。〈一箔蓐上，下蛾三兩，蠶至老可分三十箔，每蛾一錢可老蠶一箔也。係長一丈，闊七尺之箔，如箔小可減蛾，下蛾多則蠶稠，為後患也。〉
○《齊民要術》〈〉涼暖法：調火令冷熱得所。〈熱則焦燥，冷則長遲。〉
前人云：學取抽飼斷眠法，年年歲計得絲蠶。
《務本新書》〈飼蠶法：〉蠶必晝夜飼，若頓數多者，蠶必疾老，少者遲老。〈二十五日老，一箔可得絲二十五兩。二十八日老，得絲二十兩。若月餘或四十日老，一箔止得絲十餘兩。〉葉忌溼、忌熱。蠶食溼葉，多生瀉病。食熱葉則腹結，頭大尾尖。〈當蓋小屋或趄棚，頓放雨露溼葉，控去溼潤，然後飼蠶。〉
○《韓氏直說》抽飼斷眠法：蠶向眠時，量黃白分數，抽減所飼之葉，漸次細切、薄摻、頻飼。候十分黃光，不問陰晴早夜，急須擡過。擡過時住食，起齊時投食。此為抽飼斷眠之法。〈案《務本新書》眠起時，慢慢飼，葉宜輕摻。若蠶白光多，是困餓，宜細細飼之，猛則多傷。若蠶青光，正是蠶得食力，勿令少葉，急須勤飼。又案：蛾生色黑，三日後，漸變白，又變青，青復變白，白變黃，謂之正眠。眠起，自黃而白，自白而青，自青復白而黃，又一眠也。凡眠起變色例如此。〉
○《務本新書》〈分擡法：〉擡蠶須要衆手疾擡，若箕內堆聚多時，蠶身有汗，後必病損，漸漸隨擡減耗，縱有老者，簇內多作薄皮。蠶沙宜頓除，不除則久而發熱，熱氣熏蒸，後多白殭。每擡之後，箔上蠶宜稀布，稠則強者得食，弱者不得食，必繞箔遊走。又風氣不通，忽遇倉卒開門，暗值賊風，後多紅殭。布蠶須要手輕，不得從高摻下，如或高摻，其蠶身遞相擊撞，因而蠶多不旺，已後簇內懶老翁、赤𧍛是也。
○《農桑要旨》蠶有白殭，是小時陰氣蒸損。天晴急用簸箕三四具，轉蠶中庭，使日氣煦照，擡一箔則復布一箔，得日氣則盡解矣。○野語云︰蠶燠乾鬆者，其蠶無病。蠶燠成片、溼潤白積者，蠶為有病，速宜擡解。
○《蠶經》眠起不齊絲減半。
○《務本新書》〈初飼蛾法：〉初飼蟻法，宜旋切細葉，微篩，〈切刀宜快，快則粗細勻停。〉不住頻飼。一時辰，約飼四頓，一晝夜，通飼四十九頓，或三十六頓。新蛾止食桑葉脂脈，若頓數不多，譬如嬰兒，小時失乳，後必羸弱病生。蛾初生，須隔夜採東南枝肥葉，甕中另頓，旋取細切。
○《士農必用》〈擘黑法：〉擘黑法，第三日巳、午時間，于別槌上安三箔。〈如前初安槌法。〉微帶燠，薄揭蛾，款手擘如棊子大，布于中箔，可盈滿。可漸漸加葉飼。又〈頭眠擡飼法：〉擡頭眠飽食，〈正食時擡，名擡飽食。〉分如小錢大，布滿三箔。〈辨色加減食。〉一復時，可六頓，次日漸漸加葉。又〈停眠擡飼法：〉擡停眠，分如小錢微大，布滿六箔。起齊，頭食宜薄。一復時，可四頓。次日可漸加葉。〈辨色加減。〉
○《務本新書》〈大眠擡飼法：〉大眠起，燠宜頻除，蠶宜頻飼。取臘月所藏菉豆，水浸微生芽，曬乾，磨作細麪。〈臘月所藏白米，蒸熟作粉亦可。〉第四頓投食，拌葉勻飼，解蠶熱毒，絲多易繰，堅韌有色。〈如葉少，去秋所收桑葉，再擣為末，水灑新葉微溼，摻末拌勻，接闕飼蠶，比食豆、麪，係本食之物。又萵苣，亦可接闕。〉
○《士農必用》擡大眠：分如折二錢大，布滿二十五箔。起齊投食，一復時可三頓。第一頓宜薄，〈但可覆白。〉第二頓比前又薄，〈不覆白。〉第三頓如第一頓。〈此三頓，食如不短，則其蠶至老食慢。〉次日，可漸加葉。〈辨色加減頓數。〉
○《韓氏直說》蠶自大眠後，十五六頓卽老，得絲多少，全在此數日。〈葉足則絲多，不足則絲少。〉見有老者，依「抽絲斷眠法」飼之。後十蠶九老，方可就箔上撥蠶入簇，如是則無簇汗蒸熱之患，繭必早作，硬而多絲。
語曰：養蠶無巧，食足便老。
《齊民要術》〈簇蠶法：〉蠶老時值雨者，則壞繭，宜于屋內簇之。薄布薪于箔上，散蠶訖，又薄以薪覆之。一槌得安十箔。
○野語云：如天氣暄熱，不宜日午簇蠶，蠶老不禁日氣曬暴故也。
○《士農必用》治簇之方，惟在乾暖，使內無寒溼。蠶欲老，可簇地盤，燒令極乾，除埽灰浮，于上置簇。
○《韓氏直說》安圓簇：于阜高處打成簇脚，一簇可六箔。上覆蒿梢，〈或豆䕸。〉摻蠶至三箔。復梢倒根在上，〈如此則簇圓又穩。〉自後蠶可近上。摻至六箔，覆蒿令簇圓，上用箔圍，苫繳，簇頂如亭子樣。〈防雨。〉日出高時，捲去。至晚，復繳。三日外，繭成，不用。〈馬頭簇，亦依上苫繳。蠶多宜馬頭簇。簇脚宜南北。〉
○《務本新書》〈擇繭法：〉繭宜併手忙擇，涼處薄攤，蛾自遲出，免使抽繰相逼。
○土農必用〈繰絲法：〉繰絲之訣，惟在細圓勻緊，使無褊慢節核，〈接頭為節，疙疸為核。〉粗惡不勻也。〈生繭繰為上，如人手不及，殺過繭慢慢繰。殺繭法有三：一日曬，二鹽浥，三蒸。蒸最好，人多不會。日曬損繭，鹽浥者穩。〉○熱釜：〈可繰粗絲單繳者，雙繳亦可，但不如冷盆所繰者潔淨光瑩也。〉釜要大，置于竈上。釜上大盆甑接口，添水至甑中八分滿。甑中用一板攔斷，可容二人對繰也。水須熱，宜旋旋下繭。〈多下則繰不及，煮損。〉○冷盆：〈可繰全繳細絲，中等繭可繰雙繳。雖曰冷盆，亦是大溫也。○全繳絲，上等也，中作紗羅。雙繳絲，中等也，中中等緞匹。單繳絲，又名歇口絲，褊慢有大疙疸，只中絹帛，亦不堅壯。歇口絲多是熱釜中繰也。〉盆要大，必須先泥其外。〈口徑二尺五寸之上者，名為串盆。〉用時添水八九分滿。〈水宜溫暖常勻，無令乍寒乍暖。〉釜要小。〈口徑一尺以下者。〉突竈：半破塼坯，圓壘一遭，中空。〈直桶子樣。〉其高比繰絲人身一半，當中壘一小臺，〈徑比盆底小。〉坐串盆于小臺上，其盆要比圓壘高一脣。靠圓壘安打絲頭小釜竈，比圓壘低一半，揜火透圓壘。〈竈子後火煙過處，名揜火。〉與揜火相對圓壘匝近上，開煙突口。做一臥突，長七八尺已上，先于安突一面壘一臺，比突口微低。又相去七八尺外，安一臺，高五尺。用長一丈椽二條，斜磴在二臺上，二椽相去闊一塼坯許，用塼坯泥成一臥突。〈須與竈口相背，旣得盆水常溫，又得煙火與繰盆相遠，其繰絲人不為煙火所逼。〉○軖〈音狂，紡車。〉車：床高與盆齊。軸長二尺，中徑四寸，兩頭三寸。四角或六角，臂通長一尺五寸。〈六角不如四角，軖角少則絲易解。臂者，輻條也，雙輻者穩。〉須脚踏。又繰車竹筒子宜細，〈細似織絹穗筒子。〉鐵條子串筒，兩樁子亦須鐵也。○打絲頭：〈用一人。〉小釜內添水九分滿，竈下燃粗乾柴。候火大熱，下繭于熱水內，〈下繭宜少，多則煮過，繰絲少。〉用筯輕剔撥，令繭滾轉蕩勻，挑惹起囊頭，〈粗絲頭，名囊頭。〉手捻住，于水面上輕提掇數度，復提起，其下卽是清絲，摘去囊頭。〈輕手剔撥起囊頭，長不過一尺也。〉一手撮捻清絲，一手用漏杓綽繭，款送入溫水盆內。將清絲挂在盆外邊絲老翁上。〈盆邊釘插一橛子，名絲老翁。〉○繰絲：〈用一人。〉將絲老翁上清絲，約十五絲之上，〈黃絲粗，減繭數。〉總為一處，穿過錢眼，〈錢下繭攢聚，名絲窩，又名絮盤。〉繳過䈏〈音福。〉頭，蛾眉杖子上兩繳，杖子下兩繳，掛于軖上。又取絲老翁上清絲，如前挂於軖上。〈兩箇絲窩，其頭齊行。〉右脚踏軖右轉，長切照覷，撥掠兩絲窩。于內有繭絲先盡，蛹子沈了者，繭絲斷了，繭浮出絲窩者，其絲窩減小，卽取清絲，約量添加，務要兩絲窩大小長均。〈添絲搭在絲窩上，便有接頭。將清絲用指面喂在絲窩內，自然帶上去。〉
○《韓氏直說》〈蒸餾繭法：○如蠶成繭硬、紋理粗者，必繰快。此等繭可以蒸餾，繰冷盆絲。其繭薄，紋理細者，必繰不快，不宜蒸餾，此止宜繰熱盆絲。〉其蒸餾之法：用籠三扇，用軟草扎一圈，加于釜口，以籠兩扇坐于上。籠內勻鋪繭，厚三四指許。頻于繭上以手背試之，如手不禁熱，可取去底扇，卻續添一扇在上。蒸得過了，則軟了絲頭。不及則蛾必鑽了。如手背不禁熱，恰得合宜。于蠶房槌箔上，從頭合籠內繭在上，用手微撥動。如箔上繭滿，打起更攤一箔。候冷，定上用細柳梢微覆了。其繭只于當日都要蒸盡，如蒸不盡，來日必定蛾出。釜湯內，用鹽一兩，油半兩，所蒸繭不致乾了絲頭。〈如餾繭多，油鹽旋旋入。

[book_title]寶訓卷四
棲霞郝懿行蘭皋輯
蔬菜
《靈樞經》五菜：葵甘，韭酸，藿鹹，薤苦，蔥辛。〈《禮．月令》仲秋，趣民務畜菜。〉○《漢．食貸志》菜茹有畦，瓜、瓠、果、蓏，殖於疆場。〈杜甫詩：畦蔬遶茅屋。〉○〈石崇傳〉春畦靃靡。〈音髓米。〉○左思〈蜀都賦〉其園有蒟〈音矩。〉篛茱萸，瓜疇竽區。○《漢官儀》大官栗丞官別在外，掌瓜菜茹。
古云：畜瓠之家不燒穰，種瓜之家不焚漆。〈按：穰，黍穰也。〉
《夏小正》五月乃瓜，〈註：乃者，急瓜之辭也。瓜也者，始食瓜也。〉八月剝瓜。〈註：畜瓜之時也。〉
○《爾雅》瓞，瓝。其紹瓞。〈註：俗呼瓝瓜為瓞，紹者，瓜蔓緒，亦著子，但小如瓝。○瓝，音雹。〉
○《史．天官書》瓠瓜，有青黑星守之，魚鹽貴。〈註：瓠瓜，一名天雞，在河鼓東。瓠瓜明，則歲大熟也。〉
○《玉篇》㼕，〈音當，㼕瓤。〉瓜中實。〈案《正字通》瓜底曰㼕。〉
○《廣雅》龍蹏、獸掌、羊駮、兔頭、桂髓、蜜筩、小青、大班，皆瓜名也。
○嵇含〈甘賦〉序曰：世云三芝，瓜處一焉，謂之土芝。
○《龍魚河圖》瓜有兩鼻殺人。
○《博聞錄》種花藥，最忌麝，瓜尤忌之。賸栽數株蒜、薤，遇麝不損。
○崔實曰：十二月臘時祀炙萐，〈所甲切。〉樹瓜田四角，去䗣〈○䗣胡濫反。瓜中蟲，謂之䗣。案《爾雅》蠸，輿父，守瓜。註：今瓜中黃甲小蟲。〉○又曰：種瓜用戊辰日。〈案：《齊民要術》二月辰日宜種瓜。〉
○《說鈴》載《天祿識餘》云：瓜以辰日種則易生而實繁。山谷詩：夏栽醉竹餘千个，春糞辰瓜滿萬區。
○《齊民要術》收瓜子法：常歲歲先取本母子瓜，截去兩頭，止取中央子。〈種早子，熟速而瓜小。種晚子，熟遲而瓜大。去兩頭者，近蔕子，瓜曲而細；近頭子，瓜短而喎。按：喎，快，平聲，口戾不正。又，收瓜子法：食瓜時，擇美者收取，卽以細糠拌之，日曝向燥，挼而簸之，淨而且速也。〉良田，小豆底佳，黍底次之。刈訖卽耕，頻煩轉之。二月上旬種者為上時，三月上旬為中時，四月上旬為下時。五月、六月上旬，可種藏瓜。凡種瓜法，先以水淨淘瓜子，以鹽和之。〈鹽和則不能死。〉先臥鋤耬卻燥土，〈雜燥土，瓜不生。〉然後掊〈蒲溝切。〉坑，大如斗口。納瓜子四枚，大豆三箇于堆旁向陽中。瓜生數葉，掐去豆。〈瓜性弱，苗不能獨生，故須大豆為之起土。瓜生不去豆，則豆反扇瓜，不得滋茂。但豆斷汁出，更成良潤，勿拔之，拔之則土虛燥也。〉多鋤則饒子，不鋤則無實。〈五穀、蔬菜、果蓏之屬，皆如是也。〉○旦起，露未解，以杖舉瓜蔓，散灰于根下。後一兩日，復以土堆其根，則永無蟲矣。 〈又，摘瓜法：在步道上引手而取，勿聽浪人踏瓜蔓，及翻覆之，恐瓜早爛。若無茇而種瓜者，地雖美好，正得長苗直引，無多盤岐，故瓜少子。若無茇處，豎乾柴亦得。〉區種瓜法：六月雨後種菉豆，八月中犂掩殺之，十月又一轉，卽十月終種瓜。率兩步為一區，坑大如盆口，深五寸。以土壅其畔，如菜畦形。坑底必令平正，以足踏之，令其保澤。以瓜子、大豆各十枚，徧布坑中。以糞五升覆之。〈亦令均平。〉又以土一斗，薄散糞上，復以足微躡之。冬月大雪時，速併力推雪於坑上為大堆。至春草生，瓜亦生，莖葉肥茂，異於常者。且常有潤澤，旱亦無害。五月瓜便熟。〈其掐豆、鋤瓜之法與常同。若瓜子盡生則大穊，宜掐去之，一區四根卽足矣。〉○又法：冬天以瓜子數枚，內熱牛糞中，凍卽拾聚，置之陰地。〈量地多少，以足為限。〉正月地釋卽耕，逐𤳈布之。率方一步，下一斗糞，耕土覆之。肥茂早熟，雖不及區種，亦勝凡瓜遠矣。有蟻者，以牛羊骨帶髓者，置瓜科左右，待蟻附，將棄之。棄二三，則無蟻矣。
○《廣韻》𤬊，〈音蹁。〉黃瓜名。〈案《後魏書》郭祚，領太子少保，從世宗幸東宮。肅宗幼弱， 祚懷一黃𤬊奉焉。時人號為黃𤬊少保。〉
○《齊民要術》黃瓜，〈一名胡瓜，四月中種之。〉
○《農桑輯要》西瓜，種同瓜法。科宜差稀。欲瓜大者，一步留一科，科止留一瓜，瓜大如三斗栲栳。〈案，五代始有西瓜，郃陽令胡嶠得回紇瓜種，培以牛糞，結實如斗，是也。〉
○《博雅》冬瓜，𦶍〈音及。〉也。水芝瓜也，其子謂之㼓。〈力占切。〉
○《齊民要術》種冬瓜法：傍牆陰地作區，圓二尺，深五寸，以熟糞及土相和。正月晦日種。〈二月、三月亦得。〉既生，以柴木倚牆，令其緣上。旱則澆之。八月，斷其梢，減其實，一本但留五六枚。〈多留則不成也。〉十月，霜足收之。〈早收則爛。〉又，冬瓜、越瓜、瓠子，十月區種，如種瓜法。冬則堆雪著區上為堆。潤澤肥好，乃勝春種。
○《爾雅》瓠棲，瓣。〈註：瓠中瓣也。疏：一名瓠棲，人之齒集者似之。〉
○《正字通》瓠，瓜類。分甘、苦二種，甘者大，苦者小。陶宏景日：瓠或有苦者，味如膽，不可食，非別生一種也。又陸佃《埤雅》長而瘦上曰匏，短頸大腹日瓠。瓠性甘，匏性苦，故詩曰：匏有苦葉。後人皆合匏、瓠為一。據《說文》瓠，匏也。陸璣《詩疏》匏，瓠也。竝非。〈案：今名葫蘆，古亦名壺。〉
○《東方朔傳》以瓠測海。〈案：揚子《方言》蠡，或謂之瓢。《古今注》瓢亦瓠也，瓠其總，瓢其別也。又案《方言》㼖，瓠瓢也。《楚辭．九歎》瓟㼖囊于筐簏。《丹鉛錄》江推間或用螺之大者為瓢，是以蟲殼代瓜匏用也。○《集韻》㼖，音利，匏子。〉
○《家政法》二月可種瓜瓠。
○《齊民要術》：《氾勝之書》區種瓠法，收種子須大者。若先受一斗者，得收一石。受一石者，得收十石。先掘地作坑，方圓、深各三尺。用蠶沙與土相和，令中半，〈若無蠶沙，生牛糞亦得。〉著坑中，足躡令堅。以水沃之，候水盡，卽下瓠子十顆，復以前糞覆之。既生，長二尺餘，便總聚十莖一處，以布纏之五寸許，復用泥泥之。不過數日，纏處便合為一莖。留强者，餘悉掐去，引蔓結子。子外之條，亦掐去之，勿令蔓延。留子法：初生二、三子不佳，去之。取第四、五、六區，留三子卽足。旱時須澆之，坑畔周匝小渠子，深四五寸，以水停之，令其遙潤，不得坑中下水。
汝南童謠曰：壞陂誰，翟子威，飯我豆食羹芋魁。〈《漢書》○以下芋。〉
《續博物志》芋以十二子為衛，應月之數也。
○〈食貨志〉岷山之下沃野，有蹲鴟芋也。
○東方朔曰：土宜薑芋，水多蠅魚，貧者得以人給家足。〈顏師古注：蠅魚，蛙也。〉
○《本草》土芝。
○《孝經援神契》仲冬昴星中，收莒芋。
○《齊民要術》：《氾勝之書》種芋，區方深皆三尺。取豆萁內區中，足踐之，厚尺五寸。取區上溼土與糞和之，內區中萁上，令厚尺二寸，以水澆之，足踐令保澤。取五芋子置四角及中央，足踐之。旱，數澆之。萁爛。芋生子，皆長三尺，一區收三石。○又，種芋法：宜擇肥緩土近水處，和柔糞之。二月注雨，可種芋。率二尺下一本。芋生根欲深，劚其旁以緩其土。旱則澆之。有草鋤之，不厭數多。治芋如此，其收常倍。
○《務本新書》芋羞三月，衆人來往，眼目多見，并聞刷鍋聲處，多不滋息。芋可以救饑饉。蟲蝗不能傷。霜後收之，冬月食不發病。其餘月分，不可多食。霜後芋子上芋白擘下，以滾漿水煠過，㬠乾，冬月炒食，味勝蒲笋。
諺曰：觸露不掐葵，日中不翦韭。
《爾雅翼》天有十日，葵與之終始，故葵从癸。〈《廣雅》蘬，邱葵也。《廣志》曰：胡葵，其花紫赤。〉
○《本草》葵葉為百菜主，其心傷人。俗呼為西王母菜，食之益人。
○《博物志》陳葵子，微火炒令爆咤，散著熟地，徧蹋之，朝種暮生，遠不過經宿。
○《格物論》葵有數種，此茶葵也，味甘美，性滑利。夏末種，至秋採者謂秋葵。秋種至冬採者謂冬葵。又葵有鴨腳之名。
○《齊民要術》臨種時，必燥曝葵子。〈葵子雖經歲不浥，然溼種者，疥而不肥也。〉地不厭良，故墟彌善，薄卽糞之，不宜妄種。春必畦種、水澆。〈春多風、旱，非畦不得。且畦者省地而菜多，一畦供一口。〉畦長兩步，廣一步。〈大則水難均，又不容人足入。〉深掘，以熟糞對半和土覆其上，令厚一寸，鐵齒耙耬之，令熟，足蹋使堅平，下水，令徹澤。水盡，下葵子，又以熟糞和土覆其上，令厚一寸餘。葵生三葉，然後澆之。〈澆用晨夕，日中便止。〉每一掐，輒耙耬地令起，下水加糞。三掐更種，一歲之中，凡得三輩。〈凡畦種之物，治畦皆如葵法，不復條列繁文。〉早種者，必秋耕。十月末，地將凍，散子勞之，〈一畝三升。正月末散子亦得。〉人足踏踐之乃佳。〈踏者菜肥。〉地釋卽生。鋤不厭數。五月初，更種之。六月一日種白莖秋葵。〈白莖者宜乾，紫莖者乾則黑而澀。〉秋葵堪食時，附地翦卻春葵，令根上枿〈音蘗。〉生者，柔輭至好，仍供常食，美于秋菜。凡掐葵，必待露解。
○崔寔曰：六月六日可種葵，中伏後可種冬葵。九月作葵葅、乾葵。
○《本草》茄，一名落蘇。五代《貽子錄》作酪酥。蓋以其味如酪酥也。
○《酉陽雜俎》茄子，一名昆侖瓜。○又，茄子食之厚腸胃，動氣發疾。根能治竈瘃。欲其子繁，待其花時，取其葉布路上，以灰規之，人踐之，子必繁也，謂之稼茄子。
○《拾遺記》淇漳之鯉，脯以青茄。
○王褒《僮約》別茄披蔥。
○《齊民要術》種茄子法：茄子，九月熟時摘取，擘破，水淘子，取沈者，速曝乾裹。至二月畦種。〈治畦下水，一如葵法。性宜水，常須潤澤。〉著四五葉，雨時，合泥移栽之。〈若旱，澆水令徹澤，夜栽之。白日以席蓋。〉十月種者，如區種瓜法，推雪著區中，則不須栽。其春種，不作畦，直如種凡瓜法者，亦得，惟須曉夜數澆耳。
○漢桓帝詔種蔓菁，以助民食。
○《方言》蘴，〈與葑同。〉蕘，蕪菁也。陳、楚謂之葑，齊、魯謂之蕘，關西謂之蕪菁，趙、魏之間謂之大芥。〈案〈釋草〉云：須，葑蓯。是須也，蕪菁也，蔓菁也，葑蓯也，蕘也，芥也，七者一物耳。〉
○《齊民要術》種不求多，惟須良地，故墟新糞壞牆垣乃佳。〈若無故墟糞者，以灰為糞，令厚一寸。灰多則燥，不生也。〉耕地欲熟。七月初種之，一畝用子三升。〈從處暑至八月白露節皆得。早者作葅，晚者作乾。〉漫散而勞。種不用溼，〈溼則地堅葉焦。〉既生不鋤。九月末收葉，〈晚收則黃落。〉仍留根取子。春夏畦種供食者，與畦葵法同。翦訖更種，從春至秋得三輩，常供好葅。取根者，用大小麥底，六月中種。十月將凍，耕出之。〈一畝得數車。早出者根細。〉又，多種蔓菁法：近市良田一頃，七月初種之。〈六月種者，根雖粗大，葉復蟲食。七月末者，葉雖膏潤，根復細小。七月初種，根葉俱得。〉
○《務本新書》四月收子打油，陝西惟食菜油，燃鐙甚明，能變蒜髮，比芝麻易種收多，油不發風。武侯多勸種此菜，故川蜀曰諸葛菜。〈案，此菜有六利，見《劉公嘉話》。〉油臨時熬用，少摻芝麻，煉熟，卽與小油無異。
○《爾雅》葖，蘆萉。〈註：萉，宜為菔。蘆菔，蕪菁屬。紫花，大根，俗呼雹葖。疏云：今謂之蘿蔔是也。○葖，音突。蘆，音蘿。菔，音匐。〉
○王旻言：蘿蔔根莖並，生熟俱涼。
○《韻會》蘆菔，一名來服，言來麰之所服也。
○《齊民要術》種菘、蘆菔法，與蕪菁同。〈菘菜似蔓菁而大。取子者，草覆之，不則凍死。〉
○《四時類要》種蘿蔔，宜沙輭地。五月犁五六徧，六月六日種。鋤不厭多，稠卽小間拔令稀。至十月收，窖之。
○《農桑輯要》新添種蘿蔔法：水蘿蔔，正月、二月種。六十日，根葉皆可食。夏四月，亦可種。胡蘿蔔，伏內畦種，或壯地漫種。〈案：《癸⾟雜識》蘿蔔，性能消食，解麪毒。〉
○《齊民要術》蜀芥、芸薹取葉者，皆七月半種。地欲糞熟，種法與蕪菁同。既生，亦不鋤之。十月收蕪菁訖時，收蜀芥。〈中為鹹淡二葅，亦任為乾菜。〉芸薹，足霜乃收。〈不足霜卽澁。〉種芥子，及蜀芥、芸薹取子者，皆二三月好雨澤時種。〈二物性不耐寒，經冬則死，故須春種。〉旱則畦種水澆。五月熟而收子。
○《說文》䕬，禦溼之菜。〈案：䕬，俗作薑。《玉篇》云：⾟而不葷也。○《酉陽雜俎》山上有薑，下有銅錫。〉
○《春秋運斗樞》璇星散為薑。
○崔寔曰：三月，清明節後十日，封生薑。至四月立夏後，蠶大食，芽生，可種之。九月，藏茈薑。其歲若溫，皆待十月。〈生薑，謂之茈薑。○茈，音紫。〉
○《齊民要術》薑宜白沙地，少與糞和。熟耕如麻地，不厭熟，縱橫七徧尤善。三月種之。先重耬耩，尋壟下薑，一尺一科，令上土厚三寸。數鋤之。六月作葦屋覆之。〈不耐寒熱故。〉九月掘出，置屋中。〈中國多寒，宜作窖，以穀䅞合埋之。䅞，奴勒反，穀穰。〉中國土不宜薑，僅可存活，勢不可滋息。種者，聊擬藥物小小耳。
○《爾雅》中馗，菌。〈註：地蕈也，似蓋，今江東名為土菌，亦曰馗廚。可啖之。○案《爾雅》又云：出隧，蘧蔬。註云：蘧蔬，似土菌，生菰草中。疏云：菌類也。〉小者菌。〈疏云：大者名中馗，小者卽名菌。〉
○蘇軾詩：雁門天花不復憶，况乃桑鵞與楮雞。〈案：楮雞，亦作樹雞。桑鵞，卽桑莪。〉
○《四時類要》三月，種菌子。取爛構木〈一名楮。〉及葉，于地埋之。常以泔澆令溼。三兩日卽生。又法：畦中下爛糞。取構木可長六七寸，截斷磓碎，如種菜法，于畦中勻布，土蓋。水澆，長令潤。如初有小菌子，仰杷推之。明旦又出，亦推之。三度後出者甚大，卽收食之。本自構木，食之不損人。
諺云：左右通鋤，一萬餘株。〈以下蒜。〉
《夏小正》十有二月，納卵蒜。〈註：本如卵者也。納，納之君也。○案《古今注》俗謂之小蒜。〉
○《爾雅翼》大蒜為葫，小蒜為蒜。
○五代宮中，呼蒜為麝香草。
○崔寔曰：布穀鳴，收小蒜。六月、七月可種小蒜。八月可種大蒜。
○《齊民要術》蒜宜良輭地。〈白輭地，蒜甜美而科大。黑輭次之。剛强之地，辛辣而瘦小也。〉三徧熟耕。九月初種。種法：黃𤳈時，以耬耩，逐壠手下之，五寸一株。〈案：此謂左右通鋤。〉空曳勞。二月半鋤之，令滿三徧。〈勿以無草則不鋤，不鋤則科小。〉條拳而軋之。〈不軋則獨科。〉葉黃，鋒出，則辮，于屋下風涼之處桁之。〈早出者，皮赤科堅，可以遠行。晚則皮𤿫而易碎。𤿫，他⻣反，皮壞也。〉冬寒，取穀䅞布地，一行蒜，一行䅞。〈不爾則凍死。〉收條中子種者，一年為獨瓣。種二年者，則成大蒜，科皆如拳，又逾于凡蒜矣。〈瓦子壠底，置獨瓣蒜於瓦上，以土覆之，蒜科橫闊而大，形狀殊別，亦足以為異。〉○種澤蒜法：預耕地，熟時採取子，漫散勞之。澤蒜可以香食，吳人調鼎，率多用此，根葉作葅，更勝蔥葱、韭。此物蕃息，一種永生，蔓延滋曼，年年稍廣，間區斸取，隨手還合，但種數畝，用之無窮。種者地熟，美于野生。
○《四時類要》種蒜：作行，下糞，水澆之。
○《務本新書》蒜，畦栽。每窠先下麥糠少許，地宜虛，春暖則鋤。拔薹時頻澆。㔇麥時，人多食，解暑毒。
諺曰：蔥三，薤四。〈以下薤。〉
《爾雅》䪥，〈薤同。〉鴻薈。〈疏云：䪥，葉似韭之菜也。《本草》謂之菜芝。 〉
○《儀禮．士相見禮》註：蔥薤之屬，食之止臥。
○崔寔曰：正月，可種薤、韭。七月，別種薤矣。
○《四時類要》正月上辛日，埽去薤畦中枯葉，下水加糞。
○《齊民要術》薤宜白輭良地，三轉乃佳。二月、三月種。〈八月、九月種亦得。〉率七八支為一本。〈諺曰：蓖三，薤四。移蔥者，三支為一本。種薤者，四支為一科。然支多者，科圓大，故以七八為率。〉薤子，三月葉青便出之，〈未青而出者，肉未滿，令薤瘦。〉燥曝，挼去莩餘，切卻殭根。〈留殭根而溼者，卽瘦細不得肥。〉先重耬耩地，壠燥，掊而種之。〈壠燥則薤肥，耬重則白長。〉率一尺一本。葉生卽鋤，鋤不厭數。〈薤性多穢，荒則羸瘦。〉五月鋒，〈古農器。〉八月初耩。〈不耩則白短。〉葉不用剪。〈翦則損白。供常食者，別種。○案：庾亮噉薤因留白，云可以種。〉九月、十月出賣。〈經久不佳也。〉擬種子，至春地釋，卽曝之。
語曰：寧食三斗葱，莫逢屈突通。寧炙三斗艾，莫逢屈突蓋。〈《隋史》屈突通涖官勤嚴，故云。〉
《本草》蔥，从悤，外直中空，外直中空，有悤通之象也。〈案：蔥，五脛文字作葱。〉
○《齊民要術》收葱子，必薄布陰乾，勿令浥鬱。〈葱性熱，浥鬱則不生。〉其擬種之地，必須春種菉豆，五月掩殺之。比至七月，耕數徧。一畝用子四五升。〈良田五升，薄地四升。〉炒穀拌和之，〈葱子性澀，不以穀和，下不均調。不炒穀，則草穢生。〉兩耬重耩，竅瓠下之，以批〈蒲結反。〉契〈蘇結反。〉繫腰曳之。七月納種，至四月始鋤。鋤徧乃翦，翦與地平。〈高留則無葉，深翦則傷根。〉翦欲旦起，避熱時。良地三翦，薄地再翦，八月止。〈不翦則不茂，翦過則根跳。若八月不止，則葱無袍而損白。〉十二月盡，埽去枯葉枯袍。〈不去枯葉，春葉則不茂。〉二月、三月出之。〈良地二月出，薄地三月出。〉收子者，別留之。葱中亦種胡荽，尋手供食，乃至孟冬為葅，亦不妨。
○《四時類要》種葱：炒穀攪勻，塞耬一眼，於一眼中種之。他月葱出，取其塞耬一眼之地中土培之，疏密恰好，又不勞移。
語曰：男不離韭，女不離藕。《方書》
諺曰：韭者，懶人菜。〈《諸葛武侯集》棄婦不顧門，委韭不入園。〉
《夏小正》正月，囿有見韭。〈註：囿也者，園之燕者也。〉
○《爾雅》蒮，山韭。茖，山葱。葝，山䪥。蒚，山蒜。〈蒮，音育。茖，音革。葝，巨盈切。蒚，音力。○註：今山中有此菜，皆如人家所種者。〉
○《說文》一種而久者，故謂之韭。象形，在一之上。一，地也。
○《韻會通志》云：韭性溫，謂之草鍾乳。
○《埤雅》韭之美在黃。
○《列子．天瑞篇》老韭之為莧也。
○《後漢書》郭林宗見友來，夜冒雨翦韭，作炊餅。
○崔寔曰：正月上辛日，埽除韭畦中枯葉。七月，藏韭菁。〈《說文》菁，韭華也。按：張衡〈南都賦〉秋韭冬菁。註：韭華謂之菁。〉
○《博聞錄》韭畦若用雞糞尤好。
○《齊民要術》收韭子，如葱子法。〈若市中買韭子，宜試之，以銅鐺盛水，于火上微煮韭子，須臾芽生者好。芽不生者，是浥鬱矣。〉治畦，下水，糞覆，悉與葵同。然畦欲極深。〈韭，一翦一加糞，又根性上跳，故須深也。〉二月、七月種。種法：以升盞合地為處，布子于圍內。〈韭性內生，不向外長，圍種令科成。〉薅令常淨。〈韭性多穢，數薅為良。〉高數寸翦之。〈初種，歲止一翦。〉至正月，埽去畦中陳葉。凍解，以鐵杷耬起，下水，加熟糞。韭高三寸便翦之，翦如葱法。一歲之中，不過五翦。〈每翦，杷耬、下水、加糞，悉如初。〉收子者，一翦卽留之。若旱種者，但無畦與水耳，杷、糞悉同。一種永生。
○《韻會》胡荽，〈音綏，與荾同。〉香菜。張騫使西域得胡荽。○潘岳〈閒居賦〉蓼荽芬芳。
○《博聞錄》胡荽，必用月晦日晚下種。
○《齊民要術》胡荽，宜黑輭青沙良地，三徧熟耕。〈樹陰下，得。禾豆處，亦得。〉春種者用秋耕地。開春凍解地起有潤澤時，急接澤種之。秋種者，於六月子中旱時，耬耩作壟，蹉子令破，〈先燥曬，欲種時布子于堅地，一升子與一掬溼土和之，以段蹉令破作兩。〉手散，還勞令平，一同春法。但既是旱種，不須耬潤。此菜旱種，非連雨不生，所以不同春月要求溼下。種後，未遇連雨，雖一月不生，亦勿怪。麥底地亦得種，止須急耕調熟。大都不用觸地溼。生高數寸，鋤去穊者，供食及賣。作葅者，十月足霜乃收之。一畝兩載，載直絹三匹。若留冬食者，以草覆之，得竟冬食。其有春種小小供食者，自可畦種。畦種者一如葵法，挼子，沃水，生芽種之。〈晝用箔蓋，夜則去之。晝不蓋，熱不生。夜不去，蟲棲之。〉凡種菜，子難生者，皆水沃令芽生。〈案《湘山錄》園荽，卽胡荽。世傳布種時，口誦褻則滋茂。故穢談為撒園荽。〉
○劉禹錫《嘉話錄》菠薐，〈一名赤根。〉種自西國，有僧將其子來，云是頗陵國之種。語訛為菠薐耳。〈《本草》註：李時珍曰：按《唐會要》云：太宗時，尼波維國獻菠薐菜，類紅藍，卽此也。〉
○《博聞錄》菠菜，過月朔乃生，須二十七八間種之，月初卽生。
○《農桑輯要》菠薐，作畦下種，如蘿蔔法。春正月、二月，皆可種。秋社後二十日種者，可於窨內收藏，冬季常食青菜。如欲出子，十月內種訖，至地凍時，水渰過。來年夏至後收子，可為秋種。
○《續博物志》萵菜，出萵國，有毒，百蟲不敢近。〈杜甫種萵苣詩序：堂下理小畦，隔種一兩席許萵苣，向二旬矣。〉
○隋人從高麗國使求得萵苣種，酬之甚厚，名千金菜。
○《農桑輯要》萵苣，作畦下種，如前法。春正月、二月種之，可為常食。秋社前一二日種者，霜降後可為醃菜。如欲出種，正月、二月種之，九十日收。○又，同蒿，作畦下種，亦如前法。春二月種，秋社前十日種。春菜食不盡者，可為子。
○《爾雅》蕢，赤莧。〈註：今莧菜之赤莖者。〉
○《博雅》莧，𦯶也。〈案《易．夬卦》註：馬、鄭、王皆云莧陸，一名商陸。〉
○《管子．地員篇》𩏴下于莧，莧下于蒲。〈𩏴，同鬱。〉
○《農桑輯要》作畦下種，亦如前法。但五月種之，園枯則食。八月收子。○又，莙薘，〈案《類篇》馬舄也。謝朓詩：風振蕉薘裂。薘，音達。又，案袁文《甕牖閒評》云：波稜，出西域泥婆羅國。軍達出大食國。今四字皆加草於上，字書之誤。〉作畦下種如前法。春二月種之，夏四月移栽。園枯則食。留食不盡者，地凍時出，於暖處收藏，來年春透，可栽，收種。
○《務本新書》藍菜，二月畦種。苗高，剝葉食之，頗有⾟味。剝而復生，刀割則不長。五月園枯，此菜獨茂，故又曰主園菜。食至冬月，以草覆其根。四月終結子，可收，作末。〈比芥末。〉根又生葉，又食一年。陝西多食此菜。
○《博物志》燒馬蹏羊角成灰，春散著溼地，羅勒乃生。
○《齊民要術》〈蘭香，羅勒也，中國為石勒諱，故改，今人因以名焉。〉三月中，候棗葉始生，乃種蘭香。〈早種者，天寒不生。〉治畦下種，一同葵法。及水散子訖。水盡，簁熟糞，僅得蓋子便止。〈厚則不生，弱苗故也。〉晝日箔蓋，夜卽去之。生卽去箔，常令足水。六月連雨，拔栽之。〈掐心栽泥中，亦活。〉作葅及乾者，九月收。〈晚卽乾惡。〉取子者，十月收。〈自餘雜香菜不列者，種法悉與此同。〉
○《博聞錄》香菜，常以洗魚水澆之，則香而茂，溝泥水、米泔尤佳。〈案：香菜皆然。〉
○《齊民要術》〈荏、蓼，紫蘇、薑、芥、薰葉，與荏同時，宜畦種。〉三月可種荏、蓼。〈荏，子白者良，黃者不美。〉荏性甚易生。蓼尤宜水畦種也。荏則隨宜，園畔漫擲，便歲歲自生矣。荏子秋末成，可收蓬於醬中藏之。〈蓬，荏角也，實成則惡。〉其多種者，如種穀法。〈雀甚嗜之，必須近人家種矣。〉收子壓取油，可以煮餅。〈荏油色綠可愛，其氣香美，煮餅亞胡麻油，而勝麻子脂膏。然荏油不可為澤，焦人髮。〉蓼作葅者，長二寸則翦，絹袋盛，沈于醬甕中。又長，更翦，常得嫩者。〈若待秋，子成而落，莖卽堅硬，葉又枯燥。〉取子者，候實成，速收之。〈性易彫零，晚則落盡。〉五月、六月中，蓼可為虀以食莧。○又，芹、𦼫，〈案《唐韻》其呂切，苦𦼫，江東呼為苦蕒。〉收根畦種之，常令足水。尤忌潘〈普官切，淅米汁也。〉泔及鹹水，澆之則死。性易繁茂，而甜脆勝野生者。白𦼫，尤宜糞，歲歲可收。
○《務本新書》甘露子，白地內區種。暑月以麥糠蓋之，承露滋息。

[book_title]寶訓卷五
棲霞郝懿行蘭皋輯
果實
《晉書．天文志》織女星主果蓏。〈案《漢書．食貨志》註：應劭曰：木實曰果，草實曰蓏。張宴曰：有核曰果，無核曰蓏。臣瓚曰：木上曰果，地上曰蓏。〉
○《齊民要術》崔寔曰：正月自朔曁晦，可移諸樹、雜木。唯有果實者，及望而止，過十五日，則果少實。《食經》云：種名果法，三月上旬，斫取直好枝，如大拇指，長五尺，〈《類要》云：一尺五寸。〉內著芋頭中，種之。無芋，大蕪菁根亦可。〈《類要》云：蘿蔔亦得。〉勝種核，核三四年乃如此大耳。可得行種。○凡五果，正月一日雞鳴時，把火徧照其下，則無蟲災。
○《博聞錄》：柳子厚《郭橐駞傳》凡植木之性，其本欲舒，其培欲平，其土欲故，其築欲密。旣然已，勿動勿慮，去不復顧。其蒔也若子，其置也若棄，則其天者全而其性得矣。○凡木皆有雌雄，而雄者多不結實。可鑿木作方寸穴，取雌木填之，乃實。以銀杏雄樹試之，便驗。社日以杵舂百果樹下，則結實牢。不實者，亦宜用此法。果木有蟲蠧者，用杉木作釘，塞其穴，蟲立死。樹木有蟲蠧，以芫花納孔中，或納百部葉。
○《歲時廣記》：《遯齋閒覽》凡果木久不實者，以祭社餘酒灑之，則繁茂倍常。用人髮掛枝上，則飛鳥不敢近。結實時，最忌白衣人過其下，則其實盡落。
○《四時類要》正月，取樹本大如斧柯及臂者，皆堪接，謂之樹砧。須以細齒鋸截，每砧對接兩枝。候俱活，卽待葉生，去一枝弱者。所接樹，選其向陽細嫩枝如筯粗者，長四寸許。陰枝卽少實。〈案：接法未悉載。〉
語云：旱棗，澇棃。
《爾雅》棃，山樆。疏云：在山曰樆，人植曰棃。○案《爾雅》又云：杜，甘棠。註：今之杜棃。又云：杜，赤棠，白者棠。
○詩云：上巳有風棃有蠧，中秋無月蚌無珠。
○陶宏景《別錄》棃性冷利，多食損人，謂之快果。
○《本草》紫花棃，消心熱。
○金創、乳婦不可食棃。產婦蓐中及疾病未愈，食棃多者，無不致病。欬逆氣上者，尤宜慎之。
○《齊民要術》種者，棃熟時，全埋之。經年，至春地釋，分栽之，多著熟糞及水。至冬葉落，附地刈殺之，以炭火燒頭。二年即結子。〈若穭生及種而不栽者，則著子遲。每棃有十許子，唯二子生棃，餘皆生杜。〉插者彌疾。插法：用棠、杜。〈棠，棃大而細理，杜次之。桑，棃大惡。棗、石榴上插得者，為上棃，雖治十，收得一二也。〉杜如臂已上，皆任插。〈常先種杜，經年後插之。至冬俱下亦得，然俱下者，杜死則不生也。〉杜樹大者，插五枝。小者，或三或二。棃葉微動為上時，將欲開莩為下時。先作麻紉，纏十許匝；以鋸截杜，令去地五六寸。〈不纏，恐插時皮披。留杜高者，棃枝繁茂，遇大風則披。宜作蒿簞盛杜，以土築之令沒，風時，以籠盛棃，免披耳。〉斜攕〈所咸反。〉竹為籤，刺皮木之際，令深一寸許。折取其美棃枝陽中者，〈陰中枝則實少。〉長五六寸，亦斜攕之，令過心，大小長短與籤等。以刀微𠠜〈音印。〉棃枝，斜攕之際，剝去黑皮。〈勿令傷青皮，青皮傷則死。〉拔去竹籤，卽插棃，令至𠠜處，木邊向木，皮還近皮。插訖，以綿莫〈冪同。〉杜頭，封熟泥于上，以土培覆，令棃枝僅得出頭，以土壅四畔。當棃上沃水，水盡，以土覆之，勿令堅固。百不失一。〈棃枝甚脆，培土時宜慎之，掌撥則折。〉其十字破杜者，十不收一。〈所以然者，木裂皮開，虛燥故也。〉棃既生，杜旁有葉出，輒去之。凡插棃，園中者用旁枝，庭前者中心。〈旁枝，樹下易收。中心，上聳不妨。〉用根蔕小枝，樹形可喜，五年方結子。鳩腳老枝，三年即結子，而樹醜。凡遠道取棃枝者，下根卽燒三四寸，亦可行數百里猶生。○〈藏棃法：〉初霜後卽收。〈霜多則不得經夏也。〉於屋下掘作深窨阬，底無令潤溼。收棃置中，不須覆蓋，便得經夏。〈摘時必令好接，勿令損傷。〉○凡醋棃，易水熟煮，則甜美而不損人也。
諺曰：桃李不言，下自成蹊。
《夏小正》正月，梅、杏、杝桃則華。〈註：杝桃，山桃也。〉六月煮桃。〈註：桃者，杝桃，煮以為豆實也。〉
○《爾雅》旄，冬桃。〈註：子冬熟。〉榹桃，山桃。〈註：實如桃而小，不解核。○榹，音斯。〉
○《典術》桃，五木之精，仙木也。
○《海錄碎事》用柿子樹接桃枝，早熟者謂之絡絲白，晚熟者謂之過雁紅。
○《齊民要術》種法：熟時合肉全埋糞地中。〈直置凡地則不生，生亦不茂。桃性早實，三歲便結子，故不求栽也。〉至春卽生，移栽實地。〈若仍處糞中，則實小而味苦。〉栽法：以鍬合土掘移之。〈桃性易種難栽，若離本土，率多死，故須然矣。〉又種法：桃熟時，于牆南陽中暖處，深寬為阬。選取好桃數十枚，擘取核，即納牛糞中，頭向上，取好爛糞和土厚覆之，令厚尺餘。至春桃始動時，徐徐撥去糞土，皆應生芽，合取核種之，萬不失一。其餘以熟糞糞之，則益桃味。○桃性皮急，四年以上，宜以刀豎劙其皮。〈不劙者，皮急則死。〉七八年便老。〈老則子細。〉十年則死。〈是以宜歲歲常種之。又法：候其子細，便附土斫去，枿上生者，便為少桃，如此亦無窮也。○案：一法，栽時斫去命根，則耐久。命根者，中根也。○桃若生蟲，以煮猪首淡汁冷澆，自無。〉
○《爾雅》楔，荊桃。〈註：今櫻桃。楔，音戛。〉
○《月令》高誘註：含桃，櫻桃。為鶯鳥所含，故曰含桃。
○《齊民要術》櫻桃，二月初，山中取栽，陽中者還種陽地，陰中者還種陰地。〈若陰陽易地則難生，生亦不實。此果性，生陰地，既入園囿，便是陽中，故多難得生。宜堅實之地，不可用虛糞也。〉
○潘岳〈閒居賦〉若榴蒲萄之珍，磊落蔓衍于其側。〈蔓衍，蒲萄也。〉
○《酉陽雜俎》沙門曇霄蒲萄，時人號為草龍珠帳。
○《博聞錄》蒲萄，宜栽棗樹邊。春間，鑽棗樹作一竅，引蒲萄枝從竅中過。蒲萄枝長，塞滿竅子，斫去蒲萄根，托棗根以生，其肉實如棗。北地皆如此種。
○《羣芳譜》其根莖中空相通，暮漑其根，至朔而水浸其中。○以麝入其皮，則蒲萄盡作香氣。以甘草作鍼，鍼其根則立死。
○《齊民要術》蒲萄蔓延，性緣不能自舉，作架以承之。葉密陰厚，可以避熱。〈十月中，去根一步許，掘作坑，收卷蒲萄悉埋之。近枝莖薄安黍穰彌佳。無穰，直安土亦得。不宜溼。二月中還出，上架。性不耐寒。其歲久根莖粗大者，宜遠根作坑，勿令莖折。坑外亦掘土并穰培之。〉
語曰：李下無蹊徑。
《春秋運斗樞》玉衡星散為李。
○《爾雅》休，無實李。〈註：一名趙李。疏云：李之無實者名休。〉座，接慮李。〈註：今之麥李。疏云：與麥同熟，因名。〉駁，赤李。〈註：子赤。〉
○《素問》李，東方木也。
○《羣芳譜》擘李。〈註云：熟則自裂。〉
○《齊民要術》李性耐久，樹得三十年，老雖枝枯，子亦不細。○嫁李法：正月一日，或十五日，以磚石著李樹岐中，令實繁。○又法：臘月中，以杖微打岐間，正月晦日復打之，亦足子也。○李樹、桃樹並欲鋤去草穢，而不用耕墾。〈耕則肥而無實。樹下犂撥亦死。〉桃、李，大率方兩步一根。〈大槩連陰，則子細而味亦不佳。○案俗傳，種桃宜密，種李宜稀。〉
俗云：桃三，杏四，李五年。
《夏小正》四月，囿有見杏。〈註：囿者，山之燕者也。〉
○《格物叢話》杏實，味香於梅而酸不及，核與肉自相離。
○《師曠占》曰：杏多實不蟲者，來年秋善。
○《風俗通》五月有落梅風，江淮以為信風。
○《風土記》夏至之雨，名為黃梅雨，沾衣服皆敗黦。〈音鬱。〉
○《四時類要》熟杏和肉埋糞土中。至春卽生，三月移栽實地。卽移，不得更於糞地，必致少實而味苦。移須含土。三步一樹，穊卽味甘。服食之家，尤宜種之。
○《齊民要術》梅、杏栽種，與桃、李同。○作白梅：梅子酸，核初成時摘取，夜以鹽汁漬之，晝則日曝。凡作十宿、十浸、十日便成矣。調鼎和虀，所在多入也。○作烏梅：亦以梅子核初成時摘取，籠盛，於突上熏之，令乾，即成矣。烏梅入藥，不任調食也。○作杏李麨法：杏李熟時，多收取，盆中研之，生布絞取濃汁，塗盤中，日曝乾，以手磨刮取之。可和水為漿，及和米麨，所在多入也。
○王羲之帖：青李來禽，櫻桃日給，藤子囊盛為佳，函封多不生。〈案：來禽，卽林檎，一號文林果。俗云：頻婆果。〉
○潘岳〈閒居賦〉二柰耀丹白之色。
○《齊民要術》柰、林檎不種，但栽之。〈種之雖生，而味不成。〉取栽如壓桑法。 〈此果根不浮薉，栽故難求，是以須壓也。〉○又法：栽如桃李法。○林檎樹以正月、二月中，反斧斑駮椎之，則饒子。〈案：此木非接不結，多以柰接，與接棃同。若樹生毛蟲，埋蠶蛾於樹下，或澆魚腥水，可除。〉
里語曰：東家有樹，王陽去婦。東家棗完，去婦復還。〈《漢書》〉
俗云：移棗樹三年，不發不算死。
《夏小正》八月，剝棗。〈註：剝者，取也。〉
○《爾雅》棗，壺棗。〈註：江東呼棗大而銳上者為壺。壺，猶瓠也。〉邊，要棗。〈註：子細腰，今謂之鹿盧棗。〉櫅，白棗。〈註：卽今棗子，白乃熟。〉樲，酸棗。〈註：樹小，實酢。〉楊徹，齊棗。〈註：未詳。〉遵，羊棗。〈註：俗呼羊矢棗。〉洗，大棗。〈註：猗氏縣大棗，如雞卵。〉煮，填棗。〈註：未詳。〉蹶洩，苦棗。〈註：子味苦。〉晳，無實棗。〈註：不著子者。〉還味，棯棗。〈註：還味，短味。○洗，屑典切。填，音田。還，音旋。棯，音稔。〉
○《齊民要術》常選好味者，留栽之。候棗葉始生而移之。〈棗性硬，故生晚。栽早者，堅垎生遲也。〉三步一樹，行欲相當。〈地不耕也。〉欲令牛馬履踐令淨。〈棗性堅強，不宜苗稼，是以不耕。荒穢則蟲生，所以須淨。地堅饒實，故宜踐也。〉正月一日日出時，反斧斑駮椎之，名曰嫁棗。〈不椎則花而無實，斫則子萎而落也。〉候大蠶入簇，以杖擊其枝間，振去狂花。〈不打，花繁，實不成。〉全赤卽收。收法：日日撼而落之為上。〈半赤而收者，肉未充滿，乾則色黃而皮皺。將赤味亦不佳。全赤久不收，久則皮破，復有烏鳥啄之。〉○㮕〈音輭。〉棗，陰地種之，陽中則少實。足霜，色殷，然後收之。早收者澀，不任食也。○作酸棗麨法：多收紅輭者，箔上日曝令乾。大釜煮之，水僅足淹。一沸卽漉出，盆研之。生布絞取濃汁，塗盤上或盆中。盛暑，日曝使乾，漸以手摩挲，取為末。以方寸匕，投于一椀水中，酸甜味足，卽成好漿。遠行用和米麨，飢渴得當也。
○《夏小正》八月，栗零。〈註：零者，降也。零而後取之，故不言剝也。〉
○《韓詩》曰：東門之栗，存靖家室。〈註：靖，善也。言東門栗樹之下有善人。〉
○《西溪叢話》釋貫休詩云：栗不和皴落。又云：新蟬避栗皴。皴，卽栗蓬也。
○《齊民要術》栗，種而不栽。〈栽者雖生，尋死矣。〉栗初熟時，出殼，卽于屋裏埋著溼土中。〈埋必須深，勿令凍徹。若路遠者，以韋囊盛之。停二日已上，見風日者，則不復生。〉至春二月，悉芽生，出而種之。卽生，數年不用掌近。〈凡新栽之樹，皆不用掌近，栗性尤甚。〉三年內，每到十月，常須草裹，至二月乃解。〈不裹則凍死。〉
○《說文》𣓀。〈註：今五經皆作榛。〉
○左思〈蜀都賦〉樼栗罅發。〈註：樼，同榛。〉
○《詩》曰：山有蓁。《詩義疏》云：蓁，栗屬，或從木，有兩種。
○《齊民要術》栽種與栗同。
○《說文》枾，〈《集韻》俗作柿，非。〉赤果實。
○左思〈吳都賦〉平仲君遷。〈註：君遷，枾之小者。○案：司馬光《名苑》卽今牛奶枾也。〉
○《爾雅翼》枾有七絕：一壽，二多陰，三無鳥巢，四無蟲蠹，五霜葉可玩，六佳實可啖，七落葉肥大可以臨書。
○《酉陽雜俎》木中根固，枾為最，謂之枾盤。
○《羣芳譜》枾霜，卽枾餅所出之霜，能定𠻳。○椑枾，一名漆枾，搗碎浸汁謂之枾漆，可染繪扇諸物。
○《齊民要術》枾，有小者，栽之。無者，取枝于㮕棗根上插之，如插棃法。
京師語曰：白馬甜榴，價值一牛。〈《洛陽伽藍記》白馬寺有大榴。〉
《酉陽雜俎》檳榔扶留，可以忘憂。白馬甜榴，一實值牛。草木暉暉，蒼黃亂飛。
○《本草》安石榴，有酸、淡兩種。道家謂之三尸酒，云三尸得此酒則醉。
○埤蒼曰：河陰榴中止三十八子。
○左思〈吳都賦〉蒲萄亂潰，石榴競裂。
○《酉陽雜俎》石榴，甜者為天漿，能已乳石毒。
○張協〈安石榴賦〉素粒紅液，金房緗隔。
○《齊民要術》栽石榴法：三月初，取枝大如手大指者，斬令長一尺半，八九枝共為一科，燒下頭二寸。〈不燒則漏汁矣。〉掘圓坑，深一尺七寸，口徑尺。豎枝于坑畔，〈環圓布枝，令勻調也。〉置枯骨、礓石于枝間，〈骨、石是樹性所宜。〉下土築之。一重土，一重骨、石，平坎止。〈其土令沒枝頭一寸許也。〉水澆常令潤澤。卽生，又以骨、石布其根下，則科圓滋茂可愛。〈若孤根獨立者，雖生亦不佳。〉十月中，以蒲藁裹而纏之。〈不裹則凍死也。〉二月初乃解放。
○《爾雅》楙，木瓜。〈註：實如小瓜，酢可食。○楙，音茂。〉
○《羣芳譜》筋轉者得木瓜卽愈。或書其字，或呼其名皆驗。
○《齊民要術》木瓜，種子及栽皆得，壓枝亦生。栽種與桃、李同。
○《務本新書》木瓜，秋社前後移栽，至次年率多結子，遠勝春栽。
○左思〈吳都賦〉李善註：平仲果，其實如銀，一名銀杏。〈案：一名鴨腳，葉似也。又名公孫樹，言公種而孫始得食。〉
○《博聞錄》銀杏有雌雄，雄者有三稜，雌者有二稜，須合種之。臨池而種，照影亦能結實。〈案：銀杏花夜開卽落，人罕見之。實熟時，以竹篾篐樹本，但擊篾則果自落。不宜多食，食多動風。煮食能截小水，如食多誤中其毒，腹內痛脹，連飲冷白酒數杯，一吐卽愈。〉
○《春秋運斗樞》璇星散為橘。
○《說文》果出江南，樹碧而冬生。〈案：孔安國《書傳》小曰橘，大曰柚。〉
○《埤雅》橘柚彤於北徙，石榴鬱於東移。○橙，柚屬。〈案《說文》橙，橘屬。《文選》在南稱柑，在北則橙。〉
○王隱記：瀟湘有橘鄉，洞庭有橘里，彭澤有橘市。
○任昉《述異記》越多橘柚園，歲出橘稅，名曰橘籍。〈吳闞澤表曰：請除臣之橘籍。〉
○《橘譜》〈宋韓彥直撰。〉橘品十有四種。
○《陳氏花鏡》〈案《農桑輯要》自此以下未具栽植之法，竊取此篇以補之。〉春初，取核撒地，待長三尺許，移栽。宜於斥鹵之所，忌用豬糞。夏時，澆以糞水則葉茂而實繁。性畏霜雪，至冬以河泥、犬糞壅其根，稻草裹其幹，方不凍死。若在閩粵則不然也。其木有二病，蘚與蠹是也。幹生苔蘚，速刮去之。見蛀屑飄出，必有蟲穴，以鉤索之，再用杉木釘窒其孔。藏橘菉豆內，至春盡不壞。〈案《橘譜》金橘藏菉豆中，可經時不變。橘性熱，豆性涼，故也。〉橙、柑亦然。若見糯米卽爛。○枳木與花、葉皆類橘，實不堪食，惟入藥用。樹多刺，最宜編籬。凡遇旱，以米泔水澆則實不損落。根下埋死鼠則結實倍常。
○《博物志》張騫使西域還，得胡桃。〈《名物志》謂之羌桃。〉
○《酉陽雜俎》胡桃，人曰蝦蟆。瓜瓠子曰犀。
○《格物論》味甘殼薄者佳，食之令人肥健。〈案：多食恐發熱。〉
○《羣芳譜》宋洪邁有痰疾，上諭令以胡桃肉生薑，臥時嚼服，數次即愈。
○晉鈕滔母答吳國書：胡桃本生西羌，外剛樸，內柔甘質，似古賢，欲以奉貢。
○《陳氏花鏡》下種須擇其佳者，殼光紋淺，體重之核，平埋土中，卽生芽。若尖縫向上，則水浸其仁壈，多不生。春斫皮中出汁，婦人承取沐頭，則髮黑。又燒核火中，半紅埋作火種，經三四日，不動亦不燼。

[book_title]寶訓卷六
棲霞郝懿行蘭皋輯
木材
古語云：移樹無時，莫教樹知，多留宿土，記取南枝。
崔寔曰：二月盡三月，可掩樹枝。〈埋樹枝土中，令生，二歲已上，可移種矣。〉
○《齊民要術》凡栽一切樹木，欲記其陰陽，不令轉易。〈陰陽易位則難生。從小栽者，不煩記也。〉大樹髡之，〈不髡，風搖則死。〉小則不髡。先為深阬，內樹訖，以水沃之，著土令如薄泥，東南西北搖之良久，〈搖則泥入根間，無不活者。不搖，根虛多死。其小樹，則不煩耳。〉然後下土堅築。〈近上三寸不築，取其柔潤也。〉時時溉灌，常令潤澤。〈每澆水盡，即以燥土覆之，覆則保澤，不然卽乾。〉埋之欲深，勿令撓動。凡栽樹訖，皆不用手捉，及六畜觝突。〈《戰國策》曰：夫柳，縱橫顛倒，樹之皆生。使十人樹之，一人搖之，則無生柳矣。〉
諺曰：木若稼，達官怕。〈《舊唐書》○案木稼，木冰也，亦名木介。〉
諺曰：正月可栽大樹。
《齊民要術》凡栽樹，正月為上時，二月為中時，三月為下時。然棗雞口，槐兔目，桑蝦蟆眼，榆負瘤，自餘雜木鼠耳、䖟翅，各以其時。〈此等名目，皆是葉生形容之所象似，以此時栽種者，葉皆卽生。早栽者，葉晚出。雖然，大率甯早為佳，不可晚也。〉樹，大率種數卽多，不可一一備舉，凡不見者，栽蒔之法，皆求之此條。
古語曰：上求材，臣殘木。上求魚，臣乾谷。
周諺曰：山有木，工則度之。賓有禮，主則擇之。〈《左傳》〉
崔寔曰：自正月以終季夏，不可伐木，必生蠹蟲。十一月，伐竹木。
○《四時類要》十二月，斬伐竹木，不蛀。
○《齊民要術》凡伐木，四月、七月則不蟲而堅韌。凡木有子實者，候其子實將熟，皆其時也。〈非其時者，蟲而且脆也。〉○凡非時之木，水漚一月，或火煏〈皮逼反。〉取乾，蟲皆不生。〈水浸之木，更益柔韌。〉○凡作園籬法，于牆基之所，方整深耕。凡耕，作三壠，中間相去各二尺。秋酸棗熟時，收，于壠中穊種之。至明年秋，生高三尺許，間斸去惡者，相去一尺留一根，必須稀穊均調，行伍條直相當。至明年春，剶〈勑傳反。〉去橫枝，剶必留距。〈若不留距，侵皮痕大，逢寒卽死。〉剶訖，卽編為巴籬，隨宜夾縛，務使舒緩。〈急則不復得長故也。〉又至明年春，更剶其末，又復編之，高七尺便足。〈欲高作者，亦任人意。〉其種柳作之者，一尺一樹，初卽斜插，插時卽編。其種榆筴者，一同酸棗。
諺云：東家種竹，西家治地。〈為滋蔓而來生也。竹性愛向西南引，故于園東北角，種之。數歲之後，自當滿園。〉
諺云：栽竹無時，下雨便移，多留宿土，記取南枝。
《爾雅》筍，竹萌。〈註：初生者。〉簜，竹。〈註：竹別名。〉莽，數節。〈註：竹類也，節間促。○數，音朔。〉桃枝，四寸有節。〈註：今桃枝節間相去多四寸。〉○粼，堅中。〈註：竹類也，其中實。粼，音吝。〉簢，筡中。〈註：言其中空，竹類。○簢、筡，音閔、徒。〉仲，無笐。〈註：未詳。○笐，音杭。〉䈚，箭萌。〈註：萌，筍屬也。《周禮》䈚葅雁醢。○䈚，音待。〉篠，箭。〈註：別二名。〉
○《說文》冬生青艸。象形。下垂，箁箬也。〈箁，蒲侯切。〉
○《淮南子．俶真訓》竹以水生。
○《釋名》竹曰个。
○《本草》竹葉，一名升斤。竹花，一名草華。
○《莊子．秋水篇》註：練實，竹實也。
○戴凱之《竹譜》竹曰青士，類有六十一焉。
○凡竹最初種者曰竹祖。〈唐詩：竹祖護龍孫。〉
○贊寧《竹譜》竹根曰鞭，八月鞭行，故竹以八月為春，二三月為秋。百物皆以始生為春，成熟為秋也。又《筍志》竹根有鼠，大如貓，其色類竹，名竹豚，亦名稚子。杜詩所謂：筍根稚子也。
○《岳陽風土記》五月十三日謂之龍生日，可種竹。○《齊民要術》所謂竹醉日也。〈案：又謂竹迷日。〉
○黃山谷詩：夏栽醉竹餘千个，春糞辰瓜滿萬區。又曰：竹須辰日種。〈案：竹未聞辰日種，殆瓜誤為竹歟。〉
○《齊民要術》宜高平之地。〈近山阜，尤是所宜。下田得水卽死。○案：此說與《淮南子》異。〉黃白輭土為良。正月、二月中，斸取西南引根並莖，芟去葉，于園內東北角種之，令阬深二尺許，覆土厚五寸。〈其居東北角者，老竹，種不生，生亦不能滋茂，故須取其西南引少根也。案：餘註移于篇首「西家治地」下。〉稻、麥糠糞之。〈二糠各自堪糞，不令和雜。〉不用水澆。〈澆則淹死。〉勿令六畜入園。三月，食淡竹筍，四月、五月，食苦竹筍。其欲作器者，經年乃堪殺。〈未經年者，輭未成也。〉
○《四時類要》種竹：去梢葉，作稀泥於阬中，下竹栽，以土覆之，杵築定，勿令脚踏。土厚五寸。竹忌手把及洗手面脂水澆，著卽枯死。
○《博聞錄》月菴種竹法：深濶掘溝，以乾馬糞和細泥，填高一尺。無馬糞，礱糠亦得。夏月稀，冬月稠。然後種竹。須三四莖作一藂。亦須土鬆淺種，不可增土於株上。泥若用钁打實，則不生筍。
○《夢溪》云︰種竹，但林外取向陽者，向北而栽，蓋根無不向南。必用雨下，遇火日及有西風則不可。花木亦然。
○《志林》竹有雌雄。雌者多筍，故種竹常擇雌者。凡欲識雌雄，當自根上第一枝觀之，有雙枝者，乃為雌竹，獨枝者為雄竹。〈案《述異記》有子母竹，謂之孝竹，慈竹。〉○竹有花，輒槁死。花結實如稗，謂之竹米。一竿如此，久之則舉林皆然。其治之法，于初米時，擇一竿梢大者，截去近根三尺許，通其節，以糞實之，則止。〈案：竹六十年一易根。〉
○《瑣碎錄》引筍法：隔籬埋貍或貓于牆下，明年筍自迸出。○竹以三伏內及臘月中斫者，不蛀。一云：用血忌日。
語曰：培婁無松柏。〈《左傳》〉
《字說》松，百木之長，猶公，故字从公。
○《說文》柏，椈也。
○《六書精蘊》柏，陰木也。木皆屬陽，而柏向陰指西，蓋木之有貞德者，故字从白，白，西方正色也。〈案：《春秋緯》諸侯墓樹柏。又《東方朔傳》柏者，區之廷也。〉
○《爾雅》柀，煔。〈註：煔似松，生江南，可以為船。疏云：煔，俗作衫。○柀，音彼。〉○樅，松葉柏身。檜，柏葉松身。
○《齊民要術》崔寔曰：正月，自朔暨晦，可移松、柏、桐、梓、竹、漆諸樹。
○《博聞錄》栽松，春社前帶土栽培，百株百活。舍此時，決無生理也。○斫松木，須五更初，便削去皮，則無白蟻。血忌日尤好。○插杉：用驚蟄前後五日。斬新枝，斸阬，入枝，下泥，杵緊。相視天陰卽插，遇雨十分生。無雨，卽有分數。
○《農桑輯要》種松、柏：八九月中擇成熟松子，〈柏子同。〉去臺收頓。至來春春分時，甜水浸子十日。治畦，下水，上糞，漫散子於畦內，如種菜法。或單排點種，上覆厚土二指許，畦上搭矮棚蔽日。旱則頻澆，常須溼潤。至秋後去棚。長高四五寸，十月中夾薥稭籬以禦北風。畦內亂撒麥糠覆樹，令梢上厚二三寸止。〈南方宜撒蓋。〉至穀雨前後，手爬去麥糠，澆之。次冬，封蓋亦如此。二年之後，三月中，帶土移栽。○檜，種如松法。插枝者，二三月檜芽蘖動時。
諺曰：不剝不沐，十年成轂。
陸璣《草木疏》榆有十種，葉皆相似，皮及木理異。《爾雅》釋榆者三。一曰藲，荎。〈○藲，音歐。荎，大結反。〉郭註：今之刺榆。疏：《詩．唐風》山有樞，是也。一曰：無姑，其實夷。郭註：無姑，姑榆也。生山中，葉圓而厚，所謂蕪夷是也。〈案《詩疏廣要》有姑榆、郎榆、耶榆，無莢。〉一曰：榆，白枌。〈案註：榆先生葉，卻著莢，皮色白。〉疏：《詩．陳風》東門之枌，是也。
○《嵇康養生論》榆令人瞑。
○《博物志》啖榆則眠不欲覺。
○崔寔曰：二月，榆莢成，及青收，乾以為旨蓄。〈收青莢，小蒸曝之，至冬以釀酒，滑香，宜養老。〉色變白，將落，可作𨡭䤅。〈𨡭，音牟。䤅，音頭。榆醬。〉隨節早晏，勿失其適。
○《務本新書》榆葉，曝乾，擣，羅為末，鹽水調勻，日中炙曝。天寒，于火上熬過，拌菜食之，味頗辛美。〈案：荒歲，榆皮磨粉可食。又，榆麪如膠，用黏瓦石，極有力。〉
○《齊民要術》榆性扇地，其陰下五穀不植。〈隨其高下廣狹，東西北三方，所扇各與樹等。〉種者，宜于園地北畔，秋耕令熟。至春榆莢落時，收拾，漫散，犂細㽟，勞之。明年正月初，附地芟殺，以草覆上，放火燒之。〈一根上必十數條俱生，止留一根強者，餘悉掐去之。〉一歲之中，長八九尺矣。〈不燒則長遲也。〉後年正月、二月，移栽之。〈初生卽移者，喜曲，故須藂林長之，三年乃移植。〉初生三年，不用採葉，尤忌捋心。〈捋心則科茹不長，更須依法燒之，則依前茂矣。〉不用剝沐。〈剝者長而細，又多瘢痕。不剝雖短，粗而無病。必欲剝者，宜留二寸。〉于壍阬中種者，以陳屋草布壍中，散榆莢于草上，以土覆之。燒亦如法。〈陳草速朽，肥良勝糞。無陳草者，用糞糞之亦佳。不糞，雖生而瘦。卽栽移者，燒亦如法。〉
語曰：世有兩俊，白楊何妥，青楊蕭賚。〈《史》何妥住白楊巷，蕭賚住青楊巷。〉
《夏小正》三月萎楊。〈註：楊則華而後記之。○萎，一作委。〉
○《爾雅》楊，蒲柳。〈註：可以為箭。〉
○崔豹《古今注》白楊葉圓，青楊葉長。栘楊，圓葉弱蔕，微風大搖。〈案：此種今俗謂之響楊。〉
○《酉陽雜俎》青楊出峽，中為牀，臥之無蚤。
○《博雅》白楊，刀也。
○馬融〈廣成頌〉珍林嘉樹，建木叢生，椿梧栝柏，柜柳楓楊。
○《齊民要術》白楊，〈一名高飛，一名獨搖。〉性甚勁直，堪為屋材，折則折矣，終不曲撓。〈凡屋材，松柏為上，白楊次之，榆為下也。〉○種白楊法：秋耕令熟。至正月、二月中，以犂逆順各一到，𤳈中寬狹，正似蔥壠。作訖，又以鍬掘底，一阬作小壍。斫取白楊枝，大如指，長三尺者，屈著壠中，以土壓上，令兩頭出土，向上直豎。二尺一株。明年正月，剝去惡枝，一畝三壠，一壠七百二十株，一根兩株，一畝四千三百二十株。
○《爾雅》杜，甘棠。〈註：今之杜棃。〉○杜，赤棠。白者棠。〈註：棠色異，異其名。〉
○《齊民要術》棠熟時，收種之。否則春月移栽。八月初，天晴時，摘葉薄布，曬令乾，可以染絳。〈必候天晴時，少摘葉，乾之，復更摘，慎勿頓收。若遇陰雨則浥，浥不堪染絳也。〉
○《說文》楮，榖也。
○陸璣《詩疏》幽州人謂之榖桑，或曰楮桑。荊、揚、交、廣謂之榖。中州人謂之楮。江南人績其皮以為布，又擣以為紙。
○《酉陽雜俎》葉有瓣曰楮，無曰構。
○《齊民要術》楮宜澗谷間種之，地欲極良。秋上候楮子熟時，多收，淨淘，曝令燥。耕地令熟，二月耬耩之，和麻子漫散之，卽勞。秋冬仍留麻勿刈，為楮作暖。〈若不和麻子種，率多凍死。〉明年正月初，附地芟殺，放火燒之，一歲卽沒人。〈不燒者瘦，而長亦遲。〉三年便中斫。〈未滿三年者，皮薄不任用。〉斫法：十二月為上，四月次之。〈非此兩月而斫者，楮多枯死也。〉每歲正月，常放火燒之。〈不燒則不滋茂。〉二月中，間劚去惡根。移栽者，二月蒔之，亦三年一斫。
長安百姓歌曰：長安大街，夾路楊槐，下走朱輪，上有鸞棲。〈《晉書》苻堅自長安至于諸州，夾路皆種槐、柳，百姓歌之。〉
諺曰：槐花黃，舉子忙。
《爾雅》櫰，槐大葉而黑。〈註：槐樹葉大色黑者名為櫰。○櫰，苦回切。〉守宮槐，葉晝聶，宵炕。〈註：槐葉晝日聶合，而夜炕布者。○聶，音輒。炕，吁郎切。〉
○《春秋說題辭》槐木虛星之精。
○《藝文類聚》槐，季春五日而兔目，十日而鼠耳， 更旬而始規，二旬而葉成。
○《梁書》庾肩吾常服槐實，年九十餘，目看細書，鬢髮皆黑。
○《齊民要術》槐子熟時，多收，擘取數曝，勿令蟲生。五月夏至前十餘日，以水浸之，〈如浸麻子法。〉六七日，當芽生。好雨種麻時，和麻子撒之。當年之中，卽與麻齊。麻熟刈去，獨留槐。槐既細長，不能自立，根別豎木，以繩攔之。明年斸地令熟，還于槐下種麻。〈脅槐令長。〉三年，正月移而植之，亭亭條直，千百若一。若隨宜取栽，匪直長遲，樹亦曲惡。〈宜於園中割地種之。〉
蜀人語云：有三千官柳，四十琵琶。〈陸游詩自註。○案：柳，亦名官柳。〉
《夏小正》正月，柳稊。〈註：稊也者，發孚也。〉
○《爾雅》檉，河柳。〈註：今河旁赤莖小楊。○陸璣疏云：一名雨師，枝葉如松。○案：一名因觀音柳、西河柳，又名三春柳。〉旄，澤柳。〈註：生澤中者。〉
○《說文》柳，小楊也。本作桺，从木，丣聲。
○《堯典》宅西曰昧谷。徐廣云柳谷。〈案：宋祁《筆記》古文卯，本柳字，後借為辰卯之卯。北本別字，後借為西北之北。虞翻笑鄭元不識古文，以卯爲昧，訓北曰北，猶別也。〉
○陶朱公術曰：種柳千樹則足柴。十年以後，髡一樹，得一載，歲髡二百樹，五年一周。
○《博聞錄》楊柳根下，先種大蒜一枚，不生蟲。〈一法：劈開其下皮，夾甘草一片，入土則不生蟲。〉
○《齊民要術》種柳：正月、二月中，取弱柳枝，大如臂，長一尺半，燒下頭二三寸，埋之令没。常足水以澆之。必數條俱生，留一根茂者。別豎一柱以為依主，以繩攔之。一年中，卽高一丈餘。其旁生枝葉，卽掐去，令直聳上。高下任人，取足，便掐去正心，卽四散下垂，婀娜可愛。六七月中，取春生少枝種，則長倍疾。〈少枝葉青氣壯，故長疾也。案：種柳法，亦一畝三壠，治壠寬狹，與種白楊法同。○柳性耐水，楊性宜旱。〉
○《爾雅》槐，小葉曰榎。〈註：槐當為楸。楸細葉者為榎。○榎，同檟。〉大而皵，楸。〈註：老乃皮粗皵者為楸。皵，音鵲。〉小而皵，榎。〈註：小而皮粗皵者為榎。〉
○《說文》楸，梓也。
○《埤雅》楸梧早脫，故楸謂之秋。〈楸，一作萩。〉
○《述異記》中山有楸戶，著名楸籍者也。〈案《史記》淮北、常山、巴南、河濟之間千樹萩。〉
○《齊民要術》亦宜割地一方種之。梓、楸各別，無令和雜。楸卽無子，可于大樹四面掘作阬，取栽移之。方兩步一根，兩畝一行。一行百二十樹，五行合六百樹。十年後，所在任用。
○《爾雅》椅，梓。〈註：卽楸。〉
○陸璣《草木疏》楸之疏理白色而生子者，梓。〈案《說文》梓，楸也。或作𣙼榟。〉
○《埤雅》梓為百木長，故呼梓為木王。羅願云：屋室有此木，則餘材皆不震。〈案：林中有梓樹，諸木皆內拱。〉
○《齊民要術》種梓法：秋，耕地令熟。秋末初冬，梓角熟時，摘取曝乾，打取子。耕地作壠，漫田，卽再勞之。明年春，生。有草拔令去，勿使荒沒。後年正月間，斸移之，方兩步一樹。〈此樹須大，不得穊栽。〉
吳童謠云：梧宮秋，吳王愁。〈《述異記》吳王有別館在句容，楸梧成林，故名梧宮。或云卽館娃宮，宮有梧桐園。〉
長安童謠云：鳳皇鳳皇止阿房。〈《秦記》曰：初長安謠云：鳳皇鳳皇止阿房。苻堅遂於阿房城植桐數萬株以待之。其後，慕容沖入阿房城而止焉。沖，小字鳳。〉
《夏小正》三月，拂桐芭。〈註：拂也者，拂也，桐芭之時也。或曰：言桐芭始生貎，拂拂然也。〉
○《爾雅》槻，梧。〈註：今梧桐。〉榮，桐木。〈疏云：桐木，一名榮。〉
○《周書》清明之日，桐始華。不華，歲有大寒。
○陳翥《桐譜》列六種：紫桐、白桐、膏桐、刺桐、赬桐、梧桐。
○《淮南子．說山訓》梧桐斷角。〈註：柔勝剛也。〉
○《齊民要術》梧桐：〈桐葉花而不實者曰白桐。實而皮青者曰梧桐，今人以其皮青，號曰青桐也。〉青桐，九月收子。二三月中，作一步圓畦種之。〈方大則難裹，所以須圓小。〉治畦下水，一如葵法。五寸下一子，少與熟糞和土覆之。生後數澆令潤澤。〈此木宜溼故也。〉當歲卽高一丈。至冬，以草圍之。明年三月中，移植于廳齋之前，華淨妍雅，極為可愛。後年冬，不復須裹。成樹之後，樹剝下子一石。〈子于包上生，多者五六，少者二三也。〉炒食甚美。〈味似菱芡，多食亦無妨。〉白桐無子，〈冬結似子者，乃是明年之花房。〉亦繞大樹掘阬，取栽移之。成樹之後，任為樂器。〈青桐則不中用。〉
語曰：膠漆自謂堅，不如雷與陳。〈雷義、陳重事見《漢書》本傳。○以下漆、雜木，附。〉
《說文》桼，木汁可以䰍物。从木、氽，象形，桼如水滴而下也。〈案《廣韻》桼，通作漆。〉
○《農桑輯要》春分前後移栽。後樹高，六七月，以剛斧斫其皮開，以竹管承之，汁滴則成漆。
○《爾雅》栩，杼。〈註：柞樹。〉○櫟，其實梂。〈註：有梂彙自裹。○或曰柞櫟也。○梂，音求。〉
○《詩輯》柞，堅韌之木，新葉將生，故葉乃落，附著甚固。
○《齊民要術》柞，〈俗呼為橡子，橡殼為杼斗。橡子儉歲可食，以為飯。豐年放豬食之，可以致肥也。〉宜于山阜之曲，三徧熟耕，漫散橡子，卽再勞之。生則薅治，常令淨潔。一定不移。斫去尋生，科理還復。
○《周禮》其植物宜莢。〈註：莢物，莢物，薺莢王棘之屬。疏云：卽今人謂之皁莢也。〉
○《博聞錄》樹不結，鑿一大孔，入生鐵三五斤，以泥封之，便開花結子。卽實，以篾束其本數匝，木楔之，一夕自落。
○《農桑輯要》種者，二三月種。不結角者，南北二面，去地一尺鑽孔，用木釘釘之，泥封竅，卽結。
○《爾雅翼》楝，木高丈餘，葉密如槐而尖。三四月開，花紅紫色，實如小鈴，名金鈴子，可以楝，故名。〈案《淮南子》注云：楝實，鳳凰所食。〉
○《東皋雜錄》花信風，梅花風最先，楝花風最後，凡廿四番，以為寒絕。
○《農桑輯要》子熟時，雨後種，如種桃李法，成樹移栽。
○《類篇》椿，同杶。《禹貢》作杶，《左傳》作橁，《說文》作櫄，皆一物也。
○《農桑輯要》木實而葉香，有鳳眼草者，謂之椿。木疎而氣臭，無鳳眼草者，謂之樗。皆可于春分前後栽之。又云︰有花而莢者謂樗，無花不實謂椿。
晉童謠云：官家養蘆化為荻，〈《徵祥記》○謂盧脩為敵也。○以下葦、荻、蒲，附。〉
《夏小正》七月，秀雚葦，〈註：未秀則不為雚葦，秀然後為雚葦，故先言秀。〉灌荼。〈註：灌，藂也。荼，雚葦之秀為蔣褚之也。雚未秀為菼，葦未秀為蘆。○案：四月取荼。註：荼者以為君薦蔣也，其卽此荼與。〉
○《爾雅》葦醜，芀。〈註：其類皆有芀秀。○芀，音調。〉葭華。〈註：卽今蘆也。〉蒹，薕。〈註：似萑而細，高數尺。〉葭，蘆。〈註：葦也。〉菼，薍。〈註：似葦而小，實中。〉其萌虇。〈註：今江東呼蘆筍為虇，然則萑葦之類，其初生者皆名虇。虇，音綣。〉
○《農桑輯要》葦，四月苗高尺許，選好葦，連根栽成土墩，如椀口大。于下溼地內，掘區栽之，縱橫相去一二尺。〈欲疾得力則密栽。〉至冬，放火燒過。次年春芽出，便成好葦。十月後刈之。○荻，栽與葦同。蒲
○《農桑輯要》四月，揀綿蒲肥旺者，廣帶根泥移出，于水地內栽之。次年卽堪用。〈其水深者白長，水淺者白短。〉
○《爾雅》莞，苻蘺。其上蒚。〈音翮。○註：今西方人呼蒲為莞蒲。蒚謂其頭臺首也。用之為席。又，鄭康成《詩箋》云：莞，小蒲也。〉
○《淮南畢萬術》酒薄復厚，漬以莞蒲。〈註：斷蒲漬酒中，卽厚。

[book_title]寶訓卷七
棲霞郝懿行蘭皋輯
藥草
諺云：臘鼓鳴，春草生。〈《歲時記》十二月八日為臘日，邨人並撃細腰鼓以逐疫。〉
《說文》藥，治病草。〈案：藥有略。韓愈詩：五鼎調勺藥。又，藥闌。藥，字音籞。《漢書》池藥未幸。〉
○《廣雅》紫艿，紫草也。
○《山海經》勞山，多茈草，一名紫英。
○《齊民要術》種紫草：宜黃白輭良之地，青沙地亦善，開荒黍穄下大佳。性不耐水，必須高田。三月種之，耬耩地，逐壟手下子，〈良田一畝用子二升半，薄田用子三升。〉下訖勞之。鋤如穀法，潔淨為佳，其壟底草則拔之。九月中，子熟，刈之。候稃燥，載聚打取子。〈溼載子則浥鬱。〉卽深細耕。〈不細不深，則失草矣。〉尋壟以杷，耬取整理。〈收草宜併手力，速竟為良，遭雨則損草也。〉一扼隨以茅結之，〈擘葛彌善。〉四阨為一頭，當日則斬齊，顛倒十重許為長行，置堅平之地，以板石鎮之令扁。〈溼鎮直而長，燥鎮則碎折，不鎮賣難售也。〉兩三宿，豎頭著日中，曝之令浥浥然。〈不曬則鬱黑，太燥則碎折。〉五十頭作一洪，〈洪，十字，大頭向外。〉著敞屋下陰涼處棚棧上。其棚下勿使驢馬糞及人溺，又忌煙，皆令草失色。其利勝藍。若欲久停者，入五月，內著屋中，閉戶塞向，密泥，勿使風入漏氣。過立秋，然後開出，草色不異。
○《本草》紅藍花，卽紅花也。花作梂彙多刺。〈案：宋文帝詩：紅藍與芙蓉，我色與歡敵。〉
○《古今注》燕支，中國人謂之紅藍。〈案：張騫得自西域者。〉
○《齊民要術》〈花地欲得良熟。二月末三月初種也。〉種法：欲雨後速下，或漫散種，或耬下，一如種麻法。亦有鋤而掩種者，子科大而易料理。花出，日日乘涼摘取，〈不摘則乾。〉摘必須盡。〈留餘即合。〉五月子熟，拔，曝令乾，打取之。〈子亦不至浥鬱。〉五月種晚花。〈春初卽留子。〉七月中摘，深色鮮明，耐久不黦，〈紆物反，色壞也。〉勝春種者。收子與麻子同價，卽任車脂，亦堪為燭。一頃花，日須百人摘。○曬紅花法：摘取卽碓擣使熟，以水淘，布袋絞去黃汁。更擣，以粟飯漿清而酸者淘之，又以布袋絞去汁，卽收取染紅勿棄也。絞訖，著甕器中，以布蓋上，雞鳴更擣令均，于席上攤而曝乾。〈勝作餅。花作餅者，不得乾，令花浥鬱也。〉
語曰：青出於藍，藍謝青，師何常在明經。〈《北史》李謐初師小學孔璠，後璠還就謐請業。○案：首句一作「青成藍」。〉
《通志》藍三種：蓼藍染綠。大藍如芥，染碧。槐藍如槐，染青。三藍皆可作澱，色成勝母。
○《夏小正》五月，啟灌藍蓼。〈註：啟者，別也，陶而疏之也。灌也者，藂生者也，記時也。〉
○崔寔曰：榆莢落時可種藍，五月可刈藍。六月可種冬藍。〈冬藍，木藍也。〉
○《齊民要術》藍地欲良，三徧細耕。三月中浸子，令芽生，乃畦種之。治畦下水，一同葵法。藍三葉澆之。〈晨夜再澆。〉薅治令淨。五月中，新雨後，卽接溼耬耩，拔栽之。三莖作一科，相去八寸。〈栽時宜併力急手，無令地燥也。〉白背卽急鋤，〈栽時卽溼，白背不急鋤則堅確也。〉五徧為良。七月中作藍澱。〈案《花鏡》夏至前後，看葉上有破紋，方可收割。凡五十斤，用石灰一石，缸內浸。至次日已變黃色，去梗，用木爬打轉，粉青色變至紫花色，然後去水成澱矣。〉
○《說文》梔，木實可染。
○《博雅》梔子，㮁桃也。〈案《正字通》名越桃，無㮁桃名。〉
○《史記》千畝巵茜。〈註：其花染繪赤黃也。○案：巵，同梔。〉
○《述異記》
洛陽有支茜園。
○《農桑輯要》十月，選成熟梔子，取子淘淨，曬乾。至來春三月，選沙白地劚畦，區深一尺，全去舊土，卻收地上溼潤浮土，篩細，填滿區。下種稠密，如種茄法。上搭箔棚遮日，高可一尺。四十餘日，芽方出土。次年三月移開。第四年，開花結實。十月收摘，甑內微蒸，曬乾用。
六安土人曰：茶不可移，移必不活。〈許雝菴曰：今世聘婦以茶為禮，豈取其一定不移乎。〉
《爾雅》檟，苦荼。〈註：樹小如梔子。冬生葉，可煮作羹飲。今呼早采者為茶，晚取者為茗。一名荈。蜀人名之苦荼。○案：此卽今之茶也。荈，尺兗切。〉
○陸羽《茶經》一曰茶，二曰檟，三曰蔎，〈音設。〉，四曰茗，五曰荈。〈案《正宇通》引《魏了翁集》謂茶之始，其字為荼。惟陸羽、盧㒰始易荼為茶。然《漢書．年表》荼陵。顏師古註：音塗。至〈地理志〉茶陵，从人，从木，則註⼷奢反，又音丈加反。是漢時已有荼、茶二字，非始於唐矣。〉
○《博物志》飲真茶，令人少眠。
○《續博物志》南人好飲茶，孫皓以茶與韋昭代酒。謝安詣陸納，設茶果而已。北人初不識，開元中，泰山靈巖寺有降魔師教禪者以不寐，人多作茶飲，因以成俗。
○楚人陸鴻漸為茶論并煎炙之法，造茶具二十四事，以都統籠貯之。常伯熊者，因廣鴻漸之法，伯熊飲茶過度，遂患風氣。或云：北人未有茶，多黃病，後飲病，多腰疾偏死。〈案《茶錄》載：晉以降，吳人採葉煮之，號茗粥，則茶之始以食為貴，後乃專以供飲耳。〉
○《四時類要》茶，熟時收取子，和溼沙土拌，筐籠盛之，穰草蓋。不爾，卽凍不生。至二月中，出種之。于樹下或北陰之地開坎，圓三尺，深一尺，熟劚，著糞和土。每阬中種六七十顆子，蓋土厚一寸強
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:05:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>