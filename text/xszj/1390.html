<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,跋,茶余客话全文在线阅读,茶余客话全文在线下载,大玄古籍书库">
<meta name="description" content="笔记。清阮葵生作。约于乾隆三十六年(1771)前写成。原有三十卷,王锡祺印本为二十二卷,旧时通行本系节本,仅十二卷。内容广泛,涉及政治、史地、学术思想、科学工艺、文学艺术以及花木鸟兽、饮食起居等。对清初典章制度、入关前后建置、当代人物言行以及有关西北、东北史地交通等均有记载。其中记叙清初的典章制度和清入关前后的建置等情况,有一定史料价值。有乾隆间戴璐木活字本，。《清代笔记丛刊》本，。《丛书集成初编》本，《笔记小说大观》本、一九五九年中华书局上海编辑所铅印本。_茶余客话_全文在线阅读_茶余客话_全文在线下载_大玄古籍书库">
<title>茶余客话_阮葵生_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">茶余客话</span> <br/>
          作者： <span class="inputVal" id="bkauthor">阮葵生</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,杂著,完结</span> <br/>
          字数： <span class="inputVal" id="bknum">[book_length]349066</span> <br/>
          说明： <span class="inputVal" id="bkdec">笔记。清阮葵生作。约于乾隆三十六年(1771)前写成。原有三十卷,王锡祺印本为二十二卷,旧时通行本系节本,仅十二卷。内容广泛,涉及政治、史地、学术思想、科学工艺、文学艺术以及花木鸟兽、饮食起居等。对清初典章制度、入关前后建置、当代人物言行以及有关西北、东北史地交通等均有记载。其中记叙清初的典章制度和清入关前后的建置等情况,有一定史料价值。有乾隆间戴璐木活字本， 《清代笔记丛刊》本， 《丛书集成初编》本，《笔记小说大观》本、一九五九年中华书局上海编辑所铅印本。</span> <br/>
          封面： <span class="inputVal" id="bkimg">Z_13154.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]茶余客话
[book_author]阮葵生
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,杂著,完结
[book_length]349066
[book_dec]笔记。清阮葵生作。约于乾隆三十六年(1771)前写成。原有三十卷,王锡祺印本为二十二卷,旧时通行本系节本,仅十二卷。内容广泛,涉及政治、史地、学术思想、科学工艺、文学艺术以及花木鸟兽、饮食起居等。对清初典章制度、入关前后建置、当代人物言行以及有关西北、东北史地交通等均有记载。其中记叙清初的典章制度和清入关前后的建置等情况,有一定史料价值。有乾隆间戴璐木活字本， 《清代笔记丛刊》本， 《丛书集成初编》本，《笔记小说大观》本、一九五九年中华书局上海编辑所铅印本。
[book_img]Z_13154.jpg


[book_title]卷一
○满文原始
天聪八年，命额尔德尼巴克什等由蒙古文创立满文，翻译汉字书籍，记注我朝政事。崇德六年，命大海加国书十二字头圈点分别语气，增外字以备汉字之对音，复连二字切成一字。于是清文大备。大海，满洲正蓝旗人，九岁通满汉文，事太祖专司文翰，侍内廷。凡与明代及蒙古各国往来词命，悉出其手，能操汉音传宣诏旨。见国史列传。巴克什，汉语文儒也。国初大臣以文儒着称者甚众，大学士希福、索尼、刚林尤敏赡。蒙古吴内格、满洲龙什西翰，皆赐巴克什之号。汉军高鸿中、鲍承先，亦办事文馆。
○建旗辨色
建旗辨色，制始统军，尤以相胜为用。八旗分为两翼：左翼则镶黄、正白、镶白、正蓝，右翼则正黄、正红、镶红、镶蓝。其序次皆自北而南向离。出治，两黄旗位正北，取土胜水；两白旗位正东，取金胜木；两红旗位正西，取火胜金；两蓝旗位正南，取水胜火。水本黑色，而旗以指挥，或夜行则黑色不辨，故以蓝代之。五行之中虚木，盖我国家创业东方，木德先王。比统一四海，满汉一家，乃令汉兵全用绿旗，以备木色。先是天命十年乙卯，太祖初设四旗，旗以纯色为别：曰黄，曰红，曰蓝，曰白。后复镶之，添设四旗，参用旗色，共为八旗。以镶黄、正黄、正白为上三旗，馀五旗统以宗室王公。按
《史记?天官?正义》，河鼓两旗，左旗九星，右旗九星，皆天之旗鼓，以为旌表。又九斿九旗在玉井南，则天子兵旗也。
《周礼》司常掌九旗之物名，盖在天垂象，惟圣时宪，莅军征众，于旗有取。
○清帝甲弓
盛京实胜寺藏太祖所御甲胄，数人举之弗能胜。又藏太宗所贻弓，壮士弗能开，矢长四尺馀。太宗体丰铠重，乘小白行百里，乘大白止行五十里。今昭陵前肖其形立石马二，呼曰小白、大白。
○盛京宫殿规制
盛京宫殿规制：大门曰大清门，东门曰东翊，西门曰西翊。大殿曰笃恭殿。大殿之西为正殿，曰崇政殿。殿后台上楼曰翔凤楼，台下阁曰飞龙阁。楼后为中宫，曰清宁宫。东曰关雎宫，西曰麟趾宫，次东曰衍庆宫，次西曰永福宫。
○宗室世爵
我朝宗室世爵，列为九等：和硕亲王、多罗郡王、多罗贝勒、固山贝子、镇国公、辅国公、镇国将军、辅国将军、奉国将军。以上将军，初封俱三等，后遇加封至二等一等，又奉恩将军。其馀俱为宗室。亲王一子封世子嗣亲王，馀子封郡王。郡王一子封长子嗣郡王，馀子封贝勒。贝勒子封贝子，贝子子封镇国公。镇国公子封辅国公。辅国公一子封辅国公，馀子授镇国将军。镇国将军子授辅国将军，辅国将军子授奉国将军，奉国将军子授奉恩将军。奉恩将军子孙，世授奉恩将军。贝勒贝子庶出子授奉恩将军。
○中宫宗室女爵
中宫所生女为固伦公主，妃所生女为和硕公主，亲王女为和硕格格，汉文称郡主。侧妃生者降二等为郡君。郡王女为多罗格格，汉文称县主。侧妃生者降二等为县君。贝勒女为贝勒多罗格格，称郡君。侧夫人生者降二等为乡君。贝子女为固山格格，称县君。侧夫人生者食五品俸。公女为公格格，入八分公称乡君。侧夫人生者食六品俸。未入八分公者以下皆称宗女，不授封。凡诸格格有为中宫抚养下嫁者，亦称和硕公主。
○宗室夫人称号
亲王、亲王世子、郡王正室，俱称妃。贝勒以下辅国将军以上正室，俱称夫人。奉国将军正室称淑人，奉恩将军正室称恭人。
○八分
天命年间，立八和硕贝勒共议国政，各置官属，凡朝会宴飨，皆异其礼，赐赉必均及。是为八分。天聪以后，宗室内有特恩封公及亲王馀子授封公者，皆不入八分。其有功加至贝子，准入八分。如在故降至公。仍不入八分。
○八旗六部二院
创立八旗，设十六大臣，以理政事。天聪五年，初设六部，每部以贝勒一人领其事。设满承政二员，蒙古承政一员，汉承政一员，参政八员。汉承政，即乌真超哈人员也。崇德三年七月，增设都察院、理藩院，是年始定部院，各设承政一员、参政二员。停王贝勒领部院事。
○国务刑政军政大臣
先是天命十一年九月，设八大臣，经理国务，为八固山额真，总理事宜：正黄旗纳穆泰，镶黄旗额驸达尔汉，正红旗额驸和硕图，镶红旗侍卫博尔晋，镶蓝旗额驸顾三台，正蓝旗拖博辉，镶白旗车尔格，正白旗喀克笃礼。设十六大臣，佐理国政，审断狱讼，不令出兵驻防：正黄旗拜尹图、楞额礼，镶黄旗伊荪达、朱户，正红旗布尔吉、叶克书，镶红旗吴善绰、和诺，镶蓝旗舒塞康、喀赖，正蓝旗屯布禄、萨壁翰，镶白旗吴拜、萨什喀，正白旗孟阿图、阿山。又设十六大臣，专备出兵驻防征讨之事，以时调遣：正黄旗巴布泰、巴奇兰，镶黄旗多内、扬善，正红旗汤古代、察哈喇，镶红旗哈哈纳、叶臣，镶蓝旗孟坦额、孟格，正蓝旗昂阿喇、色勒，镶白旗图尔格、伊尔登，正白旗康古礼、阿达海。
○内三院
太宗初设文馆，处文学侍从之臣，称为文馆大学士。崇德元年，改文馆为内三院。一曰内国史院，掌记注起居、诏令，收藏御制文字。凡用兵行政事宜，编纂史书，撰拟郊天告庙祝文，及庆贺表文，纂修实录，撰拟圹志文，编纂一切机密文移，及各官章奏，记官员升降，册拟功臣诰命，追赠贝勒等册文。凡六部事宜，可入史册者，选择记载。外藩往来书札，俱编入史册。一曰内秘书院，撰与外藩往来书札，掌录各衙门奏疏词状，及敕谕各官敕书，谕祭文武官员文字。一曰内弘文院，注释历代行事善恶，进讲御前，侍讲皇子，教诸王，颁行制度。按自崇德元年定三院，至顺治二年，此十年中任大学士者，为刚林、范文程、希福、鲍承先、洪承畴、祁充格、宁完我，凡七人。
○蒙古官制
外藩蒙古，以一百五十丁为一佐领，披甲五十副，设骁骑校各一员，领催各六员。十家各设一长。有六佐领，总设参领一员。佐领众多之旗，设都统一员、副都统二员。十佐领以下之旗，设都统一员、副都统一员。外藩蒙古王贝勒，各照内王贝勒，设长史、司仪长、护卫外，亲王，四五品典仪各一员；郡王，五六品典仪各一员；多罗贝勒，五品典仪一员；固山贝子，六品典仪一员；公，六品典仪一员。
○台吉塔布囊比照内官
台吉塔布囊顶带、坐褥，照在内官。一二等者同一二品，三四等者同三四品。都统、副都统、参领、佐领、骁骑校等顶带、坐褥，比内各卑一级。○外藩封爵
外藩公主之子、亲王之子弟，为一品。郡主之子、郡王贝勒之子弟，为二品。县主郡君县君之子，贝子公之子弟，为三品。台吉塔布囊等子弟，概为四品。以上俱于十八岁给爵。
○台吉袭爵
一二等台吉，许以一子袭职外，馀子概为四品。
○索伦总管印
外藩四十九旗管旗扎萨克及索伦总管，俱照内都统给印一颗。索伦总管三品，副总管四品。
○蒙古诸部喇嘛
外藩四十九旗，比内八旗。至蒙古诸部喇嘛厄鲁特喀尔喀，视四十九旗为外，属柔远司。
○民世爵
民世爵：公三等，侯三等，伯三等。精奇尼哈番，正一品（一等袭十四次，二等十三次，三等十二次），今改为子。凡三等。阿思哈尼哈番，正二品（一等袭十次，二等九次，三等八次），今改为男。凡三等。阿达哈哈番，正三品（一等袭六次，二等五次，三等四次），今改为轻车都尉。凡三等。拜他拉布哈勒番，正四品，今改为骑都尉。拖色拉哈番，正五品，今改为云骑尉。乾隆三十二年又增立恩骑尉，正六品。
○封爵册印
凡封亲王用册宝，郡王用册印，贝勒、贝子有册无印。
○长白山
长白山，在船厂东北四百馀里。康熙十四年，遣塞呼礼、觉罗、吴默等五人，查长白山形势。五月起程，至吉林乌喇地方。六月十三日，行三日，闻有鹤声。十七日，云雾敷布，不识山向，因寻鹤声前进，得鹿行踪迹。寻迹上山，直至长白山下。又行半里，有白波罗树成行，香木丛生，黄花遍岭，上下云雾遮蔽，不能全见。宣读圣旨，虔洁行礼，渐见山势分明。向一小路而上，见山渐平坦，摄衣而登。约百里许，俱积雪成冰。山上五峰回绕，水池一曲，势如倒泻。正中一峰特立，旁如门屿。清泉甚多，左流入噶松礼乌喇，右流入大纳音小纳音等江。礼毕下山，见鹿百馀，从山滚下。内有七鹿对面，应手而得。因叩头，携鹿下山。回看云雾遮盖，一无所见（节录吴默清字译汉）。按长白山，即歌尔民商坚阿邻，
《山海经》作不咸山，
《唐书》作太白山，亦曰徒太山。
明一统志称在会宁府南六十里。是山高二百馀里，绵亘千馀里。山上有潭，曰闼门，周八十里，源深流广，鸭绿、混同、爱滹三江出焉。鸭绿江自山南西流，入辽东之南海。混同江自山北流入北海。爱滹江东流入东海。三江孕奇育秀，产珠玑珍贝，为世宝重。其山风劲气寒，奇木灵药，应时挺出。
○满洲建国
本朝发祥于长白山。山之东，有布库里山。山下有池，曰布库里湖。有天女降池畔，生吞朱果，遂孕生圣子，体貌奇异。及长，母告以故，与小舠乘之，顺流下。母遂凌空去。舠至河步，其地有三姓，争为雄长，乱靡有定。有取水河步者，见而异之，归语众曰：「吾取水河步，见一男子，察其貌，非常人也。天必不虚生此人。」众往视之，皆以为异，问之。曰：「我天女所生天男，姓爱新觉罗氏，名布库里雍顺，天生我以定汝之乱。」众惊曰：「此天生圣人也。」遂交手舁至家。三姓定议，以女百里妻之，奉为贝勒，定居长白山东鄂多理城，国号满洲。是为开基之始。数传至皇始祖肇祖原皇帝，拓地千五百里，居赫图阿拉。又三传至兴祖直皇帝，生子六人，各筑城分居。其四子，为我景祖翼皇帝，居祖基赫图阿喇地，生我显祖宣皇帝，传位我太祖高皇帝。初征尼堪外阑，克图伦城。癸巳，建都兴京。辛丑，以诸国降服人众，编三百人为一牛录，每一牛录设一额真。己亥，灭哈达。丙午，灭辉发。乙卯，削平诸国，增设甲喇固山梅勒额真，增镶四旗。丙辰，建号天命元年。戊午，取抚顺城界凡。己未，破明四路兵二十万于萨尔浒，经略杨镐败走，刘綎战死。取开原、铁岭二城。灭叶赫，擒金台吉。辛酉，复定沈阳，取辽阳，袁应泰自缢。壬戌，破广宁。乙丑，定都沈阳，是为盛京。明杀熊廷弼。丙寅，太祖高皇帝宾天，太宗文皇帝即位。丁卯，天聪元年，以七大恨告天，征明。明人自杀经略袁崇焕。辛未，围大凌城，降祖大寿。癸酉，孔有德、耿仲明、尚可喜先后来降。甲戌，行考试。丙子，太宗文皇帝即尊位，国号大清，改天聪十年为崇德元年（明崇祯九年）。丁丑，入塞，破宝坻、昌平，回师。戊寅，入蓟州，杀总督吴阿衡及在籍辅臣孙承宗，又杀督帅卢象升。己卯，克济南，执明德王，回师。壬午，克锦州，杀巡抚邱民仰，降经略洪承畴于松山，入蓟州。冬，又破兖州，回师。癸未，师抵江南海州、沭阳，旋。是年八月，太宗文皇帝宾天，世祖章皇帝即位。甲申三月，明亡。九月，定鼎京师。
○清兵入关
顺治元年四月十九日己卯，大兵进山海关，破走李自成。五月己丑，师至燕京。八月乙亥，上自盛京迁都来燕京。九月甲辰，上自正阳门入宫。十月乙卯，上以定鼎燕京，告祭天地，即位。
○三朝功臣
三朝国史功臣，圣祖亲定一百一十五人。
○曼殊切音
乌思藏进表，皆称曼殊师利大皇帝。曼殊是佛妙观察智更切音，与满洲二字相近，故云。见上御制诗注。
○八旗方位
八旗方位：一、北之东为镶黄旗，居安定门内，西至鼓楼大街，南至东直门大街，东北皆至城根。二、北之西为正黄旗，居德胜门内，东至鼓楼大街，南至西直门大街，西北皆至城根。三、东为正白旗，居东直门内，北至东直门大街，南至朝阳门大街，西至皇城根，东至城根。四、西为正红旗，居西直门内，北至西直门大街，南至阜成门大街，东至皇城根，西至城根。五、东之南为镶白旗，居朝阳门内，北至朝阳门大街，南至东单牌楼，西至皇城根，东至城根。六、西之南为镶红旗，居阜成门内，北至阜成门大街，南至西单牌楼，东至皇城根，西至城根。七、南之东为正蓝旗，居崇文门内，北至东单牌楼，西至东长安门，东南皆至城根。八、南之西为镶蓝旗，居宣武门内，北至西单牌楼，东至西长安门，西南皆至城根。
○康熙论治
康熙十九年四月壬戌，上御懋勤殿，讲官库勒纳讲
尚书毕，上曰：「朕观
尚书内，古来君臣，交相诫勉，如此何忧天下不治。嗣后大小臣工，毋得贡谀词，当永以为戒。」八月己卯，御史拉色奏禁火器，上曰：「治天下在政治之得失，火器何与。夫火器孰有多于吴三桂者，因其悖道，即致灭亡，则火器不足恃可知矣。」四十五年三月，上曰：「汉朝灾异见，即诛一宰相，此举甚缪。宰相佐君宣化之人，休戚共之。或有凡事悉畀宰相，乃其君之过，不得独咎宰相。康熙十八年地震，魏象枢言有密本，因独留向朕密言，此非常之变，重处索额图、明珠，可以消此灾矣。朕谓此皆朕身之过，与若辈何涉。魏象枢不能对。」四十八年十月，上谕：「俞益谟、张谷贞在湖广地方，甚有裨益，彼处苗人，须伊等弹压。昔赵良栋领兵三万，进征云南，实数止有一万，挑选武勇，三倍其粮，是以人人用命，至今人犹感颂。近来老将销磨殆尽，止存俞益谟等数人耳。」平定厄鲁特时，上谕诸部落云：「朕尊为天子，富有四海，在京师饮食宴乐，无不备具。今朕出征，日止一食，羊肉外无他物。栉风沐雨，夜寐夙兴。每至一处，朕皆步行。及闻噶尔丹确信，朕亲率前锋穷追，凡此特欲为尔诸部落咸得安居耳。」诸蒙古王奏云：「皇上垂念外藩，不辞劳苦，七旬以内，于无水草处行三千里，立奏肤功，从来未有，边境永安。圣德神功若此，无不倾心诚服。」五十年，谕曰：「封疆重臣，当察其大节，琐屑小事，不可苛求。宽则得众，信则民任。治天下以宽为本，若吹毛求疵，天下人安得全无过失者。尝见不饮酒之人，必欲人不饮；不用烟之人，必欲人不用。此皆不可。朕即不用烟酒。若以赵申乔任性为之，必杀尽天下之用烟酒者，恐大小臣工不能一日安矣。」又谕：「官之清廉，不在受礼不受礼。张鹏翮居官甚清，在山东亦受人规例，安置田庄。张伯行官亦清，刻一部书，动费千金。此等皆不必究。两淮盐差送人礼物，朕非不知，何必追求。总之愚民断不可欺，居官好者人即知其好，不好者人即知其不好。故曰『天视自我民视，天听自我民听。』盖民意即天意也。」四十六年，谕揆叙云：「医书有一方，又有数方附之，果此方已尽善，又何用多方，盖着书者亦不能自信也。至服补药大无益。药性宜于心者不宜于脾，宜于肺者不宜于肾。朕尝谕人无服补药，药补不如食补。夫好服补药者，犹人之喜逢迎者也。天下岂有喜逢迎而可为善乎！先年满洲内老人皆不服药，朕亦从不服药，太皇太后、皇太后一生皆不服药，尔等当以是为法。」四十八年十一月，谕曰：「明季事迹，有万历老内监曾在朕前，闻之甚详。正统在沙漠生一子，今有裔孙。天启呼魏忠贤为老伴。杨、左受杖，老监有目击者，能具言之。陈新甲所议，本受指于崇祯，及科道弹劾，崇祯反畏人言，咎新甲。贼兵破外罗城，由西便门攻阜成门，崇祯微行襄城伯家，方闭门演戏。回登万寿山，欲奔。太监王承恩止之，曰出恐受辱于贼，乃止，以身殉国。又胜国宫中脂粉银四十万两，宫女至九千人，内监至十万人，饭食不能给，日有饿死者。城西御沟，相传石板下出水，石板上出尸。宫中用马口柴，长三四尺，净白无点黑，两端刻两口。建极殿后阶石，高厚数丈，采运之费不赀，不能入午门。太监参奏，此石不肯入午门，乃命将石捆打六十御棍。崇祯学骑马，两人执辔，两人捧镫，两人扶秋，甫乘辄坠，乃责马四十棍。如此举动，岂不发噱。皆由生于深宫，长于阿保，不知人情物理，遂至于此（辛巳秋，寓大学士梁诗正赐第，见政治典训数册，皆纪仁皇帝圣政。文谟武烈，炳照千古，而厚德深仁，沦肌浃髓，尧舜三代之治，无以加兹。惜是书纂而未成，葵生所见，又仅数册，敬记数则，殆窥天以管云）。」
○大臣寿考
康熙辛丑元旦，圣祖御极之六十年，早朝庆贺礼毕，大臣同诣内廷献寿。时相国马公（齐）、松公（柱）、萧公（永藻）、王公（掞）、王公（琐龄）、张公（鹏翮）、大司农田公（从典）、大宗伯贝公（和诺）、蔡公（升元）、大司马孙公（柱）、大司寇赖公（都）、张公（廷枢）、总宪党公（阿赖）、冢宰陈公（元龙），共十四人。时华亭年已八十，松、萧、太仓三相国、张遂宁、田阳城，皆七十以上。马相国、贝宗伯、孙司马、赖司寇、党总宪、陈冢宰，皆七十。蔡宗伯、张司寇年六十八。上有寿考之圣人，下即有平格之硕辅。白眉耆艾，赓拜一堂，一时之盛事，直万古所希闻矣。
○康熙诞辰宴会
康熙五十二年，圣祖六旬万寿。三月□□日，赐宴在京之各省现任致仕汉官员及士庶等年六十五岁以上者，共四千二百四十人。越三日，又赐宴满洲、蒙古、汉军官员及护军兵丁等二千六百五人。上谕诸老人云：「今日之宴，朕遣皇子皇孙宗室，执爵授饮，分颁食品。尔等入宴时，勿得起立，以示朕优待老人至意。」二十八日，又赐宴八旗年老妇人，宴于皇太后畅春园宫门前。
○康熙赏赐老民
圣祖六旬万寿，恩诏赏老民。户部奏销各省七十以上至百岁外者，共一百四十二万一千六百二十五人，赏布绢等价银八十九万两，米十六万五千馀石。此专指老民老妇，而臣工衿士，不入此数。寿为五福之先，称七十曰古稀。乃一人有庆，而寿国寿民，其众若是，非厚泽深仁，涵濡渐被，曷克臻此。
○康熙三大事
康熙二十八年，上谕廷臣云：「朕听政以来，以三藩及河工、漕运，为三大事，夙夜廑念，未尝偶忘，曾书而悬之宫中柱上。」见靳辅本传。
○康熙至孔庙
圣祖驾幸阙里，由奎文阁升诗礼堂，御讲筵。大学士明珠、王熙等左翼立，诣圣裔右翼立。上谕兖州府知府张鹏翮，为官清正，亦准听讲。传入，列巡抚之下。讲书官孔尚任讲
大学圣经首节，孔尚鉝讲
易经?系词首节（康熙二十二年，见幸鲁盛典）。
○裁兵之变
康熙二十七年五月，湖广督标裁兵夏逢龙作乱，胡耀干、李廷秀、金奇功、傅尔学等七八十人闭城劫杀。巡抚柯永升出城自缢，各官溃散，粮道叶映榴、都司宣仁皆殉难。贼设六镇八协两水师，分兵各府，袭破汉阳、黄州、常德三府。上闻之，料贼必败，不发一禁兵，饬江宁京口将军瓦岱等（额亦都之孙，敖德第三子），及附近总兵，督师逼剿。七月十五日，伪提督徐治都败走。黄冈令汪灏（灏，山阳人，国初庠生），率生员某，生擒以献，斩之。仅五十八日，不出睿算外。噫，亦神矣。
○内阁沿革
崇德元年，改文馆为三院。至顺治元年，俱仍旧制（时未设内阁），惟兼用汉大学士。二年，兼用汉学士，定为正二品。衙门以翰林官分隶，称曰内翰林国史院、内翰林秘书院、内翰林弘文院。十五年，改三院为殿阁，衔曰中和殿、保和殿、文华殿、武英殿、文渊阁、东阁，各设大学士，兼尚书衔。学士兼礼部侍郎衔。别设翰林院于东长安门外，以学士一员掌院事，仍兼礼部侍郎衔。十八年七月，复改内阁为内三院。至康熙九年，仍改为内阁，分殿阁，兼部衔。别设翰林院，如今制。
○内阁办本
内阁办本，分为五堂：一满本房，满侍读学士统之，专司缮写清字，校正清文。一汉本房，满汉四侍读学士统之，专司翻清译汉，汉中书三人缮写本单。一蒙古堂，蒙古侍读学士统之，专司翻译外藩章奏，及缮写颁行西番等国诰敕。一满票签处，满侍读三人统之。一汉票签处，汉侍读二人统之，专司票本，及本内应批驳入奏之事。汉中书二十七人司写签撰文，记载丝纶，外纪谕旨，及各馆纂修校理之事。部院本章兼清、汉文者，由各衙门当月官送票签处，拟旨书签。各省本章不兼清文者，由通政司送汉本房翻译，满本房誊写，学士侍读阅定无讹，送汉票签处，拟旨书签。乾隆十三年谕：向来公事用题本，私事用奏本，题本用印，奏本不用印，式沿前明。因内阁通政司借以上下其手，同一入告，何必分别，以后着概用题本，以示行简之意（贴黄俱仍旧制，相传故明崇祯元年辅臣李国所增）。
○汉唐相权
汉以丞相御史为三公，分任庶政。至武帝之世，才臣进用，丞相权轻。其后霍光、金日珝受遗辅政，以将军宿卫，共领尚书。至此权归台阁，不论何官，但录尚书事者，即为政府丞相，御史奉行，不得与议。此汉制之变也，魏、晋以后因之。
唐书以尚书、仆射为首相，其后政归禁苑，中书门下二省号为执政。即五品以上，同二省平章，即为真相，而尚书、仆射反居外奉行，不得称宰相。故李适之、张九龄去相位，俱拜为左右仆射，罢政事，此唐制之变也。
○唐宋宰辅沿革
唐因隋制，以三省长官尚书令、中书令、侍中为真相（秦时侍中乃丞相之史，汉加官得入禁中），品位崇高。中叶后，不以独授，常以他官兼宰相，称参预朝政、参议朝政，则参知政之始。盖唐太宗尝为尚书令，臣下避不敢居是职。由是仆射为尚书省长官，与侍中、中书令号为宰相。至仆射李靖，以疾间日至中书门下平章事，则平章之名昉焉。至李绩以詹事同中书门下三品，则同三品之名昉焉。自是以降，或稍更定，要以二品为准。晚唐颇兼众职，用兵则为节度使，崇儒则为大学士，理财则领度支、盐铁、转运。至太清宫诸使，皆宰相兼摄。以百揆之尊，分理庶职，相体轻矣。宋因唐初制，惟同平章事为真相，皆以三省之贰或他官贵要者充其任。又昭文、集贤二大学士，监修国史，以近密示重，二三相臣次第居之。至神宗元丰间，革平章之名，为尚书左右仆射，各兼门下中书侍郎，行侍中、中书令事，以通三省之政。又别置中书门下侍郎、尚书左右丞，为仆射之佐，实即参知政事也。徽宗政和中，徇蔡京意，改左右仆射为太宰、少宰，正公相位，元丰之制大坏。南渡建炎中，乃复其旧。干道中，直称左右丞相，可谓名实俱正者，终宋之世未改。其最重者，惟平章军国重事，而或兼枢密使、御营使、制国用使、都督诸路军马，皆因时取名，而责实寡效。惟以枢密院本兵柄，与宰相并称两府（五代时以中书为相，枢密为将，谓之两府），兵民判若两途。自真、仁而后，皆用儒臣专任。其以武勋授者，百之一二耳（旧制无同佥书枢密院者，治平中始以郭逵为之）。按枢密之名，始于唐代宗置枢密使，以宦者为之。当时不置司局，但有屋三楹，贮文书而已。后僖、昭时，杨复恭等欲夺宰相权，乃于堂状后贴黄，指挥公事，此其始也。后梁革唐宦官之弊，开平元年改枢密院为崇政院，始更用士人，以备顾问，命宰相郭崇韬兼使，又置院使一人，遂权侔宰相矣。后以枢密使为内辅臣，宰相为外辅臣，宰相之权日轻。如郭崇韬、安重诲，皆以佐命功，入为枢密。刑赏黜陟，无不由之。惟后晋主惩其横恣，废枢密，以印付中书。及后汉干佑中，除枢密使降麻比于宰相，宋因而不改。有使。有副。有知院。有同知。有佥书。其兼官叙进。两府略同。执国之政。均可以宰辅称（中书令汉之宦官。至江左而为宰相。枢密使唐之宦官。至五代而为辅臣）。
○论明代之相权
明之相权最重，而不蒙相名。中叶后，非由翰詹起家，无由入阁。为词臣者，以书生从田间来，不出国门，二十年中，优游坐食，洊升台鼎。唐宋以来，无此制度。推其所由，则因洪武初年罢丞相，盖罢相则政归六部。内外相维，本属善制。彼时太阿在握，大小诸臣率职奉行，是以权不至于旁落。洎文皇选翰林入直文渊阁，后人皆以此为三百年相权畸重，实萌蘖于此。不知其职止于分掌文案，综理制诰，不过如唐之左右司。其人亦不尽由翰林来，与宰相二字固风马牛不相及也。至宣宗之世，三杨在任既久，位日益高，始类相职。嗣是或轻或重，渐启相端，至嘉靖而真相成矣。然使是时竟显名之曰相，慎选才望大臣，隆其品秩，以正端揆，何不可行。乃又拘于太祖之禁，有其实而独靳其名。于是职非昔日之职，官仍昔日之官，并居是官之人，亦仍昔日资格，非是者不得与，而翰林捷得之势成矣。是因太祖之不设丞相，转巧为三百年翰林入相阶梯也。按相权之萌，起于宣宗之世，历英、宪、孝、武四朝，其间君能视政，则其权尚微。君不视政，则其权渐炽。至嘉靖，则大柄全归政府，君若赘旒。世庙以张璁言礼进用，始举外臣入阁。沿及季世，非词臣不与阁选，亦终二百年不改。至庄烈，始大破成局，间用一二外僚。翰林诸臣龂龂争之如水火，即黄石斋之阻杨文弱，其果出于大公乎？周延儒、温体仁奸私误国，胡不闻翰苑之力阻耶！
○明内阁诸臣
郑晓（端简）
文渊阁诸臣表序云：初设中书省，韩、魏二国公以太师太傅兼左右丞相。汪、胡继之，不得领三公。党狱起，死徙数万人，遂诏罢中书丞相，以五府九卿，分理庶务。时翰林春坊官看详诸司奏启，署翰林兼平驳诸司文章。虽殿阁大学士如宋讷、吴伯宗，止侍左右，备顾问，不得平章国事如丞相。至成祖，省公孤，而召解缙、黄淮、胡广、杨荣、杨士奇、胡俨、金幼孜七人直文渊阁。内阁之预机务，自建文四年始也，阁中有文渊阁印。印文独异诸司，凡封进诏草登答章疏用之，不得下诸司。其下诸司者，以翰林院印诸司上。内阁亦称翰林院，翰林院之入内阁，自解缙始也。已而解出为交趾参议，胡俨为祭酒。文简、黄淮下诏狱，胡文穆（广）早卒。杨、金三公事长陵（永乐）二十三年，官不过五品。献陵（洪熙）复设公孤，西杨（士奇）始加少保。内阁之登三孤也，自西杨始也。东杨（荣）以榆木川有大功，特置大学士谨身殿。谨身殿之有大学士，自东杨始也。景泰时乃有孤卿入内阁者，盖自王文始也。先朝重冢宰，虽内阁元辅，历二三十年不得领吏部尚书。内阁之领吏部，亦自文始也。内阁未有兼四官者，有之亦自文始也。陈循、高谷遂至领五官。徐有贞以武功伯兼大学士，自署掌文渊阁，益无谓矣。有贞后二十人，惟万安、邱浚以孤卿入阁，馀皆修撰、赞善、通参、少卿、少詹事、侍郎。自焦芳至于今，非孤卿，则六卿，惟翟銮以侍郎兼学士。以故内阁职事重于中书，体统尊于三公府，省府之名虽废，而内阁之权益隆。先是内阁亦外调。宣德中，陈山、张瑛以干请诸司出，山教小内使书，瑛为南京礼部尚书。景泰中亦出江渊为工部尚书，不独解与胡也。其入内阁也，亦未必尽出翰林也。西杨（士奇）齐府审理也，黄文简（淮）中书舍人也，金文靖（幼孜）户科给事中也，薛文清（瑄）监察御史也，李文达（贤）吏部主事也。近日丹徒、永嘉、安仁、南海、贵溪，亦中书主事给事中也。列圣严于防奸，广于求贤，故内阁诸臣，类多效职。三杨参合，历事四朝，文经武纬，内戢外宁，四十馀年，号称平治。昭后既崩，裕陵（正统）亲政，一时五相，才器寻常，权归奄振，国社几摇。景泰诸臣，因人碌碌，强者恣睢，弱者韬默。或阴主邪谋，或曲从密旨。储宫易位，官赏纷然。天顺（英宗）复辟，诛窜削逐，台阁一空。自是辅臣乍进乍退，恩数轻微，至有囊头诏狱，荷戟边隅者。南杨（溥）既出复留，最专且久，造膝陈谟，露章抗论，六卿得人，万几无丛。成化间，文宪、文毅，事关纲常，扣阍力谏。时值佞幸，请剑行诛。弘治初年，大奸距脱，海内忻然。洛阳端靖宽绰，长沙、馀姚文雅谅直，泰陵（弘治）昼接再三，虚怀霁色，励精访落，将大有为。而诸君子志在包荒，意存裕蛊，多思少断，坐失良期。然十八年间，财以足民而富，兵以薄伐为威，刑以缓死为恩，士以骤进为耻。正德（康陵）初，逆瑾用事，尽逐方正大臣。芳宇本衣冠之盗，厕迹纶扉，数年间浊乱天下。新都杨（廷和）守正应变，绰有馀才，硕果尚存，巨川攸济。虽大礼之议，未协宸闱，而救时之功，登于鼎铉。今上独秉干纲，辅臣仰承休德，岂非牖巷之遇贤于梦卜，都俞之风几于献替乎！
○明宦官擅权滥觞自唐
明之阉寺擅权，流毒宗社，虽宰相无如之何。按之唐代，正复一辙。唐末，两枢密使柄事，与宰相相表里，号为中贵，则明司礼监之滥觞也。金吾卫属南衙，犹明之锦衣卫。羽林卫属北衙，犹明之东厂。李辅国署察士数十人，潜令听察细事；鱼朝恩于北军置狱使，令坊市恶少罗告富室。则成化、崇祯西厂之前车矣。
○张说辞大学士
张说传：帝始欲授说大学士，辞曰：「学士本无大称，中宗崇宠大臣，乃有之。臣不敢以为称。」固辞乃免。后李泌加集贤殿崇文馆大学士，建言学士加大，始中宗时，及张说固辞，仍以学士知院事。至崔圆又加，亦引泌让而止。
○阁老
唐时称舍人年久者，曰阁老，非宰相之谓也。杨文公诗题有
寄第三厅阁老，注云：
王沂公言行录记杨大年呼沂公为第四厅阁老。又宋胡邦衡除龙图阁学士，周益公贺诗，有「龙图便为黄阁老」之句，此阁老之变也。
○阁学
明时称大学士曰阁学，无中堂之称。按阁学之名，起于宋宣和末。陈亨伯为龙图阁直学士，称龙学。显谟阁、徽猷阁二直学士欲效之，而难于称徽学、显学，乃易阁字。然古称大学士，正曰大学。明代
殿阁词林记，又有殿学、阁学、詹学诸名。明初不立宰相，以本学士加官，故无印，止有文渊阁一印，以备钤封进御之件。此外文移，皆借用翰林院印。故于翰林院堂上设公座，视相公几位，则设几座，故称曰中堂。是堂乃翰林院之大堂，非内阁之堂也。
○诰敕虚饰
张秉用（璁）初名孚敬，尝言成化以前，诰敕之体，犹为近古。其本身不过百馀字，祖父母父母不过六十字。言者无费词。受者无愧色。后来饰伪藻情，张百成千，以万乘之尊，过誉匹夫匹妇之贱，大非政体，请加厘正。诏自今诰敕从简实，不许竞饰浮词，致亵体制。其实抑扬褒贬，多为中书贿嘱之地如故也。
○诰敕之滥
康熙年间，命翰林按官职所掌撰拟告身文字，无须临事猝办，不必专切一人。积弊廓清，无能行其私智。今毛大可集中数篇，即当日分撰者。近日国家覃恩叠被，锡类弥广，凡貤封伯叔兄嫂，以及外祖父母舅氏者，悉蒙恩准，而当日并未撰拟此数项文字。近日诰敕房不敢另拟，即以父母之文，加于伯叔兄嫂外氏，窃有未安。康熙戊子，直隶总督赵弘燮为其外祖郭某请貤封。御史王奂曾劾其怙宠非忠，忘本非孝，语戆而刻。圣祖特允其请，许给诰命，并许凡外祖乏嗣者，皆得援例奏请。翰林某侍读撰制词。有云：「缘情作则，厥施用慰夫荩臣；溯本推恩，其义实通于将母。」当时传为佳句。盖因人以撰文，事由特旨，不得为例。
○告身书法
中书科所书告身，皆佐史之笔，着泥金五色者，润笔尤丰。明隆庆中，司马王崇古以泥金书轴，为言官所纠，甚无理解。唐制皆名手，颜公自书朱巨川一人，而鲁公、季海同为之书，巨川赖此以传。至宋时，则当制之人兼书，字体不拘真行，故当时以得欧、苏手笔者为瑰宝。
○唐宋封赠
唐时封赠，虽宰相止及其父母一代而已。若以恩回赠，则其祖与异姓皆及之。权德舆以检校尚书恩，乞其祖赠礼部郎中，户部尚书杨于陵请回赠祖吏部郎中是也。又如刘总外祖故瀛州刺史张懿，赠工部尚书，制曰：「有外贤孙，为吾阃帅。」外祖母李氏赠赵国夫人，制曰：「段公威德，当流庆于外孙；令伯孝心，愿推恩于祖母。」至宋时，官至宰辅，多为其女请封号，不知其夫作何称，谬亦甚矣。贤如欧公，亦不免俗，不可解也。
○封赠本生父母
宋以前，无封赠本生父母者。李文靖昉为宰相，上言：「臣叔父超，故任工部郎中集贤殿学士；叔母谢氏，故陈留郡君。是臣本生父母。臣不报罔极之恩，为名教罪人。今郊祀覃恩，望与追荣。」太宗嘉予之，赠超太子太师，谢氏郑国太夫人。至真宗元年八月辛未，诏文武朝官，凡父不在，无嫡母继母者，许叙封本生父母。惟我国家近例，凡愿以本身告身貤封者，悉准给。锡类之恩。均四海迈千古矣。
○兼官称号
汉制，以本任兼他职者，曰兼（常惠以右将军兼典属国）。以高官摄卑职，曰领（刘向以光禄大夫领校书）。唐制又曰摄（如侍中摄吏部）。唐时又有行、守、试之别，大约职事高者曰守，职事卑者曰行，未正名命者曰试。宋制，则高一品曰行，下一品曰守，下二等曰试。元佑以后，又置权官（如以侍郎权尚书）。
○朱熹论夫妻封号
朱子论夫妻封号曰：妇人封号，有夫为秦国公而妻为魏国夫人者。亦有封两国者，秦桧封两国。范伯达笑之，曰一妻而为两国夫人，是何义理。故蔡京皆改随其夫号，如夫封建安郡，则妻亦封建安郡夫人。夫封秦国，则妻亦封秦国夫人。侯伯子男皆然，如淑人、硕人、宜人、孺人之类，亦京所定，各随其夫官带之。后人谓淑人、硕人非妇人所宜称，看来称硕人亦无妨，惟淑人则非所宜耳。但有一节未善。有夫方封某郡伯，而妻已先封某国夫人者，此则与京所改者相值，龃龉不可行。盖其封赠格法如此。当初合并格法，也与整顿过，则无病矣，遂使人得以咎之，谓其法自相违戾如此。是亦京不子细，乘势粗改，后人以其出于京也，遂不问是非，一切反之。
○内阁票签
内部票签旧例，凡关两部者，必明票某部某部。三部以上，始票该部。明天启后，阁臣不谙故事，悉趋简便，遂有一部亦票该部者，其后相沿不改。至旧传通本部本式样，皆依样画葫芦也，甚不足为典要。而该部议奏一签，尤宜讨论。记雍正元年，有将已经条奏事，复行陈奏，阁中仍票该部议奏者（蔡珽所奏）。奉旨严加申饬，以为漫不经心者戒。大学士免冠谢罪。则票签一席，甚不易易，非胸有百年典制掌故者，吾不敢许其称职。
○内阁夜直
内阁无夜直之官。明初，内阁大堂不得举火，夜则悬匙于门，掩门而出。宣德中，始会食堂上。旧制，辅臣在直，辰入申出，率为常。崇祯壬申后，二鼓始散。己卯后，至四鼓，间至彻夜者。周宜兴议，轮一员宿精微科，候传票，乃夜直之始，而不专派中书。精微科屋九间，属内阁，在午门外西庑，其南接兵科，北为尚宝司。
○大学士带殿阁衔
明代大学士，带殿阁衔名，俱以次升迁，由东阁递升至中极，亦有超授一阶二阶者。惟文华不轻授，终明之世，仅二人耳。我朝初不以此分轩轾，亦无累迁之制。昔惟桐城张文和公于雍正丁未年十月，授文华殿，至戊申年五月改保和殿。后此多以初入之衔为定，后不复再更。即如今相国延清先生（刘统勋），拜相十年，犹带东阁。而后入者，尹（继善）、高（晋）。俱文华，阿（桂）、温（福）。俱武英，陈（宏谋）、刘（论）。俱文渊，文渊初无其地。其行走班次，不以殿阁为叙。按本朝殿阁，首中和，次保和，次文华，次武英，次文渊，次东阁。近年二杨相公（应琚、廷璋）。皆授体仁阁，前此未之有，二杨皆不终其位。
○文渊阁
文渊阁无其地，遍质之先辈博雅诸公，皆无以答。王白斋司马、申笏山光禄皆以为在大内，亦臆度之词。予意今之内阁大库，仿佛近之。当时杨廷和在阁，升庵挟父势，屡至阁翻书，攘取甚多。又典籍刘伟、中书胡熙、主事李继先奉命查对，而继先即盗易其宋刻精本。观此情形，必非内庭深严邃密之地。而沈景倩谓制度隘，窗牖昏暗，白昼列炬，当时俱属之典籍云云。则与今日大库形势，宛然如绘。且紫禁殿阁，绮窗藻井，罘罳玲珑。惟皇史宬为明季藏本之地，则石室砖檐，穴壁为窗，盖以本章要区，防火为宜。今大库之穴壁为窗，砖檐暗室，较史宬尤为晦闷，则为当日藏书之所，正与史宬制度相合。
○陆深所记文渊阁
陆文裕深
玉堂漫笔一则云：王文端公直
抑庵集中题梁用之诗后，谓内阁在东角门内（紫禁城之东南角），常人不能到。其外为文渊阁，则翰林诸公之所处也。今内阁榜曰文渊，而不在东角门之内。诸学士所处者，则在左顺门之南廊，而榜为东阁云。按文裕所记，已非文渊初制，然皆在紫禁城之东南角门外，与今之内阁大库皆相近也。
○内阁办事处所
明臣入阁办事，预几务，曰文渊阁，又曰东阁。本朝改为秘书、国史、宏文三院，大学士皆集昭德门之东南隅办事。惟新拜之日，于内阁一设公案。至康熙二十八年，始办事于阁中。见
畿辅志。
○陈廷敬在内阁
内阁北墙下，有楮树一株。陈午亭（廷敬）先生爱之，公事毕，移书案坐其下，焚香啜茗。召中翰数人，分札咏诗，以为常。遂命禹鸿胪（之鼎）绘卷子，曰
楮窗图。午亭先生先题二诗，薇省诸名士皆和之。尔时相臣风雅，阁务清闲，皆可想见。
○清帝巡幸送本定制
康熙年间，圣驾巡幸，凡驻跸口内，间一日送本。出口外，间二日送本，恤驿递也。近制，自启銮日起，皆间二日送本。其各官陈奏封事，交留京办事王大臣收接，随内阁本箱寄行在，内阁随本进呈。
○行在内阁办事人员
行在，内阁以满票签侍读一人、满中书四人随跸，专司行在交出谕旨，及由京送到本章奏折，及折本改签等事。汉中书一二人，专司汉字应发应折应奏之件，俱随本报寄在京内阁，转发各衙门。其紧要速办之件，则由行在当发行在各衙门，到京后，仍传在京各衙门照抄。
○翰林中书混杂
翰林，著作之庭；中书，丝纶所出。自古并重。明初洪武间，朱孟辨以编修改中书舍人。永乐间，黄淮以舍人召入翰林，备顾问。若庶吉士张孟授中书舍人，仍兼翰林供职。姚友直以舍人升洗马，庶吉士高谷等七人同授中书舍人。景泰元年，舍人陈学诗等四人同改编修，仍兼内阁办书。
明实录中所载最多，盖当时以为常典耳。自舍人有胄子而任渐轻，其后贰郎混拜，不问出身，遂多具员。然明之翰林，八股之外无文，一退之外无望。而流品猥杂，唐、宋尤甚，画工、棋博士、茶酒司咸称待诏于翰林，非两制并重遗意。
○翰林无禁选
唐之学士初入院者，试以制书批答三篇，如白居易试段佑加兵部尚书领泾州制、韩偓试武臣受东川节度制是也。若舍人则不复试，多自学士迁授。宋制，知制诰必召试中书而后除，欲观其敏也。其不试者，号为异礼，当时以为荣。凡试之日，制诰三篇，宰相视其纳卷方上马。次日进呈，除目方下，盖重之也。今政府代言之职，即古之知制诰，于内阁中书内选擢，亦试以拟旨一二，择楷书端速，文思敏赡者用之。近日间有不试而用者，盖大臣素知其才，不须更试。亦有仅供行走者，又不必试。迩来机务益繁，部务亦多，并集档目三数倍于前，故间选部郎内有学识或世臣子充是职。故事，中书改翰林，即离直。甲戌，庄本淳及第，春和相国欲留之任事，汪文端（由敦）援故事止其留。予按雍正十一年五月，奉旨，张若霭着在军机处行走。时张方授编修，是翰林无禁选之说。
○内阁大库
内阁大库藏历代策籍，并封贮存案之件。汉票签之内外纪，则具载百馀年诏令陈奏事宜，九卿翰林部员有终身不得窥见一字者。部库止有本部通行，惟阁中则六曹咸备。故中书品秩虽卑，实可练习政体，博古通今。予辛巳夏直票签，九月，即派入武英殿缮宝谱地球图说，未得久于其地。计百馀日中，粗翻外纪，一遇夜直之期，检阅尤便。每次携长蜡三枝，竟夕披览不倦。当时十五六日方轮一夜班，每代友承直，他人亦乐以见委。闻近日中翰以夜班为苦，互相推避，予则以日浅未得快睹大库为憾。缘典籍掌库事，资深者方转典籍，惟探开库之期，随前辈一观。尘封插架，随意抽阅，片牍皆典故也。
○内阁副本
内阁副本，每届年终，派汉本堂中书查封，送贮皇史宬内。辛巳之冬，祝宣诚前辈（维诰）应斯役，予偕往观。百数十年之章疏，积若崇山，而毛西河所称史宬规制仿古石室金匮者，皆得亲睹其盛。今之史宬，即明之南城旧址，惟所称异种名葩，则无有矣。
○按科分叙前后辈
内阁翰詹科道吏礼二部，皆按科分叙前后辈，终其身不异，不以官职年齿为低昂。初衰于吏部，礼部继之。后翰林人众，后生居多，往往脱略。近则内阁不甚如旧。予初入内阁，见陈星斋、曹冰持、钱稼轩诸先生，官皆九列，于前辈老中翰致敬尽礼。公宴之日，拂座奉卮，皆长揖甚恭，今则有此调不弹之叹（○十二卷本戴璐附识曰：各道御史初授，先以侍生帖拜诸前辈，见必长揖。进署按资而坐，稍紊者前辈诃之。予与先生先后入台，犹见此风。今则罕有入陕西道列坐者矣）。
○明臣谥法
明臣谥法。刘基、王守仁文成，李东阳、谢迁文正，曹鼐（初谥襄，天顺间改）、张孚敬、杨廷和、张居正文忠，杨士奇、徐阶文贞，王直、周经、吴一鹏、高仪、吴山、陈以勤、王家屏文端，薛瑄文清，杨溥、吴宽、王瓒、张邦奇、陈敬宗、蒋冕、王道、何塘、李春芳、陆树声、于慎行文定，邓以赞文洁，王皞、舒芬文节，刘俨、石瑶（初谥文隐，隆庆间改）。文介，李时勉、商辂、黄孔昭、倪岳、傅圭、罗伦、张治、张四维文毅，仪智、马京、黄淮、刘春、李逊学、毛纪、张碧、毛澄、马汝骥、孙承恩、穆孔晖、许瓒、吕楠、何梦春、湛若水、董玘、吕调阳、郭朴文简，徐善述、钱习礼、王鳷、何乔新、谢铎、吴俨、刘忠、罗玘、岳正、刘瑞、赵贞吉、王锡爵文肃，王汝玉、金幼孜、魏骥、徐溥、刘健、贾咏、严讷文靖，刘铉、罗洪先、程文德、万士和、孙应鳌文恭，吴讷、耿裕、宋讷、朱善、王鏊、杨濂、鲁铎、温仁和、孙升、丁士美、周子义、林燫、范谦、馀继登、杨道宾文恪，叶盛、邱浚、谢一夔、王鸿儒、邵宝、罗钦顺、欧阳德、汪俊、邹守益、马自强、蔡清、殷士儋（初谥文通，后改。蔡毅中为左都御史，亦谥文庄。见光山县志、河南通志）。文庄，郑赐、王英、刘定之、周洪谟、林瀚、刘龙、李杰、吕本文安，胡广、刘吉、傅瀚、许国文穆，宋濂、彭时、费宏、陈于陛文宪，曹鼐、周忱、杨一清、桂萼、方献夫、唐龙、席书、高拱文襄，苗衷、万安、梁储、李时、顾鼎臣文康，高谷、邹济、杨荣、姚夔、崔铣、李廷相、徐缙、霍韬、馀有丁文敏，李贤文达，白钺、陆深、黄佐、王希烈文裕，刘珝、尹直文和，王一宁、李奎、钱溥、费采、殷士儋文通，吕原、杨守陈、刘宣、储瓘、章懋、翟銮、瞿景淳、诸大绶、罗万化、赵志皋、朱赓文懿，张益、倪谦、董越、黎淳、靳贵、张升、黄珣、顾清、陈升、陶大临、林廷机文僖，林文俊文修，萧维祯、江澜文昭，彭华文思，夏言文泯，石瑶、张治文隐，袁炜文荣。徐达武宁，邓愈武顺，李文忠、陈懋陈、王谟武靖，金朝兴、顾成、高成、薛绶、陶瑾、朱永武毅，朱能武烈，康茂才武义，杨璟武信，胡大海、华高、朱麒武庄，潘毅、柳溥、高显武肃，蒋贵、毛忠武勇，耿再成、梁震武壮，蔡仙、朱崇、沐昂、杨洪、徐亨、朱谦、陈圭、李圭、李旻、刘文、王效、柳珣、周尚文武襄，陆炳武惠，和勇、孙镗、安国武敏，赵德胜武桓，王贵、陈友、周玉、沐琮、吴继爵武僖，廖永安、朱勇武泯。王皞（初谥文节，正统间改）、李时勉忠文，常遇春、刘荣、张玉（初谥忠显，洪熙年改）薛禄、郭登忠武，俞通海、徐忠、张辅、孙燧、李如松忠烈，吴云、许逵、杨最忠节，海瑞、杨爵忠介，朱复、蹇义、韩文忠定，张德胜、王简、周长、张武、曹隆、陈怀、郑亨、方政、山云、武兴、王骥忠毅，朱荣、夏原吉忠靖，沐晟忠敬，黄福、刘大夏忠宣，邝野、王翱、于谦（初谥肃泯，万历年改）忠肃，胡濙忠安，王佐忠简，吴时来忠恪，孙世、孟善、陈亨、林椿、黑春、殷尚质忠勇，濮英、陈圭、金忠、郭资、仪铭、方瑛忠襄，袁容忠穆，张达忠刚，曹良臣、王真、李远、郭亮、薛贵、冀杰、吴瑾、宗礼、赵倾葵、郭都、张纮忠壮、张濂、杨善忠敏，宋瑛忠顺，李贤忠宪，朱冕忠悫，程宽忠威，张玉忠显，张鋋、刘安、朱希孝忠僖，康铎、孙兴祖、程国胜、徐增寿、刘球、张世忠、李彬、李梅、李涞、汪一中、王治道、杨继盛忠泯，陈文孝勇。王恕、刘玉端毅，郑晓、朱裳、刘采、林云同、毛恺端简，马文升、梁才、顾佐、葛守礼、赵锦端肃。杨时乔端洁，冀炼、何维柏端恪，胡世宁、秦金端敏，商大节端泯。徐拚、聂豹贞襄，林俊贞肃。樊莹、孙需、孙枿清简，耿九畴、刘麟、吴廷举清惠，孙继鲁清泯。陈洽、周宪、丁碧、李光启节泯。轩鋋、吴岳介肃。李桂毅勇，刘玉毅敏，王文、马炳然毅泯。馀子俊、王廷相、辛自修肃敏，于谦（万历间改忠泯）肃泯。邓颙、王、章纶恭毅，年富、潘恩恭定。王廷恭节，陶琰、郑世威、陈有年恭介，赵辅、周用、张润、林鹗、曾钧、熊浃、黄光升、严清恭肃，朱英、尹旻、戴珊、屠楷、魏校、欧阳铎、韩邦奇、王钫、耿定向、李伟、王樵恭简，姚广孝、王忠、蒋用文、张麟、贾铨、李敏、张懋、朱希周、蒋瑶、洪远、王璟、朱希忠、陈其学恭靖，王用汲恭质，卢渊恭顺，孙忠恭宪，陈瑄、马昂、王琼、刘丙、张瓒、江东、赵炳然、许论、石茂华、杨炳恭襄，李贞恭献，杨信民、范镛、章拯恭惠，李让、廖庄、白圭、李燧、李全礼、马森恭敏，张景明、朱辅、许绅、沐朝辅恭僖，周寿恭和，张瀚恭懿，陈瀛、锺同、陈选恭泯。萧彦定肃，陈德定襄。毛胜、王竑庄毅，张赫、张悦、常四三、王复、朱仪、秦民悦、熊绣、闻渊、邹文盛、李浩、乔宇、王学夔、陆光祖、杨成庄简，张峦、胡松、娄志德庄肃，仇成、沐昆、刘天和、俞谏庄襄。周瑄、张蓥、胡拱辰、闵圭庄懿，蒋廷圭、陈文、徐璜、赵璜、宋圭、陈瓒庄靖，曹义、李瑾庄武，徐问庄裕，陈豫、崔恭、杨鼎、林聪、许诰、陶谐、宋棨庄敏，韩邦问、谭佑（新宁伯，清河人）、焦栋、张永明、舒化庄僖，寇深庄泯。马杰、杨守谦恪泯。李彬刚毅，张钦（都佥事赠新泰伯，永乐年谥，睢宁人）刚勇。张敷华、周延、黄珂、方良永、屠侨、潘潢、方钝、陈瓒、邱塾、孙植衷、贞吉简肃，陈寿简襄。汤和、于显、冯斌襄武，吴良襄烈，吴桢、李英、谭广、焦礼、程信、项忠、韩雍、秦纮、许进、王邦瑞、潘鉴、彭泽、杨博、王崇古襄毅。顾时、梁瑶、郭应聘襄靖，屠滽、邹守愚、洪锺、张岳、吴文华襄惠，王志、王轼、高友玑襄简，顾溥襄恪，陈亨、郭义、马愉、杨泰（刑侍赠户尚，正统年谥，山阳人）、王永和、邓棨、李秉、董方、黄镐、李宾、邓廷瓒、王越、张珩、周金、唐泽、王以旗、翁万达、李遂、谭纶、郑洛襄敏，张信襄僖，胡忠宪襄懋，柳升、丁铉、方宽、冯祯、曾铣、张经襄泯，沈清襄荣。蒋琬敏毅，陈寿、李世达敏肃，沐绍勋敏靖。彭韶惠安，沐春惠襄。张鹏懿简。郭宗皋康介，王宪康懿，杨守随、李钺、崔文奎、胡韶康简，孙忠、邹干、卫嵒康靖，陈俊、徐贯、林廷昂康懿，胡富、周季凤、李承勋、杨志学、宋礼、徐文璧康惠，王镇康穆，白昂、赵鉴康敏，李充嗣康和，陆瑜、屠勋、邵锐、周伦、蔡震、王承裕、□栻、李环康僖，方寿祥、刘泰康顺。任礼僖武，廖纪僖靖，王锺、陈镒、吴克勤、周季麟、汤世隆僖敏，吴守义、纪广、蒋信（元名把台）僖顺，沈荣僖泯。袁洪愈安节，王宗彝安简，常重五安穆。萧绶、张伟靖襄，常六六靖懿。马荣壮武，潭渊壮节，何德壮毅，吴成、马聚、梁成、吴克忠、卫颍壮勇，高文壮靖，赵胜壮敏，冯恩、岳懋壮泯。周武、张灊勇襄。孙岩威武，刘聚威勇，吴复、王聪、杨信威毅，郭英、毛锐威襄，施聚威靖。薛显桓襄，王真桓义。沐英昭靖。丘广、景成、郭子兴宣武。刘俊泯节。陈清崇武。梅殷荣定，墨麟、马亮荣毅，吴中、韩僖、金濂（户尚赠沐阳伯，景泰年谥，山阳人）、孙继宗、袁宗皋、聂贤荣襄，崔元荣恭，盛端明、邬景和荣简，冉保、罗秉忠荣壮，陈政、周能、翁溥、方锐、王源、顾仕隆、夏儒、陈景行荣靖，李玉、周彧、蒋轮、孙交、孙杲、陈万言、顾可学、钱承宗（安昌伯，嘉靖年谥，海州人）、徐光祚、顾寰荣僖，汪騑、张仑、邵喜荣和，沐斌、朱凤荣康，陈埙荣怀，井源荣泯，朱浚荣愿。郄永隐怀。李珍悼僖。右见明祠部郎顾应鳌所辑
臣谥汇考，文武几七百人。按是编纂于万历三十七年，故追谥诸臣及后来者皆未载也。七百人中，文臣共四百五十馀人。应鳌之言曰：谥典予夺，掌于祠曹。洪、永两朝五十馀年，仅数十人，而文臣惟王文节（拚）、胡文穆（广）、朱忠定（复，燕府长史）。嘉靖四十五年中至一百八十一人，万历三十七年以前至六十馀人。
○文正
司马温公尝言，谥之美者，极于文正。后竟得之。外此惟王沂公、范希文皆谥文正，终宋世三人而已。若李司空（昉）、王太尉（旦）皆谥文贞，后以犯仁宗嫌名，遂呼文正，非本谥也。本朝谥文正者，睢州汤公（斌）、诸城刘公（统勋）、大兴朱公（圭）。睢州系乾隆年补谥。
○刘知几论史官
刘知几曰：史曹崇扃峻宇，深附九重，地处禁中，入同方外。可以养拙，可以藏愚。或终年卒岁竟无删述，而人莫之知也。或辄不自揆，轻弄笔端，而人莫之见也。绣衣直指所莫能绳，强项申威所不能及，斯固素飧之窟宅，尸禄之渊薮也。见陆文裕集。

[book_title]卷二
○翰林前后辈称号
翰林故事，初入馆，于前辈投刺书侍生，而口称学生。七科以前，则书晚生；未及七科而官至庶子以上，亦书晚生。洗谕以下则否。窃怪庶子与洗谕、讲读同为五品，不应分别等差若此。尝问翰苑诸公，皆不能言其故，但云俗称庶不见庶而已。心窃疑之。今年归里，质之家大人，云于故籍亦无可征，但明有掌坊学士之官，而员不恒备，多以庶子兼之。盖其始止于学士称晚生，而其后亦用于兼官之庶子，沿袭至今，遂并用于不兼学士之庶子矣。
○馆丈
翰林前辈称后辈曰馆丈，必四科以前之前辈，或有师生之谊者则可，否则无是称。近见翰林一经散馆授职，与新庶常作札，辄曰馆丈，丑甚。
○先辈一词考略
魏文帝黄初五年，立太学，初诣学者为门人，满岁，试通一经，补弟子。满二岁，试通二经，补文学掌故。不通经者，听须后试，故后试者，称先试而得第者为先辈。唐时举人，呼已第者为先辈，其自谓则曰前进士。又绍圣间，王圣涂
渑水燕谈云：苏德祥，汉相禹圭之子，建隆四年进士第一人登第。初还乡里，太守置宴以庆之。乐作，伶人致语曰：「昔年随侍，尝为宰相郎君；今日登科，又是状元先辈。」又司马温公
劝学歌云：一朝云路果然登，姓名亚等呼先辈。详味温公之言，则登云路者方呼先辈。如今黄甲并呼状元一般先辈，犹言前名也。唐人诗集中，称先辈几半。葛常之
丹阳集云：小说载优人扮李义山，服蓝缕衣。或曰：「先辈之衣何在？」
王直方诗话云：萧贯常梦至宫中赋诗，有一人曰：「先辈异日必贵。」
春渚纪闻载刘仲甫闻祝不疑先辈名品高，着人传今秋来试南省。王元之
赠状元先辈孙仅诗，自注云：予淳化辛卯岁赠君诗云「明年再就尧阶试，应被人呼小状元」。其后末句云「还有一条遗恨处，不教英俊在吾门」。又
送第三人朱严先辈从事和州诗：榜眼科名释褐初。若以四家所载观之，则以先辈为称呼，决非前辈之比。又韦庄
浣花集有
癸丑年下第献新先辈诗。
墨客挥犀言今人于榜下择婿曰脔婿，有一新先辈少年，为贵家所慕，欲以女妻之。彭应来有
贺新先辈二十八人及第诗，结句云：回头应念差池者，重待阳和振羽毛。若以为长上先生则安得加一新字，又安得曰少年耶。
摭言载牛僧孺应举时，韩愈、皇甫湜见之于青龙寺，称牛为即先辈。田表圣锡
咸平集?与胡旦书，云秀才即先辈，乃即日可为先辈也，其义甚明。当时有称道士为先辈，尤可笑也（文中子谓魏征、房、杜曰：「先辈虽聪明特达，非董、薛、程、仇之比。」是隋时已有是称）。
○侍讲官
两汉之世，登对贤良，崇尚经术，亲临讲肄，数幸书林。如张酺侍讲御殿，刘宽侍讲华光，皆上意偶谘，非故事。晋宋以后，谈庄老山水，经籍阁庋矣。开元始设经筵，任以专官，儒者辈兴，经术之效可睹。宋制，春二月始，至端午；秋八月始，至长至，每双日入侍迩英。文学侍从，更番轮直。建炎中，命近臣四人充讲读之官，凡治政之暇，就宫苑游憩之地，随时取旨入对。元丰以后，两省台端以上咸得兼之，宗卿、秘少、著作佐郎及御史丞、中书令并得直讲。贾昌朝以善说得名，娄彦国以史院兼衔，胡铨以宫观留侍。程子谓讲官以范淳夫为第一，能得对君之体。尹和靖每趋宣召，从容论议，有儒者气象。宋代之制，称极盛已。金置益政院于内廷，日以二人轮侍，所讲大都
尚书
通鉴
贞观政要耳。元置端本堂，为说书之地。明之制，以翰林学士掌词翰文章，凡经筵日讲之事，皆承受而统领焉。侍讲侍读之官，则专讲经史为职业，更令翰林分班入直，陈说古今孝弟忠信，及民间田里稼穑之事。我朝右文崇学。顺治十二年，设讲官八员，又置起居注馆于太和门。凡郊祀坛庙及御门听政之期，令满、汉讲官各二人侍班，纪事纪言悉以实。经筵之日，上御文华殿，经筵讲官进经解。讲毕，候玉音，宣御论。按经筵讲官以尚书、侍郎、内阁学士掌院、读讲学士、詹事、少詹、祭酒及左都御史等官之由翰林出身者列名，以原官充补。其日讲官十二员则自掌院学士及詹事以下，凡现任之坊局编检以上，皆得充是职。
○前辈
乾隆壬戌以前，翰林称前辈曰老先生。乙丑以后，间有称前辈者。近则内阁、都察院、吏、礼二部，无不称前辈。设仍旧称，无不怪而叱之。昔王凝称司空表圣为先辈，东坡称李方叔为先辈。所谓先辈，实乃后辈也。
○康熙己未博学宏词科
康熙己未，鸿博之征，一时人才搜罗殆尽。盖国家定鼎数十年，德意培养，文教昌明，如宝山初开，琳琅尽献，猗欤盛矣。按是科如张武承、李天生、钱越江、李公凯、施愚山皆学行纯笃，不愧儒者。汤睢州理学经济一代名臣，朱竹、吴志伊、毛西河、汪钝翁沉深经史，彭羡门、李石台、乔石林、陈其年、张毅文、潘稼堂皆博雅之士，即尤西堂、邱季贞、秦对岩、黄忍庵、汪舟次、徐菊庄以词客著名，亦足鼓吹休明，有光珥笔。方邵村、严耦渔绘事精绝。其未录而赏给职衔如阎潜邱，尤博物君子，冠绝一时者矣。是科读卷，为杜宝坻、冯益都、叶昆山、李高阳四人，搜罗鉴拔，可谓得人。而当时无名子造谤云：自古文章称李杜，于今李杜亦希奇。叶公蒙董遭龙吓，冯妇龙锺被虎欺。宿构传抄
璇玉赋（试题前一夕有知之者），失粘出韵
省耕诗。若教修史应羞死，胜国君臣也绉眉。又有「灶前生李周吴阵亡」之语，皆轻薄不学遗落未选者所为。尤可怪者，郑寒村集中二绝云：博学鸿儒本是名，寄声词客莫营营。比周休得尤台省，门第还须怨父兄。补牍何因也动心，纷纷求荐竟如林。总然博得虚名色，袖里应持念四金。又自注云：鸿儒一名，价须廿四两。此专讥浙人之求登荐牍者，居然刻之诗集，殊为不学。盖一时延赏虚声及阀阅子弟之鹜名者，亦不无滥举云。
○鸿博试题
前己未三月初一日，试鸿博于体仁阁，用矮桌列墀下作文。赐宴列高桌五十席，每席四椅，太宰二员，掌院二员，南北向坐，谓之主席。先一日，内阁大臣拟题，高阳拟
璇玑玉衡赋
赋得雨中春树万人家。宝坻拟
王者以天下为一家论
《省耕诗》。益都拟
十三经异同考
耕籍诗。项去浮阁学拟
士先器识后文艺论
赋得春殿晴熏赤羽旗。李容斋阁学拟
岣嵝碑赞
远人向化歌。叶子吉掌院拟
圭璋特达赋
三江九江考
赋得龙池柳色雨中深。先一日，外间有觇知试题者，嗣命高阳、宝坻、益都暨叶子吉掌院阅卷，定为四等。御阅后，于上卷中斥去一卷，复于三等中取严绳孙卷补之。严为词赋之雄，人品亦高，一时咸服睿裁精确。其斥去一卷，未知何人，相传为王嗣槐。严试日，因病目，止成
《省耕诗》一章，上以其素有文名拔之，盖四布衣之一也。
○康熙重诗赋韵
圣祖阅卷毕，复谕诸臣云：「诗赋韵亦学问要事，何以不检？」因指潘耒卷冬韵出宫字，李来泰卷东韵出浓逢字，施闰章卷支韵出旗字。诸臣勉强支对。其实睿鉴精严，无微不烛矣。
○四布衣六子
先是丙辰、丁巳间，京师有四布衣之称，上每向内廷大臣言之。乃富平李天生、慈溪姜西溟、无锡严秋水、秀水朱竹。己未，三人皆得当，惟西溟亦在京师而不与（是科共举一百八十馀人，到京师者百四十人，以忧不至者九人，故者四人，馀皆未出）。益都冯文毅公（溥）最称爱士，方诸征君到都，有佳山堂六子之称，陈其年、毛大可、吴庆伯、吴任臣、王嗣槐、徐林鸿也。
○词臣纂辑御书
词臣纂辑御书，皆就馆局从事。惟康熙二十八年，司寇徐东海请假，准以校雠诸书带归编次。四十三年，陈文简公任詹事乞归，令以
历代赋汇携至其家校对增益。乾隆十三年，传谕少宗伯齐次风，令将承修
礼记
前汉书考证属草后交原籍抚臣邮递进呈。近则梁相公芗林、沈宗伯归愚奉命在籍重修
西湖志，皆为特典。旧例编辑诸书告成，刊刻既竣，皆得奏请颁赐。其先经在事诸臣，虽遇事故，并许列衔。载
词林典故。
○翰林院落成记盛
甲子冬，修翰林院落成，车驾临幸，送西林、桐城两掌院入院。是日设卤簿，出东长安门，掌院以下彩服迎驾，诣先师祠行礼。至后堂，登宝座，掌院率翰林阶下行礼。乐部陈中和韶乐，如大朝仪。乐止，群臣各一叩首。就坐，丹陛大乐作。上进茶，侍卫授群臣茶。尚膳进御宴，兼设群臣宴，掌仪以台盏授进爵大臣，恭进上酒。大臣一叩首，群臣皆叩。掌仪以金卮酌酒赐大臣。承应上陈十八学士登瀛洲、昆明池昭容选诗故事，上召大臣至御座前赐酒，咸跪饮。退，侍卫分授群臣酒。乐止，上至斋房更衣。须臾，驾出回宫，大小臣于院门跪送。方宴初设，上顾两辅臣曰：「时当小阳，和煦如春，天心交洽，朕与诸臣交庆之。」命以张说「东壁图书府」五律字，各分一字赋诗。又命诸臣合赋
柏梁体一篇，上首倡，诸臣依次分韵，俾凡籍翰林及改官晋秩者皆与，共百六十有五人。当承应上时，上指登瀛洲事顾两辅臣曰：「卿等无愧房、杜，顾朕弗逮唐太宗耳。」二臣惶恐避席奏：「陛下上法尧、舜，过唐太宗远甚。臣等谫劣，幸际昌时，愧出房、杜下。」上又指昆明故事谕群臣曰：「翰林以文章为职业，贵因文见道，尔等当明此意。」群臣竦然敬听。宴毕，各赐御集、名茶、文绮、笺绢、时果等有差。御制七言长律四章，宣示命和。金和玉节，集条理之大成；星灿日华，冠苞符而首出。群臣讽熏风之睿制，继卷阿而矢音。扬藻摛华，应声立就。镌诸琬琰，传之无穷。洵一代之昌期，千秋之盛典矣。
○翰林外任
明永乐初，翰林在禁内供奉，无公署。正统七年，于玉河桥以元之故鸿胪寺为之（
蜀志诸葛瞻为翰林中郎将。何义门云。此翰字当是羽字之讹）。王鏊
震泽长语：宋时两制，皆文学名天下者始应其选，虽一甲三人，亦出知外任，然后召试，欲其知民事也。其馀应试，率皆一时有盛名者，所谓制科是也。故文学之士不至遗弃，又通知民间利病，以其曾试于外也。今翰林侍从亦两制之类，率用高科，一甲三人终不外任，庶吉士每科或选或不选。立法之意本欲使之种学绩文，以为异日公卿之储，士既预此选，自可坐致清要，不复苦心于学，又不通知民事。天下以文学名者不复得预，遗才颇多，故不若制科之为得也。按两制者，始于宋时，以翰林学士带知制诰，谓之内制；以他职带知制诰，谓之外制。
○翰林办事
明陈循任翰林学士，保孔目马升授为检讨，仍兼办文案事宜。此办事翰林之滥觞也。商文毅极论之，以为非体。雍正间，命（○据十二卷本补）掌院学士选近科编检有吏才者充是选，掌院先往拜，后任事。履任之日，厅员再持两掌院名刺至门敦请，然后出。厥后乃有「觚不觚」之叹矣。
○教习学士供给
教习学士到馆，旧例行工部给公座桌椅、锡砚、笔架、铜炙砚、挂牌、冬夏门帘、公会桌椅、锁钥、火盆等项，每月给判笔二枝、香墨二笏。户部给心红一两。康熙四十五年停止。
○庶吉士读书供给
庶吉士到馆读书，旧例行工部修理房屋，具器用。每员每月工部给纯毫水笔五枝、香墨一笏。每日户部给呈文纸二张、食米三合五勺，工部给木炭二斤、酒三斤、肉一斤、盐五钱。康熙十四年，裁呈文纸一张、木炭一斤、笔二枝，酒停给。十七年，肉盐俱停给。四十二年，谕庶吉士读书，着出税差人员酌量资助。遵旨议准，两淮、两浙、长芦、广东、河东、福建等处盐差派银各八十两，浒墅、芜湖、崇文门等处税差银各八十两，湖口、淮安等处税差银各七十两。北新、凤阳、闽海、太平桥、龙江关等处税差银各五十两，扬州、赣关、天津、粤海、浙海、临清关等处税差银各四十两，山海关、江海、南新等处税差银各三十两。共计银一千四百十两，将此项银两交与该部，每年照数于出差官员名下征收，送本衙门分给庶吉士。其中若有告病丁忧给假回籍者，将其应得之分，仍交回该部。其见给银两，俱于上年出差官员名下征收。庶吉士读书三年，御试授职之后，停其给发。四十六年，笔墨木炭俱停给。
○燕京春咏
沈客子，名南疑，平湖人。作
燕京春咏五十首云：晓直归来数八砖，但逢三五去朝天。东堂旧有教恩事，大例关支月俸钱。暖牖新铺小炕床，乳茶红映玉壶光。日长院里无宣唤，翻得清书又几行。春店烹泉开锦棚，日斜宫树散流莺。朝来漫点黄柑露，马上新茶已入京。盖咏庶常之在馆者，三五入直，即今之坐班也。
○詹事府衙门
詹事府衙门，于顺治元年设，仍旧址。是年旋裁，并入内三院。九年复设，十五年裁。康熙十四年复设。
○明会试名额
明初，会试以百名为率，间有增损。多者如洪武十八年、永乐三年俱四百七十二名，永乐十三年三百五十名。少者，洪武二十四年三十一名，三十年五十二名。成化以后，俱以三百名为率。而嘉靖后，亦有数科广至四百名者，俱临时酌定。
○场屋字号
场屋字号，用
千字文。宋时亦有字号，字多不经见者。嘉佑中，温公覆考应制举人，于直言敢谏科试策内，有絺毡两号。词理高绝，毡字号乃苏子由卷。絺字毡字，皆字书所未有。
○宋赴省试人数
宋，礼部投纳试卷，因国学至天下所解进士，诸科赴省试者，约六千人。当时推为极盛。
○宋人书脚色
近日士子入试，书填履历，及初入仕籍者写脚色，俱注明并无假冒违碍等情。宋人书脚色，崇观间云不系元佑党籍，绍兴间云不系童、蔡、朱、王亲属，庆元间云不是伪学，方与铨除。
○生徒之陋
郑端简云：国初开科，务取博古通今之士，乃其所试，仅有判语及一二时务策。生徒竟不识律。所云时务，尽掇拾帖括。以故士乏通今之学，其于政体得失，人材优劣，且不论，只历朝纪年及后姓陵名，知者亦鲜。
○明贡院火
明景泰癸未二月，礼部贡院火，举子焚死者百有十六人，鄞人楼起者与焉。正德三年戊辰正月，荧惑守文昌。二月试事毕，贡院火起，二十七日又火，至公堂焚其半，小录版俱毁。
○主试官卒于试院
嘉靖二十三年甲辰，礼部尚书张潮副主会试，卒于试院。
○考试涂乙
唐试士式，涂几字，乙几字。乙音主，与翙同，文字遗落，从旁添之也。祢正平文不加点，点，涂也；加，乙也。又
东方朔传云：止辄乙其处。如读书翙其止处也。今科场令士子自注添注涂改共几字，过百二十字者贴出，誊录窜改文字之弊乃除。
○通场下第
唐天宝十载九月，上试
怀才抱器，举人通场下第。见
册府元龟。
○明考试之弊
万历丙辰会试，大学士吴道南、礼部尚书刘楚先充考官，取沈同和等三百五十名。同和，吴江人，家饶阿堵，乡举已招物议。会试榜放，居然首选。下第举子愤愤不平，泥污榜名，聚众声阙。及阅墨卷，首艺，坊刻也。科臣参其怀挟，本房检举。上命礼部覆试，题出
贤君必恭俭礼下，同和问是书乎，是经乎，是论乎。日暮曳白，发刑部讯问，杖而徒之。其卷乃同榜第六名进士赵鸣阳传递，并削其名。是科会录无元。吴人谣曰：丙辰会录，断厶绝六。己未殿试，赐一甲进士庄际昌等及第出身。时际昌卷有别字，又洗补未净。科臣杨涟曰：「以状元而有别字，必三百人皆不识字乃可；以状元而洗补，必三百人皆曳白乃可。」一时以为名言。噫，宋集英胪唱，执政林摅当传姓名，不识甄画字，以寡学被黜。近世士人，以经义致身，误书误读，不知凡几，宁独际昌哉。天启甲子，乡试磨勘，魏榼以意调山东、江西、湖广、福建四省考官于外，夺其三级，并举人艾南英等停科。魏榼目不识丁，知试卷作何语，皆逢迎其意者，明为指点也，继是而遂为《点将录》《东林朋党录》《东林同志录》矣。《点将录》乃吏部尚书陕人王绍徽所辑，忠贤干儿也，当时称为王媳妇。都人撰《百子图》传奇刺之。
○廷试时务策
《中州集》第八卷，载擢第者廷试时务策，自高有邻发之。此殿试试策之始。开宝殿试进士，内出
未明求衣赋
设爵待士诗，仍不异礼部考赋之法（义门曾集）。
○考试官员礼请赐宴
考试官员用表里礼请，始于明洪武十六年；赐宴于礼部，始于永乐七年。
○策文名作
本朝殿试重书法，而以策文入选者亦多。名作如马世俊、蒋超、韩、缪彤诸策，皆一时纸贵。郑寒村与仇沧柱诗云：「吾文讲学遭时忌，君策匡时置覆盆。」注云：「沧柱殿试卷直言，阅者不取。」
○主试盛事
前明主会试三次者王元美，推为盛事。我朝熊孝感相公五主会试，范文端、李高阳、陈泽州、朱高安、张文和、史文靖皆三主会试，刘文正、介受祉宗伯凡四为总裁（○十二卷本戴璐按曰：德定圃宗伯五主会试，王韩城亦五主会试）。
○科甲盛事
我朝科目，有历代所未及者二：昆山徐氏三兄弟皆大魁，一也；彭访濂（定求）与其孙芝庭（启丰）南宫廷试俱第一，二也。至三元，则百馀年来才见钱殿撰棨一人。发榜后，御制诗云：国朝经百载，春榜得三元。又云：王曾如可继。违弼：我心存。盖以沂公望之也。先是康熙壬子，韩慕庐以南卷置第二。癸未（○十二卷本作壬午），王楼村乡试已定首解，改置第六。乾隆辛未，吴颉云会试亦定元，复以策薄弱，改第二十，殆有数存其间耶。明黄观亦三试皆第一，死建文之难，成祖命削其籍。今人止知商辂矣。
○请废科目议
康熙戊辰科，仁和凌绍雯少习清书，殿试对策用清汉合璧体书，置二甲末。雍正庚戌，贡士宋长城对策，有请废科目之议，置三甲末，停其选用。此乃元人所谓过桥拆桥者耶。
○中书主大省乡试
康熙壬午，张睿以副都御史典试陕西。雍正丙午，周有堂以中书典试浙江。乙酉，陆耳山以中书副典试浙江。中书主大省乡试，此外无多见也。
○左必蕃赵晋
辛卯，江南正考官左必蕃由举人起家，副之者为赵晋。榜后奉旨勘问。江南士子有「赵子龙一身是胆，左邱明两眼无珠」之语。
○乡试得人之盛
江南康熙癸卯乡试，一榜出两鼎甲、五尚书、三大学士。典试者为编修王勖、工科给事王曰高。近则己卯一科，得人最盛，十年中已出二殿元（秦大成、张书勋）。由南巡召试，授中书者又三人。
○己酉浙江乡试
己酉浙江乡试，主考为任香谷、王次山两先生，得人最盛。然名重当时者二人俱中副车，胡稚威天游、齐次风召南也。
○会试同考房运
会试同考，房运亦有盛衰。给事中刘显绩，大兴人，明季癸未，本房得成克巩（大学士）、姚文然（刑部尚书）、魏天赏（学士）。顺治丁亥，再为同考，本房得王熙（大学士）、李之芳（大学士）、程芳朝（一甲二名太常卿）、蒋超（一甲三名）、宋琬（川臬使）。又陈午亭相国官庶常时，辛丑为同考，本房马士俊（一甲一名）、孙钅永（二甲一名）、董泬（二甲二名）。又康熙庚辰科，仁和翁嵩年，本房得张廷玉（大学士）、励廷仪（刑部尚书）。又乾隆乙丑科，钱湘人琦，本房得蒋元益（会元）、钱维城（一甲一名）。戊辰科，李然山金台，本房得梁国治（一甲一名）、汪廷玙（一甲三名）。丁丑，饶霁南学曙，本房馆选分部即用知县，二年老者以教职即用，无一归班者。是科卢绍弓文召、王仲涵洛，本房所中，俱归班（○十二卷本下有无一授职者五字。又戴璐按曰：饶公本房梅立本榜眼，钱大经、李宗宝、陈兰森、那穆齐礼俱翰林，沈涟、简昌璘、鲁赞元及先君俱部曹，解秉智、王裕增、李鹄俱知县即用）。
○科名名次定数
科名有无，命定之矣，即中式名次之上下，亦莫不有数。戊辰会试，鄂卢亭（容安）阅江南卷，中定三十本，又另备十卷，暗置卧榻枕下，以防意外更易。及进呈前十卷，内江南一卷后场犯讳撤去，急命小胥取床头十卷来。十卷固亦自别高下，而小胥抱卷急趋，逾限而仆，仓皇甚，信手拾取以进。鄂公即取最上一卷，置第十名。及进呈御览，翻置第一，即今仪部郑前村杼也。
○进士年老多须
世祖时，引见新进士杨廷镜，多须，年已及暮，特与馆选。次日复召见瀛台，杨将须微剃去，上见大不悦，有国家取士以才不以年之谕。乾隆四年己未，沈归愚引见，上呼为老名士，亦与馆选。国家不以年齿拘成格如此。彼以年少自矜，熏衣剃面，甚至傅粉涂膏以取悦者，其不与优伶小史共笑也几希。记宋初有何朝宗者，萍乡人，十八登第。太祖曰：「此人未有须，恐未老成，不宜与第，且令读书。」至太祖末始登第。须亦何负于人，而靳靳刈之耶。
○八十老进士
东莞尹之逵，顺治丁酉举人。至康熙丁酉，年八十。秋榜发，巡抚延赴鹿鸣宴，主试严思位赠诗曰：六十年前攀桂客，天留硕果到今时。已从石室传丹诀，复与琼筵泛玉卮。金粟山头清白吏，珊瑚洲畔去来词。非潜非见穷经术，百岁常为后辈师。康熙乙卯乡试，松江唐进士昌期年八十矣，以万历乙卯乡荐，亦与先后同年之会。有客赠以句云：鹰扬杖屦追前哲，鹗荐科名接后贤。九老香山图画里，公公树树药炉边。
○重赴鹿鸣
乾隆己未，赵秋谷与新贵遥认同年，沈归愚诗云：后先己未亦同年。辛未会试，黄昆圃先生邀新进士至邸寓，会同年，赋诗饮酒，辇下称盛事。至庚辰会试，史溧阳相公年八十，亦循故事，上赐以诗。壬午，闽中黄丈莘田（任）亦重与鹿鸣之宴，自制军杨公（廷璋）以下，俱作诗赠之。莘田，吾乡许谨斋给谏所取士也（○十二卷本戴璐按曰：重赴鹿鸣，吾乡丙子科有吴大炜，顺天甲午有孟琇。己酉，云南赛玙年百岁，□赐进士。壬子，湖北万年茂、福建蔡漳浦、陈材、邱理德、湖南谭昌明，重赴琼林。庚戌，嵇中堂）。
○三试第二
上元戴学士（瀚）乡试会试殿试，皆第二人。自刻印章曰：让人出一头地。
○科名记
东观奏记载郑颢知举，宣宗索科名记，颢属祠部员外郎赵璘采访诸家科目记，撰成十三卷，始武德元年，至大中十年，敕付翰林，自今发榜后，并写及第姓名，及所试诗赋题目，进入内，仍仰所司逐年编次。明三百年乡会试并沿其制，康熙初停止。至庚戌会试，乃复旧例，乡会试录仍进呈。乙卯乡试，以兵饷不足，再停止。寻复。丁酉后，九卿议裁。雍正元年癸卯恩科，命复刊刻。
○同年以齿为序
同年概以齿为序，不以爵。昌黎
祭张员外季友文云：元和十年月日，中书舍人王涯、考功郎中知制诰韩愈、礼部侍郎崔群、京兆尹许季同、考功员外郎庾承宣、河中节度推官殿中侍御史邢册等。皆贞元八年之同年也。崔列韩后，是不以爵叙也。
○唐重进士
摭言引
国史补云：进士为时所尚，由此出终身为文人。其都会谓之本场，通称谓之秀才，投刺谓之乡贡，得第谓之前进士，互相推敬谓之先辈，俱捷谓之同年，有司谓之座主，京兆府考而升者谓之等第，外府不试而贡者谓之拔解，将试相保谓之合保，群居而赋谓之私试，造请权要谓之关节，激扬声价谓之还往，既捷列名慈恩寺谓之题名，大宴曲江谓之曲江会，籍而入选谓之春关，不捷而醉饱谓之打毛喿，匿名造谤谓之无名子，退而肄业谓之过夏，执业以往谓之夏课，挟藏入试谓之书策。进士始于大业中，盛于贞观，位极人臣，不由进士，终不为美。岁贡常八九百人，谓之白衣公卿，又曰一品白衫。其艰难谓之三十老明经，五十少进士。
○会试钦定名次
康熙乙丑科会试，命将前十卷进呈，候钦定名次，后着为例。今上庚辰科殿试，始命前十名于传胪前一日引见，钦定名次。
○江南乡试名额
江南乡试：诗六房，易六房，春秋一房，礼一房，书四房。上江中四十五名：诗十五名，易十四名，书八名，春秋二名，礼二名。下江中六十九名：诗二十二名，易二十名，书十三名，春秋四名，礼三名。又上江五经二名，下江五经三名。后五经中式奉裁，部议任择各经中佳卷补之。上江副榜九名，下江副榜十三名。
○武状元
武会试，旧无廷对传胪之例，自明末崇祯辛未科始，从方逢年之请也。是科状元为王来聘，后以副总兵战死。
○四科三途
明会典：洪武初年，定四科三途之制：曰贤良方正，曰聪明正直，曰孝弟力田，曰通经孝廉，为四科。或从耆民，或从税户，人才与科贡之士并用。
○生员月课
生员升率性堂，许积分。孟月试经文，仲月试论及诏诰表，季月试史策及判。文理俱优与一分，理优文劣与半分。岁内积至八分者为极格，与出身。不及分者，仍坐监肄业。先是通四书未通经者，居正义、崇志、广业堂；文理条达者，升修道诚心堂；经史兼通文理俱优者，升率性堂。
○特赐举人
康熙壬午年，召举人查慎行、钱名世、监生何焯、汪灏入南书房考试，特赐焯、灏举人。
○顺天乡试得女婴
康熙己卯，顺天乡试，八月十八日夜，明远楼上有小儿啼声。寻之，得女婴，甫生。监临令送交育婴堂。
○山东江南进士
顺治三年丙戌，会试中式四百名，内山东九十九人，殿撰傅以渐，聊城人也。先是乙酉乡试及京兆试，山东共中式九十五人，而丙戌联捷进士者四十九人。四年丁亥，会试中式三百名，内江南一百二十四人。殿试一甲三名，皆江南。是科会元李人龙、二甲传胪于明宝，皆不与馆选。后至大学士者凡五人：吕武进宫、黄文僖机、李文襄之芳、王文靖熙、冯文毅溥。冯丙戌中式，至丁亥始殿试。
○乡试之异
乾隆庚午，浙江乡试。八月十三夜，矮屋中闻轰喧之声，如江潮骤至。举子俱奔赴号门，叫号不止，监试官不能禁，而外间殊寂然无声也。次年辛未三月十五日大雪，士子忍冻不禁，而雷电交作，又无异盛夏时。皆一时之异。
○辛丑会试之异
康熙辛丑，会试揭晓之日，风霾大作，拔木毁垣。圣祖降谕旨，谓是榜或有真才屈抑，或中式者将有大奸慝出其中，俱未可知云云。见御制文集。
○试卷不书策问
老学庵笔记云：国初举人对策，皆先写策题，不过一二十句。其后策题渐多，而写题如初，举人甚以为苦。庆历初，贾文元公为中丞，始奏罢之。此试卷不书策问之始。
○宋宝佑四年登科录
宋宝佑四年登科录，首简载五月初八日，御试策题一道。次列敕差详定官三人，编排官二人，初考官三人，添差初考官四人，覆考官四人，初考检点试卷官一人，覆考检点试卷官一人（为王应麟）。次对读弥封巡捕官。五月十四日，皇帝御集英殿，唱名，赐进士文天祥以下及第出身，同出身，共六百一人，当日赴期集所。六月初一日，赐期集钱、小录钱。七日谢阙。十三日谒先圣先师。廿九日赐闻喜宴，赐御诗。七月一日，再给题名小录钱。四日拜黄甲，叙同年于礼部贡院。二十五日，立题名碑。此宋制也。进士惟首名署第一名，馀俱署第二人、第三人。第一甲二十一人。第一名文天祥，字宋瑞，小名云孙，小字从龙，年二十，治赋，一举，本贯吉州庐陵县，父为户（时有以远祖为户有以祖父为户或自为户者，南宋户口例也）。第二甲四十人。第一名谢枋得，字君直，小名锺，小字君和，年三十，治赋兼易，一举，本贯信州贵溪县，居弋阳儒林里，父为户。第二甲第二十七人，陆秀夫，字君实，年十九，治赋，一举，本贯淮安盐城县长建里，父为户。一二甲得此三人，亦奇矣。第三甲郑必复以下七十九人，第四甲杨奇遇以下二百四十八人，第五甲俞用国以下二百一十三人。末简载文公对策一道（右节录吴宝崖记）。
○丁士美殿试策
明嘉靖己未状元丁士美，殿试策存邱文庸谨家，予曾借观，与近日策式亦小异。
○董其昌梦与父同榜
董文敏思白，父名汉儒，少年诸生，早故。万历己丑，思白梦与父同榜中式，自谓不吉。揭晓中第二名。董谊庵，名汉儒，亦同榜进士。
○宗室子弟应举
宗室子弟，于康熙三十八年己卯科，乡试一次。旋即停止。乾隆乙丑年，复准与试。戊辰会试，得隽者二人，良诚、平泰，俱改庶吉士。历科中式举人进士，例刻登科齿录，列叙祖父名讳官爵。是科良、平二公以系出天潢，难于属笔，请命于掌院祁阳陈文肃公，博询于诸翰林。先君子对曰：「宜书始祖某王，下注云讳某，系太祖皇帝第几子，似合诸侯不祖天子之义。」文肃深服焉。
○揆叙查慎行
康熙壬午十月，召试十二人，钦定揆叙第一，查慎行第二。时揆为学士，查举人，因张京江相公荐，入南书房。
○历科馆选员数
历科馆选无定额，就一时之人才为多寡。顺治九年壬辰五十员，十八年辛丑十员。康熙三十年以前以三十员为率，其后以五十员内外为率。惟六年丁未仅十二员，四十八年己丑至六十四员，五十一年壬辰至六十六员，雍正五年丁未三十七员，而他途用者甚多。十一年癸丑七十员为最盛。
○馆选分清汉书
顺治六年己丑，馆选，始分清汉书。前此俱习清书。
○汉军馆选习清书
顺治九年壬辰，始令汉军随汉人考进士馆选者习清书。是科暨乙未科，满汉分为二榜。
○康熙庚辰馆选
康熙庚辰，庶常四十三员。散馆，授编检十员，归进士原班三十员。沈宗敬、励廷仪未散馆，亦授编修。癸未，庶常四十九员。散馆，授编检十四员，仍留教习二十员，革退三员。
○馆选重少年
康熙三年甲辰，馆选十五人，皆年少。年三十外者，概不选。是科熊一潇、劳之辨皆知名。
○以策论取士
康熙六年丁未，罢经义，以策论取士。
○满洲汉军不令考试
康熙十八年己未，满洲汉军俱不令考试。
○散馆三等降知县
康熙四十二年癸未，散馆，三等始降知县（前一年考试讲读编检诸臣，其三等内有授知县者二人，故次岁散馆亦因之）。
○散馆汉书三等革职
康熙四十五年丙戌，散馆，汉书三等革职。
○散馆清汉三等俱革
康熙四十八年己丑，散馆，清汉三等俱革职。
○散馆不黜
康熙五十一年壬辰，散馆，俱留馆职，不黜。先是己丑馆选，共六十四人，至壬辰，告病及他故者，共去十四人，赴试者仅五十人。至是皆留馆。
○汉书三等革去翰林
康熙五十二年癸巳，散馆，清书三等俱留，汉书三等革去翰林，在教习进士处学习。始派小教习。
○康熙乙未散馆
康熙五十四年乙未，散馆止革一名，馀俱留馆。是年会试，用房官三十二员。
○康熙辛丑散馆
康熙六十年辛丑，散馆，清书三等五名，俱授职。汉书三等四名，俱革职。又引见，革去二等三员。
○雍正元年馆选（一）
雍正元年癸卯，馆选五十六员。乙巳散馆，授编检三十三员，用六部主事四员，中行评博九员，州县二员，教职二员。
○雍正元年馆选（二）
雍正元年癸卯散馆，△记十九人，○记十一人，皆授职。部属对品用二人，外官对品用三人。先是辛丑馆选六十二人，至是散馆仅三十馀人。是年会试，仍用房官十八员。癸卯本科殿试后，于保和殿朝考，命九卿保举所知，内有文有保二十一名，点十九人。有文无保十九名，俱点用。有保无文三十九名，点十六人。文保俱无一百六十七名，点四人。引见，即以此分先后，不照原甲第。是科清书止派五人，传胪张廷珩后即授检讨，与一甲三人同。于未引见前，入南书房。馆选后，又补点帅念祖一人。是科除庶常外，另有△尖出记名十七人，着问有情愿在官学教习者，令其自陈。又单点记名三十人，俱以知县即用。是科汉军，河南、四川进士无馆选者。是科中式未殿试者三十人。
○进士用主事知县
雍正二年甲辰，殿试后，在保和殿考四书文一篇、诗一首，命大将军年羹尧阅卷，又命九卿保举。后止凭文录用，不用保举。馆选四十人，各部主事三十八人，知县十七人，清书派六人。进士用主事、知县自甲辰后始为例。是科河南、山西、陕西、四川、湖南、广东、广西、云南、贵州，俱无馆选之人。
○雍正五年馆选
雍正五年丁未，馆选三十七人外，以吏部主事即用五人，以六部额外主事用二十二人，以知县即用四人，以知县试用二十六人，以教职用五人。
○雍正八年馆选
3雍正八年庚戌，一甲授职外，顾成天、胡宗绪二人，俱即授编修。庶常外，用额外主事十八人。其馀分头等四十二员，中等六十二员，次等九十八员，愿就教职者四十八员。不用者一员，宋长城（以廷试对策请废科目也）。
○雍正十一年馆选
雍正十一年癸丑，一甲授职外，张若霭授编修，任启运授检讨。先是张若霭已定一甲二名，拆卷后，大学士张廷玉恳求降甲，继以泣。乃特降谕旨，改二甲一名，授编修。
○乾隆元年馆选
乾隆元年丙辰，庶常外，部用五十二员，即用知县二十一员。丁巳，庶常外，分部二员，即用知县三十六员，助教一员。
○额外主事甄别
向例额外主事三年期满甄别，其勤能者以主事选用，不及者改助教、博士等官。乾隆乙丑科，分部者五十馀人。及戊辰甄别，留者仅十之三，馀俱归原班铨选。嗣是以后，则不留者少。
○会元不与馆选人名
历科会元不与馆选者，李人龙、朱锦、黄礽绪、邵晋涵、缪祖培、侯健融、朱文翰。
○传胪不与馆选
二甲传胪不与馆选者，任大椿、李长森、陈秋水。
○一甲三人留馆
一甲三人授职，散馆无不留馆者。惟辛丑榜眼吴文焕改刑部主事，仕至御史。乙丑榜眼庄存与，再教习三年。
○副榜
乡会试之有副榜，考之前代，名曰激赏（一作给赏）。顺治戊子科，诏天下廪生中副榜者，贡至吏部谒选，其最者以推官用，次知县，次州佐。增广附学中副榜者，入成均读书，满一年，送吏部历事考用，如廪生例，后不为例。计顺治甲午、丁酉、庚子三科，皆举行。至康熙癸卯、丙午、己酉遂不许立副榜名色。至壬子科，大司成某复请举行如甲午例（○此下据十二卷本补入）。允行。按礼部志稿，明嘉靖五年，题准会试各房阅卷，凡文字合式，除正卷外，将备卷每房少或五七卷，多则十馀卷，批注次序，一并付礼部查姓名，以次填入副榜，不拘额数。
○徐潮
徐文敬公潮，先世业渔。生公之日，江潮大上，一小舟为风漂没，徐翁急救之，得无恙。僦舟者为邻省孝廉入都赴试者，翁延至家，致鸡黍之敬。次日洗儿，请孝廉命名。以江潮之异，遂名曰潮。其后孝廉累不第，而文敬早达，至某科以编修分校，孝廉得售，适出其门。
○顺天乡试北人解首
顺天乡试，各省文士会考，故解元不拘何省。明隆庆以前，多以南士作解。至天启丁卯科，给事中刘文炳，真定人，请以北人为解首，谓燕赵为至尊丰镐，不当使他省人得。时首揆方从哲，京师人，遂定为制。
○冒顺天贯被斥
冒顺天贯登两榜者，终明之世不绝。嘉靖中，陶大顺中魁，被斥回浙中第四，官至副都御史。景泰四年，罗崇岳中元，被斥回江西，中二十九名，成进士。又汪谐冒香河籍，中式被斥回浙，登进士，官至礼部侍郎，卒赠尚书。
○破天荒
唐时，荆州解送举人，不成名曰天荒。至刘蜕及第，号破天荒，盖楚语也。东坡尝以诗赠琼州进士姜唐佐云：沧海何曾断地脉，白袍今始破天荒。宋初，江西无状元。绍圣四年，何忠孺始第一，谢民师诗云：万里一时开骥足，百年今始破天荒。
○状元宰相
状元宰相，古今艳称。我朝自顺治丙戌至乾隆己未（○十二卷本作辛巳），百（○十二卷本下有十馀二字）年凡得五人。顺治丙戌傅聊城（以渐），丁亥吕武进（宫），己亥徐昆山（元文）。乾隆丁巳于金坛（敏中），己未庄番禺（有恭。○十二卷本下有戊辰梁会稽国治、辛巳王韩城杰）。宋人
西清诗话欧阳修诗云：皇朝四十三龙首，身到黄扉止四人。四人者，吕蒙正、王曾、李迪、宋庠也。有明前百八十年为科六十，入阁者止胡文穆（广）、曹文忠（鼐）、陈方洲（循）、商文毅（辂）、彭文宪（时）、谢文正（迁）、费鹅湖（宏）、顾味斋（鼎臣）八人耳（○此下据十二卷本补）。至季年之魏藻德，释褐四年，即擢登政府，卒之稽首贼营，拷掠责赂，以至灼肉折胫，身死名丧，又不足称矣。
○文字遇合之奇
康熙庚午江南乡试，得人最盛。时同考廖腾煃负知文名，得刘捷卷首荐之。时元卷已定，主司欲置第二。廖不可，曰「留来科作元」。遂摈落。而是科元即捷兄辉祖也。后数年，廖以御史典江南试，以书属辉祖授捷，为闱中物色计。辉祖星夜驰归，中途病阻，书不得达。廖入闱，遍求捷卷不得，太息累日。及揭晓，捷已袖然举者首矣。噫，针芥之合，夫岂偶然。向使辉祖不病，授书，区区一解元，何足以显文字遇合之奇哉。此事余闻之周（○十二卷本有丈字）白民云。
○座主门生
明代重座主门生之礼，万历以后，竟成门户。嘉靖八年，张璁、霍韬为主考，戒诸生勿修弟子礼。顺治十五年戊戌，给事胡悉宁言，乡会试不分经房，不称师生。至康熙己未以后，禁渐弛。后修会典，则许其修师生之谊矣。大员外任，同官照亲属请回避，候旨行。
○沈克恭典试
明初，主试官不拘现任家居。洪武中，取元逸老沈梦麟克恭典试，事竣不愿授官，放还。
○京员聘典乡试
正统丙辰进士陶希文，以亲老耳病告归，至天顺乙卯、成化辛卯，浙江、河南聘典乡试。
明纪：杨少师以服阕主浙江乡试。王阳明为刑部主事，病痊北上，为山东聘主乡试。至各省典试分遣京员，始于万历乙酉，非旧制也。
○夏彝仲言不第处境
夏彝仲五上公车不第，曰：「始我初不第时，意中不能无少动。已而出都门，见吾侪被落者，车马行于道，习习若蚁然。当此时自视，亦蚁中之一也。夫蚁一有求而不得，岂可遂有疾怒悲愤之心哉？即有之，人亦何从知之，天亦何能怜之。自此以后，失志而愈安，处谤而益静。即他人代为不平，而我以为无庸也。」
○报罗
报罗之语，见于唐人小说。以予所闻，每科皆有之。而尤异者，泾县叶丈沃若，家君己酉同年也，辛未会试中式。揭晓后趋往贺之，至寓则哭声号震，先一夕死矣。计淡墨书名之际，正旅馆属纩之时也。
○韩
壬子顺天韩，出户部主事虞元培之门，董亦出其门。
○明通榜
近来会榜后，蒙恩于荐卷中择文之佳者，发明通榜，以教职用。在广文各途中，称最得人。按明永乐初年，令会试下第文字稍优者除教官，其下者入监读书，即明通榜之意。
○科举师弟之谊
徐健庵云：两汉官人，始于辟举，遂有故吏解官行服辄拟心丧之条，而传道授业者渐轻矣。唐重进士，知举者谓之座主。其时之人，即以事举将者事座主。开元礼：为座主齐衰三月。是朝廷明明为之制服，终唐之世，恩若父子，莫之敢携。故五代时，桑国侨为宰相，谒其座主裴司东尚书。裴不迎不送，曰门生也，何送迎之有。欧阳文忠载其事，以为有礼。若范鲁公、李文正之于王德辇，王文献之于和成绩，以迄有宋之世，苏承旨、欧阳公门下士皆竭诚尽力，久而弗懈。宋有同知举及详定官，释褐者并称门生。又如范文正以晏元献荐入馆，终身为弟子。明世以乡试考官会试同考为重，其间党同比附，鸑纮纠结，门户之衅，亦由之起。霍文敏韬深嫉之，其主试礼闱，为文以告举子，不许谢恩私第，语甚峻切。文敏刚褊峭急，其言亦欲救弊一时，犹未以为允。自余论之，举主与座主，皆为国家选择贤才，以备任使，其事甚重，非为一己树恩也。而为所举者，当思所自，既不可因私以害公，亦不宜忘本以违义。是以赵宣子荐韩厥，河曲之役宣子仆以乘车干行，韩厥执而戮之。宣子曰：「吾举厥也忠。」既而下宫之难，非厥也赵氏不立。其能戮宣子之仆者，必能复赵氏之卿也明矣。东汉第五伦朝会坐郑弘之下，弘以举将之故，局蹐不宁。朝廷为设云母屏风隔之，体其敬举将意也。唐魏知古为姚元之所荐，位至宰相，后分司东都，诉谮崇二子。明皇薄之，终身不用，谓其不能报推举者必不知感朝廷也。柳子厚与顾十郎书，谓缨冠束衽，趋以进者，咸曰我知恩。当隆赫柄用，而蜂附蚁合，煦煦趄趄，一旦势异，电灭飙逝，不为门下用矣。子厚为顾少连门人，身后寓书郎君，犹自称门生，以未报大德为恨。韩退之尝佐董晋幕，晋第二子溪负罪终长沙，因赠溪女婿陆畅云：「我为门下士，力薄蚋与蚊。受恩不即报，永负湘中坟。」盖其于易世而后，见其子孙戚属，勤勤思有以自效如此，岂与一时趋附便辟匍匐者同日论哉！大约厚于师友者，必不背君父，古者尝以此观人，百不失一也。阎百诗论有明士夫积习，师弟重于父子，得罪于父母者有之，得罪于座主者，未之有也。门户又重于师弟，以师之门户为门户者固多，不以师之门户为门户者，亦不少也。富贵又重于门户，有始附正人既而与之为敌者，有始主邪说既而窥其党将败，遂反攻之者，皆惑于富贵也。
○为举主服丧
杂记：孔子曰：「管仲遇盗，取二人焉，以为公臣。管仲死，桓公使为之服」。亭林曰：「此虽使为之服，亦以举主而服。然孔子以为有君命则可，盖亦有不尽然之辞也。」
○荐举得人
范希文登第后，晏元献荐入馆，后虽名位相亚，书题门状犹称门生。张籍寄苏州白使君登第云：登第早年同座主。又杨嗣复传：父于陵自洛入朝，乃率门生出迎。权文公不由科第，掌贡举三年，门下所出诸生，相继入相，得人称盛。
○女侍史
汉书载尚书郎入直，制物盛备。至唐时不变。
唐书载尚书郎入直，供青缣白绫被，或以锦飐为之，给帷帐茵褥、通中枕。侍史一人，女侍史二人，皆选端正妖丽者执香炉香囊，护衣服。大官供食物饼饵。唐诗「春风侍女护朝衣」，又「侍女新添五夜香」。沈佺期诗：「大官供宿膳，侍史护朝衣。」韩退之诗：「应知侍史归天上，故伴仙郎宿禁中。」
○宋翰林供给
宋时，翰林支快行家日食钱三千，又折酒钱三百，别赐冰一担。若寓直，支餐钱一千，限日下支，不准次日。见
玉堂杂记。
○宋三省官假日不许出谒
宋元丰间，凡三省官假日，惟接见宾客，不许出谒。
○宋时官吏总数
宋时，天下诸路文武职事官，总四千一百一十八员。大约十九路总数如此，其幕职判司簿尉，又在此数之外。
○明御史见巡抚之称呼
明正德中，御史于巡抚称晚生，侍坐。辛卯后佥坐，寻称晚侍，正坐。寻称侍教生，寻彼此称侍教生，寻彼此侍生矣。盖由南北多警，迁擢既骤，抚臣不必耆宿，或与侍御同台。而功罪勘报，台中转得持其柄故也。
○司官仪注
雍正五年，以部司官在京则倨慢不恭，出为道府则谦抑过度。令九卿议仪注，议定部院司官路遇堂官，勒马候过。在本衙门办事，堂官高坐，司官侍立说堂。若事件多，司官席地铺褥序坐说堂。如在朝房办事，堂官席地坐，司官屈一足回话，堂官前往来趋走。
○翰詹投刺称号
旧时翰詹编检以上，于中堂、吏部尚书处投刺称晚生，于五部尚书、左都总督称侍生，侍郎、巡抚以下则否。以余所见，庚午、辛未以前，犹守此规。嗣是则于侍郎、巡抚称侍矣，旋于尚书、总督称晚矣。近日又有于三品京卿称侍者矣。先君林居十馀年，与当事诸大吏往还，一仍故称，亦未有以为忤者。
○明吏部郎官权重
明万历中年后，吏部之权积重，阁臣转俯仰因之。其可骇者，遇升迁用人，惟选郎一人主之。至太宰火房，而决可否，其门皆选郎自为启闭，人莫敢窥。至议定，不独他郎吏不敢问，即两少宰亦不与闻。沿及末季，遂有吴昌时之祸。
○明六部陋习
六部中各分为数部，如户部之金部、农部，礼部之仪部、客部。至明洪武二十九年，始分为司。明制：进士释褐后，分派各衙门观政，其与在部司员相见仪节，亦各不同。在吏部则执属员礼，兵部则论前后辈，礼部则从师生之仪。六部之弊政皆积重于吏、礼二部，其仪节亦独抗。惟户、刑、工三部为平交。炎凉之态，自登朝之始已然矣。彼时部员一拜副郎，马前即用鞍笼，与正郎科道比。惟吏、礼二部无之。相传铨曹自以职居华要，欲比小京堂，用红鞍笼。未遂所请，并青者弃之。礼部亦自以秩宗清望，不比他曹，亦屏不用。此皆有明官常陋习。其后惟吏部、礼部皆认前后辈，而他部皆平交，相沿至今。
○新翰林
查浦辑闻一则：新翰林至本衙门，惟三鼎甲轿进仪门，庶吉士轿进头门，讲读掌坊至仪亭。学士登堂，转祭酒则从头门外下轿。翰林至吏部，则皆由后门达大堂。其馀各官，俱于门外下轿。不知此制始于何时。三月二十八日，都人至东岳庙祈祷，相传庙像为元时昭文馆学士宝坻刘元所造。
○外任旗员
雍正元年，谕内阁：通行八旗直省督抚曰，旗员为外吏者，每受本旗都统参领等官所制。自司道以及州县，于将选之时，必勒索重贿，方肯出结谘部。及得官后，即遣人往任所，或称平日受恩，责令酬报。或称家有婚丧，缓急求助。或以旧日私事要挟。或五旗王府不体下情，分外勒取。或纵本府管事肆行贪求，以致该官竭蹶馈送，不能洁己奉公，亏空贪墨，皆由于此。嗣后如仍蹈前愆，许本官据实封章，密详督抚转奏。督抚即据详密奏。倘督抚容隐，即许本官密揭都察院，转为密奏。倘不为奏闻，即各御史亦得据揭密奏。务期通达下情，以除积弊。外任旗员不得隐忍畏惧，亦不治以犯上举首之罪。
○宋濂策问
宋景濂策问：常衮之居相位也，选举不自专，一命以上，皆付之定法，可谓尽公无私矣，而贤愚有同滞之讥。崔贻孙之居相位也，未一年除吏八百，多其亲旧，可谓出乎法制之外矣，而当时有得人之称。后之宰相，以常为法，则涉于避嫌；以崔为法，则近于专权。专权致威福下移之谤，避嫌失竭诚徇国之义，而谓贤相为之乎？
○顺治改定官衔
顺治元年，改定官衔。凡旧崇德年间所定称承政者，改为尚书。称参政者，改为侍郎。理事官改为郎中，副理事官改为员外郎。额者库改为主事。初设满汉启心郎，顺治十五年俱裁。各部旧有汉军郎中员外郎额缺，雍正五年裁。
○官品之更改
各部院郎中，满洲初系三品，顺治十六年改五品，十八年改四品，康熙六年复三品，九年定正五品。员外郎初为四品，十六年改五品，康熙六年复四品，九年定从五品。主事初为四品，十六年改六品，康熙六年复改五品，九年定正六品。其他满内阁侍读、宗人府经历、钦天监副、给事、御史俱初为三四品，屡经改定。
○月官考选
考试月选官，按顺治十二年谕，州县地方分为三等。应选各官，吏部当堂考其身言，糊名考其书判。分三等，上等者引见。又议准进士举贡，不论甲第考案前后，以考试身言书判为序。每遇缺出，照本行并考，定等第，酌量缺数人数多寡，均分取选。十四年，停其考试身言书判，亦不分三等，一体取选。康熙五十七年谕：月官今写履历，以三百字为限。雍正三年，令月官履历简要直叙，不事繁冗。初授之员，所得地方难易繁简，预为筹画，何以治民，何以厚俗。催科抚字之术，谳狱息讼之方，令各出己见，陈一二事于履历后，以观才识。其补任升任者，令将旧任地方利弊，明白敷陈。四年谕：月官考试履历条陈，原欲觇其学识，乃询问多不能奏对，乃倩人代作者，嗣后将代作之人及本人并以违旨例治罪。后停止条陈。今之月官考选，止书履历一通，亦密封进呈，沿旧式也。
○内务府建置沿革
国初置内务府，设总管，间以大臣总理。顺治十一年裁，置十三衙门，曰司礼监、兵仗局、惜薪司、锺鼓司、织染局。十二年，改尚方司为尚方院。十三年，改锺鼓司为礼仪监，尚宝监为尚宝司，织染局为经局。十七年，改内官监为宣徽院，礼仪监为礼仪院。十八年裁。十三年，衙门仍设内务府，所属有广储、会计、掌仪、都虞、慎刑、营造、药房等司、织染局。又置武备院、上驷院。康熙二十三年，增设奉宸院、庆丰司。嗣后间以王公大臣兼管府事。
○驸马都尉
陆容文量言：驸马都尉本秦官，汉有奉车都尉主车舆，驸马都尉主驸马，骑都尉主羽林骑，是为三都尉。今数列侯，曰公侯驸马伯，省文耳。若施于章奏，当云驸马都尉。乃止称驸马臣某，误也。
○内阁中书
唐宋以来，中书省为三省之一。今内阁中书舍人，尚沿古中书舍人旧名。每见今之列衔，止云内阁中书。古为省名，今为官称矣。
○尚书
汉成帝时，始置尚书员五人。然自霍光以大将军录尚书事，其权已重。
汉官仪云：初秦代遣吏四人在殿中，主发书，故号尚书。尚，犹主也。东汉政归台阁，三公俱拥虚名，尚书之权特重，然其秩仅六百石，犹属少府。
○九卿
东汉之九卿，分属三公所部。如太常光禄勋卫尉，此三卿为太尉所部。太仆廷尉大鸿胪，此三卿为司徒所部。宗正大司农少府，此三卿为司空所部。凡九卿，皆中二千石。唐之六部，亦隶于尚书省，左右司各分三部。
○少府
少府本秦官，掌山海地泽之税，以给供养，名曰禁钱。少者，小也。盖大司农以供军国，少府以养天子，是天子之私财也。后世琼林大盈，其祖诸此欤？少府属员最多，不止太医令、太官令、上林苑令也，即侍中、中常侍诸中官之属，及尚书令、仆射、尚书侍郎以下，皆以文属焉。东汉又以御史台附少府。
○钦差官使
官以事置，事毕即罢，如前汉之行冤狱使者、美俗使者、河堤使者、直指使者，皆见各列传中，而百官公卿表不载，盖不在定制内也。后汉，范滂为清诏使。又杜乔、周举等八使分行天下，皆授光禄大夫，如后世兼官摄官之类。如我朝有观风整俗使、宣谕化导使及钦差大臣，皆有印信关防，而事后即撤回，无关官额。三品以上用钦差大臣关防，四品以下用钦差官员关防。
○官曹绰号
俗语（○十二卷本作京师）目翰林为橐驮，讥其臃肿而缓步也。科道为老鸦，发声不祥也。又以富贵威武贫贱比六部，吏曰贵，户曰富，礼曰贫，兵曰武，刑曰威，工曰贱也。又以喜怒哀乐分属吏部四司，亦确。
老学庵笔记一则云：吏、户、刑三曹富饶，他曹寂寞，时人为之语曰：吏勋封考，三婆两嫂。户度金仓，细酒肥羊。礼祠主膳，啖齑吃面。兵职驾库，咬姜呷醋。刑都比门，人肉馄饨。工屯虞水，生成饿鬼。又六科谚：吏科官，户科饭，刑科纸，工科炭，兵科皂隶，礼科看。有明工曹最为冷局，惟嘉靖间兴大工，增郎官十馀人，营缮尤盛，得骤升京堂，或赐四品服。语云：马前双，马后方。双者棍，方者杌，督工者用之。
○明官场弊事
明时京师谚云：翰林院文章，武库司刀枪，光禄寺茶汤，太医院药方。言其有名无实。沈景倩谓正不止此。儒生曳白，无如国子监。马匹驽下，无如太仆寺。天文固陋，无如钦天监。音乐舛谬，无如太常寺。帑藏空虚，无如太仓库。士卒老弱，无如三大营。书之恶劣，画之芜秽，无如制诰两房、文华、武英两殿。京官政事外，惟拜客赴席为日课。然皆不得自由，一入衙门，则前后左右，皆绍兴人。坐堂皇者，如傀儡在牵丝之手，提东则东，提西则西。间有苛察者，欲自为政，则故举疑似难明之案，久远不行之例，令其耳目瞀乱，精神凋敝，至取上谴责。若套子宴会，但凭小唱云，请面则面，请酒则酒，请汤则汤。弋阳腔数折，各拱揖别去。拜客则出长班指挥，除赴朝会谒贵要外，远近迟速，以及当求面、当到厅、当到门，惟其所命。即使置一偶人于舆马间，不过如此。有明之弊政情形如绘矣。想其开创之初，当无此事。宣德间，顾佐疏禁官妓，缙绅无以为娱，于是小唱盛行。此辈狡猾解人意，渐至璟察时情，传布秘语，缉事衙门亦藉为耳目。其艳者为要津独据，断袖分桃，赉予仕牒，即充功曹，突而弁兮，旋拜丞簿，而辞所欢矣。此辈多宁波人，后则真定、保定亦承乏，而必伪浙人（摘
野获编）
○乐户惰民丐户之世袭
雍正元年，御史年熙奏：山西两省乐户另编籍贯，世世子孙勒令为娼。绅衿地棍呼召即来侑酒。间有一二知耻者，必不相容。查其祖先，原是清白之臣。因明永乐起兵不从，遂将子女编入教坊。乞赐削除。奉旨：此奏甚善，交部议行，并查各省似此者，概令改业。嗣此御史噶某奏除绍兴惰民，苏抚尹继善奏除常熟昭文丐户。
○九流三教
丙戌会试前，上念举班久滞，命三科以前，均行大挑，一二等用。淹滞顿疏，士林踊跃，铨曹亦免壅滞。逾年，外省大吏，请分别量才（○十二卷本作等第）。补缺，时为之语曰九流三教。一等用知县，又借补府经历、直隶州州同、州判、属州州同、州判、县丞、盐大使、藩库大史，为九流。二等以学正、教谕用。借补训导，为三教也。
○试录撰序
正副考官如有事故，不能入场者，试录后序用同考官衔名居首之员撰刻，祗许撰序，不许干预主考之事（
会曲顺治二年）。
○河南省题名录
康熙十七年，定各省题名录，俱照河南省体式刊刻。

[book_title]卷三
○乾隆三十一年税银
乾隆三十一年，户部奏各省地丁、盐课、关税三项，共岁入银四千四百万七千零（各省恤免，不在此数）。岁出银二千七百四十二万五千零（户部支出，不在此数）。实馀银一千六百五十八万一千零（工部、内府等库，不在此数）。
○铸钱重量
顺治元年铸钱，每文重一钱，二年改一钱二分。以后屡有改定。至十四年，定为一钱二分。康熙二十三年，改为一钱。至四十一年，改为一钱四分。雍正十二年，改为一钱二分。永为例。
○户工部岁铸钱数
户部宝泉局每年铸钱七十六万一千二百八十串，工部宝源局每年铸钱三十八万六百四十串。
○铸钱工本
雍正十二年，钱重一钱二分，每串计用工本银一两七分。乾隆四年核销，每串用工本银九钱八分三厘。
○三朝田土总数
大清会典载：本朝顺治十八年总计田土合五百四十九万三千五百七十六顷有奇，康熙二十四年总计田土六百七万八千四百三十顷有奇，雍正二年总计田土六百八十三万七千九百一十四顷有奇。滨江近海之区，定例十年一丈。凡民地勘丈，概以二百四十步为一亩。后屡有条议。
○蠲赈银
雍正十三年，江南一省蠲赈银一百四十馀万两之多。自乾隆丙辰至今癸酉，十八年中，江南共蠲赈二千四百九十馀万。荡荡之恩，古今未有。御制诗云：或云民习骄，或云官示惠。胥非我所知，所知恫Ａ１意。损上斯益下，卦爻义昭示。盖廷臣中有以施博难继为言者。
○均田限田之害
井田之法，原因土旷人希，且在中原数千里之内，故以为良法。先儒谓井田均田之制，行于大乱之后，是为求治；行于既治之后，是为召乱。其说确不可易。自阡陌既开，贫富本不一致，地之山陵川泽，肥浇水旱，南北之灌溉播植，种种不齐。属在承平，人安其业，日用而不知。一旦为均田限田之法，纷纭予夺，参差错迕，百出而不穷，此必乱之势也。说者谓当兵燹之馀，污菜遍野，版籍荡然，人民死亡，赤地千里。因而彻田为粮，计口授产，一经制而示维新，庶乎其可。然此亦不过一时之计。三五十年后，户口日繁，人民迁徙，如有不能均之势。明初解大绅均田之策，何尝不因明承大乱之后起见。不知虽经大乱，而人民不尽死亡，户籍不皆灰烬，畎亩尚有主名，非比户仳离，尽失恒产者比。且立国已将二纪，民间井田纳赋，大局粗定。一旦更张，徒启争端，非召乱而何。至崇祯间，李振声复请限田，一品官田十顷、屋百间，二品官田九顷、屋九十间。以是为差，逾限者房屋入官，变价充饷，田地入官。益浅陋无识矣。
○贾似道限田之祸
董仲舒初议限田，后李翱、元稹、林勋祖其说，而皆不能行。惟王莽、王安石、贾似道三人力任以为必可行，而皆以扰害生民，至于大乱。似道首捐己田万亩为倡，其法益峻，其祸益烈。噫，其效可睹矣。顾用方尚书，君子也，巡抚山东时，令营兵于河工隙地小试之，亦无成效。
○十九年增户口三千万
自乾隆六年辛酉，敕部岁登天下民数。至今己卯，凡十九年，已增户口至三千万有奇。太平日久，生齿繁盛，伊古所未有也。
○俸禄之丰俭
司仓者不能辟谷，管库者不能点金，减猫餐而不窃食，势不能也。汉宣帝益小吏俸，宋仁宗益致仕官俸，元世祖增百官俸，历代诏禄之典，或丰或俭，未若我朝之普而均也。京官给双俸，外官俸外有养廉。州县以千计，督抚以万计，当此时而不惜钱，非廉吏也；当此时而犹爱钱，真贪夫矣。
○唐官俸之滥
唐代宗时，回纥以马万匹来市。有司患其多，请市千匹。郭子仪恐违其意，自请输一岁俸，为国市之。当时马一匹直四十缣，万匹当用四十万缣，其时将相之富可知矣。史载子仪月入俸二万缗，缗为一千，一岁俸即今二十四万两矣。子仪自河中入朝，代宗命宰相置酒其第，一会之费至十万缗。准今银数，即十万两，亦太甚矣。如是而欲国用无匮，难矣。唐制，正一品，月俸米七百石，钱九千八百。二品，米五百石，钱八千。乃初制也，其后日增。大历中，权臣月俸至九千贯，刺史无大小州皆千贯。若汾阳以异姓王兼将相，俸入尤不赀。世禄之家，怙侈灭义，非所以爱之也。
○四海之穷
张杨园谓四海之穷，皆由于游民之众。且未论其他，即如生员、军伍、吏胥三种人，俱不可少者，然无用冗食十而八九矣。
○穷根
陈几亭曰：天下有穷根。凡耗物生费人力，而无秋毫之用者皆是。在物曰骨董玩器，曰雕镂纂组，曰白土，曰楮钱。在人曰优倡，曰清客，曰僧尼，曰衙役帮身，曰不井不战之游民冗兵。白土俗名光粉，馀杭产最多，置米中，助白色，不过市井作伪，而耗米中之精华，久而膏枯，食之无味。杨漪亭因言，几亭之言特举其末焉者，大而贪官傲弁，小而劣师庸医辈，处处有之，非徒无用，又害之矣。
○靳辅生财疏
靳紫垣河督上生财疏称：地方一里，有田五顷四十亩。地方十里，方一里者百，有田五百四十顷。地方千里，为方百里者百，有田五百四十万顷。依王制所载，山陵林麓川泽沟渎城郭宫室涂巷，三分去一计之，凡方千里之地，实有田三百六十万顷。其间有棉花蔬果菱荷药草，不系五谷，再除四分之一，计去地九十万顷外，仍实有田二百七十万顷。什一取民，古之常制。每一亩合夏麦秋禾计之，瘠土可收粮一石，什一科之，每亩征粮一斗，每顷征粮十石，二百七十万顷征粮二千七百万石。内以一分征本色，岁可征粮二百七十万石。以九分征折色，每石折银四钱，而布帛鱼盐之利不与焉。今直隶十四省之地，不下方五六千里，今姑作三千里科算，为方千里九，每岁额赋亦可有粮二千四百三十万石，有银八千七百四十八万两。此臣准古证今，乃不易之理，必得之数。今直省额赋，不及三分之一，何也？盖有三大弊，而世莫之察。一曰，水利不修也。二曰，赋轻民惰也。三曰，生者寡而食者众也。紫垣此疏，事属难行，然其胸次，亦可谓通知古今，而目有天下全局者，后之人未能及矣。但直省形势不同，山岳江湖几去一省之半，不毛之地沮洳斥卤绩确之区，旷衍无人之所，至西北一带，十分几空其六七，安得计里以定赋乎？即以顺天一府而论，其中不耕之地多于已垦者，天时晴雨之难料，地势旱淖之不齐，人力工拙之非一，所以近在咫尺，而不能尽垦，况四海九州岛岛之大且远乎！至什分取一之说，我圣朝初未及百之一也，盖善政迈千古矣。紫垣殆未之细思，不过据陈潢之臆说徒耸听耳。
○岁漕五等
岁漕五等，曰正兑，米入京仓，待八旗三营兵食之用。以乾隆十八年奏销册计之，山东十有五万七千九百九十四石，河南八万一千六百二十八石，江苏百有七万六千三百九十三石，安徽三十万七千十有六石，江西三十五万千五百有三石，浙江五十五万百四十七石，湖北九万四千五百七十四石，湖南九万五千五百三十一石，各有奇。曰改兑，米入通州仓，待王公百官俸廪之用。山东六万九千四百七十三石，河南三万九千九百十有一石，江苏九万二千四十四石，安徽十有一万八千八百四十五石，江西十有五万一千八百五十石，浙江二万九千三百六十五石，各有奇。曰白粮，分入京通仓，供内府光禄寺，以待王公百官各国贡使廪饩之用。江苏六万九千四百四十七石，浙江三万五百五十三石，各有奇。曰麰麦，入京仓，供内府之用。河南正兑五千八十六石，改兑三千三十三石，各有奇。曰黑豆，入京仓，待八旗官军及宾客馆牧马之用。山东正兑四万五百有四石，改兑万六千五百石，河南正兑三万二千六百七十四石，改兑万五千五百八十八石，各有奇。凡漕粮改折，曰永折米，征银解部。山东、河南岁折征各七万石，江苏十万六千四百九十二石，安徽七万五千九百六十一石，湖北三万二千五百二十石，湖南五千二百十有二石（每石连耗折银五钱至八钱）。曰改折灰石米，征银解部，待工部灰石之用。江苏岁折征二万一千一百十有六石，浙江万三千三百二十三石，各有奇（每石连耗折银一两六钱八分）。
○漕运经费
凡漕粮经费，曰正耗。各省正兑米，每石二五（二斗五升，后仿此）加耗。改兑米，一七加耗。以备通州五闸运耗。贮仓折耗，及运军回船食米之费，曰轻赍：正兑米，山东、河南每石一六加耗；江苏、安徽二六，江西、浙江、湖北、湖南三六。改兑米，江苏、安徽、江西、浙江每石二升加耗（山东、河南改兑米，不征轻赍。湖南、北无改兑米），均折银，征解仓场通济库。漕船至通，计运道远近，每船奏羡馀银。又按到通米数，每石给夫银，各有差（唯山东、河南道近，不给皞夫银）。曰船耗，除山东、河南及江苏徐州府属之铜、丰、沛、萧、砀漕船不给耗，馀船正兑米每石一五及五升加耗，改兑米二三及八升加耗，各有差，以给运军沿途耗折。曰席木，各省正兑、改兑米，每二石征苇席一，以十分之一七，随船解通，为仓庾苫盖之用。江西、湖北、湖南每正兑米二千石，征楞木一、松板九，以十分之五解通，为仓庾铺垫之用，馀均折银。征解通济库。浙江及江苏常、镇、安、宁、池、太等府太仓州，征版木如之，皆折征解库。曰行粮、月粮，各省运弁运军，凡出运之年，各支行粮二石四斗，至三石有差。运军月粮八石九斗，至十有二石有差，或折银征给，或银米各半，各因其地之宜。山东、苏松、江安粮道所属半于领运时发给，半征解水次六仓。山东则临清、德州，江苏、安徽则江宁、凤阳、淮安、徐州，沿途发给。曰赠贴，明代漕粮系军民交兑，民受需索之苦。国初为官收官兑，因酌定赠贴，官为支给。随其方俗，各省异名。山东、河南漕船每运米百石，给润耗银五两、米五石。江安粮道所属给漕赠如之，苏松粮道所属米同银倍。浙江给漕截银三十四两有奇，江西给贴运银三两、米三石、副耗米十有三石，湖北、湖南给贴运米二十石，皆随漕科征。
○白粮经费
凡白粮经费，江苏每石正耗三斗，浙江四斗五升，以备入仓耗折及运军沿途折耗之费。江苏每船给束包人夫工食银十有四两，每运米百石，给漕截银三十四两，食米七石各有奇，又盘耗米二十石。浙江给漕截银如江苏，食米三十四石有奇。运弁行粮，运军行粮、月粮，与漕粮同，皆随粮科征。
○漕船
漕船六千九百六十有九，每岁出运。直隶三十七，均协运河南。山东九百七十五，运军自备者三百十有一，协运河南二百六十八。苏松粮道所属五百八十九，江安粮道所属三千八十四，协运河南百二十五，协运苏松千九百九十七。内运白粮者百三十六，于通省漕船内简调。三年践更，江西七百有八，浙江千二百十有四，专运白粮者六十三，湖北百八十，湖南百八十二。成造漕船，以长九丈，载米四百石为度。江西、湖北、湖南加长一丈。
○京师十三仓
京师十有三仓，禄米仓五十七廒，南新仓七十六廒，旧太仓八十九廒，富新仓六十四廒，兴平仓八十一廒。均在朝阳门内。海运仓百廒，北新仓八十五廒，在东直门内。太平仓八十六廒，在朝阳门外。均国初建。本裕仓三十廒，在德胜门外清河，康熙四十五年建。万安仓九十三廒，在朝阳门外，雍正元年建。储济仓百有八廒，裕丰仓六十三廒，在东便门外，雍正六年建。丰益仓三十廒，在德胜门外安河桥，雍正七年建。
○号房
大通桥号房四十八间，朝阳门号房五十八间。旧设大通桥号房六十四间，朝阳门号房二十八间。雍正五年，朝阳门增建十四间，又移大通桥河东十六间于朝阳门。
○通州二仓
通州二仓，西仓二百廒，在新城。中仓百十有九廒，在旧城南门内。均国初建。旧有南仓八十一廒，乾隆十八年奏裁。
○裁减军耗银米之议
康熙年间，部议裁减运军耗赠银米一事，靳紫垣疏称：带管漕务，灼然于断不可裁之故，仍请照给。部议谓此项银米从前原无，皆顺治六九等年所添等语，不知彼时添给此项，原非得已。因军旗运用不敷，往往勒索小民，兼之盗卖漕粮，拖欠日多，公私交困，是以议加银米。里民求免勒索，是以乐于输将，原非动公帑以给军也。从此军民两安，国储不欠，已历多年。一旦议裁，势必覆蹈故辙，勒索里民，盗卖漕米矣。况钱粮原有定额，其地方官民因时制宜，另为调济之项，原在正额之外，恐涉私派，不得不为题明，要之非司农之项也。在司农总会计之权，止稽额征，不宜收及额外。若将里民自愿乐输求免勒索之项，而又裁归司农，则里民既出己资，仍遭勒索，恐亦司农之所不忍闻也。又称：实支实用，不宜苛驳，启派部费之弊。近来销算，虽不乏从公议允之案，然偶值一事，或执一己之偏见，或听胥吏之唆使，任意吹求，苛驳无已。钱粮繁琐，头项牵杂，非精于核算，不得要领。司官专司其事，除猫鼠同眠者不必言外，其实心奉公之员，或稍欠精详，便受朦蔽。至堂上不过总其大概，止据说堂数语，安能备知底里。加以从慎重钱粮起见，自然悉照司议。由是而部胥之权重，不得不行贿以求之。此项部费，官无神输之术，仍索之于里民，而民益困矣。国家滋厚敛之名，部胥得婪贿之实，有司多一分之费，里民出数倍之资，其害可胜言哉。此疏洞悉部书之弊，惟精明强干之官堂司，一心整饬防闲，又何弊之不可除哉。
○宋之漕运
文献通考：宋初以来，四河所运粟，未有定制。至太平兴国六年，汴河岁运江淮米三百万石，菽一百万石。黄河粟五十万石，菽三十万石。惠民河粟四十万石，菽二十万石。广济河粟十三万石。凡五百五十二万石，非水旱大蠲民租，未尝不及其数。至道初，汴河运米至五百八十万石，自是汴京积粟盈溢。大中祥符初，至七百万石。天禧末，京城所积仓粟一千五百六十万馀石，草一千七百万五千馀围。宋时，水运自淮南、江南、荆湖南北路所运粟，于扬、真、楚、泗四处置仓，以受其输。既而分调舟船，溯流而入汴京，发运使领之。荆湖、江淮、两浙以及岭表，金银香药犀象百货偕集，惟岭表陆运至虔州而后水运。陕西诸州菽粟，自黄河三门沿流由汴河而至，亦置发运使领之。陈、颍、许、蔡、光、寿等六州之粟帛，由石塘惠民河而至。京东十七州之粟帛，由广济河而至。皆有京朝官廷臣督之。凡三水皆通漕运，而岁计所赖，惟汴流也。河北卫川东北有御河，达干宁军，其运物亦有廷臣主之。川、陕诸州金帛，自剑门列传置分辇负担。以至租布及官所市布，由水运送江陵，自江陵遣纲吏运送汴京。咸平中，定岁运六十六万匹，分为十纲。天禧末，水陆上供金帛缗钱二十三万一千馀贯两端匹，珠宝香药二十七万五十馀斤。诸州岁造运船。至道末，三千三百三十七艘。天禧末，减四百二十一。景德中，漕东南粟，岁不过四百五十万石，后增至六百万。天圣中，发运使请所部六路，计民税一石，量籴粟二斗五升，岁可更得二百万石给京师。仁宗曰：「常赋外增籴，是重扰民。」不许。时江南谷贵民贫，尚书员外郎吴耀卿以为言，诏岁减五十万。后是三司奏覆，增至六百万。然东南灾歉，辄减岁漕，或百万，或数十万，又转移以给他路者时有焉。庆历中，诏减广济河漕一十万石。后黄河岁漕益减耗，才运菽三十万石。而岁创漕舡，市材木，役牙前，劳费甚广。嘉佑四年，诏罢所运菽，减漕船三百艘，自是岁漕三河而已。
○方苞禁酒烟之议
方望溪奏请严禁烧酒一疏，尹博陵叹为一代名言，孙合河相国力驳其议，并陈烧酒之益，断不可禁。愚谓事有理所不可行，而情不能已，法所必当禁，而势不能除者，此类是也。酒之为物，有益有损，自古已然。烧酒则兴于近代。其始因边疆士卒藉以御寒，北五省烧造尤甚，糜费五谷，历奉明禁，本重谷裕食之美意。望溪欲悉行严禁，民间不得复烧涓滴，重本犯之罪名，严州县之处分，窃恐小民无知，好饮者比户皆然。售买极易，逐末之徒，趋利忘害，甘犯禁网，将愈启富民之私造，而滋吏胥之为奸，骚扰纠纷，而终不能绝也。即使严刑峻法，连坐乡邻，势在必行，而小民之日饮者，不能因此俱行戒止，势必群饮黄酒，其为数必十数倍于烧酒。日费十文者，将费百文不止，于百姓日用生计，大有所损。且用黄酒者日增，价值亦腾，制造益众，耗费谷米，亦十数倍于高粱、柿、枣，其耗五谷也更甚于烧酒。然则欲禁烧酒，必先禁民饮乃可行，能乎否乎？语云，兴一利必有一害，予谓除一害必增数害。积重难返之势，惟有因任自然，去其太甚而已。他如私盐私参，禁之何尝不严，而究不能止，矧日用常行之酒也耶！望溪同时又有禁烟一疏，稍为近情，然同一不能行。噫，治国治民之道，固难与一二书生言也。昔韦处厚议盐法云：「强人之所不能，事必不立；禁人之所必犯，法必不行。」望溪殆未之晓耶？
○刘彤论盐铁
开元九年，左拾遗刘彤论盐铁曰：汉武为政，厩马三十万，后宫数万人，外讨戎夷，内兴宫室，财无不足者，何也？岂非古取山泽而今取贫人哉？取山泽则公利厚而人归于农，取贫人则私利薄而去其业。先王之法，山泽有官，虞衡有职，轻重有术，禁发有时。一则专农，二则富饶，济人盛事也。夫煮海为盐，采山铸钱，伐木为室，丰馀之辈也。寒无衣，饥无食，佣赁自资者，穷苦之流也。若能山海厚利，夺丰馀之人；薄敛轻徭，免穷苦之子。所谓损有馀益不足也。此虽言之凿凿，而未免杂霸之气

[book_title]卷四
○领受诰敕仪注
凡领诰敕，前一日，设案于堂中，另设香案于前。诰敕至门，本身及祖父子侄，具本等品级服色。跪迎大门外，候过随入（命妇迎于门内）。诰敕至堂中，执事者置诰敕于所设案上。受诰敕者三跪九叩头，兴，诣案前，跪捧诰敕。兴，入室，恭藏于匮。次于其祠堂中具香烛果品，行一跪三叩头礼。次于其父母前，行一跪三叩头礼。
○焚黄礼
凡赠典诰敕，领受奉迎，俱如前仪，择日行焚黄礼。前一日，本官于其祠堂中设案，于中间设香案一，于前设神主（受赠典之人）案，祝案于堂，东西向。至日早，捧所赠诰敕，置祠堂中所设案上，以黄纸依诰敕文录写一通，同置案上。奉神主设于堂西，陈设祭物并祝文，向神主一跪三叩头，兴，跪上香，三献酒。读祝毕，乃捧所录黄纸诰敕文宣毕。宣敕者，立堂东西向。本官代受赠典者，行谢恩礼，望阙三跪九叩头。宣敕者，取所录黄纸并祝文焚讫，本官恭捧诰敕，藏于椟。次奉神主入柜，一跪三叩头，退。俱见
会典。
○张居正坐领诰命
明制，颁赐诰命，百官皆在午门内金水桥南，朝服唱名跪领。至张江陵，坐内阁遣典籍代领。当时非之。见
笔麈。
○文职领袖
顺治四年谕范文程、刚林、祁充格曰：「文职衙门不可无领袖，今尔衙门较前改大，尔三人可用珠顶玉带。」见本传，亦异数也。
○凉暖帽制
顺治九年，礼部定凉暖帽上圆月，有官者用红片金，无官者用红素缎。凉帽里及沿边，四品以上俱用片金。五品以下用红里青蓝倭缎边。无官者帽里用别色，不许用锦里红色里，沿边用青蓝素缎。
○官员帽顶
雍正二年，礼部议定官员帽顶一疏，皆准行。奉旨：总督未加尚书衔者，着为正二品。侍郎、巡抚俱着为从二品。后屡经改定。
○时宪书
雍正七年，议准每岁四月，钦天监颁发时宪书式，令各布政使刊刷，钤印钦天监时宪书印信。凡现任文武大小官及在籍有职官举人贡生等，各给一本。其刊刷纸墨，动正项钱粮。至各省民户，应将书版贮公所，听匠役备纸刷印，赴司钤印，每本定价一分二厘。此定制也。按颁发之期，故明初定二月朔颁明年历，嘉靖十九年改用十月朔。
○行在寿诞行礼班位
乾隆六年，奏准行在恭遇万寿圣节，群臣行礼班位。王公大臣在网城内，三品以下官在网城外。
○外官入班行礼
外省官员，入觐在都，或奉调在京，逢御殿之日，各于吏、兵二部报名，一例入班行礼。总督加尚书衔者入尚书末，巡抚加侍郎衔入侍郎末，加副宪衔入副宪末，布按二使入小九卿末，道府入部郎末，将军都统提督入都统末，副都统总兵入副都统末，协领副将入参领末。乾隆七年奏定。
○凉帽大衫
乾隆二年议准，凡官员入朝及在公署，不许戴雨缨凉帽。凡官员及护军等不许着大衫入紫禁城。
○佩刀上殿
康熙初年，御史李秀奏请百官佩刀上殿奏事，以肃朝仪。后御史李棠奏罢之。
○外官家口
御史刘子章奏外官不许带家口赴任，下部议：督抚准五十人，藩臬四十人，道府三十人，州县二十人，女口不在此数。违者降级。近日州县长随，多者数百人矣，非所以教廉也。
○朝服
康熙三十三年，刑科魏象枢奏，属员谒上台，不许穿朝服顶帽。部议：凡朝贺祭祀及到任，许着朝服，其馀皆不许。所云祭祀，指与祭郊坛，非私祀也。康熙五十一年，准吏科潘锦奏，外官到任拜牌开印封印丁祭入坛，着朝服。其送迎上台，止穿补褂。雍正八年，奉旨：蟒袍乃华灿之衣，组织非易，衣着之日太多，非爱惜物力之道。嗣后元旦万寿节仍穿七日，上元节仍穿三日。又微员奉有不必蟒袍但穿补褂亦可之恩旨。
○学政准带家口
乾隆六年，御史奏，学政不准带家口至任所，恐滋弊窦。七年，奉旨，仍准其携带，圣明之鉴深矣。学政之弊岂在家口哉？
○百官衣服
明会典：礼部题百官衣服，自十月初四日至次年三月初三日穿纻丝，自三月初四日至四月初三日穿罗，自四月初四日至九月初三日穿纱，自九月初四日至十月初三日穿罗。
○暖耳
王锡爵请戴暖耳疏云：连日雪后风寒，百官尚未蒙恩传戴暖耳。在圣主身居暖阁，不知外寒，微臣历事先朝，颇谙旧典。祖宗二百年来岁传暖耳，示体恤于等威之外，乃故事中之特恩。所以百官传衣不谢，而传暖耳独谢，此燔肉醴酒之类，物微而礼重也。
○节日放假
礼部志稿载每岁正旦节自初一日为始，文武百官放假五日。冬至本日为始，放假三日。永乐七年，令元宵节自十一日为始，赐百官节假十日。
○乘舆藤扇
查浦辑闻云：康熙初年，三品以上乘舆嗬殿，双藤拥扇。丙戌罢引藤，丁亥并撤拥扇，惟皆灯笼题衔。至壬辰冬仍听乘舆藤扇皆如故。
○祭分三等
祭分三等：圜丘（冬至），方泽（夏至），祈谷（辛），雩（龙见），太庙、社稷（仲春秋戊日），皆为大祀。日（春分），月（秋分），前代帝王（春秋卜吉），先师孔子（仲春秋丁日），先农（季春亥），先蚕（春季巳日），天神地祗太岁，皆为中祀。先医等庙（仲春冬甲日），贤良昭忠等祠，皆为群祀。太庙（孟春诹吉以上旬，夏秋冬以孟月朔，季冬大袷以岁除前一日）。太岁（孟春上旬诹吉，冬岁除前一日）。
○斋戒
斋戒，大祀三日，中祀二日。
○南北郊
南北郊，上于大内斋宫二日，坛内斋宫一日。
○太庙社稷
太庙社稷，上于大内致斋，朝日夕月飨帝王先师先农，皆于大内致斋。
○朝日夕月
诸祀皆质明行事，惟朝日以卯时，夕月以酉时。
○斋戒之忌
斋戒不理刑名，不燕会，不听音乐，不入内寝，不问疾吊丧，不饮酒，不食葱韭薤蒜，不祭神，不祈祷，不扫墓。有疾有服有炙艾体气疮毒未愈，皆弗与。
○祝版
祝版，祀天纯□纸朱书，祭地黄纸黄缘墨书，飨太庙祭社稷白纸黄缘墨书，朝日纯朱纸朱书，夕月白纸黄缘墨书，太岁以下均白纸黄缘墨书，炮神、仓神、窑神、贤良各祠均白纸墨书。
○制帛
帛七等：曰郊祀制帛，曰奉先制帛，曰礼神制帛，曰展亲制帛，曰告祀制帛，俱织成满汉字。又有白色素帛。
○牺牲
牲四等：曰犊，曰特牛，曰太牢（牛一、羊一、豕一），曰少牢（羊一、豕一），牛色尚干或黝。大祀入涤九旬，中祀三旬，小祀一旬。设牺牲所官，先属太常，今改内务府。祭肉国初用熟献，顺治间用生献。
○祭品
祭品：登一，实以太羹煮肉汁不用盐酱。緌二，实以和羹盐酱用汁。笾十二，实以形盐缟鱼枣栗榛菱芡鹿脯白饼（白面造）墨糕（荞粉造）糗饵（米造）粉糍，粉糍即糯米糕。豆十二，实以韭菹（以韭切去本末，用中四寸）菁菹芹菹，酰醢猪用鲊用盐酒料物调和，鹿醢兔醢鱼醢脾析（用牛百叶细切。汤熟用盐酒造）豚拍（猪肩上肉）饣食（用糯米饭羊脂蜜熬）糁食（粳米饭用牛羊豕肉细切同熬）簠二，簋二，实以黍稷稻粱。其用笾十者无饣臭饵粉糍，豆十者无饣食糁食。
○太庙荐新
太庙每月荐新之品：正月鲤鱼鸭蛋韭菜，二月鲫鱼生菜小葱芹菜赤根菜，三月王瓜柳蒿菜水萝卜芸槁菜同蒿菜，四月笋鸡樱桃茄子，五月笋鹅香瓜杏李桑椹桃蕨菜，六月西瓜苹果鲜葡萄杜梨，七月野鸡雏莲子藕菱角梨榛仁，八月野鸭山药栗子，九月雁柿子，十月松仁软枣蘑菇木耳，十一月银鱼鹿肉，十二月兔鲟鳇鱼蓼芽菜菉豆芽。其菀豆大麦文官果等照所得之时即供，内务府掌仪司主之。
○大袷礼
雍正元年议：岁除前一日，上亲诣太庙行大袷礼，豫遣官奉后殿中殿列圣列后神牌，安奉于前殿宝座。正中肇祖原皇帝居左，原皇后居右。东左一位兴祖直皇帝，次直皇后。西右一位景祖翼皇帝，次翼皇后。东左二位显祖宣皇帝，次宣皇后。西右二位太祖高皇帝，次孝慈高皇后。均南向。东次太宗文皇帝、孝端文皇后、孝庄文皇后，东位西向。西次世祖章皇帝、孝惠章皇后、孝康章皇后，西位东向。东次圣祖仁皇帝、孝诚仁皇后、孝昭仁皇后、孝懿仁皇后、孝恭仁皇后，东位西向。先一日，遣官致告后殿四祖、中殿太祖、太宗。致斋视牲阅祝奠献乐章，俱与时祭同。
○音乐
神乐署司郊庙祠祭之乐，和声署司殿廷朝会燕飨之乐，掌仪司司宫中庆贺燕飨，銮仪卫司铙歌鼓吹。前部大乐，皆统于乐部，春秋季月，大合乐于乐部。
○祠祭乐律
祠祭乐律，南郊以黄锺为宫，北郊以林锺为宫，太庙以太簇为宫。社稷春以夹锺，秋以南吕，祈雨以夹锺，报祭以南吕，朝日以太簇，夕月以南吕。前代帝王、孔子，皆春以夹锺，秋以南吕。先农以姑洗，先蚕以仲吕，天神以黄锺，地祇以林锺，太岁以太簇为宫。
○乐章
凡乐章，天地太庙社稷帝王庙文庙先蚕太岁均曰平，日曰曦，月曰光。先农曰丰，祷祀亦曰丰。升殿，元日奏元平，长至遂平，元宵怡平，万寿干平，常朝隆平。还宫，元日奏和平，元宵升平，万寿泰平，常朝显平。乘舆出入及庆典奏导迎乐祀坛庙回銮奏佑平，巡方岳出入进书进春种稑钩筐颁诏颁朔迎吻赍榜奏禧平。丹陛大乐，群臣行礼则奏之。乐章，王公百官奏庆平，外国使臣奏治平。
○乐部位置
中和韶乐在殿檐东西丹陛，大乐在太和门左右，均北向鼓吹。大部在午门外。
○内朝之礼
内朝之礼，凡元日长次次日万寿节，内监设中和韶乐于干清宫檐外，设丹陛大乐于干清门内，均左右北向。上御太和殿毕还宫，中和韶乐作，升座乐止。皇后率贵妃等行礼，丹陛大乐作，奏雝平，行六肃三跪三拜礼。皇子行三跪九叩礼，丹陛大乐作。
○国初耕耤礼
国初耕耤礼，乐官带老人四名念禾词。工十四名锣鼓板乐，工六名棚外执叉执扒执帚执掀。蓑衣斗篷乐工二十名，五色彩旗乐工五十名。驾兴，奏天下乐。至斋宫，奏万岁乐。升殿，官民行礼，奏朝天子。至后殿，大乐作。升殿奏万岁乐，进茶作管弦乐，笙箫合奏，奏朝天子。乐官领乐工二名舞童四名四时和队舞承应，乐奏望吾乡。舞毕，乐工六名百戏变碗承应。进酒，奏三月韶光。乐官引幼童十三名承应，乐奏黄蔷薇。舞毕，乐官领鼓板三名老人一名探子二名承应，唱商调集贤宾。进馔，东檐前排清乐作太清歌。撤馔，庄家老四人舞童八名老人四名撺掇四名白叟黄童鼓腹讴歌承应。乐作，换庄农舞毕。次文士九名感天地承应，乐奏啄木耳。次武士九名感祖宗承应，乐奏黄蔷薇。次进实回回五名颂得胜承应，乐奏红衲袄。次香斗老人三名黎民欢乐承应，乐奏调笑令。次五方夜叉承应，乐奏鬼令。次五海龙王承应，乐奏清江引。次三官五方彩旗承应，乐奏看花会。俱用大乐。以次歌舞毕，王等各官一跪三叩头。上出斋宫，排驾回宫（按朝会燕飨乐章十四篇，皆泽州陈文贞公为翰林时所拟，今仍奏之）。
○教坊司
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:07:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>