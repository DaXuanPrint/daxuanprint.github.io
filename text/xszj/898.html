<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,自序,曹州牡丹谱,附记七则,曹州牡丹谱全文在线阅读,曹州牡丹谱全文在线下载,大玄古籍书库">
<meta name="description" content="清余鹏年撰，一卷，《曹南牡丹谱》收录花品五十六种，后有附记说明栽培方法，对曹州牡丹的发展历史、栽培品种介绍十分详细。。首有乾隆十八年翁方纲题诗，翁方纲手书上板；次菏泽县事安奎文序；再次乾隆五十七年自序。乃余鹏年“集弟子之知花事，园丁之老于栽花者偕之游诸园，勘视而笔记之，归而质以前贤之传述，率成此谱”。书全本较少见。_曹州牡丹谱_全文在线阅读_曹州牡丹谱_全文在线下载_大玄古籍书库">
<title>曹州牡丹谱_余鹏年_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">曹州牡丹谱</span> <br/>
          作者： <span class="inputVal" id="bkauthor">余鹏年</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,植物志,完结</span> <br/>
          字数： <span class="inputVal" id="bknum">[book_length]6202</span> <br/>
          说明： <span class="inputVal" id="bkdec">清余鹏年撰，一卷，《曹南牡丹谱》收录花品五十六种，后有附记说明栽培方法，对曹州牡丹的发展历史、栽培品种介绍十分详细。 首有乾隆十八年翁方纲题诗，翁方纲手书上板；次菏泽县事安奎文序；再次乾隆五十七年自序。乃余鹏年“集弟子之知花事，园丁之老于栽花者偕之游诸园，勘视而笔记之，归而质以前贤之传述，率成此谱”。书全本较少见。</span> <br/>
          封面： <span class="inputVal" id="bkimg">Z_12662.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]曹州牡丹谱
[book_author]余鹏年
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,植物志,完结
[book_length]6202
[book_dec]清余鹏年撰，一卷，《曹南牡丹谱》收录花品五十六种，后有附记说明栽培方法，对曹州牡丹的发展历史、栽培品种介绍十分详细。 首有乾隆十八年翁方纲题诗，翁方纲手书上板；次菏泽县事安奎文序；再次乾隆五十七年自序。乃余鹏年“集弟子之知花事，园丁之老于栽花者偕之游诸园，勘视而笔记之，归而质以前贤之传述，率成此谱”。书全本较少见。
[book_img]Z_12662.jpg


[book_title]序
曹州牡丹之盛，著於談資久矣，而紀述未有專書。懷寧余伯扶考廉，博學工詩，主講席於此。壬子春，予以報最北上，及旋役至曹，伯扶為予言，二月杪覃溪閣學師來按試，試竣，相見，屬以花應作譜。伯扶因考之往籍，徵諸土人，別其名色種族，及夏月而譜成。冬，予謁師於省垣，受其譜而讀之，釐然可備典故，師因屬予序而付諸梓。昔歐陽公於錢思公樓下小屏間，見細書牡丹名九十餘種，及其著於錄者纔二十餘種耳。今曹州鄉人所植，葢知之而不能言，而士大夫博雅稽古者，又或言之而不切時地。伯扶乃能訂今古，證同異，又附以栽接之法，俾後之騷人墨客皆得有所援据。而予以涖事之餘，得聞師門緒論，復得伯扶名筆，以共傳不朽，實與邑之人士胥厚幸焉，故不辭而序其概如此。乾隆癸丑春三月，知菏澤縣事宛平安奎文序。

[book_title]自序
《素問》清明次五日，牡丹華。牡丹得名，其古矣乎。考《漢志》有《黃帝內經》，《隋志》乃有《素問》，非出遠也。《廣雅》白𦬸 ，牡丹也。《本草》芍藥，一名白𦬸。崔豹《古今注》芍藥有草木二種，木者花大而色深，俗呼為牡丹。李時珍曰：色丹者為上，雖結子而根上生苗，故謂之牡丹。昔謝康樂謂永嘉水際竹間多牡丹。又，蘇頌謂山牡丹者，二月梗上生苗葉，三月花，根長五七尺。近世人多貴重，欲其花之詭異，皆秋冬移接，培以壤土，至春盛開，其狀百變，斯其始盛也。唐盛於長安，在《事物紀原》，洛陽分有其盛，自天后時已然。有宋鄞江周氏《洛陽牡丹記》自序：求得唐李衛公《平泉花木記》、范尚書、歐陽參政二譜。范所述五十二品，可考者纔三十八。歐述錢思公雙桂樓下小屏中所錄九十餘種，但言其畧。因以耳目所聞見，及近世所出新花，參校三賢譜記，凡百餘品，亦殫於此乎。陸放翁在蜀天彭為花品，云皆買自洛中。僧仲林《越中花品》絕麗者纔三十二。唯李英《吳中花品》皆出洛陽花品之外。張邦基在作《陳州牡丹記》，則以牛家縷金黃傲洛陽以所無。薛鳳翔作《亳州牡丹史》，夏之臣作評，上品有天香一品、萬花一品。東坡所云變態百出，務為新奇，以追逐時好者，不可勝紀已。曹州之有牡丹，未審始於何時，志乘畧不載。其散載於它品者，曰：曹州狀花紅、喬家西瓜瓤、金玉交輝、飛燕紅妝、花紅平頭、梅州紅、忍濟紅、倚新妝等，由來亦舊。予以辛亥春至曹，其至也，春已晚，未及訪花。明年春，學使者閣學翁公來試士，謁之，問曰：作花品乎。曰：未也。翁公桉試它府，去，緘詩至曰：洛陽花要訂平生。葢促之矣。乃集弟子之知花事，園丁之老於栽花者，偕之游諸圃，勘視而筆記之。歸而質以前賢之傳述，率成此譜。歐陽子云：但取其特著者，次第之而已。乾隆五十七年四月十日，懷寧余鵬年自序於重華書院。

[book_title]曹州牡丹譜
花正色
〈計三十四種。〉
黃者七種
金玉交輝，〈俗名金玉璽。〉
綠胎，修幹，花大瓣，層葉黃蕊，貫珠纍纍出房外，開至欲殘尚似放時。此曹州所自出，薛《史》品居第一。
金輪
肉紅胎，近胎二層葉，胎下護枝葉俱肉紅，莖挺出。花淡黃，間背相接，圓滿如輪。其黃氣毬之族歟，實異品也。
黃絨鋪錦，〈一名金粟，一名絲頭黃。〉
細瓣如卷絨縷，下有四五瓣差濶，連綴承之，上有金鬚布滿。殆張《記》所謂縷金黃者。
姚黃，〈俗名落英黃。〉
此花黃胎，護根葉淺綠色，疎長過於花頭，若擁若覆。初開微黃，垂殘愈黃。薛《史》有大黃，最宜向陰，簪之瓶中經宿則色可等秋葵者似之，苐大黃無青心稍異。
禁院黃，〈俗名魯府黃。〉
花色亞於金輪，閒淡高秀，歐《品》所謂姚黃別品者，曹人傳是明魯王府中種。考明諸王分封曹地者，鉅野王泰墱，定陶王銓鑨，不聞有魯王。因檢府志，鉅野王後輙稱魯宗，此魯府之名所自，葢不可徵實如此。
御衣黃
胎類姚黃，唯護枝葉紅色，有千葉、單葉二種。千葉者，諸譜稱色似黃葵是也。單葉，膚理輕皺，弱於淵綃，愛重之者，葢不以千葉為勝。
慶雲黃
質過御衣黃，色類丹州黃，而近蕚處帶淺紅。昔人謂其郁然輪囷，兹則見其溫潤勻榮也。
青者一種
雨過天青，〈俗名補天石。〉
白胎翠莖，花平頭，房小色微青，而開晚。或以歐碧當之。初旭纔照，露華半稀，清香自含，流光俯仰，乃汝窑天青色也，率易以今名。
紅者十五種
飛燕紅妝，〈 一名紅楊妃。〉
此花細瓣修長。薛鳳翔《亳州牡丹史》云：得自曹州方家。今遍訊之，葢不知有此名，疑即飛燕妝。然飛燕妝有三種，一花色兼紅黃，一深紅起樓子，一白花類象牙色，皆非也。有告予曰：薛《史》載方家銀紅二種，色態頗類，苐樹頭綠葉稍別者，宜細審之。及觀至所謂長花[土厈]者，綠胎，碧葉，長朶，花色光彩動搖，信然。
花膏紅，〈俗名脂紅。〉
胎莖俱紅，其花大瓣若臙脂點成，光瑩如鏡。
喬家西瓜瓤
尖胎，枝葉青長，花如瓜中紅。薛《史》謂類軟銀紅。予直以為飛燕紅妝之別品耳。又，即桃紅西瓜瓤。
大火珠，〈一名丹爐焰。〉
胎莖俱綠，花色深紅，內外掩映，若然花焰熒流。
赤朱衣，〈一名一品朱衣，一名奪翠。〉
花房鱗次而起，緊實而圓，體婉孌，顏渥赬。凡花於一瓣間色有淺深，惟此花內外一如含丹。
梅州紅
圓胎，圓葉，花瓣長短有序，色近海棠紅。然性喜陰，花戶解弄花，而不解護持風日，故其類不繁。
春江漂錦，〈一名新紅嬌艶。〉
花乃梅紅之深重者，艶似海霞烘日，蜃氣未消，千葉盛開，出亳州天香一品上，稍恨單葉時多。
嬌紅樓臺
胎莖似王家紅，體似花紅繡毬，色似宮袍紅。有淺深二種。
硃砂紅
花葉甚鮮，向日視之如猩血，妖麗奪目。或云一名醉猩猩，一名迎日紅，曹人呼為蜀江錦。
妬嬌紅
青胎，花頭圓滿，朱房嵌枝，絢如翦綵，疊如碎霞，葢天機圓錦之比。曹人以其色可冠花品也，以百花妬名之。
花紅萃盤，〈一名珊瑚映目。〉
紅胎，枝上護葉窄小，條亦頗短，房外有托瓣，深桃紅色，綠趺重蕚。
灑金桃紅，〈一名丹竈流金。〉
胎莖俱淺紅色，花色深紅，大瓣如盤，破痕鈹蹙，黃蕊散布。周《記》蹙金樓子即此。
狀元紅
重葉深紅花，其色與鞓紅、潛緋相類，有紫檀心，天姿富貴。昔人名之曰曹州狀元紅，以別於洛中之狀元紅也。
榴紅
千葉樓子，色近榴花。
花紅平頭
綠胎，花平頭濶葉，色如火，群花中紅而照耀者。出胡氏。
白者八種
崑山夜光
胎莖俱綠，枝上葉圓大。宜陽，成樹花頭難開，開則房緊，葉繁綢繆，布護如疊碎玉，乃白花中之最上乘，可謂自明無月夜，古名鐙籠，有以也。別品細秀，瓣如梨花，意態閒遠，名梨花雪。
綠珠墜玉樓，〈俗名青翠滴露。〉
長胎，胎色與莖俱同崑山夜光，花白溶溶，蕊綠瑟瑟。
玉樓子
莖細秀，花挺出，千葉起樓，如水月樓臺，逈出塵表。曹人以其絨葉細砌如墖，以雪墖名之。
瑤臺玉露，〈俗名一捧雪。〉
花蕊俱白。
玉美人
大葉，色如傳粉，俗名何白，以此。
雪素
粉胎，開最晚，葉繁而蕊香。俗呼為素花魁，固不如舊名雪素之雅稱，今仍易之。
金星雪浪
白花黃蕚，互相照映，花頭起樓，黃蕊散布，常以此亂黃絨鋪錦。
池塘曉月
胎蕊細長而黃，枝上葉亦帶微黃，花色似黃而白，亦白花中之異者。予名之曰晚西月。
黑者三種
烟籠紫玉盤
高聳起樓，明如點漆，如松罨烟，即昔人所謂油紅，最為異色。
墨葵
朱胎碧莖，大瓣平頭，花同烟籠紫玉盤。又有即墨子者，亦其種。
墨灑金，〈一名墨紫映金。〉
胎綠而淺，枝上葉碧而細，花頭似墨翦絨，花瓣每有金星掩映。單葉者亦然，苐枝上葉色黃，此其所異。
花間色
〈計二十二種。〉
粉者十一種
獨占先春
紅胎多葉，花大如盌，瓣三寸許，黃蕊檀心，易開最早。疑諸譜以為一百五者，即其種，但彼云白花，此粉色耳。
粉黛生春
質視獨占先春。花頭稍緊滿，日午艶生，類銀紅犯，開期最後。
三奇
紅胎，三稜紫莖，圓葉粉花，柔膩異常。
醉西施
粉白中生紅暈，狀如酡顏。俗以暈圓如珠，名為斗珠光。
醉楊妃
胎體圓綠，花房倒綴，葢莖弱不勝扶持也，故以醉志之。其花蕚間生五六大葉，濶三寸許，圍擁周匝，質本白而間以藕色。薛《史》載有方氏嘗以此花子種出者，名醉玉環，品以楊妃為玉環之母，以辭害義者矣。
絳紗籠玉
肉紅圓胎，枝秀長，花平頭，易開，質本白而內含淺紺，外則隱有紫氣籠之。昔人謂如秋水浴洛神，名曰秋水妝者是也，品最貴。
淡藕絲，〈一名臙脂界粉，一名紅絲界玉。〉
綠胎紫莖，花如吳中所染藕色，花瓣中擘一畫紅絲，片片皆同。舊品中有桃紅線者，即此種。
劉師閣，〈俗名雅淡妝。〉
千葉，白花帶微紅，無檀心。周《記》謂出長安劉氏尼之閣下，因此得名。瑩白溫潤，如美人肌，然不常開，率二三年乃一見花。或作劉師哥，誤。
慶雲仙，〈一名睡鶴仙。〉
綠胎修莖，花面盈尺，花心出二葉，丰致洒然。
錦幛芙蓉
大千葉花也，無碎瓣，花色如木芙蓉，蕊抽淺碧，清致宜人。
一捻紅
多葉淺紅，葉杪深紅一點，如指捻痕。舊傳楊妃勻面餘脂印花上，明歲花開，片片有指印紅迹，故名。
紫者六種
魏紫
紫胎肥莖，枝上葉深綠而大，花紫紅。乃周《記》所載都勝，記曰：豈魏花寓於紫花本者，其子變而為都勝耶。葢錢思公稱為花之后者，千葉肉紅，畧有粉梢，則魏花非紫花也。
紫金荷
莖挺出，花大而平如荷葉狀，開時側立翩然，紫赤色，黃蕊。
西紫，〈一名萍實焰。〉
此花深紫中含黃蕊，樹本枯燥如古鐵色，每至九月，胎芽紅潤，真不異珊瑚枝。
朝天紫，〈一名紫衣冠羣。〉
花晚開，色正紫。楊升菴《詞品》謂如金紫大夫之服色，故名。後人以名曲，今以「紫」作「子」，非。
紫玉盤
淡紅胎，短莖，花齊如截，即左花也。亦謂之平頭紫。
紫雲芳，〈一名紫雲仙。〉
千葉樓子，紫色深逈，髣髴烟籠，易開耐久，苐香欠清耳。
綠者五種
豆綠
碧胎修莖，花大葉，千葉層起樓，異品也。葢八艶妝之一，薛《史》謂八艶妝者，八種花，有雲秀，洛妃、堯英等名，出自亳州。鄧氏桉曹州花多移自亳。
蕚綠華，〈一名鸚羽綠，一名綠蝴蝶。〉
胎莖俱同豆綠，千葉大瓣，起樓，羣花卸後始開。
奇綠
此花初開，瓣與蕊俱作深紅色，開盛則瓣變為淺綠，而蕊紅愈鮮，亦花之異者。
瑞蘭
胎、莖、花、葉俱清淺似蘭，當為逸品。然自來賞之者稀，何也。
嬌容三變
初開色綠，開盛淡紅，開久大白。薛《史》謂初紫，繼紅，落乃深紅，故曰嬌容三變。歐《記》中有添色，疑即此是。桉乃袁石公《記》為芙蓉三變者，目為嬌容，誤矣。
昔冀王宮花品，宋景佑滄州觀察使記花凡五十種，以潛溪緋、平頭紫居正一品，分為三等九品。又榮陽張峋撰《花譜》二卷，以花有千葉、多葉之不同，創例分類，凡千葉五十八種，多葉六十三種。葢皆博備精究者之所為，予病未能也，特分正色、間色。正色，黃為中央，首列之，次青，紅，白，黑。間色，粉、紫、綠三種，又次於後，凡五十六種云。

[book_title]附記七則
秋社後，重陽以前，將單葉花本如指大者，離地二三寸許，斜削一半。取千葉花新旺嫩條，亦斜削一半，貼於單葉花本削處。壅以軟土，罩以蒻葉，不令見風日，唯南向留一小戶以達氣。至春，乃去其覆。或斵小栽子，洛人所謂山篦子，治地為畦塍種之，亦至秋乃接，則皆化為千葉。此接法之繁其族者也。有用椿樹高五七尺或丈餘者接之，可平樓檻，唐人謂樓子牡丹者。此則不患非高花，此接法之助其長者也。又立春若是子日，茄根上亦可接，不出一月，花即爛熳。蓋試有成效，泐有成書。《洛陽風俗記》曰：洛人家家有花，而少大樹，蓋其不接則不佳也。曹州亦然。凡蓄花者，任其自長，年長纔二三寸，種異者不能以寸，雖十年所樹，立地不足四尺，過此，老而不復花，又芟其枝矣。花當盛時，千葉起樓，開頭幾盈七八寸，如矮人戴高冠，了不相稱。
移花，或曰宜秋分後。如天氣尚熱，或遇陰雨，九月亦可。或曰中秋為牡丹生日，移栽必旺。僧仲林《越中花品》亦稱八月十五日為移花日。今曹州移花，悉於是日始，先規全根，寬以掘之，以漸至近，戒損細根。然如舊法，必將宿土洗淨，?再用酒洗。每窠用糞土、白蘝拌勻，又用小麥下於窠底，夫然後植，固不謂然。提牡丹與地平，使其根直，以細土覆滿，土與幹上舊痕平，戒少高低，戒勿築實。然如舊法，必以河水或雨水澆之，過三四日再澆。茲則直澆以井水，不擇河與雨也。
舊法分花，檢長成大科茂盛者一叢，或七八枝，或十數枝，持作一把，摔土去，細視有根處擘開。今曹州善分花者，謂當辨老根、細根。老根其本根也，不可擘，擘則傷，腐敗隨之。唯細根其新生者附於本根而後擘之。因就問栽法，如用輕粉硫黃和黃土擦根上，方植窠內，蓋皆不須。
牡丹根甜，多引蟲食，唯白蘝能殺蟲。故歐《記》云：種花必擇善地，盡去舊土，以細土用白蘝末和之。今不聞有此，豈曹州花根不甜乎，抑少食根蟲乎，然則舊法繁重，皆難盡信矣。又《羣芳譜》引載種花法，六月中，枝角微開，露見黑子，收置至秋分前後種之。顧案養法之法，一本發數朶者，擇其小者去之，留一二朶，謂之打剝。花纔落，即翦其枝，不令結子，懼其易老也。花落則翦，子且難結，安所得子而種之。明袁宏道《張園看花記》云：主人每見人間花實，即採而歸種之，二年芽始茁，十五年始花，特一家言耳。
歐《記》：澆花亦自有時，九月旬日一澆，十月、十一月三日二日一澆，正月隔日一澆，二月一日一澆。在《羣芳譜》謂正月一次，二月三次，三月五次，九月三五日一次，十月、十一月一次或二次，且曰六月暑中月忌澆。王敬美云：人言牡丹性瘦，不喜糞，此殊不然，余圃中亦用糞，乃佳。予謂澆花如歐《記》、《羣芳譜》又皆不然，書院中舊有牡丹，人言多年不花矣。予於去夏課園丁早暮以水澆之，至十月少止，今春皆作花。固知老圃雖小道，亦有調停燥濕，當其可之謂時也。
曹州園戶種花如種黍粟，動以頃計，東郭二十里，蓋連畦接畛也。看花之局，在三月杪，顧地多風，花天必有飈風，欲求張飲帟幕，車馬歌吹相屬，多有輕雲微雨如澤國，此月蓋所不能，此大恨事。園戶曾不解惜花，間作棚屋者無有，花無論宜陰宜陽，皆暴露於飈風烈日之前，雖弄花一年，而看花乃無五日也。昔李廌游洛陽園，纔過花時，復為破垣，遺竈相望，可勝慨乎。
《帝京景物略》：右安門外草橋，土近泉，居人以種花為業。冬則溫火暄之，十月中即有牡丹花。今曹州花，可以火烘開者三種，曰胡氏紅，曰何白，曰紫衣冠羣。放翁《天彭風俗記》云：花戶多植花以謀利，歲嘗以花餉諸臺及旁郡，蠟蒂筠籃，旁午於道。曹州自移花日後，旁午於道者，蓋亦載花車斑班云。

        </div>
      </div>
    </div>
  </div>
</div>
<!--update:2025-08-30 10:06:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>