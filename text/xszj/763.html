<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,怡顏斋兰品卷上,怡顏斋兰品卷下,《怡颜斋兰品》PDF下载,怡颜斋兰品全文在线阅读,怡颜斋兰品全文在线下载,大玄古籍书库">
<meta name="description" content="日本松冈恕庵著，松冈恕庵（1668－1746），名玄达，字成章，别号怡颜斋。日本江户时代儒家、本草学者。书中涉及许多中国文人对兰花的题咏和中国本草学家对兰花的考证。_怡颜斋兰品_全文在线阅读_怡颜斋兰品_全文在线下载_大玄古籍书库">
<title>怡颜斋兰品_松冈恕庵_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">怡颜斋兰品</span> <br/>
          作者： <span class="inputVal" id="bkauthor">松冈恕庵</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,植物志,完结</span> <br/>
          字数： <span class="inputVal" id="bknum">[book_length]23095</span> <br/>
          说明： <span class="inputVal" id="bkdec">日本松冈恕庵著，松冈恕庵（1668－1746），名玄达，字成章，别号怡颜斋。日本江户时代儒家、本草学者。书中涉及许多中国文人对兰花的题咏和中国本草学家对兰花的考证。</span> <br/>
          封面： <span class="inputVal" id="bkimg">Z_12527.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]怡颜斋兰品
[book_author]松冈恕庵
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,植物志,完结
[book_length]23095
[book_dec]日本松冈恕庵著，松冈恕庵（1668－1746），名玄达，字成章，别号怡颜斋。日本江户时代儒家、本草学者。书中涉及许多中国文人对兰花的题咏和中国本草学家对兰花的考证。
[book_img]Z_12527.jpg


[book_title]序
蘭之名舊矣，上自農經、黃素，延及易之傳、詩之什、禮之記、左國之文，無書不載也。仲尼有猗蘭之操，屈平有紐蘭之詞，或芝蘭之室，握蘭之職，皆取其香之不凡矣。後世好事家，摭草之有奇香者，不問花葉形色，名之以蘭，歷年益多，遂至數十品，人不知所適從，妄認假為真，猶六書假借，移易無窮，終失造字本旨也，非博物之士，安能辨其淄澠，黃山谷訂而益謬，方虛谷攷而不詳。國朝正德中，吾恕庵松岡先生辱奉上皇之密旨，謹𢰅《蘭品》二卷，上舉今古同異，下說花葉形色，併列別諸冒蘭之名者，若綱之在綱，有條不紊，偽蘭已辨，真蘭復舊也。初以國字記之，經御覽後譯以雅文，係以圖繪，可謂備且悉矣。方將上梓未果，先生殁，服闋令嗣子勑，欲追成先志，乞序于南湖屈君。君欣然下筆，敘致𢿘百言，未及脫藳，君亦逝。遭家多難，其稾遺逸，是以刊刻久廢。今載春末，子勑再興其事，八月之初，印版新成，子勑飛驛馳書，徵序於余，誅求太急，余歎曰京師豈無人哉，子勑使余代屈君，所謂以無鹽唐突西施耳。況屈君數日之構思，余一朝之屬成，弗類甚矣，他日儻得遺稾，余何以堪之，有㴱愧於心焉。雖然余犬馬之齒，六十有六，頂髮侏侏，無益於世，若幸得與蘭品俱流芳於百世，不亦美乎，因敘其始末以還之。明和辛卯秋占珠後三日。
圖南居士滕惟寅𢰅

[book_title]怡顏齋蘭品卷上
平安松岡玄達成章撰
男典子勑
門人甲賀敬元尚之
熊谷道詮慎憲
今枝榮濟允明同校
蘭艸類
蘭艸
一名：蕳，王者香，國香，香水蘭，燕尾香，水香，女蘭，香草，煎澤草，省頭草，都梁香，孩兒菊，蘭澤草，千金草，醒頭艸，待女，紫菊，省頭香，九畹菜。
和名：辣泥（ラニ），藤袴（フヂハカマ）。
達按：此《周易》、《詩經》、《禮記》、《楚辭》、《文選》及漢以前方中所載者即是也。〈《易．係辭》同心之言，其臭如蘭。《詩．鄭風》士與女，方秉蕳。《禮記．內則》子婦奉父母舅姑，佩茝蘭。《楚詞》九畹之蘭、蕙肴蘭藉。又，紉秋蘭以為佩。又，秋蘭蘼蕪、浴蘭湯兮沐芳。《文選》詩：秋蘭被長坂。陶淵明詩：秋蘭氣當馥。漢武〈秋風辭〉：蘭有秀。應劭《風俗通》尚書奏事，懷香握蘭。杜牧之〈阿房宮賦〉焚椒蘭。《內經》治之以蘭，除陳氣。《本草經》利水道，殺蠱毒，辟不祥。李杲言其氣清香，生津止渴，潤肌肉，治消渴。《本草綱目》此草浸油塗髮，去風垢，令香潤。〉中間幽蘭出，而古之蘭隱焉。宋黃魯直幽芳亭記有蘭蕙說，彼不識古之蘭，就蘭花中強分別之，其說曰：一幹一花者為蘭，一幹數花者為蕙。其一幹一花者即今獨頭蘭，其一幹數花者即今幽蘭也，俱係于蘭花，非蕙也。其他宋元以來單稱蘭者，多蘭花，而非古之蘭。若夫古之蘭，則以孩兒菊、千金草及蕳呼之，或以澤蘭誤混，或澤蘭、真蘭通稱孩兒菊，諸家辨析不同，至後世不可分別也。夫蘭葉生時，香氣甚㣲，連採枝葉，掛搭室中，經日乾枯則清香馥郁，從風冉冉，至而不絕。如幽蘭葉，則絕無香，但花有香耳，不堪佩紉。方虛谷著〈訂蘭說〉曰：幽蘭因花馥郁，故得蘭名也。東璧辨蘭草、蘭花甚明。鄭夾漈《草木畧》以蘭、蕙、薰為一。顧夢麟《詩說約》疑《爾雅》蘭葉有香之文。俱未識古之蘭也。
《家語》云：孔子見蘭，嘆曰：「夫蘭當為王者香草。」
《左傳》云：蘭有國香。
達按：《典籍便覽》以王者香、國香為蘭之一名。
《本草綱目》：馬志曰：「其葉有岐，俗呼燕尾香。時人煮水以浴風，故又名香水蘭。」藏器曰：「蘭艸，婦人和油澤頭，故云蘭澤。盛弘之《荊州記》云：都梁有山，下有水清淺，其中生蘭草，因名都梁香。 」陸璣《詩疏》云：「鄭俗，三月男女秉蕳于水際，以自祓除。蓋蘭以闌之，蕳以閑之。其義一也。」《淮南子》云：「男子種蘭，美而不芳，則蘭須女子種之，女蘭之名，或因乎此。其葉似菊，女子、小兒喜佩之，則女蘭、孩菊之名，又或以此也。」唐珤《經驗方》言：江南人家種之，夏月采置髮中，令頭不䐈，故名省頭草。其說正合煎澤之義。古人蘭蕙皆稱香草，如零陵香草、都梁香艸，後人省之，通呼為香草爾。近世但知蘭花，不知蘭草。方虛谷言古之蘭草，即今之千金草，俗名孩兒菊者，其說可據。
又云：蘭草、澤蘭一類二種。紫莖素枝，赤節綠葉，葉對節生，有細齒。但以莖圓，節長，而葉光有岐者，為蘭草。莖略方，節短，而葉有毛者，為澤蘭。吳人總謂之香草。〈《握靈本草》香艸作醒頭草。〉
《因樹屋書影》云：蘭待女子同種則香，故名待女。
劉蒙《菊譜》云：紫菊，一名孩兒菊，花如紫茸，叢茁細碎，㣲有菊香，或云即澤蘭也， 與菊同時，又常及重九。
《通雅》云：凡稱幽蘭，即黃山谷之所名蘭花也，凡稱蘭茝之蘭，即今省頭香。
《輟畊錄．藥譜》云：九畹菜，澤蘭。
《本草綱目》：蘭花亦生山中，與三蘭 〈蘭草、澤蘭、山蘭。〉逈別。蘭花生近處者，葉如麥門冬而春花。生福建者，葉如菅茅而秋花。黃山谷所謂一幹一花為蘭，一幹數花為蕙者，蓋因不識蘭草、蕙艸，遂以蘭花強生分別也。蘭草與澤蘭同類，故陸璣言：蘭似澤蘭，但廣而長節。《離騷》言：其綠葉，紫莖，素枝，可紉、可佩、可藉、可膏、可浴。《鄭詩》言：士女秉蕳。應劭《風俗通》言：尚書奏事，懷香握蘭。《礼記》言：諸侯贄薰，大夫贄蘭。《漢書》言：蘭以香自燒也。若夫蘭花，有葉無枝，可玩而不可紉佩藉浴，秉握膏焚。故朱子《辨證》言：古之香草必花葉俱香，而燥濕不變，故可刈佩。今之蘭蕙，但花香而葉乃無氣，質弱易萎，不可刈佩，必非古人所指甚明。古之蘭，似澤蘭，而蕙即今之零陵香。今之似茅，而花有兩種者，不知何時誤也。熊太古《冀越集》言：世俗之蘭，生于深山窮谷，决非古時水澤之蘭也。陳遯齋《閑覽》言：楚騷之蘭，或以為都梁香，或以為澤蘭，或以為猗蘭，當以澤蘭 〈澤蘭，即大澤蘭。〉為正。今人所種，如麥門冬者，名幽蘭，非真蘭也。故陳止齋著〈盜蘭說〉以譏之虛谷〈訂蘭說〉言古之蘭草，即今之千金草，俗名孩兒菊者。今之所謂蘭，其葉如茅而嫩者，根名土續斷，因花馥郁，故得蘭名也。楊升庵云：世以如蒲萱者為蘭，九畹之受誣久矣。又吳草廬有蘭說甚詳，云：「蘭為醫經上品之藥，有枝有莖，草之植者也。今所謂蘭，無枝無莖，因黃山谷稱之，世遂謬指為《離騷》之蘭。冠氏本草亦溺于俗，反疑舊說為非。夫醫經為實用，豈可誤哉，今之蘭，果可利水殺蠱，而除痰癖乎，其種盛于閩，朱子乃閩人，豈不識其土產而反辨析如此，世俗至今猶以非蘭為蘭，何其惑之難解也。」嗚呼，觀諸儒之明析如此，明冠、朱二氏之誤可知，〈冠宗奭、朱震亨之說見綱目發明。〉而毉家用蘭草者當不復疑矣。
山蘭
和名：虛郁秃𨤲發捺（ヒヨドリハナ）。
陳藏器曰：山蘭，生山側，似劉寄奴，葉無椏，不對生，花心㣲黃赤，亦大破血，皆可用。
《本草綱目》：山蘭，即蘭草之生山中者。
達按：此種扵蘭艸中別是一種，意態甚似蘭艸，但其葉比之狹長不作岐，且不滑澤，無香，吾州野人呼鵯花（ヒヨトリハナ），花有紫白二色。一種有鐵幹蒿，亦此類也。皆秋後著花，近郊山中多有之，如東璧之說則似不知此種也。
澤蘭
一名：孩兒菊，虎蘭，水香，都梁香，虎蒲，龍棗，風藥。根名地笋。
和名：白根（シロチ）。
《本草綱目》陶隱居曰：生于澤傍，故名澤蘭，亦名都梁香。
又曰：此草亦可為香澤，不獨指其生澤旁也。齊安人呼為風藥，《吳普本草》一名水香，陶氏曰亦名都梁，今俗通呼為孩兒菊，則其與蘭草為一物二種，尤可證矣。其根可食，故曰地笋。
達按：澤蘭，所在山野多有之。莖方，節紫。葉兩兩對節而生，邊有鋸齒，比真蘭稍硬而有皺紋，光滑，有㣲香，高四五尺，肥地者及丈餘，毉家用以為婦人之要藥。其根橫梁，白色似藕蒻，軟時採煮，食之無毒。一種有小葉者，《本草拾遺》及《本艸蒙筌》所載益奶艸，盖指此也。東璧以大澤蘭為古之蘭，以小澤蘭為澤蘭，余別有其說，具于一家言中。
蘭花類
蘭花
一名：幽蘭，建蘭，玉整花，玉節，劍葉蘭，興蘭，大青，秋蘭，夏蘭，冬蘭，芳友，幽客，九節蘭，蕙蘭，劍蘭，媚世，素蘭。根名土續斷。
和名：蘭（ラン），雄蘭（オラン）。
達按：幽蘭，其總稱也，黃山谷指為蕙者是也。建蘭，大葉直立，和名雄蘭，駿河州宮崎山中多生之，《行厨集》云：建蘭葉浸油，黑髮而不落。又云：蘭花藏書中，能辟蠧。又有漳蘭，出于漳州，和名雌蘭（シラン），葉軟弱矮小，不直立，即今所翫之蘭也，花香酷烈，葉全無氣味，與古之蘭殊不相類，《遯齋閑覽》所謂：「今人所種如麥門冬者，名幽蘭，非古之蘭。」正指此物。曾端伯号為芳友，張景修十二客圖呼為幽客，根名土續斷。見蘭草下。
《物理小識》云：蘭今貴建蘭，一幹九花，以葉直起者為上，其斜披者，漳蘭也。
《漳州府志》云：蘭葉似菖蒲，花作淺黃色，花心有細紫點。葉纖潤而色澹，花發稍短，姿清而芳氣酷烈者，俗名玉節，即蘭也。葉粗勁而色深，花發稍長，神濁而芳氣差減者，俗名大青，即蕙也。蕙易養，而蘭稍失料理便爾向衰，蓋貴賤不同。《爾雅翼》乃謂一幹六七花為蕙，〈明慎懋官《華夷花木考》引黃魯直說作：一幹兩三花而香有餘者，蘭；一幹十數花而香不足者，蕙。《本草綱目》亦作一幹一花，文有異同。〉此殊失真。夫花身不甚盛者，求一幹多花不可得，惟善調之，使花䄂甚王，每幹遂至二十餘蕋，此自關花事衰，不關何種也。且彼以杪作一花為蘭，謂芳勝蕙耳，不知杪僅一花而芳，孰若一莖作十數花，芳又倍焉者之為蘭乎。大都吳中風土不甚相宜，惟蕙纔可六七花，若蘭只能作一花，此地限之耳，橘度淮為枳，牡丹入閩中，隔歲便不復花，此豈其質故然哉。建蘭芬郁，方今為海內所推，度他種無能見勝者，王敬美曰：蘭以建名，福興四郡尤盛，因為論次如此。
達按：《爾雅翼》以一幹一花者為蘭，一幹數花為蕙，即據黃山谷之說也。其一幹一花指獨頭蘭，一幹數花指幽蘭，自是二種。《漳志》不識獨頭蘭，遂就幽蘭中強生分別。俱誤矣，所謂楚固失之，齊亦未為得，此之謂也。
《福州府志》云：一幹一花曰蘭，一幹數花曰蕙，閩蕙種最多，莖有紫白二色，蘭譜所載陳夢良、金邊、魚魫，在在有之，皆蕙類也。吳越人呼為建蘭。
周含章《汝南圃史》曰：蘭，一名玉整花。自遠方來者曰閩、曰贑，閩少而優，贑多而劣。 凡葉濶厚而勁直，色蒼潤者，閩也；葉隘薄而散亂，色灰燥者，贑也。 閩花大蕚多而香韻有餘，贑花小蕚少而香韻不足。 就閩中亦自有異，從福州抵泉、漳五百里而遙，所產蘭弥奇，道路彌艱，梯山航海得之者尤邁等倫，然閩蘭來此地者十未一二。按舊譜： 有玉魫蘭，一曰玉幹，一曰魚魫，總名玉魫，其花皜皜，純白瓣上輕紅一線，心上細紅數點，瑩徹無滓如淨琉璃，花高於葉六七寸，故別名出架白，葉短勁而嬌細，色淡綠近白，香清遠超凡，舊譜以為白蘭中品外之奇。有金稜邊，花莖俱紫，其色鮮妍，夐出他紫之上，一幹十二蕚，花質豐腴而嬌媚動人，香清而郁，勝扵常品數倍，葉蒼翠勁健，自尖起分兩邊各緣一黃紋直至葉中，映日鮮明如金線，可愛，舊譜以此為紫花中品外之奇。若宜興、杭州皆有本山蘭蕙，土人掘取以竹籃裝售，吾蘇几案間皆以盆植之，其花香與閩埒，但質則一妍一癯而遠不逮矣。杭最早出，興即繼之，其品以白為上，以紫，又次青。唯大垜不動，叢生結密者乃受培植，售者徃徃解散，故元氣泄傷不堪養矣，須益其價，戒令析原垜，乃妙，蕙蘭亦然。 一幹一花為蘭，開在冬春之交。一幹數花為蕙，昔魏武帝取以為香燒之，開在春末夏初。正與閩蘭各占一時，齋中兼蓄二友，即一年芳意綿綿不絕。
《花史左編》云：蘭花，紫梗青花者為上，青梗青花者次之，紫梗紫花者又次之，餘不入品。建蘭，莖葉肥大，翠勁可愛，其葉獨濶。興蘭，即蕙草也，又名九節蘭，其葉長。
《事物紺珠》云：建蘭，即劍葉蘭，最上為玉魫，白幹，花上出。次四季，次金邊。又云：秋蘭，色淺，葉濶，花多，香甚。又云：蘭極美而有毒，蜀人曾醉渴，飲瓶中蘭花水，吐利而卒。又峽中儲毒，蘭花第一。
《潛確類書》云：《退居錄》云蘭一名媚世。
《秘傳花鏡》云：蕙蘭，一名九節蘭，葉同甌蘭，稍長而勁，一莖發八九花，其形似甌蘭而瘦，即香味亦不及焉，但後甌蘭而開，猶不斷武。甌蘭先建蘭而放，聊堪接續，建蘭則一歲芳香，半牕清供，可以綿綿不絕矣。其澆壅之法，亦同甌蘭。
《事物紺珠》云：素蘭，花生葉上。
《行㕑集》云：蘭云幽蘭，曰素蘭。
《通雅》云：譜曰，夏蘭葉細而長，秋蘭葉大而澤，冬蘭葉差大，葉皆不冬凋，夏、秋、冬蘭皆一幹十數花。
《廣西通志》蘭有劍蘭。
達按：劍蘭，即劍葉蘭，以葉狀名之。
蘭筍
《物理小識》云：蘭結子曰蘭筍，長房八稜，秋霜裂而子飛去，預護之熟，亦可種也。
蘭膏
《秘傳花鏡》云：凡蘭皆有一滴露珠在花蕋間，謂之蘭膏，雖美不可多取，恐損本花。
蘭虱
《花史左編》云：蘭葉生白點，謂之蘭虱，魚腥水或煮蚌湯頻洒之，即滅。
《秘傳花鏡》云：用魚腥水洒之，或研大蒜和水，或蚌水，以白筆蘸之，拂洗葉上數次，則虱自無矣。
附譜
金漳蘭譜 〈抄畧〉宋趙時庚
陳夢良。色紫，每幹十二蕚，花頭極大，為眾花之冠。極難愛養，用黃淨無泥瘦沙種，而忌用肥，恐有腐爛之失，用清水灌澆則可。
吳蘭。色深紫，有十五蕚，幹紫莢紅，得所養則岐而生，至有二十蕚，花頭差大。葉則高大，剛毅勁節，蒼然可愛。用赤沙泥，好肥，灌溉以一月一度。
潘花。色深紫，有十五蕚，幹紫，圓匝齊整，疎密得宜。花中近心所色如吳紫，艷麗過於眾花，葉則差小。用赤沙泥，以茶清沃之。
仙霞。乃潘氏西山於仙霞嶺得之，故更以為名。〈按《花鏡》曰：花似潘種。〉
趙十四。色紫，有十五蕚，初萌甚紅，開時若晚霞燦日，色更晶明。葉深紅者合於沙土則勁直肥聳。亦云趙師博，蓋其名也。半月一用其肥則可。
何蘭。紫色，中紅，有十四蕚，花頭倒壓，亦不甚綠。各用黃色麤沙和泥，更添些少赤沙泥種為妙。又半月一用其肥則可。
品外之奇
金稜邊。色深紫，有十二蕚，出於長泰陳家。色如吳花，片則差小，幹亦如之。葉亦勁健，所可貴者，葉自尖處分二邊，各一線許直下至葉中處，色映日如金線。〈封植灌澆同何蘭。〉
白蘭甲
濟老。色白，有十二蕚，標致不凡。葉似施花，更能高一二寸。得所養則岐而生。亦號一線紅。宜溝壑中黑沙泥和糞壤種之。愛肥，一任灌溉。又用糞及小便澆泥，攤曬，用草鞋屑圍種。
竈山。有十五蕚，色碧玉，花枝開，體膚鬆美。每生並蔕花，幹最碧。葉綠而瘦薄。開生子，蔕如苦蕒菜葉相似，俗呼為綠衣郎。用山下流聚沙泥種之，喜肥。
黃殿講。號為碧玉幹、西施花。色㣲黃，有十五蕚，合并幹而生，計二十五蕚。或迸於根，美則美矣，每根有萎葉，朶朶不起。細葉最綠肥厚，花頭似開不開，幹雖高而實瘦，葉雖勁而實柔，亦花中之上品也。〈封植灌溉同濟老。〉
李通判。色白，十五蕚，或類鄭花，則減一頭地位。〈封植灌溉同竈山。按《花鏡》鄭花作鄭蘭。〉
葉大施。花劍脊最長，真花中之上品，惜乎不甚勁直。〈培養同濟老。按《花鏡》花、劍間有「起」字。〉
惠知客。色白，有十五蕚，賦質清癯，團簇齊整。花英淡紫，片尾凝黃。葉雖綠茂，細而觀之，但亦柔弱。〈封植同濟老。〉
馬大同。色碧而綠，有十二蕚。花頭㣲大，間有向上者，中多紅暈。葉則高聳，蒼然肥厚，花幹勁直及其葉之半。亦名五暈絲。〈封植同濟老。〉
鄭少舉。色白，有十四蕚。葉則修長而瘦，散亂，所謂蓬頭少舉也。亦有數種，只是花有多少，葉有軟硬之別。白花之翹楚者，無出於此。其花之資質可愛，為百花中能生者。用糞蓋泥和便，晒乾種之，上面用紅泥覆之。
黃八兄。色白，有十二蕚，善於抽幹，頗似鄭花，惜乎幹弱，不能支持。葉綠而直。〈封植同濟老。〉
周染花。色白，十二蕚，與鄭花無異，但幹短弱耳。〈封植同濟老。〉
夕陽紅。花八蕚，花片凝尖，色則凝紅，如夕陽返照。儲蓄雨水沃之。
觀堂主。花白，有七蕚，花聚如簇，葉不甚高，可供婦女時粧。〈灌溉同夕陽紅。〉
名第。花白，有五六蕚，花似鄭。葉最柔軟，如新長葉則舊葉隨換，人多不種。〈灌溉同夕陽紅。〉
弱腳。〈是即春蘭也，移入本條。〉
魚魫蘭。十二蕚，花片澄徹，宛如魚魫，采而沈之水中，無影可指。葉頗勁綠，此白蘭之奇品也。不須以穢膩之物澆之。〈封植同竈山。按《汝南圃史》一曰玉幹，一曰魚魫，總名玉魫。〉
大張青。中品紫花。〈封植灌溉同何蘭。以下十五品不見形狀，按《花鏡》莖青，花大。已下三品，中品，紫花。〉
蒲統領。〈封植灌溉同何蘭。〉
淳監糧。儲蓄雨水，積久色綠者，間或灌之。
石門紅。〈以下八種，下品，紫花。〉
小張青。
許景初。〈灌溉同淳監糧。〉
何首座。〈灌溉同上。按《花鏡》平常不過八九蕚。〉
林仲孔。〈灌溉同上。〉
莊觀成。〈灌溉同上。按《花鏡》名因其人稱之。〉
蕭仲和。〈灌溉同上。按「和」一作「弘」，《花鏡》作「初」。〉
陳八斜。任意用沙。
雲嶠。〈以下四品，下品，白花。〉
王小孃。〈按《花鏡》云：只六蕚，葉亦瘦弱。〉
青蒲。〈按《花鏡》云：六蕚，亦非佳品。〉
朱花。
鄭伯善。〈封植同竈山。不言花色。〉
續添
朱蘭。《汝南圃史》云：朱蘭，花、莖俱紅，赫如渥赭，光彩耀日，短葉婀娜，一幹九蕚，香倍他花。
朱蕙。《事物紺珠》云：葉長，稍濶如劍，韻態勝建蘭。花細而紅，大似綵線刺成，香劣，出重慶府高山頂。
四季蘭。《汝南圃史》云：葉長勁蒼翠，幹青微紫，花白質而紫紋，自四月至九月相繼繁盛。聞諸閩人，曰此種在彼處隆冬亦有花，要不甚貴，蓋其所長獨勤於花耳。
丫蘭。《通雅》：丫蘭最貴，花莖生岐枝也。《物理小識》云：椏蘭，發箭開椏者也。
五色蘭。《物理小識》云：武功山有五色蘭，葉似蘭而稍薄。
都梁蘭。《物理小識》云：都梁蘭，根名土續斷，此亦宜名。《秘傳花鏡》產自都梁縣西小山，以地名。〈按：是與蘭草，一名都梁香不同。〉
蓀。《草花譜》云：甌蘭，一種開花紫白者名蓀，葉較蘭稍濶。〈甌蘭即春蘭，見本條。〉
歲蘭。《福州府志》云：一幹十四五花，除夕始開，月餘不落。
種蘭法
《遵生八牋》云：分種蘭蕙，須至九月節氣方可分栽。十月時候，花已胎朵，不可分種。若見雪霜大寒，猶不可分栽，否必損花。〈分種法。〉盆先以麁碗或麁碟覆之於盆底，次用烰炭鋪一層了，然後却用肥泥薄鋪炭上，栽之，糝泥擁根如法。栽時不可以手𭡠實，否則根不舒暢，葉不長發，花亦不繁茂矣。乾濕依時用水澆灌。 〈栽花法。〉春二三月，無霜雪，安放花盆在露天，四面皆得澆水，日晒不妨。逢十分大雨，恐墜其葉，則以小繩束起。如連三四日，須移避暑通風處。四月至八月，須用踈密得所𥯣籃撫護，容見日氣，最要通風。又逢日晒，盆內熱水則盪害葉，亦損根。花開時，若枝上花蘂多，俟開次有未開一兩蕋頭，便可剪去。若留開盡，則奪了來年花信。〈安頓法。〉《花史左編》云：或河水、池塘水，或積留雨水，或皮屑、魚腥水都佳。獨不可用井水，以性冷故也。澆時須四畔勻灌，不可從上澆下，以致壞葉。四月有梅雨，不必澆。五月至八月，須早起五更或日未出澆一番，黃昬澆一番。又須看花乾濕，濕則不必澆，恐過澆根要爛也。葉黃用苦茶澆之。〈澆法。〉《花鏡》云：若年久，苗盛盈盆，至秋分後，可分種。泥須黃土，預用楛蕨艸火將泥煨過方用。分時勿惜小費，必擊碎其盆，將竹刀先剔去其旁土，緩緩解折其交結之根，毋使有拔斷之失，然後逐箆藂取出積年腐蘆頭。方用新盆，先將瓦片填底，後以煉過土覆上，即將三箆藂之互相枕籍，作三方向而種之，上覆瘦沙泥少許。澆清水一勺，以定其根。〈換盆法。〉
養蘭訣 〈《花鏡》。一云四戒。〉
春不出，〈無霜雪冷風之患。〉夏不日，〈最忌炎蒸烈日。〉秋不乾，〈多澆肥水或豆汁。〉冬不溼。〈宜藏煖室或土坑內。〉
閩中每月植蘭歌 〈《汝南圃史》〉
正月安排在坎方，黎明相對接陽光，雨淋日炙都休管，要使蒼顏不改常。〈吳中正月勿雨淋。〉
二月栽培最是難，須防變作鷓鴣斑，四圍插竹防風折，惜葉猶如護玉環。
三月潘郎出舊叢，盆盆切忌向西風，隄防溼處多生蝨，根下猶嫌著糞濃。〈閩忌春風，何況他境。糞宜全戒，豈但嫌濃。〉
四月清和日似丹，沙泥立見暫時乾，新鮮井水都休灌，膩水常教進若干。
五月新芽滿舊窠，綠陰深處最平和，此時葉退從他退，翦了之時愈見多。
六月炎陽酷愈加，芬芳枝葉正生花，凉亭水閣宜安頓，否則窓前作架遮。
七月雖然暑氣消，却宜三日一番澆，更防蚯蚓傷根本，肥水三停淨一調。
八月天時稍覺凉，任他風日有何妨，經年污水尤堪美，君浸雞毛水亦良。〈雞毛水非化盡無滓者不可用。〉
九月將終有薄霜，階前簷下謹收藏，若生白蟻何黃蟻，葉灑清茶庶不傷。
十月陽春煖氣回，來年花笋又胚胎，玉根不露真奇法，盆滿之時急換栽。〈吳地換盆須秋分後。〉
仲冬宜頓向陽方，夜分還須密處藏，土面常教㣲帶溼，勿令乾燥葉萎黃。〈吳地勿溼，欲潤別有巧術。〉
臘月天寒霜氣摧，可安屋裏保孫枝，只期凍觧東風後，正是斯人道長時。
春蘭
一名：獨頭蘭，報春蘭，弱腳蘭，甌蘭，報春先，杭蘭，山蘭，拜節蘭。
和名：訶孤𨤲（ホクリ），訶孤碌（ホクロ）。
達按：此亦幽蘭，属伹比幽蘭，品稍劣，亦有㣲香。此物一莖一花，故有獨頭蘭之稱，羅願黃庭堅謂「一幹一花為蘭」者正指此也。其開㝡蚤，正月上旬既放，故名報春。其根至粘膩，賤民冬間掘採，搗泥傅凍瘡皴裂，不復聞賞其花。又名弱腳蘭，以其葉痿弱不直立也。拜節蘭、山蘭即春蘭，因併為一。
《金漳蘭譜》云：弱腳，只是獨頭蘭，色綠，花大如鷹爪，一幹一花，高二三寸。葉瘦，長二三尺。入臘方花，薰馥可愛而香有餘。
明王穉登《荊溪疏》云：蘭出荊溪者，葉柔，花弱，比閩、浙產不同，又易致，龍池銅官之間，彌坂盈谷，山人杖挑藤束，筐筥登市，每歲正、二月之交，負而入郭者，價賤於土，人行市中，衣袂皆馥。夏月生者，一幹數花，名曰蕙。
達按：此云柔葉弱花，正月開者，即訶孤𨤲也。
高濂《草花譜》云：甌蘭三種，惟杭城有之，花如建蘭，香甚。一枝一花，有紫花黃心，有白花黃心者。紫如胭脂，白似羊脂，花甚可愛。出法華山，採其原墩者，種背陰處可活。
王路《花史左編》云：杭蘭，或云甌蘭，有紫花黃心，有白花黃心。紫如胭脂，白若羊脂，花香可愛。正月間，杭人取堆混堂促開，故花不香。須買大本，根內無竹針者，取橫山黃土，揀去石塊，種之。見天不見日。羊鹿糞灌之，來年花盛。一說，用水浮炭種之。上葢青苔，茂花；且頻洒水，花香。一說，用雞鵝毛水澆之亦可。
陳淏子《花鏡》云：甌蘭，一名報春先，多生南浙陰地山谷間。葉細而長，四時常青。秋發蕋，冬盡春初開，花有紫莖、玉莖、青莖者，一莖一花。其紫花黃心、白花紫心者，酷似建蘭，而香尤甚。盆種之，清芬可供一月，故江南以蘭為香祖。冬月當藏暖處，經霜雪恐凍傷，其蕋然較建蘭，入窖則不必也。
《典籍便覧》云：諸蘭以閩中者最勝，蘭與蕙相似，不同舊說，一幹一花者蘭，一幹五六者蕙，不盡然山蘭一幹一花，諸蘭皆數花，惟花細碎者為蕙耳。
《通雅》云：山蘭脊而小。
《漳州府志》云：拜節蘭，色㣲紫，以歲首開花，故名。
風蘭
一名：挂蘭，弔蘭 〈吊、釣通〉，不死草，見風生，乾蘭，仙草。
和名：風蘭（フウラン）。
《汝南圃史》云：風蘭，似蘭而小，其枝榦短而勁，類瓦花。不用砂土，惟以小索懸扵簷下無日有露之處。三四月開小白花，夜嗅之極香，將萎轉黃色，黃白相間如老翁鬚。或以冷茶沃之，或云以婦人敝髻鉄胎盛其根，而以頭髮襯之則茂盛。《雁山志》云：土人謂之乾蘭。今人家謂之弔蘭。
《漳州府志》云：弔蘭，花葉皆蘭。不假土壤，懸置簷屋間，足即活。《泉郡志》曰：是鳥啣蘭花扵樹上寄生者。《名花譜》曰：風蘭，種小似蘭，枝幹短而勁。不用砂土，取竹籃貯之，懸扵有露處，朝夕洒水，欲花盛則以頭髮襯之。此蘭能催生，婦人分娩，挂之房櫳為妙。
《遵生八牋》曰：挂蘭，產浙之溫台山中，岩壑深處，懸根而生。故人取之，以竹為絡，挂之樹底，不土而生。花㣲黃，肖蘭而細，不可缺水，時當取下，水中浸濕又挂，亦奇種也。閩粵一種紅花黃邊紫粉心者，美甚。
《寧波府志》云：挂蘭，一名見風生。
《通雅》云：挂蘭，連根挂活，一名不死艸。
《潛確類書》云：挂蘭，一名風蘭，不土而生，小籃貯挂樹，土人稱仙草，細花㣲香。
達按：風蘭一種有大葉者，產肥前州山中。花葉相同而大倍之耳。
仙人指甲蘭
《天台山方外志》云：長生草，即僊人指甲蘭。素花，多香。生山巖及古樹中，取而空懸，曝之以日，經年不槁。王右丞詩：老根那復古春色，能住虛空自發生。
達按：此種殆風蘭之細葉者乎。
杜蘭
一名：石蓫，金釵，禁生，林蘭，石斛，百丈鬚。
和名：石斛（セキコク），岩木賊（イワトクサ）。
《本草綱目》云：其莖狀如金釵之股，故古有金釵石斛之稱。今蜀人栽之，呼為金釵花。盛弘之《荊州記》云：「耒陽龍石山多石斛，精好如金釵。」是矣。林蘭、杜蘭，與木部木蘭同名，恐誤。又云：「陶弘景曰：『今用石斛，出始興。生石上，細實，毛如金，形如蚱蜢髀者佳。其生櫟木上者，名木斛，其莖至虛，長大而色淺，不入丸散。』蘇恭曰：『今荊襄及漢中、江左又有二種：一種似大麥，纍纍相連，頭生一葉，而性冷，名麥斛；一種莖大如雀髀，葉在莖頭，名雀髀斛。其他斛如竹，而節間生葉也。』時珍曰：『石斛叢生石上。其根糾結甚繁，乾則白軟。其莖葉生皆青色，乾則黃色。開紅花。節上自生根鬚，人亦折下，以砂石栽之，或以物盛掛屋下，頻澆以水，經年不死，俗稱為千年潤。石斛短而中實，木斛長而中虛，甚易分別。處處有之，以蜀中者為勝。』」
《輟畊錄．藥譜》云：百丈鬚，石斛也。
達按：杜蘭，處處山中絕崖間生之，種樹家以棕毛包絡，挂搭檐下，夏月開花，雅潔芳韻，可與風蘭並供清翫。東璧所謂斛莖長及尺餘者，嘗聞丹後州山中多產之。
真珠蘭
〈「真」一作「珍」。〉
一名：賽蘭，金粟蘭，伊蘭，翠蘭，碎蘭，魚子蘭，樹蘭，細蘭，碎米蘭，蘭香。
和名：茶蘭（チヤラン）。
達按：大葉麥門冬亦有珍珠蘭之稱，羅勒亦名蘭香，巵子一名樹蘭，名同物異。又別有樹蘭，下出。
又按：本邦本無此種，近舶上載來，以其葉似茶，俗呼茶蘭。貝原損軒以此充茉莉者，謬矣。茉莉原西域之種，未聞本邦有此種也，佛書作茉麗，漢賈齎來于肥之長崎，呼為莫連。莖葉雖相似，花狀逈不同，二物近自琉球及薩藦州來。
《汝南圃史》云：凡蘭皆艸非木，獨珍珠蘭不草不木，茉莉其枝葉而黍米其花，細時即為蕋，巨時即為開。一名賽蘭，或名碎蘭。幽芳酷似，油然襲人，殆楚畹之別宗也。
《致富奇書》云：真珠蘭，其一種名賽蘭者，佛家謂之伊蘭，樹如茉莉，花如金粟，好事者易名金粟蘭，殆非蘭種，亦猶臘梅之扵梅花也。
王世懋《學圃雜疏》云：閩中又有樹蘭、賽蘭二種。賽蘭，一名珍珠蘭，即廣人以為蘭香者。
《漳州府志》云：樹蘭，《泉郡志》云，叢高成樹，其花碎點清香。王敬美《閩部疏》曰，賽蘭蔓生，樹蘭木生，其香與蘭埒。
又曰：一名翠蘭，楊用修曰，賽蘭香，小如金粟，特馥烈，戴之髮髻，香聞十步，佛經「伊蘭」即此花也，西方以之供佛。
《福州府志》云：賽蘭色黃蔓生，四五月開，香勝蘭花。
《農圃六書》云：真珠蘭，其花色紫，蓓蕾如珠，又名魚子蘭，宜濕喜陰，二月取出，五日一澆。別有一種名賽蘭者，佛家謂之伊蘭，樹如茉莉，花如金粟，好事者易名金粟蘭，殆非蘭種，亦猶臘梅之扵梅花也。
《秘傳花鏡》云：真珠蘭，一名魚子蘭，枝葉有似茉莉，但軟弱，須用細竹幹扶之，花即長，長條細蕋，大便是花開，其色淡紫，而蓓蕾如珠。性宜陰濕，又最畏寒。取其蕋以焙茶葉，甚妙。但其性毒，止可取其香氣。
《物理小識》云：魚子蘭，木本也，長條，細蕋如粟，小者曰賽蘭，香易入物，然性有毒。
達按：真珠蘭、賽蘭，非別種也，據方以智則真珠蘭即樹蘭也，然今通呼樹生蔓生為魚子蘭，一名賽蘭，其紫花者，本邦未聞有之也，辨見下。
《事物紺珠》云：魚子蘭，蔓生，細花。
《秇林伐山》云：蜀中有花名賽蘭香，花小如金粟，香特馥烈，戴之髪髻，香聞十步，經日不散。曾少岷為余言，此花香冠于萬卉，但名不佳。余按佛經云：天末香莫若牛頭㫋檀，天澤香莫若詹糖薰陸，天華香莫若㯏蒲伊蘭。則伊蘭即此花也，西域以之供佛，《後漢書》所謂伊蒲之供也。蒲即菖蒲花，世不恒有，貴其難得耳。此云天末者，為末而爇之，竺國名乾打香。天澤者濕爇之，竺國名軟香。天華者以生蕋露蕾為供，所謂「香風吹萎華，更雨新好者」也。
謝肇淛《文海披沙》云：伊蘭，他無所見，獨兩見於佛書。一云：譬如牛頭㫋檀生伊蘭叢中，未及長大，在地下時，芽莖枝葉如閻浮提竹筍，眾人不知，言此山中純是伊蘭，無有㫋檀。而伊蘭臭若胖屍，薰四十里，若有食者發狂而死。據此則伊蘭為極臭惡之艸。又云：天末香莫若牛頭㫋檀，天澤香莫若詹糖薰陸，天華香莫若㯏蒲伊蘭。則伊蘭又似香艸即此。楊用修遽以蜀中賽蘭香當之，恐亦未有據也。
達按：謝在杭所說如此，然檢諸州府志及《通雅》等，以西蜀賽蘭充伊蘭，不獨楊慎而己，盖有據，如以伊蘭為臭草者，猶五辛中有蘭葱，其葉如蘭，故名。伊蘭果有二物耶，果一物耶，美惡不嫌同辭，焉知腐臭化為神奇哉，然則定以此充伊蘭，亦未為失矣。而此種有樹生、蔓生二種，其樹者名樹蘭，蔓者名賽蘭。明王藎臣《群芳譜》云：賽蘭，蔓生。《福州志》云：賽蘭，色黃，蔓生。王敬美《閩部疏》云：賽蘭蔓生，樹蘭木生，其香皆與蘭埒。《圃史》云：凡蘭皆草非木，獨珍珠蘭不草不木，茉莉其枝葉而黍米其花。達聞之一僧，有投化僧齎茶蘭於本邦，植之黃蘗山僧舍，其種至近世猶存，而今失之。目擊之者云：藤蔓纏木而升二三尺，氣極芬馥，與世間所有之茶蘭異。據此說及上所引諸書之文，乃知今之茶蘭即是樹蘭，而蘗山所植者，賽蘭也。是一類二種，大抵花葉相似，但有樹生、蔓生之異耳，諸書所載或分而出之，或以通呼之。
養真珠蘭法
《秘傳花鏡》云：最畏寒，霜降後，須同建蘭、茉莉一樣入窖。當以魚腥水五日一澆，雖喜肥，忌澆糞。花與建蘭同時，其香相似而濃郁尤過之。
達按：此種畏寒甚於建蘭，冬間失防護即萎枯。梅雨時，折枝插軟土，能活。性甚好肥，且喜水，夏秋每早晚可澆，餘同建蘭。
珍珠蘭
一名：麥門冬，虋冬，烏韭，愛韭，馬韭，羊韭，禹韭，禹餘糧，忍冬，不死艸，階前艸，僕壘，隨脂，珠蘭。
和名：藪蘭（ヤブラン），實名：吹玉（フキタマ）。
達按：藪蘭以葉似名，吹玉以實形名。此物有大葉、小葉、白色、間道、斷白五種。大葉如漳蘭者，即珍珠蘭。白色者，俗呼翁草（オキナグサ）。葉上有間道者，俗呼音羽蘭（ヲトハラン）。葉上有斷白文似鷹翎者，俗呼鷹羽（タカノハ），又名綾蘭（アヤラン）。俱属大葉。葉細小者，呼蛇鬚（ジャガヒゲ），又名龍鬚（タツノヒゲ）。俱入藥用，大葉者力勝。
《通雅》云：麥冬曰珍珠蘭。
《福州府志》云：有珠蘭，花白，結綠珠。
達按：此乃大葉者，夏月開花，有紫白二色，結實累累如貫珠，至熟深碧可愛。花葉雖無香，但以葉似幽蘭，故冒蘭名。其小葉者，不堪觀。
《本草綱目》云：麥門冬，一名虋冬，秦名烏韭，齊名愛韭，楚名馬韭，越名羊韭。又名禹韭、禹餘糧、忍冬、忍凌、不死草、階前草。弘景曰：根似䊯麥，故謂之麥門冬。時珍曰：麥鬚曰虋，此草根似麥而有鬚，其葉如韭，凌冬不凋，故謂之麥虋冬，及有諸韭、忍冬諸名，俗作門冬，便于字也。可以服食斷穀，故又有餘糧、不死之稱。《吳普本草》一名僕壘，一名隨脂。
箬蘭
一名：白及，連及草，甘根，白給，罔達羅喝悉多，雪如來。
和名：紫蘭（シラン），蕙（ケイ）。
達按：此非漢土之紫蘭及蕙。花有紫白二色，紫者俗呼紫蘭，白者俗呼蕙。其根入藥用，及白芨也。花似蘭而無香。
郭章宜《本草滙》云：白芨，花名箬蘭，貴重可喜。
倪朱謨《本草彚言》云：白及，即箬蘭也。
《汝南圃史》云：箬蘭，其葉如箬，四月中開紫花，形如蘭，故名，然而不香，徒冒蘭之名耳。與石榴紅同，嫋嫋可愛。
《名花譜》云：其葉如箬，四月中開紫花，形似蘭，而色可愛。大都產陰谷中，羊山、馬跡諸山多有之。
《秘傳花鏡》云：箬蘭亦名朱蘭，實非蘭也。因其花形似蘭，葉短濶似箬，色如渥丹，故有是名。毫無香氣，徒冒芳名。乃粵種也，今杭紹亦有之。後甌蘭而發，盆玩中亦不可無此點綴。分種即在花開春雨時，性喜陰濕。
達按：朱蘭別是一種，而據《圃史》則建蘭之属也，《花鏡》為箬蘭之一名，誤矣。詳見于蘭花譜中。
《本草綱目》云：白給，亦名連及草、甘根、白給。時珍曰：其根白色，連及而生，故曰白及。其味苦，而曰甘根，反言也。吳普作臼根，其根有臼，亦通。 《金光明經》〈辨才天品三十二味香藥之一。〉謂之罔達羅喝悉多。又《別錄》有名未用云：白給，即白及也。
《輟畊錄．藥譜異名》云：雪如來，白及也。
煙蘭
一名：燕子花，紫燕。
和名：曷吉仔拔佗（カキツバタ）。
達按：稻若水《賞花錄》云：水次之艸爛熳可愛者，特推燕子花。綠葉紫葩，搖風映水，丰韻可人，蓮花之外，此可大觀，但無香耳。按《漳州府志》引《溪蠻叢笑》云：紫花，全類燕子，一枝數數葩，漳人名為紫燕。余撿《溪蠻叢笑》「名為紫燕」之下，有「生於藤」三字。《漳州志》及《海澄志》刪之為是。豈季公所言別是一種，其花形相類，偶得同名耶，如紫燕則水草，而非藤生也。《葯圃同春》名為煙蘭。葢葉與花形㣲似蘭花，花又有數色。又有白如玉者，四時發花者，世人呼為杜若，誤矣。余考諸書，絕無其說，若良薑、雞冠花、青皮樹皆濫杜若名，則古今識杜若者亦鮮矣。
《溪蠻叢笑》云：燕子花，紫花，全類燕子，生於藤，一枝數葩。
《漳州府志》云：燕子花，《溪蠻叢笑》云：紫花，全類燕子，生於藤，一枝數葩。漳人名為紫燕。
《葯圃同春》云：煙蘭，即紫燕，㣲香。
達按：若水氏併《葯圃同春》煙蘭，為燕子花，今從之。余謂燕子花即泥菖之一種也。
儷蘭
一名：配玄，黃玉花，水仙，金盞銀臺，雅蒜，玉玲瓏 〈千葉者〉。
和名：水仙（スイセン）。
《三餘記》云：和氣旁薄，陰陽得理，則配玄榮于堂。配玄，即水仙花也，一名儷蘭。一曰：女星㪚為配玄。
黃魯直詩曰：淤泥已作白蓮藕，糞壤能開黃玉花。
《本草綱目》云：此物宜卑濕處，不可缺水，故名水仙。金盞銀臺，花之狀也。
《群芳譜》云：單者為水仙，千葉名玉玲瓏。亦有紅花者。
達按：水仙根治傷眼，甚妙。族弟江村從一謂余，曾遊南紀，見水仙紅者，不知于今其種存否。
紫蘭
一名：馬藺，馬楝，馬薤，馬帚，茾，劇草，旱蒲，豕首，三堅，蠡實 〈一作「茘」〉。
和名：馬連（バレン）。
達按：紫蘭，《圃史》所說，正合馬藺可從。東璧以《救荒本草》鐵掃帚為一物。又《救荒野譜補遺》蠡實歌曰：憲王收入救荒書。並謬矣。鐵掃帚，俗呼蔑獨發伎（メドハギ）。蠡實，形似燕子花而小，葉粉綠，花黯紫，不甚鮮，俗呼為馬連。
《汝南圃史》云：紫蘭，葉狹如水仙，比蘭蕙短而柔。三月中開紫花，有色無香。春初苗長可分。或云即馬藺子。
《本草綱目》云：弘景曰：天名精，亦名豕首。恭曰：此即馬藺子也。《月令．仲冬》：茘挺出。鄭玄注曰：茘，馬薤也。《通俗文》云：一名馬藺。本草謂之茘實。頌曰：馬藺子，北人訛為馬揀子。《廣雅》云：馬薤，茘也。高誘曰：茘挺出，茘草挺出也。講禮者不識，呼為茘挺。又作馬莧，並誤矣。馬莧亦名豚耳，即馬齒也。時珍曰：《爾雅》云：茾，音瓶，馬帚也。此即茘草，謂其可為馬刷，故名。今河南北人呼為鐵掃帚，是矣。
達按：東璧合馬帚為一，不知何據，以蘇頌所說為得。
石蘭
一名：蘐草 〈一作萱〉，忘憂，療愁，丹棘，鹿葱，鹿劍，妓女，宜男，金萱，麝香萱，水葱。
和名：萱艸（クハンサウ），蛭菜（ヒルナ）。
達按：其種甚多，有重瓣、單瓣、大葉、小葉之異。小而淡黃單瓣者，名黃薹。晡時開花者，名夕薹。深黃紅暈者，名紅薹。又矮小者，名善亭花。又通呼姬萱艸（ヒメクハンサウ），俱係金萱。
《致富全書》云：萱草有二種。一種千葉，夏開花，其枝柔，不結子。一種單葉，秋開花，其枝勁，結子，子圓而黑，俗名石蘭。別有一種名金萱，五月初開花，花小而香，鵞黃色，即麝香萱也。
《本草綱目》云：萱，本作諼。諼，忘也。《詩》云：焉得諼草，言樹之背。 謂憂思不能自遣，故欲樹此草，玩味以忘憂也。吳人謂之療愁。董子云：欲忘人之憂，則贈之丹棘，一名忘憂故也。其苗烹食，氣味如葱，而鹿食九種解毒之草，萱乃其一，故又名鹿葱。周處《風土記》云：懷妊婦人佩其花，則生男，故名宜男。李九華《延壽書》云：嫩苗為蔬，食之動風，令人昏然如醉，因名忘憂。此亦一說也。鄭樵《通志》乃言萱草一名合歡者，誤矣。《南方草木狀》言，廣中一種水葱，狀如鹿葱，其花或紫或黃，蓋亦此類也。或言鹿葱花有斑文，與萱花不同時者，謬也。肥土所生，則花厚色深，有斑文，起重臺，開有數月。瘠土所生，則花薄而色淡，開亦不久。嵇含《宜男花序》亦云：荊楚之土號為鹿葱，可以薦葅，尤可憑據。今東人採其花跗，乾而貨之，名為黃花菜。
怡顏齋蘭品卷上終

[book_title]怡顏齋蘭品卷下
平安松岡玄達成章撰
男典子勑
門人甲賀敬元尚之
熊谷道詮慎憲
今枝榮濟允明同校
木蘭類
木蘭
一名：林蘭，杜蘭，木蓮，生庭 〈胡文煥《名物方言》〉。
和名：遏辣辣伎（アララギ）。
達按：先儒以遏辣辣伎為蘭草，誤矣。木蘭有紫白二色。白者呼白木蓮，清潔雅澹，㝡佳品也。紫者呼紫木蓮，品特劣，人不甚愛。白者與辛夷同時而開。
《本草綱目》曰：蘇頌曰：葢是桂中之一種爾。時珍曰：木蘭枝葉俱疎。其花內白外紫，有四季開者。深山生者尤大，可以為舟。按《白居易集》云：木蓮生巴峽山谷間，民呼為黃心樹。大者高五六丈，涉冬不凋。身如青楊，有白紋。葉如桂而厚大，無脊。花如蓮花，香色艶膩皆同，獨房蕋有異。四月初始開，二十日即謝，不結實。此說乃真木蘭也。其花有紅、黃、白數色。其木𦠄細而心黃，梓人所重。蘇頌所言韶州者，是牡桂，非木蘭也。或云：木蘭樹雖去皮，亦不死。羅願言其冬花，實如小柹甘美者，恐不然。
達按：東璧引白居易所詠玉蘭以觧木蓮，誤矣。木蘭自有二種。二月開者，木蘭也，花有紫白二色。四月開者，玉蘭也，種樹家呼大山蓮花，其花白色，無紫花者，比木蓮花瓣正整而淨瑩過之，真花中之神仙也，接辛夷能活。以木蘭、玉蘭俱有木蓮之名，且木蘭常多，玉蘭常少，故人不之察，遂至混誤耳。古人所謂木蘭舟及桂櫂蘭槳，皆指此也。〈劉禹錫竹枝詞：江頭蜀客繫蘭橈。柳宗元：騷人遙駐木蘭舟。東坡赤壁賦：桂櫂兮蘭槳。《劉氏鴻書》引《述異記》曰：木蘭洲在潯陽江中，多木蘭，昔吳王闔閭植木蘭于此，用構宮殿。七里洲中，有魯班𠜇木蘭舟，至今在洲中，詩家木蘭舟本此。〉蓋蘭蕙皆香木芳草，故詩人借以為贊美之辭，非實以此造舟橈，猶楚辭稱隱者衣曰芰荷衣，芰荷豈可為服哉。
玉蘭
一名：木蓮，黃心樹 〈白居易詩〉，望春花 〈《天台山方外志》〉。
和名：大山蓮花（ヲヲヤマレンケ）
達按：薜荔、木芙蓉又名木蓮，與此不同。
《汝南圃史》曰：玉蘭，類木筆，其樹高丈餘。《鎮江府志》云：玉蘭，出馬跡山紫府觀，其花表裏瑩白如玉，其香如蘭。不根而植，不蓓而花，生不擇地，亦不常有，開多在暮春，遇者以為瑞。
《物理小識》曰：玉蘭即木蘭，《大理府志》木蓮花，樹高大，花如蓮，有青黃紅白四種。白香山言忠州有木蓮花，王元美謂即玉蘭。智按：玉蘭春初開，木蓮四月花，葢亦有別。
達按：本邦木蘭有二種，紫花為多，白花次之，俱葉如柹葉而濶大，花如蓮花而瓣稍長，花蕋類小浮屠，又如嫩松梢，而長僅五六分，秋冬結蕾，有毛如筆頭，至明年二三月間開，花謝後自蒂中生葉，木皮薄而辛香，木心細而淡黃。一種有大山蓮花，形甚相類，花色瑩白如玉，艷麗尤優，真品中之最也，而花葉同時為異。今考諸家本草，以月桂之類論之，李東璧以巴峽木蓮為木蘭，以白辛夷為玉蘭，余撿諸府志及諸書，木蘭、木蓮、玉蘭為一物，明矣。夫木蓮以形名，玉蘭以色名。以辛夷為玉蘭者，以形似而誤混也。辛夷花葉亦與木蘭相似，亦有紫白二種，唯比木蘭短小，而辛香過之，與木蘭並接易活，則木蘭之属也。相如作賦列之，王維為塢植之，古人愛惜不減木蘭，余竊疑自古多以辛夷混木蘭者，以相似也。又按《圃史》云：木蘭，冬間結蕋，至二月盛開，花落自蔕中抽葉，昔人詩曰：更憐搖落後，綠蔕吐新芽。 則與本邦所產者相合，而白香山云：巴峽木蓮，高五六丈，涉冬不凋，身如青楊，而有白紋，葉如桂而厚大，無脊。花如蓮花，香色艶膩皆同，獨房蕋有異。是狀木蘭甚詳矣，但冬不凋為異，葢巴地有不凋之木蘭耶，若夫嶺南茄為大樹，南方沛竹作舟，氣候不齊有如此。嗚呼，天地之大，不可窮也。
題木蓮樹
〈《類苑》〉
木蓮樹，生巴峽山谷間，民亦呼為黃心樹。大者高五六丈，涉冬不凋。身如青楊，有白文。葉如桂，厚大無脊。花如蓮，香色艶膩皆同，獨房蕋有異。四月初始開，自開迨謝僅二十日。忠州西北十里有鳴玉谿，生者穠茂尤異。元和十四年夏，命道士毋元志寫，惜其遐僻，因題三絶句云：
如折芙蓉栽旱地，似拋芍藥掛高枝，雲埋水隔無人識，唯有南賔太守知。
紅似臙脂膩如粉，傷心好物不須臾，山中風起無時節，明日重來得在無。
已愁花落荒岩底，復恨根生亂石間，幾度欲移移不得，天教拋擲在深山。
林蘭
一名：巵，木丹，越桃，鮮支，支子，簷蔔，禪友，黃香影子。
和名：孤職捺識（クチナシ）。
達按：《八閩通志》梔子，有花開百葉者，名水梔花，都人呼玉樓春。本邦俗呼哥孤職捺識（コクチナシ）。木蘭、石斛，又名林蘭，與此不同。
《本草綱目》：巵，酒器也。巵子象之，故名，俗作梔。司馬相如賦云：鮮支黃爍。註云：鮮支即支子也。佛書稱其花為薝蔔，謝靈運謂之林蘭，曾端伯呼為禪友。或曰：薝蔔金色，非巵子也。
《輟耕錄．藥譜》曰：黃香影子，梔子也。
蘭華
一名：連翹，連，異翹，旱蓮子，三廉，連軺，〈根名，下同。〉竹根，翹根。
和名：連翹（レンゲウ）。
達按：此有軟條、硬條之二種。軟條者名垂連堯（タレレンゲウ），硬條者名起連堯（タチレンゲウ）。
《本草綱目》曰：宗奭曰：其子折之，片片相比如翹，應以此得名耳。時珍曰：按《爾雅》云：連，異翹。則是本名連，又名異翹，人因合稱為連翹矣。連軺亦作連苕，即《本經》下品翹根是也。旱蓮乃小翹，人以為鱧腸者，故同名。
金木蘭
和名：發馬婆烏（ハマホウ）。
《福州府志》曰：佛桑淡黃者，俗名金木蘭。
達按：金木蘭比佛桑花葉稍小，葉圓，花黃為異。
冒蘭類
馬蘭
一名：紫菊，野菊。
和名：紺菊（コンキク）。
《本草綱目》曰：藏器曰：馬蘭生澤傍，如澤蘭而氣臭，《楚辭》以惡草喻惡人，北人見其花呼為紫菊，以其似單瓣菊花而紫也。時珍曰：馬蘭，湖澤卑濕處甚多，二月生苗，赤莖白根，長葉有刻齒，狀似澤蘭，但不香爾。南人多采汋晒乾為蔬及饅餡。入夏高二三尺，開紫花，花罷有細子。《楚辭》無馬蘭之名，陳氏指為惡艸，何據。其葉似蘭而大，其花似菊而紫，故名。俗稱物之大者為馬也。
達按：時珍觧「馬」字，頗近附會。此草葉比真蘭却小，非以其葉大故名之。馬者，賤之之稱，猶馬蓼、馬勃、馬薊之類，凡物之不中用者，有馬牛猪狗之稱，亦猶本邦呼似蓼草曰犬蓼（イヌタデ），毛建呼牛芹（ウシセリ），其他如犬山椒（イヌサンセウ）、犬櫻（イヌサクラ）、犬苧麻（イヌマオ）、牛胡頽（ウシグミ）之類，不勝枚舉。又按：《正字通》曰：《淮南子》西家子謂其母曰姐，齊人謂母曰嬭，又曰㜷，吳人曰媒，方音不同，皆自母而變。魚有馬鮆，𧉒有馬𧉒，薊有馬薊，皆其類之特大者，馬蓋母之譌也，俗遂作媽姥。此說似有理，然實牽強，非古人所以命馬之正意也。而形大者，固有稱馬者，大蟻謂之馬螘，大蟬謂之馬蜩，大蛭謂之馬蜞是也。然又如馬陸、馬𧉒、馬薊、馬芹非形大者，然則此非通論也。劉蒙《菊譜》名蘭草為紫菊，與此同名。
《嘉興縣志》曰：馬蘭頭〈嫩苗謂之頭〉，可作菜食。秋間花如菊，藕色，可愛，又名野菊。
蘭香
一名：羅勒，朝膊香，香菜，瞖子草，西王母菜。
和名：眼帚子（メハハキ）。
達按：凡方中蘭香即是也，不當混古之蘭也。三月下種，生出後於諸草，嫩時摘為菜食。其實治目瞖，實外皮得濕則膨脹粘滑，取入眼中，能粘纏塵垢而出，故名瞖子艸，畧與薄荷同功。又洪芻《香譜》所載蘭香，即古之蘭也。
《齊民要術》曰：蘭香者，羅勒也，中國為石勒諱，故改，今 人因以名焉。且蘭香之目，美於羅勒之名，故即而用之 。韋弘《賦叙》曰：羅勒者，生崑崙之丘，出西蠻之俗。按今世大葉而浥者，名朝膊香矣。
《本草綱目》：按《鄴中記》云：石虎諱言勒，改羅勒為香菜。今俗人呼為瞖子草，以其子治瞖也。弘景曰：俗呼為西王母菜，食之益人。
吉祥蘭
一名：吉祥草，觀音草。
和名：藪剪刀（ヤブハサミ），觀音草（クハンヲンサウ），關羽草（クハンウサウ）。〈關羽乃觀音之音轉也。〉
達按：此物最難著花，根好露出地上，不頻頻掩土壅根則瘦瘁不著花。性喜陰地，不宜乾燥。其花外紫內白，似瑞香花樣。其實生青熟紫赤。古人云：此草若著花結實，則其家有慶事。言其難著花也。《損軒花譜》以無花實為非吉祥草疎也。
《福州府志》曰：有吉祥蘭，花紫，皆異種。
《本草綱目》：吉祥草，今人種一種草，葉如漳蘭，四時青翠，夏開紫花成穗，易繁，亦名吉祥草，非此吉祥草也。
達按：稻若水曰：吉祥草，《本草拾遺》謂主明目，強記，補心力者也。《綱目》疑為非此，誤矣。
《汝南圃史》曰：吉祥草，似萱而小，四時蒼翠不凋。九月開小花，內白外紫，如瑞香。《邵武志》云：吉祥草，生泉石中。馬志謂葉如鹿葱而小。然此艸㣲有莖，葉皆附莖而生，非如鹿葱葉出於地也。考《本草》亦有此名，謂其味甘，溫，無毒。主明目，強記，補心力。生西國，胡人移來，第未知即此否。《西湖遊覽志》云：吉祥艸，蒼翠如建蘭而無花，不藉土自活，涉冬不枯，性極喜濕，今人多植瓷盎，置几案間。日無缺水則葉茂益鮮。栽不擇時，若亂植土中，不見其趣。
《福清志續略》曰：吉祥艸，西國僧人將來也，味甘，溫，無毒，主明目，強記，補心力。其葉如蘭，四時青翠，夏開紫花，成穗可愛。
高濂《艸花譜》曰：吉祥草，易生，不拘水土中石上俱可種，惟得水為佳。用以伴孤石、靈芝，清甚。花紫蓓生，然不易發，如家居種之，有花似云吉祥。
《天台山方外志》曰：觀音草，生山岩中，以盆盛清水，沙石植之則青，著泥則萎。夏赤城詩云：西來小草異蒿蓬，天地生時別有工，怪見著根泥土上只須水石養青藂。
石蘭
一名：石葦，石䩾，石皮。
和名：一葉（ヒトツバ），唐一葉（カラヒトツバ）。
達按：石蘭與萱艸同名。
又按：石葦，一莖一葉，葉如柳葉而厚，長六七寸，大者尺許，背有黃毛，根連茹如蔓，俗呼唐一葉。又有葉薄而背有金星者、柳葉者、杏葉者、岐葉者，俱俗呼一葉，即金星草也。一種葉狹小而厚，背有金星，古瓦屋上或樹間陰翳處多生之，俗呼檐矢那虎（ノキノシノブ），即瓦葦也。乃一類而數種。又有金雞腳，《藥性要畧》云：金雞腳即金星艸之別種也，治癰腫熱毒及婦人乳癰，味甘香，氣寒，無毒。生石上，一莖三丫，形如雞腳，故名。其氣與辟汗香相似。
《本草綱目》曰：恭曰：此物叢生石傍陰處，亦不作蔓。其生古瓦屋上者名瓦葦。頌曰：今晉、絳、滁、海、福州、江寧皆有之。叢生石上，葉如柳，背有毛，而斑點如皮。福州別有一種石皮，三月有花，采作浴湯，治風。時珍曰：多生陰崖險罅處。其葉長者近尺，濶寸餘，柔韌如皮，背有黃毛。亦有金星者，名金星草，並凌冬不凋。又一種如杏葉者，亦生石上，其性相同。 又曰：弘景曰：蔓延石上，生葉如皮，故名石韋。時珍曰：柔皮曰韋，䩾亦皮也。
《通雅》曰：石韋曰石蘭。
芄蘭
一名：蘿藦，雚，白環藤，羊婆奶，雞腸，薰桑，羊角菜，羊妳科，合鉢兒，婆婆針扎兒，細絲藤，過路黃，雀瓢，斫合子，婆婆鍼線包，婆婆鍼袋兒。
和名：溘溘芋（ガガイモ），石溘芋（ジガイモ），蜻蜓乳（トンホノチチ），實名：角錐（ツノキリ）。
達按：《詩．衛風》「芄蘭之支」，即此也。羊婆奶與竹葉蘭同名。
陸璣《草木疏》曰：蘿藦，一名芄蘭，幽州謂之雀瓢，然雀瓢是女青別名也。蘿藦葉似女青，故亦名雀瓢。
《本草綱目》曰：藏器曰：漢高帝用子傅軍士金瘡，故名斫合子。時珍曰：白環，即芄字之訛也。其實嫩時有漿，裂時如瓢。故有雀瓢、羊婆奶之稱。其中一子有一條白絨，長二寸許，故俗呼婆婆鍼線包，又名婆婆鍼袋兒也。藏器曰：斫合子，一名雞腸，一名薰桑。時珍曰：斫合子，即蘿藦子也。
《救荒本草》曰：羊角菜，又名羊嬭科，亦名合鉢兒，俗名婆婆針扎兒，又名細絲藤，一名過路黃。
竹葉蘭
一名：沙參，白參，知母，羊婆奶，鈴兒艸，羊乳，虎鬚，苦心，文希，識美，志取，地黃。
和名：秃秃吉（トトキ），咨𨤲葛聶（ツリカチ）。
《農圃六書》曰：竹葉蘭，一名鈴兒艸，花如鋼鈴，隨地有之。
《本草綱目》：沙參白色，宜於沙地，故名。其根多白汁，俚人呼為羊婆奶，《別錄》有名未用羊乳，即此也。此物無心味淡，而《別錄》一名苦心，又與知母同名，不知所謂也。鈴兒草，象花形也。藏器曰：羊乳根如薺苨而圓，大小如拳，上有角節，折之有白汁，人取根當薺苨。苗作蔓，折之有白汁。
達按：羊乳根，苗作蔓，此非沙參，貝原損軒翁以充蔓人參，為是。亦沙參之種也。
蟾蜍蘭
一名：茢甄，天名精，麥句薑，豕首，〈豕首，與紫蘭同名。〉豨首，埊松，蝦蟇藍，地菘，活鹿艸，劉㦎艸，蚵蚾艸，皺面艸，母豬芥，天蕪菁，地葱，鶴虱，杜牛膝，〈以上出綱目。〉離合艸。
和名：藪煙草（ヤブタバコ），伊挪識𨤲（イノシリ）。
達按：此物易生易繁，田野荒圃皆有之。傅金瘡止血，兼治毒虫螫傷，搗生葉傅之，立愈。又采葉陰乾為末，亦妙，甚利于人。
《本草綱目》曰：實名鶴虱，根名杜牛膝。恭曰：天名精，即活鹿艸也。《別錄》一名天蔓菁，南人名為地菘，葉與蔓菁、菘菜相類，故有此名。其味甘辛，故有薑稱。狀如藍，而蝦蟇好居其下，故名蝦蟇藍。香氣似蘭，故又名蟾蜍蘭。時珍曰：天名精乃天蔓菁之訛也。其氣如豕彘，故有豕首、彘顱之名。昔人謂之活鹿草，俗人因其氣臊，訛為狐狸臊者，是也。《爾雅》云：茢甄，豕首也。郭璞注云：江東呼為豨首，可以煼蠶蛹。陳藏器曰：郭璞注《爾雅》蘧麥，云即麥句薑者，非也。陶公注釣樟條云：有一草似狼牙，氣辛臭，名為地菘，人呼為劉㦎艸，主金瘡。按：《異苑》云：宋元嘉中，青州劉㦎射一麞，剖五臟以此草塞之，蹶然而起。㦎恠而拔草，便倒，如此三度。㦎因密錄此草種之，主折傷愈多，人因以名之。既有活鹿之名，雅與麞事相合。陶、蘇俱說是地菘，定非二物。保昇曰：地菘也。《小品方》名天蔓菁，又名天蕪菁。時珍曰：按孫天仁《集效方》云：鶴虱草，一名皺面草，一名母猪芥，一名杜牛膝。朱端章《集騐方》云：俗人訛為地葱。
《典藉便覽》曰：鹿活草，又呼劉㦎艸，離合艸。破鹿腹，出五臟，以此草塞之則起，去之復倒。出終南山。
野蘭
一名：漏蘆。
達按：漏蘆有數種，余曾著之說，一家言載之詳矣。
《本草綱目》：屋之西北黑處謂之漏。凡物黑色謂之盧。此艸秋後即黑，異於眾艸，故有漏盧之稱。
大蘭
一名：瞿麥，蘧麥，巨句麥，大菊，石竹，南天竺艸，茈萎，洛陽花，聖蘢鬆，錦竹。
和名：捺垤識哥（ナデシコ）。
《本草綱目》曰：弘景曰：子頗似麥，故名瞿麥。時珍曰：按陸佃觧《韓詩外傳》云：生于兩傍謂之瞿。此麥之穗傍生，故也。《爾雅》作蘧，有渠、衢二音。《日華本草》云：一名燕麥，一名杜姥草者，誤矣。頌曰：《爾雅》謂之大菊，《廣雅》謂之茈萎，是也。時珍曰：人家栽者，花稍小而嫵媚，有細白、粉紅、紫、赤、斑爛數色，俗呼為洛陽花。
《輟耕錄．藥譜》曰：聖蘢鬆，瞿麥也。
《汝南圃史》曰：石竹，草品。莖如細竹，枝葉如苕，其花紫色類翦碎者，李太白詩有「石竹繡羅衣」之句。叢生，高尺許，五月開花，冬間分栽。《八閩通志》云：「錦竹，一名石竹，俗呼天南竹。」 今人誤為石菊。別有洛陽花，又名瞿麥，與石竹葉相類，開亦同時，但石竹千葉，洛陽單葉。石竹葉青翠，花艷麗，洛陽較之稍劣。石竹結細黑子，子少，洛陽亦結細黑子，子多。此其辨也。
達按：此種甚多，有紅者、白者、紫者、粉紅者、纈暈者。錦竹，一名石竹，一名天南竹，一名石菊，俗呼為阿蘭陀石竹，有單葉、重葉二種。洛陽花，俗呼內野捺垤識哥（ウチノナデシコ），一名秃哥捺仔（トコナツ），比瞿麥稍小，頗有韻。瞿麥，俗呼川原捺垤識哥（カハラナデシコ），入藥須用野生者。俗傳阿蘭陀石竹有毒，未知然否。
支蘭
一名：狼牙，牙子，狼齒，狼子，犬牙，抱牙。〈以上《綱目》〉
和名：大根草（ダイコンサウ），草萊菔（クサダイコン）。
達按：大根草，有大葉、小葉二種，俱治痘瘡熱毒甚者為妙。
《本草綱目》：弘景曰：其牙似獸之齒牙，故有諸名。保昇曰：所在有之。苗似蛇莓而厚大，深綠色。根黑，若獸之牙。二月、八月采根，日乾。
蘭根
一名：白茅，茹根，地筋，茅針，絲茅，兼杜，茅錐。
和名：質曷夏（チカヤ）。花名：仔發拿（ツバナ）。
《本草綱目》曰：根名茹根、蘭根、地筋。茅葉如矛，故謂之茅。其根牽連，故謂之茹。《易》曰：「拔茅連茹」，是也。有數種，夏花者為茅，秋花者為菅。頌曰：春生芽，布地如針，俗謂之茅針，亦可噉，甚益小兒。時珍曰：白茅短小，三四月開白花，呼絲茅，可以苫葢及供祭祀苞苴之用。
達按：此方中所載茅根也。兼杜，白茅之一名。茅錐，即茅針。諸名《證類本草》收之，《本草綱目》脫之。其秋花者為菅，俗名葛鴉（カヤ）。
有名未識類
葛蘭
《明一統志》思安府下出之，而不見狀。達謂：葛蘭，自是二物，盖誤寫為一耳。
瑞蘭
《興化府志》曰：樹略似桂，九月開花。
穗蘭
穗蘭，出于葉繼熙《臨桂雜識》，亦不見狀，蓋乃瑞蘭之音轉也。
水晶蘭
《物理小識》王元美云：高山生水晶蘭，獨枝白瑩，乃白芝也。
紅蘭香
任昉《述異記》曰：紫述香，一名紅蘭香，一名金桂香，亦名麝香艸，出蒼梧桂林上郡界。今吳中有麝香艸，香似紅藍而甚芳香。
野蘭根
《本草綱目》：崖㯶附錄出之，亦不見狀。
龍蘭
《廣東通志》：花有龍蘭。
麥蘭
《雲南通志》菜部出之，而不見狀。
紅蘭花
任昉《述異記》曰：紅蘭花，一名大草。
桂蘭
元薩天錫有詩曰：花浦煙叢困草萊，靈根從此謝栽培，移將楚畹十年恨，付與春風一縷開，湘女久無塵土夢，泉均元是棟梁材，午牕試讀離騷罷，却怪國香天上來。達審詩意，似謂風蘭，亦以曰付與春風開，曰棟梁材觀之，則似別指一物，故姑記，俟識者。
幽澗蘭
《八閩通志》興化府下，草部出之。云：鼠網。山谷謂之幽澗蘭。佛書曰兜率香。
道隄蘭
樊深《河間府志》深曰：予昔與山右醫者遊於郡城之北，偶指一草示予，曰：此道隄蘭也，可治勞瘵。試之，果有奇効。
崇蘭
宋陸游《劍南詩藳》：嘉陽有崇蘭，以八九月盛開。
難火蘭
《本草綱目》兔絲子附錄：難火蘭，生巴中胡國，狀似兔絲子而微長。
若木蘭
《華夷珍玩考》曰：若木蘭，石也。紅黑黃不正之色，塊雖大，石至低者。
達按：此石，而非草本、木本也。以有蘭名，故附于此耳。
右蘭類若干種，有木本、草本之別，而其中又有真、有假。偏𮃛蘭譜及朱子楚辭辨證、本草綱目、稗官小說，而辨究折衷，區分條列，釐成一書，題曰《蘭品》。淺見寡聞，攷究不博，唯恐多掛漏，姑錄以備攷索之資云。
正德壬辰五月下浣，平安松岡玄達成章識。
怡顏齋蘭品卷下終
【圖：蘭艸】
平安佐伯博圖
【圖：山蘭】
【圖：澤蘭】
【圖：蘭花】
【圖：春蘭】
【圖：風蘭】
【圖：仙人指甲蘭】
【圖：杜蘭】
【圖：真珠蘭】
【圖：珍珠蘭】
【圖：箬蘭】
【圖：烟蘭】
【圖：儷蘭】
【圖：紫蘭】
【圖：石蘭】
【圖：木蘭】
【圖：玉蘭】
【圖：林蘭】
【圖：蘭華】
【圖：金木蘭】
【圖：馬蘭】
【圖：蘭香】
【圖：吉祥蘭】
【圖：千葉石蘭】
【圖：芄蘭】
【圖：竹葉蘭】
【圖：蟾蜍蘭】
【圖：大蘭】
【圖：支蘭】
【圖：蘭根】
題蘭品後
（未錄入）

[book_title]《怡颜斋兰品》PDF下载原书地址：[URH:★http://www.daxuan.com★]
[IMG:怡颜斋兰品_1.jpg]
链接：
[URH:★http://www.daxuan.com★]
提取码：tr2f

        </div>
      </div>
    </div>
  </div>
</div>
<!--update:2025-08-30 10:05:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>