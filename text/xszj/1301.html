<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="自序,例言,绣谱,绣谱全文在线阅读,绣谱全文在线下载,大玄古籍书库">
<meta name="description" content="一卷。清丁佩撰。成于清道光元年(1821)。陈丁佩,字步珊,云间(今上海松江)人。自幼喜好刺绣,兼擅琴棋书画。《绣谱》是一部有关刺绣工艺的专著。以绘画、书法、诗词、建筑等艺术与刺绣互为对比借鉴,解说了刺绣工艺的特点和规律。共分为六个部分:①择地。即从刺绣工艺的要求出发,说明作业的环境必须闲、静、明、洁。②选择。即选择刺绣的底稿,提出了必须要有审理、度势、剪裁、点缀、崇雅、传神的眼光要求,避免能巧庸俗及过繁过简,这是整个绣工过程的基础条件,因此必得十分谨慎选定。③取材。从刺绣的具体要求出发,讲述了其所用材料">
<title>绣谱_丁佩_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">绣谱</span> <br/>
          作者： <span class="inputVal" id="bkauthor">丁佩</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,织绣,完结</span> <br/>
          字数： <span class="inputVal" id="bknum">[book_length]7855</span> <br/>
          说明： <span class="inputVal" id="bkdec">一卷。清丁佩撰。成于清道光元年(1821)。陈丁佩,字步珊,云间(今上海松江)人。自幼喜好刺绣,兼擅琴棋书画。《绣谱》是一部有关刺绣工艺的专著。以绘画、书法、诗词、建筑等艺术与刺绣互为对比借鉴,解说了刺绣工艺的特点和规律。共分为六个部分:①择地。即从刺绣工艺的要求出发,说明作业的环境必须闲、静、明、洁。②选择。即选择刺绣的底稿,提出了必须要有审理、度势、剪裁、点缀、崇雅、传神的眼光要求,避免能巧庸俗及过繁过简,这是整个绣工过程的基础条件,因此必得十分谨慎选定。③取材。从刺绣的具体要求出发,讲述了其所用材料诸如丝线、绫缎、纱罗、绣针、剪刀、棚架的重要作用。④辨色。对红、绿、黄、白、蓝、黑、紫、藕色、赭、牙色、灰色、绛色、月白、天青、金、银等等丝线的用途及其搭配方法作了细微精辟的讲述。⑤程工。讲叙刺绣工艺中齐、光、直、匀、薄、顺、密等具体技法和工艺标准。⑥论品。以文品之高下,书理之深浅来品评刺绣的能、巧、妙、神、逸五个不同的层次,并说明有精工、富丽、清秀、高超四种格调。这六个部分的阐述,显示了作者娴熟的绣工技能与不同凡俗的审美趣味。本书是既有实用价值,又具鉴赏品位理论的技术性著述,是我国刺绣工艺史上不可多得的文献。</span> <br/>
          封面： <span class="inputVal" id="bkimg">Z_13065.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]绣谱
[book_author]丁佩
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,织绣,完结
[book_length]7855
[book_dec]一卷。清丁佩撰。成于清道光元年(1821)。陈丁佩,字步珊,云间(今上海松江)人。自幼喜好刺绣,兼擅琴棋书画。《绣谱》是一部有关刺绣工艺的专著。以绘画、书法、诗词、建筑等艺术与刺绣互为对比借鉴,解说了刺绣工艺的特点和规律。共分为六个部分:①择地。即从刺绣工艺的要求出发,说明作业的环境必须闲、静、明、洁。②选择。即选择刺绣的底稿,提出了必须要有审理、度势、剪裁、点缀、崇雅、传神的眼光要求,避免能巧庸俗及过繁过简,这是整个绣工过程的基础条件,因此必得十分谨慎选定。③取材。从刺绣的具体要求出发,讲述了其所用材料诸如丝线、绫缎、纱罗、绣针、剪刀、棚架的重要作用。④辨色。对红、绿、黄、白、蓝、黑、紫、藕色、赭、牙色、灰色、绛色、月白、天青、金、银等等丝线的用途及其搭配方法作了细微精辟的讲述。⑤程工。讲叙刺绣工艺中齐、光、直、匀、薄、顺、密等具体技法和工艺标准。⑥论品。以文品之高下,书理之深浅来品评刺绣的能、巧、妙、神、逸五个不同的层次,并说明有精工、富丽、清秀、高超四种格调。这六个部分的阐述,显示了作者娴熟的绣工技能与不同凡俗的审美趣味。本书是既有实用价值,又具鉴赏品位理论的技术性著述,是我国刺绣工艺史上不可多得的文献。
[book_img]Z_13065.jpg


[book_title]自序
工居四德之末，而绣又特女工之一技耳。古人未有谱之者，以其无足重轻也。然而闺阃之间，藉以陶淑性情者，莫善于此。以其能使好动者静，好言者默，因之戒慵惰，息纷纭，一志凝神，潜心玩理。固不特大而施之庙堂，小而饰之鞶帨，莫不瞻黼黻之光，得动植之趣也。至于师造化以赋形，究万物之情态，则又与才人笔墨、名手丹青同臻其妙。顾习之者因无成法可宗，难究其趋，辄复厌而弃去，何惑乎工于此艺之罕觏其人哉！
佩少居三泖，长适双溪，问安视膳之余，主馈调羹之暇，辄复拈针理线，乐此不疲。兹即管见所及，以至习俗之所不得不革者，凡得若干条，厘为二卷，倘蒙海内针神绣女有以诲其不逮，斧藻成篇，或亦女红之一助云尔。
道光辛巳乞巧前一日，归颍川步珊丁佩识于雩娄官舍。

[book_title]例言
一、刺绣古无成书，兼之闺阁见闻浅隘，偶有所得，亦第师心自用而已，挂一漏万，难免贻讥。是在慧心人触类旁通，即以此为秕糠之导可耳。
一、是编专指刺绣而言，他如结子、铺绒、盘金、穿纱之类，偶一及之，理本相通，无烦缕。
一、绣事惟选样为尤要。原拟博采图式附于篇末，第思四方风气不同，好尚亦别。金针度与，岂能执形迹以求哉？故复删除，俾归简易。
一、是编因绣余清暇，偶尔濡毫，积久辄成篇帙，未敢出以示人。近因鸳湖金听秋太夫人暨武林沈湘佩女弟驰书见索，词意甚殷，势难藏拙，各寄一册。辽东白豕，得无掩口胡卢耶。

[book_title]绣谱
择地第一
艺之巧拙因乎心，心之巧拙因乎境。诚使窗明几净，虽拙者亦为之改观；室暗灯昏，虽巧者亦失其故步。而且事迫则潦草堪嗤，境嚣则精神不聚，凡艺皆然，而况辨优绌于微茫、争得失于毫末者乎？故刺绣必以择地为最要也。
闲
书画皆可以乘兴挥洒，绣则积丝而成，苟缺一丝，通幅即为之减色，故较他艺尤难，断无急就之法。或因事冗而求其即成，或因人杂而冀其速就，安有心如棼丝而能井井不紊者乎？故其境闲，而后其心亦闲。百虑悉屏，神知自生，固未可率尔拈针也。
静
《诗》之美后妃，曰“幽闲贞静”。闲与静为女子之美德，而刺绣者尤当首及也，故继闲而论静。静则其志专，而心无物扰；静则其神定，而目无他营。试观瞽者必聪，聋者必明，遂知五官不能并用。必凝注于一，而后能运灵明于针与指之间，辨其出入、疏密、浓淡、浅深，庶无毫发之憾。今使置身于喧哗纷逐之场，虽灵芸复出，其能收视返听，而作一花一叶否耶？
明
择地必先择爽朗之区，秋毫必察，而后物无遁形。然所以必求其明者，人皆知之；而所以用其明者，人或略焉。盖室虽明矣，使或向阳而坐，反致炫耀，且损目光，况持手绷必稍向上，亦复易于遮蔽。惟背明而坐，则光明悉照于掌握之间，自然了了。故如窗在左，坐宜向右，窗在前，坐宜向后，此一定之诀也。如用绷，则斜坐亦可。
洁
纨绮有浣濯之方，图画有遮饰之法。绣则稍有不洁，即致昏黯无色，既不能浣，亦无可遮。故室中必先洒扫极净，床几以及应用之物皆使不染纤尘，然后绣成乃如出水芙蕖，自有一种鲜艳之色。否则十指莹然，旋涤旋涴，初不知尘垢之所由来也。
选样第二
绣工之有样，犹画家之有稿，其格局布置，即一成而不可易者也。此处最宜斟酌。成式或失之巧，而于理未安；或失之庸，而于势不足；或过于繁，剪裁乏术；或过于简，枯寂无情。须求其秾纤修短，处处合宜，而又必丰韵天然，栩栩欲活，方可入选。使昧昧求之，不特样不入时，且恐画虎成犬矣。
审理
万物惟一理耳，而一物具一物之理，乃有理之所必无而样之所恒有者。一丝细本，花且如盘，盈寸之人，马才如豆，甚或草高于屋，树软如绵，只求布置停匀，初不知实增其丑也。
度势
次则度势。须于平妥中求抑扬之致，于疏朗中求顾盼之姿，于繁茂中求玲珑，于工整中求活动。务使寸练具千里之观，尺幅有万丈之势，是在分布之得宜，尤在物理之谙练。
剪裁
史家叙事，简而能该，名手作图，繁而不杂，剪裁之力也。然而文章尚有映带之法，渲染必有远近之分。绣则不然。如或头绪纠纷，景物稠叠，恐不能绝无淆紊，朗若列眉。必须删而又删，务使厘然各判。即有互相掩映之处，亦必层次井然，方免芜杂耳。
点缀
既加裁汰，固易施工，又恐一览无余，转形枯寂，当于可以穿插之处酌为加增；又或疏密不甚相称，亦须稍为点缀。如护根草、折枝花、蜂蝶禽鸟之类，皆可因其所宜，随意添入。或损之，或益之，总期于得中合度而已。
崇雅
五采章施，原期绚烂，然而亦有雅俗之分。山、龙、华虫、藻、火、宗彝、粉米、黼、黻，纵极华美，自觉古雅可观。今则随意绣一折枝，刺一虫蝶，亦必相当相对，有如刻板印成。甚且颜色乖违，布置颠倒，即令光怪陆离，难免方家齿冷矣。
传神
同绣一花也，或则迎风笑露，鲜艳如生；或则日熯霜摧，憔悴欲绝；或则舂容大雅，顾盼生姿；或则拳曲拘挛，瑟缩可憎。略举一隅，他可类及。孰工孰拙，不辨而知。而当其累线积丝，则亦同兹辛苦也。曷勿求其形状之逼肖，以冀神韵之兼全也哉？
日月云霞
日须大红，月宜浅白，或用浅黄。原求其相肖，且不致于相淆。所可异者，今人每于其中各绣一字耳。月下景物，配色却宜稍淡，日中不妨极其绚烂，物理然也。
云无定色，尽可五采兼施，惟交换处须由渐而更，或各成一朵，方免判然两截、如斗成之水田衣耳。
凡物皆有一定之色，惟云则可不拘，此针黹中使才之地也。卿云在天，光华纠缦。生当文明之世，黼黻鸿猷，光昭圣治，岂特文人学士珥笔彤庭，甫能扬厉铺张，自诩锦心绣口耶？
霞无可绣，即或绣之，见者亦必呼为云矣。尝见一巨室藏有绣幅，下以湖色绸作江，上以褪红绸作霞，中绣青绿峰峦，以掩其接续之迹，悬之中堂，俨然江天霞彩也。又有满绣之法，由红渐白，由白而蓝，天半朱霞，蔚然在望。
真草隶篆
真字宜瘦，挑、趯、点、拂，皆须各具锋芒。如作藏锋，便少疏朗之致。草书点画最简，萦拂处更易见长，惟转折肥瘦，均须留神，否则便失书意。隶书匀整平直，但宜具古秀之致。篆则光圆宛转，本属绣工之所长，第须起讫分明，神完气足而已。
花果草木
学绣必从花卉入手，犹读书之于《学》《庸》，学字之于正楷，吟诗之于五截，习琴之于清商，似易实难，因难见巧。当于花之向背浅深、叶之反正疏密，悉心体认，曲肖其形；又必尽态极妍，辉光流照。昔人绘影绘声之说，究属寓词，惟绘花绘光，实能为众香国中传神写照者，必推绣事为独步。此非写生家所能及其万一也。
色之浅深，积渐而变。有内深而外浅者，牡丹之类是也；有外深而内浅者，莲花之类是也。
瓜蓏之属，可以入画者均可入绣，惟当辨其形色耳。色之斑斓者，以双搓线绣之；若其色由深而浅，则可用长短针，如绣花法矣。
草中以芝兰为首。绣芝如绣云，不妨五色皆备。兰则间于花与草之间，当得其婀娜之致。
护根草须与幅中花木相称。或如松鬣，或如秧针，或如苔钱，或如书带。水中萍藻，溪畔荻芦，皆可推波助澜，为全幅增色。
绣树在乎枝、干得势，戒软弱，忌臃肿，不可太光，必须夭矫秀劲、凹凸有棱方妙。枝干既成，次及敷叶。松、杉、枫、柳、梧、竹之属，大小皆宜，以其叶有定形也。其他杂木浓阴蔚然者，只宜施之巨幅耳。
禽兽虫鱼
禽则积羽而成，绣则积丝而成，因物肖物，莫妙于此。第当于飞、鸣、食、宿之际，求其生动之情，喙吻、爪距之中，辨其纯鸷之性而已。
绣禽绣凤，绣兽绣麟，以极华美之姿又不数见之物，自可悉沿成式，以象文明。至如虎豹彪炳，獐鹿斑斓，马鬣丝纷，牛毛莫辨，大而狮、象，小而鼠、猫，皆有一定之形，惟选样之能精，庶肖形之不谬。
虫类中有蝶，如草中有芝，禽中有鹤，仙品也。罗浮之种，翅如车轮，五色咸备，既无定色，亦无定形，但须得栩栩之致。他如蝇头、蚊脚、蝉翼、蜂须，悉征绝巧文心，宜有豪端画意。
龙与麟、凤同著。沧海朝曦，金碧绚烂，为绣中之巨观。其或鲲击鲤登，亦具升腾之象；朱鳞碧水，相安游泳之天。安在鳞潜，宜知鱼乐。
山水人物
作山水如作古文，结构气魄，穿插照应，无法不备，此画家语也。绣事亦何莫不然。青绿、赭墨无一不宜，特少皴法耳。当于凹凸处用笔画定，而分绣之。或下分而中合，或上断而下连，绣成自有一线微痕，如披麻、铁线，较画家尤觉远近分明，峰峦稠叠。
波致轩然，或卧或立，浪花喷溢，玉碎珠飞，海中之水也；澄碧粼粼，瀫文如织，则宜于金碧楼台；或曲或伸，萧萧数笔，则宜于寒江野渡。
忆昔年春日，舟过梁溪，斜照满山，岚光成彩。戏用退红绒参以牙色，绣成《遥山一桁》，山椒新绿成林，溪中碧水鳞次，顿觉耳目一新，此亦画家所未到也。
石贵嶙峋，桥宜宛转，屋须轩朗，树必玲珑。切忌模糊，自然明秀。
人物惟须发最难，当将绒线剖成极细之丝，针亦另有一种。肌肤亦然，尤须莹净融洽，绝无针线之迹。耳廓目眶，鼻端口角，均宜各留一线微痕，便觉高低了了。衣褶带履，可以类推。
取材第三
以针为笔，以缣素为纸，以丝绒为朱墨铅黄，取材极约而所用甚广，绣即闺阁中之翰墨也。然欲善其事，先利其器。有如造室既成，人但瞻轮奂之美，不知栋梁榱桷，经度者几何时，锯凿斧斤，磨厉者几何日。而且竹头木屑，皆为有用之材，丹雘垣墉，岂能凭空幻设？总之，苟得其用，则断线零缣，亦收奇效。苟违其用，虽镂金错采，未必美观。择之不厌其精，蓄之当求其备。
绒线
前人多用散绒，后乃剖而为线。武林、吴门、白下皆有之。苏产较细，一线可剖为二，既剖之后，仍可条分缕析也。
综线亦备五色。以圈轮廓，可免不齐之患，惟结子用之。他如界画楼台、人物衣摺、羽翼龙鳞，亦间有用之者。
金银线制于回人，须择其真者乃不变色。以圆、细、匀、净为贵。又有孔雀线，璀璨可爱，翎羽中不可少也。
缎绫
刺绣以缎为最，绫次之，绸、绢又其次也。但皆须素地，如有花纹，绣成光采必减。宜择细密光洁者为佳。
纱罗
以极细银条纱，用单丝穿成，或则满穿，或留素地，亦觉斐然可观。惟针孔必有出入，难以浑圆，只可聊备一格耳。铺罗则宜用绒，又在穿纱下矣。
针剪
针产于吾松。初不知其妙也，后历燕、豫、齐、梁，用他处所制者，辄不能得心应手，乃知松针之所以妙者，光也，直也，细也，锐也，而尤在铸孔之际，圆而不偏，细而不滞，自尖以上匀圆如一。铸孔处虽稍扁，而两旁皆平，不似他处，几作钉头式也。性亦耐久，用之数月以后，益觉灵滑异常矣。剪则武林为最，以其刃锐而锋铦也。
绷架
缎性易卷，绫丝易斜，绷架之设，所以救其弊也。四面用零帛联络绷定，或径用线联，必使极正极平，然后所绣之丝与绫缎之丝皆相匀适，绣成乃能熨帖耳。木质宜轻，斗笋宜灵，下键处宜坚固不动为妙。
粉墨
选样既定，即用墨笔临摹者为上，次则用粉过之。粉须极细，但有形模可辨，即以墨笔盖之。墨笔易细，粉笔较难，肥瘦稍有出入，便觉意失形乖，故用粉须在有无之间，有未惬意处仍可以墨笔正之耳。素缣上有用朱者，法亦与用粉同。
辨色第四
云霞、水土、花木，物物无色不备者，此惟造化能之，而欲以人力强为摹仿，则惟画与绣耳。画家朱、绿、粉、黛，浓淡可以意为，且可合二为一、合三为一，层出不穷。而绣则以染成之丝略分深浅而已，使非因其所宜，斟酌尽善，几何不看朱成碧，而失之毫厘、谬以千里耶！
红
颜色中之极绚烂者，红是也，极贵重者，亦惟红。万绿丛中一点红，能令诸色增丽。亦惟此色先褪，便觉全幅黯淡无神。况学绣必从花卉入手，此色尤宜多备。自大红至极浅之色，几与白相类者，可分作九种。大红可当朱砂，次则可当洋红燕支，又其次则粉红也。由深而浅，由浅而白，亦犹画家之渲染耳。
朱与红有别，今则悉呼为红，故不另判一色矣。
绿
绿与红并重。绣花用绿尤多，以枝叶较繁耳。自油绿以至葱绿，亦可分数种。由深而浅，由浅而白，固已，亦可由浅而黄，不可不知。
黄
金黄近于赭，淡黄近于白，韭黄近于绿，亦分数种。惟于素地，色不甚显，须得重色，方能衬出耳。
白
白为诸色之过文。由浅而白，复由白而以次渐深，可免判然两截之弊。其色亦类于黄，得重色衬出，更觉奕奕有神。
蓝
蓝即青也。画家以花青与螣黄合为草绿。此则物而不化，第守本色而已。又有全用此色，但分深浅，如画家之以水墨代五色者，可分十余种，亦觉淡雅可观。
黑
黑以代墨，惜无浅深。然以之绣字，则不愁“书被催成墨未浓”矣。别有墨绣一种，则又以层次玲珑界限清楚为贵也。
紫
红极而紫，花中亦多用之。然其色微黯而滞，故宜少用为妙。
藕色
藕色或呼为青莲，色极俏丽秀雅，惜易退耳。
赭
赭近于黄，而与黄迥异。山水人物，俱不可少。花木中亦作干用也。
牙色
牙色似赭而浅，稍带微红，或呼肉色。人物肌肤，非此不可。余亦可以间用之。
灰色
灰色可代浅墨，分深浅数色。宜作树本，亦可与浅赭参用也。
酱色
酱色与赭，均可作花蒂。惟与紫相近，其色亦嫌微滞耳。
香色
香色较黄稍深，除人物衣裳带履外，余无专属。于诸色中自成一格，宜酌用之。
湖色
湖色极雅，宜用于浅蓝、浅绿与白过接之处，与水光云色尤近。
月白
月白即三蓝之浅者，较湖色稍深，与蓝并用，自见融洽。独用亦复雅淡宜人。
天青
天青似深蓝而带微红，可与白参用绣牵牛花。余亦如香色、酱色，酌备一格可也。
金银
丝金缕翠，绣工之本色也，处处均可用之。至平金、锁金，则又于三蓝、墨绣之外，别开生面矣。银与金相成，第分深浅而已。
程工第五
箫管具陈，琴瑟在御，同一乐也，克谐与否，有律以限之；弓矢既张，决拾既佽，同一射也，中的与否，有鹄以招之。夫律之既谐，的之既中，工拙辨于人，既事而见者也。而其所以克谐，所以获中，则甘苦喻于己，未事而存者也。卒之轻重疾徐，中正强固，喻于己者，未尝不可以语人。累如贯珠，发必应节，辨于人者，即可以因而律己。刺绣之道，亦由是焉。姑举数端，聊抒管见。
齐
犀截玉，印泥画沙，皆言齐也。齐则界限分明，齐则精神爽朗，齐则全体浑融。必如快剪剪成，不使一毫出入。否则色色俱精，终难免乱头粗服之诮矣。
光
光与齐相因。丝丝栉比，既不使一毫出入，轮廓自然光粹。然所用绒线，苟非理之极净，则正面必有蒙茸之状，如月华笼雾，宝镜生尘，安得成一段光明锦耶？近有绣成后以微火燎之，如织缎法，又有未绣时将绒用皂仁穿过，均易变色，皆非正本清原之法也。
直
作书宜直，直始能正。刺绣亦宜直，直始能平。平如春水，觉精采之自生；直如朱弦，惟缓急之咸适耳。
匀
不匀则不直，不直则不光，相因之弊也。用墨匀，则字能有血；用绒匀，则绣亦有肌。是在粗细适均，疏密相称而已。
薄
坊绣之易于俗者，以其厚耳，厚则难匀。惟将绒线判成极细之丝，绣成倍觉熨帖，无异彩毫轻染。观之高出纨素之上，扪之则复相平，庶称精妙。
顺
昔人谓文从字顺。字也者，作文之丝也；丝也者，刺绣之字也。一丝不顺，则气脉全乖，精神俱隔。故直则俱直，横则俱横，即使遇有圆折之处，第当以针脚之长短，由渐而转，自然成片。倘有一线斜牵，但求省力，则疏密厚薄，断难悉称，抑且黯然无光矣。此要诀也。
密
密与薄似乎相反，而实相成，总在一字之细。细则能薄，亦惟细始能密耳。使剖绒稍粗，则每丝相接之处必微有洼隆，不能融成一片。惟细而密，则虽千丝万缕，无异镜面镕成，纯粹以精。非密，曷克臻此？
论品第六
好尚无一定之规，雅俗有不易之则。绣近于文，可以文品之高下衡之；绣通于画，可以画理之浅深评之。周规折矩，斐然成章，谓之能可也；惨淡经营，匠心独运，谓之巧可也。丰韵天成，机神流动，斯谓之妙；变幻不穷，殆非人力，乃谓之神。披沙拣金，鞭心入芥，无浮采矣；五云丽日，百卉当春，无陋姿矣；特标新颖，化尽町畦，所谓姑射仙人，不食人间烟火者，当于逸品中求之乎？
能
象形惟肖，敷采能精，指运目营，不失矩度。有如作字，则结构严谨，骨肉停匀；有如吟诗，则格局浑成，对仗稳惬。习之既久，此诣自臻。
巧
穿插有情，接续无迹。或于寸缣之中作叠阁层楼，而不见其溢；或于盈丈之间作疏花片石，而未觉其宽。自然凑合，疑为云锦天衣；想入微茫，何论舆糠舟芥。至如指端成锦、盘中作诗，则又擅奇巧于千古者矣。
妙
能巧俱备，丰韵独饶，妙姿也；闲中有味，空际传神，妙趣也；举重若轻，化板为活，妙技也；信手拈来，头头是道，妙境也。
神
凡事都有神化之境。佝伛承蜩，公输刻凤，点睛飞去，斫鼻不伤，艺也，而进于道矣。虽然，妙可言也，神不可言也；妙可几也，神不可几也。姑存一格，以俟其人。
精工
纯钩百炼，炉丹九成，精也；鬼工雕毬，春蚕作茧，工也。当于摹仿处见精神，配合处见精采，无非一片精心；于细密中求工致，于纯熟中见工夫，方有十分工巧。伐毛洗髓，玉润珠圆，谓之精工，庶几无愧。
富丽
物之富丽者，莫锦绣若也。然而丹碧烂然，金彩眩曜，非不既富且丽，而所以富丽者，初不在此。试观旧家巨族，虽缟衣素袂，依然充实辉光；嫫母、无盐，即匀颊修眉，难语清扬美倩。是以茶之于白，墨之于黑，人皆知之，犹绣之于富丽也。而求茶之所以能白，墨之所以能黑，是在选茶制墨者矣。
清秀
工夫可以由渐而几，惟浊难奏效；知慧亦因人而具，惟庸不可医。同一石也，或珍如璧，或叱为顽，秀与庸之别耳；同一歌也，或而阳春，或为巴曲，清与浊之分耳。清则具见轻灵，秀则自然生动。
高超
不袭窠臼，别具天机，在人意中，出人意表，是必资性独殊、襟怀潇洒者能之，不可以形迹求也。古人于翰墨，可以觇人情性，惟绣亦然。眉目分明，楚楚有致，必其道理通达者也；一丝不苟，气静神恬，必其赋性贞淑者也；肌理浑融，精神团聚，必其秉气纯和者也。否则蒙头盖面，挛曲支离，即使针神复生，亦末如之何已。相从心生，隐微毕见，又岂特绣之一端而已哉。

        </div>
      </div>
    </div>
  </div>
</div>
<!--update:2025-08-30 10:07:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>