<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,花里活卷上,花里活卷中,花里活卷下,序,卷上,卷中,卷下,花里活全文在线阅读,花里活全文在线下载,大玄古籍书库">
<meta name="description" content="三卷。明陈诗教撰。著有《花里活》一书。是书的主要内容是记载古往今来的花卉故事。全书按朝代分编，内容大多因袭陈言，特别是在考证方面疏漏较多。至于《花里活》的书名，来源于唐李贺《秦宫诗》中“秦宫一生花里活”之句，秦宫本是梁冀的奴才，这里引以自比，既有失作者的身份，也见陈氏失考之甚。《四库全书总目提要》据编修程晋芳家藏本列为存目。_花里活_全文在线阅读_花里活_全文在线下载_大玄古籍书库">
<title>花里活_陈诗教_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">花里活</span> <br/>
          作者： <span class="inputVal" id="bkauthor">陈诗教</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,完结</span> <br/>
          字数： <span class="inputVal" id="bknum">[book_length]41516</span> <br/>
          说明： <span class="inputVal" id="bkdec">三卷。明陈诗教撰。著有《花里活》一书。是书的主要内容是记载古往今来的花卉故事。全书按朝代分编，内容大多因袭陈言，特别是在考证方面疏漏较多。至于《花里活》的书名，来源于唐李贺《秦宫诗》中“秦宫一生花里活”之句，秦宫本是梁冀的奴才，这里引以自比，既有失作者的身份，也见陈氏失考之甚。《四库全书总目提要》据编修程晋芳家藏本列为存目。</span> <br/>
          封面： <span class="inputVal" id="bkimg">Z_13138.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]花里活
[book_author]陈诗教
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,完结
[book_length]41516
[book_dec]三卷。明陈诗教撰。著有《花里活》一书。是书的主要内容是记载古往今来的花卉故事。全书按朝代分编，内容大多因袭陈言，特别是在考证方面疏漏较多。至于《花里活》的书名，来源于唐李贺《秦宫诗》中“秦宫一生花里活”之句，秦宫本是梁冀的奴才，这里引以自比，既有失作者的身份，也见陈氏失考之甚。《四库全书总目提要》据编修程晋芳家藏本列为存目。
[book_img]Z_13138.jpg


[book_chapter]四库本

[book_title]序
余性爱看花年来为病魔所困不能出游小庭颇饶佳卉红紫纷敷日与游蜂浪蝶相为伴侣觉此中亦自有真乐忘其身之委顿也李昌谷诗有花里活之句余非秦宫其人窃喜三字之有契余心遂以名篇万历丙辰竹醉日秀水灌园史陈诗教题于小于陵

[book_title]花里活卷上
四可编
五帝
赤将子舆黄帝时人不食五谷啖百草花
西王母居龙月城与紫阳真官博戏则以黄中李一二百枚递分胜负
偓佺好食松实体毛数寸行逐走马
三代
师门者啸父弟子也能使火食桃李葩
季充号负图先生尝饵菊朮经旬不语人问何以曰世开无可食亦无可语者
寇先者宋人好种荔枝食其葩实
段干木请客供厨惟沦笋曰家贫山居惟笋一味
孟尝君食客三千人上客食肉中客食鱼下客食菜
安期生以醉墨洒石上皆成桃花
汉
陆贾使南越尉佗与之泛舟锦石山下贾默祷曰我若说越王肯称臣当以锦裹石为山灵报使还遂出囊中装募人植花卉以当锦
高后时朱仲戏三寸珠视之中有花影一里之内所种花木皆见
西汉曹元理明算术尝过其友人陈广汉广汉曰有仓卒客无仓卒主人柰何元理曰俎上蒸豘一头厨中荔枝一柈皆可为设广汉再拜谢罪自入取之尽日为欢
武帝与丽娟看花时蔷薇始开态若含笑帝曰此花绝胜佳人笑也丽娟戏曰笑可买乎帝曰可丽娟遂奉黄余百斤为买笑钱蔷薇名卖笑花自此始
武帝尝以吸花丝锦赐丽娟命作舞衣春莫宴于花下舞时故以袖拂落花满身都着舞态愈媚谓之百花之舞
按汉宫人丽娟玉肤柔软吹气胜兰每唱回风之曲庭中花皆飜落
霍光园中凿大池植五色睡莲养鸳鸯三十六对望之烂若披锦
按南海有睡莲夜则花低入水
周党见闵仲叔食无菜遗之生蒜仲权曰欲省烦耳今更作烦耶受而不食
后汉孟节能含枣核不食可至十年
汉时有徐登赵炳者俱有仙术一日相遇各试其术炳能禁水使不流登喷酒着树辄成花
汉有女子舒襟为人聪慧事事有意与元羣通尝寄羣以莲子曰吾怜子也羣曰何以不去心使婢答曰吾欲汝知心内苦
三国
李意其于城角中作一土窟居其中冬夏单衣但饮酒食脯及枣或百日二百日不出
汉人有适吴吴人设笋问是何物曰竹也归煮其床箦而不熟乃谓其妻曰吴人轣辘欺我如此
刘公干居邺下一日桃李烂漫值诸公子延赏久之方去公干问仆曰损花乎仆曰无但爱赏而已公干曰珍重轻薄子不损折使老夫酒兴不空也遂饮花下作放歌行
魏郑公悫避暑历城取大莲叶贮酒以簪通其柄屈茎如象鼻传噏之名为碧筩
樊夫人与夫刘纲俱有道术各是言胜中庭有两桃树夫妻各呪其一桃便鬬纲所呪桃走出篱外
葛元有异术尝冬日为客设生瓜枣夏致冰雪
吴时有徐光者常行术于市里从人乞瓜其主勿与便从索瓣投地种之俄而瓜生蔓延生花实成乃取食之因赐观者鬻者反视所出卖皆亡耗矣
晋
潘岳美姿容挟弹出洛阳道妇人皆连手投之以果满车而归时张载甚丑每出行小儿以瓦石掷之委顿而去
山涛治郫时刳大竹酿酴醿作酒兼旬方开香闻百步外
张牧之隐竹溪不与世接客来蔽竹窥之韵人佳士则呼船载之或自刺舟与语
陶宏景特爱松风庭院皆植松每闻其响欣然为乐
和峤性至俭家有好李王武子求之与不过数十王武子因其上直率将少年能食之者持斧诣园鲍其噉毕伐之送一车枝与和公问曰何如君李和既得惟笑而已
按峤诸弟往园中食李皆计核责钱则俭啬可知又王戎家有好李恐人得其种恒钻其核
阮宣仲家贫春日粥笋充觞酌截竹为罂用充盛置人问其故宣仲曰我惟爱竹好酒故合二物常相并耳
晋新野君传家以剪花为业染绢为芙蓉捻蜡为菱藕剪梅若生
石崇砌上就苔藓刻成百花饰以金玉曰壶中之景不过如是
武阳女嫁阮宣武性妒家有一株桃树花叶灼耀宣叹美之即便大怒使婢取刀斫树摧残其花
李衡为丹阳太守遣人于龙阳洲作宅种柑千树勅儿曰吾州里有千头木奴不责汝衣食岁上一匹绢亦足用矣
晋元帝时有老姥每旦独提一器茗往市鬻之市人竞买自旦至夕其器不减所得钱散路傍孤贫乞人人或异之州法曹絷之狱中至夜老姥执所鬻器从狱牖中飞出
元帝时临池观竹既枯后每思其响夜不能寝帝为作薄玉龙数十枚以缕线悬于檐外夜中因风相击听之与竹无异
顾恺之为虎头将军每啖蔗自尾至本或问之曰渐入佳境
顾恺之痴信小术桓元尝以一柳叶诒之曰此蝉繄叶也以自蔽人不见恺之引叶蔽己元佯眯焉恺之珍之人谓恺之痴绝
谢长裾见凤仙花谓侍儿曰吾爱其名也因命进泛叶公金膏以麈尾梢染膏洒之折一朶插倒影三山环侧明年此花金色不去至今有斑点大小不同若洒者名倒影花
晋僧法潜隐剡山或问胜友为谁乃指松曰此苍颜叟也
庾杲之清贫食惟有韭菹瀹韭生韭杂菜任昉戏之曰谁谓庾郎贫常食二十七种
按魏李崇为尚书令家富而俭食常无肉止有韭茹韭菹李元佑谓人曰李令公一食十八种意与此同
杨隐之女有仙术与父争衡隐之以土捻作小丸散土中即生梧桐数株枝叶青葱女以素绫剪小鱼一沾水即跃去共为笑乐忘其贫约
庾太尉亮见陶公侃陶公雅相赏重陶性俭吝及食噉菹庾因留白陶问用此何为庾云故可种于是大叹庾非惟风流兼有治实
陆士衡诣王武子武子有数斛羊酪指以示陆曰卿东吴何以敌此陆曰千里莼羹但未下盐豉耳
王敦初尚主如厕见漆箱盛干枣本以塞鼻王谓厕上亦下果食遂至尽羣婢莫不掩口而笑之
魏夫人弟子善种花号花姑
王甲从北来诣谢公公问北方何果最胜答云桑椹最佳公问可比江南何果甲云是黄柑之流公曰君乃尔妄语甲不欲受妄语之名乃买骏马俟熟时驰取数十枚奉公公食之以为美语甲曰此味江东所无君何仅比黄柑
陆纳为吴兴太守时卫将军谢安常欲诣纳纳兄子俶怪纳无所备不敢问乃私蓄数十人馔安既至所设惟茶果而已俶遂陈盛馔珍羞必具及安去纳杖俶四十云汝既不能光益叔父柰何秽我素业
王逸少居山阴或默数花须摘捻咀嗅恰然自若
张荐隐居颐志家有苦竹数十顷张于竹中为屋常居其中王右军闻而造之张逃避竹中不与相见一郡号为竹中高士
王子猷尝暂寄人空宅住便令种竹或问暂住何烦尔王啸咏良久直指竹曰何可一日无此君又尝行过吴中见一士大夫家极有好竹主已知子猷当往乃洒扫施设在听事坐相待王肩舆径造竹下讽啸良久主已失望犹冀还当通遂直欲出门主人大不堪便令左右闭门不听出王更以此赏主人乃留坐尽欢而去
戴颙春游携双柑斗酒人问何之曰往听黄鹏声此俗耳针砭诗肠鼓吹汝知之乎
孙德琏镇鄞州合十余船为大舫于中立亭池植荷芰良辰美景宾僚并集泛长江而置酒一时称为胜赏
郭文在山闲有石榴杨梅等花为樵牧所伤殆甚郭卖簪沽酒以浇之人问其故曰为二子洗疮止痛
侍中元乂为萧正德设茗先问卿于水厄多少正德不晓乂意答下官虽生水乡立身以来未遭阳侯之难举坐大笑
按晋王蒙好饮茶人至辄命饮之士大夫皆患之每欲往候必云今日有水厄
晋太元中武陵人捕鱼为业［渔人姓黄名道真］缘溪行忘路之远近忽逢桃花林夹岸数百步中无杂树芳草鲜美落荚缤纷渔人甚异之复前行欲穷其林林尽水源便得一山山有小口髣髴若有光便舍船从口入初极狭才通人复行数百步豁然开朗土地平旷屋舍俨然有良田美池桑竹之属阡陌交通鸡犬相闻其中往来种作男女衣着悉如外人黄发垂髫并怡然自乐见渔人乃大惊问所从来具答之便要还家设酒殽鸡作食村中闻有此人咸来问讯自云先世避秦时乱率妻子邑人来此绝境不复出焉遂与外人闲隔问今是何世乃不知有汉无论魏晋此人一一为具言所闻皆叹惋余人各复延至其家皆出酒食停数日辞少此中人语云不足为外人道也既出得其船便扶向路处处志之及郡下诣太守说如此太守即遣人随其往寻向所志遂迷不复得路南阳刘子骥高尚士也闻之欣然亲往未果寻病终后遂无问津者
晋陶潜爱菊尝对花命酒独酌吟赏终日
佛圆澄初诣石勒勒试以道术澄取钵盛水烧香呪之须臾钵中生青莲花光色曜日
临安有裴氏姥采众花酿酒贫士则施与之
宗测乐闲静好松竹常见日筛竹影上牕以笔备描之
宗测春游山谷间见奇花异草则系于带上归而图其形状名聚芳图百花带人多效之
袁粲为丹阳尹郡南一家有竹石粲徒步往亦不通主人直造竹所笑咏自得主人出笑语欢然俄而车骑屏至门方知是袁尹
南北朝
琅琊王肃仕南朝好茗饮莼羹及还北地又好羊肉酪浆人或问之茗何如酪肃曰茗不堪与酪为奴
按王肃喜茗一饮一斗人号漏巵
平安王子懋年七岁时母阮淑媛常病危笃请僧行道有献莲花供佛者众僧以铜罂盛水花更鲜子懋流涕礼佛誓曰若使阿姨获佑愿花竟斋如故七日斋毕花更鲜红看视罂中稍有根须阮病寻差世称其孝感
新安王子鸾豫章王子尚诣昙济上人于八公山济设茶茗尚味之曰此甘露也何言茶茗
武帝女寿阳公主人日卧于含章殿檐下梅花落公主额上成五出之花拂之不去宫中效之作梅花妆
沈道虔有盗屋后笋者令人止之曰惜此笋欲成林更有佳者相与乃令人买大笋送与之
武帝植蜀柳数株于灵和殿赏玩咨嗟曰此杨柳风流可爱似张绪当年
竟陵王子良善立胜事夏月客游至为设瓜饮及甘果
皮蕃去北而后来鄱阳食竹笋曰三年不见羊角哀矣
范云使魏魏使李彪为设甘蔗黄甘云随尽绝益彪笑谓曰范散骑小复俭之一尽不可复得
齐博陵君豹园中杂树森列或有折其桐枝者曰何为伪我风条
汝南周颙隐居钟山长斋蔬食王俭谓之曰卿在山中何所啖食答曰赤米白盐绿葵紫蓼又曰菜何者最美颙曰春初早韭秋末晚菘
按秋末或作夏暮为答文惠太子问
何逊为梁法曹水部员外郎杨州廨宇有梅盛开逊常吟咏其下后居洛阳思梅不得请再任杨州从之既至适花盛发大开东阁延文士啸仿终日
梁使与魏使各言方物陈昭问曰葡萄味何如橘柚庾信曰津液奇胜芬芳减之尉瑾曰金衣素裹见包作贡向齿自消良应不及
按焦氏类林引载此条姓氏失实今悉正之
傅大士自往蒙顶结庵种茶凡三年得绝佳者号圣杨花吉祥蕊各五斤持归供献
梁豫州［一作荆州］椽属以双陆赌金钱金钱尽以金钱花相足鱼洪谓得花胜得钱
南朝栖霞寺大郎法师每谈论手执松枝以为谈柄尝令弟子采榆荚诣瑕邱市易皆化为金钱
梁庾诜爱林泉尝遇火止出书坐于池上曰惟恐损竹
梁元帝竹林堂中多种蔷薇康家四出蔷薇白马寺黑蔷薇长沙千叶蔷薇多品汇并以长格校其上使花叶相连其下有十闲花屋仰而望之则枝叶交映迫而察之则芬芳袭人
后魏河闲王琛后园造迎风馆素奈朱李株条入檐妓女楼上坐而摘食
陈永阳王宿酲未解则为蜜渍乌梅每啖不下二十枚清醒乃已
后周张元性廉洁南邻有杏二树杏熟多落元园中悉拾以还主
北齐卢士琛妻崔林义之女有才学春日取桃花和雪与儿靧面呪曰取红花取白雪与儿洗面作光悦取白雪取红花与儿洗面作光华取花红取雪白与儿洗面作光泽取雪白取花红与儿洗面作华容
隋开皇中赵师雄迁罗浮一日天寒日暮有醉醒间因憩仆车于松林闲酒肆旁舍见一女人淡妆素服出迓师雄时已昏黑残雪未消月色微明师雄喜之与之语但觉芳香袭人语言极清丽因与之扣酒家门得数杯相与饮少顷有一绿衣童来笑歌戏舞亦自可观顷醉寝师雄亦懵然但觉风寒相袭久之时东方已白师雄起视乃在大梅花树下上有翠羽啾嘈相顾月落参横但惆怅而已
有巴邛人不知姓名家有橘园因霜后诸橘尽收余有两大橘如三斗盎巴人异之即令举摘下轻重亦如常橘剖开每橘有二老叟髯眉皤然肌体红明皆相对象戏身长尺余谈笑自若剖开后亦不惊怖但相与决赌决赌讫一叟曰君输我海龙王第七女髫发十两智琼额黄十二枚紫绡帔一副绛台山霞实散二庾瀛洲玉尘九斛阿母疗髓凝酒四锺阿母女态盈娘子跻虚龙缟袜八緉后日于王先生青城草堂还我耳又有一叟曰王先生许来竟待不得橘中之乐不减商山但不得深根固蒂为愚人摘下耳又有一叟曰仆饥虚矣当取龙根晡食之即于袖中抽出一草根方圆径寸形状宛转如龙毫厘罔不周悉因削食之随削随满食讫以水噀之化为一龙四叟共乘之足下泄泄云起须臾风雨晦冥不知所在
隋侯白尝与杨素并马见路旁有槐树顦顇欲死素曰侯秀才道理过人能令此树活否白曰取槐子悬树枝即活素问其说答曰论语云子在回何敢死［回槐同音］
炀帝驾至洛阳进合蒂迎辇花帝令御车女袁宝儿持之号曰司花女
炀帝筑西苑每宫树凋落则剪彩为花叶缀于枝条色渝易以新者常如阳春沼内亦剪彩为荷芰菱芡乘舆游幸则去冰而布之
诸葛颖精于数晋王广引为参军甚见亲重一日共坐王曰吾卧内牡丹盛开君试为一算颖持越策度一二子曰牡丹开七十九朶王入掩户去左右数之正合其数但有二蕊将开故倚阑看传记向之不数十行二蕊大发乃出谓颖曰君莫得无左乎颖再挑一二子曰我过矣乃九九八十一朶也王告以实尽欢而退
薛寮河东人幼时于牕棂内闲窥见一女子素服珠履独步中庭叹曰良人负笈游学艰于会面对此风景能无怅惋因吟曰夜凉独宿使人愁不见檀郎暗泪流明月将书［一作舒］三五候［一作夜］何来别恨更悠悠又袖中出一画兰卷子对之微笑复泪下吟曰独自开厢觅素纨聊将彩笔写芳兰与郎图作湘江卷藏取斋中当卧观其音甚细而亮闻有人声遂隐于水仙花中忽一男子从丛兰中出曰娘子久离必应相念阻于跬步不翅万里亦歌诗曰佳期逾半载要约不我践居无乡县隔邈若山川限神交惟梦中中夜得相见延我入兰帏羽帐光璀璨珊然解宝袜转态皆婉娈欢娱非一状共协牛生愿柰何庭中鸟迎旦当牕唤缱绻神未毕使我魂梦散于物愿无鸟于时愿无旦与子如一身此外岂足羡又歌曰忆昔初邂逅元虫呜树间崔隤卺饮好鷾鸸又将还隐几夜不寐朱火扬青烟蠠没紬坟素藉以开我颜辗转复反侧伤彼关睢篇沈吟下阶步四五月方残嗟哉牛女星遥遥隔河端鸳机不成匹服箱良独难虚名如有益敢惜同心肝歌已仍入丛兰中寮苦心强记惊讶久之自此文藻异常盖花神启之也一时传诵谓二花为夫妇花
按聘礼花盘实始于此今人易为葱兰当是水仙之误

[book_title]花里活卷中
唐
萧踽陈叔达于龙昌寺看李花相与叹李有九标曰香雅细淡洁密宜月夜宜绿鬓泛酒无异色
唐大帝盛夏须雪及枇杷龙眼明崇俨坐顷闲往阴山取雪岭南取果子并到食之无别
武后天授二年腊日将游上苑乃遣使宣诏曰明朝游上苑火速报春知花须连夜发莫待晓风吹凌晨名花瑞草布苑而开若有神助
武则天花朝日游园令宫女采百花和米捣碎蒸糕以赐从臣
唐元宗上元夕于长春殿张临光宴撒闽江锦荔枝千万颗令宫人争拾多者赏以红圈帔绿晕衫
明皇游别殿柳杏将吐叹曰对此景物不可不与判断命高力士取羯鼓临轩纵击奏一曲名春光好回头柳杏皆发笑曰此一事不唤我作天公可乎
明皇与贵妃宴千叶桃花下帝曰不特萱草忘忧此花亦能销恨又尝亲折一枝插贵妃冠上曰此个花尤助娇态也
明皇春宴宫中妃嫔各插艳花帝亲捉粉蝶放之随蝶所止者幸之
明皇与贵妃幸华清宫宿酒初醒凭妃肩看牡丹祈一枝与妃递嗅其艳曰此花香艳尤能醒酒
按明皇时有献牡丹者名杨家红时贵妃匀面口脂在手印于花上来岁花开办上有指印红痕帝名为一捻红
明皇秋八月太液池有千叶白莲数枝盛开帝与贵妃宴赏焉左右皆叹羡久之帝指贵妃示于左右曰争如我解语花
唐元宗以芙蓉花汁调香粉作御墨曰龙香剂
元宗尝种乳柑于蓬莱宫至秋结实有一合欢者上与妃子互相持玩曰此果似知人意
汝阳王琎尝戴砑绡帽打曲上自摘红槿花一朶置于帽上笪处二物皆极滑久之方安遂奏舞山香一曲而花不坠上大喜赐金器一厨
按羯鼓录云笪字当作檐
唐元宗赐虢国夫人红水仙十二盆盆皆金玉也七宝所造夫人每夜采花一斗覆裙襦其上诘朝朝服以见帝帝谓之肉身水仙
按此条出明皇杂录缉柳编分后半条为袁宝儿事未知何据
梅妃善属文自比谢女淡妆雅服而姿态明秀笔不可描画性喜梅所居阑槛悉植数株上榜曰梅亭梅开赋赏至夜分尚顾恋花下不能去
宁王至春时于后园中纫红丝为绳密缀金铃系于花梢之上每有鸟鹊翔集令园吏掣铃索以惊之杨国忠子弟春时移名花植木槛中下设轮脚挽以彩絙所至自随号移春槛
洛人宋单父善吟诗亦能种艺术凡牡丹变易千种上皇召至骊山种花万本色样不同赐金千余两内人呼为花师
按花师一作花神
杨州太守圃中有杏花数十畷每至烂开张大宴一株命一娼倚其傍立馆曰争春开元中宴罢夜阑人或云花有叹声
怀素贫无纸学书常于故里种芭蕉万余以供挥洒名曰绿天作种纸庵
天宝中沙门昙霄游诸岳至葡萄谷见枯蔓持归植之遂活房实磊落紫莹如坠人号草龙珠帐
天宝中处士崔元微洛东有宅眈道饵朮及茯苓三十载因药尽领童仆辈入嵩山采芝三年方回宅中无人蒿莱满院时春季夜阒风清月朗不睡独处一院家人无故辄不到三更后有一青衣云君在院中也今欲与一两女作过至上东门表姨处暂借此歇可乎元微许之须臾乃有十余人青衣引入有绿裳者前曰某姓杨氏指一人曰李氏又一人曰陶氏又指一绯衣小女曰姓石名阿措各有侍女辈元微相见毕乃命坐于月下问出行之由对曰欲到封十八姨数日云欲来相看不得今夕众往看之坐未定门外报封家姨来也坐皆惊喜出迎杨氏曰主人甚贤只此从容不恶诸处未必胜于此也元微又出见封氏言词泠泠有林下风气遂揖入坐色皆殊绝满座芳芬馥馥袭人命酒各歌以送之元微志其一二焉有红裳人与白衣送酒歌曰皎洁玉颜胜白雪况有青年对芳月沈吟不敢怨春风自叹容华暗消歇又白衣人送酒歌曰绛衣披拂露盈盈淡染臙脂一朶轻自恨红颜留不住莫怨春风道薄情至十八姨持杯性颇轻佻翻酒污阿措衣阿措作色曰诸人即奉求余不奉畏也拂衣而起十八姨曰小女子弄酒皆起至门外别十八姨南去诸人西入苑中而别元微亦不至异明夜又来云欲往十八姨处阿措怒曰何用更去封妪舍有事只求处士不知可乎诸女皆曰可阿措来言曰诸女伴皆住苑中每岁多被恶风所挠常求十八姨相庇昨阿措不能依回应难取力处士倘不阻见庇亦有微报耳元微曰某有何力得及诸女阿措曰但求处士每岁岁日与作一朱幡上图日月五星之文于苑东立之则难免矣今岁已过但请至此月二十一日平旦微有东风即立之庶可免也元微许之乃齐声谢曰不敢忘德各拜而去元微于月中随而送之逾苑墙乃入苑中各失所在乃依其言至此日立幡是日东风振地自落南折树飞沙而苑中繁花不动元微乃悟诸女曰姓杨姓李及颜色衣服之异皆众花之精也绯衣名阿措即安石榴也封十八姨乃风神也后数夜杨氏辈复至媿慰各裹桃李花数斗劝崔生服之可延年却老愿长如此住护卫某等亦可至长生至元和初元微犹在可称年三十许人
按集异记阿措作醋醋
李白游金陵见宗僧中孚示以茶数十斤状如手掌号仙人掌茶
王维以黄瓷斗贮兰蕙养以绮石累年弥盛
孟浩然性爱梅尝乘驴踏雪寻之
唐许慎选与亲友结宴于花圃中未尝张帷幄设坐具只使童仆聚落花铺坐下曰我自有花茵何销坐具
秦系会稽人天宝末避乱剡溪客泉州南安有大松百余章系结庐其上穴石为砚注老子弥年不出
郑虔为广文博士学书病无纸知慈恩寺有柿叶数闲屋遂借僧房居止日取红叶学书岁久殆徧
张博为苏州刺史植木兰于堂前尝花盛时宴客命即席赋之陆龟蒙后至张连酌浮之径醉强索笔题两句洞庭波浪渺无津日日征帆送远人颓然醉倒客欲续之皆莫详其意既而龟蒙稍醒续曰几度木兰船上望不知元是此花身遂为此题绝唱
陆龟蒙性嗜茶置园显渚山下岁收租茶自判品第
梁绪梨花时折花簪之压损帽檐至头不能举
李约性嗜茶客至不限瓯数竟日爇火执器不倦
长安士女春时鬬花以奇花多者为胜皆以千金市名花植于庭苑中以备春时之鬬
按此条出开元天宝遗事坊本以士女为王士安误
长安士女春游野步遇名花则藉草而坐乃以红裙递相插挂以为宴幄
曲江贵家游赏则剪百花妆成狮子相馈遗狮子有小连环欲送则以蜀锦流苏牵之唱曰春光且莫去留与醉人看
史论在齐州时出猎至一县界憩兰若中觉桃香异常访其僧僧不及隐言近有人施二桃因从经案下取出献论大如饭盌时饥尽之核大如鸡卵谕因诘其所自僧笑向实谬言之此桃去此十余坐道路危险贫道偶行脚见之觉异因掇数枚论曰今去骑从与和尚偕往僧不得已导论北去荒榛中经五里许抵一水僧曰恐中丞不能渡此论志决往依僧解衣戴之而浮登岸又经西北涉二小水上山越涧数里至一处布泉怪石非人境也有桃数百株干扫地高二三尺其香破鼻论与僧各食一蔕腹果然矣论解衣将尽力苞之僧曰此或灵境不可多取贫道尝听长老说昔日有人亦尝至此怀五六枚迷不得出论亦疑僧非常取两个而返僧切戒论不得言论至州使招僧僧已逝矣
霍定与友人游曲江以千余求人窃贵侯亭榭中兰花插帽兼自持往罗绮丛中卖之士女争买抛掷金钱每宴客各以锥刺藕孔中者罚巨觥不中者得美馔
唐僧刘彦范各精戒律所交皆知名士所居有小圃尝云茶为鹿所损众劝以短垣隔之诸名士悉为运石
马自然方春见一家好菘菜求之不得乃取纸笔画一白鹭以水喷之飞入菜畦中啄菜其主趣起又飞下再三自然又画一猧子走趂从白鹭共践其菜碎尽不已俄而主人觉之哀求不已自然乃呼鹭及犬皆飞走投入怀中视菜悉无所损
马自然常在常州刺史马植坐下以瓷器盛土种瓜须臾引蔓生花结实取食香美异于常瓜
崔护举进士不第清明独游都城南得村居花木丛萃叩门久之有女子自门隙问之对曰寻春独行酒渴求饮女子启关以盂水至独倚小花柯伫立而属意殊厚崔辞起送至门如不胜情而入后绝不复至及来岁清明径往寻之门庭如故而户扃矣因题诗于其左屝云去年今日此门中人面桃花相映红人面不知何处去桃花依旧笑春风后数日复往闻其中哭声问之老父云君非崔护耶我女自去年恍惚如有所失及见左屝字遂病而死崔请入哭之尚俨然在床崔举其首枕其股曰崔在斯护在斯须臾开目半日复活老父大喜以女归之
宋宇种蔬三十品时雨之后按行园圃曰天茁此徒助予鼎俎家复何患
李固言未第前行古柳下闻有弹指声固言问之应曰吾柳神九烈君已用柳汁染子衣矣科第无疑果得蓝袍当以枣糕祠我固言许之未几状元及第
常伯熊善茶李季卿宣慰江南至临淮乃召伯熊伯熊着黄帔衫乌纱帻手执茶器口通茶名区分指点左右刮目茶熟李为啜两杯既到江外复召陆羽羽衣野服随茶具而入如伯熊故事茶毕季卿命取钱三十文酬煎茶博士鸿渐夙游江介通狎胜流遂收茶钱茶具雀跃而出旁若无人
按鸿渐茶术最着好事者陶为茶神沽茗不利辄灌注之所著有茶经三卷
李卫公守北都惟童子寺有竹一窠纔长数尺其寺纲维每日报竹平安
房寿六月召客捣莲花制碧芳酒
闽县东山有榴花洞唐永泰中樵者蓝超遇白鹿逐之渡水入石门始极窄忽豁然有鸡犬人家主翁谓曰我避秦人也留卿可乎超曰欲与亲旧诀乃来与榴花一枝而出恍然若梦中再往竟不知所在
逸人王休居太白山下日与僧道异人往还每至冬时取溪冰敲其精莹者煮建茗共宾客饮之
唐冀国夫人任氏女少奉释教一日有僧持衣求浣女欣然濯之溪边每一漂衣莲花应手而出惊异求僧不知所在因识其处为浣花溪
柳枝娘洛中里妓也闻诵义山燕台诗乃折柳结带赠义山乞诗
唐杨彦伯宰安福有治声牛产六犊莲茎四花州以状闻赐绯鱼
杨炎食蒲桃曰汝若不涩当以太原尹相授
郑熏隐居种松七根自号七松处士曰异代可对五柳先生
李秘常取松樛枝以隐背名曰养和
李邺侯公子有二妾绿丝碎桃善种花花经两人手无不活
司空图隐中条山芟松枝为笔管曰幽人笔当如是
杜羔妻赵氏每岁端午午时取夜合花置枕中羔稍不乐辄取少许入酒令婢送饮羔便欢然当时妇人争效之
季直方尝第果实名如贡士者以绿李为首楞梨为副樱桃为三甘子为四葡萄为五或荐荔枝曰寄举之首又问栗如之何曰最有实事不出八九
唐穆宗宫中牡丹花开则以重顶帐蒙蔽栏槛置惜春御史掌之号曰括香使
白乐天方入关刘禹锡正病酒禹锡乃馈菊苗齑芦菔鲊换取乐天六斑茶二囊炙以醒酒
陈丰常以青莲子十枚寄葛勃勃唱未竟坠一子于盆水中明晨有并蒂花开于水面大如梅花勃取置几闲数日方谢剖其房各得实五枚如丰来数
按晁采外传载此条作晁采寄文茂事
裴元裕羣从中有悦邻女者梦遗二樱桃食之及觉核堕枕侧
李华烧三城绝品炭以龙脑裹芋魁煨之击炉曰芋魁遭遇矣
唐元和初万年县有马士良者犯事时进士王爽为京尹执法严酷欲杀之士良乃亡命入南山至炭谷湫岸潜于大柳树下纔晓见五色云下一仙女于水滨有金槌玉板连叩数下青莲涌出每叶施开仙女取擘三四枚食之乃乘云去士良见金槌玉板尚在跃下扣之少顷复出士良尽食之十数枚顿觉身轻即能飞举遂扪萝寻向者五色云所俄见大殿崇宫食莲女子与羣仙处于中覩之大惊趋下以其竹杖连击堕于洪崖涧水甚净洁因惫熟睡及觉见双鬟小女磨刀谓曰君盗灵药奉命来取君命士良大惧俯伏求解救之答曰此应难免惟有神液可以救君君当以我为妻遂去逡巡持一小碧瓯内有飵白色士良尽食复寝须臾起双鬟曰药已成矣以示之七颗光莹如空青色士良喜叹看其腹有似红线处乃刀痕也女以药摩之随手不见戒曰但自修学慎勿语人倘泄漏腹疮必裂遂同住于湫侧又曰我谷神之女也守护上仙灵药故得救君耳至会昌初往往人见于炭谷湫捕鱼不获投一帖子必随斤两数而得
元和中有士人苏昌远居苏州属地有小庄去官道十里吴中水乡率多荷芰忽一日见一女郎素衣红脸容质绝丽若神仙中人自是与之相狎以庄为幽会之所苏生惑之既甚尝以玉环赠之结系殷勤或一日见槛前白莲花开敷殊异俯而玩之见花房中有物视乃所赠玉环也因折之其妖遂绝
午桥庄小儿坡茂草盈里晋公每使数羣白羊散于坡上曰芳草多情赖此妆点
白傅用胡松节支琴
上都安业坊唐昌观旧有玉蘂甚繁每发若瑶林琼树元和中春物方盛车马寻玩者相继忽一日有女子年可十七八衣绣绿衣乘马峨髻双鬟无簪珥之饰容色婉约迥出于众从以二女冠三女仆仆者皆丱头黄衫端丽无比既下马以白角扇障面直造花所异香芬馥闻于数十步之外观者以为出自宫掖莫敢逼而视之伫立良久令小仆取花数十枝而出将乘马回谓黄冠者曰曩者玉峯之约自此可以行矣时观者如堵咸觉烟雾鹤唳景物辉焕举辔百步有轻风拥尘随之而去须臾尘灭望之已在半天方悟神仙之游余香不散者经月余日
韩愈侍郎有疏从子侄自江淮来年甚少韩令学院中伴子弟子弟悉为凌辱韩知之遂为街西假僧院令读书经旬寺主纲复诉其狂率韩遂令归具责曰市肆贱类营衣食尚有一事长处汝所为如此竟作何物侄拜谢徐曰某有一艺恨叔不知因指阶前牡丹曰叔要此花青紫黄赤惟命也韩大奇之遂给所须试之乃竖箔曲尺遮牡丹丛不令人窥掘窠四面深及其根宽容人座惟赉紫矿轻粉朱红旦暮治其根凡七日乃塓坑白其叔曰恨校迟一月时初冬也牡丹本紫及花发色白红黄缘每朶有一联诗字色紫分明乃是韩出官时诗一韵曰云横秦岭家何在雪拥蓝关马不前十四字韩大惊异侄且辞归江淮竟不愿仕
按此条出酉阳杂俎与太平广记作碧牡丹韩仙传作金莲叙事颇异未知孰是
唐郑光燕饮把酒曰某改令身上取果子名云脆脐薛保逊还令云脚杏满座大笑
阮文姬插鬓用杏花陶溥公呼曰二花
文宗朝朔方节度使李进赀雅好宾客有中朝宿德尝造其门属牡丹盛开因以赏花为名及期而往听事备陈饮馔宴席之闲已非寻常举杯数巡复引众宾归内室宇华丽楹柱皆设锦绣列筵甚广器用悉是黄金阶前有花数丛覆以锦幄妓女俱服罗绮执丝簧善歌舞者至多客之左右皆有女仆双鬟者二人所须无不必至承接之意常日指使者不如芳酒绮肴穷极水陆至于仆乘供给靡不丰盈自午迄于明晨不睹杯盘狼籍
李凉公镇朔方有甿园树下产菌一本其大数尺上有楼台中有二叟对博刻成三字曰朝荣观公令甿掘地数尺有巨蟒目光如镜吐味成菌是夜公梦黄衣人致命曰黄卢公昨与朝荣观主博为愚人持献公
郑余庆与人会食日高众客皆馁余庆呼左右曰烂蒸去毛莫拗折项诸人相顾以为必蒸鹅鸭良久就餐每人前下粟米饭一器蒸葫芦一枚余庆餐羹诸人强进而罢
按此条一作卢怀慎事
唐韩宏罢宣武节度归长安私第有牡丹杂花命劚去之曰吾岂效儿女辈耶当时为牡丹包羞之不暇牛僧孺治第洛阳多致佳石美花与宾客相娱乐
唐常鲁使西蕃烹茶帐中谓蕃人曰涤烦疗渴所谓茶也蕃人曰我此亦有命取以出指曰此寿州者此顾渚者此蕲门者
侯穆有诗名因寒食郊行见数少年共饮于梨花下穆长揖就坐众皆哂之或曰能诗者饮乃以梨花为题穆吟云共饮梨花下梨花插满头清香来玉树白蚁泛金瓯妆靓青蛾妒光凝粉蝶羞年年寒食夜吟遶不胜愁众客阁笔
荆州张七政多戏术尝取马草一掬再三挼之悉成灯蛾
雷威遇大风雪中独往峨眉酣饮着蓑笠入深松中听其声连延悠扬者伐之斫以为琴名曰松雪
段成式食茄子偶问张周封茄子故事张云具食疗本草
唐张藉性眈花卉闻贵侯家有山茶一株花大如盎度不可得乃以爱姬柳叶换之人谓张籍花淫
武宗朝术士许元长善变幻尝奉诏取东都石榴逾夕寝殿始开金盘满贮致于御杨俄有使奉进以所失数上闻其灵验如此又有王琼妙于化物无所不能方冬以药栽培桃杏数株一夕繁英尽发芳蘂浓艳月余力谢
京国花卉之晨尤以牡丹为上至于佛寺道观游览者罕不经历慈恩浴堂院有花两丛每开及五六百朵繁艳芬馥近少伦比有僧思振常话会昌中朝士数人寻芳徧诣僧舍时东廊院有白花可爱相与倾酒而坐因云牡丹之盛盖亦奇矣然世之所玩者但浅红深紫而已竟未识红之深者院主老僧微笑曰安得无之但诸贤未见耳于是从而诘之经宿不去云上人向来之言当是曾有所睹必希相引寓目春游之愿足矣僧但云昔于他处一逢盖非辇毂所见及旦求之不已僧方吐言曰众君子好尚如此贫道又安得藏之今欲同看此花但未知不泄于人否朝士作礼而誓云终身不复言之僧乃自开一房其闲施设幡像有板壁遮以旧幕幕下启开而入至一院有小堂两闲颇甚华洁轩庑栏槛皆是柏材有殷红牡丹一窠婆娑几及千朶初旭纔照露华半晞浓姿半开炫耀心目朝士惊赏留恋及暮而去僧曰予保惜栽培近二十年矣无端出语使人见之从今以往未知何如耳信宿有权要子弟与亲友数人同来入寺至有花僧院从容良久引僧至曲江闲步将出门令小仆寄安茶笈裹以黄帕于曲江岸藉草而坐忽有弟子奔走而来云有数十人入院掘花禁之不止僧俛首无言惟自吁叹坐中但相盼而笑既而却归至寺门见以大畚盛花舁而去取花者徐谓僧曰窃知贵院旧有名花宅中咸欲一看不敢预有相告盖恐难于见舍适所寄笼子中有金三十两蜀茶一斤以为酬赠
轩辕先生居罗浮山唐宣宗召至禁中能以桐竹叶满手按之悉成钱又尝语及京师无荳蔻花及荔枝俄顷出二花皆连枝叶各数百鲜明芳洁如纔折下
按宣宗朝又有术士董元素金盘柑橘事与许元长石榴事颇同因不复载
唐懿宗闻新第宴于曲江乃命折花一金合令中官驰至宴所宣口敕曰便令戴花饮洒无不为荣
按唐进士杏园初会为探春宴以少俊二人为探花使徧游名园若他人先折得花则二人皆罚以金谷酒数
唐马郁滑稽狎侮每赴监军张承业宴出异方珍果食之必尽一日承业私戒主膳者惟以干莲子置前郁知不可啖异日鞾中置铁槌出以击之承业大笑曰为公易馔勿败予案
唐末刘训者京师富人京师春游以牡丹为胜赏训邀客赏花乃系水牛累百于门人指曰此刘氏黑牡丹也

[book_title]花里活卷下
五代
邺中环桃特异后唐庄宗曰昔人以橘为千头木奴此不为余甘尉乎
唐明宗同王淑妃看花一花无风摇动众叶翻然覆之明宗笑曰此淑妃明秀花见亦为之羞也自后宫中呼为花见羞
显德初大理徐恪尝以其乡铤子茶贻陶谷茶面印文曰玉蝉膏又一种曰清风使
和凝在朝率同列递日以茶相饮味劣者有罚号为汤社
南唐保大二年国主幸饮香亭赏新兰诏苑令取沪溪美土为馨列侯壅培之具
李后主每春盛时梁栋牕壁柱栱阶砌并作隔筒密插杂花榜曰锦洞天
李后主宫人秋水喜簪异花芳香拂鬓尝有粉蝶遶其闲扑之不去
江南宜春王从谦常春日与妃侍游宫中后圃妃侍睹桃花烂开意欲折而条高小黄门取彩梯献时从谦正乘骏马击球乃引鞋至花底痛采芳菲顾谓嫔妾曰吾之绿耳梯何如
伪唐徐履掌建阳茶局弟复治海陵盐政盐检烹炼之亭榜曰金卤履闻之洁敝焙舍命曰玉葺
润州鹤林寺有杜鹃花高丈余相传正元中有僧自天台移栽之以钵盂药养其根植于寺中或见二女子红裳艳妆游于花下俗传花神也周宝镇浙西一日谓道人殷七七曰鹤林之花天下奇绝闻道者能作非时花今重九将近能开此花乎七七乃往寺中夜二女谓殷曰妾为上帝司此花今与道者开之然此花不久归阆苑矣时方九日此花烂漫如春宝等游赏累日花俄不见后兵火焚寺树失根株归苑之事信然
殷七七尝在一官僚处饮酒有佐酒倡优共轻侮之乃白主人欲以二栗为令可乎咸喜谓必有戏术资于欢笑乃以栗巡行接者皆闻异香惟笑七七者栗化作石缀在鼻掣拽不落秽气不可闻二人共起狂舞花钿委地相次悲啼鼓乐皆自作一席之人笑皆绝倒久之祈谢石自鼻落复为栗花钿悉如旧
殷七七于冬中以木札变成笋以供客
韩熙载尝服朮因服桃李泻出朮人长寸许
舒雅作青纱连二枕满贮酴醿木犀瑞香散蘂甚益鼻根
前蜀王建判官冯涓好戏时凤翔遣张郎中通好来晨宴接王虑冯公先语而张子乘之或致失机乃令客将传达旦请缄默坐既定而宾主寂然无敢发其语端者冯乃取青梅铿然一嚼之四坐流涎因成大笑
王彦章葺园亭迭坛种花急欲苔藓少助野意而经年不生顾弟子曰叵耐这绿拗儿
按五代梁有王彦章吴亦有王彦章未知孰是
孟蜀后主以芙蓉花染缯为帐幔名芙蓉帐
孟昶时每腊日内官各献花树梁守珍献忘忧花镂金于花上曰独立仙
孟蜀时李昊每将牡丹花数枝分遗朋友以兴平酥同赠曰俟花雕谢即以酥煎食之无弃浓艳其风流贵重如此
蜀尚书侠继图倚大慈寺楼见飘一桐叶上有诗云拭翠敛蛾眉为郁心中事搦管下庭除题作相思字此字不书石此字不书纸书向秋叶上愿逐秋风起天下有情人尽解相思死后数年卜婚任氏尝讽此事任氏曰此是妾书
按此事一本无此字不书石此字不书纸二句多天下无心人不识相思字二句脉既不贯韵又犯重今依善本正之
蜀汉张翊好学多思致尝戏造花经以九品九命升降次第之时服其允当一品九命兰牡丹腊梅酴醿紫风流［睡香别名］二品八命琼花蕙岩桂茉莉含笑三品七命芍药莲薝卜丁香碧桃垂丝海棠千叶桃四品六命菊杏辛夷荳蔻后庭忘忧樱桃林檎梅五品五命杨花月红梨花千叶李桃花石榴六品四命聚八仙金沙宝相紫捡凌霄海棠七品三命散水珍珠粉团郁李蔷薇米囊木瓜山茶迎春玫瑰金灯木笔金凤夜合踯躅金钱锦带石蝉八品二命杜鹃大清滴露刺桐木兰鸡冠锦被堆九品一命芙蓉牵牛木槿葵胡葵鼓子石竹金莲
又近来张谦德瓶花谱亦效此体自判品第云一品九命兰牡丹梅蜡梅各色细叶菊水仙滇茶瑞昏菖阳二品八命蕙酴醿西府海棠宝珠茉莉黄白山茶岩桂白菱松枝含笑茶花三品七命芍药各色千叶桃莲丁香蜀茶竹四品六命山矾夜合赛兰蔷薇锦葵秋海棠杏辛夷各色千叶榴佛桑梨五品五命玫瑰檐卜紫薇金萱忘忧荳蔻六品四命玉兰迎春芙蓉素馨柳芽茶梅七品三命金雀踯躅枸杞金凤千叶李枳壳杜鹃八品二命千叶戎葵玉簪鸡冠洛阳林檎秋葵九品一命剪春罗剪秋罗高良姜石菊牵牛木瓜淡竹叶
伪闽甘露堂前两株茶郁茂婆娑宫人呼为清人树每春初嫔嫱戏摘新芽堂中设倾筐会
刘鋹在国春深令宫人鬬花凌晨开后苑各任采择少顷敕还宫锁苑门膳讫普集角胜负于殿中宦士抱关宫人出入皆搜怀袖置楼罗历以验姓名法制甚严时号花禁负者献耍金耍银买燕
刘鋹每年至荔枝熟时设红云宴
南汉贵珰赵纯节性惟喜芭蕉凡轩窗馆宇咸种之时称纯节为蕉迷
吴越钱仁杰酷好种花人号花精
吴越钱氏子弟逃暑取一瓜各言子之的数言定剖观负者张宴谓之瓜战
袁居道不求闻达马希范闲延入府希范病酒献膏腻居道曰大王今日使得贫家缠齿羊询其故则蔬茹
许智老为长沙有木芙蓉二株可庇亩余一日盛开宾客盈溢坐中有王子怀者言花朶不逾万数若过之愿受罚智老许之子怀因指所携妓贾三英胡锦鼎文帔以酬直智老乃命厮仆羣采凡一万三千余朶子怀褫帔纳主人而遁
吴僧文了善烹茶游荆南高季兴延置紫云庵日试其艺奏授华亭水大师目曰乳妖
宣城何子华有古橙四株面橙建剖金堂霜降子熟开尊洁馔与众共之
苏直善治花瘠者腴之病者安之时人竞称为花太医
宋
宋比邱尼梵正庖制精巧用鲊臛脍脯醢酱瓜蔌黄赤杂色鬬成景物若坐及二十人则人装一景合成辋川图小样
陶谷尝为笋效傅奕作墓志曰边幼节字绝中晋林琅玕之裔也以汤死建隆二年三月二十五日立石宋苏易简为学士太宗问物品何者为珍对曰物无定味适口者珍臣只知斋汁为美臣尝一夕寒甚拥炉痛饮半夜吻燥中庭月明残雪中覆一盂齑连咀数茎此时自谓上界仙厨鸾脯凤胎殆恐不及欲作冰壶先生传因循未果也上笑而然之
淳化二年冬十月太平兴国寺牡丹红紫盛开不逾春月冠盖云拥僧舍填骈有老妓题寺壁云曾趂东风看几巡冒霜开唤满城人残脂剩粉怜犹在欲向弥陀借小春此妓遂复车马盈门
咸平中进士许洞所居种竹一竿以表特立之操
扬州琼花天下祇一本士大夫爱重作亭花侧扁曰无双宋仁宗孝宗皆尝分植禁苑辄枯载还祠中复荣如故德佑乙亥北师至花遂不荣赵棠国炎有绝句吊曰名擅无双气色雄忍将一死报东风他年我若修花史合传琼妃烈女中
宋冲晦处士李退夫者为事矫怪居京师北郊一日种胡荽俗传口诵秽语则茂退夫撒种密诵曰夫妇之道人伦之本云云不绝于口忽有客至命其子毕之子执余种曰大人已曾上闻故皇佑中馆阁或谈语则曰宜撒胡荽一巡
宋昭宣用臣卓有干才元丰闲内庭水启殿落成嘉致既满偶失种莲宋即购于都城得器缶所植者百余本连缶沈水底再夕视之则莲已开盈沼矣
范蜀公居许下造大堂以长啸名之前有酴醿架高广可容数十客每春季花繁盛时燕客其下约曰有飞花堕酒中者爵一大白或笑语喧华之际微风过之则满座无遗者当时号为飞英会
范石湖每岁移家泛湖赏海棠
范文正公少时尝作斋赋其警句云陶家瓮内腌成碧绿青黄措大口中嚼出宫商角征盖亲尝忍穷故得齑之妙处云
韩魏公庆历中以资政殿学士帅淮南一日后园中有芍药一干分四歧歧各一花上下红中闲黄蘂闲之当时扬州芍药未有此一种今谓之金缠腰者是也公异之开一会欲招四客以赏之以应四花之瑞时王岐公为大理评事通判王荆公为大理评寺佥判皆召之尚少一客以州钤辖诸司使官最长遂取以充数明日早衙钤辖或申状暴泄不至尚少一客命以过客历求一朝官足之过客中无朝官惟有陈秀公时为大理寺丞遂命同会至中筵剪四花四客各簪一枝甚为盛集后三十年闲四人皆为宰相
富郑公园牡丹盛开召文潞公司马端明楚建中邵先生同会是时牡丹一栏数百本坐客曰此花有数乎且请筮之既毕曰若干朶使人数之如先生言又问曰此花几时开尽请再筮之先生再揲蓍良久曰此花尽来日午时客皆不答郑公因曰来日食后可会于此以验先生之占坐客曰诺食罢花尚无恙洎烹茶之际忽羣马廐中逸出与坐客马相啮奔是花丛中既定花尽毁折矣于是洛中愈服先生之言
欧阳文忠公在扬州作平山堂每暑时辄凌晨携客径游遣人走邵伯取荷花千余朶以画盆分插百许盆与客相闲遇酒行即遣妓取一花传客以次摘其叶尽处则饮酒往往侵夜载月而归
苏子瞻在蜀以巨竹尺许裁为双筒谓之文尊
东坡一夕与子由饮酣甚槌芦菔烂煮不用他料只研白米为糁食之忽放箸抚几曰若非天上酥酡人闲决无此味名玉糁羹
东坡在儋耳尝从黎氏乞园蔬及归海北留诗别之其末云漫写此诗以折菜钱
东坡谪儋耳见黎女竞簪茉莉含槟榔戏书几闲曰白雪点头簪茉莉红潮登颊醉槟榔
按白雪点头一作暗麝着人
东坡尝谓钱穆父曰寻常往来心知称家有无草草相聚不必过为具穆父一日折简召坡食皛饭及至乃设饭一杯萝卜一楪白汤一盏而已盖以三白为皛也后数日坡复召穆父食毳饭穆父意坡必有毛物相报比至日晏并不设食穆父馁甚坡曰萝卜汤饭俱毛也穆父叹曰子瞻可谓善戏谑者也
黄鲁直一日以小龙团半铤题诗赠晁无咎曲兀蒲团听煮汤煎成车声遶羊肠鸡苏胡麻留渴羌不应乱我官焙香东坡见之曰黄九恁地怎得不穷
陈慥家蓄数姬每日晚藏花一枝使诸姬射覆中者留宿时号花媒
苏才翁与蔡君谟辟茶蔡用惠山泉苏茶小劣用竹沥水煎遂能取胜
按蔡君谟嗜茶老病不能饮但把玩而已竹沥水天台泉名
杭妓周韶有诗名好畜奇茗尝与蔡君谟鬬胜题品风味君谟屈焉
陈少卿亚扬州人蓄书数千卷名画数十幅晚年退居有华亭唳鹤一只怪石一株奇峭可爱与异花数十本列植于庭为诗以戒子孙曰满室图书杂坟典华亭仙客岱云根他年若不和花卖便是我家好子孙
政黄牛冬不拥炉以荻花作球纳足其中客至共之
石曼卿谪通判海州以山岭高峻人路不通了无花卉点缀开映使人以泥裹桃核为弹抛掷于岭上一二岁闲花发满山烂如锦绣
滕达道在馆中尝花时约孙莘老辈同游出封邱门入小巷至一门陋甚又数步至大门特壮丽造厅下马主人戴道帽农紫半臂徐步而出达道因曰今日风埃主人曰此中不觉诸公宜往小厅至则杂花盛开虽阑画楯楼观甚丽水陆毕陈皆京师所未尝见莘老尝语人曰平生看花只此一处
洪觉范能画梅花每用皂子胶画梅于生绢扇上灯月下映之宛然影也
宣和初京师大兴园圃蜀道进一接花人曰刘幻言其术与人异常徽宗召赴御苑居数月中使诣苑检校则花木枝叶十已截去八九惊诘之刘所为也呼而诘责将加杖笑曰官无忧今十一月矣少须正月奇花当盛开苟不然甘当极典中使入奏上曰远方技艺必有过人者姑少待之至正月十二日刘白中使请观花则已半开枝蕚晶荣品色迥绝酴醿一本五色芍药牡丹变态百种一丛数品花一花数品色池冰未消而金莲重台繁香芬郁光景粲绚不可胜述事闻诏用上元节张灯花下召戚里宗王连夕宴赏叹其人术夺造化厚赐而遣之
蔡君安夏日会食瓜令坐客征瓜事各疏所忆每一条食一片最后校书郎董彦远连征数事皆所未闻坐客咸服
孙惟信弃官隐西湖工诗文好艺花卉自号花翁
林逋隐居孤山征辟不就构巢居阁绕植梅花吟咏自适徜徉湖山或连宵不返客至则童子放鹤招之
宋端平闲有老子寓嘉兴旅店日携金柑一篮出卖及暮归浩歌若是月余店翁怪其所携不益而久不竟暮窥其室用香炉盛上种柑子而卧旦复窥之则炉中有小柑树柑子累垂矣店翁邀饮愿授其术老子曰此太上养道法给身有余养家不足此亦秘文不可轻泄店翁曰每日应酬甚劳而未尝一醉今欲委店务于儿从翁授此法但图终身醉饱而已连拜伏地不起老子曰奈何萌贪心盖店翁意谓若得其术一夕可得数千株则可养家且可致富即为老子所觉店翁再拜谢过明日不知老子所在次年同店之人又见老子在庐州卖枇杷矣
按稽神录大梁逆旅客卖皂荚江淮异人录洪州刘同圭卖蕈事略相同不复具载
宋何铸性喜梅常作鸟木缾簪古梅枝缀像生梅数花置座右欲左右未尝忘梅
漳州术士萧韶多幻术尝在郡守郎时秀坐赏花酒再行戏曰值此花辰无以为乐欲召数妓侑觞可乎守曰可韶乃作密语俄见四妓各携乐器自后门出前曰妾等以花为名曰芍药曰梨花曰杜鹃曰酴醿且云能诗即令各咏其名吟罢起舞莺喉纤丽柳态轻盈郎为动情将欲犯之韶遽叱之去四妓悉化为花矣
宋吴瑛蕲州人壮年致仕筑室临溪种花酿酒客至饮必醉
江南一驿吏以干事自任典部省初至吏曰驿中已理请一阅之刺史往视初见一室署曰酒库诸酝毕熟其外画一神刺史问是谁言是杜康刺史曰公有余也又一室署云茶库诸茗毕贮复有一神问是谁云是陆鸿渐刺史益善之又一室署云葅库诸菹毕备亦有一神问是谁吏曰蔡伯喈刺史大笑
宋高似孙尝作水仙赋后得花一二百本以两古铜洗艺之学洛神赋体复作后水仙赋
宋谢奕礼尝命左右剖香橼作二杯刻以花温酒以劝客清芬霭然
宋刘跛子青州人常拄一拐每岁必至洛阳看花馆范家园春尽即还
张舜民责柳州税柳多碧莲根大如盌张尝以墨印于诗槀上以诧北人
张茂卿好事其家西园有一楼四围植奇花异卉殆徧尝接牡丹于椿树之杪花盛开时延宾客推窗玩焉
张茂卿家居颇事声伎一日园中樱桃花开携酒其下曰红粉风流无逾此君悉屏伎妾
宋僧文莹博学攻诗多与达人墨士相宾主尝种竹数竿蓄鹤一只遇月明风清则倚竹调鹤嗽茗孤吟
宋刘漫塘尝采栀子花和面食之名檐卜煎清芳可爱
永嘉甄龙友滑稽辨捷楼宣献自西掖出守以首春觞客甄预坐席闲谓公曰今年春气一何太盛公问其故甄曰以果奁甘蔗知之根在公前而末已至此
宋张功甫镃宴客牡丹会众宾既集一虚堂中寂无所有俄问左右云香发未答曰已发命卷帘则异香自内出郁然满座羣伎以酒殽丝竹次第而至别有名姬十辈皆衣白凡首饰农领皆牡丹首带照殿红一妓执板奏歌侑觞歌罢乐作乃退复垂帘谈论自如良久香起卷帘如前别十姬易服与花而出大抵簪白花则衣紫紫花则衣鹅黄黄花则衣红如是十杯衣与花凡十易所讴者皆前辈牡丹名词酒竟歌乐无虑百数十人列行送客烛光香雾歌吹杂作客皆恍然如仙游
张功甫尝于南湖园作驾霄亭于四古松闲以巨铁絙悬之空半当风月清夜与客梯登之飘摇云表
宋僧德修作酴醿粥采花片用甘草汤焯候粥熟同煮又采木香嫩叶就元焯以盐油拌为菜茹
徐俭乐道隐于药肆中家植海棠结巢其上引客登木而饮
按徐俭海棠谱一作徐佺
刘晔尝与刘筠饮茶问左右云汤滚也未众曰已滚筠曰佥曰鲧哉晔应曰吾与点也
宋林山人洪尝采芙蓉花煮荳腐红白交错恍如雪霁之霞名雪霞羹
宋刘蹲尝采带露葵叶研汁擦纸上名曰葵笺
杨万里东园新开九径江梅海棠桃李榴杏红梅碧桃芙蓉各植一径命日三三径
元
元莫月鼎有异术一日天色霁爽世祖问曰可闻雷否对曰可即以手取胡桃掷地雷应声而发
周之翰寒夜拥炉爇火见缾内所插折枝梅花冰冻而枯因取投火中戏作下火文云寒勒铜缾冻未开南枝春断不归来这回勿入梨云梦却把芳心作死灰恭惟地炉中处士梅公之灵生自罗浮派分庾岭形若槁木棱棱山泽之腥肤如凝脂凛凛冰霜之操春魁占百花头上岁塞居三友图中玉堂茅舍总无心金鼎商羹期结果不料道人见挽便离有色之根夫何冰氏相凌遽返华胥之国玉骨拥炉烘不醒冰魂剪纸竟难招纸帐夜长犹作寻香之梦筠牕月淡尚疑弄影之时虽宋广平铁石心肠忘情未得使华光老丹青手段摸索难真却愁零落一枝春好与茶毗三昧火惜花君子还道这一点香魂今在何处咦炯然不逐东风散只在孤山水月中
元陶宗仪饮夏氏清樾堂上酒半折正开荷花置小金巵于其中命歌姬捧以行酒客就姬取花左手执枝右手分开花办以口就饮名为解语杯
鲜于伯机尝于废圃中得怪松一株移置所居斋前呼为支离叟朝夕抚玩以为适
张伯雨有古铜洗种小芭蕉名之曰蕉池积雪
倪元镇性好洁阁前置梧石曰令人洗拭又好饮茶在惠山中用核桃松子肉和真粉成小块如石状置茶中名曰清泉白石茶
明
铁脚道人尝爱赤脚走雪中兴发则朗诵南华秋水篇嚼梅花满口和雪咽之曰吾欲寒香沁入肺腑
虑廷壁嗜茶成癖号茶庵尝蓄元僧讵可遗茶具十事时具衣冠拜之
李玉英秋日捣凤仙花染指甲后于月下调弦或比之落花流水
茅山干元观姜麻子黑夜纫衲从扬州乞烂桃核数石空山月明中种之不避豺虎
吴孺子每瓶中花枝狼籍则以散衾裯闲卧之
补遗
凤纲者渔阳人也常采百草花以水渍泥封之自正月始尽九月末止埋之百日煎凡鱼卒死者以药纳口中皆立活
鲍焦耕田而食穿井而饮于山中食枣或曰子所植耶遂强吐立枯而死
古有女子与人约曰秋以为期至冬犹未相从其人使诏之曰菊花枯矣秋期若何女戏曰是花虽枯明当更发未几菊更生蕊
范信至能啖梅人尝置一斛奁信留食之须臾而尽
觉林院志崇收茶三等侍客以惊雷荚自奉以萱草带供佛以紫葺香客赴茶者皆以油囊盛余沥以归
杨恂遇花时就花下取蘂粘缀于妇人衣上微用密蜡兼按花浸酒以快一时之意
僧普寂大好菖蒲房中种之成狮子鸾凤仙人各种之状
朱超石与兄书曰光武坟边杏甚美今奉送其核
洛阳梨花时人多揣酒树下曰为梨花洗妆也或至买树
袁丰居宅后有六株梅开时为邻屋烟气所烁屋乃贫人所寄丰即涂泥塞灶张幕蔽风久之拆去其屋叹曰烟姿玉骨世外佳人但恨无倾城笑耳即使妓秋蟾出比之乃云可与比驱争先然脂粉之徒正当在后
潘扆有异术尝取池中落叶漉至于地随叶大小皆为鱼
嵇昌蓄采星盆夏月渍瓜果则倍冷
王邻隐西山顶菱角巾又尝就人买菱脱顶巾贮之常永遇而叹曰此巾名实相副矣
陆展郎中见杨梅叹曰此果恐是日精然苦无蜂儿采香谁胜难和之味即以竹丝篮贮千枚并茶花密送衡山道士
郭元中家贫无食春月携儿挑野蔬一日有余三日不出
李汉碎胡玛瑙盘盛送王莒曰安石榴莒见之不疑既食乃觉
无瑕尝着素桂裳于佛堂前折桂明年折桂开花洁白如玉女伴折取簪髻私号无瑕玉花
方镕隐天门山以棕榈叶拂书号曰无尘子月以酒脯祭之
陈郡庄氏女好弄琴每弄梅花曲闻者皆云有暗香
房州异人常戴三朶花莫知姓名人因以三朶花名之能作诗有神仙意
江参字贯道江南人形貌清癯嗜香茶以为生
宜春守虞杲郡斋植菖蒲五槛次子梦髯翁自号昌九言愿赐保养
解宾王作利漕将代还凡有行衙所在竹皆伐卖之时人呼为解子猷
赣妓朱云楚子卿警慧知书赵时逢遯可为守尝会客果实有炮栗赵指之曰栗绽缝黄见坐客属对皆莫能楚辄曰妾有对取席闲藕片以进曰藕断鲁思飞赵大奇之
琅延长吏有大竹凌云可三尺围伐剖之见内有二仙翁相对云平生深根劲节惜为主人所伐言毕乘云而去
有人常食蔬茹忽食羊肉梦五脏神曰羊踏破菜园矣
[book_chapter]标点本

[book_title]序
余性愛看花，年來為病魔所困，不能出遊。小庭頗饒佳卉，紅紫紛敷，日與遊蜂浪蝶相為伴侶，覺此中亦自有真樂，忘其身之委頓也。李昌谷詩有「花裏活」之句，余非秦宮其人，竊喜三字之有契余心，遂以名篇。萬歷丙辰竹醉日，秀水灌園史陳詩教題於小於陵。

[book_title]卷上
五帝
赤將子輿，黃帝時人，不食五穀，啖百草花。
西王母居龍月城，與紫陽真官博戲，則以黃中李一二百枚，遞分勝負。
偓佺好食松實，體毛數寸，行逐走馬。
三代
師門者，嘯父弟子也，能使火，食桃李葩。
季充號負圖先生，嘗餌菊朮，經旬不語。人問何以？曰：「世閒無可食，亦無可語者。」
寇先者，宋人，好種荔枝，食其葩實。
段干木請客，供廚惟瀹筍。曰：「家貧山居，惟筍一味。」
孟嘗君食客三千人，上客食肉，中客食魚，下客食菜。
安期生，以醉墨洒石上，皆成桃花。
漢
陸賈，使南越，尉佗與之泛舟錦石山下。賈默禱曰：「我若說越王肯稱臣，當以錦裹石，為山靈報。」使還，遂出囊中裝，募人植花卉以當錦。
高后時，朱仲戲三寸珠，視之，中有花影，一里之內所種花木皆見。
西漢曹元理，明筭術，嘗過其友人陳廣漢。廣漢曰：「有倉卒客，無倉卒主人，柰何？」元理曰：「俎上蒸㹠一頭，廚中荔枝一柈，皆可為設。」廣漢再拜謝罪，自入取之，盡日為歡。
武帝與麗娟看花，時薔薇始開，態若含笑。帝曰：「此花絕勝佳人笑也。」麗娟戲曰：「笑可買乎？」帝曰：「可。」麗娟遂奉黃金百斤，為買笑錢。薔薇名賣笑花，自此始。
武帝嘗以吸花絲錦，賜麗娟，命作舞衣。春莫宴于花下，舞時故以袖拂落花，滿身都著，舞態愈媚，謂之百花之舞。
按，漢宮人麗娟，玉膚柔輭，吹氣勝蘭，每唱迴風之曲，庭中花皆飜落。
霍光，園中鑿大池，植五色睡蓮，養鴛鴦三十六對，望之爛若披錦。
按，南海有睡蓮，夜則花低入水。
周黨見閔仲叔，食無菜，遺之生蒜。仲叔曰：「欲省煩耳，今更作煩耶？」受而不食。
後漢孟節，能含棗核，不食可至十年。
漢時有徐登、趙炳者，俱有仙術。一日相遇，各試其術，炳能禁水使不流，登噴酒著樹輒成花。
漢有女子舒襟，為人聰慧，事事有意。與元羣通，嘗寄羣以蓮子，曰：「吾憐子也。」羣曰：「何以不去心？」使婢答曰：「吾欲汝知心內苦。」
三國
李意其於城角中作一土窟，居其中，冬夏單衣，但飲酒，食脯及棗，或百日、二百日不出。
漢人有適吳，吳人設筍，問是何物？曰：「竹也。」歸煮其牀簀而不熟，乃謂其妻曰：「吳人轣轆，欺我如此。」
劉公幹居鄴下，一日，桃李爛漫，值諸公子延賞，久之方去。公幹問僕曰：「損花乎？」僕曰：「無，但愛賞而已。」公幹曰：「珍重，輕薄子不損折，使老夫酒興不空也。」遂飲花下，作放歌行。
魏鄭公愨，避暑曆城，取大蓮葉貯酒，以簪通其柄，屈莖如象鼻，傳噏之，名為碧筩。
樊夫人與夫劉綱俱有道術，各是言勝。中庭有兩桃樹，夫妻各呪其一，桃便鬭，綱所呪桃，走出籬外。
葛元有異術，嘗冬日為客設生瓜棗，夏致冰雪。
吳時有徐光者，常行術于市里。從人乞瓜，其主勿與，便從索瓣，投地種之。俄而瓜生，蔓延生花，實成乃取食之，因賜觀者。鬻者反，視所出賣皆亡耗矣。
晉
潘岳美姿容，挾彈出洛陽道，婦人皆連手投之以果，滿車而歸。時張載甚醜，每出行，小兒以瓦石擲之，委頓而去。
山濤治郫時，刳大竹釀酴醿作酒，兼旬方開，香聞百步外。
張牧之隱竹溪，不與世接，客來蔽竹窺之。韻人佳士，則呼船載之，或自刺舟與語。
陶宏景特愛松風，庭院皆植松，每聞其響，欣然為樂。
和嶠性至儉，家有好李，王武子求之，與不過數十。王武子因其上直，率將少年能食之者，持斧詣園，飽共噉畢，伐之，遂一車枝與和公，問曰：「何如君李？」和既得，惟笑而已。
按，嶠諸弟往園中食李，皆計核責錢，則儉嗇可知。又，王戎家有好李，恐人得其種，恆鑽其核。
阮宣仲家貧，春日粥筍充觴酌，截竹為甖，用充盛置。人問其故，宣仲曰：「我惟愛竹好酒，故合二物常相竝耳。」
晉新野君傳家以剪花為業，染絹為芙蓉，撚蠟為菱藕，剪梅若生。
石崇砌上，就苔蘚刻成百花，飾以金玉，曰壺中之景，不過如是。
武陽女嫁阮宣武，性妒。家有一株桃樹，花葉灼耀，宣嘆美之，卽便大怒，使婢取刀斫樹，摧殘其花。
李衡為丹陽太守，遣人于龍陽洲作宅，種柑千樹。勅兒曰：「吾州里有千頭木奴，不責汝衣食，歲上一匹絹，亦足用矣。」
晉元帝時，有老姥，每旦獨提一器茗，往市鬻之，市人競買，自旦至夕，其器不減。所得錢，散路傍孤貧乞人，人或異之。州法曹縶之獄中，至夜，老姥執所鬻器，從獄牖中飛出。
元帝時，臨池觀竹旣枯。后每思其響，夜不能寢。帝為作薄玉龍數十枚，以縷線懸于簷外，夜中因風相擊，聽之與竹無異。
顧愷之為虎頭將軍，每啖蔗，自尾至本。或問之，曰：「漸入佳境。」
顧愷之癡信小術，桓元嘗以一柳葉詒之，曰：「此蟬繄葉也，以自蔽，人不見。」愷之引葉蔽己，元佯眯焉。愷之珍之，人謂愷之癡絕。
謝長裾見鳳仙花，謂侍兒曰：「吾愛其名也。」因命進氾葉公金膏，以麈尾梢染膏灑之，折一朵，插倒影三山環側。明年此花金色不去，至今有斑點，大小不同，若洒者，名倒影花。
晉僧法潛隱剡山，或問勝友為誰，乃指松曰：「此蒼顏叟也。」
庾杲之清貧，食惟有韭菹、瀹韭、生韭雜菜。任昉戲之曰：「誰謂庾郎貧，常食二十七種。」
按，魏李崇為尚書令，家富而儉，食常無肉，止有韭茹、韭菹。李元祐謂人曰：「李令公一食十八種。」意與此同。
楊隱之女有仙術，與父爭衡。隱之以土拈作小丸，散土中，卽生梧桐數株，枝葉青葱。女以素綾剪小魚，一沾水卽躍去。共為笑樂，忘其貧約。
庚太尉亮，見陶公侃，陶公雅相賞重。陶性儉吝，及食噉菹，庾因留白，陶問用此何為？庾云故可種，于是大嘆。庾非惟風流，兼有治實。
陸士衡詣王武子，武子有數斛羊酪，指以示陸曰：「卿東吳何以敵此？」陸曰：「千里蓴羹，但未下鹽豉耳。」
王敦初尚主，如廁，見漆箱盛乾棗，本以塞鼻，王謂廁上亦下果，食遂至盡，羣婢莫不掩口而笑之。
魏夫人弟子善種花，號花姑。
王甲從北來詣謝公，公問北方何果最勝？答云：「桑椹最佳。」公問可比江南何果？甲云：「是黃柑之流。」公曰：「君乃爾妄語。」甲不欲受妄語之名，乃買駿馬，俟熟時，馳取數十枚奉公，公食之以為美，語甲曰：「此味江東所無，君何僅比黃柑？」
陸納為吳興太守時，衛將軍謝安常欲詣納。納兄子俶，怪納無所備，不敢問，乃私蓄數十人饌。安旣至，所設惟茶果而已，俶遂陳盛饌，珍羞必具。及安去，納杖俶四十，云：「汝旣不能光益叔父，柰何穢我素業？」
王逸少居山陰，或默數花鬚，摘撚咀嗅，怡然自若。
張薦隱居頤志，家有苦竹數十頃，張於竹中為屋，常居其中。王右軍聞而造之，張逃避竹中，不與相見，一郡號為竹中高士。
王子猷嘗暫寄人空宅住，便令種竹，或問暫住何煩爾？王嘯咏良久，直指竹曰：「何可一日無此君？」又嘗行過吳中，見一士大夫家，極有好竹，至已知子猷當往，乃洒掃施設，在聽事坐相待。王肩輿徑造竹下，諷嘯良久，主已失望，猶冀還當通，遂直欲出門，主人大不堪，便令左右閉門不聽出。王更以此賞，主人乃留坐，盡歡而去。
戴𩤛春遊，攜雙柑斗酒，人問何之？曰：「往聽黃鸝聲，此俗耳鍼砭，詩腸鼓吹，汝知之乎？」
孫德璉鎮鄞州，合十餘船為大舫，于中立亭，池植荷芰。良辰美景，賓僚竝集，泛長江而置酒，一時稱為勝賞。
郭文在山閒有石榴、楊梅等花，為樵牧所傷，殆甚。郭賣簪沽酒以澆之，人問其故。曰：「為二子洗瘡止痛。」
侍中元乂，為蕭正德設茗，先問卿於水厄多少。正德不曉乂意，答下官雖生水鄉，立身以來，未遭陽侯之難。舉坐大笑。
按，晉王濛好飲茶，人至，輒命飲之，士大夫皆患之，每欲往候，必云今日有水厄。
晉太元中，武陵人捕魚為業，〈漁人姓黃，名道真。〉緣溪行，忘路之遠近，忽逢桃花林，夾岸數百步，中無雜樹，芳草鮮美，落英繽紛，漁人甚異之。復前行，欲窮其林，林盡水源，便得一山。山有小口，髣髴若有光，便捨船從口入。初極狹，纔通人，復行數百步，豁然開朗，土地平曠，屋舍儼然。有良田美池，桑竹之屬，阡陌交通，鷄犬相聞。其中往來種作，男女衣著，悉如外人。黃髮垂髫，竝怡然自樂。見漁人乃大驚，問所從來，具答之。便要還家，設酒殺鷄作食，村中聞有此人，咸來問訊。自云先世避秦時亂，率妻子邑人來此絕境，不復出焉，遂與外人間隔。問今是何世？乃不知有漢，無論魏晉。此人一一為具言所聞，皆歎惋，餘人各復延至其家，皆出酒食。停數日，辭去。此中人語云：「不足為外人道也。」旣出，得其船，便扶向路，處處誌之。及郡下，詣太守說如此，太守卽遣人隨其往，尋向所誌，遂迷不復得路。南陽劉子驥，高尚士也，聞之欣然親往，未果，尋病終。後遂無問津者。
晉陶潛愛菊，嘗對花命酒獨酌，吟賞終日。
佛圖澄初詣石勒，勒試以道術，澄取缽盛水燒香呪之，須臾鉢中生青蓮花，光色曜日。
臨安有裴氏姥，採眾花釀酒，貧士則施與之。
宗測樂閒靜，好松竹，常見日篩竹影上牎，以筆備描之。宗測春游山谷閒，見奇花異草則係于帶上，歸而圖其形狀，名聚芳圖、百花帶，人多效之。
袁粲為丹陽尹，郡南一家有竹石，粲徒步往，亦不通主人，直造竹所，笑咏自得。主人出，笑語歡然。俄而車騎屏至門，方知是袁尹。
南北朝
琅琊王肅仕南朝，好茗飲、蓴羹，及還北地，又好羊肉、酪漿。人或問之，茗何如酪？肅曰：「茗不堪，與酪為奴。」
按，王肅喜茗，一飲一斗，人號漏巵。
平安王子懋，年七歲時，母阮淑媛，常病危篤，請僧行道。有獻蓮花供佛者，眾僧以銅甖盛水，花更鮮，子懋流涕禮佛，誓曰：「若使阿姨獲祐，願花竟齋如故。」七日齋畢，花更鮮紅，看視甖中，稍有根鬚，阮病尋差，世稱其孝感。
新安王子鸞、豫章王子尚詣曇濟上人于八公山，濟設茶茗，尚味之曰：「此甘露也，何言茶茗？」
武帝女壽陽公主，人日臥于含章殿簷下，梅花落公主額上，成五出之花，拂之不去，宮中效之，作梅花妝。
沈道虔，有盜屋後筍者，令人止之，曰：「惜此筍，欲成林，更有佳者相與。」乃令人買大筍，送與之。
武帝植蜀柳數株于靈和殿，賞玩咨嗟曰：「此楊柳，風流可愛，似張緒當年。」
竟陵王子良，善立勝事，夏月客游至，為設瓜飲及甘果。
皮蕃去北，而後來鄱陽，食竹筍，曰：「三年不見羊角，哀矣。」
范雲使魏，魏使李彪為設甘蔗、黃甘，雲隨盡絕益。彪笑謂曰：「范散騎小復儉之，一盡不可復得。」
齊博陵君豹園中，雜樹森列，或有折其桐枝者，曰：「何為傷我鳳條？」
汝南周𩤛，隱居鍾山，長齋蔬食，王儉謂之曰：「卿在山中何所啗食？」答曰：「赤米白鹽，綠葵紫蓼。」又曰：「菜何者最美？」𩤛曰：「春初早韭，秋末晚菘。」
按，秋末或作夏暮，為答文惠太子問。
何遜為梁法曹水部員外郎，楊州廨宇有梅盛開，遜常吟咏其下。後居洛陽，思梅不得，請再任楊州，從之。旣至，適花盛發，大開東閣，延文字，嘯傲終日。
梁使與魏使各言方物。陳昭問曰：「葡萄味何如橘柚？」庾信曰：「津液奇勝，芬芳減之。」尉瑾曰：「金衣素裏，見包作貢，向齒自消。」良應不及。
按《焦氏類林》引載此條，姓氏失實，今悉正之。
傅大士，自往蒙頂結庵種茶，凡三年，得絕佳者，號聖楊花、吉祥蕊，各五斤，持歸供獻。
梁豫州〈一作荊州〉椽屬，以雙陸賭金錢，金錢盡，以金錢花相足。魚洪謂得花勝得錢。
南朝棲霞寺大郎法師，每談論，手執松枝以為談柄，嘗令弟子採榆莢，詣瑕邱市易，皆化為金錢。
梁庾詵愛林泉，嘗遇火，止出書，坐于池上曰：「惟恐損竹。」
梁元帝竹林堂中多種薔薇，康家四出薔薇，白馬寺黑薔薇，長沙千葉薔薇，多品彙竝，以長格校其上，使花葉相連，其下有十閒花屋，仰而望之，則枝葉交映，迫而察之，則芬芳襲人。
後魏河閒王琛，後園造迎風館，素奈、朱李株條入簷，妓女樓上，坐而摘食。
陳永陽王，宿酲未解，則為蜜漬烏梅，每啖不下二十枚，清醒乃已。
後周張元，性廉潔，南鄰有杏二樹，杏熟多落元園中，悉拾以還主。
北齊盧士琛妻，崔林義之女，有才學，春日取桃花和雪，與兒靧面。呪曰：「取紅花，取白雪，與兒洗面作光悅。取白雪，取紅花，與兒洗面作光華。取花紅，取雪白，與兒洗面作光澤。取雪白，取花紅，與兒洗面作華容。」
隋開皇中，趙師雄遷羅浮，一日天寒日暮，在醉醒閒，因憩僕車于松林閒酒肆旁舍見一女人，淡妝素服，出迓師雄。時已昏黑，殘雪未消，月色微明，師雄喜之，與之語，但覺芳香襲人，語言極清麗，因與之扣酒家門，得數杯相與飲。少頃有一綠衣童來，笑歌戲舞，亦自可觀。頃醉寢，師雄亦懵然，但覺風寒相襲。久之，時東方已白，師雄起視，乃在大梅花樹下，上有翠羽，啾嘈相顧，月落參橫，但惆悵而已。
有巴邛人，不知姓名，家有橘園，因霜後諸橘盡收，餘有兩大橘，如三斗盎，巴人異之，卽令舉摘下，輕重亦如常橘。剖開，每橘有二老叟，髯眉皤然，肌體紅明，皆相對象戲，身長尺餘，談笑自若，剖開後亦不驚怖，但相與決賭，決賭訖。一叟曰：「君輸我海龍王第七女髮，髮十兩，智瓊額黃十二枚，紫綃帔一副，絳臺山霞實散二庾，瀛洲玉塵九斛，阿母療髓凝酒四鍾，阿母女態盈娘子躋虛龍縞襪八緉，後日于王先生青城草堂還我耳。」又有一叟曰：「王先生許來，竟待不得。橘中之樂，不減商山，但不得深根固蒂，為愚人摘下耳。」又有一叟曰：「僕飢虛矣，當取龍根晡食之。」卽于袖中抽出一草根，方圓徑寸，形狀宛轉如龍，毫釐罔不周悉，因削食之，隨削隨滿，食訖以水噀之，化為一龍，四叟共乘之，足下泄泄雲起，須臾風雨晦冥，不知所在。
隋侯白嘗與楊素竝馬，見路旁有槐樹顦顇欲死，素曰：「侯秀才道理過人，能令此樹活否？」白曰：「取槐子懸樹枝卽活。」素聞其說，答曰：「《論語》云：子在，回何敢死？」〈回、槐同音。〉
煬帝駕至洛陽，進合蒂迎輦花，帝令御車女袁寶兒持之，號曰司花女。
煬帝築西苑，每宮樹凋落，則剪綵為花葉，綴於枝條，色渝，易以新者，常如陽春。沼內亦剪綵為荷芰菱芡，乘輿遊幸，則去冰而布之。
諸葛穎精于數，晉王廣引為參軍，甚見親重。一日共坐，王曰：「吾臥內牡丹盛開，君試為一箅。」穎持越策度一二子曰：「牡丹開七十九朶。」王入掩戶，去左右數之，正合其數，但有二蕊將開，故倚闌看傳記向之，不數十行，二蕊大發，乃出謂穎曰：「君莫得無左乎？」穎再挑一二子曰：「我過矣，乃九九八十一朶也。」王告以實，盡歡而退。
薛寮，河東人，幼時于牎欞內閒窺，見一女子，素服珠履，獨步中庭。嘆曰：「良人負笈游學，艱于會面，對此風景，能無悵惋？」因吟曰：「夜凉獨宿使人愁，不見檀郎暗淚流。明月將書〈一作舒〉三五候〈一作夜〉，何來別恨更悠悠？」又袖中出一畫蘭卷子，對之微笑，復淚下吟曰：「獨自開廂覓素紈，聊將彩筆寫芳蘭，與郎圖作湘江卷，藏取齋中當臥觀。」其音甚細而亮，聞有人聲，遂隱於水仙花中。忽一男子從叢蘭中出，曰：「娘子久離，必應相念，阻于跬步，不翅萬里。」亦歌詩曰：「佳期逾半載，要約不我踐，居無鄉縣隔，邈若山川限，神交惟夢中，中夜得相見，延我入蘭幃，羽帳光璀璨，珊然解寶袜，轉態皆婉孌，歡娛非一狀，共協平生願，奈何庭中鳥？迎旦當牎喚，繾綣猶未畢，使我魂夢散，於物願無鳥，於時願無旦，與子如一身，此外豈足羨？」又歌曰：「憶昔初邂逅，元蟲鳴樹聞，崔隤巹飲好，鷾鴯又將還，隱几夜不寐，朱火颺青煙，蠠沒紬墳素，藉以開我顏，輾轉復反側，傷彼關雎篇，沈吟下階步，四五月方殘，嗟哉牛女星，遙遙隔河端，鴛機不成匹，服箱良獨難，虛名如有益，敢惜同心肝。」歌已，仍入叢蘭中。寮苦心強記，驚訝久之，自此文藻異常，蓋花神啟之也。一時傳誦，謂二花為夫婦花。
按，聘禮花槃，實始于此。今人易為葱蘭，當是水仙之誤。

[book_title]卷中
唐
蕭瑀、陳叔達於龍昌寺看李花，相與嘆李有九標，曰：香、雅、細、淡、潔、密、宜月夜、宜綠鬢、泛酒無異色。
唐大帝盛夏須雪及枇杷、龍眼，明崇儼坐頃閒往陰山取雪，嶺南取果子，竝到，食之無別。
武后天授二年臘日，將游上苑，乃遺使宣詔曰：「明朝游上苑，火速報春知，花須連夜發，莫待曉風吹。」凌晨，名花瑞草布苑而開，若有神助。
武則天花朝日游園，令宮女採百花，和米搗碎蒸糕，以賜從臣。
唐元宗上元夕，於長春殿張臨光宴，撒閩江錦荔枝千萬顆，令宮人爭拾，多者，賞以紅圈帔、綠暈衫。
明皇遊別殿，柳杏將吐，嘆曰：「對此景物，不可不與判斷。」命高力士取羯鼓，臨軒縱擊，奏一曲，名春光好，回頭柳杏皆發。笑曰：「此一事，不喚我作天公可乎？」
明皇與貴妃宴千葉桃花下，帝曰：「不特萱草忘憂，此花亦能銷恨。」又嘗親折一枝，插貴妃冠上，曰：「此箇花，尤助嬌態也。」
明皇春宴，宮中妃嬪各插豔花，帝親捉粉蝶放之，隨蝶所止者，幸之。
明皇與貴妃幸華清宮，宿酒初醒，凭妃肩看牡丹，折一枝與妃，遞嗅其豔，曰：「此花香豔，尤能醒酒。」
按，明皇時，有獻牡丹者，名「楊家紅」，時貴妃勻面口脂在手，印于花上。來歲花開，瓣上有指印紅痕，帝名為「一捻紅」。
明皇，秋八月，太液池有千葉白蓮數枝盛開，帝與貴妃宴賞焉，左右皆嘆羨。久之帝指貴妃，示于左右曰：「爭如我解花語。」
唐元宗，以芙蓉花汁調香粉作御墨，曰龍香劑。
元宗嘗種乳柑于蓬萊宮，至秋結實，有一合歡者，上與妃子互相持玩，曰：「此果似知人意。」
汝陽王璡，嘗戴砑綃帽打曲，上自摘紅槿花一朶，置于帽上笡處，二物皆極滑，久之方安，遂奏舞山香一曲，而花不墜。上大喜，賜金器一廚。
按《羯鼓錄》云「笪」字當作「簷」。
唐元宗賜虢國夫人紅水仙十二盆，盆皆金玉也，七寶所造。夫人每夜採花一㪷，覆裙襦其上，朝詰朝服以見帝，帝謂之肉身水仙。
按此條出《明皇襍錄》，《緝柳編》分後半條為袁寶兒事，未知何據？
梅妃善屬文，自比謝女，淡妝雅服，而姿態明秀，筆不可描畫。性喜梅，所居闌檻悉植數株，上榜曰梅亭，梅開賦賞，至夜分尚顧戀花下不能去。
甯王至春時，于後園中，紉紅絲為繩，密綴金鈴，繫于花稍之上，每有鳥鵲翔集，令園吏掣鈴索以驚之。
楊國忠子弟，春時移名花植木檻中，下設輪腳，挽以彩絙，所至自隨，號移春檻。
洛人宋單父，善吟詩，亦能種藝術，凡牡丹變易千種，上皇召至驪山，種花萬本，色樣不同，賜金千餘兩，內人呼為花師。
按，「花師」一作「花神」。
楊州太守圃中，有杏花數十畷，每至爛開張大宴，一株命一娼倚其傍，立館曰爭春。開元中，宴罷夜闌，人或云：花有嘆聲。
懷素，貧無紙學書，常于故里種芭蕉萬餘，以供揮洒，名曰綠天，作種紙庵。
天寶中，沙門曇霄遊諸岳，至葡萄谷，見枯蔓持歸，植之遂活。房實磊落，紫瑩如墜，人號草龍珠帳。
天寶中，處士崔元微，洛東有宅，眈道，餌朮及茯苓，三十載。因藥盡，領童僕輩入嵩山採芝，三年方回，宅中無人，蒿萊滿院。時春季夜闃，風清月朗，不睡，獨處一院，家人無故輒不到，三更後有一青衣云：君在院中也。今欲與一兩女伴過至上東門表姨處，暫借此歇可乎？元微許之。須臾乃有十餘人，青衣引入，有綠裳者前曰：某姓楊氏。指一人曰李氏，又一人曰陶氏，又指一緋衣小女曰姓石，名阿措，各有侍女輩，元微相見畢，乃命坐于月下，問出行之由，對曰：欲到封十八姨數日，云欲來相看不得，今夕眾往看之。坐未定，門外報封家姨來也，坐皆驚喜出迎。楊氏曰：主人甚賢，只此從容不惡，諸處未必勝于此也。元微又出見，封氏言詞冷冷，有林下風氣，遂揖入坐，色皆殊絕，滿座芳芬，馥馥襲人，命酒各歌以送之，元微誌其一二焉。有紅裳人與白衣送酒歌曰：皎潔玉顏勝白雪，况有青年對芳月？沈吟不敢怨春風，自嘆容華暗消歇。又白衣人送酒歌曰：絳衣披拂露盈盈，淡染臙脂一朶輕。自恨紅顏留不住，莫怨春風道薄情。至十八姨持杯，性頗輕佻，翻酒汚阿措衣，阿措作色曰：諸人卽奉求，余不奉畏也。拂衣而起。十八姨曰：小女子弄酒。皆起至門外，別十八姨南去，諸人西入苑中而別，元微亦不至異。明夜又來云：欲往十八姨處。阿措怒曰：何用更去封嫗舍，有事只求處士，不知可乎？諸女皆曰可。阿措來言曰：諸女伴皆住苑中，每歲多被惡風所撓，常求十八姨相庇。昨阿措不能依回，應難取力，處士倘不阻見庇，亦有微報耳。元微曰：某有何力？得及諸女。阿措曰：但求處士，每歲歲日，與作一朱幡，上圖日月五星之文，於苑東立之，則難免矣。今歲已過，但請至此月二十一日平旦，微有東風，卽立之，庶可免也。元微許之，乃齊聲謝曰：不敢忘德。各拜而去。元微于月中隨而送之，逾苑牆乃入苑中，各失所在，乃依其言，至此日立幡，是日東風振地自落，南折樹飛沙，而苑中繁花不動。元微乃悟諸女曰姓楊姓李及顏色衣服之異，皆眾花之精也。緋衣名阿措，卽安石榴也。封十八姨乃風神也。後數夜，楊氏輩復至媿慰，各裹桃李花數斗，勸崔生服之，可延年卻老，願長如此住，講衛某等，亦可至長生。至元和初，元微猶在，可稱年三十許人。
按《集異記》，「阿措」作「醋醋」。
李白游金陵，見宗僧中孚，示以茶數十斤，狀如手掌，號僊人掌茶。
王維，以黃瓷斗貯蘭蕙，養以綺石，累年彌盛。
孟浩然，性愛梅，嘗乘驢踏雪尋之。
唐許慎選，與親友結宴于於花圃中，未嘗張帷幄設坐具，只使童僕聚落花鋪坐下，曰：我自有花茵，何銷坐具。
秦系，會稽人，天寶末，避亂剡溪，客泉州。南安有大松百餘章，系結廬其上，穴石為硯，註《老子》，彌年不出。
鄭虔為廣文博士，學書病無紙，知慈恩寺有柿葉數間屋，遂借僧房居止，日取紅葉學書，歲久殆遍。
張博為蘇州刺史，植木蘭于堂前，嘗花盛時宴客，命卽席賦之。陸龜蒙後至，張連酌浮之徑醉，強索筆題兩句：「洞庭波浪渺無津，日日征帆送遠人。」頹然醉倒，客欲續之，皆莫詳其意。旣而龜蒙稍醒，續曰：「幾度木蘭船上望，不知元是此花身。」遂為此題絕唱。
陸龜蒙性嗜茶，置園顧渚山下，歲收租茶，自判品第。
梁緒，梨花時，折花簪之，壓損帽簷，至頭不能舉。
李約性嗜茶，客至不限甌數，竟日爇火執器不倦。
長安士女，春時鬭花，以奇花多者為勝，皆以千金市名花，植于庭苑中，以備春時之鬭。
按此條出《開元天寶遺事》，坊本以士女為王士安誤。
長安士女，春游野步，遇名花，則藉草而坐，乃以紅裙遞相插挂，以為宴幄。
曲江，貴家遊賞，則剪百花妝成獅子相饋遺，獅子有小連環，欲送則以蜀錦流蘇牽之。唱曰：「春光且莫去，留與醉人看。」
史論在齊州時，出獵至一縣界，憩蘭若中，覺桃香異常，訪其僧，僧不及隱，言近有人施二桃，因從經案下取出獻論，大如飯盌，時飢，盡之，核大如雞卵。論因詰其所自，僧笑，向實謬言之，此桃去此十餘里，道路危險，貧道偶行腳見之覺異，因掇數枚。論曰今去騎從，與和尚偕往。僧不得已，導論北去荒榛中，經五里許，抵一水，僧曰：恐中丞不能渡此。論志決往，依僧解衣戴之而浮登岸，又經西北，涉二小水，上山越澗，數里至一處，布泉怪石，非人境也。有桃數百株，幹掃地，高二三尺，其香破鼻，論與僧各食一蔕，腹果然矣。論解衣將盡力苞之，僧曰此或靈境，不可多取。貧道嘗聽長老說，昔日有人，亦嘗至此，懷五六枚，迷不得出。論亦疑僧非常，取兩箇而返。僧切戒論不得言，論至州，使招僧，僧已逝矣。
霍定與友人遊曲江，以千金求人，竊貴侯亭榭中蘭花，插帽，兼自持往羅綺叢中賣之，士女爭買，拋擲金錢。每宴客，各以錐刺藕孔，中者罰巨觥，不中者得美饌。
唐僧、劉彥範，各精戒律，所交皆知名士，所居有小圃，嘗云：茶為鹿所損。眾勸以短垣隔之，諸名士悉為運石。
馬自然，方春見一家好菘菜，求之不得，乃取紙筆畫一白鷺，以水噴之，飛入菜畦中啄菜，其主趣起，又飛下再三。自然又畫一猧子，走趂捉白鷺，共踐其菜，碎盡不已。俄而主人覺之，哀求不已，自然乃呼鷺及犬，皆飛走投入懷中，視菜悉無所損。
馬自然，常在常州刺史馬植坐下，以瓷器盛土種瓜，須臾引蔓生花，結實取食，香美異于常瓜。
崔護，舉進士不第，清明獨遊都城南，得村居花木叢萃，叩門久之，有女子自門隙問之，對曰：尋春獨行，酒渴求飲。女子啟關以盂水至，獨倚小桃柯佇立，而屬意殊厚。崔辭，起送至門，如不勝情而入，後絕不復至。及來歲清明，徑往尋之，門庭如故，而戶扃矣。因題詩于其左扉云：去年今日此門中，人面桃花相映紅。人面不知何處去？桃花依舊笑春風。後數日復往，聞其中哭聲，問之老父云：君非崔護耶？我女自去年，恍惚如有所失，及見左扉字，遂病而死。崔請入哭之，尚儼然在牀，崔舉其首，枕其股，曰：崔在斯，護在斯。須臾開目，半日復活，老父大喜，以女歸之。
宋宇種蔬三十品，時雨之後，按行園圃，曰：天茁此徒，助予鼎俎，家復何患？
李固言未第前，行古柳下，聞有彈指聲，固言問之，應曰：吾柳神九烈君，已用柳汁染子衣矣，科第無疑，果得藍袍，當以棗糕祠我。固言許之，未幾狀元及第。
常伯熊善茶，李季卿宣慰江南至臨淮，乃召伯熊，伯熊著黃帔衫，烏紗幘，手執茶器，口通茶名，區分指點，左右刮目。茶熟，李為啜兩杯。旣到江外，復召陸羽。羽衣野服，隨茶具而入，如伯熊故事。茶畢，季卿命取錢三十文，酬煎茶博士。鴻漸夙游江介，通狎勝流，遂收茶錢茶具，雀躍而出，旁若無人。
按，鴻漸茶術最著，好事者，陶為茶神，沽茗不利，輒灌注之，所著有《茶經》三卷。
李衛公守北都，惟童子寺有竹一窠，纔長數尺，其寺綱維，每日報竹平安。
房壽，六月召客，搗蓮花，製碧芳酒。
閩縣東山有榴花洞，唐永泰中，樵者藍超，遇白鹿逐之，渡水入石門，始極窄，忽豁然，有鷄犬人家。主翁謂曰：我避秦人也，留卿可乎？超曰：欲與親舊訣乃來。與榴花一枝而出，恍然若夢中，再往竟不知所在。
逸人王休，居太白山下，日與僧道異人往還，每至冬時，取溪冰，敲其精瑩者，煮建茗，共賓客飲之。
唐冀國夫人任氏女，少奉釋教，一日有僧持衣求浣，女欣然濯之溪邊。每一漂衣，蓮花應手而出，驚異求僧，不知所在。因識其處，為浣花溪。
柳枝娘，洛中里妓也。聞誦義山燕臺詩，乃折柳結帶，贈義山乞詩。
唐楊彥伯，宰安福有治聲，牛產六犢，蓮莖四花，州以狀聞，賜緋魚。
楊炎食蒲桃曰：汝若不澀，當以太原尹相授。
鄭熏隱居，種松七根，自號七松處士。曰：異代可對五柳先生。
李秘常取松樛枝以隱背，名曰養和。
李鄴侯公子有二妾，綠絲、碎桃，善種花，花經兩人手，無不活。
司空圖隱中條山，芟松枝為筆管，曰幽人筆當如是。
杜羔妻趙氏，每歲端午午時，取夜合花置枕中，羔稍不樂，輒取少許入酒，令婢送飲，羔便歡然。當時婦人爭效之。
季直方，嘗第果實名，如貢士者，以綠李為首，楞梨為副，櫻桃為三，甘子為四，葡萄為五。或薦荔枝，曰寄舉之首。又問栗如之何？曰最有實事，不出八九。
唐穆宗宮中，牡丹花開，則以重頂帳蒙蔽欄檻，置惜春御史掌之，號曰括香使。
白樂天方入關，劉禹錫正病酒，禹錫乃饋菊苗齏蘆菔鮓，換取樂天六斑茶二囊，炙以醒酒。
陳豐常以青蓮子十枚寄葛勃，勃啗未竟，墜一子于盆水中，明晨有竝蒂花開于水面，大如梅花，勃取置几閒，數日方謝。剖其房，各得實五枚，如豐來數。
按《晁采外傳》載，此條作晁采寄文茂事。
裴元裕羣從中有悅鄰女者，夢遺二櫻桃，食之，及覺，核墮枕側。
李華燒三城絕品炭，以龍腦裹芋魁煨之，擊爐曰：芋魁遭遇矣。
唐元和初，萬年縣有馬士良者，犯事，時進士王爽為京尹，執法嚴酷，欲殺之。士良乃亡命入南山，至炭谷湫岸，潛于大柳樹下。纔曉，見五色雲，下一仙女于水濱，有金槌玉板，連叩數下，青蓮湧出，每葉施開，僊女取擘三四枚，食之，乃乘雲去。士良見金槌玉板尚在，躍下扣之，少頃復出，士良盡食之十數枚，頓覺身輕，卽能飛舉，遂捫蘿尋向者五色雲所。俄見大殿崇宮，食蓮女子與羣仙處于中，覩之大驚，趨下以其竹杖連擊，墜于洪崖澗，水甚淨潔，因憊熟睡，及覺，見雙鬟小女，磨刀謂曰：君盜靈藥，奉命來取君命。士良大懼，俯伏求解救之。答曰：此應難免，惟有神液可以救君，君當以我為妻。遂去。逡巡持一小碧甌，內有飵白色，士良盡食，復寢，須臾起，雙鬟曰：藥已成矣。以示之，七顆光瑩如空青色。士良喜嘆，看其腹有似紅線處，乃刀痕也。女以藥摩之，隨手不見。戒曰：但自修學，慎勿語人，倘洩漏，腹瘡必裂。遂同住于湫側，又曰：我谷神之女也，守護上仙靈藥，故得救君耳。至會昌初，往往人見，于炭谷湫捕魚不獲，投一帖子，必隨斤兩數而得。
元和中，有士人蘇昌遠，居蘇州，屬地有小莊，去官道十里。吳中水鄉率多荷芰，忽一日見一女郎，素衣紅臉，容質絕麗，若神仙中人，自是與之相狎，以莊為幽會之所。蘇生惑之旣甚，嘗以玉環贈之，結繫殷勤，或一日見檻前白蓮花開敷殊異，俯而翫之，見花房中有物，視乃所贈玉環也。因折之，其妖遂絕。
午橋莊小兒坡，茂草盈里，晉公每使數羣白羊散于坡上，曰芳草多情，賴此妝點。
白傅用胡松節支琴。
上都安業坊唐昌觀，舊有玉蘂甚繁，每發若瑤林瓊樹。元和中，春物方盛，車馬尋翫者相繼。忽一日，有女子年可十七八，衣繡綠衣，乘馬，峨髻雙鬟，無簪珥之飾，容色婉約，迥出于眾，從以二女冠，三女僕，僕者皆丱頭黃衫，端麗無比。旣下馬，以白角扇障面，直造花所，異香芬馥，聞于數十步之外，觀者以為出自宮掖，莫敢逼而視之。佇立良久，令小僕取花數十枝而出，將乘馬，迴謂黃冠者曰：曩者玉峰之約，自此可以行矣。時觀者如堵，咸覺煙霏鶴唳，景物輝煥，舉轡百步，有輕風擁塵，隨之而去，須臾塵滅，望之已在半天。方悟神仙之遊，餘香不散者，經月餘日。
韓愈侍郎，有疏從子侄，自江淮來，年甚少，韓令學院中伴子弟，子弟悉為凌辱。韓知之，遂為街西假僧院，令讀書經旬，寺主綱復訴其狂率。韓遂令歸，具責曰：市肆賤類，營衣食尚有一事長處，汝所為如此，竟作何物？侄拜謝，徐曰：某有一藝，恨叔不知。因指階前牡丹曰：叔要此花青紫黃赤惟命也。韓大奇之，遂給所須試之。乃豎箔曲尺，遮牡丹叢，不令人窺，掘窠四面，深及其根，寬容人座，惟賚紫鑛輕粉朱紅，旦暮治其根，凡七日乃塓坑。白其叔曰：恨校遲一月。時初冬也，牡丹本紫，及花發色白紅黃綠，每朶有一聯詩，字色紫分明，乃是韓出官時詩。一韻曰：雲橫秦嶺家何在？雪擁藍關馬不前。十四字，韓大驚異，侄且辭歸江淮，竟不願仕。
按此條出《酉陽雜俎》，與《太平廣記》作碧牡丹，《韓仙傳》作金蓮，敘事頗異，未知孰是？
唐鄭光，讌飲把酒曰：某改令身上取果子名，云膍臍。薛保遜還令云：腳杏。滿座大笑。
阮文姬插鬢用杏花，陶溥公呼曰二花。
文宗朝，朔方節度使李進賢，雅好賓客。有中朝宿德，嘗造其門，屬牡丹盛開，因以賞花為名。及期而往，聽事備陳飲饌，宴席之閒，已非尋常。舉杯數巡，復引眾賓歸內，室宇華麗，楹柱皆設錦繡，列筵甚廣，器用悉是黃金，階前有花數叢，覆以錦幄，妓女俱服羅綺，執絲簧，善歌舞者至多。客之左右，皆有女僕雙鬟者二人，所須無不必至，承接之意，常日指使者不如。芳酒綺肴，窮極水陸。至于僕乘供給，靡不豐盈。自午迄于明晨，不睹杯盤狼籍。
李凉公鎮朔方，有甿園，樹下產菌一本，其大數尺，上有樓台，中有二叟對博，刻成三字，曰：朝榮觀。公令甿掘地數尺，有巨蟒目光如鏡，吐味成菌。是夜公夢黃衣人致命曰：黃廬公昨與朝榮觀主博，為愚人持獻公。
鄭餘慶與人會食，日高眾客皆餒，餘慶呼左右曰：爛蒸去毛，莫拗折項。諸人相顧，以為必蒸鵝鴨。良久就餐，每人前下粟米飯一器，蒸葫蘆一枚，餘慶餐羹，諸人強進而罷。
按此條一作盧懷慎事。
唐韓宏罷宣武節度，歸長安，私第有牡丹雜花，命劚去之。曰：吾豈效兒女輩耶？當時為牡丹包羞之不暇。
牛僧孺治第洛陽，多致佳石美花，與賓客相娛樂。
唐常魯使西蕃，烹茶帳中，謂蕃人曰：滌煩療渴，所謂茶也。蕃人曰：我此亦有。命取以出，指曰：此壽州者，此顧渚者，此蘄門者。
侯穆有詩名，因寒食郊行，見數少年共飲于梨花下，穆長揖，就坐，眾皆哂之，或曰：「能詩者飲。」乃以梨花為題，穆吟云：「共飲梨花下，梨花插滿頭。清香來玉樹，白蟻泛金甌。妝靚青蛾妒，光凝粉蝶羞。年年寒食夜，吟遶不勝愁。」眾客閣筆。
荊州張七政，多戲術，嘗取馬草一掬，再三挼之，悉成燈蛾。
雷威，遇大風雪中，獨往峨眉酣飲，著蓑笠入深松中，聽其聲連延悠颺者伐之，斲以為琴，名曰松雪。
段成式食茄子，偶問張周封茄子故事，張云具《食療本草》。
唐張藉，性眈花卉，聞貴侯家有山茶一株，花大如盎，度不可得，乃以愛姬柳葉換之，人謂張籍花淫。
武宗朝，術士許元長，善變幻，嘗奉詔取東都石榴，逾夕寢殿始開，金盤滿貯，致于御榻，俄有使奉進，以所失數上聞，其靈驗如此。又有王瓊妙于化物，無所不能，方冬以藥栽培桃杏數株，一夕繁英盡發，芳蘂濃豔，月餘方謝。
京國花卉之晨，尤以牡丹為上，至于佛寺道觀，游覽者罕不經歷。慈恩浴堂院，有花兩叢，每開及五六百朶，繁豔芬馥，近少倫比。有僧思振，常話會昌中，朝士數人，尋芳徧詣僧舍。時東廊院，有白花可愛，相與傾酒而坐，因云：牡丹之盛，蓋亦奇矣。然世之所玩者，但淺紅深紫而已，竟未識紅之深者。院主老僧微笑曰：安得無之？但諸賢未見耳。于是從而詰之，經宿不去。云：上人向來之言，當是曾有所睹，必希相引寓目，春遊之願足矣。僧但云：昔于他處一逢，蓋非輦轂所見。及旦求之不已，僧方吐言曰：眾君子好尚如此，貧道又安得藏之？今欲同看此花，但未知不泄于人否？朝士作禮而誓云：終身不復言之。僧乃自開一房，其閒施設幡像，有板壁遮以舊幕，幕下啟開而入，至一院，有小堂兩閒，頗甚華潔，軒廡欄檻皆是柏材，有殷紅牡丹一窠，婆娑儿及千朶，初旭纔照，露華半晞，濃姿半開，炫燿心目，朝士驚賞，留戀及暮而去。僧曰：予保惜栽培近二十年矣，無端出語，使人見之，從今以往，未知何如耳。信宿有權要子弟，與親友數人同來，入寺至有花僧院，從容良久，引僧至曲江閒步，將出門，令小僕寄安茶笈，裹以黃帕，于曲江岸，藉草而坐，忽有弟子奔走而來，云有數十人入院掘花，禁之不止。僧俛首無言，惟自吁歎，坐中但相盼而笑，旣而卻歸。至寺門，見以大畚盛花舁而去，取花者徐謂僧曰：竊知貴院舊有名花，宅中咸欲一看，不敢預有相告，蓋恐難于見捨。適所寄籠子中，有金三十兩，蜀茶一斤，以為酬贈。
軒轅先生，居羅浮山，唐宣宗召至禁中，能以桐竹葉，滿手按之，悉成錢。又嘗語及京師，無荳蔻花及荔枝，俄頃出二花，皆連枝葉，各數百，鮮明芳潔，如纔折下。
按，宣宗朝，又有術士董元素，金盤柑橘事，與許元長石榴事頗同，因不復載。
唐懿宗，聞新第宴于曲江，乃命折花一金合，令中官馳至宴所，宣口敕曰：便令戴花飲酒，無不為榮。
按，唐進士，杏園初會，為探春宴，以少俊二人為探花使，徧遊名園，若他人先折得花，則二人皆罰以金谷酒數。
唐馬郁，滑稽狎侮，每赴監軍張承業宴，出異方珍果，食之必盡。一日承業私戒主膳者，惟以乾蓮子置前，郁知不可啗，異日韡中置鐵槌，出以擊之，承業大笑曰：為公易饌，勿敗予案。
唐末，劉訓者，京師富人，京師春遊以牡丹為勝賞，訓邀客賞花，乃繫水牛累百于門，人指曰：此劉氏黑牡丹也。

[book_title]卷下
五代
鄴中環桃特異，後唐莊宗曰：昔人以橘為千頭木奴，此不為餘甘尉乎？
唐明宗同王淑妃看花，一花無風搖動，眾葉翻然覆之。明宗笑曰：此淑妃明秀，花見亦為之羞也。自後宮中呼為花見羞。
顯德初，大理徐恪，嘗以其鄉鋌子茶貽陶穀，茶面印文，曰玉蟬膏。又一種曰清風使。
和凝在朝，率同列遞日以茶相飲，味劣者有罰，號為湯社。
南唐保大二年，國主幸飲香亭，賞新蘭，詔苑令取滬溪美土為馨列侯壅培之具。
李後主，每春盛時，梁棟牎壁，柱栱階砌，竝作隔筒，密插雜花，榜曰錦洞天。
李後主宮人秋水，喜簪異花，芳香拂鬢，嘗有粉蝶遶其間，撲之不去。
江南宜春王從謙，常春日與妃侍遊宮中後圃，妃侍睹桃花爛開，意欲折，而條高，小黃門取綵梯獻，時從謙正乘駿馬擊球，乃引鞚至花底，痛採芳菲，顧謂嬪妾曰：吾之綠耳梯何如？
偽唐徐履掌建陽茶局，弟復治海陵鹽政，鹽檢烹煉之亭，榜曰金鹵，履聞之，潔敝焙舍，命曰玉葺。
潤州鶴秣寺，有杜鵑花，高丈餘，相傳正元中，有僧自天台移栽之，以鉢盂藥養其根，植于寺中。或見二女子，紅裳豔妝，遊于花下，俗傳花神也。周寶鎮浙西，一日謂道人殷七七曰：鶴林之花，天下奇絕，聞道者能作非時花。今重九將近，能開此花乎？七七乃往寺，中夜，二女謂殷曰：妾為上帝司此花，今與道者開之，然此花不久歸閬苑矣。時方九日，此花爛漫如春，寶等遊賞累日，花俄不見。後兵火焚寺，樹失根株，歸苑之事信然。
殷七七，嘗在一官僚處飲酒，有佐酒倡優，共輕侮之，乃白主人，欲以二栗為令可乎？咸喜，謂必有戲術，資于歡笑。乃以栗巡行，接者皆聞異香，惟笑七七者，栗化作石，綴在鼻，掣拽不落，穢氣不可聞，二人共起狂舞，花鈿委地，相次悲啼，鼓樂皆自作，一席之人，笑皆絕倒。久之，祈謝，石自鼻落，復為栗，花鈿悉如舊。
殷七七，于冬中，以木札變成筍，以供客。
韓熙載嘗服朮，因服桃李，瀉出朮人，長寸許。
舒雅作青紗連二枕，滿貯酴醿、木犀、瑞香、散蘂，甚益鼻根。
前蜀王建、判官馮涓，好戲。時鳳翔遣張郎中通好，來晨宴接，王慮馮公先語，而張子乘之，或致失機，乃令客將傳達旦請緘默。坐旣定，而賓主寂然，無敢發其語端者。馮乃取青梅，鏗然一嚼之，四坐流涎，因成大笑。
王彥章葺園亭，疊壇種花，急欲苔蘚，少助野意，而經年不生，顧弟子曰：叵耐這綠拗兒。
按，五代梁有王彥章，吳亦有王彥章，未知孰是？
孟蜀後主，以芙蓉花染繒為帳幔，名芙蓉帳。
孟昶時，每臘日，內官各獻花樹，梁守珍獻忘憂花，鏤金于花上，曰獨立僊。
孟蜀時李昊，每將牡丹花數枝，分遺朋友，以興平酥同贈。曰：俟花雕謝，卽以酥煎食之，無棄濃豔。其風流貴重如此。
蜀尚書俠繼圖，倚大慈寺樓，見飄一桐葉，上有詩云：拭翠斂蛾眉，為鬱心中事。搦管下庭除，題作相思字。此字不書石，此字不書紙。書向秋葉上，願逐秋風起。天下有情人，盡解相思死。後數年，卜婚任氏，嘗諷此事。任氏曰：此是妾書。
按此事，一本無「此字不書石，此字不書紙。」二句。多「天下無心人，不識相思字。」二句。脉旣不貫，韻又犯重，今依善本止之。
蜀漢張翊，好學多思致，嘗戲造《花經》，以九品、九命，升降次第之，時服其允當。
一品九命：蘭、牡丹、臘梅、酴醿、紫風流 〈睡香別名。〉
二品八命：瓊花、蕙、巖桂、茉莉、含笑。
三品七命：芍藥、蓮、薝蔔、丁香、碧桃、垂絲海棠、千葉桃。
四品六命：菊、杏、辛夷、荳蔻、後庭、忘憂、櫻桃、林檎、梅。
五品五命：楊花、月紅、梨花、千葉李、桃花、石榴。
六品四命：聚八仙、金沙、寶相、紫薇、凌霄、海棠。
七品三命：散水珍珠、粉團、郁李、薔薇、米囊、木瓜、山茶、迎春、玫瑰、金燈、木筆、金鳳、夜合、躑躅、金錢、錦帶、石蟬。
八品二命：杜鵑、大清、滴露、刺桐、木蘭、鷄冠、錦被堆。
九品一命：芙蓉、牽牛、木槿、葵、胡葵、鼓子、石竹、金蓮。
又，近來張謙德《瓶花譜》，亦效此體。自判品第云：
一品九命：蘭、牡丹、梅、蠟梅、各色細葉菊、水仙、滇茶、瑞香、菖陽。
二品八命：蕙、酴醿、西府海棠、寶珠、茉莉、黃白山茶、巖桂、白菱、松枝、含笑、茶花。
三品七命：芍藥、各色千葉桃、蓮、丁香、蜀茶、竹。
四品六命：山礬、夜合、賽蘭、薔薇、錦葵、秋海棠、杏、辛夷、各色千葉榴、佛桑、梨。
五品五命：玫瑰、簷蔔、紫薇、金萱、忘憂、荳蔻。
六品四命：玉蘭、迎春、芙蓉、素馨、柳芽、茶梅。
七品三命：金雀、躑躅、枸杞、金鳳、千葉李、枳殼、杜鵑。
八品二命：千葉戎葵、玉簪、鷄冠、洛陽、林檎、秋葵。
九品一命：剪春羅、剪秋羅、高良姜、石菊、牽牛、木瓜、淡竹葉。
偽閩甘露堂前，兩株茶，鬱茂婆娑，宮人呼為清人樹。每春初，嬪嬙戲摘新芽，堂中設傾筐會。
劉鋹在國，春深令宮人鬭花，凌晨開後苑，各任採擇，少頃敕還宮，鎖苑門，膳訖，普集，角勝負于殿中。宦士抱關、宮人出入，皆搜懷袖置樓羅歷以驗姓名，法制甚嚴，時號花禁，負者獻耍金耍銀買燕。
劉鋹，每年至荔枝熟時，設紅雲宴。
南漢貴璫趙純節，性惟喜芭蕉，凡軒窗館宇，咸種之，時稱純節為蕉迷。
吳越錢仁傑，酷好種花，人號花精。
吳越錢氏子弟，逃暑，取一瓜，各言子之的數，言定剖觀，負者張宴，謂之瓜戰。
袁居道不求聞達，馬希範間延入府，希範病酒獻膏膩。居道曰：大王今日使得貧家纏齒羊。詢其故，則蔬茹。
許智老為長沙，有木芙蓉二株，可庇畝餘。一日盛開，賓客盈溢，坐中有王子懷者，言花朶不逾萬數，若過之，願受罰。智老許之。子懷因指所攜妓賈三英、胡錦鼎文帔以酬直。智老乃命廝僕羣，採凡一萬三千餘朶，子懷褫帔，納主人而遁。
吳僧文了，善烹茶，遊荊南，高季興延置紫雲庵，日試其藝，奏授華亭水大師，目曰乳妖。
宣城何子華，有古橙四株，面橙建剖金堂，霜降子熟，開尊潔饌，與眾共之。
蘇直善治花，瘠者腴之，病者安之，時人競稱為花太醫。
宋
宋比邱尼梵正庖制精巧，用鮓臛膾脯，醢醬瓜蔌，黃赤雜色，鬭成景物，若坐及二十人，則人裝一景，合成輞川圖小樣。
陶穀嘗為筍，效傅奕作墓誌曰：邊幼節，字脃中，晉林琅玕之裔也。以湯死，建隆二年三月二十五日立石。
宋蘇易簡為學士，太宗問物品何者為珍？對曰：物無定味，適口者珍，臣只知齏汁為美。臣嘗一夕寒甚，擁爐痛飲，半夜吻燥，中庭月明，殘雪中覆一盂齏，連咀數莖，此時自謂上界仙廚，鸞脯鳳胎，殆恐不及。欲作冰壺先生傳，因循未果也。上笑而然之。
淳化二年冬十月，太平興國寺，牡丹紅紫盛開，不逾春月，冠蓋雲擁，僧舍填駢。有老妓題寺壁云：「曾趂東風看幾巡，冒霜開喚滿城人。殘脂剩粉憐猶在，欲向彌陀借小春。」此妓遂復車馬盈門。
咸平中，進士許洞，所居種竹一竿，以表特立之操。
揚州瓊花，大下祗一本，士大夫愛重，作亭花側，扁曰無雙。宋仁宗、孝宗，皆嘗分植禁苑，輒枯，載還祠中，復榮如故。德祐乙亥，北師至，花遂不榮。趙棠國炎有絕句弔曰：「名擅無雙氣色雄，忍將一死報東風。他年我若修花史，合傳瓊妃烈女中。」
宋冲晦處士李退夫者，為事矯怪，居京師北郊。一日種胡荽，俗傳口誦穢語則茂，退夫撒種，密誦曰：夫婦之道，人倫之本，云云。不絕于口。忽有客至，命其子畢之，子執餘種曰：大人已曾上聞。故皇祐中館閣或談語，則曰：宜撒胡荽一巡。
宋昭宣用臣，卓有幹才。元豐間，內庭水啟殿落成，嘉致旣滿，偶失種蓮，宋即購於都城，得器缶所植者，百餘本，連缶沈水底，再夕視之，則蓮已開盈沼矣。
范蜀公居許下，造大堂以長嘯名之。前有酴醿架，高廣可容數十客，每春季花繁盛時，燕客其下，約曰：「有飛花墮酒中者，釂一大白。」或笑語喧嘩之際，微風過之，則滿座無遺者，當時號為飛英會。
范石湖，每歲移家泛湖，賞海棠。
范文正公，少時嘗作齏賦，其警句云：「陶家甕內，醃成碧綠青黃。措大口中，嚼出宮商角徵。」蓋親嘗忍窮，故得齏之妙處云。
韓魏公慶歷中，以資政殿學士帥淮南。一日後園中，有芍藥一幹分四歧，歧各一花，上下紅，中間黃蘂間之。當時揚州芍藥，未有此一種，今謂之金纏腰者是也。公異之，開一會，欲招四客以賞之，以應四花之瑞。時王岐公為大理評事通判，王荊公為大理評寺僉判，皆召之，尚少一客，以州鈐轄諸司使官最長，遂取以充數。明日早衙，鈐轄或申狀暴泄不至，尚少一客，命以過客曆求一朝官足之。過客中無朝官，惟有陳秀公時為大理寺丞，遂命同會。至中筵剪四花，四客各簪一枝，甚為盛集。後三十年間，四人皆為宰相。
富鄭公園，牡丹盛開，召文潞公司馬端明、楚建中邵先生同會。是時牡丹一欄數百本，坐客曰：此花有數乎？且請筮之。旣畢，曰若干朶。使人數之，如先生言。又問曰：此花幾時開盡？請再筮之。先生再揲蓍良久曰：此花盡來日午時。客皆不答，鄭公因曰：來日食後可會于此，以驗先生之占。坐客曰諾。食罷，花尚無恙，洎烹茶之際，忽羣馬廐中逸出，與坐客馬相囓，奔是花叢中。旣定，花盡毀折矣。于是洛中愈服先生之言。
歐陽文忠公，在揚州，作平山堂，每暑時，輒凌晨攜客徑遊，遣人走邵伯取荷花千餘朶，以畫盆分插百許盆，與客相間遇酒行，旣遣妓取一花傳客，以次摘其葉，盡處則飲酒，往往侵夜載月而歸。
蘇子瞻在蜀，以鉅竹尺許，裁為雙筒，謂之文尊。
東坡一夕與子由飲，酣甚，槌蘆菔爛煮，不用他料，只研白米為糝。食之，忽放箸撫几曰：若非天上酥酡，人間決無此味，名玉糝羹。
東坡在儋耳，嘗從黎氏乞園蔬，及歸海北，留詩別之。其末云：漫寫此詩以折菜錢。
東坡謫儋耳，見黎女競簪茉莉含檳榔，戲書几間曰：「白雪點頭簪茉莉，紅潮登頰醉檳榔。」
按，白雪點頭，一作暗麝著人。
東坡嘗謂錢穆父曰：尋常往來心知，稱家有無，草草相聚，不必過為具。穆父一日折簡召坡食皛飯，及至，乃設飯一杯，蘿蔔一楪，白湯一盞而已，蓋以三白為皛也。後數日，坡復召穆父食毳飯，穆父意坡必有毛物相報。比至日晏，竝不設食，穆父餒甚，坡曰：蘿蔔湯飯俱毛也。穆父嘆曰：子瞻可謂善戲謔者也。
黃魯直，一日以小龍團半鋌題詩，贈晁無咎。「曲兀蒲團聽煮湯，煎成車聲遶羊腸。雞蘇胡麻留渴羌，不應亂我官焙香。」東坡見之曰：「黃九恁地怎得不窮？」
陳慥家蓄數姬，每日晚藏花一枝，使諸姬射覆，中者留宿，時號花媒。
蘇才翁與蔡君謨鬭茶，蔡用惠山泉，蘇茶小劣，用竹瀝水煎，遂能取勝。
按，蔡君謨嗜茶，老病不能飲，但把玩而已。竹瀝水，天台泉名。
杭妓周韶有詩名，好畜奇茗，嘗與蔡君謨鬭勝，題品風味，君謨屈焉。
陳少卿亞，揚州人，蓄書數千卷，名畫數十幅。晚年退居，有華亭唳鶴一隻，怪石一株，奇峭可愛，與異花數十本，列植于庭，為詩以戒子孫曰：「滿室圖書雜墳典，華亭仙客岱雲根。他年若不和花賣，便是我家好子孫。」
政黃牛，冬不擁爐，以荻花作毬，納足其中，客至共之。
石曼卿謫通判海州，以山嶺高峻，人路不通，了無花卉，點綴開映，使人以泥裹桃核為彈，拋擲于嶺上。一二歲間，花發滿山，爛如錦繡。
滕達道在館中，嘗花時約孫莘老輩同遊，出封邱門，入小巷，至一門陋甚，又數步，至大門，特壯麗，造廳下馬，主人戴道帽，衣紫半臂，徐步而出。達道因曰：今日風埃。主人曰：此中不覺，諸公宜往小廳。至則雜花盛開，雕闌畫楯，樓觀甚麗，水陸畢陳，皆京師所未嘗見。莘老嘗語人曰：平生看花只此一處。
洪覺範能畫梅花，每用皂子膠畫梅于生絹扇上，燈月下映之，宛然影也。
宣和初，京師大興園圃，蜀道進一接花人，曰劉幻，言其術與人異常。徽宗召赴御苑，居數月，中使詣苑檢校，則花木枝葉十已截去八九，驚詰之，劉所為也。呼而詰責，將加杖，笑曰：官無憂，今十一月矣，少須正月，奇花當盛開。苟不然，甘當極典。中使入奏，上曰：遠方技藝，必有過人者，姑少待之。至正月十二日，劉白中使，請觀花，則已半開，枝萼晶榮，品色迥絕。酴醿一本五色，芍藥、牡丹，變態百種，一叢數品花，一花數品色。池冰未消，而金蓮重臺，繁香芬郁，光景粲絢，不可勝述。事聞，詔用上元節，張燈花下，召戚里宗王，連夕宴賞，嘆其人術奪造化，厚賜而遣之。
蔡君安夏日會食瓜，令坐客徵瓜事，各疏所憶，每一條食一片。最後校書郎董彥遠，連徵數事，皆所未聞，坐客咸服。
孫惟信棄官隱西湖，工詩文，好藝花卉，自號花翁。
林逋隱居孤山，徵辟不就，搆巢居閣，繞植梅花，吟咏自適，徜徉湖山，或連宵不返。客至，則童子放鶴招之。
宋端平間，有老子寓嘉興旅店，日攜金柑一籃出賣，及暮歸浩歌，若是月餘。店翁怪其所攜不益，而久不竭。暮窺其室，用香爐盛上種柑子而臥，旦復窺之，則爐中有小柑樹柑子纍垂矣。店翁邀飲，願授其術，老子曰：此太上養道法，給身有餘，養家不足，此亦祕文，不可輕泄。店翁曰：每日應酬甚勞，而未嘗一醉，今欲委店務于兒，從翁授此法，但圖終身醉飽而已。連拜伏地不起。老子曰：奈何萌貪心？蓋店翁意謂若得其術，一夕可得數千株，則可養家，且可致富，卽為老子所覺。店翁再拜謝過，明日不知老子所在。次年同店之人，又見老子在廬州賣枇杷矣。
按《稽神錄》，大梁逆旅客賣皂莢。《江淮異人錄》，洪州劉同圭賣蕈。事略相同，不復具載。
宋何鑄，性喜梅，常作烏木缾，簪古梅枝，綴像生梅數花，置座右，欲左右未嘗忘梅。
漳州術士蕭韶，多幻術，嘗在郡守郎時秀坐賞花，酒再行，戲曰：值此花辰，無以為樂，欲召數妓侑觴可乎？守曰可。韶乃作密語，俄見四妓，各攜樂器，自後門出前，曰：妾等以花為名，曰芍藥，曰梨花，曰杜鵑，曰酴醿。且云能詩，卽令各咏其名，吟罷起舞，鶯喉纖麗，柳態輕盈，郎為動情。將欲犯之，韶遽叱之去，四妓悉化為花矣。
宋吳瑛，蘄州人，壯年致仕，築室臨溪，種花釀酒，客至飲必醉。
江南一驛吏，以幹事自任，典部省初至，吏曰：驛中已理，請一閱之。刺史往視，初見一室，署曰酒庫，諸醞畢熟，其外畫一神，刺史問是誰，言是杜康。刺史曰：公有餘也。又一室，署云茶庫，諸茗畢貯，復有一神，問是誰，云是陸鴻漸。刺史益善之。又一室，署云葅庫，諸菹畢備，亦有一神，問是誰，吏曰蔡伯喈，刺史大笑。
宋高似孫，嘗作《水仙賦》，後得花一二百本，以兩古銅洗藝之，學《洛神賦》體，復作《後水仙賦》。
宋謝奕禮，嘗命左右，剖香櫞作二杯，刻以花，溫酒以勸客，清芬靄然。
宋劉跛子，青州人，常拄一拐，每歲必至洛陽看花，館范家園，春盡卽還。
張舜民，責柳州稅，柳多碧蓮，根大如盌，張嘗以墨印于詩稾上，以詫北人。
張茂卿好事，其家西園有一樓，四圍植奇花異卉殆徧，嘗接牡丹于椿樹之杪，花盛開時，延賓客推窗玩焉。
張茂卿，家居頗事聲伎，一日園中櫻桃花開，攜酒其下，曰：「紅粉風流，無逾此君，悉屏伎妾。」
宋僧文瑩，博學攻詩，多與達人墨士相賓主，嘗種竹數竿，蓄鶴一隻，遇月明風清，則倚竹調鶴，嗽茗孤吟。
宋劉漫塘，嘗採梔子花和麪食之，名簷蔔煎，清芳可愛。
永嘉甄龍友，滑稽辨捷，樓宣獻自西掖出守，以首春觴客，甄預坐席間，謂公曰：今年春氣一何太盛。公問其故，甄曰：以果匳甘蔗知之。根在公前，而末已至此。
宋張功甫鎡，宴客牡丹會，眾賓旣集一虛堂中，寂無所有。俄問左右云，香發未？答曰已發。命卷簾，則異香自內出，郁然滿座。羣伎以酒殽絲竹次第而至，別有名姬十輩，皆衣白，凡首飾衣領皆牡丹，首帶照殿紅，一妓執板奏歌侑觴，歌罷樂作，乃退。復垂簾，談論自如，良久香起，卷簾如前，別十姬易服與花而出，大抵簪白花則衣紫，紫花則衣鵝黃，黃花則衣紅，如是十杯，衣與花凡十易。所謳者，皆前輩牡丹名詞。酒竟，歌樂無慮百數十人，列行送客，燭光香霧，歌吹雜作，客皆恍然如仙遊。
張功甫，嘗于南湖園，作駕霄亭于四古松間，以巨鐵絙懸之空半，當風月清夜，與客梯登之，飄搖雲表。
宋僧德修，作酴醿粥，採花片用甘草湯焯，候粥熟同煮，又採木香嫩葉，就元焯以鹽油拌為菜茹。
徐儉樂道，隱於藥肆中，家植海棠，結巢其上，引客登木而飲。
按，徐儉《海棠譜》，一作徐佺。
劉曄嘗與劉筠飲茶，問左右云：湯滾也未？眾曰已滾。筠曰：僉曰鯀哉。曄應曰：吾與點也。
宋林山人洪，嘗採芙蓉花煮荳腐，紅白交錯，恍如雪霽之霞，名雪霞羹。
宋劉蹲，嘗采帶露葵葉，研汁擦紙上，名曰葵牋。
楊萬里東園，新開九徑，江梅、海棠、桃、李、榴、杏、紅梅、碧桃、芙蓉，各植一徑，命曰三三徑。
元
元莫月鼎有異術，一日天色霽爽，世祖問曰：可聞雷否？對曰可。卽以手取胡桃擲地，雷應聲而發。
周之翰，寒夜擁爐爇火，見缾內所插折枝梅花，冰凍而枯，因取投火中，戲作下火文，云：寒勒銅缾凍未開，南枝春斷不歸來。這回勿入梨雲夢，卻把芳心作死灰。恭惟地爐中處士梅公之靈，生自羅浮，派分庾嶺，形若槁木，稜稜山澤之臞，膚如凝脂，凜凜冰霜之操，春魁占百花頭上，歲寒居三友圖中，玉堂茅舍總無心，金鼎商羹期結果。不料道人見挽，便離有色之根，夫何冰氏相凌？遽返華胥之國，玉骨擁爐烘不醒，冰魂剪紙竟難招。紙帳夜長，猶作尋香之夢。筠牎月淡，尚疑弄影之時，雖宋廣平鐵石心腸，忘情未得。使華光老丹青手段，摸索難真，卻愁零落一枝春，好與茶毗三昧火，惜花君子，還道這一點香魂，今在何處？咦！炯然不逐東風散，只在孤山水月中。
元陶宗儀，飲夏氏清樾堂上，酒半，折正開荷花，置小金巵于其中，命歌姬捧以行酒。客就姬取花，左手執枝，右手分開花瓣，以口就飲，名為解語杯。
鮮于伯機嘗于廢圃中，得怪松一株，移置所居齋前，呼為支離叟，朝夕撫翫以為適。
張伯雨，有古銅洗，種小芭蕉，名之曰蕉池積雪。
倪元鎮，性好潔，閣前置梧石，日令人洗拭。又好飲茶，在惠山中，用核桃松子肉，和真粉成小塊如石狀，置茶中，名曰清泉白石茶。
明
鐵腳道人，嘗愛赤腳走雪中，興發則朗誦南華秋水篇，嚼梅花滿口，和雪嚥之。曰：吾欲寒香沁入肺腑。
盧廷璧，嗜茶成癖，號茶庵。嘗蓄元僧詎可遺茶具十事，時具衣冠拜之。
李玉英，秋日搗鳳仙花，染指甲後，於月下調絃，或比之落花流水。
茅山乾元觀姜麻子，黑夜紉衲，從揚州乞爛桃核數石，空山月明中種之，不避豺虎。
吳孺子，每瓶中花枝狼籍，則以散衾裯間臥之。
補遺
鳳綱者，漁陽人也。常採百草花，以水漬泥封之，自正月始，盡九月末止，埋之百日，煎。凡魚卒死者，以藥納口中皆立活。
鮑焦耕田而食，穿井而飲，於山中食棗，或曰子所植耶？遂強吐立枯而死。
古有女子與人約，曰：秋以為期。至冬猶未相從。其人使謂之曰：菊花枯矣，秋期若何？女戲曰：是花雖枯，明當更發。未儿菊更生蕊。
范信至能啖梅，人嘗置一斛匲，信留食之，須臾而盡。
覺林院志崇，收茶三等，侍客以驚雷莢，自奉以萱草帶，供佛以紫葺香。客赴茶者，皆以油囊盛餘瀝以歸。
楊恂遇花時，就花下取蘂，粘綴于婦人衣上，微用密蠟兼按花浸酒，以快一時之意。
僧普寂，大好菖蒲，房中種之，成獅子、鸞鳳、仙人各種之狀。
朱超石與兄書曰：光武墳邊杏甚美，今奉送其核。
洛陽梨花時，人多攜酒樹下，曰為梨花洗妝也。或至買樹。
袁豐居宅後，有六株梅，開時為鄰屋烟氣所爍，屋乃貧人所寄，豐卽塗泥塞竈，張幕蔽風，久之拆去其屋。歎曰：煙姿玉骨，世外佳人，但恨無傾城笑耳。卽使妓秋蟾出比之，乃云：可與比驅爭先，然脂粉之徒，正當在後。
潘扆有異術，嘗取池中落葉，漉至于地，隨葉大小，皆為魚。
嵇昌蓄採星盆，夏月漬瓜果則倍冷。
王鄰隱西山，頂菱角巾，又嘗就人買菱，脫頂巾貯之。常永遇而嘆曰：此巾名實相副矣。
陸展郎中見楊梅嘆曰：此果恐是日精，然苦無蜂兒採香，誰勝難和之味？卽以竹絲籃貯千枚并茶花，密送衡山道士。
郭元中，家貧無食，春月攜兒挑野蔬，一日有餘，三日不出。
李漢，碎胡瑪瑙，盤盛送王莒，曰：安石榴。莒見之不疑，旣食乃覺。
無瑕嘗著素袿裳，於佛堂前折桂。明年折桂開花，潔白如玉，女伴折取簪髻，私號無瑕玉花。
方䤹隱天門山，以㯶櫚葉拂書，號曰無塵子，月以酒脯祭之。
陳郡莊氏女，好弄琴，每弄梅花曲，聞者皆云有暗香。
房州異人，常戴三朶花，莫知姓名，人因以三朶花名之，能作詩，有神仙意。
江參字貫道，江南人，形貌清癯，嗜香茶以為生。
宜春守虞杲郡，齋植菖蒲五檻，次子夢髯翁，自號昌九，言願賜保養。
解賓王作利漕將代還，凡有行衙所在，竹皆伐賣之，時人呼為解子猷。
贛妓朱雲、楚子卿，警慧知書，趙時逢遯可為守，嘗會客果實有炮栗，趙指之曰：栗綻縫黃見。坐客屬對皆莫能。楚輒曰：妾有對。取席間藕片以進曰：藕斷露絲飛。趙大奇之。
鄜延長吏，有大竹凌雲，可三尺圍，伐剖之，見內有二仙翁相對，云平生深根勁節，惜為主人所伐，言畢乘雲而去。
有人常食蔬茹，忽食羊肉，夢五臟神曰：羊踏破菜園矣。

        </div>
      </div>
    </div>
  </div>
</div>
<!--update:2025-08-30 10:07:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>