<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,续古今考全文在线阅读,续古今考全文在线下载,大玄古籍书库">
<meta name="description" content="三十七卷，南宋末元初方回撰。阳山人，魏方翁曾撰《古今考》，未成而卒。咸淳三年，方回从魏了翁之子手中得其书手稿，乃推衍其意，撰成《续古今考》三十七卷。并载魏了翁原书，而各附论于条下，分别以鹤山(魏了翁号)先生曰、紫阳方氏曰加以区别。原书有目无文四条，方回补其“刘媪梦与神遇”一条。《续古今考》也以《汉书》本文标目，但不限于《汉书》所记，而于历代制度详加推衍。如，“拔剑斩蛇条”下，则附以“剑考”;“范增举玉玦”条下，则附“玉佩考”等等。借《汉书》所载名物，推求古制原委，而与史家本文并不相涉。魏了翁所考多在制度，">
<title>续古今考_方回_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">续古今考</span> <br/>
          作者： <span class="inputVal" id="bkauthor">方回</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,学术,完结</span> <br/>
          字数： <span class="inputVal" id="bknum">[book_length]319323</span> <br/>
          说明： <span class="inputVal" id="bkdec">三十七卷，南宋末元初方回撰。阳山人，魏方翁曾撰《古今考》，未成而卒。咸淳三年，方回从魏了翁之子手中得其书手稿，乃推衍其意，撰成《续古今考》三十七卷。并载魏了翁原书，而各附论于条下，分别以鹤山(魏了翁号)先生曰、紫阳方氏曰加以区别。原书有目无文四条，方回补其“刘媪梦与神遇”一条。《续古今考》也以《汉书》本文标目，但不限于《汉书》所记，而于历代制度详加推衍。如，“拔剑斩蛇条”下，则附以“剑考”;“范增举玉玦”条下，则附“玉佩考”等等。借《汉书》所载名物，推求古制原委，而与史家本文并不相涉。魏了翁所考多在制度，方回所考范围十分广泛，并掺杂理学之语，如《高祖本纪》“宽仁爱人”四字，则广引程朱以来诸儒论仁之语，列目十二篇，一字之义推阐为一卷。该书征引广泛，考证精核，可供研究古代文化者参考。版本主要有《四库全书》本。</span> <br/>
          封面： <span class="inputVal" id="bkimg">Z_13069.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]续古今考
[book_author]方回
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,学术,完结
[book_length]319323
[book_dec]三十七卷，南宋末元初方回撰。阳山人，魏方翁曾撰《古今考》，未成而卒。咸淳三年，方回从魏了翁之子手中得其书手稿，乃推衍其意，撰成《续古今考》三十七卷。并载魏了翁原书，而各附论于条下，分别以鹤山(魏了翁号)先生曰、紫阳方氏曰加以区别。原书有目无文四条，方回补其“刘媪梦与神遇”一条。《续古今考》也以《汉书》本文标目，但不限于《汉书》所记，而于历代制度详加推衍。如，“拔剑斩蛇条”下，则附以“剑考”;“范增举玉玦”条下，则附“玉佩考”等等。借《汉书》所载名物，推求古制原委，而与史家本文并不相涉。魏了翁所考多在制度，方回所考范围十分广泛，并掺杂理学之语，如《高祖本纪》“宽仁爱人”四字，则广引程朱以来诸儒论仁之语，列目十二篇，一字之义推阐为一卷。该书征引广泛，考证精核，可供研究古代文化者参考。版本主要有《四库全书》本。
[book_img]Z_13069.jpg


[book_title]提要
【臣】等谨案古今考一卷宋魏了翁创稿续古今考三十七卷元方回补辑了翁以古制多不可考两汉诸儒惟据叔孙通所定曰犹今之某物孔贾诸疏则又谓去汉久远虽汉制亦不可考乃即汉书本纪所载随文辨证作古今考前有自序一则然其书未成仅得二十条又有録无书者四条咸淳丁卯回得手稿於了翁之子乃推衍其意续成是编首载了翁原书而回又附论於後以鹤山先生曰紫阳方氏曰别之其无书四条回亦补之其刘媪梦与神通一条并发例於下曰鹤山原书有此题而文缺今回以意补之加紫阳方氏曰五字後此皆回所撰不再书此五字或引古於前则复书之云云案回之所续亦以汉书本文摽目而於历代制度推类以尽其余如拔剑斩蛇条下则附广剑考范增举玉玦条下则附玉佩考盖特借汉制中一物之名以推求古制而与史家本文则絶不相涉也然了翁所考多在制度回则以在宋之日献媚贾似道似道势败又先劾之既反覆隂狡为世所讥及宋亡之时又身为太守举城降元得官总管益为清议所不齿老而无聊乃倡讲道学以谋晚盖故於中多参以理语如高帝纪宽仁爱人四字牵引程朱以来诸大儒论仁之语至列目一十二篇一字之义几盈一卷未免涉於支离然回人品心术虽不足道而见闻尚属赅洽所考多有可取者并了翁书録之亦不以人废之义也乾隆四十四年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
古今考原序
叙曰渠阳山中暇日编校经传自两汉诸儒去古未远已不能尽识三代遗制凡冕服车旗类以叔孙通所作汉礼器制度为据其所臆度者无以名之则曰犹今之某物然孔贾诸儒为之疏义则又谓去汉久远虽汉法亦不可考因叹三代遗制始变于周末大坏于秦汉而尽亡于魏晋以後虽名物称谓字义音释亦鲜有存者故使经生学士白首穷经而疲弊于训诂占毕之末有终其身而不能尽知者呜呼是谁之咎欤解之繇曰无所往其来复吉有攸往夙吉汉承秦弊大难既解是无所往也而昧于来复夙往之戒徒能随世就事为秦汉以後规模贾谊所谓建久安之势成长治之策盖欲及时定制尽复三代之旧为万世太平计而一时君臣不足以知此至董仲舒王吉则寖远寖疎盖自是人情习于简陋古制盖不可考矣姑即汉纪随文辩证作古今考魏了翁序

[book_title]卷一
钦定四库全书
古今考卷一　　　　　　宋　魏了翁　撰
元　方回　　续
高帝纪
鹤山先生曰高帝者何汉五年羣臣上皇帝尊号此有天下之称也十二年上諡号曰高皇帝此节惠易名之諡也人主自号皇帝自秦政始而汉因之諡曰高皇帝则亦因始皇帝之陋也三皇五帝称号圣人未尝言虽三王五伯亦未尝言仅见于孟氏书戴氏礼而禹之为王亦未尝见凡书之言夏王者皆祭也殷人周人之说始自陋儒俗师强为差等矜抗皇号於过高而妄意帝称羞与王伍盖春秋时吴楚越皆称王矣至于战国则齐魏韩赵诸君亦称王王号既卑则强者不得不帝於是秦昭王称西帝齐闵王称东帝寻惧而皆去之复称王至秦政二十六年遂兼皇帝之号然犹迟之以二十六年之久亦见其有未慊於心者汉初大抵袭秦以从民望而於典章法度猥袭秦余如皇帝之称最为固陋亦因仍不改于是有效尤而动如南越王称南武帝盖生而自为諡矣极于後世如汉哀帝以方士之说为圣刘太平之号唐高宗中宗以武韦二妇人之言有天皇应天之号纷纷错出由是踵为故常姑摘其一二言之唐玄宗德宗皆以圣神文武皇帝为号此二君昏僻召乱者也而以是称之又将谁欺德宗尚以为未足乃于朱泚未平之日徇羣臣之请欲更加二字夫此四言且不敢当其一而唐之君臣少之乃知後世君臣虚名侈靡君臣同一愚也成汤曰武王周文曰寜王则人称之而已不自居也矧累善积美至十余字而不厌乎赖神宗黜去尊号之请足以洗千载之陋然尚有未尽改者諡者节以壹惠也今自唐至于国朝帝諡之多至七八字反以字多而难於省记义广而不能取信且姑以一二言如所谓圣神则大而化圣而不可知矣犹以为未足也加之以文武抑不知圣神不足以统文武耶藉曰书既言之矣又姑举其一言之唐帝之諡莫多於宣宗盖高祖太宗犹不过七字宣宗至十有八字宣视诸帝固亦稍优而遂谓元圣至明与武文睿知仁神等字无一不备夫如是过於尧舜三王远矣而唐业之衰实始乎此
汉书
鹤山先生曰汉者何高皇帝起汉中即始王以为代号也自羲昊以来书志可考者皆有始祖舜虽侧微然自颛帝以来有国至瞽瞍失之至夏后氏殷人周人以讫于嬴政则皆以始封为代号夏之後为杞至楚悼王而後息殷之後为宋至齐涽王而後息周自后稷讫于赧王大抵三代之宗庙血食皆二千余年而秦罢侯置守於是始有由匹夫而有天下者故往往无所因袭一时如刘如项如陈不得不以始皇为号至魏晋齐梁隋唐以後则率以初国寖成禅代故又封爵为号亦与汉异
高祖
鹤山先生曰既曰高帝矣此其言高祖何系之帝即諡也系之祖则庙号也武丁祖甲太甲虽有庙号而丁甲以日为纪非諡也由殷而上无諡或以尧舜禹等为諡非也至殷始有三宗庙号至周始有文武等諡至高帝然後一人而有諡有号然諡曰高皇帝庙曰高祖犹通一高字也至文帝以後然後号与諡异然犹曰太宗世宗中宗世祖云耳又其後一人之身既曰明帝又曰显宗既曰章帝又曰肃宗不知节諡者安所据也明帝犹可宗也又其後也和帝曰穆宗殇帝曰【缺】宗安帝曰恭宗则终汉之世无一而非宗者又其後也帝諡少而五六言多至十七八言虽有博识强记之士固已不能悉数施诸诏命奏疏亦以文繁难于节约其势必以庙号陵名代之则是一人而兼十余字之美义有相包字犹别出虽有昏僻之主犹得仁圣之名施诸当时人已议朝臣之庸鄙书诸简策人复议世道之浇讹相承至今諡为虚设仅以陵庙见诸典章又极其事而言之则必如殷三宗汉七制无害其为庙号以其有德可宗而不在迭毁之数也和殇安顺以来胡为而皆无不可宗之帝有天下者知和殇安顺亦得为宗则知庙号而承陋袭讹不可不速已也
丰沛邑中阳里人
鹤山先生曰此谓泗水郡之属县曰沛沛之聚邑曰丰其里曰中阳盖自秦灭古制郡县邑里之别茫不可考今姑言之古者大而别之曰九州细而别之则自天子诸侯所治皆曰国国之外曰野则六乡六遂与三等采地在焉其得名县者有三总王畿之内曰县则天子之寰内是也【寰即县也】六遂之内有县凡二千五百家则四鄙为县四遂为县是也三伯里至四伯里为县则甸稍县都是也至春秋末赵简子誓师则谓上大夫受县下大夫受郡杜预引周书作雒篇谓千里一县县有四郡鲁昭五年左氏传亦云晋有四十县遗守四千乘县有百乘合乎周书而背周礼未知孰为可信大抵皆未是後世之所谓县至秦孝公并邑聚为县而县之制始此郡之名不见於经亦始见於赵鞅之言乃是县统郡而不以郡统县也自秦始皇并天下分为三十六郡然後以郡统县其时县犹有邑在焉故曰丰沛邑里
姓刘氏
鹤山先生曰古未有姓氏并书者春秋传曰天子建国因生以赐姓胙之土而命之氏杜预谓若舜由妫汭故陈为妫姓胙之以土而命氏以陈外传亦曰帝嘉禹德赐姓曰姒而氏曰有夏胙四岳国赐姓曰姜而氏曰有吕盖系之以姓而命之以氏故子孙虽同姓而各别氏也氏又谓之族盖举其人则曰华氏向氏指其宗则曰戴族柏族若此者可以类求大率姓禀之天子族禀之国君然其间容有不赐姓者各从其父之姓族如黄帝子二十五人而得姓者才十有三是也又有不禀时君之命而自为氏者士会之孥处秦为刘氏伍员之子在齐为王孙氏智伯之将灭果自别其族为辅果氏虽云别氏然未有总书曰姓某氏者至于後世则姓氏之制不明故举世称氏为姓而不知别且同姓别氏礼所谓百世而婚姻不通者今岂知此【或疑刘氏之始详见赞末】
附论赐姓赐氏赐族之别
紫阳方氏曰鹤山先生渠阳山中尝取九经注疏为要义所以为古今考张本也古今考虽不就要义吾州有刋本兵火已亡而回尚留印本谨以礼记大传正义附论赐姓赐氏赐族之别者续于鹤山先生所论姓刘氏之後　要义曰凡姓族异者所以族异人也犹万物皆各有名以相分别天子赐姓赐氏诸侯但赐氏不得赐姓降于天子也故隐六年左传云无骇卒公问族于衆仲衆仲对曰天子建德因生以赐姓胙之土而命之氏诸侯以字为氏因以为族官有世功则有官族邑亦如之以此言之天子因诸侯先祖所生赐之曰姓杜预云若舜生妫汭赐姓曰妫封舜之後於陈以所封之土命为氏舜後姓妫而氏曰陈故郑駮异义云炎帝姓姜大昊之赐也黄帝姓姬炎帝之所赐也故尧始赐夷姓曰姜赐禹姓曰姒赐契姓曰子赐稷之姓曰姬着在书传如郑此言是天子赐姓也诸侯赐卿大夫以氏若同姓公之子曰公子公子之子曰公孙公孙之子其亲已远不得上连於公故以王父字为氏若适夫人之子则以五十字伯仲为氏若鲁之仲孙季孙氏也若庶子妾子则以二十字为氏则展氏臧氏是也若异姓则以父祖官及所食之邑为氏以官为氏者司马司城是也以邑为氏者若韩赵魏是也凡赐氏族者必为卿乃赐有大功德者生赐以族若叔孙得臣是也虽公子之身若有大功德则以公子之字赐以为族若仲遂是也若子孙不为卿其君不赐族子孙自以王父字为氏也氏族对之为别散则通也故左传云问族于衆仲下云公命以字为展氏是也其姓与氏散亦得通故春秋有姜氏子氏姜子者皆姓而为氏是也　回又曰汉高祖封项伯等四人为列侯赐姓刘氏回已引东莱大事记解题在後中有范氏祖禹论其赐娄敬姓刘氏即不论矣以姓为氏以氏为姓汉初已如此
附论郑渔仲氏族谱
紫阳方氏曰郑樵字渔仲兴化军人号夹漈先生着书甚多氏族之书博矣平声中无回之方氏而有芳至以字为氏族中始有方氏谓周大夫方叔之後以字为氏也风俗通云方雷氏之後是也谓汉有方贺则不然汉公卿有百官表曰方赏为九卿更始之相曰方望何以皆不书回之先方紘避王莽之难自河南徙歙县子储侪俨回储之孙也後歙县割东乡为青溪县今改为淳安县是也储墓在淳安县前一大方塜　今考汉书百官公卿表下孝哀建平元年司隶校尉东海方赏君宾为左冯翊二年迁建平三年左冯翊方赏为廷尉四年徙元夀二年哀帝之年表最下一行书曰京兆尹清河孙意子承廷尉方赏为左冯翊一年迁此书乃是两事其一京兆尹清河孙意其名意其字子承也其书法如上文京兆尹南阳翟萌幼仲萌名幼仲字也子承之下书廷尉方赏为左冯翊一年迁明年哀帝崩又孝平五年表絶矣汉书此表极好凡十四行上三行汉三公第四行列将军次九行九卿廷尉大理居第五以上十三行矣下一行京兆尹左内史右内史左冯翊三官共之方赏初以司隶校尉为左冯翊书其乡贯曰东海书其字曰君宾迁廷尉又迁左冯翊在朝凡八年也回读西汉自二十二岁戊申在宋氏馆借鼎本汉书换三四本读至今五十余年矣不见有方贺细思之恐是郑渔仲笔误或刋本误以方赏为方贺乎容更考之
附郑樵氏族畧序
自隋唐而上官有簿状家有谱系官之选举必由於簿状家之婚姻必由於谱系历代并有图谱局置郎令史以掌之仍用博通古今之儒知撰谱事凡百官族姓之有家状者则上之官为考定详实藏于秘阁副在官若私书有滥则纠之以官籍官籍不及则稽之以私书此近古之制以绳天下使贵有常尊贱有等威者也所以人尚谱系之学家藏谱系之书自五季以来取士不问家世婚姻不问阀閲故其书散佚而其学不传三代之前姓氏分而为二男子称氏妇人称姓所以别贵贱贵者有氏贱者有名无氏今南方诸蛮此道犹存古之诸侯诅辞多曰坠命亡氏败其国家以明亡氏则与夺爵失国同可知其为贱也故姓可呼为氏氏不可呼为姓姓所以别婚姻故有同姓异姓庶姓之别氏同姓不同者婚姻可通姓同氏不同者婚姻不可通三代之後姓氏合而为一皆所以别婚姻而以地望明贵贱于文女生为姓故姓之字多从女如姬姜嬴姒姚妫姞妘婤姶?嫪之类是也所以为妇人之称如伯姬季姬孟姜叔姜之类并称姓也奈何司马子长刘知几谓周公为姬旦文王为姬伯乎三代之时无此语也良由三代之後姓氏合而为一虽子长知几二良史犹昧於此姓氏之学最盛于唐而国姓无定论林宝作元和姓纂而自姓不知所由来汉有邓氏官谱应劭有氏族篇又有颍川太守聊氏万姓谱魏立九品置中正州大中正主簿郡中正功曹各有簿状以备选举晋宋齐梁因之故晋散骑常侍贾弼太保王弘齐卫将军王俭梁北中郎谘议参军知撰谱事王僧孺之徒各有百家谱宋何承天撰姓苑与後魏河南官氏志此二书尤为姓氏家所宗唐太宗命诸儒撰氏族志一百卷柳冲撰大唐姓系録二百卷路淳有衣冠谱韦述有开元谱柳芳有永泰谱柳璨有韵略张九龄有韵谱林宝有姓纂邵思有姓解其书虽多槩有三种一种论地望一种论声一种论字论字者则以偏旁为主论声者则以四声为主论地望者则以贵贱为主然贵贱升沉何常之有安得专主地望以偏旁为主者可以为字书以四声为主者可以为韵书此皆无与于姓氏凡言姓氏者皆本世本公子谱二书二书皆本左传然左氏所明者因生赐姓胙土命氏及以字以諡以官以邑五者而已今则不然论得姓受氏者有三十二类左氏之言隘矣一曰以国为氏二曰以邑为氏天子诸侯建国故以国为氏虞夏商周鲁卫齐宋之类是也卿大夫立邑故以邑为氏崔卢鲍晏臧费柳杨之类是也三曰以乡为氏四曰以亭为氏封建有五等之爵降公而为侯降侯而为伯降伯而为子降子而为男亦有五等之封降国侯而为邑侯降邑侯而为关内侯降关内侯而为乡侯降乡侯而为亭侯学者但知五等之爵而不究五等之封关内邑者温原苏毛甘樊祭尹之类是也但附邑类更不别着裴陆龎阎之类封於乡者故以乡氏麋采欧阳之类封於亭者故以亭氏五曰以地为氏有封土者以封土命氏无封土者以地居命氏盖不得受氏之人或有善恶显着族类繁盛故因其所居之所而呼之则为命氏焉居傅岩者为傅氏徙嵇山者为嵇氏主东蒙之祀则为蒙氏守桥山之冢则为桥氏耏氏因耏班食於耏门頴氏因考叔为頴谷封人东门襄仲为东门氏桐门右师为桐门氏皆此道也隐逸之人高傲林薮居于甪里者呼之为甪里氏居于绮里者呼之为绮里氏所以为美也娼优之人取媚酒食居于社南者呼之为社南氏居于社北者呼之为社北氏所以为贱也又如介之推烛之武未必无氏由国人所取信也故特标其地以异於衆凡以地命氏者不一而足六曰以姓为氏姓之为氏与地之为氏其初一也皆因所居而命得赐者为姓不得赐者为地居於姚墟者赐以姚居於嬴滨者赐以嬴姬之得赐居於姬水故也姜之得赐居於姜水故也故曰因生以赐姓七曰以字为氏八曰以名为氏九曰以次为氏凡诸侯之子称公子公子之子称公孙公孙之子不可复言公孙则以王父字为氏如郑穆公之子曰公子騑字子驷其子曰公孙夏其孙则曰驷带驷乞宋威公之子曰公子目夷字子鱼其子曰公孙友其孙则曰鱼莒鱼石此之谓以王父字为氏无字者则以名鲁孝公之子曰公子展其子曰公孙夷伯其孙则曰展无骇展禽郑穆公之子曰公子丰其子曰公孙段其孙则曰丰卷丰施此诸侯之子也天子之子亦然王子狐之後为狐氏王子朝之後为朝氏是也无字者以名然亦有不以字而以名者如樊皮字仲文其後以皮为氏伍员字子胥其後以员为氏皆由以名行故也亦有不以王父字为氏而以父字为氏者如公子遂之子曰公孙归父字子家其後为子家氏是也又如公孙枝字子桑其後为子桑氏者亦是也亦有不以王父名为氏而以父名为氏者如公子牙之子曰公孙兹字戴伯其後为兹氏是也又如季公鉏字子弥其後为公鉏氏者亦是也以名字为氏者不一而足左氏但记王父字而已以次为氏者长幼之次也伯仲叔季之类是也次亦为字人生其始也皆以长幼呼及乎往来既多交亲稍衆则长幼有不胜呼然後命字焉长幼之次可行于家里而已此次与字之别也所以鲁国三家皆以次命氏而亦谓之字焉良由三家同出其始也一家之人焉故以长幼称十曰以族为氏按左传云为諡因以为族又按楚辞云昭屈景楚之三族也昭氏景氏则以諡为族者也屈氏者因王子瑕食邑于屈初不因諡则知为族之道多矣不可专言諡也族近于次族者氏之别也以亲别疏以小别大以异别同以此别彼孟氏仲氏以兄弟别也伯氏叔氏以长少别也丁氏癸氏以先後别也祖氏弥氏以上下别也第五氏第八氏同居之别也南公氏南伯氏同称之别也孔氏子孔氏旗氏子旗氏字之别也轩氏轩辕氏熊氏熊相氏名之别也季氏之有季孙氏仲氏之有仲孙氏叔氏之有叔孙氏适庶之别也韩氏之有韩余氏傅氏之有傅余氏梁氏之有梁余氏余子之别也遂人之族分而为四商人之族分而为七此支分之别也齐有五王合而为一谓之五王氏楚有列宗合而为一谓之列宗氏此同条之别也公孙归父字子家襄仲之子也归父有二子一以王父字襄仲为仲氏一以父字子家为子家氏公子郢字子南其後为子南氏而复有子郢氏伏羲之後有伏虙二氏同音异文共叔段之後有共氏又有叔氏又有段氏凡此类无非辨族十一曰以官为氏十二曰以爵为氏有官者以官无官者以爵如周公之兄弟周公为太宰康叔为司寇耼季为司空是皆有才能可任以官者也五叔无官是皆无才能不可任以官者也然文王之子武王周公之兄弟虽曰无官而未尝无爵土如此之类乃氏以爵焉以官为氏者太史太师司马司空之类是也云氏庾氏籍氏钱氏之类亦是也以爵为氏皇王公侯是也公乘公是小史庶长亦是也十三曰以凶德为氏十四曰以吉德为氏此不论官爵惟以善恶显着者为之以吉德为氏者如赵衰人爱之如冬日其後为冬日氏古有贤人为人所尊尚号为老成子其後为老成氏以凶德为氏者如英布被黥为黥氏杨玄感枭首为枭氏齐武恶巴东王萧子响为同姓故改萧为蛸後魏恶安乐王元鉴为同姓故改元为兀十五曰以技为氏此不论行而论能巫者之後为巫氏屠者之後为屠氏卜人之後为卜氏匠人之後为匠氏以至豢龙为氏御龙为氏干将为氏乌洛为氏者亦莫不然十六曰以事为氏此又不论行能但因其事而命之耳夏后氏遭有穷之难后婚方娠逃出自窦而生少康支孙以窦为氏汉武帝时田千秋为丞相以年老诏乘小车出入省中时号车丞相其後因以车为氏微子乘白马朝周兹白马氏之所始也魏初平中有隐者常乘青牛号青牛先生兹青牛氏之所始也十七曰以諡为氏周人以讳事神諡法所由立生有爵死有諡贵者之事也氏乃贵称故諡亦可以为氏庄氏出於楚庄王僖氏出於鲁僖公康氏者卫康叔之後也宣氏者鲁 宣伯之後也文氏武氏哀氏缪氏之类皆氏于諡者也凡复姓者所以明族也一字足以明此不足以明彼故益一字然後见分族之义言主氏则滥矣本其所系而言则有王叔氏王孙氏言公氏则滥矣本其所系而言则有公子氏公孙氏故十八曰以爵系为氏唐氏虽出于尧而唐孙氏又为尧之别族滕氏虽出于叔绣而滕叔氏又为叔绣之别族故十九曰以国系为氏季友之後传家则称季孙不传家则去孙称季叔牙之後传家则称叔孙不传家则去孙称叔故二十曰以族系为氏士季者字也有士氏又别出为士季氏伍参者名也有伍氏又别出为伍参氏此以名氏为氏者也又有如韩婴者本出韩国加国以名为韩婴氏如臧会者本出臧邑加邑以名为臧会氏如屠住者本出住乡加乡以名为屠住氏故二十一曰以名氏为氏而国邑乡附焉禹之後为夏氏杞杞後奔鲁受爵为侯又有夏侯氏出焉妫姓之国为息氏公子边受爵为大夫又有息夫氏出焉此以国爵为氏者也白氏旧国也楚人取而邑之以其後为白侯氏故二十二曰以国爵为氏而邑爵附焉原氏以周邑而得氏申氏以楚邑而得氏及原加伯为原伯氏以别于原氏申加叔为申叔氏以别于申氏是之谓以邑系为氏鲁有沂邑因沂大夫相鲁而以沂相为氏周有甘邑因甘平公为王卿士而以甘士为氏故二十三曰以邑系为氏而邑官附焉师氏者太师氏也史氏者太史氏也师延之後为师延氏史晁之後为史晁氏此以名隶官是之谓以官名为氏吕不韦为秦相子孙为吕相氏郦食其之後为食其氏曾孙武为侍中改为侍其氏此以官氏为氏者也故二十四曰以官名为氏而官氏附焉以諡为氏所以别族也邑而加諡如苦成子之後为苦成氏臧文仲之後为臧文氏氏而加諡者如楚厘子之後为厘子氏郑共叔之後为共叔氏爵而加諡者如卫成公之後为成公氏楚成王之後为成王氏故二十五曰以邑諡为氏二十六曰以諡氏为氏二十七曰以爵諡为氏也按古今着复姓之书多矣未有能明其义者也有中国之复姓有夷狄之复姓中国之复姓所以明族有重复之义二字具二义也以中国无衍语一言见一义夷狄多侈辞数言见一义夷狄有复姓者侈辞也一言不能具一义必假数言而後一义具焉其於氏也则有二字氏有三字氏有四字氏其於音也则有二合音有三合音有四合音观译经润文之义则知侈辞之道焉臣昔论中国亦有二合之音如者焉二合为旃者与二合为诸之类是也惟无三合四合之音今论中国亦有二字之氏惟无三字四字之氏此亦形声之道自然相应者也二十八曰代北复姓二十九曰关西复姓三十曰诸方复姓此皆夷狄二字姓也三十一曰代北三字姓侯莫陈之类是也三十二曰代北四字姓自死独膊之类是也此外则有四声又有复姓四声者以氏族而不得其所系之本乃分为四声以统之复姓者以诸有复姓而不得其所系之本者则附四声之後氏族之道终焉五帝之前无国号有国者不称国惟以名为氏所谓无怀氏葛天氏伏羲氏燧人氏者也至神农氏轩辕氏虽曰炎帝黄帝而犹以名为氏然不称国至二帝而後国号唐虞也夏商因之虽有国号而天子世世称名至周而後讳名用諡由是氏族之道生焉最明着者春秋之时也春秋之时诸侯称国未尝称氏惟楚国之君世称熊氏荆蛮之道也支庶称氏未尝称国或适他国则称国如宋公子朝在卫则称宋朝卫公孙鞅在秦则称卫鞅是也秦灭六国诸侯子孙皆为民庶或以国为氏或以姓为氏或以氏为氏姓氏之失自此始故楚之子孙可称楚亦可称芈周之子孙可称周亦可称姬又如姚恢改姓为妫妫皓改姓为姚兹姓与氏浑而为一者也自汉至唐世有典籍讨论兹事然皆出於一时之意不知澄本正源每一书成怨望纷起臣今此书则不然帝王列国世系之次本之史记实建国之始诸家世系之次本之春秋世谱实受氏之宗也
附陈宓郑樵通畧序
夹漈先生讳樵字渔仲莆郡游洋人不入塲屋屏迹山林精心简编是以六艺之文百家之学无不通贯古今而着书立言诚有功於後学不细也二举孝廉再举遗逸先生力辞浩然以道自任中兴天子复因经筵列荐慨想渡江人物有诏特起赐对之日漏下十余刻玉音称赏曰见卿议论高远使朕自然忘倦先生奏以三十年所着之书五十种及取历代史始自三皇迄于隋季总而名之曰通志首陈班固断代作史之失其间又有二十畧贯通人间所未见之书上甚嘉之且有敷陈古学自成一家恨见卿晩之谕即命以官主管礼兵部架阁文字先生立丐祠还山仍给笔劄修史及缮写工件成书二百卷趋造於朝就除枢密院编修兼权检详诸房文字官寻又命缴进通志通畧而先生俄以疾卒遂不果进太学生朱寿箕等三百人为文以祭曰所谓词林根叶十年尽学海波澜一夜枯其余非无一卉一木之秀一川一泽之丽皆不足以补先生之万一然其人则古其书与名亘宇宙莫得而踰时子归翁方八龄家藏余藁未免散逸宓先君正献与先生道义不薄过庭有训习闻先生言论风旨每每有文献不足之叹宓近忝朝列廼於同朝所藏故书中得观通志通畧全书尚无恙也则知先生精神心术萃在二十畧闻所未闻见所未见从此传之四方以垂不朽宓因感先君之言起敬先生之学谨书通畧之後嘉定八年八月吉日郡人陈宓
附郑渔仲二十畧
紫阳方氏曰郑渔仲二十畧天文二卷地理一卷都邑一卷氏族六卷礼四卷乐二卷职官七卷选举二卷食货二卷刑法一卷諡一卷六书五卷七音二卷艺文八卷图谱一卷校雠一卷器服二卷金石一卷灾祥一卷昆虫草木二卷
前二十畧予家有之今客中借之张仲真欲以其氏族略之序附鹤山先生所考姓刘氏之後而苦於太多氏族之说备矣其六卷太多则尤不可附也如钱考以洪文安公泉志参之备矣而泉志亦不可附於钱考之後他仿此既又以陈後斋二十畧序附此渔仲之书氏族为最所谓通志五十种二百卷俟求之今未见也
母媪父太公
鹤山先生曰古者父为士子为天子诸侯祭以天子诸侯其尸服以士服盖天子诸侯之有父者鲜矣仪礼丧服有为君之父母祖父母期则君固有父在者第始封之君则有之天子之父则罕瞽瞍之卒不知何时此不可考武王灭殷则文考已殁故并取太王王季为王迹所由兴者而追王焉汉高帝起自亭长祖丰公父太公皆不知名母媪不知姓与前代之典纪异古人有谓父为太公者虽不见于经而齐世家云西伯猎遇吕尚曰吾太公望子久矣故号曰太公望以此知太公者古人以为父称文之时有爵者称公至楚县尹为公晋大夫伯有称公盖名称已紊至秦时滋不可制故亭长之父亦称公至後汉章帝纪祠太上皇于万年注名煓【他官反】一名执嘉此不知何所据而迁固乃不及之恐未可信也自章帝以後尊先媪曰昭灵夫人盖自初起兵时媪已卒於小黄北矣既有天下惟父独存而止称太公非敢忘之以古无此典耳【秦追封父】因家令言始创太上皇之号以隆之不惟古制所无且古亦未有太字後人加点以别大字於是人主之父母皆曰太至于祖母则曰帝太后或曰太皇太后夫皇云者祭祀之所称太云者後世以为父卒母存之号今用之人主之父母则无所忌盖所沿袭者久矣其後昭灵为后高祖之兄之姊之女皆追尊为王后而最可怪者高祖之伯嫂曰阴安侯仲嫂皆王后岂阴安尚有撩釜之憾故下后一等耶名称之不正莫甚于此自是而後则天子之妾母若本生父母皆有生封死赠之文晋魏以後则为着令文武官各得以品秩封赠父母大非古矣盖追策追命追祀春秋时虽已有之然出于王朝所锡未有法令以自陈者况以三岁一赠无所限极墓中士服而庙象公衮者有之此于礼奚据故郑康成谓追王者以王礼改葬盖疑名与服异使如後世三岁一赠则死者数罹发掘之害亦不得一安於其土矣
隆准龙顔
鹤山先生曰准于五则为揆平取正之器所谓绳直生准是也亦所以协乐律而史记谓始皇长准高祖隆准皆相承为鼻岂面目以是取正耶经传有颡有角未有称顔者曰额曰顔亦後世之称史册用字之讹如此类甚衆本不足辨姑一及之以见风气既降称谓亦舛
试吏廷中吏
鹤山先生曰古者三公曰三吏卿大夫士以及邦国之仕者皆曰羣吏而别为府史胥徒贾奚之属以异贵贱府史胥徒无吏称也至此始混为一区
亭长【亭有两卒一为亭父掌开闭扫除一为求盗掌逐捕盗贼】
鹤山先生曰周制五家为比五比为闾四闾为族五族为党五党为州五州为乡秦人易之十里一亭十亭一乡盖田制坏而乡治废专以讥防征商检柅盗贼为事而先王相保相爱相酬相贳之实政无复有存者矣【此下有汉兴犹及四字而末有续文】
尝从王媪武负贳酒
鹤山先生曰古者戒羣饮使萍氏纪酒未闻使民为酒以自粥也私粥不已民相与争利则暴君污吏必至榷酤盖此时实启之
萧何为主吏主进令诸大夫
鹤山先生曰按顔氏注大夫客之贵者夫大夫之称至隆极贵岂沛县吏民可得而过称乎公邑长亦曰大夫萧叔大夫之类是也卿亦号大夫单伯会伐宋传云周大夫而记亦曰诸侯之上大夫卿是也孤亦曰大夫春秋称宋人杀其大夫是也公亦曰大夫诗谓三事大夫是也韩信谓诸军为士大夫容有军吏在焉要是自春秋以後名多混乱矣
贺钱万
鹤山先生曰诗所谓钱盖农器也上声以帛币为钱不知自何时始小学书亦无此字史记平准书载虞夏之币三品管子论禹汤以金铸币未有钱之名也至管子国语吕氏春秋史汉则周齐秦晋楚赵之币皆名钱矣
吕公好相人
鹤山先生曰相人二字始见于左氏文公元年传内史叔服能相人至荀卿始为书非之然未得其要大抵吕公能相高祖之当贵而不能相吕后之覆宗此大学曰人莫知其子之恶其是之谓欤
高祖为亭长素易诸吏乃绐为谒曰贺钱万实不持一钱谒入吕公大惊起迎之门
鹤山先生曰古者岁时月吉以礼会民必读法必习射必行饮酒之礼所以申之孝悌书其德行道艺非以事娯乐也所谓周礼其犹醵与则古亦有合钱饮酒之礼特民自为乐耳今县有重客而民得持钱入县县遣功曹主进满千钱者升之堂上不则退之堂下惟商财贿不问齿德亭长以警盗送徒为事亦一役民耳安得而虚声绐谒恐喝重客使起迎之门遂坐上坐且上坐宾位也今一亭长以气夺之絶无乡饮谋宾澹台以公事造偃之意风俗之坏久矣而史书之为美谈
鲁元公主
鹤山先生曰韦昭以元为諡顔籀非之刘攽曰此史臣追书也是皆非闻古者妇人有以字配姓如伯姬仲子孟姜季嬴之等是也有以氏以姓者鲁国姜是也有以姓系之夫氏者卫孔姬晋赵姬之等是也有以姓系夫爵如楚息妫齐棠姜鲁秦姬之等是也又越礼而妄自为諡则齐吴姬昭姬鲁声子秦穆姬卫庄姜之等是也有系之子如陈夏姬宋景曹是也又有越礼而妄自为諡则齐吴姬昭姬鲁声子出姜晋辰嬴卫戴妫等不可胜数鲁元以生而封鲁死而追諡名之不正甚矣使之之国则古者邑于谢则归谢邦于蔡则治蔡若假之名而实不往其於义也何居必责之就国则妇无与公事使以鲁爵而居赵古亦未有此此一时率意变古极於後世有父为秦公而母为魏国夫人者以秦公之妻而爵之魏则疑於再适矣有一妇人而封两大国者则疑於两从矣至於国朝则命妇封爵之不正与后之有諡犹如旧制惟后諡以上一字系之帝此亦稍得礼意公卿大夫士之妻无諡始为合礼公主之称虽非古亦周女下嫁命鲁主昏之意
老父相吕后曰夫人天下贵人
鹤山先生曰古者邦君之妻曰夫人人称之曰君夫人卿大夫妻曰内子人亦曰内子夫人之号无敢窃也今亭长之妻客称之曰夫人然则过相称谓不知始于何时虽春秋时亦未有此流及後世则夫人遂为贵贱之通称
高祖为亭长以竹皮为冠及贵常冠所谓刘氏冠
鹤山先生曰古者衣冠不贰所以同风俗壹民德春秋以後如鹬冠翠被胡服之属已皆先王之所禁今以亭长自为竹皮冠亦见王制之不明人皆得以率情妄作其後爵公乘以上方得冠刘氏冠一时之为一人之见而遂以侪于先王之命服服之日更月变而不复先王之旧盖日改月化民由之而不知可胜叹夫
高祖为亭长为县送徒骊山
鹤山先生曰送徒骊山秦政自营坟墓也然古之帝王未始有是刘向曰黄帝葬桥山尧葬济阴丘壠皆小葬具甚微舜葬苍梧二妃不从禹葬会稽不改其列文武周公葬于毕皆无丘壠之处虽然此仅言薄葬耳而经传咸无帝王自营坟墓之文考之仪礼则自始死小敛大敛殡奠後始记筮宅然则筮宅盖生者之事也或曰事不预定而取办于仓卒可乎曰古之葬与今异冢人掌公墓之地辨其兆域而为之图先王之葬居中以昭穆为左右若文王葬于毕则子孙皆就而葬之文王居中武王为昭居左成王为穆居右则兆域之列固有定序下至公卿大夫皆以爵列为封丘之度虽万民墓地亦墓大夫掌之盖自天子以至於庶人未有不族葬而序列者夫兆域既有定序丘封亦有定制非如後世有某山某水之说则取办於殡敛设奠之後乃人情事理之当然自吴阖闾秦惠文以来五王始大作丘壠多其瘗藏至秦政自为骊山又加於前用吏徒数十万人旷日者十年上崇山坟下锢三泉其高五十余丈周回五里余石椁为游馆人鱼膏为灯烛水银为江海黄金为鳬鴈被以珠玉饰以翡翠中成观游上成山林虑人之窥伺也则为机械之变以射穿掘之人虑为机者之泄也则生薶工匠虑无与共其乐也则多杀宫人以实之曾未几何外被项籍之灾内罹牧?之祸然则役徒数十万祗以自戮其屍焉耳矣繇是以後袭为故常汉之陵与庙率是人主自为之
高祖送徒骊山徒多道亡自度比至皆亡之夜皆解纵所送徒徒中壮士愿从者十余人
鹤山先生曰古者井牧之制修则五家为比五比为闾四闾为族五族为党五党为州五州为乡丝聨绳贯有保有爱不惟寓亲睦之意亦以察奸宄之萌井间有遂遂上有径沟上有畛洫上有涂浍上有道川上有路以逹于畿不惟为瀦泄之计亦以严出入之限盖行旅之往来有节然後可以达国民之转徙有授然後可以出乡而谍贼之人相戕之人鬭嚣之人不时不物之人各官以察之当是时也使有骊山亡徒一人则必有?而执之宁听其肆行阡陌间而无所忌惮与高帝身履其事而不知变秦以复于古盖自是而後门关道路之政户口客主之数徒为具文岂惟无复賙恤亲睦之意虽蒐奸隐慝无由察知民立乎覆载之间自死自生自往自来县官不以为事而君师之责废矣
秦二世元年陈胜起蕲
鹤山先生曰自秦以来未有以全盛之天下十五年而亡者亦未有陇上之耕夫无尺寸之资以取天下者此罢封建废井田之明验也古者封国之制计不易之田以为都畿田方千里公侯田方百里伯七十里子男田五十里不能五十里附于诸侯曰附庸其山林陵麓川泽各随田以为封疆之界大抵制国不过千乘都城不过百雉家富不过百乘五国以为属属有长十国以为连连有帅三十国以为卒卒有正二百一十国以为州州有伯天子赐之弓矢然後得专征赐之斧钺然後得专杀天子适诸侯曰巡守巡所守也春省耕而补不足秋省敛而助不给入其疆土地辟田野治养老尊贤俊杰在位则有庆庆以地反是则有责一不朝则贬其爵再不朝则削其地三不朝则六师移之诸侯朝于天子曰述职述所职也唐虞三代其制各异或五载一巡狩羣后肆朝或比年一小聘三年一大聘五年一朝或六年五服一朝又六年王乃时巡制虽小异大抵东南西北朝聘循环天子无踰时不与四方诸侯接四方诸侯无踰年不禀命于天子此开诚心布公道正侯度达民隐故能君无失道臣无干纪民无觊觎夷无谋夏此封国之大略也方里为井一井八家为田九百亩四井为邑四邑为丘四丘为甸凡六十四井一丘之赋戎马一疋牛三头四甸为县四县为都盖甸地方八里八八六十四井旁加一里为成即三十六井是为百井一成之赋长毂一乘甲士三人步卒七十二人【八百夫中取七十五人亦什一之法也】五家为比五比为闾四闾为族五族为党五党为州五州为乡六乡出车百乘六遂亦百乘五人为伍五伍为两四两为卒五卒为旅五旅为师五师为军总万二千五百人千乘之车步卒甲士七万五千人是为六军天子提封百万井出车万乘为六军者十大都之田方三十二里为井一千有奇为夫家八万出车百乘步卒甲士七千五百人为师者三是故天子万乘言车数也诸侯千乘大夫百乘言夫数也
已上一序二十段并依鹤山亲笔编诸此其册外篆初藁二字又有四段立题未着文今不録
母媪梦与神通【鹤山元书此题而文缺今回以意补之加紫阳方氏曰五字後此皆回所撰不再书此五字或引古于先则後书之】
紫阳方氏曰帝王之生固不偶然好事者多从而附益之则怪以传怪生民之诗谓姜嫄之生后稷也履大人之迹歆然身动如孕不假人道而生列子史记皆有是言朱文公则疑履帝武敏歆攸介攸止歆字在上下句之间皆不成文盖心不然之也文公又按毛公之说不过谓姜嫄出祀郊禖履帝喾之迹而行将事齐敏而已然无如郑玄之笺本诸列子史记之妄何文公谓诸儒多是毛公而非郑亦谓郑非臆说以其有所本也回则谓列子史记皆不足信惟诞寘之隘巷平林寒氷一章若姜嫄尝弃后稷而不子者故或者得以神其说回谓姜嫄当时恐不无郑庄公寤生之惊而恶之故有不举之意厥初祀郊禖以求子焉得无人道而虚求之诗有先生如达一句足证也盖以其生之时忽然而堕故其家异之耳以敏字训为足大指岂非好怪而至于此欤回断然以为稷之名弃不过有如庄姜之恶而弃之所以招此怪说也玄鸟之诗天命玄鸟降而生商毛公止谓春分玄鸟时降有娀氏女简狄配高辛氏帝帝率与之祈于高禖而生契无他异也又不幸而郑玄为笺亦本史记等书谓玄鸟遗卵简狄吞之而生契又玄之为人酷信哀平间?纬之书当是暗引?纬而隐其所本近世吕成公读诗记但存毛传尽删郑笺良以人类生育决无吞一燕卵而能生子之理也此二说者既明则汉高之生决无梦与神交而生之理史记书曰母媪尝息大泽之陂梦与神遇是时雷电晦冥父太公往视则见交龙於上已而有娠然则媪之所梦者神也而非龙太公之所见者交龙也而不见其神交龙恐是两龙相交于大泽之上而媪适偃息其下两不相关今医家言梦与鬼交男子妇人独宿而有淫思则必梦中有之皆梦人也非梦鬼也此媪之非心邪念梦中所见亦必人而已矣龙交陂上自有其偶好事之人喜奇嗜怪见高帝起于亭长为王为帝则相与扶合附会以诧其异苟如是言则汉高非太公之子乃龙之子也龙之精血合交於其类而生卵然後卵中出龙今托于人体而变为人无是理也太公吕后求汉高所居上常有云气范增谓吾使人望其气皆为龙成五色汉儒陋习惑於俗传而司马迁尤好奇采以成史班固因之不能改知道君子於此等诡妄皆一切扫除而勿信可也
古今考卷一

[book_title]卷二
钦定四库全书
古今考卷二
元　方回　续
马迁书仁而爱人　班固书寛仁爱人
紫阳方氏曰史记高祖纪仁而爱人喜施意豁如也汉书纪改曰寛仁爱人意豁如也班固加一寛字不如司马迁之所谓仁而爱人也加一寛字则所见之仁小矣仁全体甚大爱人仁之用也仁性也爱人仁之情也史迁所云性情体用俱完而固也天命之性无智愚贤不肖皆有是仁禀气之清而厚者则全其本心之仁而恻隐之心必见于爱人禀气之浊而薄者则有蔽塞昏怠之患而又加以物慾则所为每不仁如项羽剽悍猾贼喑哑叱咤凶暴之至非本心不仁而性无是仁也一切恃气故敢于战攻必取必胜而敢於杀人如坑秦军二十万衆於新安彼何罪哉仁不仁之间刘项之存亡也孔门论仁莫大於易之乾卦与夫论语答顔子之问在乾为元亨利贞在人为仁义礼智而元包四德仁冠四德曰元者善之长曰君子体仁足以长人论天地之四时则曰春生夏长秋收冬藏然四时常常生物故易系又曰天地之大德曰生圣人之大宝曰位何以守位曰仁仁所以为百行万善之根本礼义智非仁为之则何以有辞让何以有羞恶何以有是非圣贤修身内之存养仁之体外之省察仁之用若夫克已复礼为仁孔子因顔子问而答天下後世学者皆当然也顔子请问其目曰非礼勿视听言动此贤者之事亚圣人一等则必有所勿而後有所克有所克而後有所复圣人纯乎仁自不假此程伊川令学者类聚洙泗言仁处观之教人至矣而为象山之学者非之何也司马迁谓高祖仁而爱人上一仁字性也体也爱人二字情也用也班固言寛仁爱人则以寛为仁而爱人之说止於言仁之情仁之用矣孔门教人亦曰仁者爱人指其用也他有兼言体用者不一韩愈博爱之谓仁亦专言仁之用然所以博爱之理亦不相离後世专以爱言仁固不尽此心此仁之全体而或者以觉为仁则又流于一偏如医书言痿痹不仁不知痛痒固不仁矣而无病之人皆知痛痒则非所谓仁也仁者固无所不爱而爱属乎情仁者固无所不觉而觉属乎知皆非仁之全体也本性之仁大哉乾元是也圣人欲净理明静亦仁动亦仁无一毫之或私而无一物之失所安行之仁也贤者利仁畏罪强仁又有等级史迁本书高祖天资乃是气禀清厚本性之仁时时发露于人必爱而其善知人诛有罪得天下皆仁之用也袵席闺门有不善焉则不学之过也然以其天资见于行事则得仁之分数多矣以项羽对观之则仁不仁之判天壤矣古之纯乎仁者其尧舜禹汤文武周公孔子欤高祖救民于水火之中剗秦之暴削项之凶有国四百年天地大德曰生其所以生天下之苍生者多矣亦可谓仁也齐桓晋文所不及也史迁班固笔削微异吾故从而辨之而所以补此章者恐或者议鹤山之书专考制度而不及性理不容不挈此大纲领而表出之也
附论易体仁足以长人并　孔子以下六段　东莱四段　朱子语二十二段　程沙随一段方氏一段
易乾文言曰元者善之长也又曰君子体仁足以长人明道先生曰天地之大德曰生天地絪緼万物化醇生之谓性【告子此言是而谓犬之性犹牛之性牛之性犹人之性则非也】万物之生意最可观此元者善之长也斯所谓仁也人与天地一物也而人特自小之何耶
伊川先生曰君子体仁足以长人体法於乾之仁乃为君长之道足以长人也体仁体元也比而效之谓之体【朱文公不然见後】
横渠先生曰仁统天下之善
广平游氏曰道者天也道为万物之奥故足以统天仁者人也仁为衆善之首故足以长人犹之万物发育乎春而震为长子也
汉上朱氏曰天地之大德曰生元者生物之始善之长也其在人则仁也仁者宜在高位故君子体仁足以长人于人皆长也
紫阳先生曰元者善之长也元者生物之始天地之德莫先于此故于时为春於人则为仁而衆善之长也君子体仁以仁为体则无一物不在所爱之中故足以长人　元者善之长以下四句是说天德之自然君子体仁足以长人以下四句说人事之方然元只是善之长万物生理皆始于此衆善百行皆统於此故于时为春於人为仁　元亨利贞春夏秋冬此天德之自然其在君子所当从事于此者则必体仁乃足以长人体者以仁为我之?我以之为体仁皆从我出故无物不在所爱所以能长人　元者善之长也亦仁而已体仁则痒疴疾痛举切吾身故足以长人　生底意思是仁乾之元亨利贞本是谓占得此卦则大亨而利於守正而彖辞文言皆以为四德某常疑如此等类皆是别立说以发明一意　易中言元者善之长说得最亲切无渗漏仁义礼智莫非善这个却是善之长仁是有滋味的物事说做知觉却是无滋味底物事仁则有所属如孝弟慈和柔爱皆属仁　伊川语録中说仁者以天地万物为一体说得太深无捉摸处易传其手笔只云四德之元犹五常之仁偏言则一事专言则包四者又曰仁者天下之公善之本也易传则此两处说仁说得极平实学者当精看此两处　问黄直卿伊川偏言则一事专言则包四者这一个能包得那数个若问着一个便包数个答云只谓是一个公于此处见得分明否曰向来看康节诗见得这意思如谓天根月窟闲来往三十六宫都是春已与程子所谓静後见万物有春意同且如这个卓子安顿恰好时便是仁盖无乖戾处便是生意穷天地亘古今只是一个生意此所以仁包四德也曰如此体仁便不是生底意思卓子安顿得恰好只可谓之中不可谓之仁仁只是初底意如木之萌草之芽其在人如恻然有隐初来底意思所以程子谓看鸡雏可以观仁为是那嫩小底便有仁意思　以一身观之元如头所以人头亦谓之元首穆姜亦曰元体之长也今若能知得所谓元之元元之亨元之利元之贞上面一个元字便是包那四个下面字下面字则是偏言乎一事者又要知得所谓元之元亨之元利之元贞之元者盖见得此则知得所谓只是一个元也若以一岁言之则春便是元之元首夏清和是亨之元孟秋是利之元初冬便是贞之元也　所谓心譬如谷种生之性便是仁阳气发处乃情也　正如天官冢宰以分职言之特六卿之一耳而曰建邦之六典则又统六卿　以用言之则元为主以体言之则贞为主　且如阴阳其初亦只是一个进便唤做阳退便唤做阴　仁字须兼义礼智看方看得仁字出仁者仁之本体礼者仁之节文义者仁之断制智者仁之分别犹春夏秋冬虽不同而同出於春春则生意之生也夏则生意之长也秋则生意之成也冬则生意之藏也自四而两自两而一则统之有宗会之有元故曰五行一阴阳阴阳一太极仁为四德之首而智则能成始而成终犹元为四德之长然元不生於元而生于贞盖天地之化不翕聚则不发散也仁智交际之间乃万化之机局此理循环不穷脗合无间故不贞则无以为元也【回曰此说出于周子元亨诚之通利贞诚之复】　体仁如体物相似人在那仁里做骨子故谓之体仁仁只是个道理须着这人方体得他做得他骨子比而效之之说却觉见不是　四德之元犹五常之仁偏言则一事专言则包四者此段只于易元者善之长与论语言仁处看若天下之动贞夫一者也则贞又包四者【回曰贞之妙如此贞固足以干事事之骨也】　看此一段须与太极图通看　干事事之骨也犹言体物也　乾之元亨利贞天道也人得之则为仁义礼智之性　问孟子言仁义礼智义在第二太极图以义为利却在第三曰礼是阳故元亨利贞谓之仁义礼智犹东西南北所谓元亨利贞犹东南西北一个是对说一个是从一边说【朱子语二十二段回节去闲杂字书诸此】东莱吕氏曰君子体仁足以长人仁者人也合而言之道也世人分为二故君子体而为一　君子体仁足以长人易传曰比而效之谓之体　仁者人也合而言之道也其为人不能合故必比而效之　体仁不是将仁来为我之体我之体都便是仁　元者善之长春秋传记穆姜所诵之语谓元者体之长觉得体字较好是一体之长也【东莱四段回节文】
沙随程氏文史评汉宣帝杀赵广汉韩延夀盖寛饶杨恽回曰四子皆贤能之士虽宣帝惨刻少恩亦由恭显典枢机刑戮过差易曰体仁足以长人帝若以仁心每自体认何至如是【回节文】
紫阳方氏曰马迁书高祖曰仁而爱人班固曰寛仁爱人固不及迁多矣回已论之於前尝有感於易之所云体仁足以长人三代而下幸有汉高之性资遂有天下四百年之业活天下生灵不可胜计也回抄録孔子二语明道伊川横渠广平汉上语各一段紫阳乡先生朱子语二十二段东莱四段惟沙随一段所以言仁者伊川以比而效之训体东莱从之朱子毅然不从独谓以仁为我之骨我以之为体其说精矣而程沙随乃以为体认所见尤下故附记诸此回尝读鹤山易集义批於此章之末仁天之元也春也生物之心也而人得之以为性仁包礼义智信犹元包亨利贞春包夏秋冬然性有是仁必着於情而後仁始行盖仁非人不行人所以行乎仁故先儒谓仁与人合而为一也仁以人行故谓之道也天下之大道理无以加於此也仁为人之骨人为仁之体人而能体仁则大可以君天下小则一邦一州一县一司一宗之长皆非不仁之人所能为主也秦始皇以不仁为此身之骨而此身四体全不仁【释氏谓五体投地四肢之元头为元体亦如之】恶乎不亡汉高性资仁而爱人遂有天下孔子之言验于此也鬼神之德体物而不可遗鬼神无迹物物皆鬼神之体犹所谓天运而不已水流而不息物生而不穷皆与道为体也仁与人为骨人与仁为体能体仁则能长人当详观朱子所论而元包四德不贞无以为元仁智交际之间乃造化之机轴至精至妙学者尤不可不深诣哉
论语第一个仁字
紫阳方氏曰孝弟也者其为仁之本与此论语中第一个仁字程子谓为仁以孝弟为本论性则仁为孝弟之本行仁自孝弟始孝弟是仁之一事谓之行仁之本则可谓是仁之本则不可回谓其为仁之本与少为字不得孝于亲弟于长推是心也则必不敢犯上矣上者君师有司乡党亲友之尊於我者既无犯上之心又岂肯好作悖乱之事春秋时作乱之人不一其不仁甚矣自不孝不弟始所以圣贤教人必自幼少先知事父母事兄之道也有若此言下一与字朱子谓疑词谦退不敢质言是也回谓以爱言仁不若以孝弟不犯上论仁朱子谓记者欲学者识其所当务故此为论语第二章
论语第二个仁字
紫阳方氏曰巧言令色鲜矣仁此论语中第二个仁字朱子谓致饰于外务以悦人则人欲肆而本心之德亡矣专言鲜则絶无可知回谓小人以巧好之言令善之色悦人浅者止于谀佞深者中藏叵测所谓蜜中之鸩也外悦乎人而内有杀人之心世多此辈朱子谓记者欲学者识其所可戒故此为论语第三章
仁者爱之理心之德
紫阳方氏曰仁者心之德爱之理朱子或问详矣黄干直卿通释尤详朱子引程子语乾四德之元犹五常之仁偏言则一事专言则包四者推此而言则可见矣盖仁者五常之首也而包四者恻隐之体也而贯四端故仁之为义偏言之则曰爱之理孝弟为仁之本是也专言之则曰心之德巧言令色鲜矣仁是也回谓爱之理兼仁之体用言之也其曰恻隐之体贯四端恻隐爱也体也者理也百行万善无非性之所禀心之所得皆谓之德而仁为首包百行万善焉则专以仁为心之德而义礼智信之德包在其中矣朱子精思非一日发而为此二言此四书所以有功於万世也回故表而出之
论语第三个仁字
紫阳方氏曰泛爱衆而亲仁一孝二弟三谨四信五爱衆六亲近仁者之人行此六事而有余暇之力则以学诗书六艺之文圣人教後生子弟宜当如此今人於事亲从兄有亏行不必谨言不必信常操害物之心不为亲仁之计而汲汲然学为浅陋之诗轻薄之文其去古人远矣亲近仁者之人尤为急事不择友而好从小人为非今之人尤多也
答或问何以考仁
紫阳方氏曰或问回子续鹤山之书取汉高纪为古今考书高祖仁爱之效可也广言仁之体用何居回对曰三代之得天下也以仁桀纣之失天下也以不仁凡书传所言多仁之用而罕言仁之体私欲净尽仁之体也博施济衆仁之用也汉高性质之仁形而为爱人则所谓天下乌乎定定于一不嗜杀人者能一之也若究其极则于私欲浄尽全乎本心之德者未也故泛论一篇之外引易之体仁论语首章之三言仁朱子爱之理心之德六字所断之仁以广之盖谓古今考各言制度名物治天下之具而本根所在自古圣人贤人治天下之道不过曰仁孔子答孟武伯之论求由赤皆不以仁许之则虽有治国之才而仁则不充若子张之问则令尹子文陈文子之忠之清皆不足以言仁必也如顔子可以言仁故有克复之许仲弓可以言仁故有敬恕之许高祖天资仁矣约法三章一洗秦政鞅斯之酷以此得天下而所以为之不合於天理不本於天德者亦多矣回故考论孔门以至诸子所以言仁者有体有用不惟期望世之人主力学以任仁亦期之当世士大夫近求本心之仁孝弟是务巧令是戒爱之理心之德养源培根而又亲君子远小人希顔子之克复践仲弓之敬恕以此修已以此待物必不但羡高祖一时功臣狙诈蝟奋侥幸成名而亦或不旋踵而败也所因之礼损益可知古今考之事也其或继周百世可知古今考之意也
附陈太和仁说
永嘉陈钧曰尧舜禹不言仁非不仁也睦九族和万邦柔远能迩惇德允元好生之德洽于民心无一民一物而不囿于仁也汤以征伐而君天下行一不义杀一不辜不为也非仁乎然于兆民倒悬方解之初惊?未定之日必克寛克仁乃能彰信于天下寛言其小者仁言其大者万世之言仁实始于此汉高祖亦以征伐而有天下班固云寛仁爱人盖有所本然仁乃天性本然之理寛乃仁心发见之迹体用重轻不可不察也
紫阳方氏曰程门常令学者类聚孔门言仁处观之张南轩尝类聚矣真西山读书甲记第六卷五常门记仁义礼智信第七卷第八卷上下专记仁自书仲虺之诰克寛克仁始陈钧字太和永嘉人今居金坛知浮梁州事借回此书观之书此一段见教因附於此古今考用汉纪考古今张南轩类聚真西山记仁不可备书於此学者当别自专心考之
抜剑斩蛇
紫阳方氏曰古之君子必佩玉天子白玉玄组绶公侯山玄玉朱组绶大夫水苍玉纯组绶世子瑜玉綦组绶士瓀玟緼组绶而妇人亦有佩卫南子环佩璆然是也子妇事父母舅姑各有所佩男子右佩玦扞管遰大觽木燧左纷帨刀砺小觽金燧妇人右箴管线纩大觽木燧左纷帨刀砺小觽金燧男女未冠笄衿缨佩容臭诗童子佩觽佩韘觽如锥以解结或用角或用蒙韘亦曰?亦曰弽亦曰极射曰巨指着决以钩弦食指中指无名指着?以放弦左臂着拾所以遂袪韘用韦大射朱极则朱之也佩觽韘成人之礼童子佩者诗人以讥卫惠公无成人之德也扞韘臂也亦曰拾亦曰遂可以扞弦用韦今人谓之套袖纷帨拭物之巾也纷与帉同巾谓之帉巾曰帉拭之曰帨也亦捝也遰刀勒也古曰鞞诗鞞琫容刀是也亦曰刀室鞘室口之饰曰琫砺砻也金燧木燧取火之具也金曰鉴曰方诸或方圆木则榆槐之类古之佩如是而已未有带剑者也礼记曰虎贲之士说剑家语曰子路抜剑而舞少仪曰仆者右带剑春秋传曰卫良夫袒裘不释剑而食太子数其三罪而杀之庄子有说剑一篇其说鄙浅特甚古者车仆武士带剑非此则佩玉与玦拾等物至战国尚剑则巨阙干将镆鎁之名显而剑客以短长之术游说诸侯东莱大事记周威烈王十七年秦初令吏带剑东莱曰佩玉三代也带剑秦也秦与三代之分无他观其所佩而已是年秦简公六年秦纪又书百姓初带剑又秦始皇九年王冠带剑东莱曰始皇年二十一带剑秦始也人主带剑废佩玉始此其後荆轲难作始皇赖剑以免二十六年初并天下销天下兵则民间刀剑戟槊锋镝尽以为金人十二意者吏尚带剑而民则莫敢有带剑者矣刘季为亭长送徒骊山而得带剑为吏故也汉记以三尺剑取天下於是舍三代之佩玉而佩秦之剑讫汉至魏皆然晋以木代之而唐亦有焉项庄抜剑起舞樊哙抜剑切肉军中当然萧何剑履上殿则立为朝仪矣龚遂劝民卖剑买牛则庶人无不带剑矣秦之法严而实疎刘季解纵所送徒带剑夜行畧无呵禁至此斩蛇之事则必有心老妪夜哭赤帝子杀白帝子又恐是伪为神奇者之妄言汉有伪泰誓三篇出于河内女子有周武王白鱼入於王舟火流王屋化为乌二事後孔壁真泰誓出乃不然太史公好奇怪闻异说无不备载有如白鱼火乌之事出于伪书则赤帝子之说无乃与之相似欤晋武库火汉高祖斩蛇剑火中飞去则又诡异尤不足信云
附广剑考
【秦吏初带剑　秦百姓初带剑赐王子煇剑　始皇二十冠带剑】
史记秦纪简公六年令吏初带剑东莱大事记书於周威烈十七年鲁缪公元年东莱曰佩玉三代也佩剑秦也秦与三代之分无他观其所佩而已矣又史记秦纪後有秦纪一篇书惠公其七年百姓初带剑此秦吏民带剑之始也亦不书曰佩按是时鲁缪公尊事子思东莱书中庸之书於是年又缪公以公仪子为政东鲁吏风如此西秦但知强暴而已然是时秦亦未强威烈王二十三年为司马公通监之始【回尝谓通监合自获麟後续之为始欠七十八年春秋前曲沃武公取晋其为三晋也久矣】秦简公後惠公出子献公始强孝公始大强惠文君立後为惠王秦称王始此子武王立武王死弟昭襄王立六年蜀侯煇反索隐注华阳国志曰秦封王子煇为蜀侯蜀侯祭归胙于王後母疾之加毒以进王大怒使司马错赐煇剑子孝文王子庄襄王子始皇凡吏民带剑十世矣始皇十三岁而立二十一岁冠带剑史记书之非始皇始带剑也考工记桃氏为剑腊广二寸有半寸两从半之以其腊广为之茎围长倍之中其茎设其後参分其腊广去一以为首广而围之身长五其茎长重九锊谓之上制上士服之身长四其茎长重七锊谓之中制中士服之身长三其茎长重五锊谓之下制下士服之腊谓两刃力阖反一音猎又鲁颊反两从半之谓剑脊两面杀趍锷茎谓剑夹人所握镡以上也镡音淫音寻又徒南反夹古恊古洽二反郑玄注谓茎在夹中者长五寸设其後谓穿之也锊无音字书十七辞刀辍切说文曰十一铢二十五分之十三又音刷陈祥道谓锊六两郑玄注上制长三尺重三斤十二两【筭不通此乃六十两也若六两为锊不及此】中制长二尺五寸重二斤十四两三分两之一人各以其形貌大小带之此士谓国勇力之士能用五兵者也乐记曰武王克商禆冕搢笏而虎贲之士说剑于剑而言周武王莫古于此用剑之盛莫盛于战国而以为朝仪则又始于秦而不革于汉也剑柄之名六曰後曰夹亦作铗曰鼻曰茎曰镡曰首又周礼注中有把字音霸【又必雅反】今人曰柄把是也又史记注剑室谓鞘剑刃之名三曰腊曰脊曰锷亦曰锋鼻亦曰彘亦作璏剑鼻之玉曰璏亦曰珥尔雅剑珥谓之镡剑室曰椟亦曰柙谓剑柙也藏虎兕亦曰柙藏弓矢玉亦曰匮曰椟进剑者左首而加於夫之上夫剑衣也不敢?也亦曰衭襓少仪仆者右带剑古之佩剑必於左仆御车居中君居左勇力能轩轾之士居右则移剑于右以尊君也陈祥道谓汉礼自天子及百官皆佩剑魏唯朝服佩之晋以木代之唐亦有焉今考史记萧相国世家汉书萧何传皆书赐带剑履上殿而无注初学记贾子古者天子二十四冠带剑诸侯三十而冠带剑大夫四十而冠带剑隶人不得冠庶人有事得冠剑无事不得带此不可信又云前制上公九命则剑履上殿储君剑舄上殿又汉仪诸臣带剑至殿阶解剑按史记荆轲传图穷而匕首见左手把秦王之袖王惊自引而起袖絶抜剑剑长操其室时惶急剑坚故不可力抜秦法羣臣侍殿上者不得持尺寸之兵诸郎中执兵皆陈殿下如此则秦法惟其王带剑耳上文剑长如字剑佩于左剑长而室坚故不可抜左右乃曰王负剑负剑注王邵曰古者带剑上长抜之不出室欲王推之于背令前短易抜盖负于背则易抜佩剑于腰则难抜秦王惶急时能移剑於背故能抜以断荆轲之左股也五代至宋以幞头为首饰漆纱为之横长其带以紫绯緑为公裳乃唐末之战袍稍大其袖而加横栏以玉金犀角牛角革为带有金银鱼袋之异靴则军中朝服之靴耳谓之常朝服三年一大礼而後有朝服祭服冠冕佩绂之制人主常朝红袍玉带幞头皆权礼也然古金有六齐锺鼎齐六金一锡斧斤齐五金一锡戈戟齐四金一锡大刃齐三金一锡削杀矢之齐五金二锡鉴燧齐金锡半古皆先为模范而始铸之今之剑戟刀斧皆锻熟为之多锻而精者为之钢铁以为刃若非古之铸剑然也惟镜惟鼔惟香炉花瓶惟僧楼大锺用铜而冶锅镬釡鬲茶汤罐煎盘田犁皆铁而冶与古制全不侔矣
祠黄帝祭蚩尤於沛庭
祠祭之字篆文皆从横二画古上字也纵三垂中为星左为日右为月天垂象以示乎人故祷祠福祉禘祫等字皆从祠之训春祭曰祠品物多少文词也不用牺牲用圭璧及皮币祭字从肉从手月肉字也又手字也下从示谓以手呈肉而祭也然则祠不用牲祭用牲也今班史书曰祠黄帝祭蚩尤岂互文乎抑果有异义也蚩尤古之始造兵器者黄帝战于阪泉始从事战陈者秦礼祠八神或曰齐太公以来作之八神三曰兵主祠蚩尤其冢在东平郡夀阴县其兵主也久矣班固因马迁封禅书作志曰为沛公则祠蚩尤衅鼓旗于蚩尤亦言祠而不言黄帝於纪则云祠黄帝祭蚩尤恐不过互文耳下文曰衅鼓旗则用牲可知秦废俎豆则未知其祭之器如何圭币亦不深考也古者天子将出征类乎上帝宜乎社造乎祢禡於所征之地禡亦曰表貉貉与禡同音亦读曰陌至秦而其礼皆亡唐制有禡祭陈祥道礼书绘为图亦未必尽与古合啓与有扈战於甘之野其誓曰用命赏于祖不用命戮于社孔氏传谓天子亲征必载迁庙之祖主行有功则赏祖主前示不专又载社主谓之社事不用命奔北者则戮之於社主前高帝以一亭长卒与立为沛公为楚之县公固不当用天子之礼匹夫无祖庙则无所谓主汉之榆社虽有主亦不知用姑为是祭以行师秦及战国以来先王典礼扫地已尽为可叹耳
衅鼓
春秋传曰君以军行祓社衅鼓祝奉以从古礼也周官天府上春衅宝镇宝器小子掌珥于社稷祈于五祀郑玄注珥读为衈而思反祈或为刉音机钊衈者衅礼之事也用毛牲曰刉羽牲曰衈刉衈社稷五祀谓始成其宫兆时又衅邦器及军器大司马位衅主注军器鼓铎之属凡师既授甲迎主于庙及社主祝奉以从杀牲以血涂主及军器皆神之事凡师刉衈则奉大牲龟人衅龟月令孟冬衅龟策羊人衅积共其羊牲圉人衅廏鸡人凡衅共鸡牲注衅庙用羊门夹室皆用鸡宗庙之器衅以貑豚文王世子曰始立学者既兴器用币注兴当为衅然则古之衅礼其详如此以血涂其物而祭有司行事而君不亲犬羊者其?甚矣沛公初起衅鼓去古未远萧曹辈犹知之唐制锺鼓新成使羊豕一衅之皇太子亲戎及大将出师则貑豚一衅鼔古之人於宗庙祭器军器庙主社主及卜筮之物皆衅神事也路寝成则考之而不衅不可以神之也近世此礼悉废出师而奉主衅鼓其不讲也久矣
古今考卷二

[book_title]卷三
钦定四库全书
古今考卷三
元　方回　续
旗帜皆赤
史记注索隐曰墨翟云帜帛长丈五广平福字诂云帜标也字林又云熊旗五斿谓与士卒期於其下回谓二物也帜标也旗期也旗字从於音偃从其以天有参星旁有伐星圣人作旗以象之有征伐则士卒期於其下也周官司常掌九旗之物名日月为常交龙为旗通帛为?杂帛为物熊虎为旗鸟隼为旟龟蛇为旐全羽为旞析羽为旌凡旌旗之字皆从於有偃蹇逶迤之状旌旗边所缀谓之斿参旗之旁有九斿星亦所以象天也言偃字子游义盖取此帜字经中无之始於史记汉书音式志反史或作志或作识说文亦无此字檀弓孔子之丧公西赤为志焉注志谓章识下文设崇旐是也又铭明旌也以死者为不可别已故以其旗识之【识式志反】皇如字诗六月织文鸟章白斾央央织音志【又尺志反】郑玄笺织徽织也鸟章鸟隼之文章将帅以下衣皆着焉檀弓之识有二音皆旗旐也郑玄所谓织有帜音则不谓之旗而谓之徽号谓为旌旗之细者若铭旌在车则衣之於身然则皆旗也而有大小之异云耳沛公旗帜固不能尽法王者之典礼既曰旗又曰帜其实二物而有二义旗所以致士卒期於其下帜所以殊徽号兵法夜战多火鼓昼战多旌旗军中之耳目也韩信传抜赵白帜立汉赤帜二千以旗为帜而字从巾旁始此史记张苍传周昌为职志职主也志旗帜也志与帜同叔孙通传张旗帜昌志反班史食货志旗帜加其上织音炽此一字而有四写识帜志织而有三音曰试曰志曰炽从巾傍者非古字也姑舍是而论沛公之心则以斩蛇之事为杀白帝子自比为赤帝子负此祯祥作此赤旗赤帜气吞亡秦视天下若已有之矣秦以数十百年之力剪宗周亡六国一天下而区区一匹夫起於亭长攘天命而夺之兴亡之间可不畏哉
附广旗帜考
周礼司常掌九旗之物名【物名者所画异物则异名也】各有属以待国事【属谓徽识也大传谓之徽号今令城门校尉所被及亭长着绦衣皆其遗制】日月为常交龙为旗通帛为?杂帛为物【通帛谓大赤周正色无饰杂帛者以帛素饰其侧殷之正色】熊虎为旗鸟隼为旟龟蛇为旐全羽为旞析羽为旌【全羽析羽皆五采系之於旟旌之上所谓注旄於干首也凡九旗之帛皆用绦】予谓九旗九名而总谓之旗　国之大閲赞司马颁旗物王建大常此大閲所建则戎路以建大常玉路金路不出诸侯建旗孤卿建?大夫士建物师都建旗州里建旟县鄙建旐道车载旞斿车载旌　大常之制王画日月象天明也舜衮服十二章至周移日月星於旗则大常也其制乃大旗也以绦帛为之而横十二幅直一幅如下裳有腰於直一幅之上画弧矢次画日次画北斗次画月其十二幅则画升龙者六而素画降龙者六而青郊特牲曰龙章而设日月鲁用天子之礼曰龙旗承祀左传曰三辰旗旗可考也惟崇牙之制未的郑玄以为崇牙者为重牙以饰旒之侧旒则斿十有二旒是也司常曰日月为常而不言弧矢星升降龙惟天子许画日月故举其重也要之大常亦曰旗亦曰旗尔雅曰素锦绸杠杠者所以揭旗也今以木为之谓之旗杆而韬之以锦也其末则设旄以覆之而缀以铃予前朝一观大礼一侍祠为太庙配飨功臣官近世天子大常他无所用惟三年一大礼玉路建左右二大旗此所谓大常也侧垂於路之後六马不能胜以卫士数百人曳之路之上饰珠玉甚多想古者不如是之侈巾车曰王乘玉路建大常十有二旒以祀是也然古者不止用於祀天祀庙拜日礼月祀方明而朝诸侯礼四渎礼山川秋治兵冬大閲皆用之古人不单骑马马以驾车天子一举一动别无所谓今之逍遥辇平头辇则何往而不乘路五路之内玉路驾大常其一也後世人主三年一用之徽庙时常备五路见南郊卤簿图南渡後仅一路大常三年一用之古所谓厥有成绩纪於大常者其废久矣汉人主之车惟曰黄屋左纛当别考也　旗之制交龙为旗考工记不言大常之制曰龙斿九以象大火也诸侯之所建也大閲治兵皆建之大火苍龙宿之心其属有尾尾乃九星巾车建大旗以宾同姓以封诸侯则天子亦可建九旒之旗故乐记曰龙旗九旒天子之旌也其制横九幅升龙降龙间焉直二幅一升龙一降龙末有铃亦当有旄觐礼曰侯载龙旗弧韣则亦有弧矢在直幅之上欤诗曰龙旗阳阳龙旗十乘龙旗承祀淑旗绥章左传曰分鲁公大路之旗明堂位曰有虞氏之旗夏后氏之绥殷之大白周之大赤鲁兼用之则旗始於舜孔氏传予观古人之象作服谓十二章画衣服旌旗不误也郑玄谓绥当为緌有虞氏当言绥夏后氏当言旗予谓未尝误也绥之为绥两音【耳佳反】王制下大绥亦改此字此音故亦无伤玄谓注旄牛尾於杠首亦旌旗之类耳陈祥道以为绥者旌旞而已且如天子大常亦画升龙降龙玄注诸侯旗乃谓交龙一象其升朝一象其下复则天子之龙亦下复邪玄望文作义舛剌不一龙有蛰有飞自潜至亢各有义取不可过刚而至於亢故一升一降也大常曳地侯之旗齐轸卿大夫齐较士齐肩则其等降也後汉志龙旗九斿以齐轸熊旗五仞以齐肩龟蛇四仞以齐首仞尺也先儒又谓天子旌九仞诸侯大夫五士三古尺甚短如此七尺及轸五尺及较车制较在轸上难考大槩高下不同楚令尹为王旌以田芋尹无宇断之齐栾高伐虎门公卜以灵姑銔率吉请断三尺而用之侯以下不敢同於君古礼如此　?之制通帛为?亦作旃其制横六幅直一幅谓之大赤无绘画王之孤卿六命建之公侯伯亦有孤四命有卿三命子男有卿再命而无孤皆许建大赤欤郑玄谓大赤同周正色孤卿不画言举王之政教而已说亦无据　物之制杂帛为物士大夫建物其制横三幅直一幅亦曰少帛与大赤其斿无可考考工记并无之　旗之制熊虎为旗其制横六幅直一幅直画一熊一虎横熊虎间考工记熊旗之斿以象伐也伐属白虎宿与参连体而六星大閲师都建旗治兵则军吏建旗军吏者五师为军军有将命卿也五旅为师师有帅中大夫也古将帅之官其名见此五卒为旅旅亦有帅下大夫也此万二千五百人及二千五百人与五百人之兵官也宜建熊虎之旗百人之卒长二十五人之司马五十之伍长浑於军中其不建此者欤师都二字难考郑司农以为二千五百人之师帅郑玄两注皆以为乡遂大夫姑存疑可乎邦国都鄙之都郑玄以为二百里外卿大夫采邑王子弟食邑之地谓都之所居曰鄙又引六遂五鄼为鄙之鄙全不分晓　旟之制鸟隼为旟考工记鸟隼七斿以象鹑火也鹑火朱雀宿之柳其属有星星乃七星大閲州里建旟治兵百官建旟百官者主兵之百官惟大閲之州里郑玄以为州长里宰六乡有比长闾胥族师党正州长而後有乡大夫各乡卿一人二乡公一人有乡师共七万五千家六遂有邻长里宰鄼长鄙师县正县士而後有遂师遂大夫遂士共七万五千家六乡在王城外一百里之内六遂在六乡外二百里之内六乡之州长中大夫所掌五党二千五百家六遂之里宰下士一人所掌二十五家州长掌二千五百家中大夫建旟里宰掌二十五家下士亦建旟无乃不伦之甚欤郑玄尝以乡大夫遂大夫两解师都尚有可疑以州长对里宰言建旟尤可疑也其制横七幅直一幅直画一朱雀一隼横朱雀隼间焉诗曰孑孑干旟郭璞释尔雅谓旟剥鸟皮毛置之竿头即礼记载飞鸿及鸣鸢其说非是尔雅曰错隼鸟为旟谓朱雀与隼此说是　旐之制龟蛇为旐考工记龟蛇四斿以象营室注营室玄武宿与东壁连体而四星考工记於九旗之内惟举此旗旗旟旐谓象东苍龙西白虎南朱雀北玄武而不言大常?物旞旌何也其说详见曲礼考之左传旐制四斿横四幅直一幅皆绘蛇纒龟身郑玄以营室二星东壁二星共四星为四斿之说东方角亢氐房心尾箕龙也西方奎娄胃昴毕觜参虎也南方井鬼柳星张翼轸朱雀也北方斗牛女虚危室壁玄武也九七六四之斿不取星数大常十有二斿又取何星之数乃隆杀然耳或谓龙虎雀皆一物惟北方龟蛇二物象人之有肾其数亦二是亦曲说男子外肾二内肾者俗呼为腰子亦二固也古旗旗旟画升龙降龙亦二画朱雀与隼亦二画熊与虎亦二天地之间无独必有对眼二鼻孔二耳窍二口之食喉气喉二小肠为心之腑大肠为肺之腑胆为肝之腑胃为脾之腑膀胱为肾之腑而肾分其一为命门故曰五臓六腑予谓二十八宿分天为四赤道界天之中黄道半在赤道内半在赤道外北方七宿所管星对室壁处有腾蛇二星所以取象二物也若曰北方七宿以二肾象龟蛇则不知左肾为龟右肾为蛇乎未有为之说者大閲县鄙建旐六遂五鄼为鄙上士鄙师掌百家五鄙为县下大夫县正掌二千五百家其所建也六乡亦有大閲然不言六乡州党何也治兵郊野建旐即二百里外为郊野郑司农谓县师六遂有县正县士而县师之官乃井田井邑丘甸县都之县其职稍贵郑玄谓州长县正然亦不同乡大夫之职贵於遂大夫乡大夫之下曰州长中大夫遂大夫之下县正下大夫并建龟蛇之旐以治兵别无明文然则大閲简军实治兵甲军法固各有其制而後世亡之矣今世所谓九旗者一切皆废天子三年大礼一用大常之外他皆苟且为之自天子以至州县旗物之类皆不应古格回亦空言之云耳诗曰设此旐矣又曰建旐设旄　旞之制全羽为旞旌之制析羽为旌其杠皆饰以锦朱旄覆其首皆以五采系而垂之其数皆七孟子所谓羽旄之美是也道车载旞斿车载旌道车象路也斿车木路也象车建大赤以朝木车建大麾以田朝建大赤而燕出入则建旞田则建大麾而鄙则载旌全羽析羽考工记锺氏染羽盖鸟羽不皆朱则染之以朱湛丹秫三月而炽之淳而渍之後世总谓之旌旗　或问此九旗者考工记何以独举旗旗旟旐象天文四物也曲礼因言武车绥旌德车结旌因及七者所载而继之曰行前朱雀而後玄武左青龙而右白虎招揺在上急缮其怒缮读作劲此谓军行前建朱雀与隼之旟後建龟蛇之旐左建交龙之旗右建熊虎之旗也或谓王建大常居中谓之招揺在上指大常所画之北斗也岂左青龙即诸侯欤右白虎即军吏欤前百官之旟而後郊野之旐欤如是说者拘矣王者九旗皆得用之天子军行或亲征宜当四面备此四旗之制也郑玄注以此四兽为军阵非也考之上文前有水则载青旌即旗之类礼家图以旄掲旛画三青龙雀於上知水也前有尘埃则载鸣鸢画三鸢於幡鸢知风尘埃风所为也前有车骑则载飞鸿画三鸿於幡鸿有行列警衆使知备也前有士师则载虎皮以旌悬真虎皮兵衆将接则当如虎之威猛以敌之也前有挚兽则载貔貅皮以警衆兽之尤挚者可以相服犹柳子厚熊说也郑玄云君行师从卿行旅从此军行之备也　司常大閲所建前已备书郑玄谓州里建旟县鄙建旐乡遂之官互言之是也正文於九旗下有皆画其象焉五字即所谓日月交龙熊虎鸟隼龟蛇而郑玄注乃谓画云气殊不可晓官府各象其事州里各象其名家各象其号玄谓事名号者徽织也所以题别衆臣树之於位朝各就焉三者旌旗之细也异於在国军事之饰予谓旌旗之细四字甚奇谓以小旌小旗画象而植於各官所当立之地也凡祭祀各建其旗【玉路以下】会同宾客亦如之【祭祀以下又自是吉礼】凡军事建旌旗及致民置旗弊之【此又是军礼】甸亦如之凡射共获旌周礼凡弊字有三音必世簿计府世反读经当从第一音读史当从後音此音弊也而义则断也八曰官计以弊邦治是也至如此置旗弊之之弊则不同婢世簿计二反皆唇音只是弊字本音注谓始置旗以致民民至仆之诛後至者则弊训仆也亦训止　置旌门大丧共铭旌王建大常建廞车之旌葬亦如之岁时共更旌取旧予新更旌二字奇然未可晓并见司常之职　夏采以乘车建绥复於四郊此大丧天子复之礼也夏采天子之官大丧天子之丧檀弓曰君复於小寝大寝小祖大祖库门四郊则其礼凡九此以冕服复於太祖一也以乘车建绥复於四郊四也王祀四郊乘玉路建大常今以此复者谓用其平生所御以招复其魂大常去旒异於生时郑玄谓绥当作緌凡绥字皆然注文又云先王有徒绥者礼书画象杠之顶垂垂如盖而羽旄为饰大常而下九旗杠顶皆注旄恐亦不须改此字　大司徒大军旅大田役以旗致万民画熊虎者　乡师凡四时之田以旗物辨乡邑而辨其政令　遂人若起野役以遂之大旗致之　山虞若大田猎则莱山田之野及弊田植虞旗於中致禽而珥焉注以其主山得画熊虎此一弊字训止谓田者既止则建旗致禽取禽之左耳也　泽虞及弊田植虞旌以属禽泽鸟所集故得注析羽弊田同上义肆师表粢盛告洁注表谓徽识正义曰於六粢之上
皆为徽识小旌书其黍稷之名以表之此小旌表六粢甚新奇五旌以表之凡当表者不止此也後世旌表门闾亦当立物如旌以表焉而近制皆苟简不一古大閲治兵不同近世制帅郡守春秋二大教曰大閲曰閲武教头执草捧若旌之类近上将官腰揷五色小旗於庭阶下为军阵旗帜进退抑扬之节非古之遗意欤　典命上公九命其车旗衣物皆以九为节伯侯七子男五王之三公八卿六大夫四出封皆加一等公之孤四命卿三大夫再士一侯伯如之子男之卿再命大夫一士不命车旗衣物之节视其命也　巾车玉路建大常十有二斿以祀九旗之画日月者正幅为縿旒则属焉縿亦作惨所衔所廉二切金路建大旗以宾同姓以封象路建大赤以朝异姓以封革路建大白以即戎以封四卫大白殷之旗犹周大赤即戎谓兵事四卫四方诸侯守卫者蛮服以内木路建大麾以田以封蕃国大麾不在九旗中色黑夏后氏所建田四时田蕃国谓九州之外夷服镇服蕃服此王之五路所建曰祀曰宾曰朝曰即戎曰田而大白大麾非九旗之数封同姓诸侯则许乘金路建大旗欤封异姓诸侯则许乘象路建大赤欤封四卫远诸侯则许乘革路建大白欤封夷狄之君则许乘木路建大麾欤然礼家参考不可强同今世既不备五路而车制废九旗之制亦废建炎南渡後士大夫皆乘轿近大小官惟单骑马予考此制亦愚矣哉　大司马中春教振旅司马以旗致民中夏教苃舍辨号名之用【苃蒲末切】苃舍草止之也军有草止之法号名者徽织所以相别也中秋教治兵辨旗物之用王载大常至百官载旟前已备书中冬教大閲修战法虞人莱所田之野为表百步则一为三表又五十步为一表田之日司马建旗於後表之中羣吏以旗物鼓铎各帅其民而致质明弊旗诛後至者遂以狩田以旌为左右和之门旗居卒间以分地此古四时教战用旗物之节也军门曰和门郑玄谓今之垒门立两旌以为之　节服氏掌祭祀朝觐衮冕六人维王之大常注维之以缕王旒十二斿两两以缕缀连旁三人持之礼天子旌曳地诸侯则四人读至此则知诸侯之旗亦可谓之常天子之常亦可谓之旗又总皆可谓之旗　田仆令获者植旌於司市上旌於思次上旌者以为衆望也见旌则知当市也思次若今市亭也　行人上公建常九斿侯伯建常七斿子男建常五斿如此则公侯伯子男之旗皆可谓之常觐礼天子乘龙载大旗象日月升龙降龙此乃大常可谓旗之据且又见不止画日月又画升降龙亦是一据　乡射礼翿旌龙?君国中射则皮树中以翿旌获白羽与朱羽糅於郊则闾中以旌获於野则虎中以龙?获大夫兕中以其物获士以翿旌获又旌各以其物无则以白羽与朱羽糅杠长三仞以鸿脰韬上二寻予谓射中为获每一射中则举旌以识之皮树中者以器为之矢一中则以一筹入焉皮树中兽也而人面其形伏其背上为窍以容筹闾虎兕皆兽龙?画龙於通帛也翿旌即前白羽朱羽之所为也　乡师大丧及葬执纛桃招切又音毒杂记匠人执纛以御柩郑司农云翿羽葆幢也尔雅曰翿纛翳也诗曰值其路翿舞者所持也春秋传曰舞师题以旌夏则鹭翿若今大乐二工执之以引舞者舞也射也丧也用纛三　檀弓曰铭明旌也以死者为不可别已故以其旗识之孔子之丧公西赤为识焉设崇商也绸练夏也此则周礼司常之所共也设崇谓崇牙旌旗之饰绸练以练绸旌之杠此旌葬乘车所建旌之旒缁布广充幅长寻曰旐尔雅素锦绸杠今人以红帛粉书某官某人之柩上下绘板俗曰旒旐丧车则以导於前葬填棺上江南人无车丧之棺以人舁之杭人以大木二衆舁之他州有山险上下倾侧架以辘轳若舆贯其中而两头轻重适平曰千金秤明堂位鲁君孟春乘大路载弧韣旗十有二旒日月之章祀帝於郊此礼虽成王所赐似不必用注弧旌旗所以张幅也郑玄多自为异同考工记弧旌枉矢以象弧也参之他经不见何时有所谓弧旌者天子之大常画弧矢於上玄注引觐礼载龙旗弧韣谓旌旗之属皆有弧弧以矢縿之谓之韣此以上与明堂位注相连若真设弧矢以张旌旗之幅其缀於上之谓欤下文却谓妖星有枉矢者蛇行有尾因此云枉矢盖画之如此则画矢而已又与明堂位注及上文不同予谓弧矢之在旌旗有二说一谓用真弓矢一谓绘画矢又前有天狼星後有弧矢星必是取诛恶禁暴之义真缀弧矢以张白幅当考四代之旗再言之不书　大传曰殊徽号注旌旗之名郑玄谓徽织旌旗之细缀於膊上在朝则植之於位在军则衣之於身诗曰织文鸟章注云织徽号也鸟章鸟隼之文章将帅以下衣皆着焉予谓近世大内内侍省中官之徒入皇城司卫士幕士之徒皆有黄号系於胸前军中金鼔有背心刽亦然大书於背大工役夫匠巾揷小旗书其名皆古遗意也　诗干旄出车六月车攻采芑无羊采菽桑柔韩奕载见泮水閟宫玄鸟十三诗言旄旟旐斾旗旌章不一惟无羊诗之牧人乃梦衆维鱼矣旐维旟矣大人占之衆维鱼矣实维丰年旐维旟矣室家溱溱此诗尾章八句三句为问五句为答极妙乃作长篇诗法也与前斯干考至诗同体第六章五句说梦第七章五句大人占梦第八章九章各七句言所以梦之祥尤佳极可为布置大篇诗之法大篇诗前辈云三折转当有分章问答之体孟子曰招虞人以皮冠大夫以旌士以旗庶人以旃又曰昔齐景公田招虞人以旌不至将杀之志士不忘在沟壑勇士不忘丧其元赵岐注虞人不得其招尚不往君子何不待招而见诸侯春秋昭二十五年齐侯田於沛招虞人以弓不进辞曰昔我先君之田也旃以招大夫弓以招士皮冠以招虞人史法所见异辞所闻异辞所传闻异辞小有不同不必强合　国语吴王陈士卒百人以为彻行十行一嬖大夫建旌【千人也】提鼓挟经秉枹十旌一将军载常【万人常僭也】万人以方阵皆白常白旗素甲【有旌有常有旗】白羽之矰望之如荼王亲秉钺载白旗【又有旗】中阵而立左军亦如之赤常赤旟【又有旟】丹甲朱羽之矰望之如火右军亦如之皆玄常玄旗【又非王大旗】黑甲乌羽之矰望之如墨此所谓黄池之会也军三万人为三大方阵建旌一嬖大夫三十人三大将皆建常三军各建旌建旟建旗而王载白旗吴子爵僭王军制之侈如此而肉食之谋为晋人所觇争长亦为晋人所先越勾践已入其国归与越平而匪久终亡此等军制不足书不足法　月令春青旗夏赤中央黄秋白冬黑吕不韦书不曾行用徒见之书不足法　郑有蟊弧晋有蠭旗楚王建肥胡武灵旃田蚡曲旃後汉云罕等皆非古制愈降愈下殆不胜书　建隆将郊陶谷建议作摄提旗北斗旗二十八宿旗十二辰旗龙墀十三旗五方神旗五方风旗四渎旗又以瑞应作金鹦鹉玉兔驯象旗太祖又别造大小黄龙负图旗各一大神旗六日旗月旗君王万岁旗天下太平各一狮子旗二金凤旗一五龙旗五凡二十一旗皆有架建之郊路乃权制非古制也
古今考卷三

[book_title]卷四
<子部,杂家类,杂考之属,续古今考
钦定四库全书
古今考卷四
元　方回　续
收沛子弟得三千人
古未有崛起一时以三千人而得天下者也尧以前勿论禹之征苖不见人数啓与有扈大战于甘之野曰六卿六事则用六军七万五千人矣胤侯以仲康之命征羲和亦用六师汤伐桀不见人数文王以西伯戡黎书言伐邘伐密须伐大夷伐耆伐崇崇即黎也竝不见人数武王伐纣泰誓有曰大巡六师是则武王不待胜纣已用天子六军之制矣至牧誓则曰革车三百两虎贲三千人古车战法一车总七十五人车之上甲士三人御者居中射者居左击刺者居右步卒七十二人在後或临时制变有一车百人之说有一车二十五人之说所谓先偏後伍右为将军则将居中击鼔御者左而右兼射武王之六师为车千乘甲士步卒七万五千人而止以车三百两虎贲三千人与纣战者兵不在多也或谓虎贲为百夫长车百人则为兵三万或以为一车七十五人计之而虎贲三千人乃武王之近已为卫者盖不可详考也春秋以至战国诸侯僭上所谓大国三军次国二军小国一军之制荡然莫守苏秦之说六国也动曰车千乘骑万匹赵武灵王之胡服而骑射也车战尽废而乡遂出军之法尽矣长平之战白起坑赵降卒及前後斩首四十五万人王翦伐楚必欲用六十万人故当时有语曰兴师十万日费千金而秦之戍守五岭也至用五十万人至於兵无可起而发闾左之戍以亡天下高帝之解纵所送徒壮士愿从者十余人无异盗贼沛令令樊哙召季则已数百人至立为沛公则仅得此子弟三千人耳而卒以亡秦世变人事可畏也哉沛公以此三千人攻胡陵房与守丰破泗川监平杀泗川守壮见景驹与司马尼战抜砀郡又得砀兵六千人合九千人见项梁於薛又得兵五千人五大夫将十人则有兵一万四千人矣其後又夺刚武侯军四千余人自秦二世元年辛卯九月起沛历二年壬辰三年癸巳汉元年甲午冬十月入关十二月与项羽会鸿门则沛公兵十万号二十万项羽兵四十万号百万矣夏四月以汉王就国项羽使卒三万人从又楚子诸侯募从者数万人则汉王之在汉中有兵几二十万也五月而还定三秦者此兵也二年四月劫五诸侯兵入彭城则为兵五十六万人矣然而项羽能以三万人破五十六万之汉杀汉卒十余万睢水为之不流何也汉狃於胜而兵不备则兵之不在衆也可知矣及夫破羽垓下淮阴侯以三十万自当羽孔将军居左费将军居右皇帝在後绦侯柴将军在皇帝後项羽之卒可十万淮阴先合不利却孔将军费将军纵楚兵不利淮阴侯复乘之羽遂大败然则此阵也孔费绦柴及汉高自将各可十万无疑羽至是力不敌矣而堕於韩信之计陷於孔费二将之左右翼中为信所掩汉高仅能居於阵後以绦柴二将护已而已汉之得天下其末也兵力如此之盛其始也不过三千人李习之有言唐神尧以一旅取天下後世子孙不能以天下取河北故少康之祀夏配天亦根於一旅而汤武之兴各以百里之诸侯後世养兵愈多费财愈甚而不能守其天下者多矣夫岂无其故哉不乡遂不井田不封建不城守而聚乌合之衆自战故也且无有仁义道德以维持之此匹夫之所以暴兴而莫之御也欤
项梁羽起吴田儋荣横起齐自立为齐王韩广自立为燕王魏咎自立为魏王【并二世元年九月与沛公同起】楚立韩公子成为韩王【班史帝纪不书见张良传东莱大事记谓在秦二年六月】
秦始皇即位之年年十三岁在甲寅是年汉高祖所生先是秦昭王五十一年灭周周赧王之五十九年也岁在乙巳去获麟二百二十六年去孔子卒二百二十四年是时周分为三有周赧王东周君西周君其年秦迁西周君於狐秦昭王五十六年卒太子桂立为孝文王在位一年子楚立为庄襄王元年岁在壬子迁东周君於阳人三周皆灭而是年楚亦灭鲁庄襄王在位三年卒即始皇嗣位甲寅岁也始皇元年乙卯天下七强国曰秦而与韩赵魏楚燕齐为敌国曰代曰卫小弱国也十七年灭韩十九年灭赵二十三年灭魏二十四年灭楚二十五年灭燕灭代二十六年灭齐吕政遂自立为始皇帝岁在庚辰又十二年凡在位三十七年岁在辛卯而始皇崩周之亡始皇之未帝海内三十五年无天子始皇为帝十二年而崩二世为帝三年而秦亡历壬辰癸巳甲午汉王西楚霸王元年岁在乙未计获麟之後二百七十五年而为汉盖二世元年七月陈涉起蕲自立为楚王而楚复矣八月武臣自立为赵王而赵复矣九月高帝起沛项梁项羽起吴皆应楚者也田儋自立为齐王则齐又复矣韩广自立为燕王魏咎自立为魏王则燕魏又复矣惟韩未复秦二年十一月赵王武臣死十二月楚王陈涉死正月张耳立赵歇为赵王秦嘉立景驹为楚王而赵楚又兴四月项梁杀楚王景驹六月项梁沛公共立楚怀王孙心是月张良说项梁立韩诸公子横阳君成为韩王张良为韩司徒而六国皆复兴矣惟韩之兴也最後当是时秦将章邯击杀魏相周市魏王咎与民约降於秦而自杀章邯又杀齐王田儋七月而围田荣於东阿一起一伏兵家常势至其大归自有定理於是项梁沛公共救田荣破章邯八月而田儋之子市复为齐王九月章邯虽杀项梁而魏咎之弟复立为魏王天下之所为欲灭秦者终不可御倡以陈涉和以刘项六国已灰而复燃强秦以数十百年不道之力灭周一诸侯而一旦絶祀无种是故知力之不足恃而人心之不可失也
楚复立王四
楚最先复秦二世元年七月陈涉起蕲入陈自立为楚王秦二年十二月为其御庄贾所杀以降秦王凡六月其年正月秦嘉立景驹为楚王四月项梁击杀景驹秦嘉王凡四月六月沛公项梁共立楚怀王孙心为楚怀王是时诸将在薛用范增计心在民间为人牧羊求得之以陈婴为上柱国与怀王都旴台九月章邯破杀项梁沛公项羽从怀王都彭城汉元年冬十月沛公至霸上岁在乙未十二月项羽入关春正月阳尊怀王为义帝徙之长沙都郴心为王凡一年有半而为义帝又九閲月而为羽所杀羽自为西楚霸王王梁楚地九郡都彭城秦分天下为三十六郡桂林南海象郡赵佗据之闽中郡越诸子孙据之此四郡秦亡时已非其有羽取三十六郡之地而有其九郡不道极矣汉五年岁在己亥十月汉王追羽至固陵十二月诛羽东城楚地悉定羽为王四年有奇是後汉立楚王韩信又立楚元王交地益狭非羽所谓楚亦非春秋战国所谓楚矣楚之先祝融吴回生陆终陆终生六子六曰季连芈姓其後周成王时封熊绎於楚蛮以子男之田居丹阳在南郡枝江县今江陵府江南上流枝江县犹存周夷王时熊渠自立三子为王周厉王暴虐熊渠畏其伐楚而去其王春秋初年楚武王熊通始僭称王而猾夏之声益着齐桓公晋文公之霸楚武王成王亦益强大成王为太子商臣所弑商臣立为穆王子庄王子恭王子康王康王卒子员立康王弟围弑员自立为灵王灵王不道康王次弟比立为初王灵王饥死乾谿康王第四弟弃疾廹杀初王自立为楚平王平王夺太子建之妇生子壬立为昭王楚是以有子胥之难昭王卒妾子章立为楚惠王於是又有太子建之子白公之难而春秋终惠王子简王立八年三晋始列为诸侯继以声王悼王肃王肃王臧卒无子立其弟熊良夫为宣王宣王子威王威王子怀王熊怀立四年秦惠王始称王怀王之三十年为秦昭王所诈留秦不还国人立其子横为顷襄王即宋玉赋所谓楚襄王也又历考烈王幽王哀王哀王庶兄负刍杀哀王自立为秦所灭虏自熊绎至负刍四十一世初都丹阳後徙郢去郢徙婼又云徙钜阳白起破郢走保陈复徙都夀春所至命曰郢其地西界蜀有巫黔中西北界秦有汉中上庸剪灭百蛮以广其封北接陈蔡东界吴南则五岭东南则百粤其为秦所侵伐失之西而取之东灭陈蔡宋鲁自越先灭吴而楚又灭越则其地北界齐韩魏而南尽荆扬秦之南郡九江郡鄣郡会稽郡汉之南郡江夏桂林武陵长沙及汉中汝南郡皆其地其为秦所灭时北有薛郡者鲁也砀郡泗州郡亦宜属焉今之京西南路夔州路荆州北路南路淮南东路西路江南东路西路浙西路浙东路皆是又奄有淮北鲁宋则其地非不广独以君臣出於蛮夷之俗与秦相去不远故因循以至於亡怀王之死楚人怜之秦之不道亘古所无故其遗民世家崛起相王卒以毙秦而开汉汉之所以得之者在於不得已而後杀人汉之所以不纯乎三代卒不复古制者楚与秦之余习未泯而承其敝法故也
赵复立王六
赵次楚复秦二世元年七月陈胜起遣武臣张耳陈余畧赵地八月武臣自立为赵王都邯郸武臣寻为燕军所得既归国秦二年十一月为赵将李良所得杀武臣王凡四月正月张耳陈余复立赵歇为赵王居信都章邯兵至走钜鹿王离围钜鹿三年十二月项羽救赵虏王离走章邯汉元年正月项羽分赵为二徙赵王歇为代王都代封代相张耳为常山王都襄国於是更名赵为常山而赵有两王汉二年十月陈余借兵田荣击走常山王张耳耳归汉陈余迎代王歇复王赵而赵歇立陈余为代王分其国陈余留相赵王而以夏说为代相国守代汉三年十月韩信张耳击破代禽夏说又击赵斩陈余追杀赵王歇襄国置常山代郡歇为王垂及四年耳为常山王凡十月陈余为代王仅一年汉四年夏立张耳为赵王五年秋张耳卒耳为赵王又一年余子敖嗣王汉九年敖以贯高事赦为宣平侯赵之再兴凡六易王其後赵隐王如意赵幽王友赵共王恢赵王吕禄虽皆王赵非是之谓矣赵之先为商纣臣恶来恶来弟季胜季胜曾孙造父周穆王赐之赵城其後去周事晋献公赐赵夙耿夙生共孟共孟生赵衰赵衰事晋公子重耳得晋国衰及子盾世专晋政是为六卿曰栾氏曰中行氏曰知氏曰赵氏曰魏氏曰韩氏栾氏先灭春秋後赵简子破走中行氏于邯郸栢人与知魏韩四分其地简子卒子赵襄子立襄子又与韩魏三分智伯罃之地而後三晋益强周威烈王二十三年初命晋大夫魏斯赵籍韩?为诸侯去春秋获麟七十八年岁在戊寅为通监之始周烈王六年三国灭晋周显王十六年魏称王齐称王周显王三十五年齐魏会诸侯徐州相王于是韩燕赵皆继称王周显王四十四年秦初称王周慎靓王三年宋亦称王然宋国微小鲁与惴惴乎其间尤为不竞独七国秦始皇帝十九年王翦虏赵王迁灭赵自烈侯藉受封至迁凡九世其称王武灵王惠文王孝成王悼襄王幽缪王凡五王又一王曰代王嘉本悼襄王适子迁之母娼也嬖而立之遂以亡赵分晋得赵国北有信都真定常山中山又得涿郡之高阳郑州安乡东有广平钜鹿清河又得渤海郡之东平舒中邑文安束州成平章武河以北也南至浮水繁阳内黄斥丘西有大原定襄云中五原上党上党本韩别郡远韩近赵冯亭以上党归赵孝成王受之卒致白起长平之祸赵与秦共祖秦出恶来恶来之父飞廉其先为商帝大戊御曰中衍赵之灭犹有後赵姓皆是秦灭无後世无复有嬴姓者云
齐复立王九
齐次赵复秦二世元年九月田儋与从弟田荣横起齐自立为齐王秦二年六月章邯破杀齐王田儋于临济恐当作临菑儋为王仅十月沛公项梁救田荣共解东阿之围八月田荣立田儋子市为齐王初田儋之破也田假复自立为齐王田荣至是逐田假而立田市田假亡走楚相田角亡走赵角弟间故齐将居赵不敢归项梁数使使趣田荣兵俱西追秦军田荣欲使楚杀田假赵杀角间乃发兵项梁不肯杀假赵亦不肯杀角间以故田荣不肯发兵遂与赵氏有隙其後齐王建孙田安下济北从项羽救赵大破秦军汉元年正月项羽徙义帝分裂一十九王分齐为三徙齐王田市为胶东王都即墨封齐将田都为齐王居临菑田安为济北王都博阳四月诸侯各就国田荣大怒不肯遣田市之胶东迎击田都都走楚市畏羽亡之胶东荣怒追杀之自立为齐王令彭越击杀济北王田安田荣遂并王三齐之地田市为王凡一年六月余田都田安不克王汉二年春正月项羽击田荣城阳荣败走平阳平阳民杀之齐尽降楚田荣为王凡七月而楚二月复立田假为齐王项羽所过残灭齐复叛之田横收亡卒数万人复反城阳三月田横逐齐王假田假为王仅一月四月田横立田荣子广为齐王汉率五诸侯入彭城项羽南与汉王战田横尽定三齐之地汉四年冬十月韩信袭破齐历下军齐王田广走高密十一月韩信大破齐楚于潍水杀龙且虏齐王田广齐相田横自立为齐王灌婴败之悉定齐地韩信请为齐假王春二月汉使张良立韩信为齐王田广为王一年八月余横不成王韩信後徙王楚非六国之田矣齐自太公吕望佐周武王平天下封于齐其先姜姓为禹四岳佐平水土封于吕者也青州之临菑县故为营丘太公始所封也自太公至康公二十九世为田氏所灭周安王十六年初命齐大夫田和为诸侯岁在乙未去三晋初侯十八年去获麟九十六年至汉高帝元年乙未一百八十年陈恒之弑齐简公也在获麟之年孔子尝请于鲁欲讨之当是时而孔子之计得行则晋之五卿鲁之三桓齐之田陈皆当有以处之不至猖獗盖春秋终于此而圣人知後世之不可复为矣初陈公子完奔齐食采于田春秋後改姓田氏完曰田敬仲至陈恒亦曰田常六世田常至大夫和三世田和至齐王建七世以秦始皇二十六年为王贲蒙恬所灭自威王至王建称王者五世湣王与秦昭王尝一为帝寻去帝号齐地东滨海北至燕南界鲁西限赵魏不与五国从亲循至于亡簒弑以兴无足道者故诸田于刘项间为驱除云
燕复立王三
燕次齐复燕者姬姓周武王封召公于北燕地在幽州燕山之野当是时自有一燕国姞姓黄帝之後在今所谓?州者召公受封以元子就国而次子留周室代为召公与周公旦之次子代为周公为二伯分陕者是也二公又皆以师傅行六卿之事燕自召公至王喜为秦王贲所灭秦始皇二十五年也凡四十四世其地为渔阳右北平辽西辽东上谷代郡鴈门之郡南得涿郡之易容城范阳北新城固安涿郡良乡新昌及渤海之安次汉武所置之乐浪玄莬亦皆属焉南通齐楚西界赵魏北隣焉栢扶余东缩秽貊朝鲜真番亦曰东胡秦二世元年九月韩广自立为燕王班史帝纪所书也考之陈涉传张耳陈余既立武臣为赵王遣故上谷卒史韩广北徇燕燕地贵人豪杰曰楚赵皆已立王燕虽小亦万乘之国也愿将军立为王韩广曰广母在赵不可燕人曰赵方西忧秦南忧楚其力不能禁我且以楚之强不敢害赵王将相之家今赵独安能害将军家乎韩广以为然乃自立为燕王此必燕王丹之太子被诛与王喜之被执无复有召公之後矣故燕人立韩广为王亦可谓匹夫而侥幸者矣汉元年春正月项羽分燕为二徙韩广为辽东王都无终封燕将臧荼为燕王都蓟八月燕王韩广不肯徙国辽东臧荼杀之并其地韩广为王仅三年汉三年冬十月汉韩信发使使燕王臧荼下之汉五年秋七月臧荼反陷代地帝自往征之九月灭燕虏臧荼封卢绾为燕王臧荼为燕王仅四年卢绾後以陈豨事败初劝陈涉立六国後窥帝业者张耳陈余也涉不能从张耳陈余立武臣王赵非赵後既而得赵王歇王之齐田儋亦田氏後而韩广之立非召公後项羽私王臧荼亦非召公後无德于民功薄能细乘时之利骤得为王亦足以杀其身而已矣卢绾以高祖同日生媟狎得王亦不长彼韩魏亦皆亡国之余为汉驱除独陈婴不肯自王从母之训为可取耳
魏复立王三
魏与齐燕同以秦二世元年九月复立然魏之复立独异於他国有可书者班史帝纪书曰魏咎自立为魏王非也意以谓天下之王侯皆自立以明沛公之自立不为非也初陈胜遣魏人周市北徇魏地下数十城以丰故梁徙诱雍齿叛沛公反丰为魏而市为田儋所击遂还魏地立魏後甯陵君为魏王咎在胜所不得之魏魏地已定欲立周市为魏王市不肯使者五反胜乃立甯陵君为魏王遣之国周市为相考之史记月表乃谓魏王咎在陈不得归国十二月陈胜死咎自陈归立吕东莱谓周市虚位四月以待咎也与班史陈胜传亦异如此则魏咎之立出于周市其名甚正班固以为自立其亦诬矣秦二年正月章邯围魏王于临济下杀齐王田儋及魏相周市魏王咎为其民约降咎自烧杀吕东莱曰周市之义魏咎之死君臣皆可观矣市不乘时以夺君之位咎寜自死其身而脱其民于死故东莱嘉之咎为王仅十月而四月不居其位就国一月而受围受围半年而身死妄意功名富贵亦可监哉六月魏咎既灭九月咎弟魏豹自立为魏王都平阳汉元年二月项羽分魏为二徙魏王豹于河东为西魏以赵将司马卭为殷王都朝歌汉二年二月殷王司马卭叛西楚二月汉王渡河西魏王豹降将兵从汉撃楚又下河内虏殷王卭置河内郡及汉王败于彭城五月魏王豹叛汉反为楚九月汉韩信灭魏虏魏王豹定魏地为河东上党郡豹为王余三年卭为王余一年其後周苛杀豹荥阳魏姬姓毕公高之後毕万仕晋献公赵夙为御毕万为右帅师伐耿魏灭之以耿赐夙以魏赐万从其国名为魏氏魏绦大得志于晋悼公之时遂为六卿之一六而三之遂为三晋之一至魏文侯斯列为诸侯文侯卒子武侯击立武侯卒魏惠王罃立亦曰梁惠王战国中始称王者立三十六年其三十一年自安邑徙都大梁今浚仪开封之地封魏十六世而为诸侯为诸侯九世而灭称王者七世秦始皇二十三年王贲引河灌大梁灭之虏其王假其地自高陵以东尽河南河东河内南有陈留及汝南召陵?疆新汲西华长平颍川之舞阳鄢许鄢陵河南之开封中牟阳武酸枣等皆魏分汉得其地及秦之所得周地三川郡为河东河内河南名曰三河不以封
韩复立王四
韩之复立最在六国後秦二年十一月赵王武臣死十二月楚王陈胜死正月赵王歇立楚王景驹立在留沛公失丰往从景驹道得张良遂与俱见景驹请兵攻丰【张良传与帝纪微异】沛公拜良为廏将良遂从沛公不去韩犹未有王也二月项梁渡江收兵六七万人军下邳三月沛公以兵属项梁破杀景驹六月范增说项梁立楚後沛公与项梁在薛共立楚怀王孙心都旴台于是良说项梁谓韩诸公子横阳君成贤可立为王项梁使良求成立为韩王良为韩司徒盖陈胜起而败景驹起而败楚怀王孙心立楚三立王天下之变一年矣而韩王成始得立其所以立为张良本心五世相韩欲复其国也後九月楚怀王与诸侯约先定关中者王之而使项羽救赵沛公入关沛公乃令韩王成留守阳翟而与良俱攻下南阳郡秦三年七月也八月良从沛公破秦入武关九月沛公用良策破嶢关汉元年冬十月沛公至霸上子婴降十二月项羽入关春正月项羽阳尊义帝二月项羽分十九王韩为二韩王成如其故都阳翟封楚将申阳为河南王都洛阳四月诸侯各就国张良归韩七月项羽废韩王成为穰侯先与俱至彭城寻杀之张良复归汉项羽所以杀韩王成为恶张良从汉入关而韩王成为汉守阳翟故也八月汉王还定三秦项羽立故吴令郑昌为韩王以拒汉汉二年冬十月汉王如陕河南王申阳降置河南郡汉以韩襄王孙信为韩太尉撃韩韩王郑昌降十一月立韩太尉信为韩王四月汉刧五诸侯兵伐项羽入彭城常山河南韩魏殷是也汉六年春正月徙韩王信国于大原信徙都马邑其秋匈奴冒顿围马邑信以马邑降匈奴成为韩王两年申阳为王八月许郑昌为王仅三月惟韩王信王韩四年余而徙国徙国八九月而降匈奴或问张良始说项梁立韩王成成死汉降郑昌立韩王信则韩为有後而有国矣汉三年项羽急围汉王荥阳郦生谋挠楚权请复立六国後而张良乃不然其计汉王刻印销印于俄顷之间其故何也岂张良以韩已有国不复他恤乎曰非也天下初起张耳陈余亦说陈涉立六国後陈涉于此而能从之事未可量未必遽败楚立两王皆相继破然後范增说项梁立楚怀王孙心是时齐魏燕赵俱有王独韩未王故张良亦说项梁立韩王成皆从民望此项氏之所以骤得志也梁死羽忿沛公独先入关羽背约自王善地首杀其主所分诸侯皆以其臣而廹夺其主汉直羽曲荥阳之围虽急汉之势已成矣当是时而又别立六国之後以汉见地与人是自削也以河南河北未得之地与人又其谁肯拱手而逊之乎复立楚怀王後一人为楚可也项羽肯即以地畀之乎郦生之策迂诞可见张良所以答汉王者可从也陈涉当立六国後而不立则失之汉王不当立六国後则不立乃得之也其失其得系乎时之可不可而势之成不成也韩姬姓晋封于韩原曰韩武子万後三世韩献子厥晋作六卿而厥在一卿之位范中行氏知氏灭曰三晋遂与赵魏俱得列为诸侯自谨侯?始封至王安凡十一世称王者五世而灭秦始皇十七年也李斯以韩为秦腹心之疾故首伐灭韩韩分晋得南阳郡及颍川之父城定陵襄城颍阳颍阴长社阳翟郏东接汝南西接弘农得新安宜阳韩哀侯二年灭郑而都之即颍川郡【郡名皆依汉或秦】并有荥阳成臯之险成臯者即春秋之虎牢郑叔段之制秦先灭周而得三川又灭郑而据荥阳成臯则赵魏中断东向以临齐鲁山东而天下之势可知矣天下之地除北狄西戎东南界海外夷蛮其内皆秦及六国地故详论汉初六国起伏如此
泗川监平泗守壮
秦分天下为三十六郡曰内史【汉三辅及弘农郡】曰三川【汉河内河南两郡】曰河东曰南阳曰南郡曰九江【汉并因之】曰鄣郡【治故鄣在今湖州长兴县西南他郡所治候考汉改为丹阳郡今江南东路徽饶广德宣城金陵皆是】曰会稽【冶吴通浙江西东吴越故地皆是项羽项梁起吴中杀会稽假守通知会稽守治吴今平江府】曰颍川【二郡汉因之颍川旧韩地】曰砀郡【汉梁国】泗水【汉纪两书为泗川注水即川也通名高帝更名沛郡故泗水郡有沛县有丰县鹤山谓沛县丰邑恐後升沛为郡丰为县也】曰薛郡【汉鲁国即伯禽之鲁也】曰东郡曰琅琊【汉并因之】曰齐郡【汉齐国】曰上谷曰渔阳曰右北平曰辽西曰辽东曰代郡【汉并因之皆边地】曰钜鹿曰邯郸曰上党【赵地韩地汉并因之】曰太原曰云中【汉并因之】曰九原【汉改五原】曰鴈门曰上郡曰陇西曰北地【汉并因之皆西北边羌地】曰汉中曰巴郡曰蜀郡【汉并因之】曰黔中【汉改武陵郡今鼎澧辰沅靖地】曰长沙此所谓三十六郡也其後并南越闽越又置桂林【汉改为郁林郡】南海【治番禺汉因之】象郡【汉改为日南郡】闽中【治侯官汉武帝虚其地】合四十郡郡置守尉监前汉百官表郡守秦官掌治其郡秩二千石郡尉秦官掌佐守典武职甲卒秩二千石监御史秦官掌监郡守者守其地也尉者分其兵权也监者使其亲昵监之也通典曰秦以御史监理诸郡谓之监察史战国策有韩安邑之御史则以御史监郡六国亦有之非始于秦汉省其官此所谓泗川监平将兵围丰沛公出战破之泗川守壮兵败于薛走至戚沛公左司马得杀之是见沛公初起监郡引兵围其家而为沛公所破也泗川守兵败于薛亦沛公败之也走至戚而後左司马擒杀之沛公一起而杀县令败郡监杀郡守秦非不强而长民者相率为虐匹夫得而诛之郡县之制不足恃也向令守周之旧典大国三军次国二军小国一军公侯百里伯七十里子男五十里井其田乡遂其民一戎车而甲士三步卒七十二以为其军下孰有崛起而叛者哉汉得天下以郡太大稍复开置间之以诸侯王国则是封建之制犹与郡县之制错行高祖增郡二十六文景各六武帝开广三边增二十八昭帝一讫于孝平凡郡国一百三县邑千三百一十四道三十二侯国二百四十一【县有蛮夷谓之道诸侯王国或兼一郡以上侯国不过郡之一县】由是而後封建渐革东汉功臣唐初将相虽封以地不屑就国惟历代亲王间有得地而君之者郡愈分而狭县愈分而小自汉武置部刺史仿古者方伯之意以六百石察二千石权犹未重汉末改为州牧则若唐之节度使足以钳制郡县而为变为叛其偏重既已如此而偏于轻者郡或无城无兵县专任催科敲朴以供上历千五百余年近二千年主一部者为监司主一郡者为太守【名称各不同如刺史如总管如知州之类】主一县者为县令【或令或长或尹或知县亦不同】更代不常羣胥为政要不如古者之封建封建之弊至于衰周春秋战国上无天子攻伐残戮数百年要其实犹胜於後世之郡县必不得已如汉初封建郡县错行之封之国者必如贾谊所谓衆建诸侯而少其力则庶几乎
道得张良
天下之事不可测也而神交气合若符节然昔者孔子定书典谟所纪无非畴咨任人之事汤之聘伊尹高之梦傅说文王之卜而得吕望皆先有求贤之心而後人才应之若天所畀付之者沛公初起主吏萧何为沛丞督事曹参以中涓从【中涓如中谒者师古曰涓洁也在中主洁清洒扫之事盖亲近左右也】周勃以中涓从樊哙以舍人从皆沛人夏侯婴周緤之徒亦皆以沛人从未有所谓张良韩信陈平也秦二年正月沛公从景驹于留道得张良同见景驹韩王成未立也良未有所事也聚少年百余人欲从景驹而遽从沛公为廐将说以太公兵法谓沛公殆天授以故遂从不去然则君臣之间岂非天乎沛公入关为汉王至汉中始得韩信汉元年七月也下河内虏殷王卭陈平始降汉二年三月也汉王之得天下萧何功居多然张良之善谋韩信之善战陈平之善出奇计非此三人亦不足与有成人才之在天下无穷人主有高天下之才又有度越天下之德而以人才为心则将不求而自至易曰飞龙在天利见大人孔子曰同声相应同气相求水流湿火就燥云从龙风从虎圣人作而万物覩故君臣之相得也若天实为之盖声气相求自有必然之理而不可测也汉光武之得二十八将唐太宗之得房杜王魏宋太祖之得赵普曹彬皆天为之然卒不能复三代之盛治则以道学之不明不过各极其气质之所受以相资故汉唐宋所为止于汉唐宋而已
沛公往薛见项梁
秦二世元年七月陈胜起蕲九月沛公起沛项梁起吴田儋起齐韩广王燕魏咎王魏沛公虽破泗川监平杀泗川守壮而十二月失丰雍齿叛之项梁未渡江也秦二年广陵人召平为陈胜徇广陵未下闻陈胜败渡江矫陈王令拜梁为楚上柱国曰江东已定急引兵西击秦是时通吴越二国为会稽地治吴县总称曰江东项梁乃与项羽以八千人渡江而西东阳陈婴不敢自王以其兵二万人属项梁为项氏世世楚将名族必可倚以亡秦也项梁遂渡淮英布蒲将军亦以兵属凡六七万人军下邳而秦嘉已立楚王景驹军彭城东欲距项梁此梁之所以不平而击秦嘉也而况嘉弱梁强景驹又非怀王之後乎梁之言曰陈王首事战不利未闻所在今秦嘉背陈王立景驹大逆无道则兵有名矣乃击杀秦嘉景驹走死沛公亦方且弱甚不过并有砀郡六千人为九千人耳不往见项梁于薛不可也所谓尺蠖之屈以求伸也项梁益沛公卒五千人引兵抜丰一小屈而遂大伸亦知时义而为之者也薛郡即伯禽之鲁楚灭鲁秦置薛郡
共立楚怀王孙心
秦二年六月沛公如薛与项梁共立楚怀王孙心为楚怀王都旴台应劭曰六国为秦所并楚最无罪为百姓所思故求其後立为楚怀王以祖諡为後顺民望也周赧王十九年楚怀王卒于秦吕东莱曰是後八十六年楚戍卒陈胜称大楚首难于蕲范增说项梁立怀王孙心也其言曰自怀王入秦不返楚人至今怜之故曰楚虽三户亡秦必楚怀王庸主耳使放於楚民岂以其存亡系心哉及秦遇之无道则举国如悲亲戚积怨深怒传百年而不衰又以见天理人心至公而无定在也然则东莱之说当矣而其谋实出於范增当是时秦将章邯方强破杀魏王咎齐王田儋於临济围田荣于东阿七月沛公与项梁救田荣大破章邯于东阿田荣归齐沛公项羽追北章邯之战未尝败也至此始败非刘项合势不足以败之审强弱识离合沛公时已得张良其谋盖有所授欤立生人为君用死者之号得古者出师载祖庙主从军之意为楚复讐则又得宋襄公复九世讐之意後世有二帝蒙尘而忍于讲和者痛哉
斩三川守李由
三川河洛伊也秦灭周取河南伊洛之地并今怀州汉河内郡为三川郡李由者秦丞相李斯子也初陈胜以吴广为假王监诸将以西击荥阳广围荥阳李由为三川守守荥阳广不能下会章邯破杀周文将军田臧等以吴广不能下荥阳恐秦兵至矫陈王令诛吴广以少兵守荥阳悉精兵西迎秦军皆为章邯所破田臧留李归等在荥阳下章邯亦破之归死章邯东击魏咎临济荥阳围解故李由出至雍丘也樊哙周勃夏侯婴传皆言破李由雍丘及沛公与项羽共击秦军至雍丘大败之遂斩三川守李由也由以丞相子守天下重地内有援已亦不为无才然秦置郡甚大设官三人一为守一为尉一为监不见属官虽所统大郡至数十县县设令丞尉亦三人而堕城销刃民无所保上又无方伯连帅之职可以叫呼攀援郡守虽可直达朝廷而秦法之严岂能朝奏暮报卒然有急关中出大将必如章邯者军未至而已糜於盗手矣此郡县之不足恃明验也後世郡愈狭县愈小监司非廹急则庸缪守边则不足以守边御盗则不足以御盗宋以制置使宣抚使专阃外边郡各设屯军立都统制领将佐为军官郡守之在边者兼节制而县令大率苟且有缓急则调他军应援立大将为总统备多力分将卑师少往往而是人心未厌犹足以崛强假息人心一日不固祸不胜言秦以至虐之政行至缪之法李由之父丞相也无如一赵高何李由守天下之险无如刘项何始皇之肉未寒也一宦者败其内羣匹夫败其外非有关雎麟趾之心而又无周官之法度国其有不亡者哉
章邯夜衔枚击杀项梁
章邯出关未尝败惟刘项与战大破之东阿又破之濮阳东又沛公与羽斩三川守李由项梁以再破秦军有骄色秦益章邯兵九月章邯夜衔枚击项梁军定陶大破之杀项梁周礼秋官衔枚氏掌司嚣军旅田役令衔枚郑氏注衔枚止言语嚣讙也枚状如箸横衔之为之繣结于项师古曰繣者碍也结绕也盖为结纽而绕项也【郑注与师古洁字不同嚣五高反嚣一音许骄反繣音获周礼户卦反结音颉】此盖项梁骄而无备章邯夜以步兵衔枚击杀之也定陶未下项梁驻军于此而项羽沛公攻陈留军分为二为三章邯所以轻视之欤犹近世夜刦寨然偶中其计项梁固失策而章邯亦岂足为雄哉近世军中衔枚法以?系一铜钱于胸下令止嚣则衔之多以用之夜而刦寨吕东莱曰此秦再振诸侯再衰之时也本根既蹶虽形有起伏兵有利钝亦何关于大势哉定陶今曹州定陶县
徙怀王都彭城
怀王始都旴台今淮西旴台军也今徙都彭城今徐州彭城县也章邯既杀项梁连雨七月至九月沛公项羽方攻陈留闻梁死士卒恐乃与诸将吕臣引兵而东徙怀王自旴台至彭城此所谓有进无退也士卒恐则气不勇军退于陈留则势稍不振徙怀王自南进北几千里而都焉则鼓懦为壮而诸将知楚之所向矣当是时惟有北救赵西入关为天下两大事章邯者亦愚夫也必南击楚怀西护荥阳成臯以西俾天下不敢窥函谷武关为第一义乃以楚地兵不足忧而北击赵赵未破而楚军进楚于是分项羽救赵令沛公入关似乎天以一赵委秦疲章邯而成刘项之势振楚之业者彭城形势苏子由黄楼赋述之详矣予尝登楼故基望项羽戏马台观之城四面皆山围之山去城则九里许泗水过黄楼之下西望山若玦者子由有伤心极目之语信然也大抵既有地势又以有民而後可强宋刘裕驻此以图北方魏太武立氊帐戏马台不能攻而去唐李临淮据此为节度势雄一方张建封父子久居之愈为强镇龎建勋之乱唐以渐替而黄巢之寇起于曹良以人衆兵多故也今荒垣旷野閴然无人黄楼遗迹仅余石础毕篆方碑岿然独在则形势不足言矣
後九月
文頴曰即闰九月也时律历废不知闰谓之後九月顔师古曰文说非也若以律历废不知闰者则当径谓之十月不应有後九月盖秦之历法应置闰者总致之于岁末观其此意当取左传所谓归余于终耳何以明之据汉书表及史记汉未改秦历之前迄至高后文帝屡书後九月是知故然非历废也
沛公为砀郡长封武安侯
秦置郡守而楚怀王以沛公为砀郡长郡长之名始此灌婴传破薛郡长师古曰长亦如郡守也每郡置长意者其楚之旧制欤沛县也秦置令父老杀沛令立高帝为沛公即楚县令之称为公者也怀王于此进沛公为郡长以令而迁守也封为武安侯六国与秦制也砀郡汉为梁国本宋都今之睢阳也周五侯三王非天子之命孰敢建侯三晋之与田和簒晋齐求周封为诸侯而僭王之渐起春秋时惟楚僭称王吴越亦称王中国以蛮夷外之书楚子六国魏惠王首僭称王齐次之燕韩赵又次之秦惠王称王乃在其後凡称王则以天子自为而僭周室矣周显王十二年齐威王封其相驺忌为成侯吕东莱曰诸侯擅封同姓见于书传者自晋昭侯封成师始诸侯擅封异姓见于书传者自齐威王封驺忌始自是而後秦魏冉封穰侯范睢封应侯即汉武帝宰相封侯之例也又有所谓封君者或在侯之上或在侯之下与封侯者或以地名或以秩名孟尝平原春申信陵四公子尤显乐毅之昌国白起之武安秦之华阳君泾阳君安国君商君皆封君也赵武灵王初不自王而称君则此其所贵君之贵在侯之上秦爵二十等一曰彻侯而无曰君者秦有天下定制也汉以郦食其为广野君娄敬为奉春君则君似在侯之下故世之相尊者曰君侯曰君公曰公侯皆有爵号封邑之称而其僭则起于战国高帝虽受砀郡长武安侯之封然自入关至封汉王止称沛公项羽之起江东为会稽禆将其季父项梁为会稽将召平矫令为楚上柱国後自号武信君而败死羽未有除拜至则亦为鲁公长安侯则是以楚之县公为诸侯也高帝项羽是时相与若兄弟然由是而论後世之封爵当作广封爵考
古今考卷四

[book_title]卷五
<子部,杂家类,杂考之属,续古今考
钦定四库全书
古今考卷五
元　方回　续
吕臣为司徒
书周官立太师太傅太保曰三公少师少傅少保曰三孤冢宰掌邦治司徒掌邦教宗伯掌邦礼司马掌邦政司寇掌邦禁司空掌邦土曰六卿周礼出於王莽之世有此六官而此孔壁尚书周官之篇伏生口授有牧誓立政二篇矣周制大国三卿半天子之数天子有六乡六遂大国则三乡三遂天子有六卿大国则三卿牧誓立政所谓文武之世司徒司马司空者大国诸侯半天子之卿也怀王用楚国之法置吕臣为司徒其父吕青为令尹令尹楚相也论语楚子文新令尹旧令尹是也或曰司徒之置用周之侯国之制以尊显吕臣也欤盖怀王并吕臣项羽军自将之而吕臣之父为相矣西汉之末儒者未尽见周礼又不见孔壁之周官但见牧誓立政有司徒司马司空之文遂备此为三公班固百官公卿表叙相国丞相大司徒为一列而孔光太师王莽太傅王舜太保亦在其列皆莽所自置以大司徒代丞相也又创三公以效周实自大也大司马则武帝所创以宠卫霍宣帝以来因之以代汉初太尉莽又置大司空以代御史大夫殊不知司徒司马司空三卿乃夏商以来侯国之官后乃以为三公不见孔壁周官之过也至东汉承用此三者为三公之官而事权旁落自秦以来不建冢宰以为一相其失非一日矣而失之又失盖始於莽後世有宰执有侍从而吏部尚书号为天官户部曰地官礼部曰春官兵部曰夏官刑部曰秋官工部曰冬官名可以相借为用而其实皆非周之六官秦汉之九卿错乱杂揉宋初循唐五代之旧自省及六部尚书侍郎皆为虚名迁转之官以审官东西院主选而大除目在中书以三司使盐铁使治财用以太常寺礼院治礼乐以枢密院典兵以大理寺审刑院治刑狱以都水使者治水以三司之尉按治军器而工役一切之事皆取办于三司循名责实固为未然而治平嘉佑以前号为治世元丰官制既行沿至政和大为舛缪所谓司空司徒太尉者旧三公也太师太傅太保者旧三师也元丰因之政和则改三师为三公太师太傅太保是也改三公为三少少师少傅少保是也初未尝以为师保论道之职隆以虚名其後又?设检校又设太尉不问清浊武臣至建节而加开府文臣过开府为相而积累因循皆可以为天子之师臣非之甚者也左相曰尚书左仆射兼门下侍郎右相曰尚书右仆射兼中书侍郎寓三省不同之意而右相进拟除目权重于左执政曰中书侍郎门下侍郎尚书右丞左丞枢密使改曰知枢密院又有同知佥书同佥书皆不应古六部尚书各治其事而太常宗正司农太府大理等卿委曲重叠元佑稍复旧制绍兴革去乱政孝庙置左右丞相名与古合而三省其实遂无分别相权较重桧胄远清全道卒以亡国悲夫
上将次将末将
楚怀王以宋义为上将项羽为次将范增为末将北救赵怀王可谓善用人矣宋义知兵项羽善战范增好奇计其胜章邯必矣又西遣沛公入关尤为知之明者其徙都彭城并吕臣项羽军自将之亦可谓有才者而楚亦天之所弃无再昌之理故终於无成然考之三代盛时未有将帅之将以为称谓者乡遂出军命卿总之师出以卿师入以卿至春秋战国而後有将之名传春秋者谓将军师少曰人序诗者有云以天子之命命将帅诗序乃汉儒语传注亦出汉时孟子中始有将军之称吕不韦月令始有太尉之官非周制也司马穰苴孙武吴起着书言兵法始盛推将才盖井牧乡遂之法废如所谓天子六军七万五千人车千乘者亦不足以御强国动辄兴师十万二十万或三十万而匹夫起於细微能诈能勇能计算者始拔而为将非复六卿三卿二卿一卿之行军者矣七国之战烹屠陨灭者数百千万人得为将而富贵而终於败与夫先胜後败尝试而不胜辄败者不可胜数故沛公曰置将不善一败涂地而俗谚谓三世为将道家所忌今怀王救赵之将三人曰宋义曰项羽曰范增入关之将一人曰沛公荀悦汉纪谓宋义故楚令尹史记汉书不言必有所据项羽范增沛公则皆起於匹夫古之人才出於素而後世人才取於仓卒为将亦不可谓无其人而兵制不古糜烂其民为可痛耳汉王以韩信曹参灌婴击魏问郦食其魏大将谁也对曰栢直曰是口尚乳臭不能当韩信骑将谁也曰冯敬曰是秦将冯无择子也虽贤不能当灌婴步卒将谁也曰项它曰是不能当曹参吾无患矣往往是时遣将必须三人非上将次将末将则大将骑将步将汉王问敌人之将而先知胜负亦可谓知人之明後世对阵两国之将俱庸譬如奕棋两皆低手然亦必有一胜一负故庸人缪得为将如低棋然忽遇高棋者至终以败人之国是故胜国之将未必不为亡国之人侥幸而一再胜者异日或不免於俘虏世之所谓七书百将传误人多矣
项羽自立为上将军
为怀王之计不当遣兵救赵命一军向函谷关命一军向武关而分一军睥睨章邯勿进两关急而赵围解矣诸将莫利先入关惟项羽愿奋与沛公西入关诸老将以项羽残贼沛公寛大故遣沛公入关遣项羽救赵而又宋义位项羽之上以智御勇未为非策然宋义昔者论武信君之必败恐亦未免子贡亿中之所为欤项羽论救赵急欲进兵当委曲与范增同密议之先鬭秦赵之说宋义固是赵举秦强何敝之承项羽说亦是宜更互相筹画以尽其理可也何至遽自矜大曰夫被坚执锐我不如公坐运筹策公不如我此项羽所以不堪也且又下令猛狠贪强而不可令者皆斩明指项羽非义杀羽则羽杀义二将不和非细故也适又送子相齐置酒高会羽所以逞其忿而斩义欤诸将畏羽之威共立羽为假上将军报命於王此与韩信求为假王何异怀王因以羽为上将军此与汉王就立韩信为齐王何异怀王心恨项羽恐亦与汉王心恨韩信不异特项羽日益强大怀王遂不能制耳项羽无君之心盖始於此既而破章邯军解赵围诸侯将入辕门膝行而前莫敢仰视羽繇是始为诸侯上将军兵皆属焉顔师古以始为诸侯上为句注曰繇读与由同以将军兵皆属焉为下句刘道原谓将军疑属上句吕东莱大事记书曰项籍为诸侯上将军是也至是则诸侯上将军之命如近世总统诸军者此亦不出於怀王之命其自立为西楚霸王兆已见矣
二世使使斩杨熊
秦二年二月项羽破章邯虏王离邯退军漳南相持二世使人让章邯三月沛公与秦将杨熊战大破之杨熊走之荥阳二世使使斩之以徇此与唐明皇遣边令诚斩封常清高仙芝极相似杨熊章邯皆秦鋭将战败而守荥阳杨熊未为非也乃从而斩之章邯不能救赵失王离涉间苏角三大将罪岂不大於杨熊然则斩杨熊乃所以速章邯之降楚唐斩封常清高仙芝以快边令诚之憾亦如二世之惑於赵高此所以哥舒翰一败而降於禄山也天下败证固有适相似者如此
絶河津
秦三年四月沛公南攻颍川屠之因张良遂略韩地时赵别将司马卭方欲渡河入关沛公乃北攻平隂絶河津师古曰直渡曰絶窃详文义师古说非也曰絶河而无津则是直渡而过河若曰絶河津则是禁絶河之津渡收其军船以军守河俾司马卭不得渡耳平隂县属河南魏文帝改曰河隂水南曰隂水北曰阳今孟州旧为河阳三城节度河阳县在河之北即此地是也汉祖絶河津之处魏豹传汉王还定三秦渡临晋豹以国属焉遂从击楚於彭城汉王败还至荥阳豹请归视亲病至则絶河津畔汉此絶河津三字与高帝纪三字同义乃是禁渡而非渡河可以无疑
收军中马骑
四月已絶河津南战洛阳东军不利从轘辕至阳城收军中马骑此谓战于洛阳之东军小败衂遂越轘辕之险至于阳城收军中所失之马骑也阳城者南阳郡之县今堵阳也礼记前有车骑则载飞鸿正义曰雁飞有行列与车骑相似若军前忽遥见彼人有多车骑则画鸿雁於旌首而载之使衆见而为防也然古人不骑马故但经记正典无言骑者今言骑者当是周末时礼左传昭二十五年左师展将以公乘马而归公徒执之注展鲁大夫欲与公俱轻归【乘如字骑马也轻遣政反】正义曰古者服牛乘马马以驾车不骑也至六国之时始有单骑苏秦所云车千乘骑万匹是也曲礼曰前有车骑者礼记汉世书耳经典无骑字也刘炫谓此左师展将以公乘马而归欲共公单骑而归此骑马之渐也史记赵武灵王十九年曰吾今将胡服骑射以教百姓谋之楼缓楼缓谓然其臣肥义争之其叔公子成争之二人已从而赵文赵造赵祒【音绍】赵俊又谏止之其辨说各数百言太史公详书之以见夫胡服骑射前是中国未之有而赵主父率意变古始於此也盖骑而射匈奴之俗中国惟以马驾车故有车战步战而未有骑战中国之民亦不敢单骑马而骋也孔子之孙子思作中庸曰今天下车同轨谓车之行於道者由乎前人之轨迹有一定之制不敢殊异使其单骑一马而疾驰则骇於民而违法矣左师展孔子同时先後人其欲以昭公单骑马而归鲁意在轻疾於时已为反常殆必周制之所不许也正义以为骑马之渐求之史记则赵武灵王实为胡服骑射单骑匹马之始苏秦传说燕文侯则曰车六百乘骑六千匹说赵肃侯则曰车千乘骑万匹肃侯者武灵王之父孟子同时时则战国已从事于骑恐是下令弃中国之法而习匈奴之战则明以教其百姓国人自主父始也战国策赵武灵王破原阳以为骑邑牛赞谏谓破卒散兵以为骑射恐攻获之利不如所失之费则是初变一邑为骑射而後举国从之其变古亦非一日难盖如此近时学者多不察此例蒙见辟以为古人岂不骑马魏鹤山着诸经要义摘出礼记左传正义二段以示晚辈不可诬也自是而後史以善骑射书者代不乏人李牧为赵走匈奴十万骑而高祖平城之围匈奴至者解鞍至高如山中国之兵骑战渐盛车战渐废汉初犹有车战见夏侯婴传骑将则骆甲李必灌婴高祖之败彭城去荥阳出城臯皆以数十骑遁去而鸿门之会弃车骑独骑一马樊哙四人步从以免其非急迫时往往夏侯婴中御车高祖在左樊哙骖乘为右未全废车而间亦用车战唐房琯陈涛斜之败以车战而後车战尽废盖古者八岁入小学则学射御人无不能射亦无不能御而一车三甲士古之御古之射者极天下之精而後可以御敌今一旦制车千乘求三千人御射者不可得纵有七万二千步卒翼之亦必败而已矣譬之单骑马而射亦必习熟而後能有十万之马十万之卒而不尝习射习骑强使驰马亦必败而已矣高适曰胡儿十岁能骑马彼以射猎为生故幼而习马为国者可以鉴矣汉书骑字始此故详
约先定关中者王之
初怀王与诸将约先定关中者王之顔师古曰约要也谓言契也自函谷关以西总名关中以注考之楚怀王与诸将不特口为之约又必立为文券契要曰先定关中者王之似如今豫给公据之类诸将各执其一以为异日执契取赏之具也周礼秋官司约【於妙反】掌邦国及万民之约剂治神治民治地治功治器治挚凡六约郑康成注剂谓劵书也郑锷曰约者以言而书其约者以剂剂如质剂之剂盖两书一扎合同而别之买卖之约长曰质短曰剂此则名为约剂亦两书一扎也然则两书一扎曰契岂非剖符之状欤先儒谓治神之约如非其所祀而命之祀则书其所以命之者以为约若鲁用郊禘之类治民之约谓非其所有而分以授之则书其所以分之者以为约若分卫以殷民七族分鲁以殷民六族分唐叔以怀姓九宗是也治地之约易晓所以防侵争耳治功之约如勲在王室藏於盟府汉功臣带砺之谓治器之约谓礼乐吉凶车服所得用如鲁得用四代之服器六瑚四琏崇牙八佾之类治挚谓玉帛禽鸟相往来有一定之制或者疑周公制礼何至如此多为之防以周官为不然自当他考今惟借是以证楚怀王入关之约亦有文契要约云耳礼记曰大信不约异日项羽请於怀王怀王曰如约而项氏乃背约王沛公於汉中卒以自灭约之所在汉直项曲故也後世赐铁券谓不死而未尝践言契约或以伪为而争竞不息呜呼其来也久矣
关中
顔师古曰自函谷关以西总名关中周礼地官有司门司关门者国门也关者近郊远郊之关也皆有符节以讥出入易之坎曰天险不可升也地险山川丘陵也王公设险以守其国又繋传曰重门击柝以待暴客因山川丘陵而设为门关之险固王公所不敢少也然所谓天险不可升者何哉在德不在险也德之险为天险山川丘陵之险不过地险耳秦穆公袭郑蹇叔哭送其子谓晋人御师必於崤崤有二陵其南陵夏后臯之墓也北陵文王之所避风雨也必死是间元和志曰自东崤至西崤长三十五里东崤长阪数里峻阜絶涧车不得方轨西崤全是石阪十二里险不异东崤此二崤尚在秦时函谷关之东春秋时蹇叔言崤之险其地犹非秦有战国时秦地愈大东侵诸夏而函谷关之险遂为秦之厄塞六国合从仰关攻秦秦开关延敌六国之师逡巡而不敢进盖六国皆孱王也故得地势者愈得而下视之今按秦函谷关在唐陕州灵宝县南十里汉之弘农县也路在谷中深险如函其中少通行路东西四十里絶岸壁立岩栢隂翳谷中常不见日关去长安四百里日入则闭鸡鸣则开齐孟尝君客能为鸡鸣而出此关是也东至汉杨仆所移新函谷关三百七十八里此新关在河南府新安县而秦关之在灵宝者遂废西至唐所设潼关二百里唐潼关在华州华隂县东北太华山之北山在华隂县南八里关西一里有潼水因以名关黄河自龙门南流扼于华山转流而东渭水自西而东於兹入河西去长安尚二百里亦天下之至险也然函谷关秦守之非不严陈涉所遣周章乌合之师至百万入关至戏而後败不足恃也沛公闻章邯且至以兵守之而项羽令黥布击破之不足恃也潼关之险唐哥舒翰守之亦败於禄山之将杜少陵诗可考亦不足恃也至於汉之函谷关徇杨仆之私请东徙三百七十里而废其旧险则无足言者矣九域志京兆府至东京一千二百五十里河南府洛阳西至陕州二百八十六里陕州西至华州二百八十里华州西至京兆府一百五十里计古长安至今开封只一千一百五十里而秦函谷关汉函谷关唐潼关跨涉三郡河南陕州华州自首尾八百里中有黄巷二崤桃林之塞皆号絶险谓险可长恃则秦汉唐至今犹存可也故曰险不足恃也荥阳成臯古之虎牢蜀之剑阁吴之长江燕之居庸亡国接踵不修德而恃天险者尚监之哉虽然怀王诸将莫利先入关关之可畏如此沛公不自洛阳趋二崤而南出邓林西攻武关亦有以夫
舍人陈恢
史记吕不韦传嫪毐与其党谋矫王御玺及太后玺以发县卒及卫卒官骑戎翟君公舍人将欲攻蕲年宫为乱吕东莱曰秦之兵制畧见于此县卒一也卫卒二也官骑三也戎翟四也舍人五也回谓君公舍人四字当作一句秦之封君若县公所谓舍人私人也如家臣食客门人近世馆客门士边郡带行等人之类亦可发以为兵也毐之败其舍人轻者为鬼薪及夺爵迁蜀四千余家家房陵其舍人之多如此而又有赐爵者战国之时养游士至後车千乘食客三千人井牧不修而士无常产故也苏林曰蔺相如为宦者今舍人韩信为侯亦有舍人晋灼谓舍人谢公传谓舍人弟上书告信是也师古曰舍人亲近左右之通称後遂以为司属官号魏置中书通事舍人东晋省宋初复置通事舍人四员齐永平初中书通事舍人四员谓之四户梁除通事字直曰中书舍人掌诏诰後魏有舍人省隋内史舍人八员後减四人为内书舍人唐武德三年改中书舍人置六员为文士之极选龙朔改西台舍人光宅改凤阁舍人开元改紫微舍人皆其职也宋初中书舍人起居舍人皆官而非职别置知制诰以行外制谓之三字官又置舍人院以某官直舍人院如富弼欧阳修封还词头故给舍谓有封驳之权元丰官制始正名中书舍人在六侍郎之上後又置权中书舍人在六权侍郎之上左右史曰起居郎起居舍人又为从官之次曰二史至如合门宣赞舍人即武臣清选实自徽宗改通事为宣赞如合门舍人则孝庙初置以处武举状元不试而除余武举名士召试策一道而除以比文臣馆职立东宫则有太子舍人未改官制以前则中书舍人者後之通议大夫起居舍人比中行员外郎为後之朝散郎太子中舍为後之通直郎云【亡金宰相子皆?补合门舍人故称谓云云】
封南阳守齮殷侯
项羽救赵杀宋义自立为上将军然犹先假之请於怀王而後真为之也沛公为砀郡长武安侯之後仍称沛公而封拜君侯不请於怀王以郦食其为广野君以南阳守齮为殷侯以陈恢封千户如樊哙夏侯婴灌婴诸将赐爵之类竝不请于怀王其亦已得怀王之命有所不必请与沛公前是屠城阳屠颍川杀泗川守壮斩三川守由破走章邯东阿威声震叠南阳守欲自全已无生路舍人陈恢说沛公约降而封之为雍王矣其事与沛公同而秦民不信与沛公异者何也秦之臣不忠于秦暂屈於我封之者权也项羽所过无不残灭沛公所过毋得虏掠此则得失之所以异也封秦之叛臣以为得计则不然矣
项羽封章邯为雍王
秦三年七月沛公受南阳守齮降封为殷侯是月章邯举军降项羽封为雍王时沛公未入关也八月沛公攻武关入秦乃在章邯已封之後当是时项羽之意必以沛公为未便能入关者故指秦地封章邯俾为先锋引已入关不料沛公乃先己而入关也沛公之闭关以距章邯耳项羽盖欲于入关之後移章邯以王地然亦本有衣锦故乡之騃态故舍秦而去要之刘项本无嫌隙羽之封邯沛公未入关也则所以封邯者不为恶沛公也沛公已入关而防邯之来亦人情之常虽因曹无伤一言而怒奈沛公理直词正向使其鸿门一劔苟毙沛公天下亦非项羽有也移沛公王汉中以三秦塞东路焚秦宫室掠秦府库杀其降王坑其子弟此所以助汉之胜而卒自毙欤
攻武关入秦嶢关蓝田【京兆府东南至商州二百六十五里商州东至邓州或云七百或云六百二十五里书传字画不一邓州至长安不满千里】
武关秦之南关通南郡今邓州也武关在柝县一百七十里柝今内乡县也今邓州西北至商州六百二十五里武关属商州沛公八月既入武关赵高弑二世使人来约欲分王关中沛公不许九月赵高立子婴子婴诛灭高发兵守嶢关关在蓝田县东南九十里蓝田县亦曰嶢柳城嶢关亦曰蓝田关沛公用张良计以金啗秦将连和而因其懈怠引兵绕嶢关踰蒉山击秦军大破之蓝田南蒉山在蓝田县东南一十五里既踰此山则嶢关在七十里之外而迫近其县矣张良之计亦不足道变诈翻覆世多称之先儒之所鄙也特秦之大势已去故沛公之兵如破竹耳蓝田属今京兆府去府西北七十里秦都在渭北咸阳连和者伪许以分王关中而即又进兵也子婴于是度渭南降
汉元年冬十月
此汉元年冬十月也因秦不改孔子曰行夏之时即建寅为岁首者是商之建丑周之建子者为非先儒有天统地统人统之说有改正朔之说则岁首为子而以子时为朔朔者旦也一日之首也建丑建寅亦当然故祭祀用所建之朔而分其日夜若建亥则岂可以亥为一日之首乎顔师古谓秦以十月为正月即夏之正月夏之四月乃七月夏之七月乃十月冬春夏秋皆缪矣然史记书夏正月为端月以为始皇讳政而改为端正本音政而後改为平声亦避讳也则似未尝以十月为正月师古谓史家追改秦正为汉冬十月其果然乎如淳谓张苍以高祖十月至霸上故因秦以十月为岁首然则汉武以太初二年夏五月正历以正月为岁首始用建寅为正当矣至今莫之敢改然皆以子时为一日之首寅月为一年之首改正不改朔云【王莽簒汉改十二月为始建国元年正月之朔以鸡鸣为始】
东莱书楚义帝元年冬十月
沛公至霸上本是秦子婴元年史记则书为汉元年汉书书秦二世元年秦二年秦三年而独书元年冬十月即继以五星聚于东井通监删去五星聚事先书题曰汉纪一乃书曰元年冬十月沛公至霸上惟东莱大事记其书特奇曰楚义帝元年冬十月沛公至霸上秦王子婴降朱文公通监纲目所祖也汉书高帝纪第一上凡四年东莱书于义帝元年後曰汉高皇帝二年西楚霸王二年即楚汉皆无元年也羽死方独书汉太祖高皇帝五年东莱亦书星聚事
五星聚于东井【历家考别见】
元年冬十月五星聚于东井刘贡父曰按五星之行水常不能远日此十月若用夏正则日已在大火矣水安得与四星俱在东井盖五星本以秦十月聚东井高帝乃以夏十月入秦也时人欲见汉德应天命故合而言之史承人言而不改耳检史记是年甲午岁在鹑首七月日在鹑火则水从岁星无疑回谓是说是也本出北史高允传谓崔浩曰按星传金水二星常附日而行冬十月日旦在尾箕昏没于申南而东井方出于寅北二星何因背日而行是史官欲神其事不复推之於理浩不然允说後岁余浩谓允曰先所论者本不经心及更考究果如君语以前三月聚于东井非十月也回尝着历象考汉太初历推日月五星起於牵牛谓冬至会于星纪之次然尧时冬至日在虚一度至汉太初元年丁丑岁冬至日在斗十二度则已去牛六度矣牛六星八度斗六星二十六度与牛之初度接界律历志谓是年冬至日在牛初度正在分界之上而古今推筭者争差六度近甲申年冬至日在箕比尧时差四宿比汉时差三宿月令正月日在营室二月在奎三月在胃四月在毕五月在东井六月在柳七月在翼八月在角九月在房十月在尾十一月在斗十二月在婺女秦汉之间但言曰冬至或在牵牛或在斗夏至在东井一月三十日或在月本或在月末固不皆在月中虽尧时冬至日在虚近时冬至日在箕决无东汉间十月日在东井之理金水二星常附日而行则谓夏七月建申之月五星聚东井其有之矣夏七月秦十月也沛公是时方下南阳八月始攻武关九月始破嶢关岁在甲午也次年乙未冬十月至霸上沛公未至秦地而五星先聚于东井不为秦之瑞乃为沛公山东之瑞史臣因而书之如高允刘敞所云极是东井八星占天二十三度几於十一分之一则五星之聚於此必亦相望少疎不密密而比也古之五星聚者仅五见于史传周文王七年孟春五星聚房齐桓公将霸五星聚箕汉祖将入关五星聚东井安禄山作逆天宝九年八月五星聚尾箕宋兴乾德五年岁在丁卯三月二十七日五星聚奎外此李邺侯家传谓肃宗复长安其年五星聚东井唐史不书无可考者
使郦食其陆贾往说秦将啗以利秦将果欲连和
春秋书平後世之和也杜预曰和而不盟曰平亦曰成左传更成请成杜预曰成犹平也如华元合晋楚之成是也晋悼公之时魏绦和戎翟赐之乐战国或谓之谋六国连和而攻秦曰合从秦讲和于某国攻某国为连衡故曰纵曰横两国相争两阵相向而时出乎和不知後世之以和误人之国者多晋荀息以垂棘之璧屈产之乘假道于虞以伐虢於是虢灭而虞亦灭璧与马复归于晋此张良教沛公以利啗秦将之计也张良传比汉纪无陆贾二字有曰持重宝啗秦将有曰秦将果欲连和多俱西袭咸阳五字沛公起于匹夫所谓重宝者攻城畧地之所得也何足道哉沛公所欲者灭秦而王关中也赵高弑二世使人语沛公欲约分王关中此弑君之贼沛公不许是矣今从良计以重宝啗秦将必且令郦贾二生说秦将以共击咸阳分王关中之利当是时项羽封章邯沛公封南阳守齮彼贾竖之将亦已心动故叛而从沛公殊不知张良之计诈也於是因其懈怠从而击之绕嶢关踰蒉山出蓝田至霸上秦将所得重宝焉得而有之身且即死可谓愚矣异时鸿沟之约项羽懈而东归张良劝汉王追击灭羽亦出此策曾谓三代王者之师而有是乎郦食其说下齐王历下之守而汉王无诏以止韩信食其遂以烹死食其亦足恤也夫必先怠人之守备而後急击之张良又岂有真王佐之才哉金人取靖康二帝亦用此狡谋四方勤王之师方集而围城中讲和之诏已下且不许进兵以沮和议是束手而自毙也绍兴之和秦桧又隂为敌间故曰後世以和误人之国多矣啗之以小利而包藏大祸之心世道衰人心危久矣哉
沛公至霸上
元年冬十月沛公至霸上应劭曰霸上地名在长安东三十里古曰滋水秦穆更名霸师古曰霸水上故曰霸上即今所谓霸头以今考之长安东三十里者汉之长安城也唐之长安城又稍东一十三里秦之都咸阳在渭北夹渭为桥而南桥濶六丈桥柱七百五十以渭水象天汉而渭南亦通名咸阳汉萧何所建都则在渭南而稍东唐承隋长安又稍东今汉书注当以汉长安城为据也关中之水泾渭灞滻【霸无水後人添也】渭自西而东入于黄河在华州同州之间其源远自鸟鼠同穴山泾入于渭滻入于霸而霸入于渭霸水之源出商州上洛县西北行至蓝田县境始出谷谷即丽山之谷亦名蓝田山滻水所合在长安东廿里霸水西至长安城二十里水东至霸城十里霸城东至新丰县五十里蓝田县在长安东南七十里盖霸水所行谓之白鹿原水行原上据高临下沛公屯兵在霸水之东近秦霸城去长安三十里也秦四塞之国面面有关由汉唐言之则北有渭与河南有太白终南之山则太白也自西域绵亘以来踰陇坂以接商洛总谓之南山故曰北河渭南终南西陇蜀东殽函也北举渭南举终南而秦之形势见矣沛公之霸上已有秦霸城亦名芷阳而汉兴以後文帝于此原始为霸陵始又有霸陵县始又有霸桥王莽时霸桥灾莽谓天絶灭霸陵之桥凡霸上霸西霸北霸南霸东霸城霸陵霸桥霸亭皆此水独长安东头第一门曰霸城门曰青门者乃汉都城门邵平种瓜处遥指此水此路命名盖汉唐自长安东出或之函谷关或之武关必於霸桥分别唐有南北霸桥北桥东趋则函谷路南桥而东南趋则蓝田武关路霸上即秦之霸城东至新丰县五十里鸿门在新丰东十九里戏水在新丰东二十五里此刘项入关屯军会合之地也
子婴降枳道旁
秦王子婴降枳道旁苏林曰亭名也在长安东十三里师古曰枳音轵轵道亭在霸城观西四里东汉书长安霸陵有枳道亭程泰之雍录枳道亭在汉长安城东都门外十三里长安东面三门此为北来第一门自长安而出东都必由此门谓近世开封府有云陈州门郑州门曹门其义相似其曰秦王者应劭曰子婴不敢袭帝号但称王耳东莱大事记按本纪子婴为秦王四十六日楚将沛公至霸上使人约降子婴子婴即奉天子玺符节降枳道旁回考之秦嬴姓帝颛顼之苖裔栢翳【即伯益】之後在西戎保西垂其後造父为周穆王御封赵城为赵氏非子居太丘周孝王使主马于汧渭之间马大蕃息遂邑之秦为汉天水郡陇西县之秦亭周宣王时秦仲始大见诗之秦风既而为西戎所杀其子破戎有功封为西垂大夫周幽王为犬戎所杀其襄公救难有功平王避戎东徙洛邑举岐以西封之襄公遂立西畤史记以为僭端见矣诸侯而祭天犹剏为西帝云者谓中国之西方也文公居岐为鄜畤收周余民而有之疆土至岐宁公徙居平阳在郿之平阳亭德公居雍城在唐之凤翔府天兴县去唐长安三百一十里献公城栎阳徙都之在渭之北咸阳之东孝公地始益大用商鞅治国作咸阳筑阙在渭之北汉长安城西北可三十余里而跨渭为都在周显王之十九年坏井田开阡陌废都邑为郡县【始为三十一县】孝公卒子惠王立车裂商鞅周显王之三十一年也显王四十四年秦惠王始称王改後元年惠王薨子武王立初置左右丞相武王举鼎絶膑而薨无子异母弟稷立是为昭王诱楚怀王会武关执而囚之天下以是不直秦周赧王五十九年昭王五十一年也遂灭周在位五十六年薨孝文王立一年薨庄襄王立三
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:07:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>