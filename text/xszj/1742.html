<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="点校说明,鹤林玉露自序,鹤林玉露卷之一　甲编,鹤林玉露卷之二　甲编,鹤林玉露卷之三　甲编,鹤林玉露卷之四　甲编,鹤林玉露卷之五　甲编,鹤林玉露卷之六　甲编,鹤林玉露卷之一　乙编,鹤林玉露卷之二　乙编,鹤林玉露卷之三　乙编,鹤林玉露卷之四　乙编,鹤林玉露卷之五　乙编,鹤林玉露卷之六　乙编,鹤林玉露卷之一　丙编,鹤林玉露卷之二　丙编,鹤林玉露卷之三　丙编,鹤林玉露卷之四　丙编,鹤林玉露卷之五　丙集,鹤林玉露卷之六　丙编,鹤林玉露全文在线阅读,鹤林玉露全文在线下载,大玄古籍书库">
<meta name="description" content="宋代笔记。18卷。罗大经著。此书为其退居林下所作。自序写于宋淳祐八年(1248)，当为成书之时。“鹤林”是他与门客清谈之所，“玉露”则本杜甫《赠虞十五司马》“爽气金天豁，清谈玉露繁”之句。全书分甲、乙、丙三编，每编各6卷。主要记载南宋中期的历史掌故和文坛轶闻。《四库全书总目》称：“其体制在诗话、语录、小说之间;其宗旨亦在文士、道学、山人之间。大抵详于议论而略于考证。”书中提供了不少重要的史料。如甲编卷4“绍熙内禅”条，记载群臣逼宋光宗逊位、拥立宋宁宗的始末;同卷“邓友龙使虏”条，揭示了韩侂胄北伐的直接起因">
<title>鹤林玉露_罗大经_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鹤林玉露</span> <br/>
          作者： <span class="inputVal" id="bkauthor">罗大经</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,完结</span> <br/>
          字数： <span class="inputVal" id="bknum">[book_length]170642</span> <br/>
          说明： <span class="inputVal" id="bkdec">宋代笔记。18卷。罗大经著。此书为其退居林下所作。自序写于宋淳祐八年(1248)，当为成书之时。“鹤林”是他与门客清谈之所，“玉露”则本杜甫《赠虞十五司马》“爽气金天豁，清谈玉露繁”之句。全书分甲、乙、丙三编，每编各6卷。主要记载南宋中期的历史掌故和文坛轶闻。《四库全书总目》称：“其体制在诗话、语录、小说之间;其宗旨亦在文士、道学、山人之间。大抵详于议论而略于考证。”书中提供了不少重要的史料。如甲编卷4“绍熙内禅”条，记载群臣逼宋光宗逊位、拥立宋宁宗的始末;同卷“邓友龙使虏”条，揭示了韩侂胄北伐的直接起因;乙编卷3“白羊先生”条，记载了宋光宗时一次未遂政变;丙编卷1“高宗眷紫岩”及卷4“中兴讲和”条，有助于了解当时和战两派斗争的内幕。诸如此类，或可与史乘互参，或可补阙订误，都具有重要的史料价值。书中涉及文人交往、诗文本事及评述资料极多，明代叶廷秀从中辑出近40条诗话，编成《诗谭续集》，其实本书谈诗者远不止此数。现存版本较多，主要可分为两个系统，一为18卷本，一为16卷本。18卷本较16卷本多出40条。经考证，18卷本较为接近此书原貌，今存《永乐大典》残卷中引此书19条，均未超出现存18卷本。中华书局将此书纳入“唐宋史料笔记丛刊”，1983年出版，由王瑞来以18卷系统中刊行较早的庆安本为底本点校。书后附有关于罗大经生平事迹及《鹤林玉露》版本源流的考证及诸书题跋。</span> <br/>
          封面： <span class="inputVal" id="bkimg">Z_13506.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鹤林玉露
[book_author]罗大经
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,完结
[book_length]170642
[book_dec]宋代笔记。18卷。罗大经著。此书为其退居林下所作。自序写于宋淳祐八年(1248)，当为成书之时。“鹤林”是他与门客清谈之所，“玉露”则本杜甫《赠虞十五司马》“爽气金天豁，清谈玉露繁”之句。全书分甲、乙、丙三编，每编各6卷。主要记载南宋中期的历史掌故和文坛轶闻。《四库全书总目》称：“其体制在诗话、语录、小说之间;其宗旨亦在文士、道学、山人之间。大抵详于议论而略于考证。”书中提供了不少重要的史料。如甲编卷4“绍熙内禅”条，记载群臣逼宋光宗逊位、拥立宋宁宗的始末;同卷“邓友龙使虏”条，揭示了韩侂胄北伐的直接起因;乙编卷3“白羊先生”条，记载了宋光宗时一次未遂政变;丙编卷1“高宗眷紫岩”及卷4“中兴讲和”条，有助于了解当时和战两派斗争的内幕。诸如此类，或可与史乘互参，或可补阙订误，都具有重要的史料价值。书中涉及文人交往、诗文本事及评述资料极多，明代叶廷秀从中辑出近40条诗话，编成《诗谭续集》，其实本书谈诗者远不止此数。现存版本较多，主要可分为两个系统，一为18卷本，一为16卷本。18卷本较16卷本多出40条。经考证，18卷本较为接近此书原貌，今存《永乐大典》残卷中引此书19条，均未超出现存18卷本。中华书局将此书纳入“唐宋史料笔记丛刊”，1983年出版，由王瑞来以18卷系统中刊行较早的庆安本为底本点校。书后附有关于罗大经生平事迹及《鹤林玉露》版本源流的考证及诸书题跋。
[book_img]Z_13506.jpg


[book_title]點校說明
杜甫晚年在一首題為贈虞十五司馬的詩中，曾寫下這樣的詩句：「爽氣金天豁，清談玉露繁。」五百年後，南宋文人羅大經取其詩意作為書名，寫了一部頗有名氣的筆記，這就是鶴林玉露。
羅大經字景綸，廬陵(今江西吉水縣)人。生平事跡不詳，我們祇知道他大約生於宋寧宗慶元初年，卒於宋理宗淳祐末年以後。少年時曾就讀於太學，嘉定十五年(一二二二)鄉試中舉，寶慶二年(一二二六)登進士第。此後曾做過容州(今廣西容縣)法曹掾、撫州(今江西撫州市)軍事推官等幾任相當於縣令的從八品小官。官於撫州時，由於受當時朝廷中一起矛盾紛爭的牽累，被劾罷官。從此以後直到去世，就再也沒有得以重返仕途。在幽雅恬靜的山居中，完成了鶴林玉露的寫作。
【 關於羅大經的生平，詳見附錄一羅大經生平事跡考。】
鶴林玉露，共十八卷，分甲乙丙三編，
【 日本寬文本三編分記為天地人三集，然據鶴林玉露書中所記，當作甲乙丙三編，符合羅書原貌。】 每編各六卷。對此書的特點，四庫全書簡明目錄扼要指出：「其體例在詩話、語錄、小說之間；其宗旨亦在文士、道學、山人之間。大抵詳於議論而略於考證。」簡目的評論是正確的。鶴林玉露較之其他宋人筆記的顯著特點，就在於它是以議論為主，而不是以記述或考證為主。談到議論，人們往往以「嚮壁虛造」、「游談無根」來評價宋明理學家。其實，這種評價很有些偏頗。在中國思想史上，理學的出現，不是理性的沉淪泯滅，而是達到了一種思辨的高峰。它的產生，除了有其思想史本身的發展規律可循外，還有其深刻的社會歷史原因。也許是有宋一代內憂外患的嚴峻現實，使得宋人比較講究實際。因此，作為理學家的議論，也多是有感而發、因時而論的。具體說到羅大經，在眾多的宋代理學家中是算不上數的。談不上窺一斑而見全豹，但讀一讀羅大經這一理學家言，起碼可以窺見宋代理學家的一個側影。從鶴林玉露看，羅大經的議論很典型地帶有宋代理學家那種鮮明的特徵。明代葉廷秀評論羅大經：「其言以紫陽為鵠，學術治道多有發明，而不離王道。」融合儒佛而形成的理學，誕生在統治結構以士大夫為中心的社會，又處於家國多難的時代，這就規定了它的主旨是發明治道。「治國齊家平天下」，這種千百年來儒家思想所賦予的雄心壯志，明確而牢固地豎立在宋代不少士大夫心中。鶴林玉露展現給人們的羅大經這個理學家的形象，不是長期以來縈繞在人們頭腦中那副迂腐虛偽的面孔，而是一個清醒的憂國憂民的正直的知識份子形象。他對南宋統治者偏安一隅不主恢復深致不滿，丙編卷一「十里荷花」條，記其和詩云：「殺胡快劍是清謳，牛渚依然一片秋；卻恨荷花留玉輦，竟忘煙柳汴宮愁。」這首詩不難使人想起當時另一首有名的譏刺詩：「山外青山樓外樓，西湖歌舞幾時休；暖風熏得遊人醉，直把杭州當汴州。」他在乙編卷二「函首詩」條痛斥殺韓侂冑函首以奉金人一事：「開禧之舉，韓侂冑無謀浪戰固可罪矣，然乃至函其首以乞和何也？當時太學諸生之詩曰：『晁錯既誅終叛漢，于期已入竟亡燕。』此但以利害言耳，蓋未嘗以名義言也。譬如人家子孫，其祖父為人所殺，其田宅為人所吞，有一狂僕佐之復讎，謀短計淺，迄不能遂，乃歸罪此僕，送之讎人，使之甘心焉，可乎哉！」書中對秦檜的乞和行徑，也每多抨擊，並且在甲編卷三「格天閣」條引據金人張師顏南遷錄，明言秦檜乃金國間諜。對元元百姓，筆記中也表示了深切的同情。乙編卷二「彤庭分帛」條云：「余嘗見州郡迓新者設飾甚費，因成詩云：『赤子須摩撫，紅塵幾送迎。幕張云匼匝，車列鑑鮮明。豈是朘民血，空教適宦情。忍聞分竹者，竭澤自求盈。』」乙編卷四「養兵」條，通過比較寓兵於民和養職業兵兩種兵制的得失，也反映了對黎民的同情。這些，不必以「難能可貴」來評價，這實際上是深受「百姓不足，君孰與足」的民本思想熏陶的一個封建士大夫維護統治利益的很正常的思想。羅大經的議論，反映了一個封建士大夫那種「國家興亡，匹夫有責」的強烈責任感和作為巨大統治結構一份子的高度事業心。
「博而匪濫，醇而寡疵，有所論刺而不傷於掊擊，有所援敘而不流於浮誇。」
【 見附錄三明人車任遠鶴林玉露跋。】 羅大經的議論的確如此。那麼，作為一部宋人筆記，其史料價值如何呢？清人曾釗在面城樓集鈔中曾具體舉例作了說明。其云：「書中如韓平原為南尉，秦檜自金歸諸條，亦足補史之未備也。」其實，羅大經身當南宋末葉，記事多係耳聞目睹，議論亦多關經國大事，因此，這些記載與議論本身就具有一定的史料價值。如丙編卷一「高宗眷紫巖」條，記載宋高宗對張浚的寵幸，對世傳高宗晚年不滿於張浚，而有「寧失天下，不用張浚」之語表示了異議；丙編卷四「中興講和」條，記載宋孝宗初即位時銳意恢復，由於當時財力所限和大臣掣肘而未能實現，有助於人們了解南宋朝廷中的主和派勢力；乙編卷三「白羊先生」條，記載了宋光宗時的一次未遂政變；甲編卷四「紹熙內禪」條，記載了群臣逼光宗遜位，擁立寧宗這一事件的詳細情況；同卷「鄧友龍使虜」條，記載中原一義士潛入南宋使者驛所提供情報之事，對韓侂冑北伐的直接原因有所揭示；乙編卷一「高宗配享」條，通過記述在高宗配享問題上的爭論，反映了時人對南宋初年歷史人物的評價。這些記載，或可與史乘互證，或可補闕訂誤。又如甲編卷一「官省錢」條，卷六「稅沙田」條，乙編卷一「經總錢」條，卷四「廬陵苗鹽」條，丙編卷五「廣右丁錢」條等，於宋史食貨志多可有補。在經濟史料方面，值得一提的還有丙編卷二「老卒回易」條。此條記載一老卒毛遂自薦，以五十萬巨資，號「大宋回易使」，率領幾十人乘巨艦到海外貿易，「獲利幾十倍」。這對人們研究宋代經濟發展與海外貿易提供了寶貴的史料。此書還記載了宋代一些政治、軍事、禮儀制度，也很有價值。如甲編卷一「民兵」條和乙編卷四「養兵」條對南宋兵制的記載，丙編卷二「告命」條對一至九品告命的記載，卷三「玉牒」條對皇族譜牒的記載等。
此外，筆記中記載了不少文人逸事，也可視為重要的文學史料。如丙編卷五「二老相訪」條，就記載了楊萬里與周必大晚年還鄉後的親密交往。對楊、周二人關係，宋史及其他史書的記載都認為這兩個同鄉不甚相得，周必大曾在宋孝宗面前譖毀過楊萬里。而從這條記載看，二人關係卻頗為融洽。羅大經作為楊、周同一時代的同鄉，這一記載應當說是有徵可信的。筆記中還有許多見解精辟的詩話，對研究古代詩論的發展也多有裨益。明代葉廷秀就專門從鶴林玉露中輯出近四十條詩話，編成詩譚續集。
鶴林玉露中還有一些雜記也很有價值。如丙編卷四「日本國僧」條，不僅是一條研究中日交往的史料，而且其中記載的一些漢字的日語對音，對研究近古漢語音韻和日本語的發展也具有重要價值。如云：「硯曰松蘇利必(現代日語讀為：??)，筆曰分直(??)，墨曰蘇彌(??)，頭曰加是羅(???)，手曰提(?)，眼曰媚(?)，口曰窟底(??)，耳曰弭弭(??)」等。
鶴林玉露的現存版本較多，但從一些官私目錄和現存各種版本看，自明代可以分為兩個流傳系統：一為十八卷本，分甲乙丙三編；一為十六卷本，不分編。
在中國較為罕見，然而卻流行於日本，被多次翻印。在中國，廣為流傳的是十六卷本。經考證，分為甲乙丙三編的十八卷本較為接近羅書原貌，而十六卷本當是十八卷本散亂之後的重編。十八卷本較之十六卷本多出四十條。考之今存七百九十五卷永樂大典中所引十九條鶴林玉露語，均未超出現存十八卷本，可知鶴林玉露基本沒有佚失(起碼自明初以來如此)，是一部較為完整的宋人筆記。
【 關於鶴林玉露的版本，詳見附錄二鶴林玉露版本源流考。】
這次整理，是以十八卷本系統中刊行較早的日本慶安本為底本，主要對校以十八卷本系統的日本寬文本、明活字本、明陸師道鈔本和十六卷本系統的明謝天瑞校本、王叔承校本、南京都察院刊本、小字本、稗海本、清進修書院本。由於十六卷本系統的版本較多，故對照底本，凡此系統諸本異文相同者，校記中不一一出列各本名稱，統稱之為「諸本」，以圖省文。個別版本異文可取，仍具其名。此外，還參校以說郛、永樂大典等叢書、類書，並採用宋史等史書和有關宋人文集、筆記間作以他校。校勘意在糾正底本訛誤，故凡底本不誤，而他本誤者，一般不出校。初涉校讎，才學疏淺，繆誤之處，至盼讀者指正。
【 一九三六年，商務印書館曾印行近人夏敬觀校訂的寬文本，由於夏校基本是只校異同，未下斷語，所以此次整理未加採用。】
整理校點鶴林玉露，是我的大學畢業論文。在整理過程中，得到了導師傅璇琮、向仍旦先生的熱情指導，另外還得到白化文、金開誠等先生的幫助，謹此一併深致謝忱。
王瑞來　　一九八一年十二月

[book_title]鶴林玉露自序
余閒居無營，日與客清談鶴林之下。或欣然會心，或慨然興懷，
【 慨然興懷　「慨」，原作「悗」。案，悗，玉篇釋作「惑」，集韻釋作「廢忘」。於義未安，據明活字本、說郛本改。】 輒令童子筆之。久而成編，因曰鶴林玉露。
【 因曰鶴林玉露　「因曰」，明活字本作「目曰」，亦可通。】 蓋「清談玉露蕃」，杜少陵之句云爾。時宋淳祐戊申正月望日，廬陵羅大經景綸。

[book_title]鶴林玉露卷之一　甲編
解經不為煩辭
孟子釋公劉之詩曰：「故居者有積倉，行者有裹囊也，然後可以爰方啟行。」釋烝民之詩曰：「故有物必有則，民之秉彝也，故好是懿德。」只添三兩字，意義粲然。六經古註，亦皆簡潔，不為煩辭。朱文公每病近世解經者推測太廣，議論太多，曰：「說得雖好，聖人從初?元不曾有此意。雖以呂成公之書解，亦但言其熱鬧而已。」蓋不滿之辭也。後來文公作易傳、詩傳，其辭極簡。
手寫九經
唐張參為國子司業，手寫九經，每言讀書不如寫書。高宗以萬乘之尊，萬幾之繁，乃亦親灑宸翰，遍寫九經，雲章爛然，終始如一，自古帝王所未有也。
【 自古帝王所未有也　「自」，稗海本作「日」，則與上句連讀為「終始如一日」，其義亦不可通，當作「自」是。】 又嘗御書漢光武紀賜執政徐俯，曰：「卿勸朕讀光武紀，朕思讀十遍不如寫一遍，今以賜卿。」聖學之勤如此。
倒句
史記：張儀論韓地險惡曰：「民之食大抵飯菽藿羹。」
【 飯菽藿羹　稗海本作「飯菽羹藿」。案，史記卷七０張儀列傳作「飯菽藿羹」。此條專言倒句、當以「飯菽藿羹」為是。】 此倒句也。昌黎文：「春與猿吟兮，秋鶴與飛。」「淮之水舒舒，楚山直叢叢。」亦此類。
如字訓而
春秋：「星隕如雨。」釋者曰：「如，而也。」歐陽公集古錄載後漢郭先生碑云：「其長也，寬舒如好施，是以宗族歸懷。」
【 是以宗族歸懷　「宗族」，歐陽脩集古錄卷五後漢郭先生碑作「宗親」。】 東坡得古鏡，背有銘云：「漢有善銅，出白楊，
【 白楊　說郛本作「丹陽」。】 取為鏡，清如明。」皆訓「如」為「而」也。
汴州詩
昌黎汴州詩云：「母從子走者為誰？大夫夫人留後兒。昨日乘車騎大馬，坐者起趨乘者下。廟堂不肯用干戈，嗚呼奈汝母子何！」為汴州之亂、留後陸長源遭殺作也。方董晉帥汴，
【 方董晉帥汴　「帥」，原作「師」，形近而誤，據稗海本改。】 昌黎在幕中。晉專行姑息，知軍驕難制，變在旦夕。且死，遺戒喪車速發。及長源代之，繩以嚴急，軍果亂，官屬多死之。昌黎隨晉喪已去汴，獲免。夫長源固失矣，晉不能酌寬猛之中，潛消事變，乃以姑息偷免其身，使相激相形，產後來之禍，又不能先以一語忠告長源，烏得無罪？昌黎在幕中，蓋亦與有責矣。此詩末句，似有愧於中，而為自解之辭。
丑父紀信
左氏傳：?之戰，邴夏御齊侯，逢丑父為右。齊師敗績，丑父與公易位，為晉韓厥所及，丑父使公下，如華泉取飲而逃。韓厥獻丑父，郤獻子將戮之，呼曰：「自今無有代其君任患者，有一於此，將為戮乎！」郤子曰：「人不難以死免其君，我戮之不祥。赦之，以勸事君者。」此與紀信詐乘漢王之車，以免高祖者何異？晉宥丑父，而楚焚紀信。
【 楚焚紀信　「焚」，原作「楚」，涉上而誤，據稗海本改。】 項氏之不長也，宜哉！
因讒賜金
張魏公貶零陵，有書數笈自隨，讒者謂其中皆與蜀士往來謀據西蜀之書。
【 皆與蜀士往來謀據西蜀之書　「西」，原作「四」，形近而誤，據稗海本改。】 高宗命遣人盡錄以來。
【 高宗命遣人盡錄以來　「遣人」，原作「遣之」，義不甚通，據稗海本改。】 臨軒發視，乃皆書冊，雖有尺牘，率皆憂國愛君之語。此外唯葛裘布衾，類多垢敝。上惻然曰：「張浚一貧如此哉！」乃遣使馳賜金三百兩。秦檜令宣言于外，謂賜浚死。門生從者聞之，垂泣告公。公曰：「浚罪固當死，若果如所傳，朝服拜命，就戮以謝國家可也，何以泣為？」問使者為誰，曰：「殿帥楊存中之子也。」公曰：「吾生矣。存中吾故部曲，朝廷誠欲誅浚，必不遣其子來。」已而使者拜於馬前，乃獲賜金之命。公之在秦也，開幕延賢，鑄銅為印，形跡似稍專，故有以來讒者之口。然反因此得以自明，又賴賜金以自活，天果不佑忠賢乎？
世短意多
古詩云：「人生不滿百，常懷千歲憂。」而淵明以五字盡之，曰「世短意常多」是也。東坡云「意長日月促」，則倒轉陶句爾。
茲為年
呂氏春秋云：「今茲美禾，來茲美麥。」註云：「茲，年也。」公羊傳云：「諸侯有疾曰負茲。」註云：「茲，新生草也。」一年草生一番，故以茲為年。古詩云：「為樂當及時，何能待來茲。」左氏傳「五稔」，杜詩「十暑岷山葛」，皆此意。
落帽
桓溫雄猛蓋一時，賓僚相從燕賞，豈應有失禮於前者？孟嘉落帽，恐如禰正平褻服摻撾嫚侮曹瞞之意。陶淵明，嘉之甥也。為嘉作傳，稱其在朝仗正順，
【 在朝仗正順　「仗」，原作「伏」，稗海本作「仗」。案，逯欽立校注陶淵明集卷六作「仗」，原本蓋形近而誤，據改。又，稗海本脫「順」字。】 門無雜賓。則嘉亦一時之望，乃肯從溫，何也？溫嘗從容謂曰：「人不可無勢，我乃能駕馭卿。」亦頗有相靳之意。辛幼安九日詞云：「誰與老兵供一笑，落帽參軍華髮。
【 落帽參軍華髮　「參軍」，稗海本作「將軍」。案，孟嘉為桓溫參軍，見晉書卷九八桓溫傳，作「參軍」為是。】 莫倚忘懷，西風也解，點檢尊前客。淒涼今古，眼中三兩飛蝶。」意謂嘉不當從溫，故西風落其帽以貶之，若免冠然。
四勝
周瑜赤壁、謝安淝水、寇萊公澶淵、陳魯公采石，四勝大略相似。杜牧云：「東風不與周郎便，銅雀春深鎖二喬。」意亦著矣。謝安圍棋別墅，真是矯情鎮物，喜出望外，宜其折屐。澶淵之役，畢士安有相公交取鶻崙官家之說，高瓊有好喚宰相來吟兩首詩之說，則當時策略，亦自可見。「天發一矢胡無酋」，荊公句意與杜牧同。采石之師，若非逆亮暴急嗜殺，自激三軍之變，亦未驅攘。是時亮雖遭戕，虜師北歸，紀律肅然，無一人叛亡，此豈易勝之師乎！朱文公曰：「謝安之於桓溫，陳魯公之於完顏亮，幸而捱得他死爾。」要之吳、晉乃天幸，宋朝真天助也。
兵粟
張儀云：「兵不如者，勿與挑戰；粟不如者，勿與持久。」二語用兵者所當知。
守城
守城必劫寨。劉信叔守順昌，以數千人摧兀朮數十萬眾，是劫寨之力也。守城不劫寨，是守死爾。
三事相類
【 三事相類　諸本題作「籠東」。】
楚公子微服過宋，門者難之。其僕操箠而罵曰：「隸也不力！」門者出之。晉王廞之敗，沙門曇永匿其幼子華，
【 匿其幼子華　「幼」，原作「劫」，形近而誤，據諸本改。】 使提衣囊自隨。津邏疑之，永訶曰：「奴子何不速行！」捶之數十，由是得免。宇文泰與侯景戰河上，馬逸墜地，李穆見之，以策抶泰背曰：「籠東軍士，汝曹主何在，而尚留此！」追者不疑其為貴人，與之馬，與俱還。
【 與之馬與俱還　案，此句似追者與馬俱還，然考周書卷三０並北史卷五九李穆傳，非是。周書云：「敵人不疑是貴人，遂捨之而過。穆以馬授太祖，遂得俱免。」又，前李穆語「籠東軍士」，原本「籠東」下有夾注云：「上聲。」】 三事相類，若郭子儀殺羊而裴諝劾之，李愬進馬而溫造彈之，
【 李愬進馬而溫造彈之　考新、舊唐書溫造傳，溫造所劾當為「李祐」，原本及諸本均誤。】 亦此意也。
范石湖使北
淳熙中，
【 淳熙中　原「淳熙」上有一「宋」字，蓋後人追加。書中類此者甚多，均依此例刪去，不再出校。】 范至能使北，
【 范至能使北　案，考宋史卷三八六范成大傳，成大字致能，此作「至能」，或俗書，或偶誤。又，「使北」，原作「北使」，係「使北」之誤倒，參稽本條標題及諸本改。】 孝宗令口奏金主，謂河南乃宋朝陵寢所在，願反侵地。
【 願反侵地　諸本作「願受侵地」。】 至能奏曰：「茲事至重，
【 茲事至重　諸本無「至重」二字。】 合與宰相商量，
【 合與宰相商量　「合」，諸本作「須」，與上句連讀為「茲事須與宰相商量」。】 臣乞以聖意諭之，議定乃行。」上首肯，既而宰相力以為未可，而聖意堅不回。至能遂自為一書，述聖語。至虜庭，納之袖中。既跪進國書，伏地不起。時金主乃葛王也，性寬慈，傳宣問使人何故不起。至能徐出袖中書，奏曰：「臣來時，大宋皇帝別有聖旨，難載國書，令臣口奏。
【 令臣口奏　「令」，原作「今」，形近而誤，據諸本改。】 臣今謹以書述，乞賜聖覽。」書既上，殿上觀者皆失色。至能猶伏地。再傳宣曰：「書詞已見，使人可就館。」至能再拜而退。虜中?臣咸不平，
【 ?臣咸不平　「咸」，諸本作「或」。】 議羈留使人，而虜主不可。至能將回，又奏曰：「口奏之事，乞於國書中明報，
【 乞於國書中明報　「於」，諸本作「與」。】 仍先宣示，庶使臣不墮欺罔之罪。」虜主許之。報書云：「口奏之說，殊駭觀聽，事須審處，邦乃孚休。」既還，上甚嘉其不辱命。由是超擢，以至大用。至能在燕京會同館，守吏微言有羈留之議，乃賦詩曰：「萬里孤臣致命秋，此身何止一漚浮。
【 此身何止一漚浮　「漚浮」，諸本作「浮漚」。】 提攜漢節同生死，休問羝羊解乳不。」
常調官
范文正公云：「常調官好做，家常飯好喫。」余謂人能甘於喫家常飯，然後甘於做常調官。
天象
鄭注召對浴堂門，彗長三尺；韓琦賜第集英殿，雲見五色。君子小人之進，天象昭昭如此。
官省錢
五代史：漢王章為三司使，征利剝下。緡錢出入，元以八十為陌，章每出錢陌，必減其三，至今七十七，為官省錢者，自章始。然今官府於七十七之中，又除頭子錢五文有奇，則愈削於章矣。
民兵
唐初，蕭銑據荊襄，敗於李靖，諸郡皆降，而所召援兵至者猶十萬人。李煜據江南，其亡也，亦有援兵十數萬。本朝靖康之禍，勤王之師，至者絕少。縱有之，率皆望風奔潰，不敢向賊發一矢。蓋五代以前，兵寓於農，素習戰鬥，一呼即集。本朝兵費最多，兵力最弱，皆緣官自養兵。紹興中，張魏公在川陝，奏以王庶帥興元，制置利、夔兩路軍事。於興、洋、金、蓬、開、達諸州，令縣選彊壯。兩丁取一，三丁取二，
【 三丁取二　各本均作「五丁取二」。案，宋史卷三七二王庶傳作「三丁取二」，對勘上文，當是，據改。】 戶與免物力錢二百五十千。五十人為一隊，置隊長。
【 置隊長　諸本無「置隊」二字，「長」字與上句連讀為「五十人為一隊長」。】 以知縣為軍正，尉為軍副。月閱於縣，春秋閱於郡。不半月，
【 不半月　原本與諸本同。案，宋史卷三七二王庶傳作「不半年」，似於義為長。】 有兵二十萬。乾道初，宿亳之役，禁旅多出征，江上之備空虛。陳福公首獻民兵之策，及登庸，亟欲推行，會罷相，遂格。然兩淮已用其法，而荊襄尤有成規。開禧用兵，禁旅多敗，而兩淮山水寨萬弩手率有功，特為官軍所嫉，無以慰其心盡其力耳。丙寅，虜大舉南牧，圍安、襄以撼荊、鄂。宣司檄召諸處兵，與湖北義勇俱往救。諸郡兵不待見敵而潰，所過鈔略，甚於戎寇。獨義勇隨其帥進退，不敢有秋毫犯，蓋顧其室家門戶故也。張宣公帥荊州，與朱文公書云：「郭杲嘗獻緩急保江之策，某折之曰：
【 某折之曰　「某」，原作「其」，形近而誤，據諸本改。】 『劉信叔、劉共父皆嘗有此論，真謬計也。縱賊入肝脾裏，何以為國？上付公以北門，當盡力報國，要軍要糧，
【 要軍要糧　「軍」，原作「共」，義不可通，據諸本並依文意改。】 此間當應副，事苟不濟，守臣仗節而死爾。』郭聞之悚然。某之所恃者，有義勇二萬六千人也。」
文鑑
孝宗命呂成公詮擇國朝文章，
【 詮擇國朝文章　「詮擇」，寬文本作「銓擇」。案，宋史卷四三四呂祖謙傳亦作「銓擇」，似是。】 成公盡繙三館之儲，踰年成編，賜名文鑑。周益公承制譔序云：「建隆、雍熙之際，其文偉；咸平、景德之際，其文博；天聖、明道之詞古；熙寧、元祐之詞達。雖體制互興，源流間出，而氣全理正，其歸則同。」成公為此書，朱文公、張宣公殊不以為然，謂伯恭無意思承當，
【 伯恭無意思承當　「無」，諸本作「先」，誤，作「無」為是。】 此事便好截下，因以發明人主之學。昔溫公作資治通鑑，可謂有補治道，識者尚惜其枉費一生精力，況文鑑乎？
辛幼安詞
辛幼安晚春詞云：
【 晚春詞　汲古閣景宋鈔本稼軒詞甲集及趙聞禮陽春白雪並題作「長恨」，黃昇花菴詞選題作「暮春」，草堂詩餘題作「春晚」。】 「更能消、幾番風雨，匆匆春又歸去。惜春長恨花開早，何況亂紅無數。
【 何況亂紅無數　「亂紅」，鄧廣銘稼軒詞編年箋注卷一作「落紅」。】 春且住。見說道、天涯芳艸迷歸路。怨春不語。算只有殷勤，畫簷蛛網，盡日惹飛絮。長門事，準擬佳期又誤。娥眉曾有人妒。千金縱買相如賦，脈脈此情誰訴？君莫舞，君不見玉環飛燕皆塵土！閑愁最苦。休去倚危欄，斜陽正在，煙柳斷腸處。」詞意殊怨。「斜陽」、「煙柳」之句，其與「未須愁日暮，天際乍輕陰」者異矣。使在漢唐時，甯不賈種豆種桃之禍哉！愚聞壽皇見此詞，頗不悅。然終不加罪，可謂至德也已。
【 可謂至德也已　「至」，諸本作「盛」。】 其題江西造口詞云：「鬱孤臺下清江水，中間多少行人淚。西北是長安，
【 西北是長安　稼軒詞編年箋注作「西北望長安」。】 可憐無數山。青山遮不住，畢竟東流去。江晚正愁予，山深聞鷓鴣。」蓋南渡之初，虜人追隆祐太后御舟至造口，不及而還。幼安因此起興。
【 幼安因此起興　「因」，諸本作「自」。】 「聞鷓鴣」之句，謂恢復之事，行不得也。又寄丘宗卿詞云：
【 寄丘宗卿詞　「丘」，原誤作「兵」，據諸本並宋史卷一五七丘?傳改。又，稼軒詞編年箋注卷六此詞題作「京口北固亭懷古」。】 「千古江山，英雄無覓，
【 英雄無覓　南都院本、謝校本無「英雄」二字。】 孫仲謀處。舞榭歌臺，風流總被，雨打風吹去。斜陽艸樹，尋常巷陌，人道寄奴曾住。想當年鐵馬，
【 想當年鐵馬　稼軒詞編年箋注「鐵馬」上有「金戈」二字。】 氣吞萬里如虎。元嘉草草，
【 元嘉草草　原本及諸本均作「元家子草草」，義不可通，據稼軒詞編年箋注改。】 封狼居胥，贏得倉皇北顧。四十三年，望中燈火，
【 望中燈火　稼軒詞編年箋注作「望中猶記」。】 猶記揚州路。
【 猶記揚州路　稼軒詞編年箋注作「烽火揚州路」。又，「揚州」，原誤作「楊州」，據諸本改。】 可堪回首，佛貍祠下，一片神鴉社鼓。憑誰問：廉頗老矣，尚能飯不？」此詞集中不載，尤雋壯可喜。朱文公云：「辛幼安、陳同甫，若朝廷賞罰明，此等人皆可用。」
大人
古今稱大人，其義不一。
【 其義不一　「義」，原作「儀」，於義不可通，據諸本改。】 左氏傳：子服昭子曰：
【 子服昭子　考左傳人名，惟見「子服子」、「子服昭伯」等，並無名「子服昭子」者。又，下引「夫必多有是說」之語，見於左傳昭公十八年，為閔子馬所言，非「子服昭子」者言。】 「夫必多有是說，而後及其大人。」孟子曰：「有大人之事，有小人之事。」此以位言也。所謂王公，大人是也。孟子曰：「養其大者為大人。」昌黎王適墓誌曰：「翁大人不疑。」此以德望言也。所謂大人，君子是也。若易之「利見大人」，則兼德位而言之。今人自稱其父曰「大人」。然疏受對疏廣曰：「從大人議。」則叔父亦可稱大人。范滂將就誅，
【 范滂將就誅　「范」字諸本脫。】 與母訣曰：「大人割不忍之愛。」則母亦可稱大人。
利市
俗語稱利市，亦有所祖。左氏傳：鄭人盟商人之辭曰：「爾無我叛，我無強賈，爾有利市寶賄，我勿與知。」
誠齋謁紫巖
楊誠齋為零陵丞，以弟子禮謁張魏公。時公以遷謫故，杜門謝客。南軒為之介紹，數月乃得見。因跪請教，公曰：「元符貴人，腰金紆紫者何限，惟鄒至完、
【 鄒至完　考宋史卷三四五鄒浩傳，鄒浩字志完，此作「至完」，或俗書，或偶誤。】 陳瑩中姓名與日月爭光。」誠齋得此語，終身厲清直之操。
【 終身厲清直之操　「清直」，原作「直清」，於義未妥，疑倒置，據諸本改。】 晚年退休，悵然曰：「吾平生志在批鱗請劍，以忠鯁南遷，幸遇時平主聖。老矣，不獲遂所願矣！」立朝時，論議挺挺。
【 論議挺挺　「議」，諸本作「諫」。】 如乞用張浚配享，言朱熹不當與唐仲友同罷，論儲君監國，皆天下大事。孝宗嘗曰：「楊萬里直不中律。」光宗亦曰：「楊萬里也有性氣。」故其自贊云：「禹曰也有性氣，舜云直不中律。自有二聖玉音，不用千秋史筆。」
前輩勤學
胡澹庵見楊龜山，龜山舉兩肘示之曰：「吾此肘不離案三十年，然後於道有進。」張無垢謫橫浦，寓城西寶界寺。其寢室有短?，每日昧爽，輒執書立窗下，
【 輒執書立窗下　「執」，諸本作「抱」。】 就明而讀，如是者十四年。洎北歸，窗下石上，雙趺之跡隱然，至今猶存。前輩為學，勤苦如此。然龜山蓋少年事，無垢乃晚年，尤難也。
仕宦歸故鄉
歐陽公居永豐縣之沙溪，其考崇公葬焉，
【 其考崇公葬焉　「崇公」，原作「宗公」。案，歐陽脩之父贈為崇國公，「宗」當是「崇」之形誤，據諸本改。】 所謂瀧岡阡是也。厥後奉母鄭夫人之喪歸合葬，載青州石鐫阡表。石綠色，高丈餘，光可鑑，阡近沙山太守廟。襄事禱于廟，祝板猶存。曰：「大事有日，陰雲屢興，假以三日之晴，則拜神之賜，其敢忘報！」執政得立功德寺，公素排佛教，雅不欲立寺。崇公諱觀，又不可立觀，乃立青陽宮。然公自葬鄭夫人之後，不復歸故鄉。其作吉州學記云：「幸餘他日，因得歸榮故鄉。將見吉之士，
【 將見吉之士　歐陽文忠公全集居士集卷三九吉州學記於此句上有「而謁於學門」一句，原本及諸本無。】 皆道德明秀，而可為公卿。問於其俗，而婚喪飲食，皆中禮節。入於其里，而長幼相孝，慈於其家。
【 慈於其家　諸本於「慈」下有一「觀」字，「慈」字與上句連讀。原本及居士集均無「觀」字。案，歐陽脩之父諱「觀」，則歐文中斷無書「觀」之理，「觀」之理，「觀」字當係後人衍入。】 行於其郊，而少者扶其羸老，壯者代其負荷於道路。然後樂學之道成，而得時從先生耆老，席于眾賓之後，聽鄉樂之歌，飲獻酬之酒，而以詩頌天子太平之功。周覽學舍，
【 周覽學舍　「周」，原作「固」，於義不可通，諸本及居士集均作「周」。「固」當係形近而誤，據改。】 思詠李侯之遺愛，不亦美哉！」雖有此言，而迄不踐。樂穎昌山水，作思穎詩，退休竟卜居焉。前輩議其無回首敝廬、息間喬木之意。近時周益公歸休，尹直卿以詩賀之云：「六一先生薄吉州，歸田去作穎昌游。我公不向螺江住，羞殺青原白鷺洲。」
鐵拄杖
壽皇在宮中，常携一漆拄杖，宦官宮妾莫得睨視。嘗游後苑，偶忘攜焉，特命小黃門取之。二人竭力曳以來，蓋精鐵也。上方有意中原，故陰自習勞苦如此。
蘇黃遺文
東坡贊文與可梅竹石云：「梅寒而秀，竹瘦而壽，石醜而文，是為三益之友。」席子擇遭喪，山谷憐其貧，糾合同志者助之，其辭云：「富者不仁，理難共語，仁者不富，埶難獨成。
【 埶難獨成　「埶難」，諸本作「孰能」。案，「埶難獨成」與前句「理難共語」相對為文，故諸本作「孰能」誤。】 也。願與諸君同力振之。」二帖余皆見其真跡，坡、谷集所不載。?百足之蟲，至死不僵，以扶之者
池鷗
太學蘊道齋有小池，忽一鷗飛來，容與甚久。一同舍生題詩云：「朝來池上有斯事，火急報教同舍知，昨夜雨餘春水滿，白鷗飛下立多時。」讀者賞其醞藉。

[book_title]鶴林玉露卷之二　甲編
大承氣湯
周益公參大政，朱文公與劉子澄書云：「如今是大承氣證，渠?下四君子湯，雖不為害，恐無益於病爾。」嗚呼！以乾淳之盛，文公猶恨當國者不用大承氣湯，況下於乾淳者乎！然歷考往聖，如孔子相魯，而下大承氣湯，固是對證。大舜繼堯，亦不免下大承氣湯。信矣，文公之為名言也。益公初在後省，龍大淵、曾覿除閣門，格其制不下，奉祠而去，
【 奉祠而去　「祠」，原作「詞」。案，宋史卷三九一周必大傳記此事有「必大格不行，遂請祠去」語，今參據諸本改作「祠」。】 十年不用，天下高之。後入直翰林，覿以使事還，除節鉞，人謂公必不草制，而公竟草之。其詞云：「八統馭民，敬故在尊賢之上。」宜其不敢用大承氣湯也。
魯隱公攝
歐陽子曰：「隱公非攝也，使隱果攝，則春秋不稱公。春秋稱公，則隱公非攝，無疑也。」此論未然，春秋雖不書隱公居攝，而於兩書仲子之事，自隱然可見。夫母以子貴，世俗之情也。使桓不將立，則仲子特一生公子之妾耳，周王何為而歸其賵，魯國何為而考其官？今也歸賵而不嫌瀆亂之譏，考官而加嚴事之禮，徒以桓之將為君也。桓將為君，則隱之攝著矣。或曰，隱攝則何以稱公？東坡曰：「周公攝而克復子者也，故不稱王。隱公攝而不克復子者也，故稱公。史有諡，國有廟，春秋獨得不稱公乎？」此論亦未然，周公之攝也，誥命之際曰「周公曰」、「王若曰」，曷嘗自稱王乎？竊意魯史舊文，必著隱公攝位之實，去攝而書公，乃仲尼之特筆，一以著隱之不當遜，一以著桓之不當立，二者皆非也。
【 二者皆非也　「非」，原本作「罪」，諸本作「非」，義皆可通，然似以作「非」為長，據改。】 歐公論隱公、趙盾、許止事，皆未明春秋之旨。春秋之所以為春秋者，正當顯微闡幽，若但直書其事，則夫人能之矣，何為游、夏不能措一辭哉！
姦富
本富為上，末富次之，姦富為下。今之富者，大抵皆姦富也，而務本之農，皆為僕妾於姦富之家矣。嗚呼，悲夫！
貨色
一顧傾城，再顧傾國，色也。大者傾城，下者傾鄉，富也。貨色之不祥如此哉！
孫吳
吳子之正，孫子之奇，兵法盡在是矣。吳子似論語，孫子似孟子。
子弟為幹官
朱文公與慶國卓夫人書云：「五哥嶽廟，
【 五哥嶽廟　諸本無「嶽廟」二字。案，考晦庵先生朱文公全集卷三七與慶國卓夫人書，於「五哥嶽廟」下尚有「近自春中以來，頓減遊燕，復近書冊......」數語，此處未引，遂覺難通。】 聞尊意欲為五哥經營幹官差遣，某切以為不可。
【 某切以為不可　「切」，朱集作「竊」，似是。】 人家子弟多因此壞卻心性，蓋其生長富貴，本不知艱難，一旦仕宦，便為此官，逐司只有使長一人可相拘轄，又多寬厚長者，不欲以法度見繩。上無職事了辦之責，下無吏民竊伺之憂。
【 下無吏民竊伺之憂　「竊伺」，諸本作「繫縶」，朱集作「窺伺」。】 而州縣守令，埶反出己下，可以陵轢，故後生子弟為此官者，無不傲慢縱恣，觸事懵然。愚意以為可且為營一稍在人下職事、喫人打罵差遣，
【 稍在人下職事喫人打罵差遣　朱集於「職事」上有一「有」字，於義較勝。】 乃所以成就之。若必欲與求幹官，乃是置之有過之地，誤其終身。」前輩愛人以德，至於如此。卓夫人乃少傅劉公子羽之妃，樞密共父之母，五哥即平甫，朱與劉蓋姻婭。初，文公之父韋齋疾革，手自為書，以家事屬少傅。韋齋歿，文公年十四，少傅為築室於其里，俾奉母居焉。少傅手書與白水劉致中云：「於緋溪得屋五間，器用完備，又於七倉前得地，可以樹，有圃可蔬，有池可魚，朱家人口不多，可以居。」文公視卓夫人猶母云。
筭子
五代史：漢王章不喜文士，嘗語人曰：「此輩與一把筭子，未知顛倒，何益於國！」筭子，本俗語，歐公據其言書之，殊有古意。溫公通鑑改作「授之握筭，不知縱橫」，不如歐史矣。
農圃漁樵
農圃家風，漁樵樂事，唐人絕句模寫精矣。余摘十首題壁間，每菜羹豆飯飽後，啜苦茗一盃，偃臥松窗竹榻間，令兒童吟誦數過，自謂勝如吹竹彈絲。今記於此：韓偓云：「聞說經旬不啟關，藥窗誰伴醉開顏。夜來雪壓村前竹，剩看溪南幾尺山。」
【 剩看溪南幾尺山　「看」，全唐詩卷六八一此詩作「見」。】 又云：「萬里清江萬里天，一村桑柘一村煙。漁翁醉著無人喚，過午醒來雪滿船。」長孫佐輔云：「獨訪山家歇還涉，茅屋斜連隔松葉。主人聞語未開門，繞籬野菜飛黃蝶。」薛能云：「邵平瓜地接吾廬，穀雨乾時偶自鋤。
【 穀雨乾時偶自鋤　「乾」，原作「晴」，據諸本並全唐詩卷五六一改。】 昨日春風欺不在，
【 昨日春風欺不在　「日」，諸本作「夜」。】 就床吹落讀殘書。」韋莊云：「南鄰酒熟愛相招，蘸甲傾來綠滿瓢，一醉不知三日事，任他童稚作漁樵。」杜荀鶴云：「山雨溪風捲釣絲，瓦甌蓬底獨斟時。醉來睡著無人喚，流下前灘也不知。」陸龜蒙云：「雨後沙虛古岸崩，漁梁移入亂雲層。
【 漁梁移入亂雲層　「移」，諸本作「?」。】 歸時月落汀洲暗，
【 歸時月落汀洲暗　「落」，全唐詩卷六二八作「墮」。】 認得妻兒結網燈。」
【 認得妻兒結網燈　「妻兒」，諸本作「山妻」。】 鄭谷云：「白頭波上白頭翁，家逐船移浦浦風。一尺鱸魚新釣得，兒孫吹火荻花中。」李商隱云：「城郭休過識者稀，哀猿啼處有柴扉。滄江白石漁樵路，薄暮歸來雨濕衣。」
【 薄暮歸來雨濕衣　玉谿生詩集箋注卷三訪隱者不遇成二絕作「日暮歸來雨滿衣」。】 張演云：「鵝湖山下稻粱肥，豚柵雞栖對掩扉。桑柘影斜春社散，家家扶得醉人歸。」
柳詩
唐人柳詩云：「水邊楊柳綠煙絲，立馬煩君折一枝。惟有春風最相惜，殷勤更向手中吹。」朱文公每喜誦之，取其興也。
進青魚
宋文帝時，司徒義康顓總朝權，四方饋遺，皆以上品薦義康，而以次品供御。上嘗冬月啖柑，嘆其形味並劣，義康曰：「今年柑殊有佳者。」遣人還東府取柑，大供御者三寸。上寖不能平，義康旋以罪廢。唐代宗謂李泌曰：「路嗣恭獻琉璃盤九寸，乃以徑尺者遺元載，須其至議之。」賴泌一言，嗣恭免罪，而元載竟誅。呂許公不肯多進淮白魚，蓋懲此也。秦檜之夫人，常入禁中。顯仁太后言近日子魚大者絕少。夫人對曰：「妾家有之，當以百尾進。」歸告檜，檜咎其失言，與其館客謀，進青魚百尾。顯仁拊掌笑曰：「我道這婆子村，果然！」蓋青魚似子魚而非，特差大耳。觀此，賊檜之姦可見。
【 觀此賊檜之姦可見　原無此句，據諸本補。】
郎當曲
魏鶴山天寶遺事詩云：「紅錦綳盛河北賊，紫金盞酌壽王妃。弄成晚歲郎當曲，正是三郎快活時。」俗所謂「快活三郎」者，即明皇也。小說載，明皇自蜀還京，以駝馬載珍玩自隨，明皇聞駝馬所帶鈴聲，謂黃幡綽曰：「鈴聲頗似人言語。」幡綽對曰：「似言三郎郎當，三郎郎當也。」明皇愧且笑。
劉錡贈官制
逆亮窺江，劉錡已病，
【 劉錡　原誤作「劉鑄」　據下文並據諸本改。】 亦同扞禦。未幾，亮殲，錡亦殂，特贈太尉。
【 特贈太尉　宋史卷三六六劉錡傳記錡追贈為「開府儀同三司」。】 周益公行詞云：「岑彭殞而公孫亡，諸葛死而仲達走。雖成功有命，皆莫究於生前；而遺烈在人，可徐觀於身後。」讀者服其的切。益公常舉似謂楊伯子曰：「起頭兩句，須要下四句議論承貼，
【 須要下四句議論承貼　「句」，諸本作「字」。】 四六特拘對耳，其立意措詞，貴於渾融有味，與散文同。」
廬州之變
紹興中，劉光世在淮西，軍無紀律。張魏公為都督，奏罷之，命參謀呂祉住廬州節制。
【 命參謀呂祉住廬州節制　「住」，諸本作「往」。】 光世頗得軍心，祉，儒者，不知變，繩束頓嚴，諸軍忿怨。統制酈瓊率眾縛祉，渡淮歸劉豫。魏公方宴僚佐，報忽至，滿座失色。公色不變，徐曰：「此有說，第恐虜覺耳。」因樂飲至夜分，乃為蠟書，遣死士持遺瓊，言「事可成，成之，不可，速全軍以歸」。虜得書，疑瓊，分隸其眾，
【 分隸其眾　「分」，原作「公」，義不可通，據諸本改。】 困苦之，邊賴以安。南軒言：「符離之役，諸軍皆潰，唯存帳下千人。某終夕徬徨，而先公方熟寢，鼻息如雷。先公心法，如何可學！」
無極太極
游誠之，南軒高弟。嘗言：「易有太極，而周子加以無極，何也？試即吾心驗之，方其寂然無思，萬善未發，是無極也。雖云未發，而此心昭然，靈源不昧，是太極也。」聞者服其簡明。其詩亦可愛，如「春風未肯催桃李，留得?籬淺淡香」，「平生意思春風裏，信手題詩不用工」，「閒處漫憂當世事，
【 閒處漫憂當世事　「憂」，諸本作「游」。】 靜中方識古人心」，皆有味。
薛客
齊封田嬰於薛，號靖郭君，專齊之權。嘗欲城薛，客謂曰：「君不聞海大魚乎？網不能止，
【 網不能止　「止」，諸本作「上」。案，戰國策齊策載此亦作「網不能止」，姚宏注云：「止，禁。」作「上」者當係形訛。】 鉤不能牽，碭而失水，則螻蟻制焉。今齊亦君之水也，君長有齊，奚以薛為？苟有失齊，
【 苟有失齊　「有」，原作「為」，諸本作「有」，作「有」義長，據改。】 雖隆薛之城至於天，庸足恃乎！」乃不果城。董卓積金帛於郿塢，曰：「事成，雄據天下，事不成，守此塢足矣。」人之智愚相遠乃如此。
能言鸚鵡
上蔡先生云：「透得名利關，方是小歇處。今之士大夫何足道，真能言之鸚鵡也。」朱文公曰：「今時秀才，
【 今時秀才　「今時」，原作「時文」，義不可通，據諸本並寬文本改。】 教他說廉，直是會說廉，教他說義，直是會說義，及到做來，只是不廉不義。」此即所謂能言鸚鵡也。夫下以言語為學，上以言語為治，世道之所以日降也，而或者見能言之鸚鵡，乃指為鳳凰鸑鷟，惟恐其不在靈臺靈囿間，不亦異乎？
賀雪表
黃伯庸代宰相賀雪表云：「招來眾彥，無晝臥洛陽之人；激勵三軍，有夜入蔡州之志。」詞意壯切，真宰相事也。李公甫表云：「漢使嚙氈，未必得匈奴之要領；楚軍挾纊，惟當堅祈父之爪牙。」語雖巧，頗牽彊。
漢宮詩
唐李商隱漢宮詩云：
【 漢宮詩　玉谿生詩集箋注此詩題作「漢宮詞」。永樂大典卷八二一引同原本。】 「青雀西飛竟未回，君王猶在集靈臺。
【 君王猶在集靈臺　「猶」，玉谿生詩集箋注作「長」。永樂大典卷八二一引同原本。】 侍臣最有相如渴，不賜金莖露一杯。」譏武帝求仙也。言青雀杳然不回，神仙無可致之理必矣，而君王未悟，猶徘徊臺上，庶幾見之，且胡不以一物驗其真妄乎？金盤盛露，和以玉屑，服之可以長生，此方士之說也。今侍臣相如，正苦消渴，何不以一盃賜之，若服之而愈，則方士之說，猶可信也，不然，則其妄明矣。二十八字之間，委蛇曲折，含不盡之意。
夜績
漢食貨志云：「冬，民既入，婦人相從夜績，
【 婦人相從夜績　考漢書食貨志，「婦人」下當有「同巷」二字。】 女工一月得四十五日。」注謂每日又得半夜，為四十五日也。然則農之宵爾索綯，儒之短檠夜誦，豈可少哉！胡澹庵書遺從子維寧曰：「古之君子，學欲其日益，善欲其日加，德欲其日起，身欲其日省，體欲其日彊，行欲其日見，心欲其日休，道欲其日章。以為未也。」又曰：「日知其所亡，日見其所不見，一日不使其窮俛焉。
【 一日不使其窮俛焉　「窮俛」，諸本作「躬怠」。】 其愛日如是足矣，猶以為未也，必時習焉，無一時不習也。必時敏焉，無一時不敏也。必時術焉，無一時不術也。必時中焉，無一時不中也。其競時如是，可以已矣，猶以為未也，則曰夜者日之餘也，吾必繼晷焉，燈必親，薪必然，膏必焚，燭必秉，蠟必濡，螢必照，月必帶，雪必映，光必隙，明必借，暗則記。嗚呼！如此極矣，然而君子人曰，終夜不寢，必如孔子，雞鳴而起，必如大舜，坐以待旦，必如周公，然則何時而已耶？范寧曰：『君子之為學也，沒身而已矣。』」
狐裘障泥
晏子一狐裘三十年，長孫道生一熊皮障泥數十年，蓋貴而能儉。若淵明「十年著一冠」，則言其貧也。
心脈
敖器之善察脈，嘗言心脈要細、緊、洪，備此三者，大貴大賢也。趙季仁舉似謂余曰：「此非論脈，乃是論學。」余曰：「小心翼翼，細也。務時敏，緊也。有容乃大，洪也。」季仁曰：「正是如此。」
吾翁若翁
漢高祖謂項羽曰，「吾翁即若翁」，此語理意甚長。左氏傳：齊敗于鞍，晉人欲以蕭同叔子為質，齊人曰：「蕭同叔子者，非他，寡君之母也。若以匹敵，則亦晉君之母也。」孟子曰：「殺人之父者，人亦殺其父。然則非自殺之，一間耳。」高祖之語，與此暗合。史謂不修文學，而性明達，
【 性明達　「明」，諸本作「特」。】 此類是也。項羽迄不殺太公，有感於斯言矣。乃知鷙猛之人，胸中未嘗無天理，特在於有以發之耳。
呂惠卿表
「九金聚粹，共圖魑魅之形；孤劍埋光，尚負斗牛之氣。」此呂惠卿表也。邪人指正人為邪如此，人主于何以辨之？
世事翻覆
衛青少服役平陽公主家，後為大將軍，貴顯震天下。公主仳離擇配，左右以為無如大將軍。公主曰：「此我家馬前奴也，不可。」已而遍擇群臣，貴顯無踰大將軍者，迄歸大將軍。丁晉公起甲第，鉅麗無比。軍卒楊杲宗躬負土之役，勞苦萬狀。後杲宗以外戚起家，晉公得罪貶海上，朝廷以其第賜杲宗，居之三十年。世事翻覆，何所不有！
【 何所不有　諸本作「如此」，屬上。】 楊誠齋詩云：
【 楊誠齋詩云　諸本作「古詩云」。考楊萬里朝天集載此詩，題作「行路難」，作「古詩」者誤。】 「君不見河陽花，今如泥土昔如霞。又不見武昌柳，春作金絲秋作帚。人生馬耳射東風，柳色桃花卻長久。秦時東陵千戶侯，華蟲被體腰蒼璆。漢初沛邑刀筆吏，折腰如磬頭搶地。蕭相厥初謁邵平，中庭百拜百不應。邵平後來謁蕭相，故侯一拜一惆悵。萬事反覆何所無，二子豈是大丈夫！窮通流坎皆偶爾，摶扶未必賢搶榆。
【 摶扶未必賢搶榆　「榆」，原作「揄」。案，「搶榆」蓋用莊子逍遙遊「我決起而飛，搶榆枋」典，作「揄」者誤，據改。】 華胥別是一天地，醉鄉何嘗有生死，儂欲與君歸去來，千愁萬恨付一盃。」
二蘇
朱文公云：「二蘇以精深敏妙之文，煽傾危變幻之習。」又云：「早拾蘇張之緒餘，晚醉佛老之糟粕。」余謂此文公二十八字彈文也。自程蘇相攻，其徒各右其師。孝宗最重大蘇之文，御製序贊，特贈太師，
【 特贈太師　諸本無此四字。案，永樂大典卷三四０一引同原本。】 學者翕然誦讀。
【 學者翕然誦讀　「學者」，諸本作「太學」。案，永樂大典同上卷引同原本。】 所謂人傳元祐之學，家有眉山之書，蓋紀實也。文公每與其徒言，蘇氏之學，壞人心術，學校尤宜禁絕。編楚辭後語，坡公諸賦皆不取，惟收胡麻賦，
【 胡麻賦　經進東坡文集事略卷一題作「服胡麻賦」。】 以其文類橘頌。編名臣言行錄，於坡公議論，所取甚少。
了翁孫女
陳了翁日與家人會食，男女各為一席，食已，必舉一話頭，令家人答。一日問曰：「並坐不橫肱，何也？」其孫女方七歲，答曰：「恐妨同坐者。」
達賢錄
魏鶴山云：「某嘗以呂文穆夾袋冊，韓忠獻甲乙丙丁集，呂正獻掌記，曾宣靖雌黃公議，司馬公薦士編，陳密學章稿，范文獻手記，近世虞忠肅翹材館錄之類，粹為一編，名達賢錄，亦使士大夫識得行己用世規模，須是推誠心，布公道，集謀慮，廣忠益，不惟資人輔己，濟一旦之用。往往居德養才，流風所被，薰習演迤，逮乎數世，乃是先知先覺職分當然。」鶴山此論可謂任重道遠。然薦士非難，識士為難。卞和之識玉，九方皋之識馬，此豈有法之可傳哉！若識鑒未至，徒以偏駁錮滯之意見，稱量摸索，其不為王荊公者幾希！荊公嘗曰：「當今可望者，惟呂惠卿一人。」又曰：「章子厚才極高，但為流俗所毀耳。」嗚呼！翹材之所延，夾袋之所載，使盡如荊公之選掄，則是蛇虺之淵，虎狼之藪也，其流毒可勝道哉！故量足以容君子，識足以辨小人，可以為大臣矣。
大算數
有日者謁黃直卿，云善算星數，知人禍福。直卿曰：「吾亦有個大算數，書曰：『惠迪吉，從逆凶。作善，降之百祥，作不善，降之百殃。』大學曰：『言悖而出者，亦悖而入。貨悖而入者，亦悖而出。』此箇數，亙古今不差，豈不優於子之算數乎？」
論菜
真西山論菜云：「百姓不可一日有此色，士大夫不可一日不知此味。」余謂百姓之有此色，正緣士大夫不知此味。若自一命以上至於公卿，皆是咬得菜根之人，則當必知其職分之所在矣，百姓何愁無飯喫。
【 百姓何愁無飯喫　「飯」，原誤作「飲」，據諸本改。】
晚學
高適五十始為詩，為少陵所推。老蘇三十始讀書，為歐公所許。功深力到，無早晚也。聖賢之學亦然，東坡詩云：「貧家淨掃地，貧女巧梳頭。下士晚聞道，聊以拙自修。」朱文公每借此句作話頭，接引窮鄉晚學之士。
九日詩
徐淵子九日詩云：「衰容不似秋容好，坐上誰憐老孟嘉？牢裹烏紗莫吹卻，免教白髮見黃花。」時一朝士和云：「呼兒為我整烏紗，不是無心學孟嘉，要摘金英滿頭插，
【 要摘金英滿頭插　「頭」，原作「朝」，誤，今據諸本並永樂大典卷八二一引改。】 明朝還是過時花。」二詩興致皆佳，未易優劣。
好人好事
豫章旅邸，有題十二字云：「願天常生好人，願人常做好事。」鄒景孟表而出之，以為奇語。吾鄉前輩彭執中云：「住世一日，則做一日好人；居官一日，則做一日好事。」亦名言也。
盜賊脫身
自古盜賊，如黃巢、儂智高，敗績之後，皆能脫身自免。巢髡髮為僧，題詩自贊，有「鐵衣著盡著僧衣」之句，智高敗後，惟金龍衣在，或謂入海，或謂奔大理國。淳熙間，江湖茶商相挺為盜，
【 相挺為盜　「挺」，案文義似當作「鋌」。】 推荊南茶駔賴文政為首。文政多智，年已六十，不從曰：「天子無失德，天下無他釁，將以何為？」
【 將以何為　「以」，諸本作「欲」。】 群兇不聽，以刃脅之，黽勉而從。文政知事必不集，陰求貌類己者一人，曰劉四，以煎油糍為業，使執役左右。辛幼安為江西憲，親提死士與之角。困屈請降，文政先與渠魁數人來見，約日束兵。既退，謂其徒曰：「辛提刑瞻視不常，必將殺我。」欲遁去，其徒不可。則曰：「甯斷吾首以降，死先後不過數日耳。」其徒又不忍，乃斬劉四之首，使偽為己首以出，而文政竟遁去，官軍迄不知其首級之偽也。
制詞失體
嘉定間，
【 嘉定　原誤作「喜定」，今改。】 加史丞相實封，制云：「天欲治，舍我誰也，負孟軻濟世之才；民不被，若己推之，挺伊尹佐王之略。」用經句而帖妥，然過諛失體。勳德如韓魏公，荊公草加官制不過曰：「保茲天子，進無浮實之名；正是國人，退有顧言之行。」或謂荊公素不滿於魏公，故無甚褒之詞，非也，王言之體當然耳。

[book_title]鶴林玉露卷之三　甲編
慶元侍講
慶元初，趙子直當國，召朱文公為侍講。文公欣然而至，積誠感悟，且編次講義以進。寧宗喜，令點句以來。他日文公請問，
【 他日文公請問　「文公」二字原無，據稗海本補。】 上曰：「宮中常讀之，大要在求放心耳。」
【 大要在求放心耳　「求」，原誤作「來」，據諸本改。】 公因益推明其說曰：「陛下既知學問之要，願勉彊而力行之。」退謂其徒曰：「上可與為善，若常得賢者輔導，天下有望矣。」然是時，韓侂冑自謂有夾日之功，已居中用事。公因進對面諫，又約吏部侍郎彭子壽請對，面發其姦。
【 面發其姦　「面」，原誤作「白」，據諸本改。】 且以書白趙丞相，云當以厚賞酬其勞，勿使干預朝政。侂冑於是謀逐公。忽一日御批云：「朕閔卿耆老，當此隆冬，難立講，已除卿宮觀。」內侍王德謙徑遣付下，宰相執奏，臺諫給舍爭留，
【 臺諫給舍爭留　「留」，諸本作「疏」。】 皆不從。時子壽出護使客，回則公已去矣，即上章攻侂冑云：「昔元符間，向宗良兄弟止緣交通賓客，
【 止緣交通賓客　「止」，原誤作「上」，據諸本改。】 漏泄機密，陳瓘抗章劾之。謂自古戚里侵權，便為衰世之象，外家干政，即是亡國之本。亦如州縣之政，只要權出守令，若子弟親戚交通關節，則姦人鼓舞，良民怨咨。如瓘此言，不可不察。今侂冑所為，不止如宗良，而朝無陳瓘，莫能出力排之。在太上皇朝，始用姜特立，大臣尚能逐之使去。後用袁佐，諫官尚能論之使懼。不謂陛下初政清明，有臣如此，乃無一人敢出一語，則其聲埶可知矣。」上甚嘉納，謂宰相曰：「侂冑是朕親戚，龜年是朕舊學，極是難處。」宰相進兩留之說，且謂龜年性剛，乞宣諭留之。上曰：「此人質直，兼是隨龍舊僚，四人兩人罷，一人憂去，只有龜年，有事肯來說，如此區處甚好。」其晚忽降省劄，直批彭龜年予郡，宰相亦不知也，自是眾君子皆逐矣。上始初雖為侂冑所誤，然三十一年敬仁勤儉如一日。天文示變，齋心露禱。禁中酒器，以錫代銀。上元夜嘗熒燭清坐，小黃門奏曰：「官家何不開燕？」上愀然曰：「爾何知，外間百姓無飯喫，朕飲酒何安？」嘗幸聚景園，晚歸，都人觀者爭入門，蹂踐有死者。上聞之深悔，自是不復出。文公格心之效，終不可泯。陳正甫草保安赦文云：「朕寅畏以保邦，嚴恭而事帝。雖不明不敏，有慚四海望治之心。然無怠無荒，未始縱一毫從己之欲。」真能寫出寧宗心事，天下誦之。
生成吹噓
杜陵詩云：「桑麻深雨露，燕雀半生成。」後山詩云：「輟耕扶日月，起廢極吹噓。」或謂虛實不類。殊不知生為造，成為化，吹為陰，噓為陽，氣勢力量，與日月字正相配也。
齊秦客
觀李斯逐客之書，則秦固以客興；
【 則秦固以客興　「客」，原誤作「容」，依文義改。】 觀齊人松柏之歌，則齊又以客亡。客何所不有哉？在吾所擇耳。子思、孟軻、荀卿、子順，亦當時之客也，如時君之不用何？用之，則秦之客又何足道！
畏說
先君竹谷老人，早登慶元諸老之門，晚年以其所自得者，著畏說一篇。其詞曰：「大凡人心不可不知所畏，畏心之存亡，善惡之所由分，君子小人之所由判也。是以古之君子，內則畏父母，畏尊長，詩云『豈敢愛之，畏我父母』，又曰『豈敢愛之，畏我諸兄』是也。外則畏師友，古語云『凜乎若嚴師之在側』，逸詩曰『豈不欲往，畏我友朋』是也。仰則畏天，俯則畏人，詩曰『胡不相畏，不畏于天』，又曰『豈敢愛之，畏人之多言』是也。夫惟心有所畏，故非禮不敢為，非義不敢動。一念有愧，則心為之震悼；
【 則心為之震悼　「震悼」，原作「震掉」，誤。案，「震悼」，語出楚辭九章抽思「心震悼而不敢」。據改。】 一事有差，則顏為之忸怩。戰兢自持，日寡其過，而不自知其入於君子之域矣。苟惟內不畏父母尊長之嚴，外不畏朋儕師友之議，仰不畏天，俯不畏人，猖狂妄行，恣其所欲，吾懼其不日而為小人之歸也。由是而之，習以成性，居官則不畏三尺，任職則不畏簡書，攫金則不畏市人。吁！士而至此，不可以為士矣，仲尼所謂小人之無忌憚者矣。夫人之所以必畏乎彼者，
【 必畏乎彼者　「必」，原誤作「心」，據諸本改。】 非為彼計也，蓋將以防吾心之縱，而自律乎吾身也。是故以天子之尊，且有所畏，詩曰『我其夙夜，畏天之威』，書曰『成王畏相』，
【 成王畏相　「相」，原作「天」，據諸本並尚書酒誥改。】 孰謂士大夫而可不知所畏乎！以聖賢之聰明，且有所畏，魯論曰：『君子有三畏：畏天命，畏大人，畏聖人之言。』孰謂學者而可不知所畏乎！然則畏之時義大矣哉！余每以此自警，且以效切磋於朋友云。」先君此說出，一時流輩潛心理學者，咸以為不可易。余同年歐陽景顏跋云：「造道必有門，伊洛先覺，以持敬為造道之門，至矣，盡矣。蓋敬，德之聚也。此心纔敬，萬理森列。此身纔敬，四體端固。繇勉強至成熟，此心此身，斂然法度中，可以為人矣。然世之作偽假真者，往往竊持敬之名，蓋不肖之實，內雖荏，而色若厲焉，行無防檢，而步趨若安徐焉。識者病之，至有效前輩打破敬字以為訕侮者，又有以高視闊步，幅巾大袖，而乞加懲絕者。一世傑立之士，
【 一世傑立之士　「傑」，諸本作「特」。】 欲哀救之而志不能遂。近世葉水心作敬亭後記，
【 敬亭後記　今本葉適集收此文，然無以下羅氏?及之語意。】 至不以張思叔之言為然，謂敬為學者之終事。僕深疑焉。近因校文至澧陽，謁竹谷羅先生，以所著畏說見教，僕醒然若有所悟。嗚呼！畏即敬也，使人知畏父母，畏尊長，畏天命，畏師友，畏公論，一如先生所言，欲不敬，得乎？每事有所持循而畏，則其敬也，莫非體察在己實事，見面盎背，臨淵履冰。以偽自蓋者，能之乎？高視闊步，幅巾大袖，假聲音笑貌以為敬，求之於父母兄長師友之間，多可憾焉，人其以敬許之乎！蓋先生以實而求敬，故其敬不可偽。世人以虛而求敬，故其敬或可假。是說也，羽翼吾道，其功豈淺淺哉！至此，則敬不可偽為，而攻持敬者，當自息矣。
【 當自息矣　「息」，諸本並寬文本均作「思」。】
勸行樂表
紹熙甲寅，太學諸生擬勸行樂表云：「周公欺我，願焚酒誥於通衢；孔子空言，請束孝經於高閣。」以勸為諷，字字有來歷。
秀州刺客
苗劉之亂，張魏公在秀州，議舉勤王之師。一夕獨坐，從者皆寢，忽一人持刃立燭後。公知為刺客，徐問曰：「豈非苗傅、劉正彥遣汝來殺我乎？」曰：「然。」公曰：「若是，則取吾首以去可也。」曰：「我亦知書，寧肯為賊用？況公忠義如此，豈忍加害！
【 豈忍加害　「加害」，諸本作「害公」。】 恐公防閑不嚴，有繼至者，故來相告爾。」公問：「欲金帛乎？」笑曰：「殺公何患無財！」「然則留事我乎？」曰：「我有老母在河北，未可留也。」問其姓名，俛而不答，攝衣躍而登屋，屋瓦無聲。時方月明，去如飛。明日，公命取死囚斬之，曰：「夜來獲姦細。」公後嘗於河北物色之，不可得。此又賢於鉏麑矣。孰謂世間無奇男子乎？殆是唐劍客之流也。
南軒六詩
張宣公題南城云：「坡頭望西山，
【 坡頭望西山　「坡」，宋詩紀事卷五七收此詩作「城」。永樂大典卷八二一引同原本。】 秋意已如許。雲影度江來，霏霏半空雨。」東渚云：「團團凌風桂，宛在水之東。月色穿林影，卻下碧波中。」麗澤云：「長哦伐木詩，
【 長哦伐木詩　「詩」，宋詩紀事卷五七收此詩作「篇」。永樂大典卷八二一引同原本。】 佇立以望子。日暮飛鳥歸，門前長春水。」濯清云：
【 濯清　宋詩紀事卷五七收此詩題作「濯清亭」。永樂大典卷八二一引同原本。】 「芙蓉豈不好，濯濯清漣漪。采去不盈把，惆悵暮忘饑。」
【 惆悵暮忘饑　「忘」，原誤作「愁」，據諸本、永樂大典同上卷、宋詩紀事同上卷改。】 西嶼云：「繫舟西岸邊，幅巾自來去。島嶼花木深，蟬鳴不知處。」采菱舟云：「散策下亭舸，
【 散策下亭舸　「亭舸」，宋詩紀事收此詩作「亭阿」。永樂大典卷八二一引同原本。】 水清魚可數。卻上采菱舟，乘風過南浦。」六詩閑澹簡遠，
【 閑澹簡遠　「閑澹」，諸本作「平淡」。永樂大典卷八二一引同原本。】 德人之言也。
族譜引
陶淵明贈長沙公族祖云：「同源分派，
【 同源分派　「派」，逯欽立校注陶淵明集卷一此詩作「流」。】 人易世疏。慨然寤歎，念茲厥初。」老蘇族譜引云：「服始乎衰，而至於緦，而至於無服。無服則親盡，親盡則情盡。情盡則喜不慶，憂不弔。喜不慶，憂不弔，則塗人也。吾所與相視如塗人者，
【 吾所與相視如塗人者　「與」，諸本作「以」。】 其初兄弟也。兄弟其初，一人之身也。悲夫！」正淵明詩意，詩字少意多，尤可涵泳。
幸不幸
胡澹庵乞斬秦檜得貶，盧溪先生王廷珪，字民瞻，以詩送之曰：「癡兒不了公家事，男子要為天下奇。」亦貶辰陽。太府寺丞陳剛中，字彥柔，以啟賀之云：「屈膝請和，知廟堂禦侮之無策；張膽論事，喜樞庭經遠之有人。身為南海之行，名若泰山之重。」又云：「誰能屈大丈夫之志，寧忍為小朝廷之謀。知無不言，願請尚方之劍；不遇故去，聊乘下澤之車。」亦貶安遠宰。盧溪晚年，孝宗召赴闕，除直秘閣，一子扶掖上殿，亦予官，壽踰九十。寺丞竟死安遠，無子，其妻削髮為尼。幸不幸之不同如此。吉州吉水縣江濱有石材廟，隆祐太后避虜，御舟泊廟下。一夕，夢神告曰：「速行，虜至矣！」太后驚寤，即命發舟指章貢。虜果躡其後，追至造口，不及而還。事定，特封廟神剛應侯。寺丞南行，題詩廟柱云：「疏爵新剛應，論功舊石材。能形文母夢，還訝佞人來。
【 還訝佞人來　原此下有夾注云：「左氏傳『佞人來矣』，正謂逐客，事見六一集。」】 海市為誰出，衡雲豈自開。乞靈如見告，逐客幾時回。」卒不如其願，悲夫！
德行科
楊誠齋初欲習宏詞科，南軒曰：「此何足習，盍相與趨聖門德行科乎？」誠齋大悟，不復習，作千慮策，論詞科可罷曰：「孟獻子有友五人，孟子已忘其三。周室去班爵之籍，孟子已不能道其詳，孟子亦安能中今之詞科哉！」晚年作詩示兒云：「素王開國道無臣，一牓春風放十人。莫羡牓頭年十八，舊春過了有新春。」
記夢詩
昌黎記夢詩末句云：「我寧屈曲自世間，
【 我寧屈曲自世間　「寧」，全唐詩卷三四二作「能」。】 安能從汝巢神山。」朱文公定「寧」字作「能」字，謂神仙亦且護短憑愚，則與凡人意態不殊矣。我若能屈曲諂媚，自在世間可也，安用巢神山以從汝哉！正柳下惠「枉道而事人，何必去父母之邦」之意。只一字之差，意味天淵敻別。
忍事
張耳、陳餘，魏之名士。秦聞此兩人名，購求張耳千金，陳餘五百金。二人變名姓之陳，為里監門。里吏嘗笞餘，餘欲起，耳躡之，使受笞。吏去，耳引餘之桑下數之曰：「始吾與公言何如？今見小辱而欲死一吏乎？」耳之見，過餘遠矣。餘卒敗死泜水上，
【 餘卒敗死泜水上　「泜水」，原作「低水」，誤。據諸本並史記卷八九張耳陳餘列傳改。】 而耳事漢，富貴壽考，福流子孫，非偶然也。大智大勇，必能忍小恥小忿。彼其雲蒸龍變，欲有所會，豈與瑣瑣者校乎？東坡論子房，潁濱論劉、項，專說一「忍」字，張公藝九世同居，亦只是得此一字之力，杜牧之云「包羞忍恥是男兒」。
五教三綱
舜命契敷五教，孟子以為君臣、父子、夫婦、兄弟、朋友是也。左氏傳：晏子曰：「君令臣共，父慈子孝，兄愛弟敬，夫和妻柔，姑慈婦聽。」去朋友而言婦姑。又曰：「君令而不違，臣共而不貳，父慈而教，子孝而箴，兄愛而友，弟敬而順，夫和而義，妻柔而正，姑慈而從，婦聽而婉。」五者之中，唯兄弟婦姑專主於和順，至於君，雖得以令臣，而不可違於理而妄作，臣雖所以共君，而不可貳於道而曲從。父慈其子，必教以義方。子孝其父，必箴其闕失。夫以和倡婦，尤當制之以義。妻以柔從夫，尤當自守以正。蓋三者乃三綱也，所繫尤重，故於睦雍敬愛之中，必有檢方規正之道，庶幾各盡其分，而三綱立矣。
二罪人
國家一統之業，其合而遂裂者，王安石之罪也。其裂而不復合者，秦檜之罪也。渡江以前，王安石之說，浸漬士大夫之肺腸，不可得而洗滌。渡江以後，秦檜之說，淪浹士大夫之骨髓，不可得而針砭。
利害
朝廷一有計較利害之心，便非王道。士大夫一有計較利害之心，便非儒學。紹興間，張登為尤溪宰。視事之日，請邑之耆老人士相見，首問「天」字以何字對，皆曰「地」。又問「日」字以何字對，皆曰「月」。又問「利」字以何字對，皆曰「害」。張曰：「誤矣，人只知以利對害，
【 人只知以利對害　「人」，諸本作「今」。】 便只管要尋利去，人人尋利，其間多少事！『利』字，只當以『義』字對。」因詳言義利之辯，一揖而退。
物無小
豺能殺虎，鼠可害象；一夫足以勝禹，三戶可以亡秦。
范雎蔡澤
范雎、蔡澤皆辯士，太史公以之連傳。然雎傾危，澤明坦。雎幽險詭秘，危人骨肉，全是小人意態。澤方入關，便宣言欲代雎。至其所以告雎者，皆消息盈虛之正理，雎必俟澤反覆以禍福曉之，乃肯釋位。澤為秦相數月，即告老，為客卿以終。進退雍容，過雎遠甚。雖然，後之君子固權吝寵，如狡兔之專窟，如猩猩之嗜酒，老死而不知止，受禍而不之覺者，是又在范雎下矣。
江月句
孟浩然詩云「江清月近人」，
【 江清月近人　「清」，原作「晴」，據諸本並全唐詩卷一六０孟浩然宿建德江改。】 杜陵云「江月去人只數尺」，子美視浩然為前輩，豈祖述而敷衍之耶！浩然之句渾涵，子美之句精工。
建茶
陸羽茶經，裴汶茶述，皆不載建品。唐末，然後北苑出焉。本朝開寶間，始命造龍團，以別庶品。厥後丁晉公漕閩，乃載之茶錄。蔡忠惠又造小龍團以進。東坡詩云：「武夷溪邊粟粒芽，前丁後蔡相籠加，吾君所乏豈此物，致養口體何陋耶！」茶之為物，滌昏雪滯，於務學勤政，未必無助。其與進荔枝桃花者不同，然充類至義，則亦宦官宮妾之愛君也。忠惠直道高名，與范、歐相亞，而進茶一事，乃儕晉公，君子之舉措，可不謹哉！
救荒
皇祐間，吳中大饑。范文正公領浙西，乃縱民競渡，與僚佐日出燕湖上，諭諸寺以荒歲價廉，可大興土木。於是，諸寺工作鼎新。又新倉廒吏舍，日役千夫。監司劾奏杭州不卹荒政，游宴興作，傷財勞民。公乃條奏所以如此，正欲發有餘之財以惠貧者，使工技傭力之人，皆得仰食於公私，不至轉徙填壑。荒政之施，莫此為大。是歲，惟杭饑而不害。近時莆陽一寺，規建大塔，工費鉅萬。或告侍郎陳正仲曰：「當此荒歲，寺僧剝斂民財，興無益之土木，公為此邦之望，盍白郡禁止之。」正仲笑曰：「子過矣，建塔之役，寺僧能自為之乎？莫非傭此邦之人為之也。斂之於富厚之家，散之於貧窶之輩，是小民藉此以得食，而贏得一塔耳。當此荒歲，惟恐僧之不為塔也，子迺欲禁之乎？」
蘇白
東坡希慕樂天，其詩云：「應似香山老居士，世緣終淺道根深。」然樂天醞藉，東坡超邁，正自不同。魏鶴山詩云：「湓浦猿啼杜宇悲，琵琶彈淚送人歸。誰言蘇白名相似，
【 誰言蘇白名相似　「名」，諸本作「能」。】 試看風騷赤壁磯。」此論得之矣。
于寶
楊誠齋在館中，與同舍談及晉于寶，
【 與同舍談及晉于寶　「及」，原誤作「乃」，據諸本改。】 一吏進曰：「乃干寶，非于也。」問何以知之，吏取韻書以呈，「干」字下注云：「晉有干寶。」誠齋大喜曰：「汝乃吾一字之師。」
帷帳
紹興省試：高祖能用三傑賦。一卷文甚奇，而第四韻押「運籌帷帳」，考官以漢書乃「帷幄」，非「帳」字，不敢取。出院以語周益公，公曰：「有司誤，非作賦者誤也，史記正是『帷帳』，漢書乃作『幄』。」
字義
壽皇問王季海曰：「『聾』字何以從『龍耳』？」對曰：「山海經云：『龍聽以角，不以耳。』」荊公解「蔗」字，不得其義。一日行圃，見畦丁蒔蔗橫瘞之，曰：「它時節節皆生。」公悟曰：「蔗，草之庶生者也。」
【 蔗草之庶生者也　諸本作「蔗切之夜，庶生是也」。】 字義固有可得而解者，如一而大謂之天，是誠妙矣，然不可強通者甚多。世傳東坡問荊公：「何以謂之波？」曰：「波者，水之皮。」坡曰：「然則滑者，水之骨也？」荊公字說成，以為可亞六經。作詩云：「鼎湖龍去字書存，開闢神機有聖孫。湖海老臣無四目，漫將糟粕汙脩門。正名百物自軒轅，野老何知強討論。但可與人漫醬瓿，豈能令鬼哭黃昏。」蓋蒼頡四目，其制字成，天雨粟，鬼夜哭。漫瓿之句，言知者少也。
前輩志節
胡忠簡公為舉子時，值建炎之亂，團結丁壯，以保鄉井。隆祐太后幸章貢，虜兵追至，廬陵太守楊淵棄城走。公所居曰薌城，距城四十里，乃自領民兵入城固守。市井惡少乘間欲攘亂，
【 市井惡少乘間欲攘亂　「亂」，原脫，據諸本補。】 斬數人乃定。張牓責楊淵棄城之罪，募人收捕。淵懼，自歸隆祐，隆祐赦之，降?書諭胡銓。事定，新太守來，疑公有他志，不敢入城。公笑曰：「吾保鄉井耳，豈有他哉！」即散遣民兵，徒步歸薌城。楊忠襄公少處郡庠，足不涉茶坊酒肆。同舍欲壞其守，拉之出飲，託言朋友家，實娼館也。公初不疑，酒數行，娼豔粧而出。公愕然，疾趨而歸，解其衣冠焚之，流涕自責。人徒見忠簡以一編脩官乞斬秦檜，甘心流竄，忠襄以金陵一倅唾罵兀朮，視死如歸，豈知其自為布衣時，所立已卓然矣。
詩勉邑宰
王梅溪守泉，會邑宰，勉以詩云：「九重天子愛民深，令尹宜懷惻隱心。今日黃堂一杯酒，使君端為庶民斟。」邑宰皆感動。真西山帥長沙，宴十二邑宰於湘江亭，作詩曰：「從來官吏與斯民，本是同胞一體親。既以脂膏供爾祿，須知痛癢切吾身。此邦素號唐朝古，我輩當如漢吏循。今日湘亭一杯酒，便煩散作十分春。」蓋祖述梅溪而敷衍之。
常平
惠民之法，莫善於常平。司馬溫公云：「此三代聖人之法，非李悝、耿壽昌所能為也。」陳止齋曰：「周禮以年之上下出斂法，蓋年下則出，恐穀貴傷民也，年上則斂，恐穀賤傷農也，即常平之法矣。」孟子曰：「狗彘食人食而不知檢，塗有餓殍而不知發。」「檢」字，一本作「斂」，蓋狗彘食人食，粒米狼戾之歲也，法當斂之。塗有餓殍，凶歲也，法當發之。由此而言，三代之時，無常平之名，而有常平之政，特廢於衰周耳，真非耿、李所能為也。
簡易
郭沖晦謂劉信叔曰：
【 郭沖晦謂劉信叔曰　「沖晦」，諸本作「仲晦」，誤。案，「沖晦居士」為郭雍號，宋孝宗所賜，見宋史卷四五九隱逸傳。】 「處事當以簡易，何則？簡以制繁，易以制難，便不費力。乾坤之大，所以使萬物由其宰制者，不過此二字，況於人乎！」沖晦此論，可謂洞見天地萬物之理。且以用兵言之，韓信多多益辦，只是一簡字。狄武襄夜半破崑崙關，只是一易字。
大乾夢
廖德明，字子晦，朱文公高弟也。少時夢謁大乾，
【 少時夢謁大乾　「夢謁」，原作「謁夢」，蓋倒，據諸本改。】 夢懷刺候謁廟廡下，謁者索刺，出諸袖，視其題字云「宣教郎廖某」，遂覺。後登第，改秩，以宣教郎宰閩。請迓者及門，
【 請迓者及門　「請」，原誤作「清」，據諸本改。】 思前夢，恐官止此，不欲行。親朋交相勉，乃質之文公。公曰：「待徐思之。」一夕，忽叩門曰：「得之矣。」因指案上物曰：「人與器物不同，如筆止能為筆，不能為硯；劍止能為劍，不能為琴；故其成毀久速，有一定不易之數。惟人則不然，虛靈知覺，萬理兼該，固有朝為跖而暮為舜者，故其吉凶禍福，亦隨之而變，難以一定言。今子赴官，但當充廣德性，力行好事，前夢不足芥蔕。」子晦拜而受教。後把麾持節，官至正郎。

[book_title]鶴林玉露卷之四　甲編
詞科
嘉定間，當國者憚真西山剛正，遂謂詞科人每挾文章科目以輕朝廷，自後，詞科不取人。雖以徐子儀之文，亦以巫咸一字之誤而黜之，由是無復習者。內外制，唯稍能四六者即入選。殊不知制誥詔令，貴於典重溫雅，深厚惻怛，與尋常四六不同。今以尋常四六手為之，往往褒稱過實，或似啟事諛詞，雕刻求工，又如賓筵樂語，失王言之體矣。胡衛、盧祖皋在翰苑，
【 盧祖皋　諸本作「盧祖舉」，誤。案，盧祖皋，字申之，見南宋館閣續錄卷八。】 草明堂赦文云，「江淮盡掃於胡塵」。太學諸生嘲之曰：「胡塵已被江淮掃，卻道江淮盡掃於。」又曰：「傳語胡、盧兩學士，不如依樣畫胡盧。」端平初，患代言乏人，乃略更其制，出題明注出何書，乃許上請，
【 乃許上請　「乃」，原作「仍」，據諸本改。】 中選者堂除教官。然名實既輕，習者亦少。昔孝宗朝，議者欲科舉取士，以論策共為一場，制詔表章為一場，上欣然欲行之，而周益公等不主其說，遂不果行。余謂若行此法，則舉子無不習王言者。習者既多，自有精工者出於其間，他時選拔而用之，何患絲綸之不雅正乎！
【 何患絲綸之不雅正乎　「不」字原脫，據諸本補。】
透脫
楊誠齋丞零陵日，有春日絕句云：
【 春日絕句　楊萬里江湖集此詩題作「閑居初夏午睡起」。】 「梅子留酸軟齒牙，
【 梅子留酸軟齒牙　「留」，諸本作「流」。案，江湖集作「留」。】 芭蕉分綠與窗紗。
【 芭蕉分綠與窗紗　「與」，諸本作「上」。案，江湖集亦作「上」。】 日長睡起無情思，閑看兒童捉柳花。」張紫巖見之曰：「廷秀胸襟透脫矣！」
對壘
與敵對壘，必分兵以擾之，設詐以疑之。擾之，則其力不給；疑之，則其心不安。力不給，則敗；心不安，則遁。
李勣
李勣臨終，謂其弟德曰：
【 謂其弟德曰　案，考舊唐書卷六七李勣傳，其弟名弼，非為「德」，新唐書本傳同，此處蓋誤。】 「吾子孫若有志氣不倫，交游非類者，必先撾殺之而後以聞。」其言嚴厲如此。酉陽雜俎載，勣孫敬業，年十許歲，勇悍異甚。勣心患之，伺其入林獵獸，縱火焚林，敬業見火至，刳所乘馬，入其腹中。火過，浴血而出，迄不能害。臨終之戒，為敬業發也。厥後則天之禍，敬業起兵，所謂「一抔之土未乾，六尺之孤何在」者，名義固正，亦狂率矣，卒殲其宗。然武氏之立，大臣力爭之，以勣家事一語而定。唐之子孫，半為血肉，殲宗之禍，非天報耶？
買硯詩
徐淵子詩云：「俸餘擬辦買山錢，卻買端州古硯磚。依舊被渠驅使在，買山之事定何年？」劉改之賀其除直院啟云：
【 劉改之賀其除直院啟云　「其除」，諸本作「徐」。案，永樂大典卷八二一引同原本。】 「以載鶴之船載書，入覲之清標如此；移買山之錢買硯，平生之雅好可知。」淵子詞清雅，余尤愛其夜泊廬山詞云：「風緊浪淘生，
【 風緊浪淘生　「淘」，諸本作「花」。案，永樂大典引同原本。】 蛟吼鼉鳴，家人睡著怕人驚。只有一翁捫虱坐，依約三更。雪又打殘燈，欲暗還明。有誰知我此時情？獨對梅花傾一盞，還又詩成。」
孤鴈獨鶴
杜陵詩云：「孤鴈不飲啄，飛鳴聲念群。誰憐一片影，相失萬重雲。望斷似猶見，
【 望斷似猶見　「斷」，九家集注杜詩卷二十九孤雁作「盡」。】 哀多如更聞。野鴉無意緒，鳴噪自紛紛。」又云：「獨鶴歸何晚，昏鴉已滿林。」以興君子寡而小人多，君子淒涼零落，小人噂沓喧競。其形容精矣。
朱文公詞
世傳滿江紅詞云：「膠擾勞生，待足後何時是足？據見定隨家豐儉，便堪龜縮。得意濃時休進步，須知世事多翻覆。漫教人白了少年頭，徒碌碌。誰不愛，黃金屋；誰不羡，千鍾祿。柰五行不是、這般題目。枉費心神空計較，兒孫自有兒孫福。也不須採藥訪神仙，惟寡欲。」以為朱文公所作。余讀而疑之，以為此特安分無求者之詞耳，決非文公口中語。後官于容南，節推翁諤為余言，其所居與文公鄰，嘗舉此詞問公。公曰，非某作也，乃一僧作，其僧亦自號「晦庵」云。又水調歌頭云：「富貴有餘樂，貧賤不堪憂。那知天路幽險，
【 那知天路幽險　「那」，晦庵先生朱文公文集卷十此詞作「誰」。】 倚伏互相酬。請看東門黃犬，更聽華亭清唳，千古恨難收。何似鴟夷子，散髮弄扁舟。鴟夷子，成霸業，有餘謀。收身千乘卿相，歸把釣魚鉤。春晝五湖煙浪，秋夜一天雲月，此外儘悠悠。永棄人間事，吾道付滄洲。」此詞乃文公作，然特敷衍檃括李杜之詩耳。
【 然特敷衍檃括李杜之詩耳　「特」，原誤作「持」，據諸本改。】
鄧友龍使虜
嘉泰中，鄧友龍使金，
【 鄧友龍使金　「金」，諸本作「虜」，此蓋後人回改之異，以下類此者，俱逕改不出校。】 有賂驛吏夜半求見者，具言虜為韃之所困，饑饉連年，民不聊生，王師若來，勢如拉朽。友龍大喜，厚賂遣之。歸告韓侂冑，且上倡兵之書，北伐之議遂決。其後王師失利，侂冑誅，友龍竄。或疑夜半求見之人，誑誕誤我。然觀金虜南遷錄，其言皆不誣。此必中原義士，不忘國家涵濡之澤，幸虜之亂，潛告我使。惜乎將相非人，無謀浪戰，竟孤其望，是可歎也。
誠齋退休
楊誠齋自祕書監將漕江東，年未七十，退休南溪之上。老屋一區，僅庇風雨。長鬚赤腳，纔三四人。徐靈暉贈公詩云：「清得門如水，貧唯帶有金。」蓋紀實也。聰明強健，享清閒之福十有六年。寧皇初元，與朱文公同召。文公出，公獨不出。
【 公獨不出　「出」，諸本作「起」。】 文公與公書云：「更能不以樂天知命之樂，而忘與人同憂之憂，毋過於優游，毋決於遁思，則區區者，猶有望於斯世也。」然公高蹈之志，已不可回矣。嘗自贊云：「江風索我吟，山月喚我飲，醉倒落花前，天地為衾枕。」又云：「青白不形眼底，雌黃不出口中。只有一罪不赦，唐突明月清風。」
紹熙內禪
紹熙甲寅，
【 紹熙甲寅　諸本作「紹興甲寅」。案，考宋史卷三六光宗本紀及續通鑑卷一五三，孝宗病篤，光宗拒不往視，寧宗被?臣所推即位，皆為紹熙五年(甲寅)事，諸本此條標題及文內首句作「紹興」皆誤。】 壽皇不豫，光宗以疾不能過宮，然猶日臨內朝，宰相率百官固請，不從。嘗降出一草茅書，言建儲事，宰相袖進取旨，上變色曰：「儲不豫建，建即代矣。朕第欲卿知其妄耳。」越數日，宰執再以請，御批有「歷事歲久，念欲廢閑」之語。壽皇升遐，上不能喪，群臣相率攀上衣裾泣曰：「壽皇死也，陛下合上輦一出。」隨至福寧殿，不退。上亦泣曰：「此非卿等行處也。」急還內，
【 急還內　諸本作「可急還」。】 褲緎為裂。時中外訛言洶洶，或言某將輒奔赴，或言某輩私聚哭。朝士有潛遁者，近倖富人，競匿重器，都人皇皇。趙忠定在西府，密謀內禪，念莫可達意於壽聖者。韓侂冑，壽聖甥也，乃令閤門蔡必勝潛告之。
【 乃令閤門蔡必勝潛告之　「閤門」，原作「閣門」，誤。案，當作「閤門」為是。續通鑑卷一五三有「知閤門事韓侂冑與同里蔡必勝同在閤門」之語可證，據改。又，「蔡必勝」，諸本作「蔡勝」，亦誤。】 侂冑遂因知省關禮白壽聖。議始定，忠定令工部尚書趙彥逾戒殿帥郭杲、敕宿衛起居舍人彭龜年告嘉邸備進發。
【 起居舍人彭龜年　「舍人」，諸本作「郎」。案，據續通鑑卷一五三所記，彭龜年時為「起居舍人」。】 七月甲寅，禫祭，壽聖引宰執至簾下，
【 引宰執至簾下　諸本作「引宰相執政簾下」。】 諭曰：「皇帝疾，至今未能執喪，自欲退閑，此御筆也。嘉王可即皇帝位於重華宮，躬行喪禮。」嘉王卻避再三，侂冑、必勝扶抱登御榻，流涕被面。命泰安宮提舉楊舜卿往南內請八寶，初猶靳予，舜卿傳奏云：「官家兒子做了。」乃得寶出。事定，侂冑意望節鉞，忠定不與。知閤劉弼乘間言曰：「此事侂冑頗有功，亦合分些官職與他。」忠定曰：「渠亦有何大功！」弼語侂冑，侂冑未信，謁忠定以探其意，忠定岸然不交一談。侂冑退而歎曰：「劉知閤不吾欺。」於是邪心始萌，謀逐忠定矣。
竹夫人制
李公甫謁真西山，丐詞科文字，西山留之，小飲書房。指竹夫人為題曰：「蘄春縣君祝氏，可封衛國夫人。」公甫援筆立成，末聯云：「於戲！保抱携持，朕不忘兩夜之寢。
【 朕不忘兩夜之寢　「兩」，原誤作「丙」，據諸本改。】 展轉反側，爾尚形四方之風。」西山擊節。蓋八字用詩書全語，皆婦人事，而形四方之風，又見竹夫人玲瓏之意。其中頌德云：「常居大廈之間，
【 常居大廈之間　「廈」，原誤作「憂」，據諸本改。】 多為涼德之助。剖心析肝，
【 剖心析肝　「剖」，原作「割」，據諸本改。】 陳數條之風刺；自頂至踵，無一節之瑕疵。」
罵尸蟲文
柳子厚文章精麗，而心術不掩焉，故理意多舛駁。
【 理意多舛駁　「舛」，原誤作「升」，據諸本改。】 余嘗書其罵尸蟲文後云：尸蟲伏人骸竅間，狙伺隱慝，上訴之帝，意求飲食，人以是多罹咎謫，
【 人以是多罹咎謫　「罹」，原誤作「羅」，據諸本改。】 柳子憎而罵之。余謂尸蟲未果有也，果有之，疑帝借以為耳目，未可罵也。世之人唯不知有尸蟲，世之人而知有尸蟲，則豈特摩牙奮距，昂昂然以凶毒自名者，削跡於世哉！色厲內荏，聲善實狠，若共、兜、少正卯輩當亦少衰矣。故余謂尸蟲之有裨於世教甚大，帝之福善禍淫，有藉於尸蟲甚切。帝之飲以飲食也，初非賞讒；尸蟲之嘵嘵上訴也，亦非以讒故。仁人君子謂宜彰尸蟲之功於天下，俾警焉可矣。罵者何也？且柳子何畏乎尸蟲？謹修而身，宅而心，七情所動，不違其則，雖有尸蟲，將焉攸訴？彼若鼓其讒頰，咀毒銜鋒，謂巢由污，龍逢、比干佞，謂周、孔不仁，則帝之聰明，將怒殛之矣。奚聽信以降割于我民！設或循其首以至踵，未能無面熱汗下，徒憎其不為己隱，申之以罵焉，余恐祗益其訴帝之說而已。
舉劉郡守
張宣公帥江陵，道經澧，澧之士子十數輩，執文書郊迎。公喜見鬚眉，就馬上長揖，索其文觀之，乃舉劉郡守政績。公擲其文于地曰：「諸公之來，某意其相與講切義理之是非，啟告閭閻之利病，有以見教。今乃不然，是特被十隻冷饅頭使耳！」躍馬徑去，澧守上謁，亦不請見。
【 亦不請見　「請」，諸本作「容」。】
制置用武臣
嘉定間，山東忠義李全，跋扈日甚。朝廷擇人帥山陽，見大夫無可使，遂用許國。國，武人也，特換文資，除大府卿以重其行。國至山陽，偃然自大，受全庭參，全軍忿怒，囚而殺之。幕客杜子埜，詩人也，亦死焉。初，國之換文資，
【 國之換文資　「資」，原作「也」。依上「特換文資」語，作「資」是，據諸本改。】 喬壽朋以書抵史丞相曰：「祖宗朝，制置使多用名將。紹興間，不獨張、韓、劉、岳嘗為之，楊沂中、吳玠、吳珙、劉錡、王夑、成閔、李顯中諸人亦為之。不特制置使可為，樞密、處置、宣撫等使，亦可為也，豈必盡文臣哉！至於文臣任邊事，固有反以觀察使授之者，如韓忠獻、范文正、陳堯咨是也。今若就加本等之官，以重制帥之選，初無不可，乃使之處非其地，遽易以清班，彼必修飾邊幅，強自標置，求以稱此。人心固未易服，恐反使人有輕視不平之心，此不可不慮也。」廟堂不能從，未幾，果敗。李全自此遂叛。嘗曰：「吾不患兵不精，唯患財不贍。」有士人教之以依朝廷樣式造楮券，全從之，所造不勝計，持過江南市物，人莫能辨。其用頓饒，而江南之楮益賤，上下共以全為憂。辛卯上元夜，酒酣，自提兵攻維揚，忽陷於城外淖中而死。
男子婦人拜
朱文公云，古者男子拜，兩膝齊屈，如今之道拜。杜子春注周禮奇拜，以為先屈一膝，如今之雅拜，即今拜也。古者婦女以肅拜為正，謂兩膝齊跪，手至地，而頭不下也，拜手亦然。南北朝有樂府詩說婦人曰：「伸腰再拜跪，問客今安否。」伸腰亦是頭不下也。周宣帝令命婦相見皆跪，如男子之儀。不知婦人膝不跪地，而變為今之拜者，起於何時？程泰之以為始於武后，不知是否。余觀王建宮詞云：「射生宮女盡紅粧，請得新弓各自張。臨上馬時齊賜酒，男兒跪拜謝君王。」則唐時婦女拜不跪可證矣。
馬謖
諸葛孔明征蠻，馬謖曰：「攻心為上，攻城為下，心戰為上，
【 心戰為上　諸本「心」作「義」。案，三國志卷三九馬謖傳裴注作「心」。】 兵戰為下。」其論高矣。街亭之敗，用秦穆宥孟明故事可也。蜀埶日傾，蜀才日少，而乃流涕斬謖，過矣。夫法立必誅，
【 夫法立必誅　「必誅」，原作「誅必」，據稗海本改。】 而不權以古人八議之仁，此申、韓之所為也。前輩謂子房之學出於黃、老，孔明之學出於申、韓，信矣。近世張魏公之斬曲端、趙哲，乃效孔明所為，尤非也。
唐子西詩
唐子西立朝，賦梅花詩云：「桃花能紅李能白，春深無處無顏色。不意尚有數枝梅，
【 不意尚有數枝梅　「意」，寬文本作「應」。案，永樂大典卷八二一引亦作「應」。】 可是東君苦留客？」「向來開處是嚴冬，桃李未在交遊中。只今已是丈人行，勿與年少爭春風。」執政者惡其自尊，
【 執政者惡其自尊　「尊」，諸本作「專」。案，永樂大典引同原本。】 一斥不復。後以黨禍謫羅浮，作詩云：「說與門前白鷺群，也須從此斷知聞。諸公有意除鉤黨，甲乙推求恐到君。」殊有意味。又云：「鶴歸遼海悲人世，猿入巴山叫月明。唯有蠱沙今好在，往來休傍水邊行。」抱朴子云，周穆王南征，一軍皆化，君子化為猿鶴，小人化為蠱沙。詩意言君子或死或貶，唯小人得志，深畏其含沙射影也。
清廉
士大夫若愛一文，不直一文。陳簡齋詩云：「從來有名士，不用無名錢。」楊伯子嘗為余言：「士大夫清廉，便是七分人了。蓋公忠仁明，皆自此生。」伯子，誠齋冢嗣，號東山先生，清節高文，趾美克肖。其帥番禺，
【 其帥番禺　「其」，原誤作「某」，據諸本改。】 將受代，有俸錢七千緡，盡以代下戶輸租。有詩云：「兩年枉了鬢霜華，照管南人沒一些。七百萬錢都不要，脂膏留放小民家。」又別石門詩云：「石門得得泊歸舟，江水依依別故侯。擬把片香投贈汝，這回欲帶忘來休。」蓋晉吳隱之守五羊，
【 晉吳隱之守五羊　「晉」，諸本作「昔」。案，據晉書卷九０良吏傳，吳隱之為晉安帝時廣州刺史，則作「晉」亦不誤。】 不市南物，歸舟有香一片，舉而投諸石門江中，用此事也。其帥三山，不請供給錢，以忤豪貴劾去。作詩貽先君云：
【 作詩貽先君云　「云」，原誤作「詩」，據諸本改。】 「與世長多忤，持身轉覺孤。夤緣新齒舌，收拾老頭顱。我已訶瀧吏，君誰誦子虛。同歸燈火讀，家裏石渠書。」時先君與之同入閩故也。陳膚仲作玉壺冰、朱絲絃二詩送之。林自知送行詩云：
【 林自知　諸本作「林自和」，未詳孰是。】 「公來無琴鶴，公去有芒鞋。」又一幕官詩云：「從渠腰下有金帶，何處山中無菜羹？」真西山入對，主上問當今廉吏，西山既以趙政夫為對。翌日又奏曰：「臣昨所舉廉吏未盡，如崔與之之出蜀，唯載歸艎之圖籍，楊長孺之守閩，靡侵公帑之毫釐，皆當今之廉吏也。」
西湖長
東坡守杭守潁，皆有西湖，故潁川謝表云：
【 潁川謝表　經進東坡文集事略卷二六作「潁州謝表」。案，蘇軾於元祐六年以龍圖閣學士知潁州，此作「潁川」者誤。又，文中所引潁川謝表之語，為東坡文集潁州謝表所無。阮閱詩話總龜卷二七及胡仔苕溪漁隱叢話前集卷四一載此事，記作「謝執政啟」。】 「入參兩禁，每玷北扉之榮；出典二州，輒為西湖之長。」秦少章詩云：「十里薰風菡萏初，
【 十里薰風菡萏初　「薰」，原誤作「董」，據諸本改。又，「薰風」，詩話總龜、苕溪漁隱叢話引作「荷花」。】 我公所至有西湖。欲將公事湖中了，見說官閑事亦無。」後謫惠州，亦有西湖。楊誠齋詩云：「三處西湖一色秋，錢塘汝潁及羅浮。
【 錢塘汝潁及羅浮　楊萬里南海集惠州豐湖亦名西湖之二作「錢塘潁水更羅浮」。】 東坡元是西湖長，不到羅浮便得休。」
春秋書國滅
胡文定春秋傳，作於渡江之初。其論國滅也，曰：「春秋滅人之國，其罪則一，而見滅之君，其例有三：以歸者，既無死難之節，又無克復之志，貪生畏死，甘就執辱，其罪為重，許斯、頓牂之類是也；
【 頓牂之類是也　「頓牂」，諸本作「賴牂」，誤。案，春秋於定公十四年下記云：「佗人帥師滅頓，以頓子牂歸。」】 出奔者，雖不死於社稷，有興復之望焉，託於諸侯，猶得寓禮，其罪為輕，弦子、溫子之類是也；若夫國滅死於其位，是得正而斃焉者矣，於禮為合，於時為不幸，若江、黃二國是也。」其旨嚴矣，如劉禪、愍懷，皆春秋之罪人也。近時韃虜入蔡，殘金之主守緒，乃能聚薪自焚，義不受辱，庶幾於江、黃。
陸放翁
陸務觀，農師之孫，有詩名。壽皇嘗謂周益公曰：「今世詩人亦有如李太白者乎？」益公因薦務觀，由是擢用，賜出身為南宮舍人。嘗從范石湖辟入蜀，故其詩號劍南集，多豪麗語，言征伐恢復事。其題俠客圖云：「趙魏胡塵十丈黃，遺民膏血飽豺狼。功名不遣斯人了，無奈和戎白面郎。」壽皇讀之，為之太息。臺評劾其恃酒頹放，因自號「放翁」。作詞云：「橋如虹，水如空，一葉飄然煙雨中，天教稱放翁。」晚年為韓平原作南園記，除從官。楊誠齋寄詩云：「君居東浙我江西，鏡裏新添幾縷絲。花落六回?信息，月明千里兩相思。不應李杜翻鯨海，更羡夔龍集鳳池。道是樊川輕薄殺，猶將萬戶比千詩。」蓋切磋之也。然南園記唯勉以忠獻之事業，無諛辭。晚年詩和平粹美，有中原承平時氣象，朱文公喜稱之。
席地
古人席地而坐，登席則去履襪。左氏傳：褚師聲子襪而登席，衛侯怒其無禮。如簠簋豆籩，
【 簠簋豆籩　「豆籩」，諸本作「籩豆」。】 高不踰尺，便於取食。今世夫子廟塑像，
【 今世夫子廟塑像　「塑」，原誤作「望」，據諸本改。】 巍然高坐，而祭器乃陳於地，殊覺未安。朱文公云：「先君嘗過鄭國列子廟，見其塑像，以石為席，而坐於地，先聖像設，亦宜倣此。」
蝶粉蜂黃
楊東山言：道藏經云，蝶交則粉退，蜂交則黃退。周美成詞云「蝶粉蜂黃渾退了」，正用此也。而說者以為宮粧，且以「退」為「褪」，誤矣。余因歎曰，區區小詞，讀書不博者，尚不得其旨，況古人之文章，而可臆見妄解乎！
戒色
唐司空圖詩云：「昨日流鶯今日蟬，起來又是夕陽天。六龍飛轡長相窘，更忍乘危自著鞭。」戒好色自戕者也。楊誠齋善謔，嘗謂好色者曰：「閻羅王未曾相喚，子乃自求押到，何也？」即此詩之意。
小官對移
廖子晦為小官，遭長官以非理對移，殊不能堪。朱文公以書曉之云：「吾人所學，
【 吾人所學　「吾」，諸本作「古」，誤。案，朱文公文集卷四五答廖子晦書作「吾」。】 正要此處呈驗，已展不縮，已進不退，只得硬脊梁與他廝捱，
【 只得硬脊梁與他廝捱　朱文公文集同上卷「硬」下有一「著」字。】 看如何？
【 看如何　朱文公文集同上卷作「看他如何」。】 自家決定不肯開口告他，若到任滿，便作對移，批書離任，則他許多威風都無使處矣，豈不快哉！此間有吳伯起者，不聞講學，
【 不聞講學　「聞」，諸本作「曾」。】 後聞陸子靜說話，
【 後聞陸子靜說話　「陸子靜」，諸本作「李子靜」，誤。案，朱文公文集作「陸子靜」。又，朱集「陸子靜」下有「門人」二字為原本所無。】 自謂有所得。及作令，被對移他邑主簿，卻不肯行，百方求免。某嘗笑之，以為何至如此。若對移作指使，即逐日執杖子去知府廳前唱喏。若對移作押錄，即逐日抱文書去知縣廳前呈覆。更做耆長壯丁，亦未妨與他去做，況主簿乎？」文公之意，蓋謂心無愧怍，則無入而不自得；心無貪戀，則無往而不自安。此不在於臨事遇變之時，而在於平居講學之際。講之素精，見之素定，真知夫進退得喪死生禍福之不足以累吾心，則雖鼎鑊刀鋸，視之如寢飯之安矣，況於一升黜予奪之間者哉！韓昌黎云：「夫儒者之於患難，苟非其自取之，其拒而不受於懷也，若築河堤而障屋霤；其容而消之也，若水之於海、冰之於夏日；其翫而忘之以文辭也，若奏金石以破蟋蟀之鳴、蟲飛之聲；況一不缺於考功盛山一出入息之間哉！」此最善形容處。
【 此最善形容處　稗海本於此下有夾注云：「考功，官銜；盛山，地名也。」】
試進士見燭
唐人詩云：「三條燭盡鐘初動，九轉丹成鼎未開。明月漸低人擾擾，
【 明月漸低人擾擾　王定保唐摭言卷一五、詩話總龜前集卷一０引此詩「明月」均作「殘月」，似於義為長。】 不知誰是謫仙才。」此唐試進士見燭之驗也。白樂天奏狀云：「禮部試進士例，許用書冊，兼得通宵。」蓋亦不禁懷挾矣。

[book_title]鶴林玉露卷之五　甲編
相字音?
白樂天詩云：「為問長安月，誰教不相離。」「相」字下自注云：「思必切。」
【 思必切　諸本並寬文本均作「思移切」。案，「必」與「移」於廣韻分屬不同韻部。陸游老學庵筆記卷一０云：「世多言白樂天用『相』字，多從俗語作思必切，如『為問長安月，如何不相離』是也。」又洪邁容齋隨筆卷一司字作入聲條引「為問長安月，誰教不相離」，並云：「相字下自注云：『思必切』。」據此，當作「思必切」為是。今據改。】 乃知今俗作「廝」字者，非也。
格天閣
秦檜少遊太學，博記工文，善幹鄙事，同舍號為「秦長腳」。每出遊飲，必委之辦集。既登第，又中詞科。
【 又中詞科　「又」，諸本作「及」。案，考宋史卷四七三姦臣傳，有「登政和五年第，......繼中詞學兼茂科」之語，當作「又」為是。】 靖康初，為御史中丞。金人陷京師，議立張邦昌。檜陳議狀，大略謂：「趙氏傳緒百七十年，號令一統，綿地萬里，子孫蕃衍，布在四海，德澤深長，百姓歸心。只緣姦臣誤國，遂至喪師失守，豈可以一城而決廢立哉！若必欲舍趙氏而立邦昌，則京師之民可服，而天下之民不可服；京師之宗子可滅，而天下之宗子不可滅。望稽古揆今，復君之位，以安天下。」虜雖不從，心嘉其忠，與之俱歸。檜天資狡險，始陳此議，特激於一朝之諒。既至虜廷，情態遂變，諂事撻辣，傾心為之用。兀朮用事，侵擾江淮，韓世忠邀之於黃天蕩，幾為我擒。一夕鑿河，始得遁去。再寇西蜀，又為吳玠敗之於和尚原，至自髡其鬚髮而遁。知南軍日強，懼不能當，乃陰與檜約，縱之南歸，使主和議。檜至行都，紿言殺虜之監己者，奔舟得脫。見高宗，首進「南自南，北自北」之說，
【 首進南自南北自北之說　「首進」，諸本作「遂道」。案，據宋史姦臣傳「檜首言『如欲天下無事，南自南，北自北』」之語，當作「首進」是。】 時上頗厭兵，入其言。會諸將稍恣肆，各以其姓為軍號，曰「張家軍」、「韓家軍」。檜乘間密奏，以為諸軍但知有將軍，不知有天子，跋扈有萌，不可不慮。上為之動，遂決意和戎，而檜專執國命矣。方虜之以七事邀我也，有毋易首相之說，正為檜設。洪忠宣自虜回，戲謂檜曰：「撻辣郎君致意。」檜大恨之。厥後金人徙汴，其臣張師顏者作南遷錄，載孫大鼎疏，備言遣檜間我，以就和好。於是檜之姦賊不臣，其跡始彰彰矣。方其在相位也，建一德格天之閣，有朝士賀以啟云：「我聞在昔，惟伊尹格于皇天；民到于今，微管仲吾其左衽。」檜大喜，超擢之。
【 超擢之　「超」，原作「起」，諸本作「超」。作「超」於義較長，據改。】 又有選人投詩云：「多少儒生新及第，高燒銀燭照娥眉。
【 高燒銀燭照娥眉　「銀」，原誤作「錄」，據諸本改。】 格天閣上三更雨，猶誦車攻復古詩。」檜益喜，即與改秩。蓋其胸中有慊，故特喜此諛語，以為掩覆之計，真猾夏之賊也。余觀唐則天追貶隋臣楊素詔曰：
【 唐則天追貶隋臣楊素詔　「貶」，原誤作「敗」，據諸本改。】 「朕上嘉賢佐，下惡賊臣，
【 下惡賊臣　「賊」，原誤作「賦」，據諸本改。】 嘗欲從容於萬機之暇，褒貶於千載之外。矧年代未遠，耳目尚存者乎！」夫楊素異代之姦臣，則天一女主，尚知惡而貶之。矧如檜者，密奉虜謀，脅君誤國，罪大惡極，上通於天，其可赦乎！開禧用兵，雖嘗追削，嘉定和戎，旋即牽復，是可嘆也。
【 是可嘆也　諸本於此後另行有「檜初歸一節，中興遺史說得尤詳」一句，當係後人批注混入，非羅書之文。】
易六卦
洪容齋云：「易乾坤之下，六卦皆有坎，此聖人防患備險之意也。」余謂屯、蒙，未出險者也，訟、師，方履險者也，戒之宜矣。若夫需者，燕樂之象；比者，親附之象，乃亦有險焉。蓋斧斤鴆毒，每在於衽席盃觴之間，而詡詡笑語，未必非彎弓下石者也。於此二卦，其戒尤不可不嚴焉。
放魚詩
王荊公新法煩苛，毒流寰宇，晚歲歸鍾山，作放魚詩云：「物我皆畏苦，捨之寧啖茹。」其與梁武帝窮兵嗜殺，而以麵代犧牲者何殊？余嘗有詩云：「錯認蒼姬六典書，
【 錯認蒼姬六典書　「蒼姬」，許慎說文解字序作「倉頡」，此作「蒼姬」似誤。】 中原從此變蕭疏，幅巾投老鍾山日，辛苦區區活數魚。」
杜悰范文正
唐宣宗遺詔立夔王，而中尉王宗實等迎鄆王立之，
【 中尉王宗實等迎鄆王立之　「王宗實」，原誤作「王宗貫」，考新唐書卷九懿宗本紀並資治通鑑卷二四九宣宗大中一三年所記，當作「王宗實」，據改。】 是為懿宗。上嘗出宦官請鄆王監國奏，令宣徽使楊公慶持示宰相杜悰曰：「當時宰相無名者，皆以反法處之。」悰謂公慶及兩樞密曰：「主上新踐阼，當以仁愛為先，豈得遽贊成殺宰相事！若習與性成，則中尉樞密，豈得不自憂乎？」公慶色沮而去，帝怒亦釋。慶曆中，劫盜張海過高郵，
【 劫盜張海過高郵　「劫」，原誤作「刦」，據諸本改。】 知軍晁仲約令百姓斂金帛牛酒勞之。海悅，徑去，不為暴。事聞，富鄭公欲誅仲約，范文正不可。富公慍曰：「方今患法不舉，欲舉法而多方沮之，何以整眾？」范公曰：「祖宗以來，未嘗輕殺臣下，此盛德事，奈何欲輕壞之？他日主上手滑，吾輩亦未敢自保也。」富公終不以為然。其後自河北還朝，不許入國門，未測朝廷意，終夜徬徨，不能寐，思范公語，繞床歎曰：「范六丈，聖人也。」文正之言，與杜悰略同，皆至言也。李斯勸胡亥以煩刑，而身具五刑以死，為人臣者，可以監矣。建炎初，
【 建炎初　「初」字原無，考下文「維揚之禍」，為建炎元年事，故據諸本補。】 維揚之禍，諫官袁植乞誅黃潛善等九人，高宗不可，曰：「朕方責己，豈可歸罪股肱？」宰相呂頤浩曰：「我朝輔弼大臣，縱有大罪，止從貶竄，故盛德足以祈天永命。植發此言，虧陛下好生之德。」乃出植知池州。大哉！高宗之德。至哉！頤浩之論。當時若從植言，潛善等固死有餘罪，然此門既開，厥後秦檜專國，必借此藉口，以鉏善類，其產禍，寧有極乎！
詩詠蟋蟀
張文潛云：「詩三百篇，雖云婦人女子、小夫賤隸所為，要之非深於文章者不能作。如『七月在野』以下皆不道破，至『十月入我床下』，方言是蟋蟀，非深於文章者能之乎？然是詩乃周公作，其超妙宜矣。荊公絕句云：『昏黑投林曉更驚，背人相喚百般鳴。柴門長閉春風暖，事外還能見鳥情。』蓋祖此法。」
人事天命
王景文云：「有心於避禍，不若無心於任運。」斯言固達矣，然必自反無愧，自盡無憾，
【 自盡無憾　「盡」，諸本作「省」。】 乃可安之於命。伊川曰：「人之於患難，只有一個處置，盡人謀之後，?須泰然處之。」東坡曰：「知命者必盡人事，然後理足而無憾。物之有成必有壞，譬如人之有生必有死，而國之有興必有亡也。雖知其然，而君子之養身也，凡可以久生而緩死者，無不用；其治國也，凡可以存存而救亡者，無不為；至於不可奈何而後已，此之謂知命。」
涪陵樵夫
伊川謫涪，渡江，風浪大作，舟中之人皆失色。伊川正襟端坐，神色泰然。既及岸，有樵夫問曰：「公是達後如此，是捨後如此？」伊川登岸，欲與之言，已去不可追矣。余謂惟達故捨，惟捨故達，達是智，捨是勇。夫子曰：「朝聞道夕死可矣。」使未聞道，必有貪生怖死之心，安能夕死而可哉！可者，委順而無貪怖之心也。「朝聞道」是達，「夕死可矣」是捨，達須是平時做工夫，捨則臨事自然如此。
胡忠簡碑
周益公作胡忠簡神道碑云：「武王一戎衣而天下定，義士猶或非之，孔子奚取焉，為萬世計也。」蓋忠簡力詆和議，乞斬秦檜，而紹興終於和戎，故以忠簡比夷齊，以高宗比武王，可謂回護得體。
秦誓
康節邵子云：「夫子定書，以秦誓綴周、魯之後，知周之必為秦也。」前輩頗不然其說。余嘗思之，亦自有理。蓋說者皆謂取穆公悔過一念，故特錄其書。然作誓之後，彭衙、令狐、汾曲之師， 」，誤。
【案，左傳魯文公元年記作「衙」。】 貪忿愈甚，烏在其為真悔過！【? 彭衙令狐汾曲之師　「衙」，諸本作「 烏在其為真悔過　「真」，原誤作「其」，據諸本改。】 夫子奚取焉？況二百餘年，千八百國之諸侯，豈無一君之賢、一言之幾於道，奚獨於西戎之君有取哉？蓋當是時，周已不可為，而列國又皆不自振，惟秦駸駸始大。夫子知周之亡也，諸侯必折而入於秦，故定書之末，特收此篇，以微見其意。或曰，聖賢言理不言數，若爾，則夫子亦言數乎？曰，此非數也，勢也。夫子嘗曰：「如有用我者，吾其為東周乎？」乎者，疑詞也，謂吾道若獲用，則西周之美可尋，不止乎東周而遂已也。此正欲以理而回其勢也。及歷聘無逢，自衛反魯，則道不獲行，而勢之所趨，有不可挽者矣，安得不憫然寓意於定書之末乎！考秦之強，實自穆公始，秦以割地斃列國，非特戰國時為然，在春秋時已然矣。左氏傳曰：「賂秦伯以河外列城五。」
【 賂秦伯以河外列城五　「河外」，原作「河內」，誤。案，左傳魯僖公十五年記作「河外」。據改。】 又曰：「秦始征晉河東，置官司馬。」此皆薪不盡、火不滅之兆也。周亡而秦興，已粲然在目中矣，孰謂夫子而不知乎！且非特定書為然也，其刪詩亦然。十五國風，莫非中國之詩也，吳楚流而入於夷狄，則削而不錄。秦與吳楚等也，獨存其詩。今觀列國之風，大抵流蕩昏淫，有日趨於亡之勢，惟秦始有車馬禮樂，其詩奮厲猛起，已有招八州畢六王之氣象，夫子存而不刪，豈無意乎？
荊公見濂溪
君子為流俗，而社稷蒼生將有賴焉。嗚呼！豈非天哉！?王荊公少年，不可一世士，獨懷刺候濂溪，三及門而三辭焉。荊公恚曰：「吾獨不可自求之六經乎！」乃不復見。余謂濂溪知荊公自信太篤，自處太高，故欲少摧其銳，而不料其不可回也。然再辭可矣，三則已甚。使荊公得從濂溪，沐浴於光風霽月之中，以消釋其偏蔽，則他日得君行道，必無新法之煩苛，必不斥
呂秦牛晉
秦虎視山東，蠶食六國，不知六國未滅，而秦先滅矣。何也？始皇乃呂不韋之子，則是嬴氏為呂氏所滅也。司馬氏欺人孤寡，而奪之位，不知魏滅未幾，而晉亦滅矣。何也？元帝乃牛金之子，
【 元帝乃牛金之子　此誤。考晉書卷六元帝紀，有語云：「初，玄石圖有『牛繼馬後』，故宣帝深忌牛氏，遂為二榼，共一口，以貯酒焉，帝先飲佳者，而以毒酒鴆其將牛金。而恭王妃夏侯氏通小吏牛氏而生元帝，亦有符云。」案，晉宣帝司馬懿卒於嘉平三年，而晉元帝生於咸寧二年，相距二十五年，況牛金為宣帝所鴆，尚死於宣帝之前，依晉書所記，元帝係「小吏牛氏」之私生子，非牛金之子明矣。】 則是司馬氏為牛氏所滅也。春秋書莒氏滅鄫，義正如此。胡致堂欲用春秋法，於始皇紀便明書呂氏，元帝紀便明書牛氏，以從其實。
景公顏子
景公千駟，不及夷齊。顏子一瓢，乃同禹稷。孔孟垂教，深切著明，而後世利欲之私，至於包括天地，蔽遮日月。太史公曰：「天下攘攘，皆為利往，天下嘻嘻，皆為利來。」
【 皆為利來　「來」下原有夾注云：「音離。」】 吁！可哀也哉。
誅綦寡
【 誅綦寡　寬文本並諸本均作「誅罪」。】
舜誅四，周公誅二，趙廣漢誅一原褚而潁川服，
【 趙廣漢誅一原褚而潁川服　案，「原」、「褚」當為二姓，而非一人。漢書趙廣漢傳載：「郡大姓原、褚宗族橫恣，......廣漢既至數月，誅原、褚首惡，郡中震栗。」顏師古注云：「原、褚，二姓也。」羅氏誤二姓為一人。】 尹翁歸誅一許仲孫而東海服。趙、尹固不足道，而所以用刑者，則舜與周公之術也。彼渭水盡赤，血流波道者，
【 渭水盡赤血流波道　諸本作「臨渭論囚，渭水盡赤」。】 獨何為哉？
學仕
學不必博，要之有用；仕不必達，要之無愧。學而無用，塗車芻靈也；仕而有愧，鶴軒虎冠也。
寶臣
楚不以白珩為寶，而觀射父之作訓辭，左史倚相之道訓典，
【 左史倚相之道訓典　「道」，諸本作「通」。】 乃楚之至寶也。齊不以徑寸之珠為寶，而檀子之守南城，朌子之守高唐，黔夫之守徐州，種首之備盜賊，乃齊之至寶也。故忠賢才識之士，謂之寶臣。若無寶而不之求，得寶而不之識，有寶而不之重，棄荊玉而喜燕石，賤周璞而藏鄭鼠，國之不亡者，幸也。
飢寒
楊誠齋云：「人皆以飢寒為患，不知所患者，正在於不飢不寒爾。」此語殊有味。乞食於野人，晉重耳之所以霸。燎衣破?而啜豆粥，漢光武之所以興。況下此者，其可不知飢寒之味哉！
無垢廷對
張子韶對策，至晡未畢，貂璫促之。子韶曰：「未也，方談及公等。」故其策曰：「閹寺聞名，國之不祥也。堯舜閹寺不聞於典謨，三王閹寺不聞於誓誥。豎刁聞於齊而齊亂，伊戾聞於宋而宋危。」
浦鷗
杜陵詠鷗云：「江浦寒鷗戲，無它亦自饒。卻思翻玉羽，隨意點春苗。雪暗還須落，風生一任飄。幾群滄海上，清影日蕭蕭。」言浦鷗閒戲，使無他事，亦自饒美，柰何不免口腹之累，故閒戲未足，已思翻玉羽而點春苗，為謀食之計，雖風雪凌厲，有所不暇顧。末言海鷗之曠逸，清影翛然不為泥滓所點染，非浦鷗所能及。以興士當高舉遠引，歸潔其身如海鷗，不當逐逐於聲利之場，以自取賤辱若浦鷗也。
蘇後湖
蘇養直之父伯固，從東坡遊，「我夢扁舟浮震澤」之詞，為伯固作也。養直「屬玉雙飛水滿塘」之句，亦見賞於坡，稱為吾家養直作此詩時，年甚少，
【 年甚少　「甚」，原誤作「其」，據諸本改。】 而格律已老蒼如此。紹興間，與徐師川同召，師川赴，養直辭。師川造朝，便道過養直，留飲甚歡。二公平日對弈，徐高於蘇，是日養直拈一子，笑視師川曰：「今日須還老夫下此一著。」師川有愧色。游誠之跋養直墨蹟云：「後湖胸中本無軒冕，是以風神筆墨，皆自蕭散，非慕名隱居者比也。士生斯世，苟無功利及人，區區奔走，老死塵埃，不如學蘇養直。」
僂儸
【 僂儸　題下原有夾注云：「僂儸，上郎侯反，下良何反，方言，猶黠慧也。」】
五代史：漢劉銖惡史弘肇、楊邠，
【 漢劉銖惡史弘肇楊邠　「史弘肇」，原誤作「史肇弘」，據新五代史卷三０、舊五代史卷一０七史弘肇傳改。】 於是李業譖二人於帝而殺之。銖喜，謂業曰：「君可謂僂儸兒矣。」僂儸，俗言狡猾也。歐史間書俗語，甚奇。
釋豉
韻書釋豉云：「配鹽幽菽。」四字甚工。
讀書
北魏主珪問博士李先曰：「天下何物最益人神智？」先曰：「莫若書。」王荊公詩曰：「物變有萬殊，心思纔一曲。
【 心思纔一曲　「思」，原誤作「曲」，據諸本改。】 讀書謂已多，撫事知不足。」言非讀書不足以應事也。然新法之害，豈不讀書之過哉！其過正在於讀書也。夫書不可不讀，尤貴於善讀。方荊公與諸君子爭新法也，作色於政事堂曰：「安石不能讀書，賢輩乃能讀書耶！」夫著一能讀書之心，橫於胸中，則錮滯有我，其心已與古人天淵懸隔矣，何自而得其活法妙用哉！呂東萊解尚書云：「書者，堯、舜、禹、湯、文、武、周公之精神心術盡寓其中，觀書者不求其心之所在，夫何益！然欲求古人之心，必先求吾心，
【 必先求吾心　「求」，原誤作「晝」，據諸本改。】 乃可見古人之心。」此論最好，真讀書之法也。當時趙清獻公之折荊公曰：「皋、夔、稷、契，有何書可讀？」此亦忿激求勝之辭，未足以服荊公。夫自文籍既生以來，便有書。皋、夔之前，三墳亦書也；伏羲所畫之卦，亦書也；太公所稱黃帝、顓帝之丹書，亦書也；孟子所稱放勳曰，亦書也；豈得謂無書哉？特皋、夔、稷、契之所以讀書者，當必與荊公不同耳。當時答荊公之辭，只當曰：「公若錮於有我之私，不能虛心觀理，稽眾從人，是乃不能讀書也。」嗚呼！荊公往矣，後之君子，窮而講道明理，達而撫世酬物，謹無著一能讀書之心，橫在胸中也哉！
松石
秦朝松封大夫，陳朝石封三品。李誠之詠松云：「半依巖岫倚雲端，獨立亭亭耐歲寒。一事頗為清節累，秦時曾作大夫官。」荊公三品石云：「草沒苔侵棄道周，誤恩三品竟何酬？國亡今日頑無恥，似為當年不與謀。」夫松石無知之物，一為二朝名寵所點染，猶不免萬世之包彈，矧士大夫其於進退辭受之際，可苟乎哉！
取守
吳孫秀曰：「討逆弱冠以一校尉創業，今後主舉江南而棄之。」唐李翱曰：「神堯以一旅取天下，後世子孫不能以天下取河北。」忠臣志士之嘆，古今一也。
鷗雁
吾郡陳國材詩曰：「紅日晚天三四雁，碧波春水一雙鷗。」周益公、楊誠齋盛稱之。
石牛洞詩
荊公題舒州山谷寺石牛洞泉穴云：「水泠泠而北出，山靡靡以旁圍，欲窮源而不得，竟悵望以空歸。」晁無咎編續楚詞，謂此詩具六藝群書之餘味，故與其經學典策之文俱傳。朱文公編楚詞後語，亦收此篇。
扈載
五代時，扈載有文名，嘗遊相國寺，見庭竹可愛，作碧鮮賦題壁間。周世宗命小黃門錄進，覽之稱善。王朴尤重之，薦之宰相李穀。穀曰：「非不知其才，
【 非不知其才　「其才」，原作「扈載」，諸本作「其才」。案，新五代史卷三一扈載傳作「其才」，據改。】 然薄命恐不能勝。」朴曰：「公為宰相，以進賢退不肖為職，何言命耶？」乃拜知制誥，為學士。居歲餘，果卒。余謂穀言陋矣，不幸而中。若朴者，真宰相之言也。近時周益公長身瘦面，狀若野鶴，在翰苑多年。壽皇一日燕居，歎曰：「好一箇宰相，但恐福薄耳。」蓋疑其相也。一老璫在傍徐奏曰：「官家所嘆豈非周必大乎？」上曰：「爾何知？」曰：「臣見所畫司馬光像，亦如必大清癯。」上為之一笑。未幾，遂登庸，為太平宰相，與聞揖遜之盛。出鎮長沙，退休享清閑之福十有餘年。
神形影
陶淵明神釋形影詩曰：「大鈞無私力，萬理自森著。人為三才中，豈不以我故。」我，神自謂也。人與天地並立，而為三才，以此心之神也；若塊然血肉，豈足以並天地哉！末云：「縱浪大化中，不喜亦不懼，應盡便須盡，無復獨多慮。」乃是不以死生禍福動其心，泰然委順養神之道也。淵明可謂知道之士矣。
李方叔
元祐中，東坡知貢舉，李方叔就試。將鎖院，坡緘封一簡，令叔黨持與方叔，值方叔出，其僕受簡置几上。有頃，章子厚二子曰持曰援者來，取簡竊觀，乃「揚雄優於劉向論」一篇。二章驚喜，携之以去。方叔歸，求簡不得，知為二章所竊，悵惋不敢言。已而果出此題，二章皆模倣坡作，方叔幾於閣筆。及折號，坡意魁必方叔也，乃章援。第十名文意與魁相似，乃章持。坡失色。二十名間，一卷頗奇，坡謂同列曰：「此必李方叔。」視之，乃葛敏修。時山谷亦預校文，曰：「可賀內翰得人，此乃僕宰太和時，一學子相從者也。」而方叔竟下第。坡出院，聞其故，大歎恨，作詩送其歸，所謂「平生漫說古戰場，過眼空迷日五色」者是也。
【 過眼空迷日五色者是也　「空」，諸本作「終」。案，詩話總龜前集卷二七引此句作「過目還迷日五色」。】 其母嘆曰：「蘇學士知貢舉，而汝不成名，復何望哉！」抑鬱而卒。余謂坡拳拳於方叔如此，真盛德事。然卒不能增益其命之所無，反使二章得竊之以發身，而子厚小人，將以坡為有私有黨，而無以大服其心，豈不重可惜哉！
韓柳歐蘇
韓、柳文多相似，韓有平淮碑，柳有平淮雅。韓有進學解，柳有起廢答。韓有送窮文，柳有乞巧文。韓有與李翊論文書，柳有與韋中立論文書。韓有張中丞傳敘，柳有段太尉逸事。至若韓之原道、佛骨疏、毛穎傳，則柳有所不能為。柳之封建論、梓人傳、晉問，則韓有所不能作。韓如美玉，柳如精金；韓如靜女，柳如名姝；韓如德驥，柳如天馬。歐似韓，蘇似柳。歐公在漢東，於破筐中得韓文數冊，讀之始悟作文法。東坡雖遷海外，亦惟以陶、柳二集自隨。各有所悟入，各有所酷嗜也。然韓、柳猶用奇字重字，歐、蘇唯用平常輕虛字，而妙麗古雅，自不可及，此又韓、柳所無也。
使虜辭樂
光堯之喪，金虜來弔祭，京仲遠以檢正假禮部尚書為報謝使，康元弼館伴。
【 康元弼館伴　五字原脫，據諸本並文義補。】 虜錫燕汴京，仲遠與郊勞使康元弼言，請免燕，不許。請撤樂，如告哀遺留使，亦不許。至期，虜促入席，傳呼不絕。仲遠曰：「若不撤樂，有死而已，不敢即席。」元弼等知不可奪，乃傳言曰：「請先拜酒果之賜，徐議撤樂。」仲遠方率其屬拜受。北典籤者連呼曰：「北朝燕南使，敢不即席！」聲甚厲，仲遠趨退復位，甲士露刃閉門，仲遠命左右叱曰：「南使執禮，何物卒徒，乃敢無禮！」排闥而出，元弼等以聞其主。仲遠留館俟命，賦詩曰：「鼎湖龍馭去無蹤，三遣行人意則同。凶禮強更為吉禮，夷風終未變華風。設令耳與笙鏞末，只願身麋鼎鑊中。已辦淹留期得請，不辭築館汴江東。」越七日，竟獲免樂之命。既還，孝宗勞之曰：「卿能執禮，為朕增氣，何以賞卿？」對曰：「虜畏陛下威德，非畏臣也。正使臣死於虜，亦常分也，敢覬賞乎！」上喜，謂宰相曰：「京鏜，今之毛遂也。」除權侍郎，以至大用。
賀和戎表
嘉定和戎，湖南帥曹彥約賀表云：「過也更也，何傷日月之明；赦之宥之，式彰天地之大。」一時傳誦。吾郡羅蓬伯之詞也。
士卒畏愛
士卒畏將者勝，畏敵者敗；愛將者勝，愛身者敗。畏將則不畏敵，畏敵則不畏將。愛將則不愛身，愛身則不愛將。畏將在將之威，愛將在將之恩。有李光弼斬張用濟之威，則三軍股慄矣，何患其不畏將？有吳起吮士疽之恩，則赴死如歸矣，何患其不愛將？雖然，戮一不用命，誅一不循律，則威振矣，不必數數然也。至若撫循之恩，則終始有所不可廢。東山之詩，昵昵兒女語，此周之所以長。潼關之敗，唐幾亡矣，而僕射如父兄，識者以是占中興焉。謀帥擇將者，則何以哉？

[book_title]鶴林玉露卷之六　甲編
玉山詞章
汪聖錫代言溫雅，朱文公推許之，有玉山詞章。如賜四川宣撫虞允文辭召命不允詔云：「惟汝一德，既咨裴度而往釐；于今三年，復念周公之久外。」賜知紹興府史浩乞宮觀養親不允詔云：「尹茲東夏，非徒晝錦之榮；
【 非徒晝錦之榮　「晝」，原誤作「書」，據諸本改。】 循彼南陔，蓋便晨羞之養。」賜陳俊卿辭左相不允詔云：
【 賜陳俊卿辭左相不允詔云　「陳」，原誤作「東」，據諸本並宋史卷三八三陳俊卿傳改。】 「應事幾之糾紛，大車以載；閱世俗之變化，直道而行。民具爾瞻，已公論之胥慶；帝賚予弼，豈寵章之敢私。」賜虞允文辭右相不允詔云：「以夢營求，孰若驗事功之已試；以言寤合，孰若察志節之所安。」賜大將成閔復節鉞詔云：「不以一眚掩大德，
【 不以一眚掩大德　「眚」字原作「青」，誤。案，「不以一眚掩大德」，語出左傳僖公三三年，據改。】 既當念功；安得壯士守四方，豈若求舊。」除郭振節度使制云：「不顯亦世，尚繼汾陽之休；無兢維人，孰云充國之老。」皆可喜也。
作文遲速
李太白一斗百篇，援筆立成。杜子美改罷長吟，一字不苟。二公蓋亦互相譏嘲，太白贈子美云：「借問因何太瘦生，只為從前作詩苦。」苦之一辭，譏其困琱鐫也。子美寄太白云：「何時一樽酒，重與細論文。」細之一字，譏其欠縝密也。昌黎誌孟東野云：「劌目鉥心，刃迎縷解，鉤章棘句，搯擢胃腎。」
【 搯擢胃腎　搯，原誤作「陷」，據諸本改。】 言其得之艱難。贈崔立之云：「朝為百賦猶鬱怒，暮作千詩轉遒緊。
【 暮作千詩轉遒緊　「遒」，原誤作「道」，據諸本改。】 搖毫擲簡自不供，頃刻青紅浮海蜃。」言其得之容易。余謂文章要在理意深長，辭語明粹，足以傳世覺後，豈但誇多鬥速於一時哉！山谷云：「閉門覓句陳無已，對客揮毫秦少遊。」世傳無已每有詩興，擁被臥床，呻S吟Y累日，乃能成章。少遊則盃觴流行，篇詠錯出，略不經意。然少遊特流連光景之詞，而無已意高詞古，直欲追蹤騷雅，正自不可同年語也。
象郡送行詩
吾郡胡季昭，寶慶初元為大理評事，應詔上書言濟邸事，竄象郡。建人翁定送行詩云：「應詔書聞便遠行，廬陵不獨詫邦衡。寸心只恐孤天地，
【 寸心只恐孤天地　「孤」字原脫，據諸本補。】 百口何期累弟兄。世態浮雲多變換，公朝初日盍清明。危言在國為元氣，君子從來豈願名！」
【 君子從來豈願名　「願」，疑為「顧」之誤。】 旴江杜來詩云：「廬陵一小郡，百歲兩胡公。論事雖小異，處心應略同。有書莫焚稿，無恨豈傷弓。病愧不遠別，寫詩霜月中。」太學生胡炎詩云：「一封朝奏大明宮，噓起廬陵古直風。言路從來天樣闊，
【 言路從來天樣闊　「闊」，原誤作「濶」，據諸本改。】 蠻荒誰使徑旁通。朝中競送長沙傅，嶺表爭迎小澹翁。學館諸生空飽飯，臨分憂國意何窮。」先君竹谷老人詩云：「好讀床頭易一編，盈虛消息總天然。崢嶸齒頰皆冰雪，肯怕炎方有瘴煙。」「頻寄書回洗我愁，莫言無鴈到南州。長相思外加餐飯，計取承君舊話頭。」季昭之兄子建，弟國賓，皆博學能文，懷奇負氣。兄弟友愛最隆，不蓄私財，有無盡費於朋友。得罪之日，囊無一錢，子建挈家歸，賣文以活。國賓奮然徒步，從其兄於貶所。國賓先沒，季昭繼之。端平更化，詔許歸葬，贈朝奉郎，官其一子。
【 官其一子　「官」字原脫，據諸本補。】 洪舜俞艸贈官制詞云：「朕訪落伊始，首下詔求讜直，蓋與諫鼓謗木同意。以直言求人，而以直言罪之，豈朕心哉！爾風裁峭潔，志概激壯，繇尉廷平，上書公車，言人之所難言。方嘉貫日之忠，已墮偃月之計。問塗胥口，訪事瀧頭，曾無幾微見於顏面，何氣節之烈也。仁祖能全介於遠謫之餘，孝祖能拔銓於投荒之後。撫今懷往，魂不可招，潦霧墮鳶，悲悔何及。陟階員外，仍官厥子。用旌折檻之直，且識投杼之過。爾雖死，可不朽矣。」
廉賈
史貨殖傳曰：
【 史貨殖傳　「貨殖」，原倒作「殖貨」，據史記卷一二九貨殖列傳改。】 「貪賈三之，廉賈五之。」夫貪賈所得宜多，而反少，廉賈所得宜少，而反多，何也？廉賈知取予，貪賈知取而不知予也。夫以予為取，則其獲利也大。富商豪賈，若惡販夫販婦之分其利，而靳靳自守，則亦無大利之獲矣。巨賈呂不韋見秦子異人質於趙，曰：「此奇貨可居。」遂不吝千金，為之經營於秦，異人卒有秦國，而不韋為相。此其事固不足道，而其以予為取，則亦商賈之雄也。
【 則亦商賈之雄　「雄」，諸本作「權」。】 漢高帝捐四萬斤金與陳平，不問其出入，裂數千里地封韓、彭，無愛惜心，遂能滅項氏有天下。劉晏造船，合費五百緡者，給千緡，使吏胥工匠，皆有贏餘，由是舟船堅好，漕運無虧，足以佐唐之中興。是皆得廉賈之術者也。東坡曰：「天下之事，成於大度之士，而敗於寒陋之小人。」
容南遷客
高登，字彥先，漳浦名儒，志節高亮。少游太學，值靖康之亂，與陳東上書陳六賊之罪，且言金虜不可和狀。紹興間，對策鯁直，有司擬降文學，高宗不可，調靜江府古縣令。時秦檜當國，檜父嘗宰是邑，帥胡舜陟欲立祠逢迎，
【 帥胡舜陟欲立祠逢迎　「帥」字諸本無。案，宋史卷三九九高登傳作「帥胡舜陟」，故當以有「帥」為是。】 彥先毅然不從。舜陟欲以危法中之，逮繫訊掠，迄無罪狀可指。校文潮陽，出「則將焉用彼相賦」，「直言不聞深可畏論」，策問水災。檜聞之大怒，謂其陰附趙鼎，削籍流容州，死焉。檜沒，諸賢遭誣陷者皆昭雪，彥先以遠人下士，無為言者。乾道間，梁克家始為之請。傅伯壽、朱文公守漳，又連為之請，皆格不下。余為容法曹掾，容士猶能言其風猷，傳其文墨。偶攝校官，遂為立祠於學宮。同時有吳元美者，三山文士，作夏二子賦，譏切秦檜。其家立潛光亭、商隱堂，其怨家摘以告檜曰：「亭號潛光，蓋有心於黨李；堂名商隱，本無意於事秦。」李，謂泰發也。亦削籍流容州，死焉，因併祠之。彥先有修學門庭傳於世，元美有遊勾漏洞天記，載容州志。
宰相罷
陳應求嘗告孝宗曰：「近時宰相罷去，則所用之人，不問賢否，一切屏棄。此鉤黨之漸，非國家之福。」趙溫叔為相，多引蜀士，及罷相，有為飛語以撼蜀士者，王季海言：「一宰相去，所用者皆去，此唐季黨禍之胎也，豈聖世所宜有哉！」蜀士乃安。二公之論善矣，然此為平時宰相善罷者言也，若權姦之去，則正當洗腸滌胃。若借溫太真之事，為小人開一線之路，借范堯夫之言，為君子憂後來之禍，則失之矣。
紫敗素
戰國策：蘇代曰：「齊，紫敗素也，而賈十倍。」言外美而中腐，如以敗素染紫也，與蠟鞭之說正相似。
王梅溪
王龜齡年四十七魁天下，以書報其弟夢齡、昌齡曰：「今日唱名，蒙恩賜進士及第，惜二親不見，痛不可言，嫂及聞詩、聞禮可以此示之。」詩、禮，其二子也。於十數字之間，上念二親，而不以科名為喜，專報二弟，而不以妻子為先，孝友之意皆在焉。為御史，首彈史丞相浩，乞專用張浚。上為出浩帥紹興，龜齡又上疏，言舜去四凶，未聞使之為十二牧。與胡邦衡並為左右史，相得最歡。奏補先弟而後子。嘗賦不欺詩云：「室明室暗兩奚疑，方寸常存不可欺，莫問天高鬼神惡，要須先畏自家知。」其自吏部侍郎出帥夔門也，有臨安錄事參軍祝懷，抗疏銀臺，謂：「王十朋忠義謇諤，借令不容於朝，亦合置之近藩，緩急呼來，無倉卒乏使之憂，今遣往萬里外，非計之得也。」雖不報，時論韙之。
太子參決
孝宗之末，詔皇太子參決庶務。楊誠齋時為宮僚，上書太子曰：「民無二主，國無二君，
【 國無二君　原作「國不堪二」。案，續資治通鑑卷一五一載楊萬里上太子書作「國無二君」。此與上「民無二主」句相對成文，故當作「國無二君」為是，今據諸本改。】 今陛下在上，而又置參決，是國有二君也。
【 是國有二君也　「君」字原脫，據諸本並續通鑑卷一五一補。】 自古未有國貳而不危者，蓋國有貳，則天下嚮背之心生；嚮背之心生，則彼此之黨立；彼此之黨立，則讒間之言啟；讒間之言啟，則父子之隙開。開者不可復合，隙者不可復全。昔趙武靈王命其子何聽朝，而從傍觀之，魏太武命其子晃監國，而自將于外，間隙一開，四父子皆及於禍。唐太宗使太子承乾監國，旋以罪廢。國朝天禧亦嘗行之，若非寇準、王曾，幾生大變。蓋君父在上而太子監國，
【 蓋君父在上而太子監國　「君父」，原誤作「君子」，據諸本及續通鑑改。】 此古人不幸之事，非令典也。」當時諸公，皆甚其言。至紹熙甲寅，始服其先見。
師友制服
胡澹庵為清節先生制師之服，張魏公為張無垢制友之服。
斬檜書
胡澹庵上書乞斬秦檜，金虜聞之，以千金求其書。三日得之，君臣失色曰：「南朝有人。」蓋足以破其陰遣檜歸之謀也。乾道初，虜使來，猶問胡銓今安在。張魏公曰：「秦太師專柄二十年，只成就得一胡邦衡。」
簡齋詩
自陳、黃之後，詩人無逾陳簡齋。其詩繇簡古而發穠纖。值靖康之亂，
【 值靖康之亂　「值」，諸本此字上有一「遭」字。案，永樂大典卷八二一引同原本。】 崎嶇流落，感時恨別，頗有一飯不忘君之意。如「涼風又落宮南木，
【 涼風又落宮南木　「宮南」，諸本作「南宮」。案，永樂大典引同原本。】 老鴈孤鳴漢北洲」，
【 老鴈孤鳴漢北洲　「漢北」，謝本、稗海本作「北漢」。案，永樂大典引同原本。】 「乾坤萬事集雙鬢，臣子一謫今五年」，「天翻地覆傷春色，齒豁頭童祝聖時」，「近得會稽消息不？稍傳荊渚路歧寬」，「東南鬼火成何事，終藉胡鋒作爭臣」，「龍沙此日西風冷，誰折黃花壽兩宮」，皆可味也。
伯夷傳赤壁賦
太史公伯夷傳，蘇東坡赤壁賦，文章絕唱也。其機軸略同，伯夷傳以「求仁得仁，又何怨」之語設問，謂夫子稱其不怨，而采薇之詩猶若未免於怨，何也？蓋天道無親，常與善人，而達觀古今，操行不軌者多富樂，公正發憤者每遇禍，是以不免於怨也。雖然，富貴何足求，節操為可尚，其重在此，則其輕在彼。況君子疾沒世而名不稱，伯夷、顏子得夫子而名益彰，則所得亦已多矣，又何怨之有！赤壁賦因客吹簫而有怨慕之聲，以此設問，謂舉酒相屬，凌萬頃之茫然，可謂至樂，而簫聲乃若哀怨，何也？蓋此乃周郎破曹公之地，以曹公之雄豪，亦終歸於安在？況吾與子寄蜉蝣於天地，哀吾生之須臾，宜其託遺響而悲怨也。雖然，自其變者而觀之，雖天地曾不能以一瞬；自其不變者而觀之，則物與我皆無盡也，又何必羡長江而哀吾生哉！矧江風山月，用之無盡，
【 用之無盡　「用」，原誤作「食」，據諸本改。】 此天下之至樂，於是洗盞更酌，而向之感慨風休冰釋矣。東坡步驟太史公者也。
留後門
紹興壬子冬，劉豫入寇，趙元鎮當國，請高宗親征。行次姑蘇，喻子才謂元鎮曰：「相公此舉，有萬全之策乎？亦賭彩一擲也？」元鎮曰：「利鈍亦安能必？事成則幸，不成則死之爾。」子才曰：「今若直前，萬一蹉跌，退將安託？要須留後門，則庶幾進退有據。」元鎮曰：「誠有之，則甚善，計將安出？」子才曰：「張樞密在福唐，若除閩浙江淮宣撫使，則命到之日，便有官府軍旅錢穀，彼之來路，即我之後門也。」元鎮大以為然，於是魏公復用。余謂鑾輅親征，事大體重，固宜進退有據。若論兵法，則置之死地而後生矣，豈預留後門哉？留後門，則士不死戰矣。項羽救趙，既渡，沉船破甑，持三日糧，示士必死無還心，故能破秦。
十銘
光宗即位，謝艮齋為文昌，進十銘云：
【 進十銘　「十銘」，宋史卷三八九謝諤傳作「十箴」，語云：「光宗登極，獻十箴。」案，永樂大典卷八二六九引同原本。】 公丹扆箴。又作勸農詩云：「莫入州衙與縣衙，勸君勤理舊生涯。池塘多放聊添稅，田地深耕足養家。教子教孫須教義，栽桑栽柘勝栽花。閑非閑是都休管，渴飲清泉困飲茶。」又云：「仕宦之人，南州北縣。商賈之人，天涯海岸。爭如農夫，六親對面。夏絹新衣，秋米白飯。鵝鴨成群，豬羊滿圈。官稅早輸，逍遙散誕。似此之人，直千直萬。」?「業成而難，其敗或易。兢兢保之，常恐失墜。道甚簡易，在尊所聞。帝王之學，匪藝匪文。畏天之威，主德為最。水旱雷風，天之仁愛。存心公正，治之所起。毫釐之私，患及千里。妄賞不勸，妄罰不畏，賞罰大權，以妄為忌。貪吏虐民，戒石莫聽。獎廉以激，捷於號令。民之疾苦，幽遠難知，日訪日問，猶恐或遺。財在天下，理之以義，未聞刻斂，其罪在吏。亂之所生，非止夷狄，姦回諛說，尤害于國。自治十全，乃可理外。重乃馭輕，輕動為戒。」辭簡理明，時人以比李
【 直千直萬　諸本作「直金千萬」。】 詞旨平易，足以諭俗，然其言農夫之樂，想乾淳間有之，今則甚於聶夷中之詩矣，寧復有此氣象哉！
詩用字
作詩要健字撐拄，要活字斡旋，如「紅入桃花嫩，青歸柳葉新」，「弟子貧原憲，諸生老伏虔」。「入」與「歸」字，「貧」與「老」字，乃撐拄也。「生理何顏面，憂端且歲時」，「名豈文章著，官應老病休」。「何」與「且」字，「豈」與「應」字，乃斡旋也。撐拄如屋之有柱，斡旋如車之有軸，文亦然。詩以字，文以句。
付與天地
荊公詩云：「豈無他憂能老我，付與天地從今始。」朱文公每喜誦之。
讀易亭
魏鶴山詩云：「遠鐘入枕報新晴，衾鐵衣稜夢不成。起傍梅花讀周易，一窗明月四簷聲。」後貶渠陽，於古梅下立讀易亭，作詩云：「向來未識梅生時，繞谿問訊巡簷索。絕憐玉雪倚橫參，又愛清黃弄煙日。中年易裏逢梅生，便向根心見華實。候蟲奮地桃李妍，野火燒原葭菼出。方從陽壯爭出門，直待陰窮排闥入。隨時作計何太癡，爭似此君藏用密。」推究精微，前此詠梅者未之及。
漂母
韓信未遇時，識之者惟蕭何及淮陰漂母爾。何之英傑，固足以識信，漂母一市媼，乃亦識之，異哉！故嘗謂子房狙擊祖龍，意氣過於輕銳，故圯上老人抑之。韓信俛出市胯，意氣鄰於消沮，故淮陰漂母揚之。一翁一媼，皆異人也。唐子西作淮陰賢母墓銘曰：「項王喑嗚，范增謀謨，信來不呼，信去不追，坐視信逋，反噬其躬，
【 反噬其躬　「躬」，諸本作「軀」。】 匹婦區區，而知信乎？吁！」
猴馬
唐明皇時，教坊舞馬百匹，天寶之亂，流落人間。魏博田承嗣得之，初不識也，嘗燕賓僚，酒行樂作，馬忽起舞，承嗣以為妖，殺之。昭宗養一猴，衣以俳優服，謂之「侯部頭」。朱溫既篡，引至坐側，猴忽號擲，自裂其衣，溫叱令殺之。嗚呼！明皇之馬，有愧於昭宗之猴矣。
經界
朱文公守漳，將行經界，王子合疑其擾。公答書曰：「經界一事，固知不能無小擾，但以為不若此，則貧民受害無有了時。故忍而為之，庶幾一勞永逸耳。若一一顧恤，必待人人情願而後行之，則無時可行矣。紹興間，正施行時，人人嗟怨，如在湯火中，但訖事後，
【 但訖事後　「訖」，原誤作「說」，據諸本並朱文公文集卷四九答王子合書「但訖事之後」語改。】 田稅均齊，田里安靜，公私皆享其利。凡事亦要其久遠如何耳。少時見所在所立土封，皆為人題作李椿年墓，豈不知人之常情，惡勞喜逸，顧以為利害之實，有不得而避者耳。禹治水，益焚山，周公驅猛獸，豈能不役人徒而坐致成功？想見當時亦須有不樂者，但有見識人，須自見得利害之實，知其勞我者乃所以逸我，自不怨耳。子合議漢事甚熟，曾看高祖初定天下，蕭何大治宮室，又從婁敬策，徙齊楚大姓十數萬於長安，不知當時是幾箇土封底工夫，
【 不知當時是幾箇土封底工夫　朱文公文集卷四九於「幾箇」上有一「費」字。】 心之所向而姑為之乎！宜其不足以服荊公，而指為戰國縱橫之學也。?而不聞天下之不安，何也？」文公此論，可謂明確。蓋自商鞅有成大事者，不和於眾之說，卒以滅宗。故後之為政者，每畏拂人情，不知人情固不可拂，亦不可徇。唯當論理之是非，事之當否爾。商之遷亳，周之遷洛，何嘗不拂人情？及其事久論定，然後知拂之者，乃所以愛之也。司馬相如曰：「世必有非常之人，然後有非常之事；有非常之事，然後有非常之功。夫非常者，固常人之所異也。故
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:08:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>