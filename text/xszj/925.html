<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="第一章。释名,第二章。修辞之重要,第三章。修辞举例,第四章。变化,第五章。改窜,第六章。嫌疑,第七章。参互,第八章。双关,第九章。曲指,第十章。夸张,第十一章。存真,第十二章。代用,第十三章。合叙,第十四章。连及,第十五章。自释,第十六章。错综,第十七章。颠倒,第十八章。省略,附录,再版序,叙论,甲。误读的类型,乙。误读的贻害,丙。误读的原因,丁。特殊的例句,杨树达讲文言修辞全文在线阅读,杨树达讲文言修辞全文在线下载,大玄古籍书库">
<meta name="description" content="20世纪是中国学术史上承上启下的关键时代，中国的现代学科都是在这一阶段建立起来的，中国的传统学术也在这一阶段实现了现代化转型，或者在现代学科中得到延续。读中国书，不可不知中国特色的修辞。不明中国特色的修辞，易犯事不明、物不显、犯人忌等毛病。中国修辞与西方修辞相异之处甚多，然知之者实少。杨树达《中国修辞学》实为中国特色修辞学的奠基之作。如列改易、增益、删削、颠倒、改窜、嫌疑、参互、存真、合叙、错综等项，非今天普通修辞学教科书所能明示。_杨树达讲文言修辞_全文在线阅读_杨树达讲文言修辞_全文在线下载_大玄古籍书库">
<title>杨树达讲文言修辞_杨树达_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">杨树达讲文言修辞</span> <br/>
          作者： <span class="inputVal" id="bkauthor">杨树达</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,学术,完结</span> <br/>
          字数： <span class="inputVal" id="bknum">[book_length]125358</span> <br/>
          说明： <span class="inputVal" id="bkdec">20世纪是中国学术史上承上启下的关键时代，中国的现代学科都是在这一阶段建立起来的，中国的传统学术也在这一阶段实现了现代化转型，或者在现代学科中得到延续。读中国书，不可不知中国特色的修辞。不明中国特色的修辞，易犯事不明、物不显、犯人忌等毛病。中国修辞与西方修辞相异之处甚多，然知之者实少。杨树达《中国修辞学》实为中国特色修辞学的奠基之作。如列改易、增益、删削、颠倒、改窜、嫌疑、参互、存真、合叙、错综等项，非今天普通修辞学教科书所能明示。</span> <br/>
          封面： <span class="inputVal" id="bkimg">Z_12689.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]杨树达讲文言修辞
[book_author]杨树达
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,学术,完结
[book_length]125358
[book_dec]20世纪是中国学术史上承上启下的关键时代，中国的现代学科都是在这一阶段建立起来的，中国的传统学术也在这一阶段实现了现代化转型，或者在现代学科中得到延续。读中国书，不可不知中国特色的修辞。不明中国特色的修辞，易犯事不明、物不显、犯人忌等毛病。中国修辞与西方修辞相异之处甚多，然知之者实少。杨树达《中国修辞学》实为中国特色修辞学的奠基之作。如列改易、增益、删削、颠倒、改窜、嫌疑、参互、存真、合叙、错综等项，非今天普通修辞学教科书所能明示。
[book_img]Z_12689.jpg


[book_chapter]第一编 汉文文言修辞学

[book_title]第一章 释名
一、修辞
《易·乾·文言》云：子曰：“君子进德修业。忠信，所以进德也；修辞立其诚，所以居业也。”
二、修
《说文解字》九篇上《彡部》云：修，饰也。从彡，攸声。段玉裁注云：修之从彡者，洒刷之也，藻绘之也。
《论语》十四《宪问篇》云：子曰：“为命，裨谌草创之，世叔讨论之，行人子羽修饰之，东里子产润色之。”
《左传》成公十四年云：君子曰：“《春秋》之称，微而显，志而晦，婉而成章，尽而不污，惩恶而劝善，非圣人谁能修之？”
《公羊传》庄公七年云：不修《春秋》曰：“雨星不及地尺而复。”君子修之，曰：“星 如雨。”
三、辞
《说文解字》十四篇下《辛部》云：辞，讼也，从 、辛。 、辛犹理辜也。
《易·系辞》云：其旨远，其辞文，其言曲而中。
《礼记》三十二《表记篇》云：情欲信，辞欲巧。
《论语》八《泰伯篇》云：曾子曰：“出辞气，斯远鄙倍矣。”
树达按：文，巧，远鄙倍，言辞当求美也。
《礼记》一《曲礼篇》云：不辞费。
树达按：不辞费，言当求简也。
《仪礼》八《聘礼篇》云：辞多则史，少则不达。辞苟足以达，义之至也。
《论语》十五《卫灵公篇》云：子曰：“辞达而已矣。”
树达按：达谓明白晓畅，辞能达意也。

[book_title]第二章 修辞之重要
一、修辞之益
（一）
《左传》庄公十一年云：秋，宋大水，公使吊焉。曰：“天作淫雨，害于粢盛，若之何不吊！”对曰：“孤实不敬，天降之灾，又以为君忧，拜命之辱。”臧文仲曰：“宋其兴乎！禹汤罪己，其兴也悖焉；桀纣罪人，其亡也忽焉。且列国有凶称孤，礼也。言惧而名礼，其庶乎！”既而闻之曰：“公子御说之辞也。”臧孙达曰：“是宜为君！有恤民之心。”
（二）
又襄公二十三年云：孟氏闭门，告于季孙曰：“臧氏将为乱，不使我葬。”季孙不信。臧孙闻之，戒。冬十月，孟氏将辟，藉除于臧氏，臧孙使正夫助之，除于东门甲，从己而视之。孟氏又告季孙，季孙怒，命攻臧氏。乙亥，臧纥斩鹿门之关，以出奔邾。……臧纥致防而奔齐。其人曰：“其盟我乎？”臧孙曰：“无辞。”将盟臧氏，季孙召外史掌恶臣而问盟首焉。对曰：“盟东门氏也，曰：‘毋或如东门遂，不听公命，杀嫡立庶！’盟叔孙氏也，曰：‘毋或如叔孙侨如，欲废国常，荡覆公室！’”季孙曰：“臧孙之罪皆不及此。”孟椒曰：“盍以其犯门斩关？”季孙用之。乃盟臧氏，曰：“无或如臧孙纥，干国之纪，犯门斩关！”臧孙闻之，曰：“国有人焉！谁居？其孟椒乎！”
（三）
又襄公二十五年云：郑子产献捷于晋，戎服将事。晋人问陈之罪。对曰：“昔虞阏父为周陶正，以服事我先王，我先王赖其利器用也，与其神明之后也，庸以元女大姬配胡公而封诸陈，以备三恪，则我周之自出，至于今是赖。桓公之乱，蔡人欲立其出，我先君庄公奉五父而立之，蔡人杀之。我又与蔡人奉戴厉公，至于庄宣皆我之自立。夏氏之乱，成公播荡，又我之自入：君所知也。今陈忘周之大德，蔑我大惠，弃我姻亲，介恃楚众，以冯陵我敝邑，不可亿逞，我是以有往年之告。未获成命，则有我东门之役，当陈隧者，井堙木刊。敝邑大惧不竞而耻大姬，天诱其衷，启敝邑之心，陈知其罪，授手于我，用敢献功。”晋人曰：“何故侵小？”对曰：“先王之命，唯罪所在，各致其辟。且昔天子之地一圻，列国一同，自是以衰。今大国多数圻矣，若无侵小，何以至焉？”晋人曰：“何故戎服？”对曰：“我先君武庄为平桓卿士，城濮之役，文公布命曰：‘各复旧职！’命我文公戎服辅王以授楚捷，不敢废王命故也。”士庄伯不能诘，复于赵文子。文子曰：“其辞顺，犯顺，不祥。”乃受之。冬十月，子展相郑伯如晋，拜陈之功。子西复伐陈，陈及郑平。仲尼曰：“《志》有之：言以足志，文以足言。不言，谁知其志？言之无文，行而不远。晋为伯，郑入陈，非文辞不为功，慎辞哉！”
（四）
又襄公二十六年云：初，楚伍参与蔡太师子朝友，其子伍举与声子相善也。伍举娶于王子牟，王子牟为申公而亡。楚人曰：“伍举实送之。”伍举奔郑，将遂奔晋。声子将如晋，遇之于郑郊，班荆相与食而言复故。声子曰：“子行也！吾必复子。”及宋，向戌将平晋楚，声子通使于晋，还，如楚。令尹子木与之语，问晋故焉。且曰：“晋大夫与楚孰贤？”对曰：“晋卿不如楚，其大夫则贤，皆卿材也。如杞、梓、皮、革，自楚往也。虽楚有材，晋实用之。”子木曰：“夫独无族姻乎？”对曰：“虽有而用，楚材实多。归生闻之：‘善为国者赏不僭而刑不滥。’赏僭则惧及淫人，刑滥则惧及善人。若不幸而过，宁僭无滥；与其失善，宁其利淫。无善人则国从之。《诗》曰：‘人之云亡，邦国殄瘁。’无善人之谓也。故《夏书》曰：‘与其杀不辜，宁失不经。’惧失善也。《商颂》有之曰：‘不僭不滥，不敢怠皇，命于下国，封建厥福。’此汤所以获天福也。古之治民者，劝赏而畏刑，恤民不倦，赏以春夏，刑以秋冬，是以将赏，为之加膳，加膳则饫赐，此以知其劝赏也。将刑，为之不举，不举则彻乐，此以知其畏刑也。夙兴夜寐，朝夕临政，此以知其恤民也。三者，礼之大节也。有礼无败。今楚多淫刑，其大夫逃死于四方，而为之谋主以害楚国，不可救疗，所谓不能也。子仪之乱，析公奔晋，晋人置诸戎车之殿以为谋主。绕角之役，晋将遁矣，析公曰：‘楚师轻窕，易震荡也，若多鼓钧声以夜军之，楚师必遁。’晋人从之，楚师宵溃，晋遂侵蔡，袭沈，获其君，败申息之师于桑隧，获申丽而还，郑于是不敢南面。楚失华夏，则析公之为也。雍子之父兄谮雍子，君与大夫不善是也，雍子奔晋，晋人与之鄐以为谋主。彭城之役，晋楚遇于靡角之谷，晋将遁矣。雍子发命于军曰：‘归老幼，反孤疾，二人役，归一人，简兵搜乘，秣马蓐食，师陈焚次。’明日将战，行归者而逸楚囚，楚师宵溃，晋降彭城而归诸宋，以鱼石归。楚失东夷，子辛死之，则雍子之为也。子反与子灵争夏姬而雍害其事，子灵奔晋，晋人与之邢，以为谋主，扞御北狄，通吴于晋，教吴叛楚，教之乘车射御驱侵，使其子狐庸为吴行人焉。吴于是伐巢，取驾，克棘，入州来，楚罢于奔命，至今为患，则子灵之为也。若敖之乱，伯贲之子贲皇奔晋，晋人与之苗，以为谋主。鄢陵之役，楚晨压晋军而陈，晋将遁矣，苗贲皇曰：‘楚师之良，在其中军王族而已。若塞井夷灶，成陈以当之，栾范易行以诱之，中行二卻必克二穆，吾乃四萃于其王族，必大败之。’晋人从之，楚师大败，王夷师熸，子反死之，郑叛吴兴，楚失诸侯，则苗贲皇之为也。”子木曰：“是皆然矣。”声子曰：“今又有甚于此。椒举娶于申公子牟，子牟得戾而亡，君大夫谓椒举：‘女实遣之。’惧而奔郑。引领南望曰：‘庶几赦余！’亦弗图也。今在晋矣，晋人将与之县，以比叔向，彼若谋害楚国，岂不为患！”子木惧，言诸王，益其禄爵而复之，声子使椒鸣逆之。
树达按：杜注云：“《传》言：‘声子有辞，伍举所以得反，子孙复仕于楚。’”
（五）
又襄公三十一年云：公薨之月，子产相郑伯以如晋，晋侯以我丧故，未之见也。子产使尽坏其馆之垣而纳车马焉。士文伯让之，曰：“敝邑以政刑之不修，寇盗充斥，无若诸侯之属辱在寡君者何，是以令吏人完客所馆，高其闬闳，厚其墙垣，以无忧客使。今吾子坏之，虽从者能戒，其若异客何？以敝邑之为盟主，缮完葺墙以待宾客。若皆毁之，其何以共命？寡君使匄请命。”对曰：“以敝邑褊小，介于大国，诛求无时，是以不敢宁居，悉索敝赋以来会时事。逢执事之不闲而未得见，又不获闻命，未知见时，不敢输币，亦不敢暴露。其输之，则君之府实也；非荐陈之，不敢输也。其暴露之，则恐燥湿之不时而朽蠹，以重敝邑之罪。侨闻：文公之为盟主也，宫室卑庳，无观台榭，以崇大诸侯之馆，馆如公寝，库厩缮修，司空以时平易道路，圬人以时塓馆宫室。诸侯宾至，甸设庭燎，仆人巡宫，车马有所，宾从有代，巾车脂辖，隶人牧圉，各赡其事，百官之属，各展其物，公不留宾，而亦无废事。忧乐同之，事则巡之，教其不知而恤其不足，宾至如归，无宁菑患，不畏寇盗，而亦不患燥湿。今铜鞮之宫数里，而诸侯舍于隶人，门不容车而不可逾越，盗贼公行而天厉不戒，宾见无时，命不可知。若又勿坏，是无所藏币以重罪也。敢请执事将何以命之？虽君之有鲁丧，亦敝邑之忧也。若获荐币，修垣而行，君之惠也，敢惮勤劳！”文伯复命。赵文子曰：“信。我实不德，而以隶人之垣以赢诸侯，是吾罪也。”使士文伯谢不敏焉。晋侯见郑伯，有加礼，厚其宴好而归之。乃筑诸侯之馆。叔向曰：“辞之不可以已也如是夫！子产有辞，诸侯赖之，若之何其释辞也！《诗》曰：‘辞之辑矣，民之协矣；辞之绎矣，民之莫矣。’其知之矣。”
（六）
又昭公九年云：周甘人与晋阎嘉争阎田，晋梁丙、张趯率阴戎伐颍。王使詹桓伯辞于晋曰：“我自夏以后稷，魏、骀、芮、岐、毕，吾西土也；及武王克商，蒲姑、商奄，吾东土也；巴、濮、楚、邓，吾南土也；肃慎、燕、亳，吾北土也。吾何迩封之有！文武成康之建母弟以蕃屏周，亦其废队是为，岂如弁髦而因以敝之！先王居梼杌于四裔以御螭魅，故允姓之奸居于瓜州。伯父惠公归自秦而诱以来，使偪我诸姬，入我郊甸，则戎焉取之。戎有中国，谁之咎也？后稷封殖天下，今戎制之，不亦难乎！伯父图之！我在伯父，犹衣服之有冠冕，木水之有本原，民人之有谋主也。伯父若裂冠毁冕，拔本塞原，专弃谋主，虽戎狄其何有余一人？”叔向谓宣子曰：“文之伯也，岂能改物！翼戴天子而加之以共，自文以来，世有衰德，而暴灭宗周以宣示其侈，诸侯之贰，不亦宜乎！且王辞直，子其图之！”宣子说。王有姻丧，使赵成如周吊，且致阎田与禭，反颍俘。王亦使宾滑执甘大夫襄以说于晋，晋人礼而归之。
（七）
又昭公十年云：戊子，晋平公卒，郑伯如晋，及河，晋人辞之，游吉遂如晋。九月，叔孙婼、齐国弱、宋华定、卫北宫喜、郑罕虎、许人、曹人、莒人、邾人、滕人、薛人、杞人、小邾人如晋，葬平公也。郑子皮将以币行，子产曰：“丧焉用币！用币，必百两，百两必千人，千人至，将不行，不行，必尽用之，几千人而国不亡？”子皮固请以行。既葬，诸侯之大夫欲因见新君。叔孙昭子曰：“非礼也。”弗听。叔向辞之曰：“大夫之事毕矣，而又命孤。孤斩焉在衰绖之中，其以嘉服见，则丧礼未毕；其以丧服见，是重受吊也。大夫将若之何？”皆无辞以见。
（八）
《说苑》卷十一《善说篇》云：子贡曰：“出言陈辞，身之得失，国之安危也。《诗》云：‘辞之绎矣，民之莫矣，’夫辞者，人之所以自通也。”主父偃曰：“人而无辞，安所用之？”昔子产修其辞而赵武致其敬，王孙满明其言而楚庄以惭，苏秦行其说而六国以安，蒯通陈说而身得以全。夫辞者，乃所以尊君、重身、安国、全性者也。故辞不可不修，而说不可不善。
树达按：王孙满答楚王问鼎轻重，事见《左传》宣公三年。
（九）
《新序》卷三《杂事篇》云：昔者，秦魏为与国，齐楚约而欲攻魏，魏使人求救于秦，冠盖相望，秦救不出。魏人有唐且者，年九十余，谓魏王曰：“老臣请西说秦，令兵先臣出，可乎？”魏王曰：“敬诺。”遂约车而遣之。且见秦王，秦王曰：“丈人罔然乃遂至此，甚苦矣！魏来求救数矣！寡人知魏之急矣。”唐且答曰：“大王已知魏之急，而救不至，是大王筹策之臣失之也。且夫魏，一万乘之国也，称东藩，受冠带，祠春秋者，为秦之强足以为与也。今齐楚之兵已在魏郊矣，大王之救不至。魏急，则且割地而约齐楚。王虽欲救之，岂有及哉！是亡一万乘之魏，而强二敌之齐楚也。窃以为大王筹策之臣失之矣。”秦王惧然而悟，遽发兵救之，驰骛而往。齐楚闻之，引兵而去，魏氏复故。唐且一说，定强秦之策，解魏国之患，散齐楚之兵，一举而折冲消难，辞之功也。……唐且有辞，魏国赖之，故不可以已。
二、不修辞之害
甲 事不明
（―）
《汉书》卷六十八《霍光传》云：光与左将军桀结婚相亲，光长女为桀子安妻，有女，年与帝相配。桀因帝姊鄂邑盖主内安女后宫，为倢伃。数月，立为皇后。父安为骠骑将军，封桑乐侯。光时休沐出，桀辄入代光决事。桀父子既尊盛，而德长公主。公主内行不修，近幸河间丁外人，桀安欲为外人求封，幸依国家故事以列侯尚公主者，光不许。又为外人求光禄大夫，欲令得召见，又不许。长主大以是怨光。而桀安数为外人求官爵，弗能得，亦惭。自先帝时，桀已为九卿，位在光右，及父子并为将军，有椒房中宫之重，皇后亲安女，光乃其外祖，而顾专制朝事，由是与光争权。燕王旦自以昭帝兄，常怀怨望，及御史大夫桑弘羊建造酒榷盐铁，为国兴利，伐其功，欲为子弟得官，亦怨恨光。于是盖主上官桀安及弘羊皆与燕王旦通谋，诈令人为燕王上书，言：“光出都肄郎羽林，道上称跸，太官先置。又引苏武前使匈奴，拘留二十年，不降，还乃为典属国；而大将军长史敞亡功，为搜粟都尉，又擅调益莫府校尉。光专权自恣，疑有非常。臣旦愿归符玺入宿卫，察奸臣变。”候司光出沐日奏之，桀欲从中下其事，桑弘羊当与诸大臣共执退光。书奏，帝不肯下。明旦，光闻之，止画室中，不入。上问：“大将军安在？”左将军桀对曰：“以燕王告其罪，故不敢入。”有诏召大将军。光入，免冠顿首谢。上曰：“将军冠！朕知是书诈也！将军亡罪。”光曰：“陛下何以知之？”上曰：“将军之广明都郎，属耳。调校尉以来，未能十日，燕王何以得知之？且将军为非，不须校尉。”是时帝年十四，尚书左右皆惊。而上书者果亡，捕之甚急。桀等惧，白上：“小事不足遂。”上不听。后桀党与有谮光者，上辄怒曰：“大将军，忠臣，先帝所属以辅朕身，敢有毁者，坐之。”自是桀等不敢复言。
《后汉书》卷二十三《窦宪传》云：窦氏父子兄弟并居列位，充满朝廷。叔父霸为城门校尉；霸弟褎，将作大匠；褎弟嘉，少府。其为侍中将大夫郎吏十余人。宪既负重劳，陵肆滋甚。四年，封邓叠为穰侯，叠与其弟步兵校尉磊及母元，又宪女婿射声校尉郭举，举父长乐少府璜，皆相交结。元、举并出入禁中，举得幸太后，遂共图为杀害。帝阴知其谋，乃与近幸中常侍郑众定议诛之。以宪在外，虑其惧祸为乱，忍而未发。会宪及邓叠班师还京师，诏使大鸿胪持节郊迎，赐军吏各有差。宪等既至，帝乃幸北宫，诏执金吾五校尉勒兵屯卫南北宫，闭城门，收捕叠、磊、璜、举，皆下狱诛，家属徙合浦。遣谒者仆射收宪大将军印绶，更封为冠军侯，宪及笃、景、瑰皆遣就国。帝以太后故，不欲名诛宪，为选严能相督察之。宪、笃、景到国，皆迫令自杀；宗族宾客以宪为官者，皆免归本郡，瑰以素自修，不被逼迫。明年，徙封罗侯，不得臣吏人。
树达按：宋洪迈《容斋随笔》卷三云：汉昭帝年十四，能察霍光之忠，知燕王上书之诈，诛桑弘羊、上官桀，后世称其明。然和帝时，窦宪兄弟专权，太后临朝，共图杀害。帝阴知其谋，而与内外臣僚莫由亲接，独知中常侍郑众不事豪党，遂与定议诛宪。时亦年十四，其刚决不下昭帝，但范史发明不出，故后世无称焉。
树达又按：《后汉书·刘隆传》有记汉明帝事一条，附录于此，以供参证。
《后汉书》卷二十二《刘隆传》云：是时，天下垦田多不以实，又户口年纪互有增减。十五年，诏下州郡检核其事，而刺史太守多不平均，或优饶豪右，侵刻羸弱，百姓嗟怨，遮道号呼。时诸郡各遣使奏事，帝见陈留吏牍上有书，视之，云：“颍川弘农可问，河南南阳不可问。”帝诘吏由趣，吏不肯服，抵言于长寿街上得之，帝怒。时显宗为东海公，年十二，在幄后，言曰：“吏受郡敕，当欲以垦田相方耳。”帝曰：“即如此，何故言河南、南阳不可问？”对曰：“河南，帝城，多近臣；南阳，帝乡，多近亲。田宅逾制，不可为准。”帝令虎贲将诘问吏，吏乃实首服，如显宗对。
（二）
《汉书》卷七十四《丙吉传》云：武帝末，巫蛊事起，吉以故廷尉监征，诏治巫蛊郡邸狱。时宣帝生数月，以皇曾孙坐卫太子事系，吉见而怜之，又心知太子无事实，重哀曾孙无辜，吉择谨厚女徒令保养曾孙，置闲燥处。吉治巫蛊事连岁不决。后元二年，武帝疾，往来长杨、五柞宫。望气者言：“长安狱中有天子气。”于是上遣使者分条中都官诏狱系者，亡轻重，一切皆杀之。内谒者令郭穰夜到郡邸狱，吉闭门，拒使者不纳，曰：“皇曾孙在。他人无辜死者犹不可，况亲曾孙乎！”相守至天明，不得入。穰还，以闻，因劾奏吉，武帝亦寤。曰：“天使之也！”因赦天下郡邸狱系者。曾孙病，几不全者数焉。吉数敕保养乳母加致医药，视遇甚有恩惠，以私财物给其衣食。昭帝崩，亡嗣，大将军光遣吉迎昌邑王贺。贺即位，以行淫乱废，光与车骑将军张安世诸大臣议所立，未定。吉奏记光，光览其议，遂尊立皇曾孙，遣宗正刘德与吉迎曾孙于掖庭。吉为人深厚，不伐善，自曾孙遭遇，吉绝口不道前恩，故朝廷莫能明其功也。……是时掖庭宫婢则令民夫上书自陈，尝有阿保之功。章下掖庭令考问，则辞引使者丙吉知状，掖庭令将则诣御史府，以视吉，吉识，谓则曰：“汝尝坐养皇曾孙不谨督笞，汝安得有功？独渭城胡组、淮阳郭征卿有恩耳！”分别奏组等共养劳苦状，诏吉求组、征卿，已死，有子孙，皆受厚赏，诏免则为庶人，赐钱十万，上亲见问，然后知吉有旧恩而终不言，上大贤之。
《三国志·魏志》卷十一《管宁传》注引《高士传》云：初，晋宣帝为布衣时，与昭有旧。同郡周生等谋害帝，昭闻而步陟险，邀生于崤渑之间，止生，生不肯。昭泣与结诚，生感其义，乃止。昭因与斫枣树共盟而别。昭虽有阴德于帝，口终不言，人莫知之。
《晋书》卷百廿八《载记·慕容超传》云：慕容超，字祖明，德兄北海王纳之子。苻坚破邺，以纳为广武太守，数岁去官，家于张掖。德之南征，留金刀而去。及垂起兵山东，苻昌收纳及德诸子，皆诛之，纳母公孙氏以耄获免。纳妻段氏方娠未决，囚之于郡狱。狱掾呼延平，德之故吏也，尝有死罪，德免之，至是将公孙及段氏逃于羌中而生超焉。……平又将超母子奔于吕光。及吕隆降于姚兴，超又随凉州人徙于长安。超母谓超曰：“吾母子全济，呼延氏之力。平今虽死，吾欲为汝纳其女以答厚恩。”于是娶之。
树达按：宋孔平仲《珩璜新论》云：“吾观《魏志·管宁传》注，记明胡昭脱晋宣帝于死而口终不言，以为贤于丙吉也。又观《晋·载记·慕容超传》呼延平之活超也，与丙吉事正相类，而史氏文不足以起之，故奄奄如此，可为长太息也。”
乙 物不显
（―）
《南史》卷四十三《齐高帝诸子传》云：广汉什邡人段祖以 于献始兴王鉴，其器高三尺六寸六分，围三尺四寸，圆如筒，铜色黑如漆，甚薄，上有铜马。以绳县马，令去地尺余，灌之以水，又以器盛水于下，以芒茎当心，跪注 于，以手振芒，则声如雷，清响良久乃绝。
树达按：宋洪迈《容斋续笔》卷十一云：“《东坡志林》记始兴王鉴一节云：‘记者能道其尺寸之详如此，而拙于遣词，使古器形制不可复得其仿佛，甚可恨也。’”树达按：今涵芬楼印《东坡志林》无此条。
丙 犯人忌
（一）
宋张耒《明道杂志》云：文潞公（彦博）以太尉镇洛，遇生日，僚吏皆献诗，多云五福全者，潞公不悦，曰：“遽使我考终命耶？”
树达按：五福见《尚书·洪范篇》，考终命为五福之一，谓善终也。时代愈后，忌讳愈多，古人以为福者，后人不免以为忌，此可知修辞之不易矣。

[book_title]第三章 修辞举例
一、改易
甲 改字
（一）
《论语》十三《子路篇》云：冉子退朝，子曰：“何晏也？”对曰：“有政。”子曰：“其事也。如有政，虽不吾以，吾其与闻之。”
树达按：《集解》引马融云：“政者，有所改更匡正；事者，凡常行事。”
（二）
汉王充《论衡·问孔篇》云：孔子曰：“富与贵，是人之所欲也；不以其道得之，不居也。贫与贱，是人之所恶也；不以其道得之，不去也。”此言人当由道义得，不当苟取也；当守节安贫，不当妄去也。夫言不以其道得富贵不居，可也；不以其道得贫贱，如何？富贵顾可去，去贫贱何之？去贫贱，得富贵也。不得富贵，不去贫贱。如谓得富贵不以其道则不去贫贱耶？则所得富贵，不得贫贱也。贫贱何故当言得之？
顾当言：贫与贱，是人之所恶也；不以其道去之，则不去也。当言去，不当言得。得者，施于得之也；今去之，安得言得乎！独富贵当言得耳。何者？得富贵乃去贫贱也。
（三）
《史记》卷八《高祖本纪》云：父老乃率子弟共杀沛令，开城门，迎刘季，欲以为沛令。刘季曰：“天下方扰，诸侯并起，今置将不善，一败涂地，愿更相推，择可者。”萧、曹等尽让刘季。诸父老皆曰：“平生所闻刘季诸珍怪，当贵；且卜筮之，莫如刘季最吉。”乃立季为沛公。
树达按：元王若虚《滹南遗老集·史记辨惑》云：“珍字不安，《汉书》改为奇，是矣。”树达按：珍宝字属器物言，如刘季斩蛇老妪夜哭等事，乃奇怪，非器物之事也。王说是矣。
（四）
《后汉书》卷四十《班彪传》赞云：“二班怀文，裁成帝坟。”注引沈约《宋书》曰：初，谢俨作此赞，云：“裁成典坟，”以示范晔，晔改为“帝坟”。
（五）
《梁书》卷三十三《刘孝绰传》云：孝绰与到洽友善，同游东宫。孝绰自以才优于洽，每于宴坐嗤鄙其文，洽衔之。及孝绰为廷尉正，携妾入官府，其母犹停私宅。洽寻为御史中丞，遣令史案其事，遂劾奏之云：“携少姝于华省，弃老母于下宅。”高祖为隐其恶，改姝为妹。
树达按：《梁书》原文姝、妹二字互误，兹依《南史》校改。
（六）
唐刘知几《史通》十四《惑经篇》云：凡在人伦不得其死者，邦君以上皆谓之弑，卿士以上通谓之杀，此《春秋》之例也。案桓二年书曰：“宋督弑其君与夷及其大夫孔父。”僖十年又曰：“晋里克弑其君卓及其大夫荀息。”夫臣当为杀而称及，与君弑同科。苟弑杀不分，则君臣靡别者矣。原注云：及宜改为杀。
树达按：《谷梁传》庄公十二年传云：“及其大夫仇牧，以尊及卑也，”此二及字非与字之义，乃连及之义，因弑君而连及其臣耳。刘说似未然。
（七）
《佩文韵府》卷十八引《隋唐嘉话》云：贾岛初赴举京师，一日于马上得句云：“鸟宿池中树，僧敲月下门。”初欲作“推”字，练之未定，不觉冲尹。时韩吏部权京尹，左右拥至前，岛具告所以。韩立马良久，曰：“作‘敲’字佳矣。”
树达按：敲字响，推字哑，故敲字优也。又按：《文房小说》本《隋唐嘉话》无此条。
（八）
宋陶岳《五代史补》卷三云：齐己，长沙人……时郑谷在袁州，齐己因携所为诗往谒焉。有《早梅诗》曰：“前村深雪里，昨夜数枝开。”谷笑谓曰：“数枝非早，不若一枝则佳。”齐己矍然，不觉兼三衣叩地膜拜。自是士林以谷为齐己一字师。
（九）
宋戴埴《鼠蹼》云：《南唐野史》载张迥寄远诗：“蝉鬓雕将尽，虬髭白也无？”齐己改为“虬髭黑在无”。迥拜为一字师。
树达按：“白也无”有欲人须白之意，非事理也，故改之耳。
（十）
宋强行父《唐子西文录》云：皎然以诗名于唐，有僧袖诗谒之，然指其《御沟诗》云：“此波涵圣泽，波字未稳，当改。”僧怫然作色而去。僧亦能诗者也，皎然度其去必复来，乃取笔作“中”字，掌中握之以待。僧果复来，云：“欲更为‘中’字，如何？”然展手示之，遂定交。
（十一）
宋陈京《葆光录》卷一云：李建州频与方处士汉为吟友。频有《题四皓庙诗》，自言奇绝，云：“东西南北人，高迹此相亲。天下已归汉，山中犹避秦。龙楼曾作客，鹤氅不为臣。独有千年后，青青庙木春。”示于汉。笑而言：“善则善矣，然内有二字未稳。‘作’字太粗而难换。‘为’字甚不当。汉闻：‘率土之滨，莫非王臣。’请改作‘称’字。”频降伏，而且惭悔前言之失，遂拜为一字之师。
（十二）
宋洪迈《容斋五笔》卷五云：范文正公守桐庐，始于钓台建严先生祠堂，自为记，歌词云：“云山苍苍，江水泱泱，先生之德，山高水长。”既成，示南丰李泰伯。泰伯读之，起而言曰：“公之文一出，必将名世，某妄意辄易一字以成盛美。”公瞿然，握手扣之，答曰：“云山江水之语，于义甚大，于词甚溥；而‘德’字承之，乃似趢趚。拟换作‘风’字，如何？”公凝坐颔首，殆欲下拜。
树达按：《孟子》云：“闻伯夷之风者，贪夫廉，懦夫有立志。”《庄子》亦云：“闻其风而悦之。”李用“风”字本此。
（十三）
宋洪迈《容斋续笔》卷八云：王荆公绝句云：“京口瓜洲一水间，钟山只隔数重山。春风又绿江南岸，明月何时照我还？”吴中士人家藏其草，初云“又到江南岸”，圈去“到”字，注曰不好。改为“过”，复圈去，而改为“入”，旋改为“满”。凡如是十许字，始定为“绿”。
树达按：绿字具体，使人印象深刻，故佳。
（十四）
宋陆游《老学庵笔记》卷一云：荆公素轻沈文通，以为寡学，故赠之诗曰：“翛然一榻枕书卧，直到日斜骑马归。”及作文通墓志，遂云：“公虽不常读书。”或规之曰：“渠乃状元，此语得无过乎！”乃改“读书”作“视书”。
（十五）
宋沈括《梦溪笔谈》卷九云：嘉祐中，士人刘几，累为国学第一人，骤为怪险之语，学者翕然效之，遂成风俗。欧阳公深恶之，会公主文，决意痛惩，凡为新文者，一切弃黜，时体为之一变。有一举人论曰：“天地轧，万物茁，圣人发。”公曰：“此必刘几也。”戏续之，曰：“秀才刺，试官刷。”乃以大朱笔横抹之，自首至尾，谓之红勒帛，判“大纰缪”字榜之，既而果几也。复数年，公为御试考官，而几在庭，公曰：“除恶务力，今必痛斥轻薄子以除文章之害。”有一士人论曰：“主上收精藏明于冕旒之下。”公曰：“吾已得刘几矣！”既黜，乃吴人萧稷也。是时试《尧舜性之赋》，有曰：“故得静而延年，独高五帝之寿；动而有勇，形为四罪之诛。”公大称赏，擢为第一人。及唱名，乃刘辉。人有识之者，曰：“此刘几也！易名矣！”公愕然久之。因欲成就其名，小赋有“内积安行之德，盖禀于天”，公以“积”近于学，改为“蕴”，人莫不以公为知言。
（十六）
宋费衮《梁溪漫志》卷六云：蜀中石刻东坡文字稿《乞校正陆贽奏议上进剳子》云：“德宗以苛察为明”，改作“以苛刻为能”。《获鬼章告裕陵文》：“号称右臂”，改作“古称”；“非爱尺寸之疆”，改作“非贪”；“爰敕诸将”，改作“申命诸将”；“盖酬未报之恩”，改作“争酬”；“生擒鬼章”，改作“生获”。
（十七）
宋徐度《卻扫篇》卷下云：东坡初为《富韩公神道碑》，以示张文潜，文潜曰：“有一字未甚安，请试言之。盖碑之末曰：‘公之勋在史官，德在生民，天子虚己听公，西戎北狄视公进退以为轻重，然一赵济能摇之。’窃谓‘能’不若‘敢’也。”东坡大以为然，即更定焉。
树达按：富弼时以赵济之劾被黜，“能”字则涉及朝廷，“敢”字第关赵济，此其所以异也。
（十八）
《后汉书》卷四十六《郭躬传》云：顺帝时，廷尉河南吴雄季高以明法律、断狱平，起自孤宦，致位司徒。雄少时，家贫丧母，营人所不封土者择葬其中，丧事趣办，不问时日。医巫皆言当族灭，而雄不顾。及子䜣孙恭三世廷尉，为法名家。宋孔平仲《珩璜新论》云：吴雄之葬，医巫皆言灭族，此亦文之病也。彼巫医何预葬事！亦谓墓师可也。
（十九）
宋惠洪《冷斋夜话》卷五云：舒王在钟山，有客自黄州来。公曰：“东坡近日有何妙语？”客曰：“东坡宿于临皋亭，醉梦而起，作《成都圣像藏记》千有余言，点定才一两字。有写本，适留舟中。”公遣人取而至，时月出东南，林影在地，公展读于风檐，喜见眉须，曰：“子瞻，人中龙也。然有一字未稳。”客曰：“愿闻之。”公曰：“‘日胜日贫。’不若曰：‘如人善博，日胜日负’耳。”东坡闻之，拊掌大笑，亦以公为知言。
（二十）
宋史绳祖《学斋占毕》卷一云：东坡作《韩文公庙碑》，可谓发扬蹈厉。然“作书诋佛讥君王”，大有节病，《诗》三百篇只有刺而无讥。如“刺”者，与“讥”字义不同。《诗》注云：“风刺，谓譬喻，不斥言也。”若改“讥”字作“规君王”，取《沔水》“规宣王”之义，岂不善哉！
（二十一）
宋洪迈《容斋续笔》卷八云：黄鲁直诗，“归燕略无三月事，高蝉正用一枝鸣。”“用”字初曰“抱”，又改曰“占”，曰“在”，曰“带”，曰“要”，至“用”字始定。予闻于钱伸仲大夫如此。
（二十二）
宋庄季裕《鸡肋篇》卷上云：黄鲁直《送张谟河东漕使诗》云：“紫参可撅宜包贡，青铁无多莫铸钱。”时范忠宣帅太原，方论冶多铸广，故物重为弊。其子子夷亦能诗，尝云：“当易‘无’字作‘虽’，乃可。”
（二十三）
宋戴埴《鼠璞》卷上云：陈辅之《诗话》云：“萧楚才知溧阳，乖崖作牧，有一绝云：‘独恨太平无一事，江南闲杀老尚书。’萧改‘恨’作‘幸’。”
（二十四）
宋庄季裕《鸡肋篇》卷中云：许□□作哲宗哀册云：“攀灵舆而增痛，”上皇改“攀”为“抚”，“痛”为“怆”。
树达按：“攀”“痛”意重，“抚”“怆”意轻，徽宗避重就轻，盖以哲宗为己兄故欤？
（二十五）
宋张端义《贵耳集》卷上云：周益公与韩无咎同赋词科，试《交趾国进象表》，有“备法驾之前陈”，此无咎句也。益公止改“陈”字作“驱”字，遂中大科。“陈”字不切，“驱”字象上有用。
（二十六）
宋陈世崇《随隐漫录》卷四云：“白玉堂中曾草诏，水晶宫里近题诗。”韩子苍易为“堂深”“宫冷”。古词云：“春归也，只消戴一朵荼蘼。”宇文元质易“戴”为“更”，皆一字师也。
树达按：“白玉堂中”“水晶宫里”，词太熟烂滑脱，改为“堂深”“宫冷”，典重多矣。“戴”字板滞，更字则轻松矣。
（二十七）
又卷三云：先臣（陈藏一）承旨令述《太乙宫明禋祈晴设醮青词》云：“我将我享，爰有事于明堂；载祷载祈，肃致忱于楚帝。”上（宋理宗）自改为“上帝”。楚，张邦昌逆号也。凡代王言，不可不谨。
（二十八）
《朱子语类》卷百四十云：举南轩诗云：“卧听急雨打芭蕉。”先生曰：“此句不响。”曰：“不若作‘卧闻急雨到芭蕉’。”
（二十九）
宋洪迈《容斋随笔》云：妇人呼夫之兄为伯，于书无所载。予顷使金国时，辟景孙弟辅行，弟妇在家许斋醮。及还家赛愿，予为作青词云：“顷因兄伯出使，夫婿从行。”虽借《陈平传》“兄伯”之语，而自不以为然。偶忆《尔雅·释亲篇》曰：“妇称夫之兄为兄公。”于是改“兄伯”为“兄公”。
（三十）
《后汉书》卷七十七《酷吏传》云：张俭剖曹节之墓。
树达按：何焯《义门读书记》曰：“以《党锢》《宦者》二传参考，乃侯览，非曹节也。且未葬，但可言坏，不得言剖。”
（三十一）
宋王应麟《困学纪闻》卷十七引刘梦得《叹牛诗》云：晋宣尸居魏臣怠。注引阎若璩云：《晋宣帝纪》：“李胜来候疾，退告曹爽曰：‘司马公尸居余气，形神已离，不足虑也！’故爽等不复设备。”
树达按：何焯云：“晋宣于时亦魏臣也，韩柳必无此。”全祖望云：“当改云：‘马懿尸居曹爽怠。’”
（三十二）
清王士禛《古夫于亭杂录》卷三云：虞伯生《送袁伯长扈驾上都诗》中联云：“山连阁道晨留辇，野散周庐夜属櫜。”以示赵承旨。子昂曰：“美则美矣，若改山为天，野为星，则尤美。”虞深服之。盖炼字炼句之法与篇法并重，学者不可不知，于此可悟三昧。
（三十三）
清顾嗣立《寒厅诗话》云：张橘轩诗：“半篙流水夜来雨，一树早梅何处春？”元遗山曰：佳则佳矣，而有未安。既曰一树，乌得为何处，不如改一树为几点，便觉飞动。
（三十四）
又云：萨天锡诗：“地湿厌闻天竺雨，月明来听景阳钟。”道园见之，曰：诗信佳矣，但有一字不稳。闻与听字义同，盍改闻作看，唐人“林下老僧来看雨”，又有所出矣。
（三十五）
清焦循《易余籥录》卷十六云：丹徒蒋春农舍人（按蒋名宗海）为人作家传，称嫡母视庶子如己子，当时颇讥诮之，以为宜云“如己出”，舍人无以辨也。
树达按：焦氏云：“《唐书·藩镇传·田季安传》云：‘母微贱，公主命为己子。’公主其嫡母也，则舍人固不误。”树达按：焦说非也。视庶子如己子，作者谓如己所生也。命为己子，但名义上视为己所有之子，非谓命为己所生也。如谓视庶子如己名义上之子，不亦滑稽可笑乎！又《左传》隐公三年云：“其娣戴妫，生桓公，庄姜以为己子”，不必引《唐书》。
（三十六）
清孙星衍《仪郑堂遗文序》引孔广森《与朱沧湄书》云：骈体文第一取音节近古。庾子山文：“落花与芝盖齐飞，杨柳共春旂一色。”若删去“与”“共”字，便成俗响。陈检讨其年句云：“四围皆王母灵禽，一片悉嫦娥宝树。”此调殊恶。在古人宁以两“之”易“灵”“宝”二字也。
（三十七）
清阮葵生《茶余客话》卷一云：吾乡程嗣立风衣好结纳名流，视黄金如土，晚作诗云：“满头白发来偏早，到手黄金去已多。”周白民振采改“到”字作“信”字，徐笠山庭槐以为一字师。
（三十八）
《双竹居杂话》云：沈文肃公葆桢，年少时颇跌宕不得所，相传其早年有《咏新月》诗云：“一钩已足明天下，何必清辉满十分。”其蕴负约略见之矣。后林文忠为易“何必”之“必”字为“况”，仅此一字，便有霄壤之别。老成硕望，吐属固自不同。
乙 改句
（一）
《左传》襄公二十五年云：丁丑，崔杼立而相之，庆封为左相，盟国人于太宫，曰：“所不与崔、庆者……”晏子仰天叹曰：“婴所不唯忠于君利社稷者是与，有如上帝。”乃歃。杜注云：盟书云：“所不与崔、庆者，有如上帝。”读书未终，晏子抄答易其辞，因自歃。
（二）
《左传》襄公二十六年云：楚子、秦人侵吴，遂侵郑。五月，至于城麇。郑皇颉戍之，出与楚师战，败，穿封戍囚皇颉，楚人以皇颉归。印堇父与皇颉戍城麇，楚人囚之以献于秦。郑人取货于印氏以请之。子大叔为令正，（杜注云：主作辞令之正。按：正，长也。）以为请，子产曰：“不获。（谓大叔辞以货请印堇父，必不得。）受楚之功而取货于郑，不可谓国，秦不其然。若曰：‘拜君之勤，郑国微君之惠，楚师其犹在敝邑之城下’，其可。”弗从，遂行，秦人不予。更币，从子产，而后获之。（杜注云：更遣使，执币，用子产辞，乃得堇父。）
（三）
《公羊传》庄公七年云：夏四月辛卯夜，恒星不见；夜中，星 如雨。……如雨者何？如雨者，非雨也。非雨则曷为谓之如雨？不脩《春秋》曰：“雨星，不及地尺而复。”君子修之，曰：“星 如雨。”
树达按：《论衡·艺增篇》云：“如雨者，如雨状也。山气为云，上不及天，下而为云，雨星星陨，不及地上复在天，故曰如雨，孔子正言也。夫星陨或时至地，或时不能，尺丈之数难审也。《史记》言尺，亦以太甚矣。夫地有楼台山陵，安得言尺，孔子言如雨，得其实矣。”
（四）
《左传》昭公元年云：冬，楚公子围将聘于郑，伍举为介，未出竟，闻王有疾而还。伍举遂聘。十一月己酉，公子围至，入问王疾，缢而弑之。使赴于郑，伍举问应为后之辞焉，对曰：“寡大夫围。”伍举更之曰：“共王之子围为长。”
树达按：“共王之子围为长，”此明围之嗣立为合理也。但云“寡大夫围”，则无此意矣。
（五）
唐刘知几《史通》卷六《叙事篇》云：《公羊传》称：“郄克眇，季孙行父秃，孙良夫跛。齐使跛者逆跛者，秃者逆秃者，眇者逆眇者。”盖宜除“跛者”以下句，但云：“各以其类逆”，必事加再述，则于文殊费，此为烦句也。
树达按：刘氏此议非也。夫齐人类逆，事本滑稽，故传文特作烦言，以增兴趣，若如刘氏所改，文词虽省，韵味索然矣。魏伯子《论文》云：“如刘说，简则简矣，于神情特不生动。”是也。
（六）
《史通》卷十六《杂说篇》云：汉书载子长《与任少卿书》，历说自古述作皆因患而起，末云：“不韦迁蜀，世传《吕览》。”案吕氏之修撰也，广招俊客，比迹舂陵，共集异闻，拟书荀孟，思刊一字，购以千金，则当时宣布，为日久矣，岂以迁蜀之后方始传乎！且必以身既流移，书方见重，则又非关作者本因发愤著书之义也；而辄引以自喻，岂其伦乎！若要多举故事，成其博学，何不云：“虞卿穷愁，著书八篇”，而曰：“不韦迁蜀，世传《吕览》。”斯盖识有不该，思之未审耳。
（七）
《晋书》卷九十六《列女·王凝之妻谢氏传》云：谢氏字道韫，安西将军奕之女也。尝内集，俄而雪骤下。（叔父）安曰：“何所似也？”安兄子朗曰：“散盐空中差可拟。”道韫曰：“未若柳絮因风起。”安大悦。
（八）
宋张耒《明道杂志》云：元祐中袷享，诏南京张安道陪祠，安道因苏子由托某撰《辞免及谢得请表》，余撰去。后见张公表到，悉用余文，独表内有一句云：“邪正昭明。”改之云：“民物阜安。”意不欲斥人为邪也。
（九）
《朱子语类》卷百三十九云：欧公文多是修改到妙处。顷有人买得他《醉翁亭记》原稿，初说“滁州四面有山”，凡数十字，末后改定，只曰“环滁皆山也”五字而已。
（十）
宋何薳《春渚纪闻》卷七云：薳尝于欧阳文忠公诸孙望之处得东坡先生数诗稿，其和欧叔弼诗云：“渊明为小邑，”继圈去“为”字，改作“求”字；又连涂“小邑”二字，作“县令”字，凡三改乃成今句。至“胡椒铢两多，安用八百斛？”初云：“胡椒亦安用？乃贮八百斛？”若如初语，未免后人疵议。又知，虽大手笔，不以一时笔快为定而惮屡改也。
（十一）
宋费衮《梁溪漫志》卷六云：蜀中石刻东坡文字稿，《乞校正陆贽奏议上进剳子》云：“但其不幸，所事暗君。”改“所事暗君”作“仕不遇时”。《获鬼章告裕陵文》，初云：“报谷吉之冤，远同强汉；雪渭水之耻，尚陋有唐。”皆涂去，乃用此二事别作一联云：“颉利成擒，初无渭水之耻；郅支授首，聊报谷吉之冤。”
（十二）
宋费衮《梁溪漫志》卷五云：陈去非（与义）草义阳朱丞相（胜非）《起复制》云：“眷予次辅，方宅大忧。”有以“宅忧”为言者，令綦处厚贴麻，去非待罪。綦改云：“方服私艰。”
树达按：《尚书·说命篇》云：“王宅忧。”言者意谓原文用于天子，人臣不当用也。
（十三）
清章学诚《乙卯剳记》云：《汉书·昌邑王传》：“即位后，梦青蝇之矢积西阶东，可五六石，以屋版瓦覆，发视之，青蝇矢也。”按文繁复而无当。宜改上句云：“梦有物积西阶东。”接其下云云，则文省而事理益明矣。
（十四）
清章学诚《文史通义》卷五《古文公式篇》云：汪钝翁（按汪名琬）撰《睢州汤烈妇旌门颂序》云：“睢州诸生汤某妻赵氏，值明末李自成之乱”云云，是未善。当云：“故明睢州诸生汤某妻赵氏，值李自成之乱，”于辞为顺。盖突起似现在之人，下句补出值明末李自成，文气亦近滞也。
（十五）
清洪亮吉《晓读书斋初录》卷下云：吾乡有孟渎河通大江，唐元和中常州刺史孟简所浚。州人德之，因名孟渎。《新唐书》简本传云：州有孟渎。久淤，简治导，溉田凡四千顷。书法非是。当云：州北有渎久淤，简治导，溉田凡四千顷，州人遂名为孟渎。方得其实。盖汉《沟洫志》称郑渠白渠，事后称之，即其例也。
（十六）
清朱孔彰《题江南曾文正祠百咏》云：公使幕客拟荐武员一疏，状其赳桓，数行未了，公援笔易“帕首鞸刀，楚衣短制”二语，意便足。
二、增益
甲 增字
（一）
《朱子语类》云：欧阳永叔作《昼锦堂记》云：“仕宦至将相，富贵归故乡，此人情之所荣，今昔之所同也。”后增二字作“仕宦而至将相，富贵而归故乡。”
树达按：增二而字，则“仕宦”“富贵”语意加重，全文意思加多矣。
（二）
宋王铚《默记》卷下云：熙宁初，欧公作史照《岘山亭记》，以示章子厚。子厚读至“元凯铭功于二石，一置兹山，一投汉水，”曰：“一置兹山，一投汉水，”亦可。然终是突兀。惇欲改曰：“一置兹山之上，一投汉水之渊，”为中节。文忠公喜而用之。
（三）
宋费衮《梁溪漫志》卷六云：蜀中石刻东坡文字稿《乞校正陆贽奏议上进剳子》云：“以猜忌为术，而贽劝之以推诚；好用兵，而贽以消兵为先；好聚财，而贽以散财为急。”后于逐句首皆添注“德宗”二字。
乙 增句
（一）
《晋书》卷九十二《文苑·袁宏传》云：宏从桓温北征，作《北征赋》。尝与王珣伏滔同在温坐，温令滔读其《北征赋》，至“闻所闻于相传，云获麟于此野；诞灵物以瑞德，奚授体于虞者？疚尼父之恫泣，似实恸而非假；岂一性之足伤，乃致伤于天下。”其本至此便改韵。珣云：“此赋方传千载，无容率尔。今于‘天下’之后移韵徙事，然于写送之致，似为未尽。”滔云：“得益‘写’韵一句，或为小胜。”温曰：“卿思益之！”宏应声答曰：“感不绝于余心，愬流风而独写。”珣诵味久之，谓滔曰：“当今文章之美，故当共推此生！”
树达按：此事又见《世说新语·文学篇》注。《北征赋》今不存，断句见严可均辑《全晋文》卷五十七。
（二）
晋王珣《孝武帝哀册》略云：“自罹旻凶，秋冬代变，帷幕空张，肴俎虚荐。极听无闻，详视罔见。”云云。《南史》卷二十三《王诞传》云：晋孝武帝崩，从叔尚书令珣为哀策，出本示诞，曰：“犹恨少序节物。”诞揽笔，便益之，接其“秋冬代变”后云：“霜繁广除，风回高殿。”珣叹美，因而用之。
树达按：哀册全文见《全晋文》卷二十。
（三）
《南史》卷三十二《张融传》云：融作《海赋》，文辞诡激，独与众异。后以示顾恺之，恺之曰：“卿此赋实超玄虚，但恨不道盐耳。”融即求笔注曰：“漉沙构白，熬波出素。积雪中春，飞霜暑路。”此四句后所足也。
树达按：《海赋》全文见《全齐文》卷十五。清张云 《四寸学》卷六云：“漉沙构白”，似是今淮北之晒盐。
（四）
唐刘知几《史通》十六《杂说上篇》云：司马迁之叙传也，始自初生，及乎行历，事无巨细，莫不备陈，可谓审矣，而竟不书其字。班固仍其本传，了无损益，此又韩子所以致守株之说也。如固之为迁传也，其初宜云：“迁字子长，冯翊阳夏人，其序曰”云云。至于事终，则言其自叙如此，著述之体不当如是耶！
（五）
宋陆游《老学庵笔记》卷一云：晏尚书景初作一士大夫墓志，以示朱希真，希真曰：“甚妙，但似欠四字耳，然不敢以告。”景初苦问之，希真指“有文集十卷”字下曰：“此处欠。”又问：“欠何字？”曰：“当增‘不行于世’四字。”景初遂增“藏于家”三字，实用希真意也。
（六）
《后汉书》卷九十七《范滂传》云：建宁二年，遂大诛党人，诏下，急捕滂等。督邮吴导至县，抱诏书闭传舍，伏床而泣。滂闻之，曰：“必为我也。”即自诣狱。县令大惊，出，解印绶，引与俱亡，曰：“天下大矣！子何为在此？”滂曰：“滂死则祸塞，何敢以罪累君！又令老母流离乎！”其母就与之诀，滂白母曰：“仲博孝敬足以供养，滂从龙舒君归黄泉，存亡各得其所，惟大人割不可忍之恩，勿增感戚！”母曰：“汝今得与李、杜齐名，（李膺、杜密）死亦何恨！既有令名，复求寿考，可兼得乎？”滂跪受教，再拜而辞，顾谓其子曰：“吾欲使汝为恶，则恶不可为；使汝为善，则我不为恶。”行路闻之，莫不流涕。清王鸣盛《十七史商榷》云：《后汉书·范滂传》叙至“滂就逮辞母母训滂”之下，宜补一句，云：“滂竟被害。”然后继以“行路闻之，莫不流涕”云云。
三、删削
甲 删字
（一）
《吕氏春秋》卷一《贵公篇》云：荆人有遗弓者，而不肯索，曰：“荆人遗之，荆人得之，又何索焉？”孔子闻之，曰：“去其‘荆’而可矣。”
树达按：《说苑·至公篇》云：楚共王出猎而遗其弓，左右请求之，共王曰：“止！楚人遗弓，楚人得之，又何求焉？”仲尼闻之，曰：“惜乎！其不大也！亦曰：‘人遗弓，人得之’而已。何必‘楚’也！”
事又见《公孙龙子·迹府篇》及《孔子家语·好生篇》。
（二）
唐刘知几《史通》卷六《叙事篇》云：《汉书·张苍传》云：“年老，口中无齿。”盖于此一句之内，去“年”及“口中”可矣。夫此六文成句，而三字妄加，此为烦字也。
乙 删句
（一）
严可均《全晋文》一百二引陆士龙与兄平原书云：《二祖颂》甚为高伟，然意故复谓之微多“民不辍叹”一句，谓可省。
树达按：《二祖颂》，《全晋文》未见。
（二）
唐刘知几《史通》卷十五《点烦篇》云：《孔子家语》曰：“鲁公索氏将祭而忘其牲。孔子闻之，曰：‘公索氏不及二年矣。’一年而亡。门人问曰：‘昔公索氏亡其祭牲，而夫子曰：不及二年，必亡。今果如期而亡。夫子何以知然？’”宜除二十四字。
树达按：谓当删“昔公索氏亡其祭牲”至“今果如期而亡”三句二十四字也。
（三）
《史通》十六《杂说上篇》云：《史记·邓通传》云：“文帝崩，景帝立。”向若但云“景帝立”，不言“文帝崩”，斯亦可知矣，何用兼书其事乎！
（四）
宋陈善《扪蝨新话》卷六云：蔡君谟（襄）作《泉州万安渡石桥记》，文字极简古。然予谓剩却八言。盖既言“其长二千六百尺，翼以扶栏”矣，不当又言“如其长之数而两之。”此八字为赘。
树达按：蔡文见《宋文鉴》卷七十九。
（五）
《史记》卷九十九《叔孙通传》云：孝惠帝为东朝长乐宫及间往，数跸，烦人，乃作复道，方筑武库南。叔孙生奏事，因请间，曰：“陛下何自筑复道？高寝衣冠月出游高庙。高庙，汉太祖，奈何令后世子孙乘宗庙道上行哉？”孝惠帝大惧，曰：“急坏之！”叔孙生曰：“人主无过举。今已作，百姓皆知之。今坏此，则示有过举。愿陛下为原庙渭北，衣冠月出游之。益广多宗庙，大孝之本也。”上乃诏有司立原庙。原庙起以复道故。
树达按：元王若虚《史记辨惑》卷七云：叔孙通以惠帝作复道，劝之立原庙，上乃诏有司立之，则立庙之由已自见矣，而复云：“原庙起以复道故，”此句安用哉！《前汉》削之，当矣。又按：复道行空，故云乘宗庙道上行也。
四、颠倒
（―）
宋陈善《扪蝨新话》卷八云：王荆公尝读杜荀鹤雪诗云：“江湖不见飞禽影，岩谷惟闻折竹声。”改云：“宜作‘禽飞影，竹折声’。”又王仲至《试馆职诗》云：“日斜奏罢《长杨赋》，闲拂尘埃看画墙。”公为改云：“奏赋《长杨》罢，”云：“如此语健。”
（二）
元王若虚《滹南遗老集》卷三十三（《谬误杂辨》）云：《史记》言四皓定太子事云：“留侯本招此四人之力”，当作“本留侯。”《通鉴》称苻坚喜王猛诛诸豪强云：“吾始今知天下之有法”，当作“今始”。郭从谨言于唐明皇云：“草野之臣必知有今日”，当作“知必。”权德舆论光武封子密事云：“反乃爵以通侯”，当作“乃反”。
（三）
清姚范《援鹑堂笔记》卷四十四方东树按语云：潘岳《西征赋》：“匪祸降之自天。”何义门编修移为“降祸”。遂觉意与句法增重。
（四）
闻诸先辈云：平江李次青元度本书生，不知兵。曾国藩令其将兵作战，屡战屡败。国藩大怒，拟奏文劾之，有“屡战屡败”语。曾幕中有为李缓颊者，倒为“屡败屡战”，意便大异。
（五）
傅熊湘《钝安脞录》卷一云：吴晦悔（恭亨）庚子年尝撰一墓铭，写质王葵园，明日发还，于铭辞“深谷高陵，此阡不磨”句，乙为“陵深谷高”，忽若苍劲无伦。前辈之炉锤不苟，至可想见。

[book_title]第四章 变化
古人缀文，最忌复沓。刘勰之论练字也，戒同字相犯，是其事也。欲逃斯病，恒务变文。《左氏传》于同一篇中称举同一人者，名字号谥，错杂不恒，几于令人迷惑，斯为极变化之能事者矣。
一、能动的变化
甲 名词
子 私名
天 人名
（一）
《左传》僖公元年云：冬，莒人来求赂，公子友败诸郦，获莒子之弟挐。非卿也，嘉获之也。公赐季友汶阳之田及费。
树达按：季友即公子友也。
（二）
又僖公十年云：丕郑之如秦也，言于秦伯曰：“吕甥、郤称、冀芮实为不从。若重问以召之，臣出晋君，君纳重耳，蔑不济矣。”冬，秦伯使泠至报问，且召三子。郤芮曰：“币重而言甘，诱我也。”
树达按：郤芮即上文之冀芮也。
（三）
又僖公十五年云：晋侯使郤乞告瑕吕饴甥，且召之。子金教之言曰：“朝国人，而以君命赏。”且告之曰：“孤虽归，辱社稷矣。其卜贰圉也！”众皆哭。晋于是乎作爰田。吕甥曰：“君亡之不恤而群臣是忧，惠之至也。将若君何？”
树达按：子金即瑕吕饴甥，其字也。又称吕甥。
（四）
又僖公十七年云：齐侯之夫人三，王姬、徐嬴、蔡姬，皆无子。齐侯好内，多内宠，内嬖如夫人者六人：长卫姬，生武孟；少卫姬，生惠公；郑姬，生孝公；葛嬴，生昭公；密姬，生懿公；宋华子，生公子雍。公与管仲属孝公于宋襄公，以为太子。雍巫有宠于卫共姬，因寺人貂以荐羞于公，亦有宠，公许之立武孟。管仲卒，五公子皆求立。冬十月乙亥，齐桓公卒。易牙入，与寺人貂因内宠以杀群吏，而立公子无亏，孝公奔宋。
树达按：卫共姬即长卫姬，公子无亏即武孟，易牙即雍巫，皆一人二称。
（五）
又僖公二十四年云：狄人归季隗于晋而请其二子。文公妻赵衰，生原同、屏括、楼婴。赵姬请逆盾与其母，子余辞。
树达按：子余，赵衰字也。
（六）
又宣公四年云：初，楚司马子良生子越椒，子文曰：“必杀之！是子也，熊虎之状而豺狼之声。弗杀，必灭若敖氏矣。谚曰：‘狼子野心。’是乃狼也，其可畜乎！”子良不可，子文以为大慼。及将死，聚其族曰：“椒也知政，乃速行矣！无及于难！”且泣曰：“鬼犹求食，若敖氏之鬼，不其馁而！”及令尹子文卒，斗般为令尹，子越为司马， 贾为工正，谮子扬而杀之。子越为令尹，己为司马。子越又恶之，乃以若敖氏之族圄伯嬴于 阳而杀之，遂处烝野。将攻王，王以三王之子为质焉，弗受，师于漳澨。秋七月戊戌，楚子与若敖氏战于皋浒，伯棼射王汰辀，鼓跗，著于丁宁；又射汰辀，以贯笠毂。师惧，退。王使巡师曰：“吾先君文王克息，获三矢焉，伯棼窃其二，尽于是矣。”鼓而进之，遂灭若敖氏。
树达按：越椒，椒，子越，伯 ，同一人也，四称。斗般，子扬，同一人也，二称。 贾，伯嬴，同一人也，亦二称。
（七）
又襄公六年云：宋华弱与乐辔少相狎，长相优，又相谤也。子荡怒，以弓梏华弱于朝。
树达按：子荡即乐辔也，变称。
（八）
又襄公九年云：冬十月，诸侯伐郑。庚午，季武子、齐崔杼、宋皇郧，从荀罃、士匄，门于 门，卫北宫括、曹人、邾人，从荀偃、韩起，门于师之梁，滕人、薛人，从栾黡、士鲂，门于北门，杞人、郳人，从赵武魏绛斩行栗。甲戌，师于氾。令于诸侯曰：“修器备，盛糇粮，归老幼，居疾于虎牢，肆眚！”围郑，郑人恐，乃行成。中行献子曰：“遂围之，以待楚人之救也，而与之战。不然无成。”知武子曰：“许之盟而还师以敝楚人。吾三分四军与诸侯之锐以逆来者，于我未病，楚不能矣，犹愈于战。暴骨以逞，不可以争。大劳未艾，君子劳心，小人劳力，先王之制也。”诸侯皆不欲战，乃许郑成。
树达按：中行献子即上文之荀偃，知武子即上文之荀罃也。又按：章学诚《文史通义》卷四《繁称篇》云：“尝读《左氏春秋》而苦其书人名字不为成法也。夫幼名，冠字，五十以伯仲，死谥，周道也，此则称于礼文之言，非史文述事之例也。《左氏》则随意杂举而无义例，且名字谥行以外，更及官爵封邑焉。一篇之中，错出互见，苟非注释相传有受授，至今不识为何如人。是以后世史文莫不钻仰《左氏》，而独于此事不复相师也。”按以实用言之，章说诚是矣。然作《左氏传》者意在求美，后人之误解与否，非所计及，其求美之意之切，亦可推见矣。
（九）
金文《公贸鼎》云：叔氏吏（使） 安㠱白（伯），宾 马辔乘，公贸用□休鲜，用乍（作）宝彝。
树达按： 与公贸为一人，名 字公贸也。
地 国名
《孟子·梁惠王下篇》云：惟仁者为能以大事小，是故汤事葛，文王事昆夷。惟智者为能以小事大，故太王事獯鬻，句践事吴。
树达按：王国维《观堂集林》卷十三《鬼方昆夷 狁考》云：“据《大雅·绵诗》本文，则太王所事正是混夷。此《诗》自一章至七章皆言太王迁都筑室之事，八章云：“柞 拔矣，行道兑矣，混夷 矣，维其喙矣。’亦当言太王定都之后伐木开道，混夷畏其强而惊走也。太王所喙者既为混夷，则前此所事者亦当为混夷。孟子易以獯鬻者，以上文云‘文王事昆夷，’故以异名同实之獯鬻代之，临文之道，不得不尔也。”
人 氏名
《史记》卷三十二《齐太公世家》云：子我盟诸田于陈宗。
树达按：下文云：“所不杀子者，有如田宗，”彼言田宗，则陈宗为变文明矣。
物 地名
《史记》卷九十五《樊哙传》云：攻赵贲，下郿，槐里，柳中，咸阳，灌废丘，最。
树达按：《索隐》云：“废丘即槐里也。初言槐里，称其新名，后言功最，是重举，不欲再见其文，故因旧称废丘也。”
丑 公名
（一）
《易·蛊卦》云：干父之蛊，有子，考无咎。
树达按：考即父也。
（二）
《诗·小雅·六月》云：王于出征，以佐天子。
树达按：言王又言天子，天子即王也。
（三）
《左传》襄公三年云：祁奚请老，晋侯问嗣焉，称解狐，其雠也，将立之而卒。又问焉，对曰：“午也可。”（午，祁奚子。）于是羊舌职死矣，晋侯曰：“孰可以代之？”对曰：“赤也可。”于是祁午为中军尉，羊舌赤佐之。（赤，职之子伯华。）君子谓祁奚于是能举善矣。称其雠，不为谄；立其子，不为比；举其偏，不为党。《商书》曰：“无偏无党，王道荡荡”，其祁奚之谓矣。解狐得举，祁午得位，伯华得官，建一官而三物成，能举善也。
树达按：《正义》云：官位一也，变文相避耳。
（四）
《左传》昭公三年云：晋韩起如齐逆女，公孙虿为少姜之有宠也，以其子更公女而嫁公子。
树达按：公女即公子也，变文耳。
（五）
《左传》昭公十六年云：宣子有环，其一在郑商，宣子谒诸郑伯，子产弗与。韩子买诸贾人，既成贾矣。商人曰：“必告君大夫。”韩子请诸子产曰：“日起请夫环，执政弗义，弗敢复也。今买诸商人，商人曰：‘必以闻。’敢以为请。”
树达按：孔疏云：“贾人即商人也。行曰商，坐曰贾，对文虽别，散则不殊：故商贾并言之。”树达按：此变文以辟复也。
（六）
《左传》昭公二十五年云：简子曰：“敢问：何谓礼？”对曰：“吉也闻诸先大夫子产曰：‘夫礼，天之经也，地之义也，民之行也。’天地之经而民实则之，则天之明，因地之性。”
树达按：杜注云：“经者，道之常。”孔疏云：“此传文于天言常，则地亦常也；于地言义，则天亦义也。复言天地之经，明天地皆有常也。”天有常明之义，地有常利之义也。既言天之经，不可复言地之经，故变文称义。既言则天之明，不可复言则地之性，故变文言因；因之与则，互相通也，正是变文使相避耳。
（七）
《礼记》二十一《杂记下篇》云：升正柩，诸侯，执绋五百人。大夫之丧，其升正柩也，执引者三百人。
树达按：郑注云：“升正柩者，谓将葬朝于祖，正棺于庙也。绋引同耳，庙中曰绋，在涂曰引，互言之。”又按此节文仅二十五字，其变化至多。绋引变文，一也。大夫云“大夫之丧”，而诸侯不云“之丧”，二也。诸侯先云“升正柩”，后言“诸侯”；大夫则先云“大夫之丧”，后云“升正柩”，三也。因叙述先后不同，故大夫云“其升正柩也”而诸侯但云升正柩，四也。“执引”下有“者”字，“执绋”下无之，五也。
（八）
《礼记》二十五《祭统篇》云：天子亲耕于南郊以共齐盛，王后蚕于北郊以共纯服；诸侯耕于东郊，亦以共齐盛，夫人蚕于北郊以共冕服。
树达按：郑注云：“纯服亦冕服也，互言之尔。纯以见绘色，冕以着祭服。”
（九）
《周礼·地官·大司徒》云：以土宜之法辨十有二土之名物，以相民宅而知其利害，以阜人民，以蕃鸟兽，以毓草木，以任土事。辨十有二壤之物而知其种，以教稼穑树艺。
树达按：郑注云：壤亦土也，变言耳。
（十）
《穀梁传》隐公元年云：公何以不言即位？成公志也。焉成也？言君之不取为公也。君之不取为公，何也？将以让桓也。
树达按：范注云：“公，君也。上言君，下言公，互辞。”
（十一）
《国语·楚语》云：观射父曰：“天子禘郊之事，王后必自舂其粢；诸侯宗庙之事，夫人必自舂其盛。”
树达按：韦昭注云：“器实曰粢，在器曰盛。”上言粢，下言盛，互其文也。
（十二）
《国策》卷二十六《韩策》云：大王事秦，秦必求宜阳成皋，今兹效之，明年又益求割地。
树达按：今兹谓今年也。
（十三）
《国策·赵策》云：赵以七败之余，收破军之弊。
（十四）
《管子·小匡篇》云：戎车待游车之弊，戎士待臣妾之余。
树达按：王念孙云：“弊亦余也。”详见《经义述闻·周礼》。
（十五）
《淮南子·主术篇》云：兵莫憯于志，而莫邪为下；寇莫大于阴阳，而桴鼓为小。
树达按：高注云：寇亦兵也。
（十六）
又云：夫寸生于 ， 生于日，日生于形，形生于景，此度之本也；乐生于音，音生于律，律生于风，此声之宗也。
树达按：高注云：宗亦本也。
（十七）
又《说林篇》云：绦可以为 ，不必以 。
树达按：高注云： 亦 。
（十八）
《汉书》卷三十四《黥布传》云：前年杀彭越，往年杀韩信。
树达按：张晏云：往年与前年同耳，文相避也。
（十九）
《汉书》卷九十七《外戚·史皇孙王夫人传》云：妪（王妪）言：“名妄人，家本涿郡蠡吾平乡，年十四，嫁为同乡王更得妻；更得死，嫁为广望王乃始妇。”
树达按：上言妻，下言妇。
乙 代名词
子 自称
（一）
《书·大诰》云：我有大事休，朕卜并吉。
树达按：我朕并用。
（二）
又云：予惟往求朕攸济。
树达按：予朕并用。
（三）
又云：越予冲人，不卬自恤。
（四）
又云：肆予曷敢不越卬敉宁王大命！
树达按：上二例予 并用。
（五）
又《仲虺之诰》云：予恐来世以台为口实。
树达按：予台并用。
（六）
又《盘庚中篇》云：予念我先神后之劳尔先。
树达按：予我并用。
（七）
《诗·邶风·匏有苦叶篇》云：人涉卬否，卬须我友。
树达按： 我皆吾也。
（八）
《论语》五《公冶长篇》云：子贡曰：“我不欲人之加诸我也，吾亦欲无加诸人。”
（九）
又六《雍也篇》云：季氏使闵子骞为费宰，闵子骞曰：“善为我辞焉！如有复我者，则吾必在汶上矣。”
（十）
又七《述而篇》云：子曰：“二三子以我为隐乎？吾无隐乎尔。吾无行而不与二三子者，是丘也。”
（十一）
又九《子罕篇》云：太宰问于子贡曰：“夫子圣者与？何其多能也！”子贡曰：“固天纵之将圣，又多能也。”子闻之，曰：“太宰知我乎！吾少也贱，故多能鄙事。君子多乎哉！不多也。”
（十二）
又云：吾有知乎哉？无知也。有鄙夫问于我，空空如也，我叩其两端而竭焉。
（十三）
又十七《阳货篇》云：夫召我者，而岂徒哉？如有用我者，吾其为东周乎！
（十四）
《左传》庄公十年云：伐我，吾求救于蔡而伐之。
（十五）
《庄子·齐物论》云：今者吾丧我。
（十六）
《汉书》卷四十九《爰盎传》云：吾与汝兄善，今儿乃毁我。
（十七）
《左传》桓公六年云：我张吾三军而被吾甲兵。
（十八）
《孟子·公孙丑篇》云：我善养吾浩然之气。
（十九）
又云：彼以其富，我以吾仁；彼以其爵，我以吾义。
（二十）
《汉书》卷三十九《萧何传》云：相国为民请吾苑，不许，我不过为桀纣主，而相国为贤相。吾故系相国，欲令百姓闻吾过。
树达按：以上诸例皆吾我并用。
（二十一）
《庄子·秋水篇》云：今予动吾天机而不知其所以然。
树达按：此例予吾并用。
丑 对称
（一）
《书·盘庚上篇》云：汝猷黜乃心，无傲从康！
树达按：汝乃并用。
（二）
《诗·小雅·巷伯篇》云：岂不尔受，既其女迁。
树达按：尔女并用。
（三）
《左传》宣公十五年云：余，而所嫁妇人之父也，尔用先人之治命，余是以报。
树达按：尔而并用。
（四）
又昭公六年云：女丧而宗室，于人何有？
树达按：女而并用。
（五）
《礼记》三《檀弓上篇》云：子夏丧其子而丧其明，曾子吊之，曰：“吾闻之也，朋友丧明，则哭之。”曾子哭，子夏亦哭，曰：“天乎！予之无罪也！”曾子怒曰：“商！汝何无罪也！吾与汝事夫子于洙泗之间，退而老于西河之上，使西河之民疑汝于夫子，尔罪一也；丧尔亲，使民未有闻焉，尔罪二也；丧尔子，丧尔明，尔罪三也。而曰汝何无罪欤！”
树达按：尔汝二字并用。
（六）
《礼记》二十五《祭统篇》云：若纂乃考服。
树达按：注云：“若乃犹女也。”按若乃义同变用。
（七）
《史记》卷六十五《孙子吴起传》云：汝知而心左右手背乎？
树达按：汝而变用。
（八）
又卷七十《张仪传》云：始吾从若饮，我不盗而璧，若笞我。若善守汝国，我顾且盗而城！
树达按：若而汝并用。
（九）
又卷四十一《越世家》云：子胥大笑曰：“我令而父霸，我又立若。若初欲分吴国半予我，我不受已，今若反以谗诛我。”
树达按：而若并用。
寅 他称
《汉书》卷四十八《贾谊传》云：彼且为我死，故吾得与之俱生；彼且为我亡，故吾得与之俱存；夫将为我危，故吾得与之皆安。
树达按：彼夫变用。
丙 动词
（一）
《诗·小雅·采薇篇》云：彼尔维何？维常之华；彼路斯何？君子之车。
树达按：维与斯皆为也。
（二）
《左传》襄公二十五年云：赋车籍马。
树达按：孔疏云：“赋与籍俱是税也，税民之财，使备车马，因车马之异，故别为其文。”
（三）
《左传》昭公元年云：赵孟视荫，曰：“朝夕不相及，谁能待五？”后子出而告人曰：“赵孟将死矣。主民，玩岁而愒日，其与几何！”
树达按：杜注云：“玩愒皆贪也。”
（四）
《左传》昭公四年云：申无宇曰：“楚祸之首，将在此矣。召诸侯而来，伐国而克，城竟莫校，王心不违，民其居乎？民之不处，其谁堪之？不堪王命，乃祸乱也。”
树达按：“处”与“居”同义，变文以避复耳。
（五）
《左传》昭公二十六年云：在礼：家施不及国，民不迁，农不移，工贾不变。
树达按：迁移变义同。
（六）
《论语》九《子罕篇》云：牢曰：“子云：‘吾不试，故艺。’”
树达按：上言曰，下言云，曰云同义。
（七）
《淮南子·原道篇》云：音之数不过五，而五音之变不可胜听也；味之和不过五，而五味之化不可胜尝也。
树达按：高注云：“化亦变也。”
（八）
又《俶真篇》云：夫疾风 木，而不能拔毛发。
树达按：高注云：“ 亦拔也。”
（九）
又《精神篇》云：是故忧患不能入也，而邪气不能袭。
树达按：高注云：“袭亦入也。”
（十）
又《道应篇》云：善治国家者，不变其故，不易其常。
树达按：变易义同。
（十一）
又《说山篇》云：象解其牙，不憎人之利之也；死而弃其招箦，不怨人取之。
树达按：高诱注云：“怨亦憎，变文耳。”树达按：高特于此言变文以起例，知注凡言某亦某者皆变文也。
（十二）
又《说山篇》云：膏之杀鳖，鹊矢中猬。
树达按：高注云：“中亦杀也。”
（十三）
又《说林篇》云：跖越者或以舟，或以车，虽异路，所极一也。
树达按：高注云：“跖，至也。极亦至，互文耳。”
丁 状词
（一）
《仪礼·士冠礼》云：始加，祝曰：“令月吉日，始加元服。”
（二）
又云：再加，曰：“吉月令辰，乃申尔服。”
树达按：吉令皆善也。
（三）
《论语》十三《子路篇》云：为君难，为臣不易。
（四）
《淮南子·氾论篇》云：存亡之迹若此其易知也，愚夫蠢妇皆能谕之。
树达按：高注云：“蠢亦愚。”
戊 副词
（一）
《庄子·逍遥游篇》云：今子有大树，患其无用，何不树之于无何有之乡，广莫之野，彷徨乎无为其侧，逍遥乎寝卧其下？
树达按：成玄英疏云：“彷徨，纵任之名；逍遥，自得之称，亦是异言一致，互其文耳。”
己 介词
（一）
《左传》宣公十二年云：楚自克庸以来，其君无日不讨国人而训之于民生之不易，祸至之无日，戒惧之不可以怠；在军，无日不讨军实而申儆之于胜之不可保，纣之百克而卒无后；训之以若敖蚡冒筚路蓝缕以启山林。
树达按：上言训之于，申儆之于；下言训之以，于亦以也，互文耳。
（二）
《大戴礼记·朝事篇》云：礼乐谓之益习，德行谓之益修，天子之命为之益行。
树达按：谓亦为也，互文耳。
（三）
《韩非子·解老篇》云：慈，于战则胜，以守则固。
树达按：老子于作以，韩非变文言之。
（四）
《史记》卷百二十五《佞幸传》云：卫青、霍去病亦以外戚贵幸，然颇用材能自进。
（五）
又卷百二十四《游侠传》云：鲁人皆以儒教，而朱家用侠闻。
（六）
《汉书》卷八十一《张禹传》云：上车驾至禹第，亲问禹以天变，因用吏民所言王氏事示禹。
树达按：以上三例皆以用二字并用，用亦以也。
二、被动的变化
甲 避复
（一）
《易·乾文言》云：子曰：君子进德修业。忠信，所以进德也；修辞立其诚，所以居业也。
树达按：疏云：“上云进德，下复云进德；上云修业，下变云居业者，以其间有修辞之文，故避其修文而云居业。”树达按：顾炎武《日知录》卷二十一云：“自汉以来，作文者即有回避假借之法。”据此例，周人记孔子语已然矣。
（二）
《书·尧典》云：分命羲仲，宅嵎夷，曰旸谷，寅宾出日，平秩东作，日中星鸟，以殷仲春。申命羲叔，宅南交，平秩南讹，敬致，日永星火，以正仲夏。分命和仲，宅西，曰昧谷，寅饯纳日，平秩西成，宵中星虚，以殷仲秋。申命和叔，宅朔方，曰幽都，平在朔易，日短星昴，以正仲冬。
树达按：《孔传》云：“鸟，南方朱鸟七宿也。”《孔疏》云：“四方皆有七宿，各成一形。东方成龙形，西方成虎形，南方成鸟形，北方成龟形。此经举宿，为文不类。春言星鸟，总举七宿；夏言星火，独指房心；虚昴惟举一宿，文不同者，互相通也。”崔适《史记探源》卷二云：“孔疏言小误。若是，则总举七宿，何独于春，自有惟宜于春之故。盖火为十二次之一，若春亦举其一次，乃为鹑火，与三方之一名者不同。虚昴皆七星之中，若春亦举中星，当曰日中星星，二字同文，又与三时星名不类，故曰星鸟，此可见古人修辞之诚。”树达按：崔说甚确，犹未尽也。郑注云：“星鸟，鹑火之方；星火，大火之属。”仲夏为大火之次，既可省称星火，然则鹑火亦可省称。然若省火称鹑，乃与鹑首鹑尾相混；省鹑称火，又与仲夏之星火复重。然则星鸟之文，不惟如崔说避二字之复叠，不称星星，又以避仲夏星火之文，不称星火。古人属辞之精，信可谓惨淡经营矣。
（三）
《诗·商颂·玄鸟篇》云：天命玄鸟，降而生商，宅殷土芒芒。
树达按：阎若璩《古文尚书疏证》卷四云：既云“降而生商”，下自不得云“宅商土芒芒”。易商为殷，文字宜然。按阎说是也。冯景《解舂集》驳阎说，此由冯不知古人修辞术耳。按此章商芒为韵，故知言殷所以避商，故不入能动的变化而入之此。
（四）
《周礼·地官·州长》云：正月之吉，各属其州之民而读法，以考其德行道艺而劝之，以纠其过恶而戒之。若以岁时祭祀州社，则属其民而读法，亦如之。春秋，以礼会民而射于州序。
树达按：贾疏云：上云岁时，皆谓岁之四时；此云岁时，唯谓岁之二时春秋耳。春祭社，以祈膏雨，望五谷丰熟；秋祭社者，以百谷丰稔，所以报功。孙诒让《周礼正义》卷二十二云：贾说是也。州社有仲春仲秋两祭，此经不著时者，以下文云春秋会民而射于州序，变文以避重复也。
（五）
《左传》成公十六年云：蹲甲而射之，彻七札焉。
树达按：蹲，聚也。札亦甲也，变文耳。《广雅释诂》四云：札，甲也。
（六）
《国策》卷五《秦策》云：商君为孝公平权衡……功已成，遂以车裂。白起率数万之师以与楚战……功已成矣，赐死于杜邮。吴起为楚悼罢无能……功已成矣，卒支解。大夫种为越王垦草创邑……勾践终棓而杀之。此四子者，成功而不去，祸至于此。……君之功极矣。如是不退，则商君、白公、吴起、大夫种是也。
树达按：上文云白起，下文变文言白公者，避下吴起起字重见也。
（七）
《庄子·山木篇》云：吾再逐于鲁，伐树于宋，削迹于卫，穷于商周，围于陈蔡之间。
树达按：成玄英疏云：“宋是殷后，孔子在宋及周遂不被用，故称穷也。”树达按：此文本当云穷于宋周，变文言商周者，避上文宋字之复也。
（八）
《史记》卷六十一《伯夷列传》云：伯夷叔齐虽贤，得夫子而名益彰；颜渊虽笃学，附骥尾而行益显。
树达按：顾炎武《日知录》卷二十一云：“本当是附夫子耳，避上文雷同，改作骥尾。”
（九）
《汉书》卷六十二《司马迁传》载迁《报任少卿书》云：盖西伯拘而演《周易》；仲尼厄而作《春秋》；屈原放逐，乃赋《离骚》；左丘失明，厥有《国语》。
树达按：《补注》引王启原云：左丘明作《春秋内外传》，兹举《国语》，避上《春秋》字。
（十）
《后汉书》卷五十七《刘瑜传》云：且天地之性，阴阳正纪，隔绝其道，则水旱为并。
树达按：王氏《集解》引苏舆云：“并即隔并，隔并见陈忠郎 诸传，避上隔字，因省言并。”
（十一）
《魏志》卷十九《陈思王植传》云：臣闻：“明主使臣，不废有罪，故奔北败军之将，用秦鲁以成其功；绝缨盗马之臣，赦楚赵以济其难。”
树达按：裴松之注云：“秦穆公有赦盗马事，赵则未闻。盖以秦亦赵姓，故互文以避上秦字也。”
又按：赦盗马事见《淮南子》。《史记》卷九十七《陆贾传》云：“秦任刑法不变，卒灭赵氏。”《汉书》卷六十三《燕王旦传》云：“赵氏无炊火焉。”赵氏皆指秦言，是陈思所本也。
（十二）
谢灵运《述祖德诗》云：弦高犒晋师，仲连却秦军。
树达按：《日知录》卷二十一云：“弦高所犒者秦师，而改为晋以避下秦字，则舛而陋矣。”树达按：弦高犒师事，见《左传》僖公三十三年。
（十三）
刘知几《史通》卷六《叙事篇》云：魏收《代史》，吴均《齐录》，或牢笼一世，或苞举一家。
树达按：魏收著《魏书》，而称《代史》者，避魏字之复也。吴均著《齐春秋》三十卷，见《梁书》卷四十九均本传。
（十四）
杜甫《诸将诗》云：昨日玉鱼蒙葬地，早时金碗出人间。
树达按：《汉武帝故事》云：邺县有一人于市货玉杯，吏疑其御物，欲捕之，因忽不见。县送其器推问，乃茂陵中物也。霍光自呼吏问之，说市人形貌如先帝。《南史》：沈炯为魏所虏，出之独行经汉武通天台，为表奏之，其略云：“甲帐珠帘，一朝零落；茂陵玉碗，遂出人间。”即此事也。按杜用此事，改玉碗为金碗，以避上文玉字耳。
（十五）
欧阳修《归田录》卷一云：国家开宝中所铸钱，文曰“宋通元宝。”至宝元中，则曰“皇宋通宝。”近世钱文皆著年号，惟此二钱不然者，以年号有“宝”字，文不可重故也。
乙 避嫌
（一）
《书·舜典》云：帝曰：“格！汝舜！询事考言，乃言底可绩，三载，汝陟帝位。”正月上日，受终于文祖。……二十有八载，帝乃殂落。月正元日，舜格于文祖。……舜曰：“咨！四岳！有能奋庸熙帝之载，使宅百揆，亮采惠畴？”佥曰：“伯禹作司空。”帝曰：“俞！咨！禹！汝平水土，惟时懋哉！”
树达按：《日知录》卷二云：“月正元日格于文祖之后，而四岳之咨，必称‘舜曰’者，以别于上文之帝也。至其命禹始称帝曰，问答之词已明，则无嫌也。”树达按：文已云帝乃殂落，则“舜曰”即改“帝曰”，宜可无嫌矣，而必以“舜曰”之称，介于前后解释不同两“帝曰”之间，古人属辞之慎密，真可惊也。
（二）
《汉书》卷四十八《贾谊传》云：曩令樊、郦、绛、灌据数十城而王，今虽以残亡可也。
树达按：《日知录》卷二十三云：樊、郦、绛、灌，三人皆姓，而周勃（绛）独爵，以功臣周姓者多也。汾阴侯昌，隆虑侯宠，魏其侯定， 成侯 ，高景侯成，博阳侯聚皆周姓。
（三）
又云：假设天下如曩时，淮阴侯尚王楚，黥布王淮南，彭越王梁，韩信王韩，张敖王赵，贯高为相，卢绾王燕，陈豨在代，令此六七公皆亡恙，当是时而陛下即天子位，能自安乎？
树达按：淮阴侯亦姓韩名信，故避称淮阴侯以别于王韩之韩信。
（四）
《汉书》卷六十六《王䜣传》云：䜣昭帝时代车千秋为丞相，封宜春侯。明年，薨，子谭嗣；薨，子咸嗣。王莽妻即咸女，莽篡位，宜春氏以外戚宠。
树达按：师古注云：“若云王氏，则与莽族相涉，故以侯号（宜春氏）称之耳。”
（五）
《汉书》卷七十二《王吉传》云：骏子崇征入为御史大夫。是时，成帝舅安成恭侯夫人放寡居，共养长信宫，坐祝诅下狱。崇奏封事，为放言。
树达按：《外戚恩泽侯表》，安成恭侯乃王崇，适与本传之王崇同姓同名，故班氏特称其爵谥，不著其名，所以避嫌也。
（六）
《汉书》卷九十《酷吏·严延年传》云：延年后复劾大司农田延年持兵干属车，大司农自讼不干属车。事下御史，中丞谴责延年：“何以不移书宫殿门禁止大司农，而令得出入宫？”于是覆劾延年阑内罪人，法至死，延年亡命。
树达按：此文叙严延年劾田延年事，二人同名相混，故下文于严延年则称其名，而于田延年则改称大司农，所以相避也。
丙 避讳
（一）
《左传》昭公八年云：自根牟至于商卫。
梁玉绳《史记志疑》卷三云：定公名宋，盖昭公事纪于定公之世，讳宋为商也。
（二）
《左传》哀公二十四年云：周公及武公娶于薛，孝惠娶于商，自桓以下娶于齐。
树达按：此为鲁宗人衅夏对鲁哀公之辞。薛齐皆举国名，宋独不举国名而以商为代者，以哀公父定公名宋，故避之也。本宋林尧叟说。
（三）
《五代会要》云：晋天福六年二月，敕户部侍郎张昭、起居郎贾纬、秘书少监赵熙、吏部郎中郑受益、左司员外郎李为先等修撰《唐史》，仍令宰臣赵莹监修。开运二年，史馆上新修前朝李氏书纪志列传共二百二十卷，并目录一卷，赐监修宰臣刘昫、修史官张昭、直馆王申等缯彩银币各有差。
树达按：钱大昕《十驾斋养新录》卷六云：“‘前朝李氏书’者，避晋高祖（石敬瑭）嫌名，权易之耳。”
丁 表异
（一）
《周礼·地官·遂人》云：凡治野，以下剂致甿，以田里安甿，以乐昏扰甿，以土宜教甿稼穑，以兴锄利甿，以时器劝甿，以疆予任甿，以土均平政。
树达按：郑注云：“变民言甿，异外内也。”贾疏云：“案大司徒小司徒主六乡，皆云民，不言甿，此变民言甿者，直是异外内而已。”树达按：异外内者，六乡在王国百里之内，六遂在王国百里之外也。
（二）
《书·洪范》云：水曰润下，火曰炎上，木曰曲直，金曰从革，土爰稼穑。
树达按：《正义》云：“润下炎上曲直从革，即是水火木金，体有本性；其稼穑以人事为名，非是土之本性。生物是土之本性，其稼穑非土本性也。爰亦曰也，变曰言爰，以见此异也。”
（三）
《诗·豳风·七月》云：七月流火，九月授衣。一之日觱发，二之日栗烈，无衣无褐，何以卒岁？三之日于耜，四之日举趾。
树达按：《毛传》云：“一之日，周正月；二之日，殷正月，三之日，夏正月。”《日知录》卷五云：“《七月》一篇之中，凡言月者，皆夏正；凡言日者，皆周正。”
（四）
《周礼·地官·大司徒》云：正月之吉，始和布教于邦国都鄙。……正岁，令于教官。
树达按：郑注云：“正月之吉，周正月朔日也。正岁，夏正月朔日。”贾疏云：“《周礼》凡言正岁者，则夏之建寅正月；直言正月者，则周之建子正月也。”
（五）
《谷梁传》隐公二年云：妇人，在家，制于父；既嫁，制于夫；夫死，从长子。
戊 避实
（—）
《汉书》卷四十四《淮南厉王长传》薄昭《谏厉王书》云：昔者周公诛管叔放蔡叔以安周，齐桓杀其弟以反国。
树达按：韦昭云：“子纠，兄也。言弟者，讳也。”树达按：韦言讳者，以文帝是厉王之兄，故不欲言弟杀兄耳，非为齐桓讳也。
（二）
宋庄季裕《鸡肋篇》卷中云：宋景文与兄元宪少时尝谒杨大年，坐中赋《落花诗》。元宪云：“金谷路尘埋国艳，武陵溪水泛天香。”景文云：“将飘更作回风舞，已落犹成半面妆。”文公以兄为胜，谓景文小巧，他日富贵亦不迨其兄，且不当更用“落”字也。
（三）
《朱子语类》卷百三十九云：东坡《墨君堂记》只起头不合说破竹字。不然，便似《毛颖传》。
树达按：《毛颖传》不说破笔字。
（四）
陆游《老学庵笔记》卷一云：秦会之丞相卒，魏道弼作参政，委任颇专，且大拜矣。翰苑欲先作白麻，又不能办，假手于士人陈丰。丰以其姓魏，遂以“晋绛和戎”对“郑公论谏”。
树达按：晋大夫魏绛和戎事，见《左传》襄公四年。此云“晋绛”。避实说“魏”字也。
（五）
沈义父《乐府指迷》云：炼字下语，最是紧要。如咏桃，不可直说破桃，须用“红雨”“刘郎”等字。如咏柳，不可直说破柳，须用“章台”“灞岸”等字。又用事如曰“银钩空满”，便是书字了，不必更说书字。“玉箸双垂”便是泪字了，不必更说泪。如“绿云缭绕”隐然髻发；“困便湘竹”分明是簟。正不必分晓，如教初学小儿，说破这是甚物事，方见妙处。
己 谐音
子 协韵
（一）
《易·同人·爻辞》云：九五，同人先号 而后笑，大师克相遇。《象传》曰：同人之先，以中直也，大师相遇，言相克也。王引之《经义述闻》卷二云：同人之先，谓同人之先号 而后笑也。直者，正也。《说文》：“直，正见也。”《文言》曰：“直其正也。”《曲礼》：“直而勿有。”《郊特牲》：“直祭祝于主。”《郑注》并曰：“直，正也。”以中直也者，以中正也。《讼》象传曰：“讼元吉，以中正也。”《豫》象传曰：“不终日贞吉，以中正也。”《艮》象传曰：“艮其辅，以中正也。”是也。同人九五位居中正，故曰中直。变正言直，以与克为韵耳，其实一也。
（二）
《诗·鄘风·柏舟篇》云：母也天只，不谅人只。
树达按：《毛传》云：“天谓父也。”俞樾《古书疑义举例》卷一云：母则直曰母，而父则称之为天，此变文协韵之例也。
（三）
《诗·小雅·蓼萧篇》云：蓼彼萧斯，零露瀼瀼，既见君子，为龙为光，其德不爽，寿考不忘。
树达按：俞樾《古书疑义举例》卷一云：《周易·说卦传》：“离为日。”而虞注于《未济》六五及《夬》彖传并云：“离为光。”于《需》彖辞则曰“离日为光”，是日与光义得相通。此言远国之君朝见于天子，故曰“既见君子，为龙为光”，并以天子言。不言为龙为日，而曰为龙为光，亦变文以协韵耳。传训龙为宠，则已不得其义矣。
（四）
《诗·大雅·公刘篇》云：京师之野，于时处处，于时庐旅，于时言言，于时语语。
树达按：庐旅与处处义同，语语与言言义同，诗人自有复语耳。以上下文处处言言语语文例推之，正当言庐庐，而言庐旅者，以庐是平音，故改用上声“旅”字，以与“野”“处”“语”协韵耳。音韵学家有疑古无上声者，观此诗知古人确有平上之分矣。
（五）
《左传》哀公九年云：宋公伐郑。晋赵鞅卜救郑，遇水适火，占诸史赵史墨史龟。史龟曰：“是谓沈阳，可以兴兵，利以伐姜，不利子商。伐齐则可，敌宋不吉。”
树达按：《日知录集释》卷二引阎若璩云：“不曰伐齐与宋而变文言姜言商者，取与上文阳兵协韵也。”下文言伐齐则可，敌宋不吉，不用协韵，便直称齐宋本号，则可见矣。
丑 调声
（一）
《晋书》卷九十二《赵至传》至《与嵇茂齐书》云：昔李叟入秦，及关而叹；梁生适越，登岳长谣。
树达按：《日知录》卷二十一云：“梁鸿本适吴，而以为越者，吴为越所灭也。”今按：顾说是也。此因吴为平音，不谐，故改之耳。
（二）
李白《行路难》诗云：华亭鹤唳讵可闻，上蔡苍鹰安足道。
树达按：《史记·李斯传》记：斯受刑时，顾谓其中子曰：“此时欲出上蔡东门牵黄犬，岂可得哉！”此改黄犬为苍鹰，盖亦以谐音耳。顾氏《日知录》云：此及杜诗之金碗病与谢诗同。
（三）
王维《老将行》云：今日垂杨生左肘。
树达按：《庄子·至乐篇》云：“俄而柳生其左肘。”变柳为杨，以叶音也。
（四）
《五代史》卷二十八《李袭吉传》载袭吉为晋王为书论梁云：毒手尊拳，交相于暮夜；金戈铁马，蹂践于明时。
树达按：此用石勒语。《晋书·载记·石勒传》记勒语云：“往日厌卿老拳，卿亦饱孤毒手。”此改老拳为尊拳，亦调平仄耳。

[book_title]第五章 改窜
一、避复
（一）
《左传》昭公三年云：昧旦丕显，后世犹怠。
《伪古文尚书·太甲上篇》云：先王昧爽丕显，坐以待旦。
树达按：阎若璩《尚书古文疏证》卷四引姚际恒立方云：“易《左传》‘旦’字为‘爽’字者，避下句袭《孟子》‘坐以待旦’‘旦’字也。”
（二）
《论语·学而篇》云：子曰：“巧言令色，鲜矣仁。”
《汉书》卷八十四《翟方进传》云：兄宣静言令色，外巧内嫉。
树达按：王念孙《读书杂志》谓静言即巧言是也。文改巧言为静言者，避下文外巧巧字也。
（三）
《列子·汤问篇》云：瓠巴鼓琴而鸟舞鱼跃。
《荀子·劝学篇》云：昔者瓠巴鼓瑟而流鱼出听，伯牙鼓琴而六马仰秣。
树达按：梁玉绳《瞥记》卷五云：“《列子》‘瓠巴鼓琴’，荀作‘鼓瑟’。盖因下有‘伯牙鼓琴’，改为瑟也。”
（四）
《孟子·尽心上篇》云：穷则独善其身，达则兼善天下。梁武帝《请征谢 何胤表》云：穷则独善，达以兼济。
树达按：改兼善为兼济，以避独善之善也。
二、避嫌
（一）
《国语·周语上》云：昔我先王世后稷以服事虞夏。及夏之衰也，弃稷不务，我先王不窋用失其官，而自窜于戎狄之间。
《史记》卷四《周本纪》云：不窋末年，夏后氏政衰，去稷不务，不窋以失其官而奔戎狄之间。
树达按：司马贞《史记索隐》云：“《国语》云‘弃稷不务’，此云‘去稷’者，是太史公恐‘弃’是后稷之名，故变文云‘去’也。”
（二）
《史记》卷五十三《萧相国世家》云：上大怒，下相国廷尉，械系之。数日，王卫尉侍，前问曰：“相国何大罪，陛下系之暴也？”
《汉书》卷三十九《萧何传》云：上大怒，乃下何廷尉，械系之。数日，王卫尉侍，前问曰：“相国胡大罪，陛下系之暴也？”
树达按：《史记》云“相国何大罪”，班氏改作“胡大罪”。此以相国名何，言“何”嫌于举相国之名，故变“何”为“胡”也。
（三）
清潘昂霄《金石例》云：古人书皇祖皇考，韩魏公易皇以显字。
树达按：后世皇字习用于帝王，此避之也。
三、避讳
（―）
《论语》三《八佾篇》云：子曰：“夏礼吾能言之，杞不足征也；殷礼吾能言之，宋不足征也。文献不足故也。足，则吾能征之矣。”
《礼记》三十一《中庸篇》云：子曰“吾说夏礼，杞不足征也；吾学殷礼，有宋存焉。”
树达按：阎若璩《四书释地》又续云：《史记》言：“子思尝困于宋，作《中庸》。”《中庸》既作于宋，易其文，殆为宋讳乎！《礼》：居是邑不非其大夫。况宋实为其宗国，则书中辞自宜逊也。
（二）
《公羊传》昭公二十五年云：子家驹曰：“天子僭于天，诸侯僭于天子，大夫僭于诸侯久矣。”昭公曰：“吾何僭矣哉？”
树达按：今本《公羊传》无“天子僭于天”句。然郑注《周礼·考工记》引子家驹曰：“天子僭天。”《贾疏》引《公羊传》文为证，是唐本尚未脱也。
（三）
《汉书》卷五十六《董仲舒传》云：及至周室之衰，其卿大夫缓于谊而急于利，亡推让之风而有争田之讼。
树达按：争田之讼事见《左传》成公十一年，其文云：“晋郤至与周争 田，王命刘康公、单襄公讼诸晋。”是此事实周简王与晋争，而董仲舒云卿大夫者，正以武帝好利，不欲言周王争田以辟嫌耳。
《汉书》卷七十二《贡禹传》云：主上时临朝入庙，众人不能别异，甚非其宜，然非自知奢僭也。犹鲁昭公曰：“吾何僭矣。”今大夫僭诸侯，诸侯僭天子，天子过天道，其日久矣。承衰救乱，矫复古化，在于陛下。
树达按：禹语全本《公羊传》，然“大夫僭诸侯，诸侯僭天子”，皆袭用《传》文，“天子僭天”；禹改为“天子过天道”者，以对天子立言，有所忌讳故耳。
（四）
《论语》四《里仁篇》云：子曰：“君子怀德，小人怀土。”
《汉书》卷七十二《贡禹传》云：禹上书乞骸骨，天子报曰：“《传》曰：‘亡怀土’，何必思故乡。”
明杨慎《丹铅录》云：此所称传者，即《论语》小人怀土之文。易“小人”二字作“亡”，盖嫌于以小人称其臣也。
（五）
《说苑·贵德篇》云：故天子好利则诸侯贪；诸侯贪则大夫鄙；大夫鄙则庶人盗。
《公羊传》桓公十五年《何注》云：王者不当求。求则诸侯贪，大夫鄙，士庶盗窃。
《盐铁论·本议篇》云：文学曰：“《传》曰：‘诸侯好利则大夫鄙，大夫鄙则士贪，士贪则庶人盗。’”
树达按：诸书皆本《春秋》家说，同出一源。然《说苑》举天子，何注举王者，《盐铁论》但举诸侯以下，不及天子者，以盐铁正是天子好利之事，故文学避而不言耳。
（六）
《史记》卷百三十《自序》云：孔子知言之不用，道之不行也，是非二百四十二年之中，以为天下仪表，贬天子，退诸侯，讨大夫，以达王事而已矣。
《汉书》卷六十二《司马迁传》云：孔子知时之不用，道之不行也，是非二百四十二年之中，以为天下仪表，贬诸侯，讨大夫，以达王事而已矣！
树达按：太史公云“贬天子，退诸侯”，班则变之云“贬诸侯”，盖以忌讳不言天子耳。
四、避熟
（一）
《论语》十八《微子篇》云：子云：“不降其志，不辱其身，伯夷叔齐与！”
梁沈约《为梁武帝与谢朏敕》云：不降其身，不屈其志。
树达按：改“辱”为“降”，改“降”为“屈”。
（二）
《国语》云：贪天之功以为己力。
梁沈约《修竹弹甘蕉文》云：每叨天功以为己力。
树达按：改“贪”为“叨”。《说文》五篇下《食部》云：饕，贪也。或体作叨。
《易·系辞》云：书不尽言，言不尽意。陈后主《与詹事江总书》云：言不写意。
树达按：改“尽”为“写”。
（三）
魏文帝《与吴质书》云：酒酣耳热，仰而赋诗。
梁简文帝《与刘孝仪令》云：酒阑耳热，言志赋诗。
树达按：改“酣”为“阑”。
五、鸣谦
（一）
《晏子·杂篇下》云：圣人千虑，必有一失；愚人千虑，必有一得。
《汉书》卷三十四《韩信传》云：广武君曰：臣闻：“智者千虑，必有一失；愚者千虑，亦有一得。故曰：‘狂夫之言，圣人择焉。’顾恐臣计未足用，愿效愚忠。”
树达按：《汉书》文改“必”为“亦”者，盖表广武君谦逊语气耳。《补注》王先慎谓“亦”为“必”之误，是以不狂为狂也。

[book_title]第六章 嫌疑
《古诗》云：“瓜田不纳履，李下不整冠。”人居斯世，义合远嫌，固矣。即在属文，何莫不然。豫虑有嫌，变文相避，如前章之所陈，尚矣。即不能尔，则务为别白，毋使混淆，亦其次也。两俱不能，则文病矣。
一、别白
甲 人称
（一）
《春秋》隐公元年云：秋七月，天王使宰咺来归惠公仲子之赗。
树达按：《日知录》卷四云：《尚书》之文但称王，《春秋》则曰天王。以当时楚吴徐越皆僭称王，故加天以别之也。又云：鲁有两仲子，孝公之妾（即惠公之母）一仲子，惠公妾（即桓公之母）又一仲子，故此不得不称之曰惠公仲子也。树达按：惠公仲子谓惠公之母之仲子。
（二）
《左传》襄公二十五年云：齐棠公之妻，东郭偃之姊也。东郭偃臣崔武子。棠公死，偃御武子以吊焉，见棠姜而美之，遂取之。……庄公通焉，骤如崔氏，以崔子之冠赐人。侍者曰：“不可。”公曰：“不为崔子，其无冠乎？”崔子因是，又以其间伐晋也，曰：“晋必将报。”欲弑公以说于晋，而不获间。公鞭侍人贾举，而又近之，乃为崔子间公。夏五月，莒为且于之役故，莒子朝于齐。甲戌，飨诸北郭，崔子称疾不视事。乙亥，公问崔子，遂从姜氏，姜入于室，与崔子自侧户出。公拊楹而歌。侍人贾举止众从者而人，闭门，甲兴。公登台而请，弗许；请盟，弗许；请自刃于庙，弗许。皆曰：“君之臣杼疾病，不能听命。近于公宫，陪臣干掫有淫者，不知二命。”公逾墙，又射之；中股，反队，遂弑之。贾举，州绰，邴师，公孙敖，封具，泽父，襄伊，偻堙皆死。
树达按：杜注云：“重言侍人贾举者，别下贾举。”
（三）
《国语·周语上》云：襄王使邵公过及内史过赐晋惠公命，晋侯执玉卑，拜不稽首。内史过归，以告王曰：“晋不亡，其君必无后。”
树达按：邵公及内史二人同名为“过”，故下文必称“内史过”以别之。《左传》僖公十一年亦记此事，其文云：“天子使召武公内史过赐晋侯命，受玉惰。过归，告王曰：‘晋侯其无后乎。’”此于上文既称召武公，不著其名，不虞相混，故径云“过归告王”矣。又按：《左传》《国语》文字别白清晰如此，而《史记·晋世家》记此事，尚误以为召公过讥之，要以二人同名过，致相混耳。
（四）
《论语》十三《子路篇》云：子谓卫公子荆善居室。少有，曰：“苟完矣。”富有，曰：“苟美矣。”
树达按：翟灏《四书考异》引金文淳《蛾术编》云：春秋末鲁亦有公子荆，哀公庶子也。《左氏》哀二十五年《传》：“公子荆之母嬖，公立为夫人，而以荆为太子，国人始恶之。”《论语》记公子荆语，特加“卫”字，嫌与鲁公子同，故别白之耳。
（五）
又十九《子张篇》云：卫公孙朝问于子贡曰：“仲尼焉学？”
树达按：翟灏《四书考异》云：《论语》中人名特以国系之者，公子荆与公孙朝耳。春秋时公孙朝亦不仅卫有之，鲁有成大夫公孙朝，见昭二十六年《传》。楚有武城尹公孙朝，见哀十七年《传》。郑子产有弟曰公孙朝，见《列子·杨朱篇》。记语者公孙朝上亦系以“卫”，岂无意乎！
（六）
《战国策》卷八《齐策》云：田忌亡齐而之楚，邹忌代之相。齐恐田忌欲以楚权复于齐。杜赫曰：“臣请为君留之楚。”谓楚王曰：“邹忌所以不善楚者，恐田忌之以楚权复于齐也。王不如封田忌于江南，以示田忌之不返齐也。邹忌以齐厚事楚。田忌，亡人也，而得封，必德王。若复于齐，必以齐事楚。此用二忌之道也。”
树达按：此文屡称田忌邹忌，不去姓者，恐相混也。
（七）
《汉书》卷一《高帝纪》云：使韩太尉韩信击韩，韩王郑昌降。十一月，立韩太尉信为韩王。
又卷三十三《韩王信传》云：韩王信，故韩襄王孽孙也。
又卷三十四《韩信传》云：韩信，淮阴人也。
树达按：《韩王信传补注》齐召南云：“信与淮阴侯两人姓名偶同，故称韩王信以别之。”树达按：信已封王之后，则称韩王信；未王之前，则称韩太尉信，而于淮阴侯则但称韩信。
（八）
《汉书》卷二十《古今人表》上下等有豕韦，中上等有刘姓豕韦。
树达按：钱大昕曰：彭姓豕韦为商灭。刘累之后世复承其国为豕韦氏。《左传》范宣子云“匈之祖在商为豕韦氏”者也。故言刘姓以别之。
（九）
《汉书》卷六十八《霍光传》云：丞相臣敞，大司马大将军臣光，车骑将军臣安世，度辽将军臣明友，前将军臣增，后将军臣充国，御史大夫臣谊，宣春侯臣谭，当涂侯臣圣，随桃侯臣昌乐，杜侯臣屠耆堂，太仆臣延年，太常臣昌，大司农臣延年，宗正臣德，少府臣乐成，廷尉臣光，执金吾臣延寿，大鸿胪臣贤，左冯翊臣广明，右扶风臣德，长信少府臣嘉，典属国臣武，京辅都尉臣广汉，司隶校尉臣辟兵，诸吏文学光禄大夫臣迁，臣畸，臣吉，臣赐，臣临管，臣胜，臣梁，臣长幸，臣夏侯胜，太中大夫臣德，臣卬，昧死言皇太后陛下。
树达按：自丞相臣敞以下三十六人，皆不具姓（屠耆堂，胡人，本无姓），独诸吏文学光禄大夫臣胜下之夏侯胜著姓者，李奇云：“同官同名，故以姓别也。”按李说是也。大司马将军臣光为霍光，廷尉臣光为李光；太仆臣延年为杜延年，大司农臣延年为田延年；宗正臣德为刘德，右扶风臣德为周德（太中大夫臣德不知姓），此皆以官职不同，故虽同名而不以姓为别矣。
（十）
又云：臣敞等谨与博士臣霸，臣隽舍，臣德，臣虞舍，臣射，臣仓议。
树达按：晋灼云：隽，姓；舍，名也。下有臣虞舍，故以姓别之。
（十一）
《汉书》卷七十七《何并传》云：初，邛成太后外家王氏贵，而侍中王林卿通轻侠。又云：成帝太后以邛成太后爱林卿故，闻之，涕泣为言哀帝。
树达按：应劭云：“宣帝王皇后父奉光封邛成侯，成帝母亦姓王，故以父爵别之也。”按《汉书》九十七上《孝宣王皇后传》云：“成帝母亦姓王氏，故世号太皇太后为邛成太后。”此应劭所本。
（十二）
《汉书》卷九十九《王莽传》云：以少阿羲和京兆尹红休侯刘歆为国师嘉新公。封刘歆为祁烈伯，奉颛顼后，国师刘歆子叠为伊休侯，奉尧后。
树达按：颜注云：“上言红休侯刘歆为国师嘉新公，今此云刘歆为祁烈伯，又言国师刘歆子为伊休侯，是则祁烈伯自别一刘歆，非国师也。”顾炎武《日知录》卷二十云：《汉书》王莽时有两刘歆，则别之曰国师刘歆。
（十三）
《魏志》卷八《公孙瓒传》云：瓒为郡门下书佐，有姿仪，大音声，侯太守器之，以女妻焉，遣诣涿郡卢植读经。后复为郡吏，刘太守坐事征诣廷尉，瓒为御车，身执徒养。
树达按：清殿本考证引何焯云：“系太守以侯氏者，所以别下刘太守也。”
（十四）
《晋书》卷六十二《刘琨传》云：琨既忠于晋室，素有重望，被拘经月，远近愤叹。匹 所署代郡太守辟闾嵩与琨所署雁门太守王据、后将军韩据连谋密作攻具，欲以袭匹 。而韩据女为匹 儿妾，闻其谋而告之，匹 于是执王据辟闾嵩及其徒党悉诛之。
树达按：王据韩据二人同名，故下文叙二人仍各出其姓以为别。
（十五）
《晋书》卷七十《卞敦传》云：敦攻讨沔中，皆平。既而杜弢寇湘中，加敦征讨大都督，伐弢，有功。镇东大将军王敦请为军司。……时石勒侵逼淮泗，帝备求良将可以式遏边境者，公卿举敦，除征虏将军徐州刺史，镇泗口。及勒寇彭城，敦自度力不能支，退保盱眙。征拜大司农；王敦表为征虏将军，都督石头军事。明帝之讨王敦也，以为镇南将军，假节。
树达按：文屡称王敦，所以别于卞敦也。
（十六）
《北齐书》卷十九《蔡俊传》云：高祖谋诛杜洛周，俊预其计。事泄，走奔葛荣。仍背葛荣，归尔朱荣。荣入洛，为平远将军帐内别将。从破葛荣，除谏议大夫。
树达按：文屡称葛荣，所以别于尔朱荣也。
（十七）
《新五代史》卷十五《唐家人传》云：淑妃王氏，少卖梁故将刘鄏为侍儿。鄏卒，王氏无所归。是时，明宗夏夫人已卒，方求别室，有言王氏于安重诲者，重诲以告明宗而纳之。王氏素得鄏金甚多，悉以遗明宗左右及诸子妇，人人皆为王氏称誉，由是王氏专宠。明宗即位，立曹氏为皇后，王氏为淑妃；妃事皇后亦甚谨。愍帝即位，册尊皇后曹氏为皇太后，妃为皇太妃。初，明宗后宫有生子者，命妃母之，是为许王从益。从益乳母司衣王氏见明宗已老而秦王握兵，心欲自托为后计，乃曰：“儿思秦王。”数教从益自言求见秦王。明宗遣乳妪将儿往来秦府，遂与从荣私通，从荣因使王氏伺察宫中动静。从荣已死，司衣王氏以谓秦王实以兵入宫卫天子，而以反见诛，出怨言。愍帝闻之，大怒，赐司衣王氏死，而事连太妃，由是心不悦，欲迁之至德宫，以太后素善妃，惧伤其意而止，然待之甚薄。
树达按：此传文于淑妃王氏初称“王氏”，自明宗立王氏为妃之后，改文称“妃”。及愍帝册尊太妃之后，或称“太妃”，或仍称“妃”，可谓明晰矣。然以本是王氏，故于从益乳母之王氏，屡称“司衣王氏”以别之，惧人之误解耳。
（十八）
欧阳公《归田录》卷一云：往时学士入札子不著姓，但云学士臣某。先朝盛度、丁度并为学士，遂著姓以别之，其后遂皆著姓。
（十九）
宋洪适《隶续》卷十一《汉司隶校尉杨淮碑》云：故司隶校尉杨君，厥讳淮，字伯邳，举孝廉，为尚书尚书令司隶校尉。伯邳从弟讳弼，字颖伯，举孝廉，下邳相。二君清颂，约身自守，俱大司隶孟文之元孙也。
树达按：重编本钱大昕《金石文跋尾》卷一云：“孟文伯邳祖孙皆为司隶校尉，故称大司隶以别之。”
乙 地名
（—）
《春秋》庄公三十二年云：城小谷。
树达按：《日知录》卷四云：“《春秋》有言谷不言小者。”庄公二十三年：“公及齐侯遇于谷。”僖公二十六年：“公以楚师伐齐，取谷。”文公十七年：“公及齐侯盟于谷。”成公五年：“叔孙侨如会晋荀首于谷。”四书谷而一书小谷，别于谷也。
（二）
《史记》卷六十七《仲尼弟子传》云：曾参，南武城人。
树达按：《索隐》云：“武城属鲁，当时鲁更有北武城，故言南也。”《日知录》卷三十一引宋程大昌《澹台祠友教堂记》云：“子游之所宰其实鲁邑，而东武城者，鲁之北也，故汉儒又加南以别之。史迁之传曾参曰南武城人者，创加也。”阎若璩《四书释地》云：“孟子云‘曾子居武城’，即《仲尼弟子列传》之南武城，鲁边邑也，在今费县西南八十里石门山下。《史记》加南于武城上者，别于鲁之北有东武城也。”
（三）
《水经注》卷四《河水篇》云：水东出羊求川，西径北屈县故城南，城即夷吾所奔邑也。《汲郡古文》曰：翟章救郑，次于南屈。应劭曰：有南，故加北。
（四）
又卷五《河水篇》云：漯水又东北径东朝阳县故城南。《地理风俗记》曰：南阳有朝阳县，故加东。
丙 正朔
（一）
《春秋》隐公元年云：元年春王正月。
树达按：《左氏》经杜注云：“隐公之始年，周王之正月也。”树达按：春秋时兼用夏正，故必言王正月以为别白，杜说是也。《公羊传》说王为文王，非是。
丁 年号
（一）
《水经注》十六《谷水篇》云：谷水又东流径乾祭门北，东至千金堨。《洛阳记》曰……堨之东首立一石人，石人腹上刻勒云：“太和五年二月八日庚戌，造筑此堨，更开沟渠。此水冲渠，止其水，助其坚也。必经年历世，是故部立石人以记之云尔。”盖魏明帝修王张故绩也。……积年，渠竭颓毁，石砌殆尽，遗基见存。朝廷太和中，修复故堨。
树达按：《日知录》卷二十云：“太和五年，曹魏明帝之太和也；朝廷太和中，元魏孝文帝之太和也。”
戊 官名
（一）
《续汉书·百官志》注引应劭《汉官仪》云：绥和元年，罢御史大夫官，法周制，初置司空。议者又以县道官狱司空，故复加大为大司空。
己 篇名
（一）
《左传》昭公十六年云：夏四月，郑六卿饯宣子于郊。宣子曰：二三君子请皆赋，起亦以知郑志。子产赋《郑》之《羔裘》。
树达按：杜注云：“言《郑》，别于《唐·羔裘》也。”按《诗·唐风》亦有《羔裘篇》。
二、混淆
（一）
《春秋》隐公元年云：秋七月，天王使宰咺来归惠公仲子之赗。《公羊传》云：仲子者何？桓之母也。《穀梁传》云：仲子者何？惠公之母，孝公之妾也。
树达按：鲁孝公及其子惠公并娶于宋，《左传》哀公二十四年云：“孝惠娶于商，商即宋是也。故此文惠公仲子，《公羊传》以为惠公之妻桓公之母，谓惠公仲子之称为以夫统妻。《穀梁传》则以为以子系母，故以为孝公之妾，惠公之母也。”据他例推之，《春秋》文公九年云：“秦人来归僖公成风之 ，此亦以子系母也；《左传》昭公元年称武王邑姜，此亦以夫统妻也。”证《春秋》当以《春秋》，则自以《谷梁传》之说为正，然终不免于混淆之病，故二传之说歧出也。
（二）
《左传》襄公二十八年云：子雅子尾怒，庆封使析归父告晏平仲，平仲曰：“婴之众不足用也，知无能谋也。言弗敢出。”子家曰：“子之言云，又焉用盟！”……冬十月，庆封田于莱，陈无宇从。丙辰，文子使召之。请曰：“无宇之母疾病，请归。”庆季卜之，示之兆，曰：“死。”奉龟而泣，乃使归。庆嗣闻之，曰：“祸将作矣！”谓子家：“速归！祸作必于尝，归犹可及也。”子家弗听，亦无悛志。
树达按：此文再称“子家”，杜注前“子家”云：“子家，析归父。”注后“子家”云：“子家，庆封字。”同一字而别指二人，于文略无区别。向非杜注别之，读者鲜不迷惑矣！
（三）
《国语·晋语》一云：武公伐翼，杀哀侯。止栾共子，曰：“苟无死，吾以子见天子，令子为上卿，制晋国之政。”辞曰：“臣闻之：民生于三，事之如一。父生之，师教之，君食之。非父不生，非食不长，非教不知，生之族也，故一事之，唯其所在，则致死焉。报生以死，报赐以力，人之道也。臣敢以私利废人之道！君何以训矣？且君知成之从也，未知其待于曲沃也。从君而贰，君焉用之？”遂斗而死。
树达按：韦昭注释“且君知成之从也”二句云：“君，武公也。言君知成将死其君，为从臣道也，故使止臣；未知成不死而待君于曲沃之为贰也。”纠结不可通。盖此文“君”字不全指武公。“君何以训矣”之君，谓武公也；“君知成之从”之君，谓哀侯也；“君焉用之”之君，又谓武公。韦注不知，故误释耳。
（四）
《史记》卷八《高祖纪》云：至南郑，诸将及士卒多道亡归，士卒皆歌，思东归。韩信说汉王曰：“项羽王诸将之有功者，而王独居南郑，是迁也。军吏士卒皆山东之人也，日夜跂而望归。及其锋而用之，可以有大功。天下已定，人皆自宁，不可复用。不如决策东乡，争权天下。”
树达按：此文第云韩信，不知其究何指。
又卷九十三《韩王信传》云：信说汉王曰：“项王王诸将近地而王独远居此，此左迁也。士卒皆山东人，跂而望归。及其锋东乡，可以争天下。”
树达按：《高祖纪》第云韩信，未加别白。但《淮阴侯传》不载其事，而《韩王信传》纪之，则《高祖纪》之韩信为韩王信，非淮阴侯明矣。故徐广注《高纪》之韩信云“韩王信，非淮阴侯信”，是也。
《汉书》卷三十三《韩王信传》云：沛公为汉王，信从入汉中，乃说汉王曰：“项王王诸将，王独居此，迁也。士卒皆山东人，竦而望归。及其蜂东乡，可以争天下。”
树达按：此沿用《史记·韩王信传》原文，以说事属韩王信。
又卷一《高帝纪》云：汉王既至南郑，诸将及士卒皆歌讴，思东归，多道亡还者。韩信为治粟都尉，亦亡去，萧何追还之，因荐于汉王曰：“必欲争天下，非信无可与计事者。”于是汉王斋戒，设坛场，拜信为大将军，问以计策。信对曰：“项羽背约而王君王于南郑，是迁也。吏卒皆山东之人，日夜企而望归，及其锋而用之，可以有大功。天下已定，民皆自宁，不可复用，不如决策东向。”
树达按：此又以说事属淮阴侯，与《韩王信传》自相矛盾。此固由于班氏未曾细勘《史记》纪传，而《史记》纪文但书韩信，不加别白，实为致误之总因也。《汉书·淮阴侯韩信传》仍无其事，与《史记》同，故知全由《史记》纪文误会也。
（五）
《汉书》卷八《宣帝纪》云：赐右扶风德，典属国武，廷尉光，宗正德，大鸿胪贤，詹事畸，光禄大夫吉，京辅都尉广汉，爵皆关内侯。德、武食邑。
树达按：右扶风德，周德也；宗正德，刘德也。二人同名。下文“德武食邑”之德，未加别白，故说者纷纷不定。张晏云：“旧关内侯无邑也，以苏武守节外国，刘德宗室俊彦。故特令食邑。”此以食邑之德为宗正刘德也。钱大昕云：“上文右扶风德在苏武之前，宗正德在武之后。此文先德后武，则是周德，非刘德也。《苏武传》称赐爵关内侯食邑三百户，而《刘德传》无食邑之文，张说似未可信。”此以食邑之德为右扶风德之周德也。王荣商《汉书补注》卷四云：“周德行事无所表见，《霍光传》尚书令读奏，宗正臣德在苏武之前。以位次核之，则张说为优。”此又申张说以为刘德也。树达按：钱说以本文为证，义较长。向使当时如《霍光传》夏侯胜著姓之例，则可免此纷纷矣。
（六）
《宋书》卷八十七《殷琰传》云：叔宝本谓台军停住历阳，不办进。
树达按：孙虨《宋书考论》云：此文叔宝乃杜叔宝，戴震校《水经注》以为赵叔宝，非也，赵叔宝已与郭慈孙投水死矣。
（七）
《论衡》卷二十九《案书篇》云：《谶书》云：“董仲舒乱我书。”盖孔子言也。读之者或为乱我书者，烦乱孔子之书也。或以为乱者，理也，理孔子之书也。共一“乱”字，“理”之与“乱”相去甚远。
树达按：古人有反训，“乱”字亦可训“治”，故二说并通。然《后汉书》卷四十一《钟离意传》注引《意别传》，载意入孔子庙，发瓮，得素书，其文云：“后世修吾书，董仲舒；护吾车，拭吾履，发吾笥，会稽钟离意。”云“修吾书”，则乱训理为是。然若无此证，则原文固可两解也。
（八）
《后汉书》卷五十六《陈球传》云：为永乐少府，乃潜与司徒河间刘郃谋诛宦官。初，郃兄侍中倏与大将军窦武同谋俱死，故郃与球相结。球复以书劝郃。又尚书刘纳以正直忤宦官，出为步兵校尉，亦深劝于郃，郃许诺，亦结谋阳球。球小妻，程璜之女。璜用事宫中，所谓程大人也。节等颇得闻知，乃重赂于璜，且胁之，璜惧，迫以球谋告节。节因共白帝，帝大怒，策免郃，郃与球及刘纳、阳球皆下狱死，球时年六十二。
树达按：文叙事有陈球，有阳球，球小妻句紧接阳球之下，似是指阳球；而据上下文义单称球者皆指陈球，又似指陈球矣。
（九）
《晋书》卷七十九《谢安传》云：时苻坚强盛，安遣弟石及兄子玄等应机征讨，所在克捷。坚后率众号百万次于淮肥，京师震恐。加安征讨大都督。玄入问计，安夷然无惧色，答曰：“已别有旨。”既而寂然。玄不敢复言，乃令张玄重请。安遂命驾出山墅，亲朋毕集，方与玄围棋赌别墅。安常棋劣于玄，是日玄惧，便为敌手，而又不胜。安顾谓其甥羊昙曰：“以墅乞汝。”安遂游涉，至夜乃还，指授将帅，各当其任。
树达按：此文既叙谢玄，又叙张玄，“与玄围棋”以下所称之玄，似指谢玄，然文中初无确切之表明也。
（十）
《新唐书》卷百六十三《马总传》云：李师道平郓、曹、濮、为一道，除总节度，赐号天平军。长庆初，刘总上幽、镇地，诏总徙天平，而召总还，将大用之。会总卒，穆宗以郓人附赖总，复诏还镇。
树达按：《日知录》云：上云“诏总徙天平”，刘总也；下云“诏总还”，马总也；又云“会总卒”，刘总也；又云“郓人附赖总”，马总也。此于人之主宾，字之繁省，皆有所不当。当云“诏徙天平”而去“总”字，于其下则云“会刘总卒”，于文无加，而义明矣。
（十一）
钱大昕《潜研堂文集》卷三十一《跋方望溪文》云：望溪以古文自命，意不可一世，惟临川李巨来轻之。望溪尝携所作曾祖墓铭示李，才阅一行，即还之。望溪恚曰：“某文竟不足一寓目乎？”曰：“然。”望溪益恚，请其说。李曰：“今县以桐名者有五：桐乡，桐庐，桐柏，桐梓，不独桐城也。省桐城而曰桐，后世谁知为桐城者！此之不讲，何以言文？”望溪默然者久之。
树达按：此事又见陈用光《太乙舟文集》卷五《致鲁宾之书》及翁方纲《复初斋文集》卷十七《书湛园未定稿》。
（十二）
章学诚《方志略例》卷一与《石首王明府论志例书》云：《石首县志》举文动称石邑，害于事也。地名两字摘取一字，则同一字者何所分别？即如石首言石，则古之县名，汉有石成，齐有石秋，隋有石南，唐有石严，今四川有石柱厅，云南有石屏州，山西有石楼县，江南有石埭县，江西广东又俱有石城县，后之观者何由而知为今石首也？
三、不别白而可知
（一）
《后汉书》卷十八《吴汉传》云：汉又率骠骑大将军杜茂、疆弩将军陈俊等围苏茂于广乐，刘永将周建救广乐，汉将轻骑迎与之战，不利，堕马伤膝，还营。建等遂连兵入城。诸将谓汉曰：“大敌在前而公伤卧，众心惧矣。”汉乃勃然裹创而起，椎牛飨士，于是军士激怒，人倍其气。旦日，建茂出兵围汉，汉选四部精兵黄头吴河等及乌桓突骑三千余人齐鼓而进，建军大溃，反还奔城，汉长驱追击，争门并入，大破之，茂建突走。
树达按：杜茂、苏茂同名茂，文一云建茂，一云茂建，茂皆指苏茂，不著姓为别，盖以茂建并称，自属苏茂，可无嫌也。
（二）
《后汉书》卷三十九《刘平传》云：建武初，平狄将军庞萌反于彭城，攻败郡守孙萌。平时复为郡吏，冒白刃伏萌身上，被十创，困顿不知所为，号泣请曰：“愿以身代府君。”贼乃敛兵止，曰：“此义士也，勿杀！”遂解去。萌伤甚，气绝。有顷，苏，渴求饮，平倾其创血以饮之。后数日，萌竟死。平乃裹创扶送萌丧至其本县。
树达按：文叙庞萌攻孙萌，下文三称萌，不复别白，以由文义可推知其为孙萌，不嫌混淆也。
（三）
《梁书》卷五《元帝纪》云：初，贺革西上，意甚不悦，过别御史中丞江革，以情告之。革曰：“吾尝梦主上遍见诸子，至湘东王，手脱帽授之，此人后必当璧。卿其行乎！”革从之。及太清之难，乃能克复，故遐迩乐推，遂膺宝命矣。
树达按：此文贺革、江革同名：“革曰”之革指江革，“革从之”之革指贺革，文意可明，故不加别白也。

[book_title]第七章 参互
一、互备
（一）
《易·说卦》云：雷以动之，风以散之，雨以润之，日以烜之。艮以止之，兑以说之，乾以君之，坤以藏之。
树达按：顾炎武《日知录》卷一云：上四举象，下四举卦，各以其切于用者言之也。树达按：此参互言之以相备耳，顾说非是。
（二）
又云：神也者，妙万物而为言者也。动万物者莫疾乎雷，挠万物者莫疾乎风，燥万物者莫熯乎火，说万物者莫说乎泽，润万物者莫润乎水，终万物始万物者莫盛乎艮。故水火相逮，雷风不相悖，山泽通气，然后能变化既成万物也。
树达按：崔憬云：“艮不言山，独举卦名者，以动挠燥润功是风雷水火；至于终始万物于山，义则不然，故舍象而言卦，各取便而论也。”树达按：此亦崔强说，实则互文耳。
（三）
《易·杂卦传》云：晋，昼也；明夷，诛也。
树达按：俞樾《古书疑义举例》卷一云：《杂卦传》：“乾刚坤柔，比乐师忧”，皆两两相对。他卦虽未必然，而语意必相称。独“晋，昼也；明夷；诛也”，其义不伦。愚谓此参互以见义也。知晋之为昼，则明夷之为晦可知矣。“明入地中”（《明夷彖传》），非晦而何？知明夷之为诛，则晋之为赏可知矣。“康侯用锡马蕃庶”（《晋卦彖辞》），非赏而何？自来言易者未见及此。树达按：俞氏此说精 。
（四）
《左传》成公二年云：公会晋师于上鄍，赐三帅先路三命之服，司马、司空、舆帅、侯正、亚旅皆受一命之服。
树达按：孔颖达《正义》云：于卿言赐，于大夫言受，互相足也。
（五）
《礼记》八《文王世子篇》云：诸父守贵宫贵室，诸子诸孙守下宫下室。
又云：诸父诸兄守贵室，子弟守下室而让道达矣。
树达按：郑注云：“上言父子孙，‘此言兄弟，互相备也。”
（六）
《左传》襄公四年云：穆叔如晋，晋侯享之，金奏《肆夏》之三，不拜；工歌《文王》之三，又不拜；歌《鹿鸣》之三，三拜。
树达按：《正义》云：“奏谓作乐也，作乐先击钟，钟是金也，故称金奏。晋人作乐，先歌《肆夏》，《肆夏》是作乐之初，故于《肆夏》先言金奏也。次工歌《文王》，乐已先作，非复以金为始，故言工歌也。其实金奏《肆夏》，亦是工人歌之；工歌《文王》，击金仍亦不息：互见以从省耳。”
（七）
《礼记》十三《玉藻篇》云：天子……皮弁以日视朝，遂以食，日中而馂。诸侯……朝服以食，特牲三俎祭肺，夕深衣祭牢肉。
树达按：郑注云：天子言日中，诸侯言夕；天子言 ，诸侯言祭牢肉，互相挟。树达按：天子诸侯皆日三食。天子虽止言日中，亦有夕食；诸侯虽第言夕，日中亦有食。天子言 ，知诸侯亦 ；诸侯言祭牢肉，知天子亦祭牢肉，故云互相挟也。
（八）
《左传》隐公元年云：公入而赋：“大隧之中，其乐也融融。”姜出而赋：“大隧之外，其乐也泄泄。”
树达按：孔疏引服虔云：入言公，出言姜，明俱出入，互相见。
（九）
《左传》昭公六年云：夏，季孙宿如晋，拜莒田也。晋侯享之，有加笾。武子退，使行人告曰：“小国之事大国也，苟免于讨，不敢求贶。得贶不过三献，今豆有加，下臣弗堪，无乃戾也。”
树达按：孔疏云：“上言加笾，此言豆者，笾豆并加，互举其一也。”
（十）
《左传》昭公十四年云：楚子使然丹简上国之兵于宗丘，且抚其民，分贫振穷，长孤幼，养老疾，收介特，救灾患，宥孤寡，赦罪戾，诘奸慝，举淹滞，礼新叙旧，禄勋合亲，任良物官。使屈罢简东国之兵于召陵，亦如之。
树达按：杜注云：“上国在国都之西。西方居上流，故谓之上国。”孔疏云：“以水皆东流，西方居上流，故谓之上国。西为上则东为下，下言东则此是西，互相见也。”
（十一）
《易·坤卦·彖传》曰：西南得朋，乃与类行；东北丧朋，乃终有庆。
树达按：亡友曾运乾云：“此言与同类行则无庆，不与同类行则有庆也。”义与今之电学排同引异相似。而上二句但言其事，不言其吉否；下二句言其吉否，不言其事，所谓互文以见义也。
（十二）
《左传》哀公八年云：吴师克东阳而进，舍于五梧，明日，舍于蚕室。公宾庚、公甲叔子与战于夷，获叔子与析朱 ，献于王。王曰：“此同车，必使能，国未可望也。”
树达按：杜注云：“公宾庚、公甲叔子并析朱 为三人，皆同车，传互言之。”树达按：叔子与析朱 同车，则析朱 亦与吴战可知。叔子与析朱 被获，则公宾庚亦被获可知。然《传》文记与吴战者只及公宾庚、公甲叔子而不及析朱 ，言被获者但及叔子与析朱 而不及公宾庚，故杜云《传》互言之也。
（十三）
《左传》昭公四年云：祭寒而藏之，献羔而启之。
树达按：杜注祭寒云：“享司寒。”又注下句云：谓二月春分，献羔祭韭，始开冰室。孔疏云：上已云“其藏冰也，黑牡秬黍以享司寒”，今复云“祭寒而藏之”，与上一事而重其文者，欲明献羔而启之还是献之于寒神，故更使藏之启之文相对也。
（十四）
《左传》桓公三年云：秋，公子 如齐逆女。修先君之好，故曰公子。
又宣公元年云：元年春王正月，公子遂如齐逆女。尊君命也。
树达按：桓公三年《传》杜注云：“昏礼虽奉时君之命，其言必称先君以为礼辞，故公子 逆女，传称修先君之好，公子遂逆女，传称尊君命，互举其义。”宣公元年杜注云：“诸侯之卿出入称名氏，所以尊君命。”树达按：杜解《传》意，谓二文不同，非是矛盾，乃由修好易尊命二事兼行，两传各举其一耳。
（十五）
《春秋》僖公二十九年云：夏六月，会王人、晋人、宋人、齐人、陈人、蔡人、秦人盟于翟泉。《传》云：夏，公会王子虎、晋狐偃、宋公孙固、齐国归父、陈辕涛涂、秦小子慭盟于翟泉。卿不书，罪之也。在礼，卿不会公侯，会伯子男可也。
树达按：杜注云：“鲁侯讳盟天子大夫，诸侯大夫又违礼盟公侯，王子虎违礼下盟，故不言公会，又皆称人。”
《春秋》襄公八年云：季孙宿会晋侯、郑伯、齐人、宋人、卫人、邾人于邢丘。《传》云：季孙宿齐高厚、宋向戌、卫宁殖、邾大夫会之。大夫不书，尊晋侯也。
树达按：李廉云：“尊晋侯者，不以大夫敌诸侯也。”
又襄公二十六年云：公会晋人郑良霄、宋人、曹人于澶渊。《传》云：六月，公会晋赵武、宋向戌、郑良霄、曹人于澶渊。赵武不书，尊公也。
树达按：杜注云：“罪武会诸侯。”孔疏云：“僖二十九年，诸侯之卿会公于翟泉，皆贬之称人。”《传》曰：“卿不书，罪之也。八年，诸侯之卿会晋于邢丘，亦贬称人。”《传》曰：“大夫不书，尊晋侯也。”然则尊公侯，罪大夫，其义一也，传文互相见耳。此言赵武不书，尊公也，亦是罪武也，故杜云：罪武会公侯也。
（十六）
《汉书》卷一《高帝纪》云：元年二月，羽自立为西楚霸王，王梁楚地九郡，都彭城。背约更立沛公为汉王，王巴蜀汉中四十一县，都南郑。三分关中，立秦三将，章邯为雍王，都废丘；司马欣为塞王，都栎阳；董翳为翟王，都高奴。楚将瑕丘申阳为河南王，都洛阳。赵将司马卬为殷王，都朝歌。当阳君英布为九江王，都六。怀王柱国共敖为临江王，都江陵。番君吴芮为衡山王，都邾。故齐王建孙田安为济北王。徙魏王豹为西魏王，都平阳。徙燕王韩广为辽东王。燕将臧荼为燕王，都蓟。徙齐王田市为胶东王，齐将田都为齐王，都临菑。徙赵王歇为代王。赵相张耳为常山王。
又卷三十一《项籍传》云：立沛公为汉王，王巴、蜀、汉中。而三分关中，王秦降将以距塞汉道。乃立章邯为雍王，王咸阳以西；长史司马欣，故栎阳狱吏，尝有德于梁；都尉董翳本劝章邯降，故立欣为塞王，王咸阳以东至河；立翳为翟王，王上郡。徙魏王豹为西魏王，王河东。瑕丘公申阳者，张耳嬖臣也，先下河南迎楚河上，立阳为河南王。赵将司马卬定河内数有功，立卬为殷王，王河内。徙赵王歇王代。赵相张耳素贤，又从入关，立为常山王，王赵地。当阳君英布为楚将，常冠军，立布为九江王。番君吴芮帅百粤佐诸侯，从入关，立芮为衡山王。义帝柱国共敖将兵击南郡，功多，因立为临江王。徙燕王韩广为辽东王。燕将臧荼从楚救赵，因从入关，立荼为燕王。徙齐王田市为胶东王。齐将田都从共救赵入关，立都为齐王。故秦所灭齐王建孙田安，羽方渡河救赵，安下济北数城，引兵降羽，立安为济北王。羽自立为西楚霸王，王梁楚地九郡，都彭城。
树达按：《高祖纪》除项羽汉王外，诸所封王皆不叙其所王之地，而但述其所都。《籍传》则除羽外皆不述其所都，而独详载其被封之由及所王之地，此互相备也。
（十七）
《汉书》卷八《宣帝纪》云：封贺所子弟子侍中中郎将彭祖为阳都侯。
又卷五十九《张安世传》云：其封贺弟子侍中关内侯彭祖为阳都侯。
树达按：周寿昌《汉书注校补》卷四云：“《宣帝纪》无‘关内侯’三字，《安世传》无‘中郎将’三字，所谓互文以征实也。”
（十八）
《汉书》卷八《宣帝纪》云：丙吉为廷尉监，治巫蛊于郡邸，怜曾孙之无辜，使女徒复作淮阳赵征卿、渭城胡组更乳养，私给衣食，视遇甚有恩。
又卷七十四《丙吉传》云：吉识，谓则曰：“汝尝坐养皇曾孙不谨督笞，汝安得有功！独渭城胡组、淮阳郭征卿有恩耳。”
树达按：《宣纪》颜注云：“赵征卿，淮阳人。”而《丙吉传》云：“郭征卿。”纪传不同，未知孰是。周寿昌云：“此复作女徒，或传其家姓，或传其夫姓，故纪传有异同也。”树达按：周说是也。
（十九）
《汉书》卷三十一《项籍传》云：梁已破东阿下军，遂追秦军，数使使趣齐兵俱西。荣曰：“楚杀田假，赵杀田角田闲，乃发兵。”梁曰：“田假，与国之王，穷来归我，不忍杀。”
又卷三十三《田儋传》云：项梁既追章邯，章邯兵益盛，项梁使使趣齐兵共击章邯。荣曰：“楚杀田假，赵杀角闲，乃出兵。”楚怀王曰：“田假，与国之王，穷而归我，杀之，不谊。”
树达按：宋祁校《籍传》云：田假与国之王又在《田儋传》，作怀王语。刘奉世校《田儋传》云：谓田假与国之王者，项梁之语也。见《羽传》中。朱一新《汉书管见》卷三云：是时怀王拥虚位，兵事一决于梁，《田儋传》存其名，《项籍传》则从其实也。
（二十）
《汉书》卷三十一《项籍传》云：田荣自立为齐王，予彭越将军印，令反梁地，越乃击杀济北王田安。
又卷三十三《田儋传》云：荣攻杀济北王安，自立为王。
树达按：何焯校《籍传》云：“《田儋传》：荣还攻杀安，与《异姓诸侯王表》同。云越杀，误也。”赵翼亦谓《史记》自相歧误。树达按：时彭越属荣，越杀即荣杀也。《田儋传》及《诸侯王表》据其名，《项籍传》纪其实耳。何赵说并误。
（二十一）
《汉书》卷六十《杜延年传》云：左将军上官桀父子与盖主燕王谋为逆乱，假稻田使者燕仓知其谋，以告大司农杨敞。
又卷六十三《燕王旦传》云：会盖主舍人父燕仓知其谋，告之，由是发觉。
树达按：同一燕仓，一叙其官名，一叙其亲属关系，亦互文也。
二、举隅
（一）
《易·说卦》云：帝出乎震，齐乎巽，相见乎离，致役乎坤，说言乎兑，战乎乾，劳乎坎，成言乎艮。万物出乎震；震，东方也。齐乎巽；巽，东南也。齐也者，言万物之絜齐也。离也者，明也，万物皆相见，南方之卦也；圣人南面而听天下，向明而治，盖取诸此也。坤也者，地也，万物皆致养焉，故曰致役乎坤。兑，正秋也，万物之所说也，故曰说言乎兑。战乎乾；乾，西北之卦也，言阴阳相薄也。坎也者，水也，正北方之卦也；劳卦也，万物之所归也，故曰劳乎坎。艮，东北之卦也，万物之所成终而成始也，故曰成言乎艮。
树达按：顾炎武《日知录》卷一云：“坤不言西南之卦，兑不言西方之卦，举六方之卦而见之也。虞仲翔以为坤道广布，不主一方，及兑象不见西者，妄也。”
（二）
《诗·鲁颂· 宫》云：春秋匪解，享祀不忒。
树达按：郑笺云：“春秋犹言四时也。”孔颖达《正义》云：“作者错举春秋以明冬夏，故云：春秋犹言四时也。”又《左传正义》卷一《春秋序疏》云：“春先于夏，秋先于冬，举先可以及后，言春足以兼夏，言秋足以见冬，故举二字以包四时也。”
（三）
《礼记》五《王制篇》云：大国之卿不过三命；下卿再命；小国之卿与下大夫一命。
树达按：郑注云：“不著次国之卿者，以大国之下互明之。孔疏云：以大国之卿不过三命，则知次国之卿不过再命；大国下卿再命，则知次国下卿一命；故云互明之。”
（四）
《礼记》二十二《丧大记篇》云：复者朝服；君以卷，夫人以屈狄。
树达按：郑注云：“君以卷，谓上公也；夫人以屈狄，互言耳。上公以衮，则夫人用袆衣；而侯伯以惊，其夫人用揄狄；子男以毳，其夫人乃用屈狄矣。”孔疏云：“男子举上公，妇人举子男之妻。男子举上以见下，妇人举下以见上，是互言也。”
（五）
《左传》昭公四年云：左师献公合诸侯之礼六，子产献伯、子、男会公之礼六。
树达按：俞樾《古书疑义举例》卷二云：“其曰公者，盖兼侯而言。公合诸侯，谓公侯合伯、子、男也；伯子男会公，谓伯子男会公侯也。”
（六）
《左传》哀公十三年云：子服景伯对使者曰：“王合诸侯，则伯帅侯牧以见于王；伯合诸侯，则侯帅子、男以见于伯。”
树达按：孔疏云：王合诸侯，则伯帅侯牧，当如《康王之诰》（《书》）太保帅西方诸侯，毕公帅东方诸侯以见于王也，计当尽帅诸侯，独言帅侯牧者，举尊而言，其实尽帅之也。伯合诸侯，则侯帅子男，侯谓牧也，牧帅诸国之君见于伯也。亦当尽帅在会诸侯，独云子男，举小为言，其实亦见在会者尽帅以见伯也。俞樾云：此伯字杜注谓诸侯长，非五等之伯。其曰侯者，盖兼公而言；其曰子男者，盖兼伯而言，谓公侯帅伯子男以见于伯也。古者公侯为一等，伯子男为一等，故举公可以兼侯，举侯可以兼公，举子男可以兼伯，亦举此以见彼之例也。
（七）
《左传》襄公二年云：莱人使正舆子赂夙沙卫以索马牛，皆百匹。
树达按：《正义》云：“《司马法》：‘丘出马一匹，牛三头，则牛当称头，而亦云匹者，因马而名牛曰匹，并言之耳。’”
（八）
《左传》昭公九年云：先王居梼杌于四裔以御魑魅。
树达按：杜注云：“言 杌，略举四凶之一。下言四裔，则三苗在其中。”孔疏云：文十八年《传》称：“舜臣尧，流四凶族，浑敦、穷奇、 杌、饕餮，投诸四裔以御魑魅。”先儒皆以为浑敦， 兜也；穷奇，共工也； 杌，鲧也；饕餮，三苗也。此传以晋率阴戎伐颍，止须言饕餮耳，而云 杌者，略举四凶之一耳。下言四裔，则三苗在其中可知也。若直说鲧，当言居 杌于羽山，不须言四裔也。
（九）
《汉书》卷四十八《贾谊传》云：贾谊，洛阳人。
又卷六十四《贾捐之传》云：贾捐之，字君房，贾谊之曾孙也。
树达按：《捐之传》不复叙其为洛阳人，以已见《谊传》故也。
（十）
《汉书》卷五十五《霍去病传》云：霍去病，大将军青姊少儿子也。
又卷六十八《霍光传》云：霍光字子孟，票骑将军去病弟也。父中孺，河东平阳人也。
树达按：《去病传》不记其邑里，以《光传》已详故也。
（十一）
《说文》云：木，东方之行也。金，西方之行。火，南方之行。水，北方之行。
树达按：钱大昕《十驾斋养新录》卷四云：“言此，则土为中央之行可知。”
（十二）
又云：咸，北方味也。
树达按：钱氏云：“酸苦辛甘皆不言方。”
（十三）
又云： ，水音也。
树达按：钱氏云：“宫商徵角皆不言音。”
（十四）
又云：青，东方色也。赤，南方色也。白，西方色也。
树达按：钱氏云：“黑不言北方。”
（十五）
又云：黄，地之色也。
树达按：钱氏云：“玄不言天之色。”
（十六）
又云：钟，秋分之音。鼓，春分之音。
树达按：钱氏云：“不言二至。”
（十七）
又云：笙，正月之音。管，十二月之音。
树达按：钱氏云：“不言余月。”
（十八）
又云：龙，鳞虫之长。
树达按：钱氏云：“毛羽介虫之长不言。此皆举一二以见例，非有遗漏也。”
（十九）
《说文》六篇上《林部》云：棽，木枝条棽俪貌。
又八篇上《人部》云：俪，棽俪也。
树达按：段玉裁注云：“义已见《林部》，故此但云棽俪也。”
三、举隅反例
（一）
《后汉书》卷十四《马援传》云：马援字文渊，扶风茂陵人也。
又卷五十《马融传》云：马融字季长，扶风茂陵人也，将作大匠严之子。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:06:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>