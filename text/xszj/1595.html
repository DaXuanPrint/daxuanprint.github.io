<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="第一卷,第二卷,第三卷,第四卷,第五卷,第六卷,第七卷,第八卷,提要,序,释名卷一,释名卷二,释名卷三,释名卷四,释名卷五,释名卷六,释名卷七,释名卷八,释名全文在线阅读,释名全文在线下载,大玄古籍书库">
<meta name="description" content="中国训诂书。著者刘熙，字成国，东汉北海(郡治在今山东潍坊西南)人。体例仿《尔雅》，而用音训，以音同音近的字来释义，推究事物命名由来。本书清代有毕沅《释名疏证》，王先谦《释名疏证补》等。全书8卷、27篇，如卷1：释天、释地、释山、释水、释丘、释道。卷2：释州国、释形体。卷3：释姿容、释长幼、释亲属等。本书所释名物典礼计1502，可见当时名物典礼之大概。顾千里《顾名略例》分析其条例有10，不外本字、易字二例，如“冬曰上天，其气上腾与地绝也。”以上释上，此本字之例。如“天，显也，在上高显也。”以显释天，此易字之">
<title>释名_刘熙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">释名</span> <br/>
          作者： <span class="inputVal" id="bkauthor">刘熙</span> <br/>
          朝代： <span class="inputVal" id="bkdate">汉代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,训诂书,完结</span> <br/>
          字数： <span class="inputVal" id="bknum">[book_length]56737</span> <br/>
          说明： <span class="inputVal" id="bkdec">中国训诂书。著者刘熙，字成国，东汉北海(郡治在今山东潍坊西南)人。体例仿《尔雅》，而用音训，以音同音近的字来释义，推究事物命名由来。本书清代有毕沅《释名疏证》，王先谦《释名疏证补》等。全书8卷、27篇，如卷1：释天、释地、释山、释水、释丘、释道。卷2：释州国、释形体。卷3：释姿容、释长幼、释亲属等。本书所释名物典礼计1502，可见当时名物典礼之大概。顾千里《顾名略例》分析其条例有10，不外本字、易字二例，如“冬曰上天，其气上腾与地绝也。”以上释上，此本字之例。如“天，显也，在上高显也。”以显释天，此易字之例也。近人杨树达《释名新略例》分析其体例为同音、双声、叠韵3例;又细分为“以本字为训，以同音字为训，以同音符字为训”等9例。如以同音字为训：“雨，羽也;如鸟羽动则散也。”(释天)以双声字为训：“公，广也。可广施也。”(释言语)以叠韵字为训：礼，体也。得其事体也。”(释典艺)本书研究方法为声训释义，主要方式计有：用方言转变来解释，如：《释水》“兖州人谓泽之掌”之类。用音义递诂方法，如：《释典艺》“雅，义也;义，正也”之类。用同义譬况方式，如：《释状帐》“幄，屋也。形如屋也”之类。等等。声训古已有之，如“政者，正也”。本书继承发展，探求义类和声符关系，为汉代语言研究别开一番天地，对后世“以声求义”有启发作用。但失之过宽，任意作解，则不科学。</span> <br/>
          封面： <span class="inputVal" id="bkimg">Z_13359.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]释名
[book_author]刘熙
[book_date]汉代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,训诂书,完结
[book_length]56737
[book_dec]中国训诂书。著者刘熙，字成国，东汉北海(郡治在今山东潍坊西南)人。体例仿《尔雅》，而用音训，以音同音近的字来释义，推究事物命名由来。本书清代有毕沅《释名疏证》，王先谦《释名疏证补》等。全书8卷、27篇，如卷1：释天、释地、释山、释水、释丘、释道。卷2：释州国、释形体。卷3：释姿容、释长幼、释亲属等。本书所释名物典礼计1502，可见当时名物典礼之大概。顾千里《顾名略例》分析其条例有10，不外本字、易字二例，如“冬曰上天，其气上腾与地绝也。”以上释上，此本字之例。如“天，显也，在上高显也。”以显释天，此易字之例也。近人杨树达《释名新略例》分析其体例为同音、双声、叠韵3例;又细分为“以本字为训，以同音字为训，以同音符字为训”等9例。如以同音字为训：“雨，羽也;如鸟羽动则散也。”(释天)以双声字为训：“公，广也。可广施也。”(释言语)以叠韵字为训：礼，体也。得其事体也。”(释典艺)本书研究方法为声训释义，主要方式计有：用方言转变来解释，如：《释水》“兖州人谓泽之掌”之类。用音义递诂方法，如：《释典艺》“雅，义也;义，正也”之类。用同义譬况方式，如：《释状帐》“幄，屋也。形如屋也”之类。等等。声训古已有之，如“政者，正也”。本书继承发展，探求义类和声符关系，为汉代语言研究别开一番天地，对后世“以声求义”有启发作用。但失之过宽，任意作解，则不科学。
[book_img]Z_13359.jpg


[book_chapter]标点本

[book_title]第一卷
释天第一
天，豫司兖冀以舌腹言之，天，显也，在上高显也。青徐以舌头言之，天，坦也，坦然高而远也。春曰苍天，阳气始发色苍苍也；夏曰昊天，其气布散颢颢也；秋曰旻天，旻,闵也，物就枯落可闵伤也；冬曰上天，其气上腾与地绝也，故月令曰，天气上腾地气下降。易谓之乾，乾，健也，健行不息也；又谓之玄，玄，县也，如县物在上也。
日，实也，光明盛实也。
月，阙也，满则阙也。
光，晃也，晃晃然也。亦言广也，所照广远也。
景，竟也，所照处有景限也。
晷，规也，如规画也。
曜，燿也，光明照燿也。
星，散也，列位布散也。
宿，宿也，星各止宿其处也。
气，忾也，忾然有声而无形也。
风，兖豫司冀横口合唇言之，风，泛也，其气博泛而动物也；青徐风踧口开唇推气言之，风，放也，气放散也。
阴，荫也，气在内奥荫也。
阳，扬也，气在外发扬也。
寒，扞也，扞格也。
暑，煮也，热如煮物也。
热，爇也，如火所烧爇也。
雨，羽也，如鸟羽动则散也，雨水从云下也；雨者，辅也，言辅时生养也。
春，蠢也，万物蠢然而生也。
夏，假也，宽假万物使生长也。
秋，緧也，緧迫品物使时成也。
冬，终也，物终成也。
四时，四方各一时。时，期也，物之生死各应节期而止也。
岁，越也，越故限也。
年，进也，进而前也。唐虞曰载，载生物也；殷曰祀，祀，巳也，新气升，故气巳也。
五行者，五气也，於其方各施行也。
金，禁也，气刚毅能禁制物也。
木，冒也，华叶自覆冒也。
水，准也，准平物也。
火，化也，消化物也。亦言毁也，物入中皆毁坏也。
土，吐也，能吐生万物也。
子，孳也，阳气始萌孳生於下也。於易为坎，坎，险也。
丑，纽也，寒气自屈纽也。於易为艮，艮，限也，时未可听物生限止之也。
寅，演也，演生物也。
卯，冒也，载冒土而出也。於易为震，二月之时雷始震也。
辰，伸也，物皆伸舒而出也。
巳，已也，阳气毕布已也。於易为巽，巽，散也，物皆生布散也。
午，仵也，阴气从下而上，与阳相仵逆也。於易为离，离，丽也，物皆附丽，阳气以冒也。
未，昧也，日中则昃向幽昧也。
申，身也，物皆成，其身体各申束之，使备成也。
酉，秀也，秀者物皆成也。於易为兑，兑，说也，物得备足皆喜说也。
戌，恤也，物当收敛矜恤之也。亦言脱也，落也。
亥，核也，收藏百物，核取其好恶真伪也。亦言物成皆坚核也。
甲，孚甲也，万物解孚甲而生也。
乙，轧也，自抽轧而出也。
丙，炳也，物生炳然皆著见也。
丁，壮也，物体皆丁壮也。
戊，茂也，物皆茂盛也。
己，纪也，皆有定形可纪识也。
庚，犹更也，庚，坚强貌也。
辛，新也，物初新者皆收成也。
壬，妊也，阴阳交物怀妊也，至子而萌也。
癸，揆也，揆度而生乃出土也。
霜，丧也，其气惨毒，物皆丧也。
露，虑也，覆虑物也。
雪，绥也，水下遇寒气而凝，绥绥然也。
霰，星也，水雪相抟如星而散也。
霡，霂小雨也，言裁霢历霑渍，如人沐头，惟及其上枝而根不濡也。
云，犹云，云众盛意也。又言运也，运行也。
雷，硠也，如转物有所硠，雷之声也。
电，殄也，言乍见即殄灭也。
震，战也，所击辄破若攻战也。又曰辟厯，辟，析也，所历皆破析也。
雹，跑也，其所中物皆摧折，如人所蹴跑也。
虹，阳气之动也。虹，攻也，纯阳攻阴气也。又曰蝃蝀，其见每於日在西而见於东，啜饮东方之水也。见於西方曰升朝，日始升而出见也。又曰美人，阴阳不和，婚姻错乱，淫风流行，男美於女，女美於男，互相奔随之时，则此气盛，故以其盛时名之也。
霓，齧也，其体断绝，见於非时，此灾气也，伤害於物如有所食齧也。
晕，捲 也，气在外捲 结之也，日月俱然。
阴而风曰曀□曀□翳也，言云气掩翳日光使不明也。
风而雨土曰霾。霾，晦也，言如物尘晦之色也。
珥，气在日两旁之名也，言似人耳之在两旁也。
日月亏曰食，稍稍侵亏，如虫食草木叶也。
腓，月未成明也。霸，月始生霸然也。晦，月尽之名也，晦，灰也，火死为灰，月光尽似之也。朔，月初之名也，朔，苏也，月死复苏生也。弦，月半之名也，其形一旁曲，一旁直，若张弓施弦也。望，月满之名也，月大十六日，小十五日，日在东，月在西，遥相望也。
昏，损也，阳精损灭也。
晨，伸也，旦而日光复伸见也。
祲，侵也，赤黑之气相侵也。
氛，粉也，润气著草木，因寒冻凝，色白若粉之形也。
雾，冒也，气蒙乱覆冒物也。
蒙，日光不明，蒙蒙然也。
彗星，星光梢似彗也。
孛星，星旁气孛孛然也。
笔星，星气有一枝末，锐似笔也。
流星，星转行如流水也。
枉矢，齐鲁谓光景为枉矢，言其光行若射矢之所至也，亦言其气枉暴有所灾害也。
厉，疾气也，中人如磨厉伤物也。
疫，役也，言有鬼行役也。
札，截也，气伤人如有断截也。
灾，烖 也，火所烧灭之馀曰烖 ，言其於物如是也。
害，割也，如割削物也。
异者，异於常也。
眚，省也，如病者省瘦也。
慝，态也，有奸态也。
妖，殀也，殀害物也。
…（上薛下虫），蘖也，遇之如物见髡蘖也。
释地第二
地，底也，其体底下载万物也。亦言谛也，五土所生莫不审谛也。易谓之坤，坤，顺也，上顺乾也。
土，吐也，吐生万物也。已耕者曰田，田，填也，五稼填满其中也。
壤，…（从月襄声，左形右声）也，肥…（左月右襄）意也。
广平曰原。原，元也，如元气广大也。
高平曰陆。陆，漉也，水流漉而去也。
下平曰衍，言漫衍也。
下溼 曰隰。隰，蛰也。蛰，溼 意也。
下而有水曰泽，言泽润也。
地不生物曰卤。卤，炉也，如炉火处也。
徐州贡土五色，色有青黄赤白黑也。土青曰黎，似藜草色也；土黄而细密曰埴。埴，膱也，黏胒如脂之膱也。土赤曰鼠肝，似鼠肝色也。土白曰漂，漂，轻飞散也。土黑曰卢，卢然解散也。
释山第三
山，产也，产生物也。土山曰阜。阜，厚也，言高厚也。大阜曰陵。陵，隆也，体隆高也。
山顶曰冢。冢，肿也，言肿起也。
山旁曰陂，言陂陁也。
山脊曰冈。冈，亢也，在上之言也。
山旁陇间曰涌。涌犹桶，桶狭而长也。
山大而高曰嵩。嵩，竦也，亦高称也。
山小而高曰岑。岑，嶃 也，嶃嶃 然也。
山锐而高曰乔，形似桥也。
山上大下小曰甗。甗，甑也，甑一孔者，甗形孤出处似之也。
山多小石曰磝。磝，尧也，每石尧尧独处而出见也。
山多大石曰礐。礐，学也，大石之形学学然也。
山有草木曰岵。岵，怙也，人所怙取以为事用也。
山无草木曰屺。屺，圮也，无所出生也。
山上有水曰埒。埒，脱也，脱而下流也。
石载土曰岨 。 岨 ，臚然也。土载石曰崔嵬，因形名之也。
山东曰朝阳，山西曰夕阳，随日所照而名之也。
山下根之受霤处曰甽。甽，吮也，吮得山之肥润也。
山中丛木曰林。林，森也，森森然也。
山足曰麓。麓，陆也，言水流顺陆燥也。
山体曰石。石，格也，坚捍格也。小石曰礫。礫，料也，小石相枝柱，其间料料然出内气也。
释水第四
天下大水四，谓之四瀆，江河淮济是也。瀆，独也，各独出其所而入海也。
江，公也，诸水流入其中所公共也。
淮，围也，围绕扬州北界东至海也。
河，下也，随地下处而通流也。
济，济也，言源出河北济河而南也。
川，穿也，穿地而流也。
山夹水曰涧。涧，间也，言在两山之间也。
水正出曰滥泉。滥，衔也，如人口有所衔口闓则见也。
县出曰沃泉，水从上下有所灌沃也。
侧出曰氿 泉。 氿 ，轨也，流狭而长如车轨也。
所出同所归异曰肥泉，本同出时所浸润少所归各枝散而多似肥者也。
水从河出曰雍沛，言在河岸限内时见雍出则沛然也。
水上出曰涌泉，渎泉并是也。
水泆出所为泽曰掌，水停处如手掌中也，今兖州人谓泽曰掌也。
水决复入为汜。汜，巳也，如出有所为毕巳而还入也。
风行水波成文曰澜。澜，连也，波体转流相及连也。
水小波曰沦。沦，伦也，水文相次有伦理也。
水直波曰泾。泾，俓也，言如道俓也。
水草交曰湄。湄，眉也，临水如眉临目也，水经川临之处也。
海，晦也，主承秽浊，其色黑而晦也。
水注谷曰沟，田间之水亦曰沟。沟，搆也，纵横相交搆也。
注沟曰澮 。澮 ，会也，小沟之所聚会也。
水中可居者曰洲。洲，聚也，人及鸟兽所聚息之处也。小洲曰渚。渚，遮也，体高能遮水使从旁回也。小渚曰沚。沚，止也，小可以止息其上也。小沚曰坻。坻，迟也，能遏水使流迟也。人所为之曰潏。潏，术也，偃水使郁术也，鱼梁水碓之谓也。
海中可居者曰岛。岛，到也，人所奔到也。亦言鸟也，人物所趣如鸟之下也。
释丘第五
丘，一成曰顿丘，一顿而成，无上下大小之杀也。
再成曰陶丘，於高山上一重作之如陶竈然也。
三成曰崑崙丘，如崑崙之高而积重也。
前高曰髦丘，如马举头垂髦也。
中央下曰宛丘，有丘宛宛如偃器也，泾上有一泉水亦是也。
偏高曰阿丘。阿，何也，如人儋何物，一边偏高也。
亩丘，丘体满一亩之地也。
圜丘，方丘，就其方圜名之也。
锐上曰融丘。融，明也，明阳也，凡上锐皆高而近阳者也。
如乘曰乘丘。四马曰乘，一基在後，似车四列在前，似驾马车之形也。
如陼者曰陼丘，形似水中之高地，隆高而广也。
水潦所止曰泥丘，其止汙水畱不去成泥也。
泽中有丘曰都丘，言虫鸟往所都聚也。
当途曰梧丘。梧，忤也，与人相当忤也。
道出其右曰画丘，人尚右，凡有指画皆用右也。
道出其前曰载丘，在前故载也。
道出其後曰昌丘。
水出其前曰阯丘。阯，基阯也，言所出然。
水出其後曰阻丘，背水以为险也。
水出其右曰沚丘。沚，止也，西方义气有所制止也。
水出其左曰营丘。
丘高曰阳丘，体高近阳也。
宗丘，邑中所宗也。
释道第六
道一达曰道路。道，蹈也，路，露也，言人所践蹈而露见也。
二达曰岐旁，物两为岐，在边曰旁，此道并通出似之也。
三达曰剧旁，古者列树以表道。道有夹沟以通水潦，恒见修治，此道旁转多用，功稍剧也。
四达曰衢，齐鲁间谓四齿杷为…（音QU，从木瞿声，左形右声）。…（QU），杷地则有四处，此道似之也。
五达曰康。康，昌也，昌盛也。车步并列，并用之，言充盛也。
六达曰庄。庄，装也，装其上使高也。
七达曰剧驂。驂马有四耳，今此道有七比於剧也。
八达曰崇期。崇，充也，道多所通，人充满其上如共期也。
九达曰逵，齐鲁谓道多为逵师，此形然也。
城下道曰…（从阜豪声）。…（左阜右豪），翱也，言都邑之内人所翱翔祖驾之处也。
步所用道曰蹊。蹊，傒 也，言射疾则用之，故还傒 於正道也。
俓，经也，人所经由也。
鹿兔之道曰亢，行不由正，亢陌山谷草野而过也。
涂，度也，人所由得通度也。

[book_title]第二卷
释州国第七
青州在东，取物生而青也。州，注也，郡国所注仰也。
徐州，徐，舒也，土气舒缓也。
扬州，州界多水，水波扬也。
荆州，取名於荆山也。必取荆为名者，荆，警也，南蛮数为寇，逆其民，有道後服，无道先彊，常警备之也。
豫州，地在九州之中，京师东都所在，常安豫也。
涼 州，西方所在寒涼 也。
雍州，在四山之内雍翳也。
并州，并，兼并也。其州或并或设，故因以为名也。
幽州，在北幽昧之地也。
冀州，亦取地以为名也。其地有险有易，帝王所都，乱则冀治，弱则冀彊，荒则冀丰也。
兖州，其兖水以为名也。
司州，司隶校尉所主也。
益州，益阨也，所在之地险阨也。
古有营州，齐卫之地於天文属营室，取其名也。
燕，宛也，北方沙漠平广，此地在涿鹿山南，宛宛然以为国都也。
宋，送也，地接淮泗而东南倾，以为殷後，若云滓秽所在，送使随流东入海也。
郑，町也，其地多平，町町然也。
楚，辛也。其地蛮多，而人性急，数有战争相争相害，辛楚之祸也。
周，地在岐山之南，其山四周也。
秦，津也。其地沃衍，有津润也。
晋，进也。其地在北，有事於中国，则进而南也。又取晋水以为名，其水迅进也。
赵，朝也。本小邑，朝事於大国也。
鲁，鲁钝也。国多山水，民性朴鲁也。
卫，卫也。既灭殷，立武庚，为殷後，三监以守卫之也。
齐，齐也。地在勃海之南，勃齐之中也。
吴，虞也。太伯让位而不就归，封之於此，虞其志也。
越，蛮夷之国。度越礼义无所拘也。
此上十三国。上应列宿，各以其地及於事，宜制此名也。至秦改诸侯置郡县，随其所在山川土形而立其名。汉就而因之也。
河南，在河之南也。
河内，河水从岐山而南，从雷首而东，从谭首而北，郡在其内也。
河东，在河水东也。
河西，在河水西也。
上党，党所也。在山上其所最高，故曰上党也。
颍川，因颍水以为名也。
汝南，在汝水南也。
汝阴，在汝水阴也。
东郡、南郡，皆以京师方面言之也。
北海，海在其北也。
西海，海在其西也。
南海，在海南也。宜言海南，欲同四海名，故言南海。
东海，海在其东也。
济南，济水在其南也。
济北，济水在其北也。义亦如南海也。
济阴，在济水之阴也。
南阳，在中国之南，而居阳地，故以为名也。凡若此类郡国之名，取号於此，则其馀可知也，县邑之名亦如之。
大曰邦。邦，封也，封有功於是也。
国城曰都。都者，国君所居，人所都会也。
周制九夫为井，其制似井字也。
四井为邑。邑犹俋也，邑人聚会之称也。
四邑为丘。丘，聚也。
四丘为甸。甸，乘也，出兵车一乘。
鄙，否也，小邑不能远通也。
县，县也，县係於郡也。
郡，群也，人所群聚也。
五家为伍，以五为名也。又谓之邻。邻，连也。又曰比，相亲比也。
五邻为里，居方一里之中也。
五百家为党。党，长也，一聚所尊长也。
万二千五百家为乡。乡，向也，众所向也。
释形体第八
人，仁也。仁，生物也，故易曰：立人之道曰仁与义。
体，第也，骨肉毛血表裏大小相次第也。
驱，区也，是众名之大总，若区域也。
形，有形象之异也。
身，伸也，可屈伸也。
毛，貌也，冒也，在表所以别形貌，且以自覆冒也。
皮，被也，被覆体也。
肤，布也，布在表也。
肌，懻 也，肤幕坚懻 也。
骨，滑也，骨坚而滑也。
胑，枝也，似木之枝格也。
肉，柔也。
筋，靳也，肉中之力，气之元也。
靳，固於身形也。
膜，幕也，幕络一体也。
血，濊 也，出於肉流而濊 濊 也。
脓，醲也，汁醲厚也。
汁，涕也，涕涕然而出也。
津，进也，汁进出也。
汋 ，泽也，有润泽也。
汗，…（从水旱声，左形右声），出在於表… …（叠音，左水右旱）然也。
髓，遗也。遗，…（左水右遗）也。
髪，拔也，拔擢而出也。
囟，峻也，所生高峻也。
髦，冒也，覆冒头颈也。
眉，媚也，有妩媚也。
头，独也，於体高而独也。
首，始也。
面，漫也。
额，鄂也，有垠鄂也，故幽州人谓之鄂也。
角者，生於额角也。
頞，鞍也，偃折如鞍也。
目，默也，默而内识也。
眼，限也，童子限限而出也。
睫，插也，接也，插於眼匡而相接也。
童子，童，重也。肤幕相裏重也。子，小称也，主谓其精明者也。或曰牟子，牟，冒也，相裏冒也。
鼻，嘒也，出气嘒嘒也。
口，空也。
颊，夹也，面旁称也。亦取挟敛食物也。
舌，泄也，舒泄所当言也。
齿，始也。少长之别始乎此也，所以齿食多者长也，食少者幼也。
牙，摣 牙也，随形而言之也。
颐，养也，动於下止於上，上下咀物以养人也。或曰辅车，言其骨强，所以辅持口也。或曰牙车，牙所载也。或曰颔车，颔，含也，口含物之车也。或曰颊车，亦所以载物也。或曰鼸车，鼸鼠之食积於颊，人食似之，故取名也。凡繫於车，皆取在下载上物也。
耳，耏也，耳有一体属著两边耏耏然也。
唇，缘也，口之缘也。
吻，免也，入之则碎，出则免也。又取…（从手文声，左手右文）也，漱唾所出，恒加…（左手右文）拭，因以为名也。或曰口卷也，可以卷制食物使不落也。
鼻下曰立人，取立於鼻下，狭而长似人立也。
口上曰髭。髭，姿也，为姿容之美也。
口下曰承浆，承水浆也。
颐下曰鬚。鬚，秀也，物成乃秀，人成而须生也。亦取须体幹 长而後生也。
在颊耳旁曰髯，随口动摇冄冄 然也。
其上连髮曰鬓。鬓，滨也，滨，厓也，为面额之崖岸也。
鬓曲头曰距。距，矩也，言曲似矩也。
项，确也，坚确受枕之处也。
颈，俓也。俓，挺而长也。
咽，咽物也。或谓之…（左月右婴），在颐下缨理之中也。青徐谓之脰，物投其中受而下之也。又谓之嗌，气所流通阨要之处也。
胡，互也，在咽下垂，能敛互物也。
胷，犹啌也，啌气所衝也。
臆，犹抑也，抑气所塞也。
膺，壅也，气所壅塞也。
腹，複也，富也，肠胃之属，以自裹盛，复，於外複之。其中多品似富者也。
心，纤也，所识纤微，无物不贯也。
肝，榦也，於五行属木，故其体状有枝榦也，凡物以木为榦也。
肺，勃也，言其气勃郁也。
脾，裨也，在胃下裨助胃气，主化榖也。
肾，引也，肾属水，主引水气灌注诸脉也。
胃，围也，围受食物也。
肠，畅也，通畅胃气，去滓秽也。
脐，剂也，肠端之所限剂也，自脐以下曰水腹，水汋 所聚也。又曰少腹，少，小也，比於脐以上为小也。
脬，鞄也。鞄，空虚之言也。主以虚承水汋 也。或曰膀胱，言其体短而横广也。
阴，荫也，言所在荫翳也。
胁，挟也，在两旁，臂所挟也。
肋，勒也，所以检勒五脏也。
膈，塞也。（王先谦曰，吴校塞也作隔也）隔塞上下，使气与榖不相乱也。
腋，绎也，言可张翕寻绎也。
肩，坚也。
甲，阖也，与胷胁背相会阖也。
臂，裨也，在旁曰裨也。
肘，注也，可隐注也。
腕，宛也，言可宛屈也。
掌，言可以排掌也。
手，须也，事业之所须也。
节，有限节也。
爪，绍也，筋极为爪，绍续指端也。
背，倍也，在後称也。
脊，积也，积续骨节，终上下也。
尾，微也，承脊之末稍微杀也。
要，约也，在体之中约结而小也。
髋，缓也，其腋皮厚而缓也。
臀，殿也，高厚有殿遌也。
尻，廖也，尻所在廖牢深也。
枢，机也，要髀股动摇如枢机也。
髀，卑也，在下称也。
股，固也，为强固也。
膝，伸也，可屈伸也。
腳，卻也，以其坐时卻在後也。
胫，茎也，直而长似物茎也。
膝头曰膞。膞，团也。因形团而名之也。或曰蹁，蹁，扁也，亦因形而名之也。
足，续也，言续胫也。
趾，止也，言一进一止也。
蹏，底也，足底也。
踝，确也，居足两旁，磽确然也。亦因其形踝踝然也。
足後曰跟，在下方著地，一体任之，象木根也。又谓之踵。踵，锺也。锺，聚也。体之所锺聚也。

[book_title]第三卷
释姿容第九
姿，资也，资取也，形貌之禀取为资本也。
容，用也，合事宜之用也。
妍，研也。研精於事宜，则无蚩缪也。
蚩，癡也。
两腳进曰行。行，抗也，抗足而前也。
徐行曰步。步，捕也，如有所司捕，务安详也。
疾行曰趋。趋，赴也，赴所期也。
疾趋曰走。走，奏也，促有所奏至也。
奔，变也，有急变奔赴之也。
仆，踣也，顿踣而前也。
超，卓也，举腳有所卓越也。
跳，条也，如草木枝条务上行也。
立，林也，如林木森然各驻其所也。
骑，支也，两腳枝别也。
乘，陞也，登亦如之也。
载，戴也，戴在其上也。
儋，任也，任力所胜也。
负，背也，置项背也。
驻，株也，如株木不动也。
坐，挫也，骨节搓詘也。
伏，覆也。
偃，安也。
僵，正直畺然也。
侧，偪 也。
据，居也。
企，啟 也。啟 ，开也，言自延竦之时，枢机皆开张也。
竦，从也，体支皆从引也。
视，是也，察其是非也。
听，静也，静，然後所闻审也。
观，翰也，望之延颈翰翰也。
望，茫也，远视茫茫也。
跪，危也，两膝隐地，体危倪也。
跽，忌也，见所敬，忌不敢自安也。
拜於丈夫为跌，跌然詘折，下就地也。於妇人为扶，自抽扶而上下也。
攀，翻也，连翻上及之言也。
掣，制也，制顿之使顺己也。
牵，弦也，使弦急也。
引，演也，使演广也。
掬，局也，使相局近也。
撮，捽 也，击捽 取之也。
摣 ，叉也，五指俱往叉取也。
捉，促也，使相促及也。
执，摄也，使畏摄己也。
拈，黏也，两指翕之黏著不放也。
抶，铁也，其处皮熏黑色如铁也。
蹋，榻也，榻著地也。
批，裨也，两相裨助，共击之也。
搏，博也，四指广博亦以击之也。
挟，夹也，在傍也。
捧，逢也，两手相逢以执之也。
怀，回也，本有去意，回来就己也。亦言归也，来归己也。
抱，保也，相亲保也。
戴，载也，载之於头也。
提，地也，臂垂所持近地也。
挈，结也。结，束也。束持之也。
持，…（左足右寺）也，…（左足右寺）之於手中也。
操，钞也，手出其下之言也。
揽，敛也，敛置手中也。
拥，翁也，翁抚之也。
抚，敷也，敷手以拍之也。
拍，搏也，以手搏其上也。
摩娑，犹末杀也，手上下之言也。
蹙，遒也，遒迫之也。
践，残也，使残坏也。
踖，藉也，以足藉也。
履，以足履之，因以名之也。
蹈，道也，以足践之，如道路也。
跐，弭也，足践之使弭服也。
蹑，摄也，登其上使其摄服也。
匍匐，小儿时也。匍犹捕也，藉索可执取之言也。匐，伏也，伏地行也。人虽长大，及其求事尽力之勤，犹亦称之。诗曰“凡民有丧，匍匐救之”是也。
偃蹇，偃，偃息而卧不执事也。蹇，跛蹇也。病不能作事，今詑病似此也。
望羊，羊，阳也，言阳气在上，举头高似若望之然也。
沐秃，沐者髮下垂，秃者无髮，皆无上貌之称也。
卦卖，卦，挂也，自挂於市而自卖边，自可无慙色，言此似之也。
倚簁，倚，伎也。簁作清簁也，言人多技巧，尚轻细如簁也。
窶数，犹局缩，皆小意也。
齧掣，掣，卷掣也。齧，噬齧也。语说卷掣与人相持齧也。
衇摘，犹譎摘也，如医别人衇知疾之意，见事者之称也
贷騃，贷者言以物贷予，騃者言必棄之不复得也，不相量事者之称也。此皆见於形貌者也。
卧，化也，精气变化，不与觉时同也。
寐，谧也，静谧无声也。
寝，权假卧之名也。寝，侵也，侵损事功也。
眠，泯也，无知泯泯也。
觉，告也。
寤，忤也，能与物相接忤也。
欠，钦也，开张其口唇，钦钦然也。
嚏，疐也，声作疐而出也。
笑，钞也，颊皮上钞者也。
释长幼第十
人始生曰婴儿，胸前曰婴，抱之婴前，乳养之也。或曰嫛婗 ，嫛 ，是也，言是人也。婗 ，其嗁 声也，故因以名之也。
男，任也，典任事也。
女，如也，妇人外成如人也。故三从之义，少如父教，嫁如夫命，老如子言。青徐曰娪 。娪 ，忤也，始生时人意不喜，忤忤然也。
儿始能行曰孺子。孺，濡也，言濡弱也。
七年曰悼。悼，逃也，知有廉耻，隐逃其情也。亦言是时而死，可伤悼也。
毁齿曰龀。龀，洗也，毁洗故齿，更生新也。
长，萇也，言体萇也。
幼，少也，言生日少也。
十五曰童。故礼有阳童。牛羊之无角者曰童，山无草木亦曰童。言未巾冠似之也，女子之未笄者亦称之也。
二十曰弱，言柔弱也。
三十曰壮，言丁壮也。
四十曰强，言坚强也。
五十曰艾。艾，乂也。乂，治也。治事能断，割芟刈无所疑也。
六十曰耆。耆，指也，不从力役，指事使人也。
七十曰耄，头髮白耄耄然也。
八十曰耋。耋，铁也，皮肤变黑，色如铁也。
九十曰鮐背，背有鮐文也。或曰黄耇，鬢髮变黄也，耇，垢也，皮色驪顇，恒如有垢者也。或曰胡耇，咽皮如鸡胡也。或曰冻梨，皮有斑点，如冻梨色也。或曰齯齿，大齿落尽，更生细者如小儿齿也。或曰眉寿。
百年曰期颐。颐，养也。老昏不复知服味善恶，孝子期於尽养道而已也。
老，朽也。
老而不死曰仙。仙，迁也，迁入山也，故其制字人傍作山也。
释亲属第十一
亲，衬也，言相隐衬也。
属，续也，恩相连续也。
父，甫也，始生己也。
母，冒也，含生己也。
祖，祚也，祚物先也。又谓之王父。王，暀也，家中所归暀也，王母亦如之。
曾祖，从下推上，祖位转增益也。
高祖，高，皋也，最在上皋，韬诸下也。
兄，荒也。荒，大也，故青徐人谓兄为荒也。
弟，弟也，相次弟而生也。
子，孳也，相生蕃孳也。
孙，逊也，逊遁在後生也。
曾孙，义如曾祖也。
玄孙，玄，县也，县於高祖，最在下也。
玄孙之子曰来孙，此在无服之外，其意疏远，呼之乃来也。
来孙之子曰昆孙。昆，贯也，恩情转远，以礼贯连之耳。
昆孙之子曰仍孙，以礼仍有之耳，恩意实远也。
仍孙之子曰云孙，言去己远如浮云也。皆为早娶晚死寿考者言也。
父之兄曰世父，言为嫡统继世也。又曰伯父。伯，把也，把持家政也。
父之弟曰仲父。仲，中也，位在中也。
仲父之弟曰叔父。叔，少也。
叔父之弟曰季父。季，癸也，甲乙之次，癸最在下，季亦然也。
父之世叔父母曰从祖祖父母，言从己亲祖别而下也。亦言随从己祖以为名也。
父之姊妹曰姑。姑，故也，言於己为久故之人也。
姊，积也，犹日始出，积时多而明也。
妹，昧也，犹日始入，历时少尚昧也。
姑谓兄弟之女为姪 。姪 ，迭也，共行事夫，更迭进御也。
夫之父曰舅。舅，久也。久，老称也。
夫之母曰姑，亦言故也。
母之兄弟曰舅，亦如之也。
妻之父曰外舅，母曰外姑。言妻从外来，谓至己家为归，故反此义称之，夫妻匹敌之义也。
妻之罤弟曰外甥。其姊妹女也来归己内为妻，故其男为外姓之甥。甥者，生也，他姓子，本生於外，不得如其女来在己内也。
姊妹之子曰出，出嫁於异姓而生之也。
出之子曰离孙，言远离己也。
姪 之子曰归孙，妇人谓嫁曰归， 姪 子列，故其所生为孙也。
妻之姊妹曰姨。姨，弟也，言与己妻相长弟也。
母之姊妹曰姨，亦如之。礼谓之从母，为娣而来，则从母列也，故虽不来，犹以此名之也。
姊妹互相谓夫曰私，言於其夫兄弟之中，此人与己姊妹有恩私也。
舅谓姊妹之子曰甥。甥亦生也，出配他男而生，故其制字男傍作生也。
妾谓夫之嫡妻曰女君。夫为男君，故名其妻曰女君也。
嫂，叟也。叟，老者称也。叟，缩也，人及物老皆缩小於旧也。
叔，少也，幼者称也。叔亦俶也，见嫂俶然卻退也。
夫之兄曰公。公，君也。君，尊称也。俗间曰兄章。章，灼也，章灼敬奉之也。又曰兄伀 ，言是己所敬忌，见之怔忪，自肃齐也。俗或谓舅曰章，又曰伀 ，亦如之也。
少妇谓长妇曰姒，言其先来，己所当法似也。
长妇谓少妇曰娣。娣，弟也，己後来也。或曰先後，以来先後弟之也。
青徐人谓长妇曰稙。长禾苗先生者曰稙，取名於此也。荆豫人谓长妇曰孰。孰，祝也。祝，始也。
两壻 相谓曰亚，言一人取姊，一人取妹，相亚次也，又并来至女氏门，姊夫在前，妹夫在後，亦相亚也。又曰友壻 ，言相亲友也。
妇之父曰婚，言壻 亲迎用昏，又恒以昏夜成礼也。
婿之父曰姻。姻，因也，女往因媒也。
天子之妃曰后。后，後也，言在後不敢以副言也。
诸侯之妃曰夫人。夫，扶也，扶助其君也。
卿之妃曰内子。子，女子也，在闺门之内治家也。
大夫之妃曰命妇。妇，服也，服家事也。夫受命於朝，妻受命於家也。
士庶人曰妻。妻，齐也，夫贱不足以尊称，故齐等言也。
天子妾有嫔。嫔，宾也，诸妾之中见宾敬也。
妾，接也，以贱见接幸也。
姪 娣曰媵。媵，承也，承事嫡也。
妃，辈也，一人独处，一人往辈耦之也。
匹，辟也，往相辟耦也。
耦，遇也，二人相对遇也。
嫡，敌也，与匹相敌也。
庶，摭也，拾摭之也，谓拾摭微陋待遇之也。
无妻曰鳏。鳏，昆也。昆，明也。愁悒不寐，目恒鳏鳏然也。故其字从鱼，鱼目恒不闭者也。
无夫曰寡。寡，踝也。踝踝，单独之言也。
无父曰孤。孤，顾也，顾望无所瞻见也。
老而无子曰独。独，隻独也，言无所依也。

[book_title]第四卷
释言语第十二
道，导也，所以导通万物也。
德，得也，得事宜也。
文者，会集众彩以成锦繡，会集众字以成词谊，如文繡然也。
武，舞也，征伐动行如物鼓舞也，故乐记曰，发扬蹈厉，太公之志也。
仁，忍也。好生恶杀，善含忍也。
谊，宜也，裁制食物使合宜也。
礼，体也，得事体也。
智，知也，无所不知也。
信，申也，言以相申束，使不相违也。
孝，好也，爱好父母，如所说好也。孝经说曰，孝，畜也。畜，养也。
慈，字也，字爱物也。
友，有也，相保有也。
恭，拱也，自拱持也。亦言供给事人也。
悌，弟也。
敬，警也，恒自肃警也。
慢，漫也，漫漫心无所限忌也。
通，洞也，无所不贯洞也。
达，彻也。
敏，闵也。进叙无否滞之言也，故汝颍言敏如闵也。
笃，筑也，筑坚实称也。
厚，後也，有终後也。故青徐人言厚如後。
薄，迫也，单薄相偪 迫也。
懿，僾也，言奥僾也。
良，量也，量力而动，不敢越限也。
言，宣也，宣彼此之意也。
语，叙也，叙己所欲说也。
说，述也，宣述人意也。
序，抒也，…（左手右世，同洩 ）抒其实也。
…，（从手世声，左形右声），泄也，发泄出之也。
发，拨也，拨使开也。
拨，播也，播使移散也。
导，陶也，陶演己意也。
演，延也，言蔓延而广也。
颂，容也，叙说其成功之形容也。
讚，录也，省录之也。
铭，名也，记名其功也。
勒，刻也，刻识之也。
纪，记也，记识之也。
识，帜也，有章帜可按视也。
视，是也，察其是非也。
是，嗜也，人嗜乐之也。
非，排也，人所恶排去也。
基，据也，在下物所依据也。
业，捷也，事捷乃有功业也。
事，倳也。倳，立也。凡所立之功也。故青徐人言立曰倳也。
功，攻也，攻治之乃成也。
取，趣也。
名，明也，名实使分明也。
号，呼也，以其善恶呼名之也。
善，演也，演尽物理也。
恶，扼也，扼困物也。
好，巧也，如巧者之造物，无不皆善，人好之也。
醜，臭也，如物臭秽也。
迟，…（左秃右贵）也，不进之言也。
疾，截也，有所越截也。
缓，浣也，断也，持之不急则动摇浣断，自放纵也。
急，及也，操切之使相逮及也。
巧，攷也，攷合异类共成一体也。
拙，屈也，使物否屈不为用也。
燥，焦也。
溼 ，浥 也。
彊，畺也。
弱，衄也，又言委也。
能，该也，无物不兼该也。
否，鄙也。
鄙，劣不能有所堪成也。
躁，燥也，物燥乃动而飞扬也。
静，整也。
逆，遻也，遻不从其理，则生殿遻不顺也。
顺，循也，循其理也。
清，青也，去浊远秽，色如青也。
浊，渎也，汁滓演渎也。
贵，归也，物所归仰也。汝颍言贵声如归往之归也。
贱，践也，卑下见践履也。
荣，犹荧也。荧荧，照明貌也。
辱，衄也，言折衄也。
祸，毁也，言毁灭也。
福，富也，其中多品如富者也。
进，引也，引而前也。
退，坠也。
羸，累也，恒累于人也。
健，建也，能有所建为也。
哀，爱也，爱乃思念之也。
乐，乐也，使人好乐之也。
委，萎也，萎蕤就之也。
曲，局也，相近局也。
蹤，从也，人形从之也。
跡，积也，积累而前也。
扶，傅也，傅近之也。
将，救护之也。
缚，薄也，使相薄著也。
束，促也，相促近也。
覆，孚也，如孚甲之在物外也。
盖，加也，加物上也。
威，畏也，可畏惧也。
严，俨也，俨然人惮之也。
政，正也，下所取正也。
教，效也，下所法效也。
侍，时也，尊者不言，常於时供所当进者也。
御，语也，尊者将有所欲，先言之也。亦言其职卑下，尊者所勒御，如御牛马然也。
雅，雒也，为之难，人将为之，雒雒然惮之也。
俗，欲也，俗人所欲也。
艰，根也，如物根也。
难，惮也，人所忌惮也。
吉，实也，有善实也。
凶，空也，就空亡也。
停，定也，定於所在也。
起，启也，启一举体也。
翱，敖也，言敖游也。
翔，佯也，言仿佯也。
出，推也，推而前也。
入，内也，内使还也。
候，护也，司护诸事也。
望，惘也，视远惘惘也。
狡，交也，与物交错也。
夬 ，决也，有所破坏，决裂之於终始也。
始，息也，言滋息也。
消，削也，言减削也。
息，塞也，言物滋息塞满也 。
姦 ，奸也，言奸正法也。
宄，佹 也，佹 易常正也。
谁，推也，有推择言不能一也。
往，暀也，归往於彼也，故其言之卬头以指远也。
来，哀也，使来入，己哀之，故其言之低头以招之也。
麤，错也，相远之言也。
细，弭也，弭弭，两致之言也。
疏，索也，获索相远也。
密，蜜也，如蜜所涂，无不满也。
甘，含也，人所含也。
苦，吐也，人所吐也。
安，晏也，晏晏然，和喜无动惧也。
危，阢也，阢阢，不固之言也。
成，盛也。
败，溃也。
乱，浑也。
治，值也，物皆值其所也。
烦，繁也，物繁则相杂挠也。
省，瘦也，臞瘦，约少之言也。
閒，简也，事功简省也。
勮 ，巨也，事功巨也。
贞，定也，精定不动惑也。
淫，浸也，浸淫旁人之言也。
沈，澹也，澹然安著之言也。
浮，孚也，孚甲在上称也。
贪，探也，探取入他分也。
廉，敛也，自检敛也。
洁，确也，确然不群貌也。
污，洿 也，如洿 泥也。
公，广也，可广施也。
私，恤也，所恤念也。
勇，踊也，遇敌踊跃，欲击之也。
怯，胁也，见敌恐胁也。
断，段也，分为异段也。
绝，截也，如割截也。
骂，迫也，以恶言被迫人也。
詈，歴也，以恶言相弥歴也。亦言离也以此挂离之也。
祝，属也，以善恶之词相属著也。
诅，阻也，使人行事阻限於言也。
盟，明也，告其事於神明也。
誓，制也，以拘制之也。
佐，左也，在左右也。
助，乍也，乍往相助，非长久也。
饰，拭也，物秽者拭其上使明，由他物而後明，犹加文於质上也。
荡，盪也，排盪去秽垢也。
啜，惙 也，心有所念，惙 然发此声也。
嗟，佐也，言之不足以尽意，故发此声以自佐也。
噫，忆也，忆念之，故发此声，噫之也。
呜，舒也，气愤懑，故发此声以舒写之也。
念，黏也，意相亲爱，心黏著不能忘也。
忆，意也，恒在意中也。
思，司也，凡有所司捕，必静思忖亦然也。
克，刻也，刻物有定处，人所克念有常心也。
虑，旅也，旅众也，易曰，一致百虑，虑及众物，以一定之也。
释饮食第十三
饮，奄也，以口奄而引咽之也。
食，殖也，所以自生殖也。
啜，绝也，乍啜而绝於口也。
餐，乾也，乾入口也。
吮，循也，不绝口稍引滋汋 ，循咽而下也。
嗽，促也，用口急促也。
含，合也，合口亭之也，衔亦然也。
咀，藉也，以藉齿牙也。
嚼，削也，稍削也。
鸟曰啄，如啄物上复下也。
兽曰齧。齧，齾也，所临则秃齾也。
饼，并也，溲麪使合并也。胡饼，作之大漫沍也。亦言以胡麻著上也。蒸饼汤饼蝎饼髓饼金饼索饼之属，皆随形而名之也。
糝，黏也，相黏…（左黍右女）也。
饵，而也，相黏而也。兖豫曰溏浃，就形名之也。
餈，渍也，烝燥屑使相润泽饼之也。
饙，分也，众粒各自分也。
飧，散也，头水於中解散也。
羹，汪也，汁汪郎也。
…（左月右隺，音he,肉羹），蒿也，香气蒿蒿也。
糜，煮米使糜烂也。
粥，浊於糜粥粥然也。
浆，将也，饮之寒温多少，与体相将顺也。
汤，热汤汤也。
酪，泽也，乳汁所作使人肥泽也。
齐，济也，与诸味相济成也。
菹，阻也，生酿之遂使阻於寒温之间不得烂也。
…（左酉右俞，音TU，酱），投也，味相投成也。
醢，晦也。晦，冥也。封塗使密，冥乃成也。醢，多汁者曰…。…，瀋也，宋鲁人皆谓汁为瀋。醢有骨者曰…（上难下肉）。…（上难下肉），昵也，骨肉相傅昵无汁也。
…（左豆右支），嗜也。五味调和须之而成，乃可甘嗜也。故齐人谓…（左豆右支）声如嗜也。
麴，朽也，郁之使生衣朽败也。
糱，缺也，渍麦覆之使生芽开缺也。
鮓，菹也，以盐米酿鱼以为菹，熟而食之也。
腊，乾昔也。
脯，搏也，乾燥相搏著也。又曰脩。脩，缩也，乾燥而缩也。
膊，迫也，薄椓 肉迫著物使燥也。
膾，会也，细切肉令散，分其赤白异切之，已乃会合和之也。
炙，炙也，炙於火上也。
脯炙，以餳蜜…（左豆右支）汁淹之，脯脯然也。
釜炙，於釜汁中和熟之也。
…（左月右臽）炙，…（左月右臽），衔也。衔炙，细密肉和以薑椒盐…（左豆右支），已乃以肉衔裹其表而炙之也。
貊炙，全体炙之，各自以刀割，出於胡貊之为也。
脍细切，细切猪羊马肉，使如脍也。
生脠，以一分脍二分细切，合和挻 搅之也。
血…（左月右臽），以血作之，增其酢…（左豆右支）之味，使甚苦，以消酒也。
膏饡，消膏而加菹其中，亦以消酒也。
生瀹葱薤曰兑，言其柔滑，兑兑然也。
韩羊，韩兔，韩鸡，本法出韩国所为也。犹酒言宜成醪苍梧清之属也。
…（左月右奧），奥也，藏肉於奥内，稍出用之也。
脬，赴也，夏月赴疾，作之久则臭也。
分乾，切猪肉，以梧分乾其中而和之也。
肺…（左月右员），…（左月右员），饡也，以米糝之如膏饡也。
鸡纤，细擗其腊令纤然，後渍以酢也，兔纤亦如之。
餳，洋也，煮米消烂洋洋然也。
饴，小弱於餳形，怡怡然也。
餔，哺也，如餳而浊可哺也。
酒，酉也，酿之米麴酉泽，久而味美也。亦言踧也，能否皆强，相踧持饮之也；又入口咽之，皆踧其面也。
緹齐，色赤如緹也。
盎齐，盎，滃 也，滃 滃 然浊色也。
汎 齐，浮蚁在上汎 汎 然也。
沈齐，浊滓沈下，汁清在上也。
醴齐，醴，礼也。酿之一宿而成礼，有酒味而已也。
醳酒，久酿酉泽也。
事酒，有事而酿之也。
苦酒，湻 毒甚者，酢苦也。
寒粥，末稻米投寒水中，育育然也。
干饭，饭而暴乾之也。
糗，龋也，饭而磨散之，使龋碎也。
餱，候也，候人饥者以食之也。
煮麦曰麮。麮亦龋也，煮熟则龋壤也。
……油，捣……实和以涂，缯上燥而发之，形似油也。杏油亦如之。
桃滥，水渍而藏之，其味滥滥然酢也。
……脯，切……暴乾之如脯也。
鲍鱼，鲍腐也，埋藏淹使腐臭也。
蟹胥，取蟹藏之，使骨碎解胥胥然也。
蟹虀，去其匡，虀熟捣之，令如虀也。（峰按，毕沅认为匡下虀字衍，据北堂书钞御览引皆无。段氏认为当作加虀，脱加字。）
桃诸，藏桃也。诸，储也。藏以为储，待给冬月之用也。
瓠蓄，皮瓠以为脯，蓄积以待冬月时用之也。
释采帛第十四
青，生也，象物生时色也。
赤，赫也，太阳之色也。
黄，晃也，犹晃晃，象日光之色也。
白，启也，如冰启时色也。
黑，晦也，如晦冥时色也。
绛，工也。染之难得色，以得色为工也。
紫，疵也，非正色，五色之疵瑕，以惑人也。
红，绛也，白色之似绛者也。
缃，桑也，如桑叶初生之色也。
绿，浏也，荆泉之水於上视之浏然绿色，此似之也。
缥，犹漂也，漂漂，浅青色也。有碧缥，有天缥，有骨缥，各以其色所象言之也。
缁，滓也。泥之黑者曰滓，此色然也。
皁，早也。日未出时，早起视物皆黑，此色如之也。
布，布也。布列众缕为经，以纬横成之也。又太古衣皮，女工始始於是，施布其法，使民尽用之也。
绢，…（左糸右臣）也，其丝厚而疏也。
缣，兼也。其丝细致，数兼於绢，染兼五色，细致不漏水也。
练，澜也，煮使委烂也。
素，朴素也，已织则供用，不复加功饰也。又物不加饰皆目谓之素，此色然也。
綈，似…（左虫右弟）之色，绿而泽也。
锦，金也，作之用功重，其价如金，故其制字从帛与金也。
绮，攲也，其文攲邪不顺，经纬之纵横也。有杯文，形似杯也，有长命，其綵色相间，皆横终幅，此之谓也。言长命者，服之使人命长，本造者之意也。有棊文，方文如棊也。
绫，凌也，其文望之如冰凌之理也。
绣，修也，文修修然也。
罗，文罗疏也。
纚，簁也，麤可以簁物也。
…（从竹令声，上竹下令），辟经丝，贯杼中，一间并，一间疏。疏者…  …（从竹令声，上竹下令。叠音）然，并者历辟而密也。
纺麤丝织之曰疏。疏，寥也，寥寥然也。
……，粟也，其形…………，视之如粟也。又谓之沙，亦取…………如沙也。
繐，惠也，齐人谓凉为惠，言服之轻细凉惠也。
纨，焕也，细泽有光，焕焕然也。
蒸栗，染紺使黄色，如蒸栗然也。
紺，含也，青而含赤色也。
緜，犹湎。湎，柔而无文也。
纶，伦也，作之有伦理也。
絮，胥也，胥久能解落也。
紬，抽也，抽引丝端，出细绪也。又谓之絓，絓，挂也，挂於杖端，振举之也。
煮茧曰莫。莫，幕也。贫者著衣可以幕络絮也。或谓之牵离，煮熟烂，牵引使离散，如緜然也。
释首饰第十五
冠，贯也，所以贯韬髮也。
缨，颈也，自上而下，繫於颈也。
笄，系也，所以系冠使不坠也。
祭服曰冕。冕犹俛也。俛，平直貌也。亦言文也，玄上纁下，前後垂珠，有文饰也。有衮冕。衮，卷也，画卷龙於衣也。有…（上敝下鸟，音BI）冕，…（上敝下鸟，音BI）雉，山雉也。…（上敝下鸟，音BI），憋也，急憋不可生，服必自杀，故画其形於衣，以象人执耿介之节也。毳冕，毳，芮也，画藻文於衣，象水草之毳芮，温暖而洁也。黻冕，黻，紩也，画黻紩文采於衣也。此皆随衣而名之也，所垂前後珠转减耳。
章甫，殷冠名也。甫，丈夫也。服之所以表章丈夫也。
冔 亦殷冠名也。冔 ，幠 也，幠 之言覆，言以覆首也。
牟追，牟，冒也，言其形冒髮追追然也。
收，夏后氏冠名也，言收敛髮也。
委貌，冠形，委曲之貌，上小下大也。
弁，如两手相合拼时也。以爵韦为之谓之爵弁，以鹿皮为之谓之皮弁，以韎韦为之谓之韦弁也。
纚，以韬髮者也，以纚为之，因以为名。
总，束髮也，总而束之也。
幘 ，蹟也，下齐眉蹟然也。或曰兑，上小下大兑兑然也。或曰…（左耳右夹），…（左耳右夹）折其後也。或曰形似也。贱者所著曰兑髮，作之裁裹髮也。或曰牛心，形似之也。
帽，冒也。
巾，谨也。二十成人，士冠庶人，巾当自谨修四教也。
簪，兓 也，以兓 连冠於髮也。又枝也，因形名之也。
揥，摘也，所以摘髮也。
导，所以导櫟 鬓髮使入巾幘 之里也。或曰櫟 鬓以事名之也。
镜，景也，言有光景也。
梳，言其齿疏也，数言比，比於梳其齿差数也，比言细相比也。
……，帅也，帅髮长短皆令上从也，亦言瑟也，……髮令上瑟然也。
镊，摄也，摄取髮也。
綃头，綃，钞也。钞髮使上从也。和谓之陌头，言其从後横陌而前也。齐人谓之…（左巾右奄），言敛髮使上从也。
王后首饰曰副。副，覆也，以覆首。亦言覆，贰也，兼用众物成其饰也。步摇，上有垂珠，步则摇动也。编，编髮为之也，次第髮也。…（上髟下皮），被也，髮少者得以被助其髮也。…（上髟下易），剔也，剔刑人之髮为之也。
簂，恢也。恢，廓覆髮上也。鲁人曰…（左支右页），…（左支右页），倾也，著之倾近前也。齐人曰……，饰形貌也。
华胜，华象草木华也，胜言人形容正等一人，著之则胜，蔽髮前为饰也。
钗，叉也，象叉之形，因名之也。爵钗，钗头施爵也。
瑱，镇也。县当耳傍，不欲使人妄听，自镇重也。或曰充耳，充，塞也，塞耳亦所以止听也。故里语曰，不不聋，不成姑公。
穿耳施珠曰璫。此本出於蛮夷所为也，蛮夷妇女轻浮好走，故以此璫锤之也。今中国人效之耳。
脂，砥也，著面柔滑如砥石也。
粉，分也，研米使分散也。胡粉，胡，餬也，脂合以涂面也。…（左赤右巠）粉，…（左赤右巠），赤也，染粉使赤以著颊上也。
黛，代也，灭眉毛去之，以此画代其处也。
唇脂，以丹作之，象唇赤也。
香泽者，人髮恒枯顇，以此濡泽之也。
彊，其性凝强，以制服乱髮也。
以丹注面曰旳。旳，灼也。此本天子诸侯群妾当以次进御，其有月事者止而不御，重以口说，故注此丹於面，灼然为识，女史见之，则不书其名於第录也。

[book_title]第五卷
释衣服第十六
凡服上曰衣。衣，依也，人所依以芘寒暑也。下曰裳。裳，障也，所以自障蔽也。
领，颈也，以壅颈也。亦言总领衣体，为端首也。
襟，禁也，交於前，所以禁御风寒也。
袂，掣也。掣，开也。开张之以受臂屈伸也。
袪，虚也。
袖，由也，手所由出入也。亦言受也，以受手也。
紟，亦禁也，禁使不得解散也。
带，蔕也，著於衣，如物之繫蔕也。
系，繫也，相联繫也。
衽，襜也，在旁襜襜然也。
裾，倨也，倨倨然直。亦言在後常见踞也。
玄端，其袖下正直端，方与要接也。
素积，素裳也。辟积其要,中使踧，因以名之也。
王后之上服曰褘衣，画翬雉之文於衣也。伊洛而南，雉，素质，五色皆备，成章曰翬。摇翟，画摇雉之文於衣也。江淮而南，青质，五色皆备，成章曰摇。阙翟，翦阙缯为翟雉形，以缀衣也。鞠衣，黄如鞠华色也。襢衣，襢，坦也，坦然正白，无文采也。褖衣，褖然黑色也。
韍，韠也。韠，蔽膝也，所以蔽膝前也。妇人蔽膝亦如之。齐人谓之巨巾，田家妇女出於田野，以覆其头，故因以为名也。又曰跪襜，跪时襜襜然张也。
佩，倍也，言其非一物，有倍贰也，有珠、有玉、有容刀、有帨巾、有觿之属也。
觿，煗也，言温煗也。
袴，跨也，两股各跨别也。
褶，袭也，覆上之言也。
襌衣言无里也。
襡，属也，衣裳上下相联属也。荆州谓襌衣曰布襡，亦曰襜褕，言其襜襜宏裕也。
褠，襌衣之无胡者也，言袖夹直，形如沟也。
中衣，言在小衣之外，大衣之中也。
裲襠，其一当胸，其一当背也。
帕腹，横帕其腹也。
抱腹，上下有带，抱裹其腹，上无襠者也。
膺，心衣，抱腹而施鉤肩，鉤肩之间施一襠，以奄心也。
衫，芟也，芟末无袖端也。
有裹曰複，无裹曰襌。
反闭，襦之小者也，卻向著之，领含於项，反於背後闭其襟也。
妇人上服曰袿。其下垂者，上广下狭如刀圭也。
襈，缘也，青绛为之缘也。
裙，下裳也。裙，群也，联接群幅也，缉下横缝缉其下也。
缘裙，裙施缘也。
缘襡，襡施缘也。
帔，披也，披之肩背，不及下也。
直领，邪直而交，下亦如丈夫服袍方也。
交领，就形名之也。
曲领，在内所以禁中衣，领上横壅颈，其状曲也。
襌襦，如襦而无絮也。
要襦，形如襦，其要上翘，下齐要也。
半袖，其袂半，襦而施袖也。
畱幕，冀州所名大褶下至膝者也。畱，牢也。幕，络也。言牢络在衣表也。
袍，丈夫著下至跗者也。袍，苞也，苞内衣也。妇人以绛作衣裳，上下连，四起施缘，亦曰袍，意亦然也。
齐人谓如衫而小袖曰侯头。侯头犹言解渎臂，直通之言也。
被，被也，所以被覆人也。
衾，广也，其下广大，如广受人也。
汗衣，近身受汗垢之衣也。诗谓之泽，受汗泽也。或曰鄙袒，或曰羞袒，作之用六尺裁，足覆胸背，言羞鄙於袒而衣此也。
褌，贯也，贯两脚上，系要中也。
幅所以自偪 束，今谓之行縢，言以裹脚可以跳跃轻便也。
韤，末也，在脚末也。
履，礼也，饰足所以为礼也。亦曰屨 。屨 ，拘也，所以拘足也。複其下曰舄。舄，腊也，行礼久立，地或泥湿，故複其下使乾腊也。齐人谓草屨 曰屝 。屝 ，皮也，以皮作之。或曰不借，言贱易有宜，各自蓄之不假借人也。齐人云搏腊。搏腊，犹把作，麤貌也。荆州人曰…（上艹下麤），丝麻韦草皆同名也。…（上艹下麤），措也，言所以安措足也。
屩 ，草屨 也。屩 ，蹻 也，出行著之，蹻 蹻 轻便，因以为名也。
屐，榰也，为雨足榰以践泥也。
鞾，跨也，两足各以一跨骑也。本胡服，赵武灵王服之。
…（左革右索）…（左革右睪），鞾之缺前壅者，胡中所名也。…（左革右索）…（左革右睪），犹速独，足直前之言也。
鞵，解也，著时缩其上如履，然解其上则舒解也。
帛屐 ，以帛作之，如屩 也。不曰帛屩 者，屩 不可践泥也，屐 可以践泥也。此亦可以步泥而浣之，故谓之屐也。
晚下，如舄其下，晚晚而危，妇人短者著之可以拜也。
靸韦，履深头者之名也。靸，袭也，以其深袭覆足也。
仰角，屐上施履之名也。形不得蹶，当仰履角举足乃行也。
释宫室第十七
宫，穹也，屋见於垣上穹隆然也。
室，实也，人物实满其中也。
室中西南隅曰奥，不见户明所在，秘奥也。西北隅曰屋漏，礼，每有亲死者，辄彻屋之西北隅，薪以爨灶煮沐，供诸丧用，时若直雨则漏，遂以名之也，必取是隅者，礼，既祭，改设馔于西北隅，今彻毁之，示不复用也。东南隅曰窔，窔，幽也，亦取幽冥也。东北隅曰宧，宧，养也，东北阳气始出，布养物也。中央曰中霤，古者…（上穴下复）穴，後室之霤，当今之栋下直室之中，古者霤之下处也。
宅，择也，择吉处而营之也。
舍，於中舍息也。
宇，羽也，如鸟羽翼自覆蔽也。
屋，奥也，其中温奥也。
宗庙，宗，尊也，庙，貌也，先祖形貌所在也。
寝，寝也，所寝息也。
城，盛也，盛受国都也。
郭，廓也，廓落在城外也。
城上垣曰聛睨，言於其孔中聛睨非常也。亦曰陴，陴，裨也，言裨助城之高也。亦曰女墙，言其卑小，比之於城，若女子之於丈夫也。或名堞，取其重叠之义也。
寺，嗣也，治事者相嗣续於其内也。
廷，停也，人所停集之处也。
狱，确也，言实确人情伪也。又谓之牢，言所在坚牢也。又谓之圜土，言筑土表墙，其形圜也。又谓之囹圄，囹，领也，圄，御也，领录囚徒，禁御之也。
亭，停也，亦人所停集也。
传，传也，人所止息而去，後人复来转转相传，无常主也。
瓦，踝也。踝，确坚貌也。亦言腂也，在外腂见也。
梁，强梁也。
柱，住也。
檼，隐也，所以隐桷也。或谓之望，言可高望也。或谓之栋，栋，中也，居屋之中也。
桷，确也，其形细而疏确也。或谓之椽，椽，传也，相传次而布列也。或谓之榱，在檼旁下列衰衰然垂也。
梠，旅也，连旅旅也。或谓之……，……，绵也，绵连榱头使齐平也。上入曰爵头，形似爵头也。
楣，眉也，近前各两，若面之有眉也。
棳 儒，梁上短柱也。棳 儒犹侏儒短，故名之也。
梧，在梁上两头相触牾也。
栾，挛也，其体上曲挛拳然也。
攎，在柱端如都卢，负屋之重也。
斗，在栾两头如斗也，斗负上员檼也。
笮，迮也，编竹相连迫迮也。
屋脊曰甍。甍，蒙也，在上覆蒙屋也。
壁，辟也，所以辟御风寒也。
墙，障也，所以自障蔽也。
垣，援也，人所依阻，以为援卫也。
墉，容也，所以蔽隐形容也。
篱，离也，以柴竹作之，疏离离然也。青徐曰椐，椐，居也，居於中也。
栅，蹟也，以木作之，上平蹟然也。又谓之彻，彻，紧也，詵詵然紧也。
殿，有殿鄂也。
陛，卑也，有高卑也，天子殿谓之纳陛，言所以纳人言之阶陛也。
阶，梯也，如梯之有等差也。
陈，堂涂也，言宾主相迎陈列之处也。
屏，自障屏也。
萧墙，在门内萧萧然也，臣将入，於此自肃敬之处也。
宁，伫也，将见君所伫立定气之处也。
序，次序也。
夹，室在两头，故曰夹也。
堂，犹堂堂，高显貌也。
房，旁也，室之两旁也。
楹，亭也，亭亭然孤立，旁无所依也。齐鲁读曰轻，轻，胜也，孤立独处，能胜任上重也。
檐，接也，接屋前後也。
霤，流也，水从屋上流下也。
阙，阙也，在门两旁，中央阙然为道也。
罘罳，在门外，罘，复也，罳，思也。臣将入请事，於此复重思之也。
观，观也，於上观望也。
楼，言牖户诸射孔娄娄然也。
台，持也，筑土坚高，能自胜持也。
橹，露也，露上无屋覆也。
门，扪也，在外为人所扪摸也。
障，卫也。
户，护也，所以谨护闭塞也。
窻，聪也，於内窥外为聪明也。
屋以草盖曰茨。茨，次也，次必草为之也。
寄止曰庐。庐，虑也，取自覆虑也。
草圆屋曰蒲。蒲，敷也，总其上而敷下也。又谓之庵。庵，奄也，所以自覆奄也。
大屋曰庑。庑，幠 也。幠 ，覆也。并冀人谓之庌 。庌 ，正也，屋之正大者也。
井，清也，泉之清洁者也。井一有水一无水曰瀱汋 。瀱，竭也。汋 ，有水声汋 汋 也。
灶，造也，创造食物也。
爨，铨也，铨度甘辛调和之处也。
仓，藏也，藏谷物也。
库，舍也，物所在之舍也，故齐鲁谓库曰舍也。
厩，勼 也。勼 ，聚也。牛马之所聚也。
廪，矜也，宝物可矜惜者投之於其中也。
囷 ，绻也，藏物缱绻，束缚之也。
庾，裕也，言盈裕也，露积之言也。盈裕不可胜受，所以露积之也。
囤，屯也，屯聚之也。
圌 ，以草作之，团团然也。
厕，杂也，言人杂厕在上非一也。或曰溷，言溷浊也。或曰圊，言至秽之处宜常修治使清洁也。或曰轩，前有伏似殿轩也。
泥，迩也。迩，近也。以水沃土，使相黏近也。
涂，杜也，杜塞孔穴也。
垩，亚也，次也，先泥之，次以白灰饰之也。
塈，犹煟 煟 ，细泽貌也。

[book_title]第六卷
释床帐第十八
人所坐卧曰床。床，装也，所以自装载也。长狭而卑曰榻，言其榻然近地也。小者曰独，坐主人无二，独所坐也。
枰，平也，以板作之，其体平正也。
几，庪 也，所以庪 物也。
筵，衍也，舒而平之，衍衍然也。
席，释也，可卷可释也。
箪，覃也，布之覃覃然平正也。
荐，所以自荐藉也。
蒲平，以蒲作之，其体平也。
毡，旃也，毛相著旃旃然也。
褥，辱也，人所坐亵辱也。
裘溲犹娄数，毛相杂之言也。
榻登，施之承大床前小榻，上登以上床也。
貂席，连貂皮以为席也。
枕，检也，所以检项也。
帷，围也，所以自障围也。
幕，幕络也，在表之称也。
小幕曰帟，张在人上，帟帟然也。
幔，漫也，漫漫相连缀之言也。
帐，张也，张施於床上也。小帐曰斗帐，形如覆斗也。
…（左巾右兼），廉也，自障蔽为廉耻也。
幢容，幢，童也，施之车盖，童童然以隐蔽形容也。
户…（左巾右兼），施之於户外也。
床前帷曰帖，言帖帖而垂也。
幄，屋也，以帛衣板施之，形如屋也。
承尘，施於上以承尘土也。
搏壁，以席搏著壁也。
扆 ，倚也，在後所依倚也。
屏风，言可以屏障风也。
释书契第十九
笔，述也，述事而书之也。
砚，研也，研墨使和濡也。
墨，晦也，言似物晦黑也。
纸，砥也，谓平滑如砥石也。
板，昄也，昄昄平广也。
奏，邹也，邹，狭小之言也。
札，栉也，编之如栉齿相比也。
简，间也，编之篇篇有间也。
笏，忽也，君有教命，及所启白，则书其上，备忽忘也。或曰簿言，可以簿疏物也。
椠，板之长三尺者也。椠，渐也，言其渐渐然长也。
牍，睦也，手执之以进见，所以为恭睦也。
籍，籍也，所以籍疏人名户口也。
檄，激也，下官所以激迎其上之书文也。
检，禁也，禁闭诸物，使不得开露也。
玺，徙也，封物使可转徙而不可发也。
印，信也，所以封物为信验也。亦言因也，封物相因付也。
谒，诣也。诣，告也。书其姓名於上，以告所至诣者也。
符，付也，书所勅 命於上，付使传行之也。亦言赴也，热以赴君命也。
传，转也，转移所在执以为信也。亦曰过所，过所至关津以示之也。
券，绻也，相约束缱绻以为限也。
莂，别也，大书中央中破别之也。
契，刻也，刻识其数也。
策，书教令於上，所以驱策诸下也。汉制约敕封候曰册，册，赜也，敕使整赜不犯之也。
示，示也。
启，诣也，以启语官司所至诣也。
书，庶也，纪庶物也。亦言著也，著之简纸永不灭也。
画，绘也，以五色绘物象也。
书称刺书，以笔刺纸简之上也。又曰到写，写此文也。画姓名於奏上曰画刺，作再拜起居字皆达其体，使书尽边，徐引笔书之，如画者也。下官刺曰长刺，长书中央一行而下也。又曰爵里，刺书其官爵及郡县乡里也。
书称题。题，谛也，审谛其名号也。亦言第，因其第次也。
书文书检曰署。署，予也，题所予者官号也。
上敕下曰告。告，觉也，使觉悟知己意也。
下言於上曰表，思之於内表施於外也。又曰上，示之於上也。又曰言，言其意也。
约，约束之也。
敕，饬也，使自警饬，不敢废慢也。
谓，犹谓也，犹得敕不自安谓谓然也。
释典艺第二十
三坟，坟，分也。论三才分天地人之始其体有三也。
五典，典，镇也。制教法所以镇定上下，差等有五也。
八索，索，素也。著素王之法，若孔子者，圣而不王，制此法者有八也。
九丘，丘，区也。区别九州之土气，教化所宜施者也。此皆三王以前上古羲皇时书也，今皆亡，惟尧典存也。
经，径也，常典也，如径路无所不通可常用也。
纬，围也，反覆围绕以成经也。
图，度也，画其品度也。
谶，纤也，其义纤微而有效验也。
易，易也，言变易也。
礼，体也，得其事体也。
仪，宜也，得事宜也。
传，传也，以传示後人也。
记，纪也，纪识之也。
诗，之也，志之所之也。兴物而作谓之兴，敷布其义谓之赋，事类相似谓之比，言王政事谓之雅，称颂成功谓之颂，随作者之志而别名之也。
尚书，尚，上也。以尧为上，始而书其时事也。
春秋，言春秋冬夏终而成岁，举春秋则冬夏可知也。春秋书人事，卒岁而究备，春秋温凉，中象政和也，故举以为名也。
国语，记诸国君臣相与言语谋议之得失也。又曰外传，春秋以鲁为内，以诸国为外，外国所传之事也。
尔雅，尔，昵也。昵，近也。雅，义也。义，正也。五方之言不同，皆以近正为主也。
论语，记孔子与诸弟子所语之言也。
法，逼也，人莫不欲从其志，逼正使有所限也。
律，累也，累人心使不得放肆也。
令，领也，理领之使不得相犯也。
科，课也，课其不如法者，罪责之也。
诏书，诏，照也。人暗不见事宜则有所犯，以此照示之，使昭然知所由也。
论，伦也，有伦理也。
称人之美曰赞。赞，纂也，纂集其美而叙之也。
叙，杼也，杼泄其实，宣见之也。
铭，名也，述其功美，使可称名也。
诔，累也，累列其事而称之也。
谥，曳也，物在後为曳，言名之於人亦然也。
谱，布也，布列见其事也。亦曰绪也，主绪人世类相继如统绪也。
碑，被也。此本葬时所设也，施鹿卢，以绳被其上，引以下棺也。臣子追述君父之功美，以书其上，後人因焉。故建於道陌之头，显见之处名其文，就谓之碑也。
词，嗣也，令撰善言相续嗣也。

[book_title]第七卷
释用器第二十一
斧，甫也。甫，始也。凡将制器始用斧，伐木已乃制之也。
镰，廉也，体廉薄也，其所刈稍稍取之，又似廉者也。
斨 ，戕也，所伐皆戕毁也。
仇矛，仇，雠也，所伐则平如讨仇雠也。
锥，利也。
椎，推也。
凿，有所穿凿也。
鐫，鐏也 ，有所鐏入也。
耒，来也。亦推也。
耜，齿也，似齿断物也。
犁，利也，利发土绝草根也。
檀，坦也，摩之使坦然平也。
锄，助也，去秽助苗长也。齐人谓其柄曰橿，橿然正直也。头曰鹤，似鹤头也。
枷，加也，加杖於柄头，以撾穗而出其穀也。或曰罗，枷三杖而用之也。或曰了，了以杖转於头，故以名之也。
锸，插也，插地起土也。或曰销，销，削也，能有所穿削也。或曰铧，铧，刳也，刳地为坎也。其板曰叶，象木叶也。
杷，播也，所以播除物也。
柫 ，拨也，拨使聚也。
耨，似锄妪薅禾也。
薅，亦锄田器也。鎛，迫也，迫地去草也。
鉤，沟也。既割去垄上草，又辟其土以壅苗根，使垄下为沟受水潦也。
鏺，杀也，言杀草也。
銍，穫禾铁也。銍，銍断禾穗声也。
斤，谨也，板广不可得削，又有节，则用此斤之，所以详谨令平，灭斧迹也。
鐁，鐁弥也，斤有高下之迹，以此鐁弥其上而平之也。
锯，倨也，其体直，所截应倨句之平也。
斸 ，诛也，主以诛鉏根株也。
释乐器第二十二
锺，空也，内空受气多，故声大也。
磬，罄也，其声罄罄然坚致也。
鼓，郭也，张皮以冒之，其中空也。
鞉，导也，所以导乐作也。
鼙，裨也，裨助鼓节也。鼙在前曰朔，朔，始也，在後曰应，应大鼓也。
所以县钟鼓者，横曰筍，筍，峻也，在上高峻也。从曰虛，虛，举也，在旁举筍也。筍上之板曰业，刻为牙捷业如锯齿也。
瑟，施弦张之，瑟瑟然也。
筝，施弦，高急筝筝然也。
筑，以竹鼓之巩柲 之也。
箜篌，师延所作靡靡之乐也。後出於桑间濮上之地，盖空国之侯所存也。师涓为晋平公鼓焉，郑卫分其地而有之，遂号郑卫之音谓之淫乐也。
枇杷，本出於胡中，马上所鼓也。推手前曰枇，引手却曰杷。象其鼓时，因以为名也。
埙，喧也，声浊喧喧然也。
篪，啼也，声从孔出，如婴儿啼声也。
箫，肃也，其声肃肃然清也。
笙，生也，竹之贯匏，象物贯地而生也。以匏为之，故曰匏也。竽亦是也，其中汙空以受簧也，簧，横也，於管头横施於中也，以竹铁作，於口横鼓之亦是也。
搏拊，以韦盛糠，形如鼓，以手拊拍之也。
柷 敔 ，柷 状如桼 桶，敔 状如伏虎，柷 如物始见柷 柷 然也，祝，始也，故训柷 为始以作乐也。敔 ，衙也，衙，止也，所以止乐也。
舂牍，舂，撞也，牍，筑也。以舂筑地为节也。
籥，跃也，气跃出也。
篴，涤也，其声涤涤然也。
铙，声铙铙也。
人声曰歌。歌，柯也。所歌之言是其质也，以声吟咏有上下，如草木之有柯叶也。故兖冀言歌声如柯也。
竹曰吹。吹，推也，以气推发其声也。
吟，严也，其声本出於忧愁，故其声严肃，使人听之凄叹也。
释兵第二十三
弓，穹也，张之穹隆然也。其末曰箫，言箫梢也。又谓之弭，以骨为之，滑弭弭也。中央曰弣，弣，抚也，人所抚持也。箫弣之间曰渊，渊，宛也，言宛曲也。
弩，怒也，有埶 怒也。其柄曰臂，似人臂也。钩弦者曰牙，似齿牙也，牙外曰郭，为牙之规郭也。下曰县刀，其形然也。含括之口曰机，言如机之巧也，亦言如门户之枢机，开阖有节也。
矢，指也，言其有所指向，迅疾也。又谓之箭，箭，进也。其本曰足，矢形似木，木以下为本，以根为足也。又谓之鏑，鏑，敌也，言可以御敌也。齐人谓之鏃，鏃，族也，言其所中皆族灭也。关西曰釭，釭，铰也，言有交刃也。其体曰榦，言梃榦也。其旁曰羽，如鸟羽也，鸟须羽而飞，矢须羽而前也。齐人曰卫，所以导卫矢也。其末曰栝，栝，会也，与弦会也。栝旁曰叉，形似叉也。
其，受矢之器，以皮曰服，柔服之义也。织竹曰笮，相迫笮之名也。步叉，人所带以箭叉於其中也。马上曰鞬，鞬，建也，弓矢并建立於其中也。
刀，到也，以斩伐到其所乃击之也。其末曰锋，言若蜂刺之毒利也。其本曰环，形似环也。其室曰削，削，陗也，其形陗杀裹刀体也。室口之饰曰琫，琫，捧也，捧束口也。下末之饰曰琕，琕，卑也，在下之言也。短刀曰拍髀，带时拍髀旁也，又曰露拍，言露见也。
佩刀，在佩旁之刀也。或曰容刀，有刀形而无刃，备仪容而已。
翦刀，翦，进也，所翦稍进前也。
书刀，给书简札有所刊削之刀也。
封刀、铰刀、削刀，皆随时用作名也。
戟，格也，旁有枝格也。
戈，句孑戟也。戈，过也，所刺捣则决过所钩，引则制之，弗得过也。
车戟曰常，长丈六尺，车上所持也。八尺曰寻，倍寻曰常，故称常也。
手戟，手所持擿之戟也。
矛，冒也，刃下冒矜也。下头曰鐏，鐏入地也。松椟长三尺，其矜宜轻，以松作之也，椟，速椟也，前刺之言也。矛长八尺曰矟，马上所持，言其矟矟便杀也，有曰激矛，激，截也，可以激截敌陈之矛也。
仇矛，头有三叉，言可以讨仇敌之矛也。
夷矛，夷，常也。其矜长丈六尺，不言常而曰夷者，言其可夷灭敌，亦车上所持也。
…（左矛右兮）矛，长九尺者也，…（左矛右兮），霍也，所中霍然即破裂也。
殳矛，殳，殊也。长丈二尺而无刃，有所撞挃於车上，使殊离也。
盾，遯也，跪其後避刃以隐遯也。大而平者曰吴魁，本出於吴，为魁帅者所持也。隆者曰滇盾，本出於蜀，蜀滇所持也。或曰羌盾，言出於羌也。约胁而邹者曰陷虏，言可以陷破虏敌也，今谓之曰露见是也。狭而长者曰步盾，步兵所持，与刀相配者也。狭而短者曰孑盾，车上所持者也，孑，小称也。以缝编版谓之木络，以犀皮作之曰犀盾，以木作之曰木盾，皆因所用为名也。
彭排，彭，旁也。在旁排敌御攻也。
甲，似物有孚甲以自御也。亦曰介，亦曰函，亦曰铠，皆坚重之名也。
剑，检也，所以防检非常也。又敛也，以其在身，拱时敛在臂内也。其旁鼻曰镡，镡，寻也，带所贯寻也。其末曰锋，锋，末之言也。
鋋，延也，达也，去此至彼之言也。
钩镶，两头曰钩，中央曰镶。或推镶，或钩引，用之之宜也。
九旗之名日月，为常画日月於其端，天子所建，言常明也。交龙为旂，旂，倚也，画作两龙相依倚，诸侯所建也。通帛为旃，旃，战也，战战恭已而巳，通以赤色为之，无文采，三孤所建，象无事也。熊虎为旗，旗，期也，言於众期於下，军将所建，象其猛如熊虎也。鸟隼为…（从方人〖YAN〗与声，音YU），…（从方人〖YAN〗与声，音YU），誉也，军吏所建，急疾趋事，则有称誉也。杂帛为物，以杂色缀其边为燕尾，将帅所建，象物杂色也。龟蛇为旐 ，旐 ，兆也，龟知气兆之吉凶，建之於後，察度事宜之形兆也。全羽为…（从方人〖YAN〗遗声），…（从方人〖YAN〗遗声）犹滑也，顺滑之貌也。析羽为旌，旌，精也，有精光也。緌，有虞氏之旌也，注旄竿首，其形橤橤然也。绥，夏后氏之旌也，其形衰衰也。
白旆，殷旌也，以帛继旐 末也。
翳，陶也，其貌陶陶下垂也。
幢，童也，其貌童童然也。
旛 ，幡也，其貌幡幡然也。
校，号也，将帅号令之所在也。
节者，号令赏伐之节也。
铎，度也，号令之限度也。
金鼓，金，禁也，为进推之禁也。
戚，慼也，斧以斩断，见者皆慼惧也。
戉 ，豁也，所向莫敢当前，豁然破散也。
释车第二十四
车，古者曰车，声如居，言行所以居人也。今日车声近舍，车，舍也，行者所处若居舍也。
天子所乘曰路，路亦车也，谓之路者，言行於道路也。金路、玉路，以金玉饰车也；象路、革路、木路，各随所以为饰名之也。
钩车，以行为陈钩曲直有正，夏所制也。
胡奴车，东胡以罪没入官，为奴者引之，殷所制也。
元戎车，在军前，启突敌陈，周所制也。
辇车，人所辇也。
柏车，柏，伯也，大也。丁夫服任之大车也。
羊车，羊，祥也。祥，善也。善饰之车，今犊车是也。
墨车，漆之正黑，无文饰，大夫所乘也。
重较，其较重，卿所乘也。
役车，给役之车也。栈车，栈，靖也，庥靖物之车也。皆庶人所乘也。
軘车，戎者所乘也。
容车，妇人所载小车也，其盖施帷，所以蔽隐形容也。
衣车，前户，所以载衣服之车也。
猎车，所乘以畋猎也。
小车，驾马轻小之车也，驾马宜轻，使之局小也。
高车，其盖高，立乘载之车也。
安车，盖卑，坐乘，今吏所乘小车也。
驘车、羊车，各以所驾名之也。
槛车，上施阑槛，以格猛兽，亦囚禁罪人之车也。
軺车，軺，遥也，遥远也。四向远望之车也。
辎车，载辎重卧息其中之车也。辎，厕也，所载衣物杂厕其中也。
輧车，輧，屏也。四面屏蔽，妇人所乘牛车也。辎輧之形同，有邸曰辎，无邸曰輧。
輈，句也，辕上句也。
衡，横也，横马颈上也。
游环，在服马背上，驂马之外，辔贯之游移前却无定处也。
胁驱，在服马外胁也。
阴，荫也，横侧车前，所以荫笭也。
靷，所以引车也。鋈，沃也，冶白金以沃灌靷环也。续，续靷端也。
文鞇，车中所坐者也。用虎皮为之，有文采。鞇，因也，因与下舆相联著也。
…（左革右伏），伏也，在前，人所伏也。
轼，式也，所伏以式敬者也。
靯…（左革右薄，音BO），车中重荐也。轻靯…（左革右薄，音BO），小…（左矢右召，音DIAO）者也。
轂，埆 也，体坚埆 也。
辕，援也，车之大援也。
枕，横也，横在前，如卧床之有枕也。
荐，版在上如荐席也。齐人谓车枕以前曰缩，言局缩也。兖冀曰育，御者坐中，执御育育然也。
较，在箱上为辜较也。
立人，象人立也。或曰阳门，在前曰阳，两旁似门也。
槅，扼也，所以扼牛颈也。马曰乌啄，下向叉马头，似乌开口向下啄物时也。
隆强，言体隆而强也。或曰车弓，似弓曲也。其上竹曰郎疏，相远晶晶然也。
楘 ，複 也，重複 非一之言也。
輞，罔也，罔罗周轮之外也。关西曰輮，言曲輮也。或曰…（左车右民，音MIN），…（左车右民，音MIN），绵也，绵连其外也。
轮，纶也，言弥纶也，周帀之言也。或曰…（左车右悤，音CONG，ZONG），言辐总入轂中也。
舆，举也。
轴，抽也，入轂中可抽出也。
釭，空也，其中空也。
锏，间也，间釭轴之间，使不相摩也。
辖，害也，车之禁害也。
輠，裹也，裹軹头也。
軹，指也，如指而见之於轂头也。
笭，横在车前，织竹作之，孔笭笭也。
盖，在上覆盖人也。
軬，藩也，蔽水雨也。
轑，盖叉也，如屋构橑 也。
杠，公也，众叉所公共也。
…（左车右卑，音PI）輗，犹祕齿也，在车轴上，正轮之祕齿前却也。
屐，似人屐也。又曰伏兔，在轴上似之也。又曰轐，轐，伏也，伏於轴上也。
钩心，从舆心下钩轴也。
…（左革右尃，音BO），缚也，在车下与舆相连缚也。
棠，樘也，在车两旁，樘…（左车右宪）使不得进却也。
…（左车右宪），宪也，所以御热也。
绁，制也，牵制之也。
纷，放也，防其放弛以拘之也。
辔，拂也，牵引拂戾以制马也。
勒，络也，络其头而引之也。
镳，苞也，在旁苞敛其口也。
鞅，婴也，喉下称婴，言缨络之也。其下饰曰樊缨，其形樊樊而上属缨也。
韅，经也，横经其腹下也。
靽，半也，拘使半行不得自纵也。
鞿，检也，所以检持制之也。
韁，强也，系之使不得出强限也。
鞧，遒也，在後遒迫，使不得却缩也。
负，在背上之言也。
鞙，县也，所以县缚轭也。
释船第二十五
船，循也，循水而行也。又曰舟，言周流也。其前立柱曰桅，桅，巍也。巍，高貌也。其尾曰柁，柁，拕也，在後见拕曳也。且弼正船使顺流，不使他戾也。在旁曰橹，橹，旅也，用旅力然後舟行也。
引舟者曰筰。筰，作也，作起也，起舟使动行也。
在旁拨水曰櫂。櫂，濯也，濯於水中也。且言使舟擢进也。又谓之札，形似札也。又谓之楫，楫，捷也，拨水使舟捷疾也。所用……旁岸曰交，一人前一人还，相交错也。
随风张幔曰帆。帆，汎 也，使舟汎 汎 然也。
舟中床以荐物者曰笭，言但有箦如笭床也。南方人谓之笭突，言湿漏之水突然从下过也。其上板曰覆，言所覆虑也。其上屋曰庐，象庐舍也。其上重屋曰飞庐，在上故曰飞也。又在其上曰爵室，於中候望之如鸟爵之警视也。军行在前曰先登，登之向敌陈也。
外狭而长曰艨衝，以冲突敌船也。
轻疾者曰赤马舟，其体正赤疾如马也。
上下重版曰槛，四方施版以御矢石，其内如牢槛也。
五百斛以上还有小屋曰……，候以视敌进退也。
三百斛曰…（左舟右周，音DIAO，DAO）。…（左舟右周，音DIAO，DAO），貂也，貂，短也，江南所名短而广安不倾危者也。
二百斛以下曰艇。艇，挺也。其形径挺，一人二人所乘行者也。

[book_title]第八卷
释疾病第二十六
疾病，疾，疾也，客气中人急疾也。病，并也，於正气并在肤体中也。
疹，诊也，有结聚可得诊见也。
疚，久也，久在体中也。
痛，通也，通在肤脉中也。
痒，扬也，其气在皮中，欲得发扬，使人搔发之而扬出也。
眩，县也，目视动乱，如县物摇摇然不定也。
历匘，匘从耳鼻中出历历然也。
秃，无髮沐秃也。…（左曷右毛），头生创也，头有创曰疡，…（左曷右毛）亦然也。
盲，茫也，茫茫无所见也。
瞽，鼓也，瞑瞑然目平合如鼓皮也。
矇，有眸子而失明，蒙蒙无所别也。
瞍，缩壤也。
瞎，迄也，肤幕迄迫也。
眸子明而不正曰通视，言通达目匡一方也。又谓之丽视，丽，离也，言一目视天，一目视地，目明分离，所视不同也。
目匡陷急曰眇。眇，小也。
目眥伤赤曰…（左目右蔑）。…（左目右蔑），末也，创在目两末也。
目生肤入眸子曰浸。浸，侵也，言侵明也。亦言浸淫转大也。
聋，笼也，如在蒙笼之内，听不察也。
鼻塞曰鼽。鼽，久也，涕久不通，遂至窒塞也。
龋，齿朽也，虫齧之齿缺朽也。
瘖，…（左口右奄）然无声也。
瘿，婴也，在颈婴喉也。
痈，喉气著喉中不通…（左禾右畜）成痈也。
消…（左水右渴），…（左水右渴），渴也。肾气不周於胸，胃中津润消渴，故欲得水也。
呕，…（左人右区）也，将有所吐，脊曲…（左人右区）也。
咳，刻也，气奔至，出入不平调若刻物也。
喘，湍也，湍疾也，气出入湍疾也。
吐，泻也，故扬豫以东，谓泻为吐也。
乳痈曰妒。妒，褚也。气积褚不通至肿溃也。
心痛曰疝。疝，诜也，气诜诜然上而痛也。
…（左月右否），否也，气否结也。
小儿气结曰哺。哺，露也。哺而寒露，乳食不消生此疾也。
注病，一人死，一人复得气相灌注也。
泄利，言其漏泄而利也，下重而赤白曰…（左月右带），言厉…（左月右带）而难也。
阴肿曰…（左阜右贵），气下…（左阜右贵）也。又曰疝，亦言诜也，诜诜引小腹急痛也。
疼，痹也，气疼疼然烦也。
痔，食也，虫食之也。
酸，逊也，逊遁在後也，言脚疼力少，行遁在後似逊遁者也。
消，弱也，如见割削，筋力弱也。
懈，解也，骨节解缓也。
厥，逆气从下，厥起，上行入心胁也。
疟，酷虐也。凡疾或寒或热耳，而此疾先寒後热，两疾似酷虐者也。
疥，齘也，痒搔之齿…（左禁右页）齘也。
癣，徙也，浸淫移徙处日广也，故青徐谓癣为徙也。
胗，展也，痒搔之捷展起也。
肿，锺也，寒热所锺聚也。
痈，壅也，气壅否结裹而溃也。
痳，懔也，小便难懔懔然也。
创，戕也，戕毁体使伤也。
痍，侈也，侈开皮肤为创也。
瘢，漫也，生漫故皮也。
痕，根也，急相根引也。
瘤，流也，血流聚所生瘤肿也。
赘，属也，横生一肉，属著体也。
肬，丘也，出皮上聚高如地之有丘也。
释丧制第二十七
人始绝气曰死。死，澌也，就消澌也。
士曰不禄，不复食禄也。
大夫曰卒，言卒竟也。
诸侯曰薨，薨壤之声也。
天子曰崩，崩坏之形也。崩，硼声也。
殪，翳也，就隐翳也。
徂落，徂，祚也。福祚殒落也。徂亦往也，言往去落也。
罪人曰杀。杀，窜也，埋窜之使不复见也。
罪及馀人曰诛。诛，株也。如株木，根枝叶尽落也。
死於水者曰溺。溺，弱也，不能自胜之言也。
死於火者曰烧。烧，燋 也。
战死曰兵，言死为兵所伤也。
下杀上曰弑。弑，伺也，伺间而後得施也。
县绳曰缢。缢，阨也，阨其颈也。
屈颈闭气曰雉经，如雉之为也。
狱死曰考竟，考得其情，竟其命於狱也。
市死曰弃市。市，众所聚。言於众人共弃之也。
斫头曰斩，斩要曰要斩。斩，崭也，崭加兵即断也。
车裂曰轘。轘，散也，肢体分散也。
煮之於镬曰烹，若烹禽兽之肉也。
槌而死曰掠。掠，狼也，用威大暴如豺狼也。
老死曰寿终。寿，久也；终，尽也。生已久远，气终尽也。
少壮而死曰夭，如取物，中夭折也。
未二十而死曰殇。殇，伤也，可哀伤也。
父死曰考。考，成也。亦言槁也，槁於义为成，凡五材，胶漆陶冶皮革，乾槁乃成也。母死曰妣。妣，比也，比之於父亦然也。
汉以来谓死为物故，言其诸物皆就朽故也。
既定死曰尸。尸，舒也，骨节解舒，不复能自胜敛也。
衣尸曰袭。袭，匝也，以衣周匝，覆衣之也。
以囊韬其形曰冒，覆其形，使人勿恶也。
己衣所以束之曰绞衿。绞，交也，交结之也。衿，禁也，禁系之也。
含，以珠贝含其口中也。
握，以物著尸手中使握之也。
衣尸棺曰敛。敛者敛也。敛藏不复见也。
棺，关也，关闭也。
槨 ，廓也，廓落在表之言也。
尸已在棺曰柩。柩，究也，送终随身之制皆究备也。
於西壁下涂之曰殡。殡，宾也，宾客遇之，言稍远也。
涂曰…（左木右赞），…（左木右赞）木於上而涂之也。
三日不生生者成服曰縗。縗，摧也，言伤摧也。
絰，实也，伤摧之实也。
绞带，绞麻缌为带也。
三年之縗曰斩，不缉其末，直翦斩而已。
期曰…（上齐下衣）。…（上齐下衣），齐也。
九月曰大功，其布加粗大之功，不善治练之也。
五月曰小功，精细之功，小有饰也。
三月曰缌麻，缌，丝也。绩麻细如丝也。
锡縗，锡，易也。治其麻，使滑易也。
疑縗，疑，…（左人右疑）也，…（左人右疑）於吉也。
繐，细如繐也。
疏，疏如繐也。
环絰，末无馀散麻，圆如环也。
弁絰，如爵弁而素加絰也。
重，死者之资重也，含馀米以为粥，投之甕而县之。比葬未作主，权以重主其神也。
葬，藏也。
圹，旷也，藏於空旷处也。
舆棺之车曰輀。輀，耳也，县於左右前後铜鱼摇绞之属耳耳然也。其盖曰柳。柳，聚也，众饰所聚，亦其形偻也。亦曰鳖甲，似鳖甲然也。其旁曰墙，似屋墙也。
翣，齐人谓扇为翣，此似之也，象翣扇，为清凉也。翣有黼有画，各以其饰名之也。两旁引之曰披，披，摆也，各於一旁引摆之，备倾倚也。
从前引之曰绋。绋，发也，发车使前也。
县下圹曰繂。繂，捋也，徐徐捋下之也。
棺束曰缄。缄，函也，古者棺不钉也。旁际曰小要，其要约小也。又谓之袵，袵，任也，任制际会，使不解也。
送死之器曰明器，神明之器，异於人也。涂车，以泥涂为车也。芻灵，束草为人马，以神灵名之也。
桑祭曰奠。奠，停也，言停久也。亦言朴奠，合体用之也。
朔望祭曰殷奠，所用殷众也。
既葬，还，祭於殡宫曰虞。谓虞乐安神，使还此也。
又祭曰卒哭。卒，止也。止孝子无时之哭，朝夕而已也。
又祭曰祔，祭於祖庙，以後死孙祔於祖也。
期而小祥亦祭名也，孝子除首服，服练冠也，祥，善也，加小善之饰也。
又期而大祥亦祭名也，孝子除縗服，服朝服缟冠，加大善之饰也。
间月而…（左示右覃）亦祭名也，孝子之意澹然，哀思益衰也。
冢，肿也，象山顶之高肿起也。
墓，慕也，孝子思慕之处也。
丘，象丘形也。陵亦然也。
假葬於道侧曰…（左歹右聿）。…（左歹右聿），翳也。
日月未满而葬曰渴，言谓欲速葬，无恩也。
过时而不葬曰慢，谓慢傲，不念早安神也。
葬不如礼曰埋。埋，痗也。趋使腐朽而已也。
不得埋曰弃，谓弃之於野也。
不得其尸曰捐，捐於他境也。
[book_chapter]四库本

[book_title]提要
钦定四库全书　　　　经部十
释名小学类一〈训诂之属〉
〈臣〉等谨案释名八卷汉刘熙撰熙字成国北海人其书二十篇以同声相谐推论称名辨物之意中间颇伤于穿凿然可因以考见古音又去古未逺所释器物亦可因以推求古人制度之遗如楚辞九歌薜荔拍兮蕙绸王逸注云拍搏辟也搏辟二字今莫知为何物观是书释床帐篇乃知以席搏著壁上谓之搏辟孔颖达礼记正义以深衣十二幅皆交裁谓之衽是书释衣服篇云衽䄡也在旁䄡襜然也则与玉藻言衽当旁者可以互证释兵篇云刀室曰削室口之饰曰琫下末之饰曰琕又足正毛诗诂训传之讹其有资考证不一而足呉韦昭尝作辨释名一卷纠熙之误其书不传然如经典释文引其一条曰释名云古者车音如居所以居人也今曰车音尺遮反舍也〈案释名本作古者曰车声如居言行所以居人也今曰车车合也行者所处若居舍也此葢陆徳明为举其文又取文义显明增入音尺遮反四字耳〉韦昭云车古皆音尺奢反后汉以来始有居音案何彼秾矣之诗以车韵华桃夭之诗以华韵家家古音姑华古音敷则车古音居更无疑义熙所说者不讹昭之所辨亦未必尽中其失也别本或题曰逸雅盖明郎奎金取是书与尔雅小尔雅广雅埤雅合刻名曰五雅以四书皆有雅名遂改题逸雅以从类非其本目今不从之又后汉书刘珍传称珍撰释名五十篇以辨万物之称号其书名相同姓又相同郑明选作秕言颇以为疑然历代相传无引刘珍释名者则珍书久佚不得以此书当之也明选又称此书为二十七篇与今本不合明选万历中人不应别见古本殆一时失记误以二十为二十七欤乾隆四十六年十一月恭校上
总纂官〈臣〉纪昀〈臣〉陆锡熊〈臣〉孙士毅
总　校　官〈臣〉陆费墀

[book_title]序
熙以为自古造化制器立象有物以来迄于近代或典礼所制或出自民庶名号雅俗各方名殊圣人于时就而弗改以成其器著于既往哲夫巧士以为之名故兴于其用而不易其旧所以崇易简省事功也夫名之于实各有义类百姓日称而不知其所以之意故撰天地阴阳四时邦国都鄙车服丧纪下及民庶应用之器论叙指归谓之释名凡二十七篇至于事类未能究备凡所不载亦欲智者以类求之博物君子其于答难解惑王父幼孙朝夕侍问以塞可谓之士聊可省诸

[book_title]释名卷一
汉　刘熙　撰
释天
天豫司兖冀以舌腹言之天显也在上高显也青徐以舌头言之天垣也垣然高而逺也春曰苍天阳气始发色苍苍也夏曰昊天其气布散皓皓也秋曰旻天旻闵也物就枯落可闵伤也冬曰上天其气上腾与地绝也故月令曰天气上腾地气下降易谓之乾乾徤也徤行不息也又谓之𤣥𤣥悬也如悬物在上也　日实也光明盛实也　月缺也满则缺也　光晃也晃晃然也亦言广也所照广逺也　景境也明所照处有境限也晷规也如规画也　曜耀也光明照耀也　星散也列位布散也　宿宿也星各止宿其处也　气饩也饩然有声而无形也　风兖豫司冀横口合唇言之风汜也其气博汜而动物也青徐言风踧口开唇推气言之风放也气放散也　阴阴也气在内奥䕃也　阳扬也气在外发扬也　寒捍也捍格也　暑煮也热如煮物也热爇也如火所烧爇也　雨羽也如鸟羽动则散也春蠢也动而生也　夏假也寛假万物使生长也
秋緧也緧迫品物使时成也　冬终也物终成也　四时四方各一时时期也物之生死各应节期而止也年进也进而前也　歳越也越故限也唐虞曰载载生物也殷曰祀祀已也新气升故气已也　五行者五气也于其方各施行也　金禁也其气刚严能禁制也木冒也华叶自覆冒也　水准也准平物也　火化也消化物也亦言毁也物入中皆毁壊也　土吐也能吐生万物也　子孳也阳气始萌孳生于下也于易为坎坎险也　丑纽也寒气自屈纽也于易为艮艮限也时未可聴物生限止之也　寅演也演生物也　卯冒也载冒土而出也于易为震二月之时雷始震也　辰伸也物皆伸舒而出也　己巳也阳气毕布已也于易为巽巽散也物皆生布散也　午仵也阴气从下上与阳相仵逆也于易为离离丽也物皆附丽阳气以茂也未昧也日中则昃向幽昧也　申身也物皆成其身体各申束之使备成也　酉秀也秀者物皆成也于易为兑兑说也物得备足皆喜说也　戌恤也物当收敛矜恤之也亦言脱也落也　亥核也收藏百物核取其好恶直伪也亦言物成皆坚核也　甲孚也万物解孚甲而生也　乙轧也自抽轧而出也　丙炳也物生炳然皆著见也　丁壮也物体皆丁壮也　戊茂也物皆茂盛也　已纪也皆有定形可纪识也　庚犹更也庚坚强貌也　辛新也物初新者皆收成也　壬妊也阴阳交物懐妊也至子而萌也　癸揆也揆度而生乃出之也　霜丧也其气惨毒物皆丧也　露虑也覆虑物也雪绥也水下遇寒气而凝绥绥然也　霰星也水雪
相搏如星而散也　霡霂小雨也言裁霡历霑渍如人沐头惟及其上枝而根不濡也　云犹云云众盛意也又言运也运行也　雷硍也如转物有所硍雷之声也电殄也乍见则殄灭也　震战也所击辄破若攻战
也又曰辟历辟折也所历皆破折也　雹炮也其所中物皆摧折如人所盛炮也　虹攻也纯阳攻阴气也又曰蝃𬟽其见每于日在西而见于东掇饮东方之水汽也见于西方曰升朝日始升而出见也又曰美人阴阳不和婚姻错乱淫风流行男美于女女美于男恒相奔随之时则此气盛故以其盛时名之也　霓啮也其体㫁绝见于非时此灾气也伤害于物如有所食啮也晕卷也气在外卷结之也日月俱然　阴而风曰曀曀翳也言掩翳日光使不明也　风而雨土曰霾霾晦也言如物尘晦之色也　珥气在日两旁之名也珥耳也言似人耳之在面旁也　日月亏曰食稍稍侵亏如虫食草木叶也　晦灰也火死为灰月光尽似之也　朔苏也月死复苏生也弦月半之名也其形一旁曲一旁直若张弓施弦也　望月满之名也月大十六日小十五日日在东月在西遥相望也　昏损也阳精损灭也晨伸也旦而日光复伸见也　祲侵也赤黒之气相
侵也　氛粉也润气著草木因寒冻凝色白若粉之形也　雾冒也气蒙乱覆冒物也蒙日光不明蒙蒙然也彗星光梢似彗也　孛〈蒲没反〉星星旁气孛孛然也
笔星星气有一枝末锐似笔也　流星星转行如流水也　枉矢齐鲁谓光景为枉矢言其光行若射矢之所至也亦言其气枉暴有所灾害也　厉疾气也中人如磨厉伤物也　疫役也言有鬼行疫也　□截也气伤人如有㫁截也　灾灾也火所烧灭之馀曰灾言其于物如是也　害割也如割削物也　异者异于常也𤯝痟也如病者痟瘦也　慝态也有奸态也　妖夭也夭害物也　孽孽也遇之如物见髡孽也
释地
地者底也其体底下载万物也亦言谛也五土所生莫不信谛也易谓之坤坤顺也上顺干也　土吐也吐生万物也　已耕者曰田田填也五稼填满其中也　壤瀼也肥濡意也　广平曰原原元也如元气广大也高平曰陆陆漉也水流漉而去也　下平曰衍言漫衍也　下湿曰隰隰蛰也蛰湿意也　下而有水曰泽言润泽也　地不生物曰卤卤炉也如炉火处也　徐州贡土五色有青黄赤白黒也　土青曰黎似黎草色也土黄而细宻曰埴埴腻也黏腻如脂之腻也　土赤
曰䑕肝似䑕肝色也　土白曰漂漂轻飞散也　土黒曰卢卢然解散也
释山
山产也产生物也土山曰阜阜厚也言高厚也大阜曰陵陵隆也体髙隆也　山顶曰冢冢肿也言肿起也山旁曰陂言陂陁也　山脊曰冈冈亢也在上之言也山旁陇间曰涌涌犹桶桶狭而长也　山大而髙曰
嵩嵩竦也亦高称也　山小高曰岑岑崭也崭然也上锐而长曰峤形似桥也　小山别大山曰甗〈音彦〉甗甑也甑一孔者甗形孤出处似之也　山多小石曰磝磝尧也毎石尧尧独处而出见也　山多大石曰𬒈𬒈学也大石之形学学然也　山有草木曰岵岵怙也人所怙取以为事用也　山无草木曰屺屺圯也无所出生也　山有水曰垺垺脱也脱而下流也　石载土曰岨岨胪然也土载石曰崔嵬因形名之也　山东曰朝阳山西曰夕阳随日所照而名之也　山下根之受溜处曰圳圳吮也吮得山之肥润也　山中藂木曰林林森也森森然也　山足曰麓麓陆也言水流顺陆燥也山体曰石石格也坚捍格也　小石曰砾砾料也小石相枝柱其间料料然出内气也
释水
天下大水四谓之四渎江河淮济是也　渎独也各独出其所而入海也　江公也小水流入其中公共也淮围也围绕扬州北界东至海也　河下也随地下处而通流也　济济也源出河北济河而南也　川穿也穿地而流也　山夹水曰涧涧间也言在两山之间也水正出曰滥泉滥衔也如人口有所衔口闿则见也悬出曰沃泉水从上下有所灌沃也　侧出曰汍泉
汍轨也流狭而长如车轨也　所出同所归异曰淝泉本同出时所浸润少所归各枝散而多似淝者也　水从河出曰雍沛言在河岸限内时见雍出则沛然也水上出曰涌泉渎泉并是也　水泆出所为泽曰掌水停处如手掌中也今兖州人谓泽曰掌也　水决复入为汜汜已也如出有所为毕已而还入也　风吹水波成文曰澜澜连也波体转流相及连也　水小波曰沦沦伦也小文相次有伦理也　水直波曰泾泾径也言如道径也　水草交曰湄湄眉也临水如眉临目也水经川归之处也　海晦也主承秽浊其水黒如晦也水注谷曰沟田间之水亦曰沟沟构也纵横相交构也注沟曰浍浍会也小沟之所聚会也　水中可居者
曰洲洲聚也人及鸟物所聚息之处也　小洲曰渚渚遮也体高能遮水使从旁回也　小渚曰沚沚止也小可以止息其上也　小沚曰泜泜迟也能遏水使流迟也　人所为之曰潏潏术也堰使水郁术也鱼梁水碓之谓也　海中可居者曰岛岛到也人所奔到也亦言鸟也物所赴如鸟之下也
释丘
丘一成曰顿丘一顿而成无上下大小之杀也　再成曰陶丘于高山上一重作之如陶灶然也　三成曰昆仑丘如昆仑之髙而积重也　前高曰髦丘如马举头垂髦也　中央下曰宛丘有丘宛宛如偃器也泾上有一泉水亦是也　遍高曰阿丘阿荷也如人担荷物一边偏高也　亩丘丘体满一亩之地也　圜丘方丘就其方圜名之也　锐上曰融丘融明也明阳也凡上锐皆高而近阳者也　如乘曰乘丘四马曰乘一基在后似车四列在前似驾车马之形也如陼〈之与反〉者曰陼丘形似水中之高地隆髙而广也　水潦所止曰泥丘其止污水留不去成泥也　泽中有丘曰都丘言虫鸟往所都聚也　当途曰梧丘梧忤也与人相当忤也　道出其右曰画丘人尚右凡有指画皆用右也　道出其前曰载丘在前故载也　道出其后曰昌丘　水出其前曰址丘址基趾也言所出然　水出其后曰阻丘比水以为险也　水出其右曰沚丘沚止也西方义气有所制止也　水出其左曰营丘　丘高曰阳丘体高近阳也　宗丘邑中所宗也
释道
道一达曰道道蹈也　路露也人所践蹈而露见也二达曰岐旁物两为岐在边曰旁此道并通出似之
也　三达曰剧旁古者列树以表道道有夹沟以通水潦恒见修治之道旁转多用功稍剧也　四达曰衢齐鲁谓四齿杷为欋欋杷地则有四处此道似之也　五达曰康康昌也昌盛也车步并列并用之言充盛也六达曰庄庄𧚌也装其上使高也　七达曰剧骖骖马有四耳今此道有七比于剧也　八达曰崇期崇充也道多所通人充满其上如共期也　九达曰逵齐鲁谓道多为逵师此形然也　城下道曰䧫䧫翺也都邑之内翺翔祖驾之处也　步所用道曰蹊蹊系也射疾则用之故还系于正道也　俓经也人所经由也　鹿兔之道曰亢行不由正亢陌山谷草野而过也　涂度也人所由得通度也
释名卷一

[book_title]释名卷二
汉　刘熙　撰
释州国
青州在东取物生而青也州注也郡国所注仰也　徐州徐舒也土气舒缓也　扬州州界多水水波扬也荆州取名于荆山也必取荆为名者荆警也南蛮数为冦逆其民有道后服无道先强常警备之也　豫州地在九州之中京师东都所在常安豫也　凉州西方所在寒凉也　雍州在四山之内雍翳也　并州曰土无也其州或并或设故因以为名也　幽州在北幽昧之地也　冀州亦取地以为名也其地有险有易帝王所都乱则冀治弱在冀强荒则冀丰也　兖州取兖水以为名也　司州司隶校尉所主也　益州益厄也所在之地险厄也　古有营州齐卫之地于天文属营室取其名也　燕宛也北方沙漠平广此地在𣵠鹿山南宛宛然以为国都也　宋送也地接淮泗而东南倾以为殷后若云滓秽所在送使随流东入海也　郑町也其地多平町町然也　楚辛也其地蛮多而人性急数有战争相争相害辛楚之祸也　周地在岐山之南其山四周也　秦津也其地沃衍有津润也　晋进也其土在北有事于中国则进而南也又取晋水以为名其水迅进也　赵朝也本小邑朝事于大国也　鲁鲁钝也国多山水民性朴鲁也　卫卫也既灭殷立武庚为殷后三监以守卫之也　齐齐也地在渤海之南勃齐之中也　呉虞也太伯让位而不就归封之于此虞其志也　越夷蛮之国也度越礼义无所拘也此十三国上应列宿各以其地及于事宜制此名也至秦改诸侯置郡县随其所在山川土形而立其名汉就而因之也河南在河之南也　河内河水从岐山而南从雷首而东从谭首而北郡在其内也　河东在河水东也　河西在河水西也　上党党所也在山上其所最高故曰上也　颍川因颍水为名也　汝南在汝水南也　汝阴在汝水阴也　东郡南郡皆以京师方面言之也北海海在其北也　西海海在其西也　南海在海南也宜言海南欲同四海名故言南海　东海海在其东也　济南济水在其南也　济北济水在其北也义亦如南海也　济阴在济水之阴也　南阳在国之南而地阳也凡若此类郡国之名取号于此则其馀可知也县邑之名亦如之　大曰邦邦封也封有功于是也国城曰都者国君所居人所都会也　周制九夫为井其制似井字也四井为邑邑犹悒也邑人聚会之称也四邑为丘丘聚也　四丘为甸甸乘也出兵车一乘也鄙否也小邑不能逺通也　县悬也悬系于郡也
郡群也人所群聚也　五家为伍以五为名也又谓之邻邻连也相接连也又曰比相亲比也　五邻为里居方一里之中也　五百家为党党长也一聚之所尊长也　万二千五百家为乡乡向也众所向也
释形体
人仁也仁生物也故易曰立人之道曰仁与义　体第也骨肉毛血表里大小相次第也　躯区也是众名之大总若区域也　形有形象之异也　身伸也可屈伸也　毛貌也冒也在表所以别形貌且以自覆冒也皮被也被覆体也　肤布也布在表也　肌懻也肤幕坚懻也　骨滑也骨坚而滑也　胑枝也似水之枝格也　肉柔也　筋力也肉中之力气之元也靳固于身形也　膜幕也幕络一体也　血濊也出于肉流而濊⿰氵⿱山⿵戌小 -- 𣿄也　脓𬪩也汁𬪩厚也　汁涕也涕涕而出也　津进也汁进出也　汋泽也有润泽也　汗𣵡也出在于表𣵡𣵡然也　髓遗也遗□也　髪㧞也㧞擢而出也𩯭峻也所生高峻也　髦冒也覆冒头颈也　眉媚也有娬媚也　头独也于体高而独也　首始也　面漫也　额鄂也有垠鄂也故幽州人则谓之鄂也　角者生于额角也　頞鞍也偃折如鞍也　目黙也黙而内识也　眼限也童子限限而出也　睫插接也插于眼眶而相接也　瞳子瞳重也肤幕相裹重也子小称也主谓其精明者也或曰眸子眸冒也相裹冒也　鼻嘒也出气嘒嘒也　口空也　颊夹也两旁称也亦取挟敛食物也　舌泄也舒泄所当言也　齿始也少长之别始乎此也以齿食多者长也食少者㓜也　頥养也动于下止于上上下咀物以养人也牙□牙也随形言之也　辅车其骨强所以辅持口也或曰牙车牙所载也或曰颔颔含也口含物之车也或曰颊车亦所以载物也或曰鼸车鼸鼠之食积于颊人食似之故取名也凡系于车皆取在下载上物也　耳耏也耳有一体属著两边耏耏然也　唇縁也口之縁也　吻免也入之则碎出则免也又取抆也漱垂所出恒加抆拭因以为名也　舌卷也可以卷制食物使不落也　鼻下曰立人取立于鼻下狭而长似人立也　口上曰髭髭姿也为姿容之美也　口下曰承浆浆水也　頥下曰须须秀也物成乃秀人成而须生也亦取须体干长而后生也　在颊耳旁曰髯随口动摇髯髯然也　其上连髪曰鬓鬓滨也滨崖也为面额之崖岸也　鬓曲头曰距距拒也言其曲似拒也　项确也坚确受枕之处也颈俓也俓挺而长也　咽咽物也　䑍在頥缨理之
中也青徐谓之脰物投其中受而下之也又谓之嗌气所流通厄要之处也　胡互也在咽下垂能敛互物也胸犹啌也啌气所冲也　臆犹抑也抑气所塞也　膺壅也气所壅塞也　腹复也富也肠胃之属以自裹盛复于外复之其中多品似富者也　心纤也所识纤微无物不贯心也　肝干也五行属木故其体状有枝干也凡物以大为干也　肺勃也言其气勃郁也　脾裨也在胃下裨助胃气主化谷也　肾引也肾属水主引水汽灌注诸脉也　胃围也围受食物也　肠畅也通畅胃气去滓秽也　脐济也肠端之所限剂也　胞□也□空虚之言也主以虚承水汋也或曰膀胱言其体短而櫎广也　自脐以下曰水腹水汋所聚也又曰少腹少小也比于脐以上为小也　阴䕃也言所在䕃翳也　胁挟也在两旁臂所挟也　肋勒也检勒五脏也膈塞也塞上下使气与谷不相乱也　腋绎也言可
张翕寻绎也　肩坚也　甲阖也与胸胁皆相㑹阖也臂裨也在旁曰裨也　肘注也可隠注也　腕宛也
言可宛屈也　掌言可以排掌也　手须也事业之所须也　节有限节也　爪绍也筋极为爪绍续指端也背倍也在后称也　脊积也积续骨节终上下也
尾㣲也承脊之末稍㣲杀也　要约也在体之中约结而小也　髋缓也其腋皮厚而缓也　臀殿也髙厚有殿遌也　尻廖也尻所在寥牢深也枢机也要髀股动摇如枢机也　髀卑也在下称也　股固也为强固也膝伸也可屈伸也　脚却也以其坐时却在后也
胫茎也直而长似物茎也　膝头曰䏝䏝围也因形团圜而名之也或曰蹁蹁扁也亦因形而名之也　足续也言续胫也　趾止也言行一进一止也　蹄底也足底也　踝确也居足两旁硗确然也亦因其形踝
踝然也　足后曰跟在下旁著地一体任之象木根也踵锺也锺聚也上体之所钟聚也
释名卷二

[book_title]释名卷三
汉　刘熙　撰
释姿容
姿资也资取也形貌之禀取为资本也　容用也合事宜之用也　妍研也研精于事宜则无蚩缪也蚩痴也两脚进曰行行抗也抗足而前也　徐行曰步步捕
也如有所伺捕务安详也　疾行曰趋趋赴也赴所至也　疾趋曰走走奏也促有所奏至也　奔变也有急变奔赴之也　仆踣也顿踣而前也　超卓也举脚有所卓越也　跳条也如草木枝条务上行也　立林也如林木森然各驻其所也　骑支也两脚支别也　乘陞也登亦如之也　载载也在其上也　儋任也任力所胜也　负背也置项背也　驻株也如株木不动也坐挫也骨节挫屈也　伏覆也　偃安也　僵正直
畺然也　侧逼也　据居也　企启开也目延竦之时诸机枢皆开张也　竦从也体皮皆从引也　视是也察是非也　聴静也静然后所闻审也　观翰也望之延颈翰翰也　望茫也逺视茫茫也　跪危也两膝隠地体危倪也　跽忌也见所敬忌不敢自安也　拜于丈夫为跌跌然屈折下就地也于妇人为扶自抽扶而上下也　攀翻也连翻上及言也　掣制也制顿之使顺已也　牵弦也使弦急也　引演也徒演广也　掬局也使相局近也　撮捽也暂捽取之也　楂义也五指俱往也　捉促也使相促及也　执摄也使畏摄已也　拈黏也两指翕之黏着不放也　抶铁也其处皮薫黒色如铁也　蹋榻也榻著地也　批禆也两相禆助共击之也　搏博也四指广博亦似击之也　挟夹也在旁也　捧逢也两手相逢以执之也　懐回也本有去意回来就已也亦言归也来归已也　抱保也相亲保也　载载也载之于头也　提地也臂垂所持近地也　挈结也结束也束持之也　持跱也跱之于手中也　操抄也手出其下之言也　揽敛也敛置手中也　拥翁也翁抚之也　抚敷也敷手以拍之也　拍搏也手搏其上也　摩沙犹末杀也手上下言之也蹙遵也遵迫之也　践残也使残壊也　踖藉也以足藉也　履以足履之因以名之也　蹈道也以足践之如道路也　𧿥弭也足践之使弭服也　蹑慑也登其上使慑服也　匍匐小儿时也匍犹捕也藉索可执取之言也匐伏也伏地行也人虽长大及其求事尽力之勤犹亦称之诗曰凡民有丧匍匐救之是也　偃蹇也偃息而卧不执事也　蹇跛蹇也病不能作事今托病似此而不宜执事役也　望佯佯阳也言阳气在上举头高似若望之然也　沐秃也沐者髪下垂秃者无髪皆无上貌之称也　卦卖卦挂也自卦于市而自卖边自可无惭色言此似之也　倚簁倚伎也簁作清簁也言人多技巧尚轻细如簁也　窭数犹局缩皆小意也啮掣掣卷掣也啮噬啮也语说卷掣与人相持啮也□摘犹谲摘也如医别人脉知疾之意见事者之称
也　贷𫘤者贷言以物贷予𫘤者言必弃之不复得也不相量事者之称也此皆见于形貌者也　卧化也精气变化不与觉时同也　寐谧也静谧无声也　寝权假卧之名也寝侵也侵损事功也　眠泯也无知泯泯也　觉告也　寤忤也能与物相接忤也　欠嵚也开张其口声唇嵚嵚也　𡁲踕也声作踕而出也　笑钞也颊皮上钞者也
释长幼
人始生曰婴儿胸前曰婴抱之婴前乳养之也或曰嫛婗嫛是也言是人也婗其啼声也故因以名之也　男任也典任事也　女如也妇人外成如人也故三从之义少如父教嫁如夫命老如子言青徐州曰娪娪忤也始生时人意不喜忤忤然也　儿始能行曰孺孺濡也言濡弱也　七年曰悼悼逃也知有廉耻𨼆逃其情也亦言是时而死可伤悼也　毁齿曰齓齓洗也毁洗故齿更新生也　长〈丁丈反〉苌也言体苌也　幼少也言生日少也　十五曰童故礼有阳童牛羊之无角者曰童山无草木曰童言未巾冠似之也女子之未笄者亦称之也　二十曰弱言柔弱也　三十曰壮言丁壮也四十曰强言坚强也　五十曰艾艾治也治事能㫁割芟刈无所疑也　六十曰耆耆指也不从力役指事使人也　七十曰耄头髪白耄耄然也　八十曰耋耋铁也皮肤变黒色如铁也　九十曰鲐背背有鲐文也或曰黄耇鬓髪变黄也耇垢也皮色骊悴恒如有垢者也或曰胡耇咽皮如鸡胡也或曰冻梨皮有斑黒如冻梨色也或曰𫠜𫠜大齿落尽更生细者如小儿齿也　百年曰期頥頥养也老昏不复知服味善恶孝子期于尽养道而已也　老朽也老而不死曰仙仙迁也迁入山也故其制字人旁作山也
释亲属
亲衬也言相隠衬也　属续也恩相连续也　父甫也始生已也　母冒也含生已也　祖祚也祚物先也又谓之王父王暀也家中所归暀也王母亦如之　曽祖从下推上祖位转増益也　高祖高皋也最在上皋韬诸下也　兄荒也荒大也故青徐人谓兄为荒也　弟第也相次第而上也　子孳也相生蕃孳也　孙逊也逊遁在后生也　曽孙义如曽祖也　𤣥孙𤣥悬也上悬于高祖最在下也　𤣥孙之子曰来孙此在无服之外其意疏逺呼之乃来也　来孙之子曰昆孙昆贯也恩情转逺以礼贯连之耳　昆孙之子曰仍孙以礼仍有之耳恩意实逺也　仍孙之子曰云孙言去已逺如浮云也皆为早娶晚死寿考者言也　父之兄曰世父言为嫡统继世也又曰伯父伯把也把持家政也　父之弟曰仲父仲中也位在中也　仲父之弟曰叔父叔少也　叔之弟曰季父季癸也甲乙之次癸最在下季亦然也　父之世父母曰从祖父母言从已亲祖别而下也亦言随从已祖以为名也　父之姊妹曰姑姑故也言于已为久故之人也　姊积也犹日始出积时多而明也　妹昧也犹日始入历时少尚昧也　姑谓兄弟之女为侄侄迭也共行事夫更迭进御也　夫之父曰舅舅久也久老称也　夫之母曰姑亦言故也　母之兄弟曰舅亦如之也　妻之父曰外舅母曰外姑言妻从外来谓至已家为妇故反以此义称之夫妻匹嫡之义也　妻之昆弟曰外甥其姊妹女也来归已内为妻故其男为外甥之甥甥者生也他姓子本生于外不得如其女来在已内也　姊妹之子曰出出嫁于异姓而生之也　出之子曰离孙言逺离己也　侄之子曰归孙妇人谓嫁曰归侄子列故其所生为孙也　妻之姊妹曰娣娣弟也言与己妻相长弟也　母之姊妹曰姨亦如之礼谓之从母为娣而来则从母列也故虽不来犹以此名之也　姊妹互相谓夫曰私言于其夫兄弟之中此人与己姊妹有恩私也　舅谓姊妹之子曰甥甥亦生也出配他男而生故其制字男旁从生也妾谓夫之嫡妻曰女君夫为男君故名其妻曰女君也嫂叟也叟老者称也叟缩也人及物老皆缩小于旧
也　叔少也幼者称也叔亦俶也见嫂俶然却退也夫之兄曰公公君也君尊称也　俗间曰兄章章灼也章灼敬奉之也又曰兄忪是已所敬见之怔忡自肃齐也俗或谓舅曰章又曰忪亦如之也　少妇谓长妇曰似言其先来已所当法似也　长妇谓少妇曰娣娣弟也以后来也或曰先后以来先后言之也青徐人谓长妇曰植长禾苗先生者曰植取名于此也荆豫人谓长妇曰熟熟祝也祝始也　两婿相谓曰亚言一人取姊一人取妹相亚次也又并来至女氏门姊夫在前妹夫在后亦相亚而相倚共成其礼也又曰女婿言相亲友也　妇之父曰婚言婿亲迎用昏又恒以昏夜成礼也　婿之父曰姻姻因也女往因媒也　天子之妃曰后后后也言在后不敢以副言也　诸侯之妃曰夫人夫扶也扶助其君也　卿之妃曰内子子女子也在闺门之内治家也　大夫之妃曰命妇妇服也服家事也夫受命于朝妻受命于家也　士庶人曰妻妻齐也夫贱不足以尊称故齐等言也　天子妾有嫔嫔賔也诸妾之中见宾敬也　妾接也以贱见接幸也侄娣曰媵媵承事嫡也　配辈也一人独处一人往辈耦之也匹辟也往相辟耦也耦遇也二人相对遇也　嫡敌也与匹相敌也　庶摭也拾摭之也谓拾摭㣲陋待遇之也　无妻曰鳏鳏昆也昆明也愁悒不寐目恒鳏鳏然也故其字从鱼鱼目恒不闭者也　无夫曰寡寡踝也踝踝单独之言也　无父曰孤孤顾也顾望无所瞻见也　老而无子曰独独只独也言无所依也
释名卷三

[book_title]释名卷四
汉　刘熙　撰
释言语
道导也所以通导万物也　德得也得事宜也　文者㑹集众彩以成锦绣㑹集众字以成辞义如文绣然也武舞也征伐动行如物鼓舞也故乐记曰发扬蹈厉
太公之志也　仁忍也好生恶杀善含忍也　义宜也裁制事物使合宜也　礼体也得事体也　智知也无所不知也　信申也言以相申束使不相逢也　孝好也爱好父母如所悦好也孝经说曰孝畜也畜养也慈字也　字爱物也　友有也相保有也　恭拱也自拱持也亦言供给事人也　悌弟也　敬警也恒自肃警也　慢漫也漫漫心无所限忌也　通洞也无所不贯洞也　达澈也　敏闵也进叙无否滞之言也故汝颍言敏曰闵也　笃筑也筑坚实称也　厚后也有终后也故青徐人言厚曰后也　薄迫也单薄相逼迫也懿僾也言奥僾也良量也量力而动不敢越限
也　言宣也宣彼此之意也　语叙也叙已所欲说也说述也序述之也　序杼也栧杼其实也　枻泄也
发泄出之也　发拨也拨使开也　拨播也播使移散也　导陶也陶演已意也　演延也言蔓延而广也颂容也序说其成功之形容也　讃录也省录之也铭名也记名其功也　勒刻也刻识之也　纪记也纪识之也　识帜也有章帜可按视也　视是也察其是非也　是嗜也人嗜乐之也　非排也人所恶排去也基据也在下物所依据也　业捷也事捷乃有功业
也　事伟也伟立也凡所立之功也故青徐言立曰伟也　功攻也攻治之乃成也　取趣也　名明也名实事使分明也　号呼也以其善恶呼名之也　善演也演尽物理也　恶扼也扼困物也　好巧也如巧者之造物无不皆善人好之也　丑臭也如臭秽也　迟颓也不进之言也　疾截也有所越截也　缓浣也㫁也持之不急则动摇浣㫁自放纵也　急及也操切之使相逮及也　巧考也考合异类共成一体也　拙屈也使物否屈不为用也　燥焦也　湿浥也　强畺也弱衄也　言委也　能该也无物不兼该也　否鄙也鄙劣不能有所堪成也　躁燥也物燥乃动而飞扬也静整也　逆遌也言不从其理则生殿遌不顺也
顺循也循其理也　清青也去浊逺秽色如青也　浊渎也汁滓演渎也　贵归也物所归仰也汝颍言贵声如归往之归也　贱践也卑下见践履也　荣犹荧也荧荧照明貌也　辱衄也言折衄也　祸毁也言毁灭也　福富也其中多品如富者也　进引也引而前也退坠也　羸累也恒累于人也　徤建也能有所建
为也　哀爱也爱乃思念之也　乐乐也使人好乐之也　委萎也萎蕤就之也　曲局也相近局也　踪从也人形从之也　迹积也积累而前也　扶傅也傅近之也将救䕶之也　缚薄也使相薄著也　束促也相促近也　覆孚也如孚甲之在外物也　盖加也加物上也　威畏也可畏惧也　严俨也俨然人惮之也政正也下所取正也　教效也下所法效也　侍时也尊者不言常于时供所当进者也　御语也尊者将有所欲先语之也亦言职卑尊者所勒御如御牛马然也雅雒也为之难人将为之雒雒然惮之也　俗欲也
俗人所欲也　艰根也如物根也　难惮也人所忌惮也　吉实也有善实也　凶空也就空亡也　停定也定于所在也　起启也启一举体也　翺敖也言敖游也　翔佯也言仿佯也　出推也推而前也　入纳也纳使还也　候䕶也司䕶诸事也　望惘也视逺惘惘也　狡交也与物交错也　夬决有所破壊次裂之于终始也　始息也言滋息也　消削也言减削也　息塞也塞满也　奸奸也言奸正法也　宄佹也佹易常正也　谁相也有相择言不能一也　往暀也归暀于彼也故其言之于卬头以指逺也　来哀也使来入已哀之故其言之低头以招之也　粗错也相逺之言也纳弭也弭弭两致之言也　疏索也获索相逺也　宻蜜也如蜜所涂无不满也　甘含也人所含也　苦吐也人所吐也　安晏也晏晏然和喜无动惧也　危阢也阢阢不固之言也　成盛也　败溃也　乱浑也治值也物皆值其所也　烦繁也物繁则相杂挠也省啬也曜啬约少之言也　间简也事功简省也　剧巨也事功巨也　贞定也精定不动惑也　淫浸也浸淫旁人之言也　沈澹也澹然安著之言也　浮孚也孚甲在上称也　贪探也探入他分也　廉敛也自检敛也　洁确也确然不群貌也　污洿也如洿泥也公广也可广施也　私恤也所恤念也　勇踊也遇敌踊跃欲击之也　怯胁也见敌恐胁也　㫁段也分为异段也　绝截也如割截也　骂迫也以恶言迫彼人也　詈历也以恶言相弥历也亦言离也以此挂离之也　祝属也以善恶之词相属著也　诅阻也使人行事阻限于言也　盟明也告其事于神明也　誓制也以拘制之也　佐左也在左右也　助乍也乍往相阻非长久也　餙拭也物秽者拭其上使明由他物而后明犹加文于质上也　荡荡也排荡去秽垢也　啜惙也心有所念惙然发此声也　嗟佐也言之不足以尽意故发此声以自佐也　噫忆也忆念之故发此声忆之也　呜舒也气愤满故发此声以舒写之也　念黏也意相亲爱心黏着不能忘也　忆意也恒在意中也思司也凡有所司捕必静思忖亦然也　克刻也刻物有定处人所克念有常心也　虑旅也旅众也易曰一致百虑虑及众物以一定之也
释饮食
饮奄也以口奄而引咽之也　食殖也所以自生殖也啜绝也乍啜而绝于口也　餐干也干入口也　吮
循也不绝口稍引滋汋循咽而下也　𠻳促也用口急促也　含合也合口停之也衔亦然也　咀藉也以藉齿牙也　嚼削也稍削也　鸟曰啄如啄物上复下也兽曰啮啮齾也所临则秃齾也　饼并也溲面使合
并也胡饼作之大漫冱也亦言以胡麻著上也蒸饼汤饼蝎饼髓饼金饼索饼之属皆随形而名之也　糁𪏮也相黏𪏮也　饵而也相黏而也兖豫曰溏浃就形名之也　糍渍也蒸燥屑使相润渍饼之也　饙分也众粒各自分也　飧散也投水于中解散也　叹汪也汁汪郎也　䐧蒿也香气蒿蒿也　糜煮米使糜烂也　粥濯于糜粥粥然也　浆将也饮之寒温多少与体相将顺也　汤热汤汤也　酪泽也乳作汁所使人肥泽也　虀济也与诸味相济成也　葅阻也生酿之遂使阻于寒温之间不得烂也　䤅投也味相投成也醢海也冥也封涂使宻冥乃成也醢多汁者曰酰酰
沈也宋鲁人皆谓汁为沈醢有骨者曰臡〈如吮反〉臡肥也骨肉相搏胒无汁也　豉嗜也五味调和须之而成乃可甘嗜也故齐人谓豉声如嗜也　麹朽也郁之使生衣朽败也　糵缺也渍麦覆之使生牙开缺也　鲊葅也以盐米酿之如葅熟而食之也　腊干昔也　脯搏也干燥相搏著也又曰修脩缩也干燥而缩也　膊迫也薄椓肉迫著物使燥也　脍会也细切肉令散分其赤白异切之已乃㑹合和之也　炙炙也炙如火上也脯炙以饧蜜豉汁淹之脯脯然也　釡炙于釜汁中
和熟之也　䐄衔也衔炙细宻肉和以姜椒盐豉已乃以肉衔裹其表而炙之也　貊炙全体炙之各自以刀割出于胡貊之为也　脍细切猪羊马肉使如脍也生脠以一分脍二分细切合和挻搅之也　血□以血作之増其酢豉之味使苦苦以消酒也　消膏而加葅其中亦以消酒也　生瀹葱薤曰兊言其柔滑兑兑然也　韩羊韩兔韩鸡本法出韩国所为也犹酒言宜成醪苍梧清之属也　䐿奥也藏肉于奥内稍出用之也脬赴也夏月赴疾作之久则臭也　分干切猪肉以
梧分干其中而和之也　肺𦠆𦠆饡也以米糁之如膏饡也　鸡纤细擗其腊令纤然后渍以酢也兔纤亦如之　饧洋也煮米消烂洋洋然也　饴小弱于饧形怡怡也　哺𫗦也如饧而浊可𫗦也　酒酉也酿之米麹酉泽久而味美也亦言踧也能否皆强相踧待饮之也又入口咽之皆踧其面也　缇齐色赤如缇也　盎齐盎滃滃然浊色也　汎齐浮蚁在上汎汎然也　沉齐浊滓沉下汁清在上也　醴齐醴礼也酿之一宿而成礼有酒味而已也　醳酒久酿酉泽也　事酒有事而酿之酒也　苦酒淳毒甚者酢苦也　寒粥末稻米投寒水中育育然也　干饭饭而暴干之也　糗龋也饭而磨之使龋碎也　糇𠉀也候人饥者以食之也　煮麦曰麰麰亦龋也煮熟亦龋壊也　柰油捣柰实和以涂缯上燥而发之形似油也柰油亦如之　桃滥水渍而藏之其味滥滥然酢也　柰脯切柰暴干之如脯也鲍鱼鲍腐也埋藏奄使腐臭也　蟹胥取蟹藏之使
骨肉解之胥胥然也　蟹虀去其匡虀熟捣之令如虀也　桃诸藏桃也诸储也藏以为储待给冬月用之也瓠蓄皮瓠以为脯蓄积以待冬月时用之也
释彩帛
青生也象物生时色也　赤赫也太阳之色也　黄晃也犹晃晃象日光色也　白启也如冰启时色也　黒晦也如晦𡨋时色也　绛工也染之难得色以得色为工也　紫疵也非正色五色之疵瑕以惑人者也　红绛也白色之似绛者也　缃桑也如桑叶初生之色也绿浏也荆泉之水于上视之浏然绿色此似之也
缥犹漂漂浅青色也有碧缥有天缥有骨缥各以其色所象言之也　缁滓也泥之黒者曰滓此色然也　皂早也曰未出时早起视物皆黒此色如之也　布布也布列众缕为经以纬横成之也又太古衣皮女工之始始于是施布其法使民尽用之也　踈者言其经纬踈也　绢䋌也其丝䋌厚而踈也　缣兼也其丝细致数兼于布绢也细致染缣为五色细且致不漏水也　练烂也煮使委烂也　素朴素也已织则供用不复加巧饰也又物不加饰皆自谓之素此色然也　绨似𧋘虫之色绿而泽也　锦金也作之用功重于其价如金故其制字帛与金也　绮欹也其文欹邪不顺经纬之纵横也有杯文形似杯也有长命其彩色相间皆横终幅此之谓也言长命者服之使人命长本造意之意也有棋文者方文如棋也　绫凌也其文望之如冰凌之理也　绣修也文修修然也　罗文疏罗也　纚簁也粗可以簁物也令辟经丝贯杼中一间并一间疏疏者苓苓然并者历辟而宻也　纺粗丝织之曰疏疏寥也寥寥然也　縠粟也其形足足而踧视之如粟也又谓沙縠亦取踧踧如沙也　□齐人谓凉为恵言服之轻细凉恵也　纨涣也细泽有光焕焕然也　蒸栗染绀使黄色如蒸栗然也　绀含也青而含赤色也　绵犹湎湎柔而无文也　纶伦也作之有伦理也　絮胥也胥久故解落也　䌷抽也抽引丝端出细绪也又谓之絓絓挂也挂于帐端振举之也　茧曰幕也贫者着衣可以幕络絮也或谓之牵离煮熟烂牵引使离散如绵然也
释首饰
冠贯也所以贯韬发也　缨颈也自上而系于颈也笄系也所以系冠使不坠也　祭服曰冕冕犹俛也俛平直貌也亦言文也𤣥上𫄸下前后垂珠有文饰也有衮冕衮卷也画卷龙于衣也　有鷩冕鷩雉之憋恶者山鸡是也鷩憋也性急憋不可生服必自杀故画其形如衣以象人执耿介之节也　毳冕毳芮也画藻文于衣象水草之毳芮温暖而洁也　黻冕黻紩也画黻紩文彩于衣也此皆随衣而名之也所垂前后珠转减耳　章甫殷冠名也甫丈夫也服之所以表章丈夫也牟追牟冒也言其形冒髪追追然也　收夏后氏冠
名也言收敛发也　委貌冠形又委貌之貌上小下大也　弁如两手相合抃时也以爵韦为之谓之爵弁以鹿皮为之谓之皮弁以韎𮧯为之谓之韦弁也　纚以韬发者也以纚为之因以为名　总束髪也总而束之也　帻迹也下齐员迹然也兊上下小大兑兑然也或曰聗聗折其后也或曰帻形似帻也贱者所著曰兑发作之裁裹发也或曰牛心形似之也　帽冒也巾谨也二十成人士冠庶人巾当自谨修于四教也　簪□也以□连冠于发也又枝也因形名之也　揥摘也所以摘发也　导所以导栎𩯭发使人巾帻之裹也或曰栎鬓以事名之也　镜景也言有光景也　梳言其齿䟽也数言比比于疏其齿差数也比言细相此也　刷帅也帅发长短皆令上从也言亦瑟也刷发令上瑟然也镊摄也摄取髪也　绡头绡钞也钞髪使上从也或
曰陌头言其从后横陌而前也齐人谓之㡋言㡋敛发使上从也　王后首饰曰副副覆也以覆首亦言副贰也兼用众物成其饰也　编编髪为之次第髪也　髢发被也髪少者得以被助其髪也　□剔也剔形人之髪为之也步摇上有垂珠步则摇也　簂恢也恢廊覆髪上也鲁人曰𫠆𫠆倾也著之倾近前也齐人曰幌饰形貌也华象草木华也　胜言人形容正等一人著之则胜也　蔽髪前为饰也　爵钗钗头及上施爵也瑱镇也悬当耳旁不欲使人妄聴自镇重也或曰充耳充塞也塞耳亦所以止聴也故里语曰不喑不聋不成姑公　穿耳施珠曰珰此本出于蛮夷所为也蛮夷妇女轻淫好走故以此琅珰锤之也今中国人效之耳脂砥也著面柔⿰氵⿱口肯如砥石也　粉分也研米使分散也胡粉胡糊也脂和以涂面也　黛代也灭眉毛去之
以此画代其处也　唇脂以丹作之象唇赤也　香泽者人髪恒枯悴以此濡泽之也　强其性凝强以制服乱髪也　以丹注面曰勺勺灼也此本天子诸侯群妾当以次进御其有月事者止而不御重以口说故注此于面灼然为识女史见之则不书其名于第录也　□粉□赤也染粉使赤以著颊上也
释名卷四

[book_title]释名卷五
汉　刘熙　撰
释衣服
凡服上曰衣衣依也人所依以芘寒暑也　下曰裳裳障也所以自障蔽也　领颈也以壅颈也亦言总领衣体为端首也　襟禁也交于前所以禁御风寒也　袂掣也掣开也开张之以受臂屈伸也　袪虚也　袖由也手所由出入也亦言受也以受手也　衿亦禁也禁使不得解散也　带蒂也著于衣如物之系蒂也　系系也相连系也　衽襜也在旁襜襜然也　裾倨也倨倨然直亦言在后常见踞也　𤣥端其袖下正直端方与要接也　素积素裳也辟积其要中使踧因以名之也　王后之上服曰袆衣画翚雉之文于衣也伊洛而南雉青质五色备曰翚鹞翟画鹞雉之文于衣也江淮而南雉素质五采皆备成章曰鹞　阙翟剪阙缯为翟雉形以縀衣也　鞠衣黄如菊花色也　襢衣襢坦也坦然正白无文采也　褖衣褖然黒色也　韠蔽也所以蔽膝前也妇人蔽膝亦如之齐人谓之巨巾田家妇女出自田野以覆其头故因以为名也又曰跪襜跪时襜襜然张也　佩倍也言其非一物有倍贰也有珠有玉有容刀有帨巾有觽之属也　襦䎡也言温䎡也袴跨也两股各跨别也　褶袭也覆上之言也　襌衣言无里也　䙱属也衣裳上下相连属也荆州谓襌衣曰布䙱亦是襜襦言其襜襜𢎞裕也　褠襌衣之无胡者也言袖夹直形如沟也　中衣言在小衣之外大衣之中也　裲裆其一当胸其一当背也　帕腹横帕其腹也　抱腹上下有带抱里其腹上无裆者也　心衣抱腹而施钩肩钩肩之间施一裆以奄心也　衫芟也衫未无袖端也　有里曰复　无里曰单　反闭襦之小者也却向着之领反于背后闭其襟也　妇人上服曰袿其下垂者上广下狭如刀圭也　襈撰也青綘为之縁也　裙下群也连接裾幅也　缉下横缝缉其下也　縁裙裙施縁也　縁䙱䙱施縁也　帔披也披之肩背不及下也　直领邪直而交下亦如丈夫服袍方也　交领就形名之也　曲领在内以中襟领上横壅颈其状曲也　单襦如襦而无絮也　要襦形如襦其要上趐下要齐也　半袖其袂半襦而施袖也　留幕冀州所名大褶下至膝者也留牢也幕络也言牢络在衣表也　袍丈夫著下至跗者也袍苞也苞内衣也妇人以綘作衣裳上下连四起施縁亦曰袍义亦然也齐人谓如衫而小袖曰侯头侯头犹言解渎臂直通之言也　被被也被覆人也　衾广也其下广大如广受人也　汗衣近身受汗垢之衣也诗谓之泽受汗泽也或曰鄙袒或曰羞袒作之用六尺裁足覆胸背言羞鄙于袒而衣此耳　裈贯也贯两脚上系要中也　逼所以自逼束今谓之行縢言以裹脚可以跳腾轻便也　袜末也在脚末也　履礼也饰足所以为礼也　复其下曰舄舄腊也行礼久立地或泥湿故复其末下使干腊也　屦拘也所以拘足也　齐人谓韦屦曰屝屝皮也以皮作之　不借言贱易有宜各自蓄之不假借人也齐人云搏腊搏腊犹把鲊粗貌也荆州人曰粗麻𮧯
车皆同名也粗措也言所以安措足也　𪨗𫏋也出行着之𫏋𫏋轻便因以为名也　屐搘也为两足搘以践泥也　靴跨也两足各以一跨骑也　𩌈𩍜靴之缺前壅者胡中所名也𩌈𩍜犹速独足直前之言也　鞋解也著时缩其上如履然解其上则舒解也　帛屐以帛作之如𪨗者不曰帛𪨗者𪨗不可践泥也　屐践泥者也此亦可以步泥而浣之故谓之屐也　晚下如舄其下晚晚而危妇人短者著之可以拜也　靸𮧯履深头者之名也靸袭也以其深袭覆足也　仰角屐上施履之名也行不得蹶当仰履角举足乃行也
释宫室
宫穹也屋见于垣上穹隆然也　室实也人物实满其中也　室中西南隅曰奥不见户明所在秘奥也　西北隅曰屋漏礼每有亲死者辄撤屋之西北隅薪以爨灶煮沐供诸丧用时若值雨则漏遂以名之也必取是隅者礼既祭改设馔于西北隅令撤毁之示不复用也东南隅曰窔窔幽也亦取幽冥也　东北隅曰宧宧
养也东北阳气始出布养物也　中央曰中溜古者寝穴后室之溜当今之栋下直室之中古者溜下之处也宅择也择吉处而营之也　舍于中舍息也　宇羽
也如鸟羽翼自覆蔽也　屋亦奥也其中温奥也　庙貌也先祖形貌所在也　寝寝也所寝息也　城盛也盛受国都也　郭廓也廓落在城外也　城上垣曰睥睨言于其孔中睥睨非常也亦曰陴陴禆也言禆助城之高也亦曰女墙言其卑小比之于城若女子之于丈夫也　寺嗣也治事者嗣续于其内也　廷停也人所集之处也　狱确也实确人之情伪也又谓之牢言所在坚牢也又谓之圜土筑其表墙其形圜也又谓之囹圄囹领也圄御也领䤸囚徒禁御之也　亭停也亦人所停集也　传传也人所止息而去后人复来转相传无常主也　瓦踝也踝确坚貌也亦言腂也在外腂见也　梁强梁也　柱住也　檼隠也所以隠桷也或谓之望言高可望也或谓之栋栋中也居屋之中也　桷确也其形细而疏确也或谓之椽椽传也相传次而布列也或谓之榱在檼旁下列衰衰然垂也　梠旅也连旅旅也或谓之槾槾绵也绵连榱榱头使齐平也上入曰爵头形似爵头也　楣眉也近前若面之有眉也棳儒也梁上短柱也棳儒犹侏儒短故以名之也　牾在梁上两头相触牾也　栾挛也其体上曲挛拳然也卢在柱端都卢负屋之重也　斗在栾两头如斗也
斗负上贠檼也　笮迮也编竹相连迫迮也　屋脊曰甍甍蒙也在上覆蒙屋也　壁辟也辟御风寒也　墙障也所以自障蔽也　垣援也人所依阻以为援卫也墉容也所以蔽隠形容也　篱离也以柴竹作之疏
离离也青徐曰椐椐居也居于中也　栅迹也以木作之上平迹然也又谓之撤撤𦂳也诜诜然𦂳也　殿有殿鄂也陛卑也有高卑也天子殿谓之纳陛言所以纳人言之阶陛也　阶梯也如梯之有等差也　陈堂涂也言宾主相迎陈列之处也　屏自障屏也　萧廧在门内萧萧也将入于此自肃敬之处也　宁伫也将见君所伫立定气之处也　序次序也　夹室在堂两头故曰夹也　堂犹堂堂高显貌也　房旁也在堂两旁也　楹亭也亭亭然孤立旁无所依也齐鲁读曰轻轻胜也孤立独处能胜任上重也　檐檐也接檐屋前后也　溜流也水从屋上流下也　阙在门两旁中央阙然为道也　罘罳在门外罘复也罳思也臣将入请事于此复重思之也　观观也于上观望也　楼谓牖戸之间有射孔楼楼然也　台持也筑土坚高能自胜持也　橹露也露上无屋覆也　门扪也在外为人所扪摸也　障卫也　户䕶也所以谨䕶闭塞也　𥦗聪也于内窥外为聪明也　屋以草盖曰茨茨次也次此草为之也　寄上曰庐庐虑也取自覆虑也　草圆屋曰蒲蒲敷也总其上而敷下也又谓之庵庵奄也所以自覆奄也　大屋曰庑庑幠也幠覆也并冀人谓之庌庌正也屋之正大者也　井清也泉之清洁者也井一有水一无水曰罽汋罽竭也汋有水声汋汋也　灶造也造创食物也爨铨也铨度甘辛调和之处也　仓藏也藏谷物也　库舍也物所在之舍也故齐鲁谓库曰舍也　廏勼也勼聚也牛马之所聚也　廪矜也宝物可矜惜者投之其中也　囷绻也藏物缱绻束缚之也庾裕也言盈裕也露积之言也盈裕不可称受所以露积之也　囤屯也屯聚之也　圌以草作之团团然也厕言人杂在上非一也或曰溷言溷浊也或曰圊至
秽之处宜常修治使洁清也或曰轩前有伏似殿轩也泥迩也迩近也以水沃土使相黏近也　涂杜也相
塞孔穴也　垩亚也次也先泥之次以白灰饰之也塈犹煟煟细泽貌也
释名卷五

[book_title]释名卷六
汉　刘熙　撰
释床帐
人所坐卧曰床床装也所以自装载也长狭而卑曰榻言其榻然近地也　小者曰独坐主人无二独所坐也枰平也以板作其体平正也　几□也所以□物也筵衍也舒而平之衍衍然也　席释也可卷可释也簟簟也布之簟簟然平正也　荐所以自荐藉也
蒲草也以蒲作之其体平也　毡旃也毛相著旃旃然也　褥辱也人所坐䙝辱也　裘溲犹屡数毛相离之言也　榻登施大床之前小榻之上所以登床也　貂席连貂皮以为席也　枕检也所以检项也　帷围也所以自障围也　幕幕络也在表之称也　小幕曰帟张在人上帟帟然也　幔漫也漫漫相连缀之言也帐张也张施于床上也小帐曰斗形如覆斗也　㡘廉也自障蔽为廉耻也　幢容也施之车盖童童然以隠蔽形容也　户㡘施于户外也　床前帷曰帖言帖帖而垂也　握屋也以帛衣板施之形如屋也　承尘施于上承尘土也　搏辟以席搏著壁也　扆倚也在后所依倚也　屏风言可以屏障风也
释书契第十九
笔述也述事而书之也　砚研也研墨使和濡也　墨痗也似物痗墨也　纸砥也谓平⿰氵⿱口肯如砥石也　板般也般般平广也　奏邹也邹狭小之言也　札栉也编之如栉齿相比也　简间也编之篇篇有开也　簿言可以簿疏宻也　笏忽也君有教命及所启白则书其上傋忽忘也　椠板之长三尺者也椠渐也言其渐渐然长也　牍睦也手执之以进见所以为恭睦也　籍籍也所以籍疏人名户口也　檄激也下官所以激迎其上之书文也　检禁也禁闭诸物使不得开露也玺徙也封物使可转徙而不可发也　印信也所以封物为信验也亦言因也封物相因付也　谒诣也诣告也书其姓名于上以告所至诣者也　符付也书所敇命于上付使转行之也　节赴也执以赴君命也　传转也转移所在执以为信也　劵绻也相约束缱绻以为限也　莂别也大书中央中破别之也　契刻也刻识其数也　䇿书教令于上所以驱䇿诸下也　汉制约敕封侯曰册册頥也敕使整頥不犯之也　示示也过所至闗津以示之也　诣启也以君语官司所至诣也　书庶也纪庶物也亦言著之简纸永不灭也　画挂也以五色挂物上也　书称刺书以笔刺纸简之上也又曰冩倒冩此文也书姓字于奏上曰书刺作再拜起居字皆达其体使书尽边徐引笔书之如画者也下官刺曰长
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:08:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>