<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,自序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,示儿编全文在线阅读,示儿编全文在线下载,大玄古籍书库">
<meta name="description" content="也称《履斋示儿编》。二十三卷。南宋孙奕撰。孙奕字季昭，号履斋，庐陵(今江西吉安)人。生平事迹不详。仅据书中第十卷称绍熙丁巳。(当为庆元丁巳，1197年)三月，侍宴春华楼，听到大丞相周益公议论，可知孙奕在宋宁宗时曾官侍从。此书卷首有开禧元年(1205)孙奕自序，称“考评经传，渔猎训诂，非敢以污当代英明之眼，姑以示之子孙”，故定书名为《示儿编》。全书共二十三卷，分总说一卷、经说五卷、文说和诗说共四卷、正误三卷、杂记四卷、字说六卷。以考评经史文艺、杂引众说为主，兼及朝野遗闻琐事。书中征据繁多，时有笔误，如，经说">
<title>示儿编_孙奕_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">示儿编</span> <br/>
          作者： <span class="inputVal" id="bkauthor">孙奕</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,完结</span> <br/>
          字数： <span class="inputVal" id="bknum">[book_length]108312</span> <br/>
          说明： <span class="inputVal" id="bkdec">也称《履斋示儿编》。二十三卷。南宋孙奕撰。孙奕字季昭，号履斋，庐陵(今江西吉安)人。生平事迹不详。仅据书中第十卷称绍熙丁巳 (当为庆元丁巳，1197年)三月，侍宴春华楼，听到大丞相周益公议论，可知孙奕在宋宁宗时曾官侍从。此书卷首有开禧元年(1205)孙奕自序，称“考评经传，渔猎训诂，非敢以污当代英明之眼，姑以示之子孙”，故定书名为《示儿编》。全书共二十三卷，分总说一卷、经说五卷、文说和诗说共四卷、正误三卷、杂记四卷、字说六卷。以考评经史文艺、杂引众说为主，兼及朝野遗闻琐事。书中征据繁多，时有笔误，如，经说类中以《广雅》、《博雅》并言，以为都是张揖所作;诗说类中，以杜甫袭用白居易诗;杂记类中，谓唐太宗纳巢刺王妃为妻嫂;字说类中，谓诗有陈佗等，皆失于考订。又在经说类中，反复论证荆舒是惩句，僖公无此事，故孟子归之于周公;正误类中又谓僖公之事，孟子误以为周公。王安石《字说》霸字条下，称其学务穿凿无定论;艺苑雌黄一条，又称《字说》在熙丰间定有成书，是正舛谬，学者不能深考，类以穿凿嗤之。皆自相矛盾。文学类中又记契丹空纸祭文一事，亦无根据。经说类中于窃比老彭训 “彭” 为 “旁”，于黾勉从事训“黾”为“蛙”，后为王士祯《古夫于亭杂录》所取，其实，亦附会之论。书中虽小有瑕疵，但其中考经、考史、字音字训辨别异同等，可资参考者居多。其冗杂者可以不取，其精核者则不可废。清人顾广圻重为校补，可资参阅。今传有《四库全书》本，《知不足斋丛书》 与《丛书集成初编》本作《履斋示儿编》二十三卷，又附有清顾广圻 《重校补》一卷，为较好较通行版本。</span> <br/>
          封面： <span class="inputVal" id="bkimg">Z_12962.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]示儿编
[book_author]孙奕
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,完结
[book_length]108312
[book_dec]也称《履斋示儿编》。二十三卷。南宋孙奕撰。孙奕字季昭，号履斋，庐陵(今江西吉安)人。生平事迹不详。仅据书中第十卷称绍熙丁巳 (当为庆元丁巳，1197年)三月，侍宴春华楼，听到大丞相周益公议论，可知孙奕在宋宁宗时曾官侍从。此书卷首有开禧元年(1205)孙奕自序，称“考评经传，渔猎训诂，非敢以污当代英明之眼，姑以示之子孙”，故定书名为《示儿编》。全书共二十三卷，分总说一卷、经说五卷、文说和诗说共四卷、正误三卷、杂记四卷、字说六卷。以考评经史文艺、杂引众说为主，兼及朝野遗闻琐事。书中征据繁多，时有笔误，如，经说类中以《广雅》、《博雅》并言，以为都是张揖所作;诗说类中，以杜甫袭用白居易诗;杂记类中，谓唐太宗纳巢刺王妃为妻嫂;字说类中，谓诗有陈佗等，皆失于考订。又在经说类中，反复论证荆舒是惩句，僖公无此事，故孟子归之于周公;正误类中又谓僖公之事，孟子误以为周公。王安石《字说》霸字条下，称其学务穿凿无定论;艺苑雌黄一条，又称《字说》在熙丰间定有成书，是正舛谬，学者不能深考，类以穿凿嗤之。皆自相矛盾。文学类中又记契丹空纸祭文一事，亦无根据。经说类中于窃比老彭训 “彭” 为 “旁”，于黾勉从事训“黾”为“蛙”，后为王士祯《古夫于亭杂录》所取，其实，亦附会之论。书中虽小有瑕疵，但其中考经、考史、字音字训辨别异同等，可资参考者居多。其冗杂者可以不取，其精核者则不可废。清人顾广圻重为校补，可资参阅。今传有《四库全书》本，《知不足斋丛书》 与《丛书集成初编》本作《履斋示儿编》二十三卷，又附有清顾广圻 《重校补》一卷，为较好较通行版本。
[book_img]Z_12962.jpg


[book_title]提要
【臣】等谨案示儿编二十三卷宋孙奕撰奕字季昭号履斋庐陵人其历官无可考第十卷中称绍熙丁巳三月侍讌春华楼闻大丞相周益公议论考之宋史绍熙元年为庚戍至五年甲寅即内禅丁巳实庆元三年殆宁宗时尝官侍从传写误为绍熙欤是编凡总说一卷经说五卷文说诗说共四卷正误三卷杂记四卷字说五卷中第九卷前为文说後为诗说李维桢序谓文说三卷诗说二卷误也前有开禧元年自序称考评经传渔猎训诂非敢以汚当代英明之眼姑以示之子孙故名曰示儿编其书杂引衆说往往曼衍又徵据既繁时有笔误如经说类中以广雅博雅并言而皆云张揖作诗说类中以杜甫袭用白居易诗杂记类中谓唐太宗纳巢刺王妃为妻嫂字说类中谓诗有陈佗【案陈佗之名见于诗序奕以为诗则非】皆失于考订以至荆舒是惩句经说类中反覆论僖公无此事故孟子归之周公正误类中又谓僖公之事孟子误以为周公王安石字说霸字条下称其学务穿凿无定论艺苑雌黄一条又称熙丰间定有成书是正舛错学者不能深考类以穿凿嗤之亦间或自相矛盾文说类中契丹空纸祭文一事尤委巷不根之谈其经说类中于窃比老彭训彭为旁于黾勉从事训黾为蛙王士祯古夫於亭杂録深取之实亦附会之论然其中字音字训辨别异同可资考证者居多其冗杂者可削其精核者?不可废也乾隆四十五年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]自序
杜子美示宗武有诗韩退之示儿有诗学者至令诵之而东坡先生一以为圣贤事一以为利禄事殆若有所区别然君子苟不能忘其子则随其资而示以意使之知学则一而已余之少也犹不如人今老矣所望者惟子与孙然嬾惰无匹闻学褊隘上不能进之於圣贤之域下不能引之於利禄之涂则以平生之末学者示之是亦使之知学之意也苟籯无金教无经一再世不为君子之归可不惧哉於是考评经传渔猎训话以立总说经说文说诗说正误杂记字说凡七条大抵论焉而不尽尽焉而不确非敢以汚当代英明之眼姑以示之子孙耳故名曰示儿编使後世贤广吾意不贤毋谓不汝诲也吾子其懋戒之哉开禧元祀九月上浣庐陵孙奕序

[book_title]卷一
钦定四库全书
示儿编卷一　　　　　　　宋　孙奕　撰总说
经传引古
经传之文虽出古圣贤之手然旁举远引亦必有所从始如书引人亦有言论语引周任有言之类古今皆知文言为孔子之所作以左氏襄公九年考之穆姜之薨筮之遇艮之八史曰是谓艮之随姜曰亡是於周易曰随元亨利贞无咎元体之长也亨嘉之会也利义之和也贞事之干也君子体仁足以长人嘉德足以合礼利物足以和义贞固足以干事然故不可诬也是以虽随无咎案穆姜之筮後十四年而圣人生实鲁襄公之二十二年也又夫子年六十有三乃始系周易以此言解乾卦故谓之文言云
昭公十二年楚灵王闻子革诵祈招之诗而感其不能自克仲尼曰古也有志克己复礼仁也信善哉及其答顔渊之问而曰克己复礼为仁则是援古志以告之也孟子论国家闲暇明政刑一章竝答滕文公以太王去邠事人皆知其为孟子之言及稽诸家语孔子谓子路曰君子而强气则不得其死小人而强气则刑戮洊臻豳诗曰殆天之未隂雨彻彼桑土绸缪牖户今汝下民或敢侮余孔子曰能治其国家如此虽欲侮之岂可得乎周自后稷积行累功以有爵土公刘重之以仁及至太王亶父崇以德逊其立根置本备豫远矣初太王都豳狄人侵之事之以皮币不得免焉事之以珠玉不得免焉於是属耆老而告曰狄人之所欲吾土地也吾闻之君子不以所养而害人二三子何患乎无君遂独与太姜去之踰梁山邑于岐山之下豳人曰仁人之君不可失也从之如归市焉天之与周民之去殷久矣若此而不王天下未之有也武庚恶能侮邶诗曰执辔如组两骖如舞孔子曰为此诗者其知政乎此夫子训子路之词也孟子一则援以证政刑之说一则援以证小事大之问良由此始
若夫唐明皇序孝经而谓子曰吾志在春秋行在孝经盖得之於何休序公羊传之文而何休又得之於钩命决文也
後汉赵岐序孟子而谓仲尼有云我欲托之空言不如载之行事之深切着明也盖取之於太史公自序之语而太史公又取之於春秋繁露也
经解引易曰差若毫厘缪以千里乃出易纬之文也【王充论衡注详见毫厘解】
六经主於王
易始乎皇而成乎王书作乎帝而继乎王诗始乎诸侯而终乎王礼乐制作乎王而春秋一乎尊王也
六经无真字
六经之中无真字非无真字也夫人而不伪也是故仙之一字圣经所不着圣人所不言以至於佛若僧若禅圣人尤不笔之於书盖其卫道之严也故佛之敢入中国者乃在於经籍焚灭之久礼义衰微之末二百余年而後始至也则六经之有功於人也大矣
天帝
高而覆物者天也尊而宰物者帝也健而不息者乾也故以形体谓之天以主宰谓之帝以运动谓之乾
后皇烝辟
后继也谓继治之君也皇大也谓图大之君也烝衆也谓御衆之君也辟法也谓立法之君也君临也谓临涖天下之君也主宰也谓宰制天下之君也
皇帝王通称
皇可以谓之帝月令云其帝大皡是也亦可以谓之王礼运云昔者先王未有宫室是也帝可以谓之皇吕刑云皇帝清问下民是也亦可以谓之王大禹谟云四夷来王是也王可以谓之皇文王有声云皇王烝哉是也亦可以谓之帝归妹云帝乙归妹是也
岁祀年载通称
伊训惟元祀陆氏释文曰年也又引尔雅言夏曰岁商曰祀周曰年唐虞曰载则是帝王各有定名也按尧典曰以闰月定四时成岁舜典曰岁二月东巡守则唐虞不特曰载也禹贡曰作十有三载乃同则夏不特曰岁也伊训曰太甲元年太甲上曰三年复归於亳则商不特曰祀也洪范曰惟十有三祀又云一曰岁周礼曰大计羣吏诛赏则必曰三岁则周不特曰年也然则四者名异而实同何哉盖载以始一岁而终岁以星一岁而周祀以祭一岁而徧年以禾一岁而熟此名之所以异而实同
校庠序皆在郷
三代设学果安所在尝读太史公儒林传谓三代之道郷里有教夏曰校殷曰序周曰庠盖繇是以参诸经左氏则曰子产不毁郷校是校在郷矣党正则曰属民饮酒於序是序在郷矣郷饮酒礼则曰拜迎宾於庠门之外内则又曰虞庠在国之西郊是庠在郷矣先王盛时学校徧於天下故民於是时仰父俯子左诗右礼无非礼义之教学记云家有塾党有庠术有序此又一证也由是言之太史公得非有所据而云
五行先後不同
五行一也大禹谟则曰水火金木土谷惟修洪范则曰一水二火三木四金五土月令则曰春木夏火中央土秋金冬水其言先後不同何也曰圣经之言各有攸主大禹谟之所主者养民之政故以五行之相克者言之克下为财故也洪范之所主者自然之数故以五行之生数言之举生数则成数可知矣月令之所主者四时之令故以五行相生之序言之是以不同也
问礼乐官名
或谓夫子大圣也以生知之资天纵之能当无所不知无所不闻而犹问礼问乐问官名有诸曰於传有之曾子问曰吾闻诸老耼问礼也乐记曰唯丘之闻诸苌弘问乐也昭公十七年传曰仲尼闻之见於郯子而学之问纪官也曰然则何独於斯三者是学曰五帝殊时不相沿乐三王异世不相袭礼至於官制时异事异沿革尤多不耻下问是以谓之圣也
倒文
六经或倒其文如易之西南得朋吉凶者失得之象类皆有之唯诗为多如中谷中林中河中路中原中田家室裳衣衡从稷黍瑟琴鼓钟斯螽西南东南下上羊牛乐岂息偃甥舅孙子女士京周家邦鼐鼎齐【音资】明不一而尽记虽有吾得坤乾焉书虽有月正元日或四三年又北东入于海皆有说也盖归藏易以纯坤为首其次第不得不然也书前有正月上日则後不得不以月正元日错综言之也此不言三四而曰四三者自多而至少故四言於三之上也又且水之势北折而东故东言於北之下也然倒此一言不徒其理为长而又且文矣至如祭义云禄爵庆赏祭统云备外内之官闲居云春秋冬夏中庸云设其裳衣大率若此
字训辩
皇者大也
天曰皇天父曰皇考母曰皇妣
王者大也
大父曰王父大母曰王母
极中也正也至也
书曰皇极诗曰四方之极皆中也儿寛传天子建中和之极师古曰极正也
洪范云六极者穷也
孟子曰使我至於此极也亦同
格至也正也
诗曰祖考来格书曰格尔舜皆至也来也书曰格其非心孟子曰格君心之非皆正也
学记云扞格者止也
格旧音户革切或如字
扰乱也驯也
书曰俶扰天纪乱也周礼曰以扰万民驯也
乱乱也治也
书曰刑暴乱语曰乱大谋谓乱也周官曰乱尔有政语曰武王有乱臣谓治也古文尚书治字作乿与乱相类後人不识古乿字讹以乱训治耳
锡畀赉上予下也
书曰敷锡又曰不畀诗曰赉予也皆上予下之谓也如师锡帝纳锡大龟此又古者下锡上亦可谓之锡也
贡献供下奉上也
书曰任土作贡春秋来献捷孟子曰无以供粢盛皆下奉上之谓也
台卬朕我也
书曰以辅台德诗曰人涉卬否皆我也古者上下皆称朕巽朕位尧自称也朕德罔克禹自称也秦始皇方不许臣下称朕
乃而若汝也
书曰惟乃之休又曰其害于而家凶于而国项籍传吾与若北面怀王皆训汝也
觐下见上也觌见也非上非下也
周礼秋见曰觐下见上也语曰私觌扬子曰觌君子者问铸人无所不见也
如此往彼也适往也非彼非此也
春秋如齐如晋皆之彼也董仲舒曰道者所繇适治之路则无所不往也
荡荡广大也又放荡也
语曰荡荡乎无能名焉书曰王道荡荡皆美辞也诗曰天下荡荡无纲纪文章又曰荡荡上帝又非美辞也
嚣嚣自得也又愁叹也
孟子嚣嚣然曰又曰人知之亦嚣嚣皆自得也诗曰谗口嚣嚣又愁声也
堇堇少也
前地理志曰豫章出黄金然堇堇师古曰堇读作仅少也
区区小也
礼乐志曰河间区区小国楚元王传曰岂为区区之礼哉谓小也
鞅鞅不满也
高帝纪曰心常鞅鞅师古音於亮反韩信传曰居常鞅鞅师古音於两反
拳拳勤谨之意也
中庸曰得一善则拳拳弗失之矣
匈匈扰扰之意也
高帝纪天下匈匈谓喧扰也
云云谆谆之意也
韩愈诗曰谐笑方云云
往往意其必然之谓也
仲舒传王道往往而絶
无限之谓不訾
盖寛饶传用不訾之躯临不测之险
无聊之谓无俚
栾布传其画无俚之至耳晋灼曰扬雄方言曰俚聊也许慎曰赖也为其计画无所聊赖
不难之谓何有
语曰从政乎何有孟子曰於王何有
不幸之谓无禄
诗曰念我无禄
以词讥之曰刺
刺幽王刺厉王皆作诗以刺之如操刀以刺人然
以法杀之亦曰刺
记曰司宼正刑明辟以听狱讼必三刺春秋鲁杀大夫曰刺言用三刺之法
因其世传而继之曰袭
扬子曰袭尧之爵
掩其不备而取之亦曰袭
左庄公二十九年夏郑人侵许凡师有钟鼓曰伐无曰侵轻曰袭杜曰揜其不备也
尔者如此也
语曰吾无隐乎尔
耳者而已也
孟子曰尽心焉耳矣
曾字
诸经除人姓及曾孙【孔安国解诗信南山郭璞注尔雅曾孙之曾并音层】之外曾字并无音独论语曾谓泰山不如林放乎音则登切曾是以为孝乎音增马融曰承顺父母顔色乃为孝也正义亦引是说则是曾训乃也至於曾由与求之问虽无音孔曰谓子问异事耳则此二人之问安足大乎又训则也公孙丑上尔何曾比予於管仲又曰曾比予於是曾音增赵云何曾犹何乃也丁云则也乃也礼部韵亦训则也并援曾是以为孝乎为证檀弓上丧三年以为极亡则弗之忘矣郑曰则之言曾也二说皆通而乃字胜尝以类推之诗曰曾不容刀曾不崇朝曾是不意曾莫惠我师孟子曾不知以食牛干秦穆公之为污也荀子荣辱篇偷生浅知之属曾此而不知也扬子问神篇曾范蔡之不若汉周勃张相如两人言事曾不出口及近世文集中有曾不闻曾不知之类皆作层字读更说不通合尽读如曾是以为孝乎之曾
屑字
屑之一字先儒於书训尽於诗於孟子训洁以今验之凡物之为屑皆轻故屑之言轻也如多方大淫图天之命屑有辞则言轻有辞说又曰尔乃屑播天命言轻播弃天命谷风曰宴尔新昏不我屑以言宴安於新昏而於我旧室则不轻用君子偕老曰不屑髢也言妇人髪美不轻用它人之髪为髢公孙丑上是亦不屑就已是亦不屑去已告子上蹴尔而与之乞人不屑也告子下
<子部,杂家类,杂说之属,示儿编,卷一>予不屑之教诲也者是亦教诲之而已矣宜一以轻释之非洁也不然尽心下有云欲得不屑不洁之士而与之是獧也何以既言不屑又言不洁乎
惟唯维字
六经有惟唯维三字或从心或从口或从糸皆通作助辞又训独但从心者又训思尚书皆从心乃尽为助辞如我则末惟成德之彦洪惟我幼冲人是也诗皆从糸亦多是助辞至如絷之维之则训系四方是维绋纚维之则有维持之义止有一字从心乃作思惟之义曰载谋载惟是也左氏传亦皆以唯为助语论语乃惟字亦助辞但唯仁者唯上智唯我与尔唯天为大唯尧则之从口而训独也孟子亦有此句则作惟故亦训独其余如非惟百乘之家为然之类皆训独也盖字画不一而所训有同异学者当随其文意求之若夫周易之无字周礼之灋字虽画异於他经之无与法而音义同
有亡字
记曰凡养老五帝宪三王有乞言郑康成读有为又【内则】周礼曰量其力有三均郑康成读有三为又参【弓人】书曰朞三百有六旬有六日东坡读二有为又【尧典】诗曰不日有曀苏黄门云古有又通【终风】则经意甚明如本字读则说不通集韵四十九宥韵中又二十七而有字与其一注云复也通作又
论语曰有若亡我独亡亡而为有今亡矣夫焉能为亡不如诸夏之亡也今也或是之亡也以上旧读作存亡之亡者非当读为无唯孔子时其亡也自牖执其手曰亡之合如本字读诸子史以亡作无者甚多未能槩举当随意是正之
不字
世俗语言及文字中所急者惟不字极关利害韵书中如府鸠方久二切者施之於诗与赋押韵无不可者至於市井相与言道涂相与语官吏之指挥民庶将帅之号令士卒乡校之教训童蒙凡出诸口而有该此字者非以逋骨反者呼之断莫能喻陈正敏遯斋闲览云不字本方鸠切人皆以逋骨反呼之遍检诸韵并无此音窃谓举世同词必有所自始逋骨切殆不可废按广韵八物韵中不与弗同则近於逋骨声然亦庸夫难晓况礼部韵略不出此音徒见於佛经有曰不也世尊廼作弗声读亦可一证今以司马公切韵图考之明举一杯字以发声曰杯贝不即是与逋骨切同音信乎此音不可废矣是字也本有四音自陈正敏之说兴而人始疑自温公之图出而音始定第温公之图近行於世知音为希故表而出之
示儿编卷一

[book_title]卷二
钦定四库全书
示儿编卷二　　　　　　　宋　孙奕　撰经说
易有象数
易之为书也洁浄精微有象焉有数焉不可偏废也夫天地雷风水火山泽为易之象木上有水曰井颐中有物曰噬嗑为卦之象坤之黄裳困之赤绂剥之牀涣之杌为爻之象人皆知之也五十有五为天地之数五十为大衍之数二篇之策当万物之数人皆知之也然释鸣鹤在隂其子和之则论君子之言行释同人先号咷而後笑则论君子之出处语默以几事当密释不出户庭以藏器待时释射隼于高墉则人不知之也盖夫子之於易又未始屑屑以象数泥者也
乾元坤元
乾坤独备四德屯随临无妄革卦间亦有之惟六子之卦俱不以元称何哉盖乾父坤母也六子者皆其所生也父母既称元六子不复谓之元是以乾元曰大坤元曰至坤且不得以拟乾之尊况六子乎
用九用六
诸卦惟乾爻纯乎九乃专用阳刚之道故曰用九惟坤元纯乎六乃专用隂柔之道故曰用六
富以邻不以邻
易在小畜则曰富以其邻在泰与谦皆曰不富以其邻何邪夫小畜则德之小也泰谦则德之大也故左右相比谓之邻人君之与万民九重之与四海中国之与四夷无非隣也人君之所以抚万民绥四海御四夷德有余者不假於富德不足者非富莫行也
六五童蒙吉
六五以柔顺之才居圣君之位居圣君之位而犹以童蒙自处盖以人视我则圣君也以我自视则童蒙耳其不自居其圣而求师於其臣养其正性以冀圣学之高妙非圣益圣明益明者不能也古之圣帝明王有志於圣学者初不以形迹拘故箕子为武王陈洪范反覆以汝称周公为成王作洛诰作立政终始以孺子呼而无嫌也
七日来复
七日来复者昔之计月非其正岁则以日数之即豳诗一之日二之日是也谓隂自姤而遯而否而观而剥而坤盖六日耳及阳受之而复乃七日焉其来也剥而至复已历七日是天数之运也
先甲先庚
蛊之卦曰先甲三日後甲三日巽之卦曰先庚三日後庚三日夫先甲三日者辛也後甲三日者丁也言圣贤当事之蛊坏必有饬蛊之道既更新於其先又丁宁於其後则天下复归於治矣故於蛊言甲先庚三日者丁也後庚三日者癸也言圣人当令之申行必有发施之道既丁宁於其先又揆度於其後则天下无不顺矣故於巽言庚
一说甲木主仁以示其令之寛也庚金主义以示其令之严也
屦校灭趾
噬嗑初九曰屦校灭趾无咎盖噬嗑用刑之卦也用刑之卦不絶於其初其终必难制故此卦於初爻言之盖虑罪小之时不为之惩戒则必至於大恶故灭趾使不得行则其恶不能肆也已
颐取龟虎
易之有颐所以观其养也作易圣人初九既取於龟六四又取於虎二者之不相侔何哉盖古之制簠簋刻龟於盖以龟之为性不嗜食也仲冬之月虎始交则虎之为性其交有时者也大凡饮食男女人之大欲存焉有一溺其所欲则必伐其良心戕其正性乌有所谓自养哉故圣人断断乎有取於不嗜食之龟交有时之虎以明君子之自养者如此
夬五阳一隂
夫以五阳而决一隂犹衆君子而去小人之象也以常人处之则必健而暴决而刚今也不然健而济之以说决而乘之以和则君子之待小人以忠厚欲具改过如此
丽泽兑
丽泽兑君子以朋友讲习此言兑之为卦兑上兑下是泽邻於泽瀦蓄者深交相灌溉互相流通此深有益於彼彼深有益於此诚得朋友之象也夫同门合志之友以善相资以文相接有过相箴有难相济两有所利而无寡陋之患此所谓以附丽为悦而有朋友之义也
衍字误字
人有常言易以卜筮独免秦火之戹得为全书然读其书绎其义不无可疑者系辞曰能说诸心能研诸侯之虑侯之二字是必传写之误尝求之於明爻有曰能说诸心能研诸虑乃知去是二字则辞切意明杂卦曰晋昼也明夷诛也先儒以为诛夷之诛然以昼与诛对则非反对之卦矣尝求之象则曰明入地中明夷又求之於明卦有曰明夷务闇卦畧又曰明夷为闇之主则知明出地上为昼明入地中为昧当作明夷昧也若以为诛岂圣人杂卦之旨耶
汝作士
帝曰臯陶蛮夷猾夏寇贼奸宄汝作士尔雅曰士察也周礼士师注曰士察也主察狱讼之事也孔安国曰士理官也理盖狱官也欲得其曲直之理故谓之理其谓之士者则欲致其察故也月令曰命理瞻伤察创视折审断决狱讼必端平得此之意也郑康成曰有虞曰士夏曰大理周曰大司寇今士曹改为司理其源盖本此
九共
九共九篇九共者即九州之志谓之九丘之丘孔安国为隶古定书於序言则是於此复以为共非是九州异土殊俗故有九篇一篇言一州之事也
无教逸欲
臯陶谟曰无教逸欲有邦考之前汉王嘉上封事云咎繇戒帝舜曰亡敖佚欲有国兢兢业业一日二日万机顔曰言有国之人不可傲慢逸欲但当戒谨危惧以理万事之机也敖读曰傲则以教字为敖其理尤长盖自古未有人君教臣下佚欲者也按几字尚书作几训微也汉作机则非
九官相逊不相逊
舜命九官济济相逊和之至也刘向此言古今以为真得九官之用心然禹垂益伯夷固相逊矣若稷契臯陶夔龙皆不见其相逊之辞何耶且以此之逊是则彼之不逊非以彼之不逊是则此之逊非曰皆是也夫舜之命禹垂益伯夷也皆出於佥言惟其出於佥言故不容於不相逊至於稷契臯陶之与夔龙也则不待於佥言惟其不待於佥言故不用於相逊然则相逊者所当然其不相逊者亦所当然皆无一毫之伪者也所以衆贤和於朝独为称首
冀州不言山川
禹贡皆言山川示其域民以封疆之界也如济河惟兖海岱惟青之类八州莫不皆然独冀州不言山川之界何耶禹之意若曰天子以四海为家以中国为室一民莫非其臣也尺地莫非其有也且祭则天下名山大川咸与焉飨则四海九州之美味咸有焉无此疆尔界之限无内夏外夷之辩岂容以一山一川局之如余州者哉禹之意微妙如此
要蔡
五百里要服薛肇明云要读如要约久要之要则约之而已非治之也孔安国云要束以文教亦此意陆音一遥反非是二百里蔡当读如左氏蔡蔡叔之蔡音素葛反杜预曰蔡放也薛肇明云放罪人於此故谓之蔡则读如本字非
要荒
五百里要服三百里夷二百里蔡五百里荒服三百里蛮二百里流盖要荒皆在九州之外曰夷者以夷礼待之若春秋之杞鄫也曰蛮者以蛮俗待之若春秋之楚越也轻罪则蔡於要服重罪则流於荒服蔡近於夷流近於蛮则知中国之罪人尚可变蛮夷之俗也
兼弱攻昧
仲虺之诰曰兼弱攻昧取乱侮亡推亡固存邦乃其昌载之於书不过如此襄公十四年中行献子曰仲虺有言曰亡者侮之乱者取之推亡固存国之道也又三十年子皮曰仲虺之志云乱者取之亡者侮之推亡固存国之利也此言一唱其汨乱圣经为甚孔安国从而和之曰弱则兼之闇则攻之乱则取之有亡形则侮之有亡道则推之有存道则辅而固之呜呼信斯言也则仲虺是诚何心哉幸灾乐祸之人也焉有佐克仁之君可出是言乎窃谓兼人则自弱攻人则自昧取人则自乱侮人则自亡推人则益自亡惟能保固人则所以自存德至於此国乃昌盛也不然引君於非道岂告戒之辞哉
放诸桐
太甲既立不明伊尹放诸桐甚哉放字流传之误有以淈经旨也今夷考於书并无放之之文自太甲既立不明也乃举汤顾諟天命以训之及其罔念闻也又举汤之坐以待旦以训之至于未克变也乃始营於桐宫密迩先王其训其终始告戒启廸之意无非训之而已孰谓伊尹而肯为放君之丑耶原伊尹之意不处太甲於亳而处於桐使近先王之墓以终其丧故曰王徂桐宫居忧而已惟其克终允德所以惟三祀十有二月朔以冕服奉王归于亳乃即吉服也故独止於三年之久焉虽复辟之後犹以终始惟一之说反复训戒之未始少忘而曰伊尹为放君吾不信也况书曰密迩先王其训孟子亦曰太甲悔过以听伊尹之训已则知书序为教诸桐也明矣且舜放驩兜则驩兜之罪不可赦汤放桀则桀之恶不可揜太甲不明初无大过何放之有则知书序为非放诸桐也益明矣放教字相近以隶古字者遂从而譌久矣当读作伊尹教诸桐
且书序之譌不宁惟是泰誓曰惟十有三年春大会於孟津序则曰惟十有一年武王伐殷一日戊午师渡孟津
四为字
臣为上为德为下为民孔氏王荆公为上字去声为德字平声下句同东坡解为上字平声为德字去声下句同皆有义今四为字皆作去声理尤明或谓上句二为字当上仄下平下句二为字当上平下仄
君子所其无逸
周公曰呜呼君子所其无逸至则知小人之依所与曲礼拜受於尊所之所同依犹归也君子所在皆无逸其先知者则稼穑艰难之事乃若自暇自逸则知其为小人之归也必矣
文王卑服
文王卑服即康功田功文王知君臣之分不可犯也故卑躬以服事殷而已惟其卑以事殷则安时处顺而得以日勤於民田之事是故既就其安民之功又就其力田之功然则卑服之効其大如此岂先儒所谓卑其衣服者所得而尽焉
诰毖诰教
厥诰毖庶邦【至】祀兹酒诰教小子【至】无彛酒此见文王之於臣民处之各尽其道其戒饮酒也於庶邦则曰诰毖於小子则曰诰教庶邦指士大夫而言故以毖戒之毖之为辞严小子指民而言故以教戒之教之为辞寛严以责士大夫寛以责民各当其用者也
其勿误于庶狱
周公作立政初称庶言庶狱庶慎者一中则畧庶言而称庶狱庶慎者三终乃畧庶慎而独以庶狱告何哉周公之意谓庶言庶慎皆不可误而狱乃人之司命尤为当谨苟杀一不辜则不仁甚矣此周公所以惓惓再三特举庶狱一事戒之至於卒章复以式敬尔由狱以长我王国归美於司宼苏公谓典狱在於克用常人呜呼孰谓爱君爱民之心犹有切至如周公者哉
执鋭
顾命一人冕执鋭陆音以税反孔氏云锐矛属考之韵畧集韵十七凖出一鈗字注云侍臣所执引周书冕执鈗为证从金从允其义为当乃读作允亦是而陆音非然今文尚书及孔传陆音从兑皆非凡一时所执兵器如惠刃刘钺戣瞿皆芒锐犀利何独於此执矛为锐哉韵畧指侍臣所执曰鈗按许氏说文曰一人冕执鈗盖有所据而玉篇广韵不收又何耶
费誓秦誓
上世帝王之书终之以文侯之命何升费誓秦誓而殿焉夫子之意为平王设也平王东迁之初有犬戎弑父之讐当卧薪尝胆无须臾宁廼强顔苟安五十一年而恬不知报在位时惟以王子携余并立之患未除为己忧今得文侯为我杀之当思厚报故锡文侯惟恐不及曾未闻有一言及於不共戴天夫子见其如此知其无讨贼之心又无拨乱之才而泰然有自安之意深痛王室於此衰矣王道於此絶矣故序其书曰平王锡晋文侯秬鬯圭瓒非褒也盖伤之也今也幸而有能治戎如鲁侯悔过如秦穆公使平王幡然而改以鲁秦之心为心则君父之讐庶几可复王辙之东庶几可兴夫鲁秦诸侯耳其眂堂堂三代未易续貂特因其治戎有备悔过有素东周以来仅有此尔虽欲不升乌得而不升夫子之定书岂苟然哉
示儿编卷二
<子部,杂家类,杂说之属,示儿编>

[book_title]卷三
钦定四库全书
示儿编卷三　　　　　　　宋　孙奕　撰经说
诗章句对耦
章句始於诗对耦亦始於诗故三言若深则厉之类四言若关关雎鸠之类五言若于嗟乎驺虞六言若狂童之狂也且七言若遭我乎峱之间兮八言若十月蟋蟀入我牀下是以後世由三言至七言皆自此始如觏闵既多受侮不少诲尔谆谆听我藐藐发彼小豝殪此大兕岂不尔受既其女迁念子懆懆视我迈迈之句无一字非的对则世之骈四俪六抽黄对白者得非又发端於是与
相鼠
相鼠有体人而无礼胡不遄死相州名陆玑云河东有大鼠能人立交前两脚於头上跳舞善鸣故退之城南聨句云礼鼠拱而立按地志相州属河北与河东相邻则知相州有此鼠能拱而人立其有礼之体如此诗人盖取譬焉毛氏以相为视信如毛说则视物之有体与皮者皆可喻礼何取於鼠哉或谓相州当平声呼非也世言相缬亦有所本陈无己诗云相州红缬鄂州花相字可平音呼哉东坡指掌图亦云河亶甲居相即今相州是也
凯风
凯风美孝子也卫之淫风流行虽有七子之母犹不能安其室当以之母属下犹不能安其室为句如经云之子于归庄子云之人也之德也之二虫又何知之类
黄鸟
黄鸟有二种名同而实异小大殊也如黄鸟于飞集于灌木其鸣喈喈睍睆黄鸟载好其音鸎也诗人取其善鸣者也如交交黄鸟止于棘于桑于楚者黄雀也诗人言其交交而集于楚棘者衆多也如黄鸟黄鸟无啄我粟我粱我黍亦黄雀也盖啄其粟与粱黍正今人稻粱熟时黄雀羣集于田壠以啄为人所罗所逐者正谓此耳毛氏陆氏谓黄莺一名搏黍能搏黍则亦当是黄雀况黍熟於七八月之间亦无复有莺矣
鸨兎
古语有曰鸨无舌兔无脾人皆疑焉尝以鸨羽兔爰二诗推之信其有证盖声出乎舌鸨之为禽无舌则无声也故诗人以鸨羽刺君子久从征役不得养其亲而无舌以诉其情也脾属土土主信兔之为兽无脾则无信也故诗人以兔爰刺桓王之失信而无脾以表其信也
鸒斯
小弁弁彼鸒斯孔谓此鸟名鸒而云斯者语辞其说诚有据及考董氏则信尔雅禽经师旷以二字为名李适中则又信杨子以二字为名曾不思诗人以斯为语助者多矣如彼何人斯哀我人斯湛湛露斯彼旟旐斯恩斯勤斯鬻子之闵斯以诅尔斯天难忱斯无射於人斯类皆云然何董李独信诸子百家而不信经耶借曰诗亦有以螽斯名虫然七月云斯螽其实一物容可以一切已前之语辞者顚倒其文而均指为物名乎不然此篇又有柳斯鹿斯亦将并以二字为柳鹿名可乎
居诸
柏舟曰日居月诸胡迭而微孔曰居诸者语助也日月曰日居月诸照临下土毛曰日乎月乎照临之也予谓孟子注诸海求诸远左氏拘诸原免诸国此诸训於也而韵释於字亦训居也诸犹於也於犹居也言日月皆有所在未尝失其轨度独仁人不遇於顷公庄姜不见荅於庄公此二诗所以自伤而作也孔皆以为助语脱或读作何居之居则可如本字读则不可毛并谓之乎以乎字释诸则是以释居字义似不通韩文公为尔惜居诸之句诚有味当求之
死生契阔
死生契阔与子成说契旧音挈非当作契合之契说如字契合也阔离也谓死生离合与汝成誓言矣
衡门
衡门一篇诱掖其君之诗也凡诱掖之说必使之心竞而力争盖自卑者抗之使高自惰者激之使勤自退者扬之使进自用者恢之使大如虽愚必明虽柔必强乃所谓懦而有立志者也说者谓衡门虽小可以栖迟泌水非广可以乐饥食不必鲂鲤娶不必姜子非也此诗三章首章言可以栖迟可以乐饥先发其端也中末二章言食必鲂鲤娶必姜子者次陈其说也若曰衡门可栖迟泌水可乐饥则何以食鱼者必须鲂鲤之美味娶妻者必须姜子之大姓则知前曰可者真不可也後曰必者不得不必也此乃见其君愿而无立志故作是诗以诱掖之也说此诗者死於语下则失之
东门之杨
东门之杨刺时也?姻失时男女多违亲迎女犹有不至者也当以亲迎二字为句
七月兼夏周正
周公作七月备陈一岁之事而正则迭用夏周何也意其夏正建寅顺四时之序便於农事乃以月言周正建子明一阳之生以改正朔乃以日言盖周公以日月分隂阳谓隂生於午是以五月六月七月八月九月十月皆属隂故以月言之谓阳生於子是以一之日二之日三之日四之日皆属阳故以日言之若夫夏之三月不曰五之日而曰春日载阳言可蚕之候所谓季春之月躬桑以劝蚕事也月令夏之四月不曰六之日而曰四月秀葽盖正阳之月嫌於无隂亦犹十月嫌於无阳谓之岁亦阳止也
常棣
常棣常字诸家并无音合如字读采?曰维常之华毛谓常为常棣亦无音常棣与唐棣异俗或书作棠棣尤非其四章曰兄弟?於墙外御其务每有良朋烝也无戎陆音务如字郑曰务侮也尔雅释言亦云侮也按僖公二十四年富辰曰诗曰兄弟?於墙外御其侮韩诗外传曰周文公之诗曰兄弟?于墙外御其侮国语富辰谏襄王曰古人有言兄弟谗?侮人百里比毛诗以务为侮其义明甚戎字叶韵当作戌戌亦御也
黾勉
黾勉从事者黾鼃属也蝈氏掌去鼃黾注谓鼃为蝈黾耿黾也蝈与耿黾尤怒鸣退之杂诗蛙黾鸣无谓阁阁秪乱人即其虫也蛙黾之行勉强自力故曰黾勉如犹之为兽其行趦趄故曰犹豫
南山有台
贤才不在野则聚於朝势也亦理也南山北山皆贤者昔日穷处之地今徒见其有台莱之草桑杨?李栲杻枸楰之木盛多如此而无一贤之遗逸於其间故作南山有台之诗而序则曰乐得贤也五章反复咏叹而美之皆是意也非谓山之有草木喻国之有贤人衆多也
天保
君能下下以成其政陆音下下俱户嫁反非上下字依旧音下下字亥雅反
思齐
以思齐名篇序诗者偶无其说释者无所考信直以齐训庄似非文王仪刑於大姒之本意齐当读如见贤思齐之齐文王有圣德以刑於寡妻故大姒既思有以同於大任又思有以顺【谒媚训顺】於周姜也不然首章何以云思齐大任思媚周姜
下武
下武继文也下者犹言不上也不上武则是下其武事以继文德此武王之本心其或用武盖不得已耳即非右武之君故曰一戎衣天下大定示天下弗复用也不然篇名下武而此诗未始一言及武诗人之作盖有深意
六官
成王作周官见之於书自三公三孤之外有六卿分职率属各有司存未尝以象天地四时今考周礼无所谓三公三孤借曰既载之书不必赘可也而书谓冢宰掌邦治此乃以为天官况天事多在春官而臣不可称天乎司徒掌邦教此乃以为地官况地事本主於司空而司徒可称地乎以宗伯掌礼之官而曰春官春主生物而属仁反主礼乎以司马掌兵之官而曰夏官夏物盛而方长反主兵乎惟以司寇掌刑为秋官可矣至以司空掌工为冬官岂理也哉设若成王果以象天地四时则书必载之书所不载则亦无是事也以周官之言质周礼之六官相戾如此信乎周礼非周公之全书也
八柄
太宰以八柄诏王驭羣臣夫八柄之法先叙赏而後论罚赏多而罚少盖爵禄予置生者赏之柄也夺废诛者罚之柄也赏先而多罚後而少周家忠厚不在兹乎
宫正
宫正凡邦之事跸宫中【句】庙中则执烛言有王祭祀之事宫正则为王跸於宫中祭於庙中则主执烛之役焉盖庙中不跸也
宫伯独不垂法象魏
周礼一书其载制度纪纲庶事备自昔论者皆以为六官之所掌无一或阙也然以今考之则惟五官垂法於象魏而宗伯独畧於是焉是则若有可疑者然治教政刑事均曰象者实画所用兵具之象於魏阙也其阙之上既可垂又可歛使万民而观者必有具之可指焉凡可以随其治具而图写之特其治之粗迹耳若夫宗伯不布法非畧也不容以象言也亦不容以粗迹着也经礼三百曲礼三千以和邦国以谐万民进退揖逊之仪冠?丧祭之用班朝治军之式莅官行法之制防民为乱禁民为非盖舍此孰能使之然也故天下之人日用常行而不可须臾离曾何待於有司之诏告而可以一象魏尽之哉
侯服
职方氏辩九州之图方千里曰王畿其外方五百里曰侯服按孔安国以谓斥候孔颖逹以谓侯声近候且曰斥候谓检行险阻伺候盗贼见禹贡解其发明多矣故附于此
园?二十而一
载师凡任地国宅无征园廛二十而一近郊十一远郊二十而三甸稍县都皆无过十二惟其漆林之征二十而五说者以为田税非也窃详郑康成谓园廛亦轻之者廛无谷园少利郑已得其说而未尽盖在国之园廛既二十而一如近郊远郊甸稍县都之园廛自近而远虽渐增亦不过乎十二读礼者当自近郊至县都以上皆承上园廛之文而求之不然漆林之征何以止於二十而五也
载师闾师
载师凡宅不毛者有里布凡田不耕者出屋粟凡民无职事者出夫家之征闾师凡无职者出夫布凡庶民不畜者祭无牲不耕者祭无盛不树者无椁不蚕者不帛不绩者不衰其责一何或重或轻耶载师之法掌士大夫受地之赋而闾师之法掌庶民受田之赋者也夫所谓不毛不耕无职事者盖士大夫有分地而纵其民游惰末作故罚其受地之人也重士大夫受地既多则其责也不得不重夫所谓无职不畜不畊不树不蚕不绩者盖庶民受井田而或至於惰游废畊故责其受田之人也轻民受百亩则其责也不得不轻
脱字
按地官廛人之後有胥师释文亦有胥师而正经止曰胥当是脱字
司险
司险隶夏官司马又侪於掌固掌疆盖周公谨固封守之职也是以五沟者设壕堑五重以扞患防盗也五涂者即壕上为五路以通车徒兵马也郑康成乃以五沟为遂沟洫浍川五涂为径畛涂道路是指为田亩则失其旨
萍氏
萍氏掌几酒谨酒神农书曰萍能胜酒取其不沈溺於酒也
示儿编卷三

[book_title]卷四
钦定四库全书
示儿编卷四　　　　　　　宋　孙奕　撰经说
礼记餕余不祭
或人有问父不祭子夫不祭妻而时人多祭之何也曰胡不以礼经上文观之上文自餕余不祭而後继之以父不祭子夫不祭妻二句所谓餕余者食物之余虽妻子皆卑而父与夫亦不以食物之余而祭之嫌其黩也然则非食物之余焉有不祭者乎
死曰嫔
曲礼下生曰妻死曰嫔按下文有曰天子有后有夫人有世妇有嫔有妻有妾又曰天子有夫人有嫔月令曰后妃帅九嫔御尧典曰嫔於虞大雅云曰嫔于京天官七曰嫔媍化治丝枲内宰以隂礼教九嫔又赞九嫔之礼事又九嫔掌妇学之法教九御昭公三年君若不弃敝邑而辱使董振择之以备嫔嫱尔雅婚姻云嫔妇也徧閲羣经皆以生为嫔独此以死为嫔而一篇之中自相背驰信乎汉儒之说杂之
舞斯下脱六字
舞斯下脱蹈矣人悲则斯六字当作人喜则斯陶陶斯咏咏斯尤尤斯舞舞斯蹈矣人悲则斯愠愠斯戚戚斯叹叹斯辟辟斯踊矣盖自喜而至蹈凡六变自悲而至踊亦六变所谓孺子慕者乃在於此岂有喜与悲之情混者乎
子之哭也壹
孔子过泰山侧有妇人哭於墓者而哀夫子式而听之使子路问之曰子之哭也壹似重有忧者而曰然读礼者当以哭也壹为句似重有忧者宜属下句按下文曰昔者吾舅死於虎吾夫又死焉今吾子又死焉是死者三人其哭之声壹而不杂圣人所以问之盖知其忧之甚也今洪庆善注昌黎元和圣德诗云一似尧禹辄引礼记一似重有忧者为释且谓退之作文老杜作诗无一字无来处诚是也而以此一似字指为黄鲁直之所取在是吾恐圣经不如是之肤浅也
圣人之葬人与
子夏曰圣人之葬人与【句絶】人之葬圣人也子何观焉此与古之人与古之人也同此句法见仲尼燕居
尔以人之母尝巧
般尔以人之母尝巧则岂不得以其母以尝巧者乎郑氏於岂不得以释之又改以为巳字隔其母以尝巧者乎於下句既不可读又不可说当依方氏作一句为是又免改字之患下母字旧音无亦非
千里之外曰采
千里之内曰甸千里之外曰采曰流采当作蔡蔡叔之蔡此绥服之制内外皆千里也
鹰化为鸠
月令於仲春言鹰化为鸠盖喜其能变不仁之心也如王制言鸠化为鹰然後设罻罗周礼司裘注亦云仲秋鸠化为鹰而月令於仲秋当言而不言者嫌其变而之不仁故不记也
养老於学
内则曰有虞氏养国老於上庠养庶老於下庠夏后氏养国老於东序养庶老於西序殷人养国老於右学养庶老於左学周人养国老於东郊养庶老於虞庠虞庠在国之西郊四代之养老必於学何也盖人君之於养老所以教天下之孝也为人子止於孝而父子有亲者人伦之始也孟子曰三代之学所以明人伦者其谓此夫然则於此而养老岂不得其所哉祭义又曰食三老五更於太学所以教诸侯之弟也祀先贤於西学所以教诸侯之德也是故乡里有齿而老穷不遗强不犯弱衆不?寡此由大学来者也即是而观古之圣人莫不於此为重所以治效如此其盛
燕居闲居
或者谓礼记名篇既有仲尼燕居又有孔子闲居无乃赘乎答曰郑氏不云乎退朝而处曰燕居退燕避人曰闲居王昇亦云退朝曰燕退燕曰闲孔子可以即安故次之以燕居闲居
毫厘
经解引易曰君子慎始差若毫厘汉东方朔传引易失之毫厘按今易中无此语顔师古曰易象之别记也陈正敏遯斋闲览曰欧阳永叔作传图序云予读经解至引易曰差若毫厘缪以千里之句恠今易无此文疑易非完书且经解所引按王充论注乃易纬之文永叔於易经求之误矣则又与顔师古之说小异及考字书毫厘当用?字而太史公用厘者借而用之也世用毫厘丝忽者皆假厘字用之说文厘福也理也?牛尾也十毫曰?而前汉五行志曰天汉三年八月天雨白氂师古曰凡言厘者毛之强曲者志用?字而师古注用厘字则知厘氂二字通用久矣
盘铭
汤之盘铭曰苟日新日日新又日新塲屋屡出盘铭又日新赋及盘铭诗学者往往多因方氏误指为燕器故国学诗有食息不遑安之句殊昧经旨按正义曰汤沐浴之盘而刻铭为戒必於沐浴云者戒之甚也盖取其澡身浴德常加之意故有日新而又新之义抑尝观诸荀子曰君者盘也水者民也盘圆则水圆谓之盘圆则水圆则盘非沐浴之器而何
春秋书法
春秋之辞简而严春秋之旨婉而微然所书大约有三断自隐公而下讫于获麟首王而系月首月而系事以一天下之统先王人而黜诸侯先诸侯而黜大夫以明天下之分内其国而外诸夏内诸夏而外夷狄以正天下之势仰观天下之灾异俯察人事之善恶褒贬予夺一归乎大中之道此春秋所书之大约也
春秋用周正
春秋纪元必书春王正月所以尊周也尊周必用周正周正以建子为首岁在夏为十一月不得四时之正惟取其一阳生之月而已若建寅则便於民事故尧典所尚则夏正诚万世不易之典也或谓夫子作春秋以夏时冠正月垂法後世以周正纪事示无位而不敢自专殆不然也且以僖公五年书正月辛亥朔日南至观之实夏之十一月也使属夏之春日有南至乎又以庄公七年秋大水无麦苖观之实夏之五月也使属夏之秋麦尚有苖乎定公元年冬十月陨霜杀菽襄公二十八年春无氷若非周之春冬氷霜何足为灾乎文公二年自十有一月不雨至於秋七月十三年自正月不雨至于秋七月若非周之秋不雨何足为伤乎由是而言则知春秋之用周时无疑矣且周公周之冢宰改用建子乃其制作之大者使夫子之于春秋反不用其时是败常乱纪自夫子倡之尚何以律它人乎益知夫子修周公之法岂苟作云乎哉
矢鱼观社
隐公矢鱼于棠【五年】庄公如齐观社【二十三年】春秋皆书云讥其举动之非也矢者射也夫矢鱼乃有司之事於己所不当射而射齐社乃他国之事於我所不当观而观二者胥失之春秋书以示贬益知人君不当亲举者也
家父求车
桓公十有五年天王使家父来求车使音疏吏切言使者私有求於鲁即非致天子之命致天子之命则不得谓之求故春秋书家父而加天王使於其上以贬之谓既为天王之使而来则不当私有所求也
俭德之共
左氏庄公二十四年春刻其桷皆非礼也御孙谏曰臣闻之俭德之共也侈恶之大也按司马温公训俭文援此语而申之曰共同也乃作共後汉翟酺上疏曰俭德之恭直作恭今详杜预以不丹楹刻桷为共之说则读为恭者非况陆氏无音
陈杀其大夫泄冶
孔子尝曰邦有道危言危行邦无道危行言孙盖君子处世之法不可苟也圣人於甯武子取其得智愚之道於?伯玉取其得仕卷之理至於史鱼则一之以直而已矣夫邦有道直可也邦无道而直岂不速其祸哉危行言孙足矣今泄冶之谏陈灵公斥之以宣淫之丑指之以公卿之恶其言无隐可使人畏可使人愧然讫不能回灵公荒淫之心者盖当无道之时不能雍容?陈引其君於当道必欲轩然以直鸣是所以杀其身而已矣夫子於春秋书陈杀其大夫泄冶书陈以其君与二卿同杀之也书大夫言其刑不当上及而自取之也称泄冶则咎其以讦直杀身也杀谏臣者必亡其国所以有徵舒弑君楚子灭陈之祸
税亩丘甲田赋
宣公之初税亩【十五年】讥其始什二而税也成公之作丘甲【元年】讥其赋增四分之一也哀公之用田赋【十二年】讥其既什二而税其田又什二而歛其十也【一说用田赋者田以足食赋以出兵使田出赋民何以堪乎】
筑囿
宣公之十三年夏筑蛇渊囿以游观而劳民也成公之十八年八月筑鹿囿以养兽而劳民也昭公之九年冬筑郎囿以远筑而劳民也鲁侯不道既烦其役又非其时斯三者皆贬之故曰无囿犹可无民其可乎
见易象春秋
韩宣子适鲁见易象与鲁春秋曰周礼尽在鲁矣夫易自易春秋自春秋初无与於礼而宣子乃云耳何耶盖礼之为礼也辨尊卑别贵贱正君臣定名分数者不失其所即周礼之所在也故系辞有之曰天尊地卑乾坤定矣卑高以陈贵贱位矣此易象之体也孟子有之曰孔子成春秋而乱臣贼子惧此春秋之体也惟其辨尊卑别贵贱正君臣定名分举不外此孰谓周礼而非易象春秋耶且言偃尝问曰夫子之极言礼也可得闻欤孔子曰我欲观夏道是故之?而不足徵也吾得夏时焉我欲观殷道是故之宋而不足徵也吾得坤乾焉坤乾之义夏时之等吾以是观之孔子亦以夏殷之易而观夏殷之礼者皆是义也岂非易之所见者象礼之所形者器系辞不云乎以制器者尚其象则观其易固可以知其礼况坤乾者天地也夏时者四时也天地有上下之位四时有先後之序礼之实如斯而已因观易以知礼则观春秋可知矣
行李
襄公八年不使一个行李告於寡君杜预曰一个独使也行李行人也陆音个古贺反一本作介按李文正资暇集云李字人姓之外更无别义左传行李之往来杜不?意理注云行李使人也今远行结束次第谓之行李而不悟是行使耳按旧文使字作传写误作李使山下人人下子则与李相近乃知杜之说是而读非僖公七年曰行李之役共其乏困昭公十三年又云行理之命无月不至既谓为行李之役又谓为行理之命则是行使无疑也但理李字异读管子五行篇黄帝得后土而辩于北方故使为李又曰冬季也注云李狱官也益知古者多以李为理矣
宰木
左氏传蹇叔哭之曰孟子吾见师之出而不见其入也公使谓之曰尔何知中寿尔墓之木拱矣谷梁传作子之冢木已拱矣公羊传作宰上之木拱矣注曰宰冢也合三传而求之左氏曰墓即谷梁曰冢也冢宰字相近公羊乃譌而为宰注则又譌以传譌
论语总说
论语一书凡称子曰者与弟子答问之辞也称孔子对曰者皆答君之辞也答异邦之君亦然盖示其敬也於昭公定公哀公不称其国於齐景公卫灵公则称之者盖夫子鲁人也以示其莫非臣也其为敬君莫大焉至如孔子之高弟莫顔子若也其书尚以名称独有若曾参得以子称又见是书成於有子曾子之门人故不敢斥其名所以尊师也以至於羣弟子则称名於子产蘧伯玉则称字又别其非同门之友矣
作经本末
圣贤之书岂苟作云乎哉尝观论语颠末夫岂无他说断断乎首以学名篇以学而时习之冠于首而必终之以尧曰者谓学者必以圣王为师而圣王则莫尧若故也是以荀卿之书首标以劝学首发端以学不可以已而以尧问之篇终之扬雄之书亦首名以学行首发端以学行之上也而必以唐矣一言终之盖有望於後之君子复古云
三年无改
子曰父在观其志父没观其行三年无改於父之道可谓孝矣此章观人子之所为也言其父在吾则观其子所以善继志之志者如何其父没吾则观其子所以善述事之行者如何若观以三年之久不改於父日用常行之道则可谓尽子之孝道矣盖谓他人观其子之志行非子自观其父之志行者也学者於此当於观字上求之以三年观之见其不改则知终身无改矣然则欧公三年无改问不疑可也
贫而乐
子曰可也未若贫而乐富而好礼者也较之史记仲尼弟子传後汉东平王论皆曰贫而乐道多一道字必是脱文
从心
七十而从心所欲不踰矩从字无音或作纵字非也当以从心所欲为矩
视其所以
所以者其意也扬子曰得其言未得其所以言所以言者则其意所指也谓圣门之於人也初详视其意指中泛观其踪迹终深省其定向则自始及终无不见之何所匿其情哉
攻乎异端
子曰攻乎异端斯害也己攻如攻人之恶之攻己如末之也己之己已止也谓攻其异端使吾道明则异端之害人者自止如孟子距杨墨则欲杨墨之害止韩子辟佛老则欲佛老之害止者也
示儿编卷四

[book_title]卷五
钦定四库全书
示儿编卷五　　　　　　　宋　孙奕　撰经说
论语哀公问社
哀公问社於宰我【至】既往不咎按哀公患三桓之侈也欲以诸侯去之公遇孟武伯问曰余及死乎三问不对公欲以越伐鲁而去三桓【哀公二十七年】则哀公怀去三桓之心久矣而患其强故假古人弗用命则戮于社之意【甘誓】以问焉宰我谓周人以栗使民战栗劝之以诛也圣人警之以成事不说遂事不谏既往不咎之三语谓三桓自宣公以来至於今势偪公室积威五世莫能制之也一旦而欲诛之则昭公之事可鉴矣【昭公二十三年季平子作乱昭公奔齐】哀公苟知自治则三桓之祸自息无事於诛也
不以其道得之
子曰富与贵是人之所欲也【至】不去也盖富贵人之大欲存焉善处富贵者必以其道苟不以其道而得处富贵则不处之也贫贱人之大恶存焉善去贫贱者必以其道苟不以其道而得去贫贱则不去之也
观过斯知仁矣
子曰人之过也各於其党观过斯知仁矣党谓偏也偏则过之所由起也观吾有偏而不正之处於此乎识之则过不得着见矣非仁者能之乎
朝闻道夕死可矣
孔子岂尚未闻道者苟闻天下之有道则死亦无遗恨矣盖忧天下如此其急
孰谓微生高直
此言微生高於乞醯之际尽其委曲之道先儒泥於孰谓微生高直之句乃解乞诸其邻为不直是直情径行而无委曲周旋之义岂善与人交者哉呜呼圣人之意决不如是故曰孰谓微生高为直情径行之直
先难後获
子曰仁者先难而後获此章救樊迟之失也自其学稼学圃观之则迟避害趋利之心胜故夫子於问仁则对以先难後获问崇德则对以先事後得盖抑其利欲之心而勉之义理当为之事苟能先义後利非仁者之用心乎
南子
说者皆引史记以谓孔子见卫灵公之宠姬南子【仲尼弟子传】以愚观之必非卫之南子盖尝考家语曰孔子适卫子骄为仆【顔刻字子骄史记作顔高】卫灵公与夫人南子同车出而令宦者雍梁骖乘使孔子为次乘游过市孔子耻之且圣人方以季桓子受齐女乐而去鲁适卫至卫而又耻为灵公南子次乘岂肯轻身以先於匹媍哉又且六经以至鲁论家语皆无见卫南子之文不知子长何所本而云然则南子者为谁是必鲁之南蒯也何以知之以佛肸召子欲往而知之也佛肸以中牟畔子路不欲子往而夫子有岂匏瓜之喻南蒯以费畔子路亦不悦其见【昭公十二年南蒯以费畔遂奔齐十三年费人畔南氏即南蒯也】盖昭公十四年南蒯之奔齐也侍饮於景公公曰叛夫对曰臣欲张公室也【杜预曰张强也】南蒯欲弱季氏而强公室此夫子所以见之将以兴鲁也与佛肸事不约而同故知其必非见卫之南子而见鲁之南子也昭昭矣
民鲜久矣
子曰中庸之为德也其至矣乎民鲜久矣言中庸之德其极至难能之事斯民之所日用常行者也然行之者能暂而不能久故曰民鲜久矣
老彭
窃比於我老彭按大有卦匪其彭陆音步郎反子夏作旁老彭当读如匪其彭之彭者音旁旁侧也欲自比於老子之侧盖谦辞也老子古之好道者宜孔子之所自比尝考诸曾子问有记孔子闻诸老聃者屡矣家语亦曰孔子问礼於老聃此诚孔子欲自附於老子之侧之验也旧说以老彭为彭祖然六经所不载圣人所不道非夫子之愿比者今不取
束修
汉儒说自行束修以上皆以十段脯为束修盖因礼记束修之问不出竟及束修一犬以误之也观郑玄注论语谓年十五以上也後汉杜诗荐伏湛曰自行束修讫无毁玷注云谓年十五以上然以经意详之初非此意圣人设教虽互乡阙党童子所不拒长少何择焉惟延笃传吾自束修以求为人臣不陷於不忠为人子不陷於不孝注云束修谓束带修饬此说稍通然以修为修饬则是以束为束带则非不若以检束修饬为正如郑均传曰均束修安贫太守荐刘般束修至行皆同一意方性夫解礼记束修之问以为与论语名同而实异其说谓约治其身则无不诲之真得所谓人洁己以进与其洁也之意
闻韶
人皆以闻韶不知肉味为喜之之词吾独以为怒之之辞何也曰食旨不甘者悲而不知也曰发愤忘食者怒而不知也曰在齐闻韶者亦怒而不知也未闻有人喜而不知者矣盖韶帝乐也齐侯国也夫子在齐忽闻侯国僭作帝乐又至三月之久是以怒而不知肉味故曰不图为乐之至於斯也非怒辞而何
一说以子在齐絶句韩退之改三月为音字亦穿凿【闻韶三月絶句】
文莫吾犹人也
栾肇曰按燕齐之间谓勉强为文莫今语犹然肇深於论语此说必有所授杜诗有久拚野鹤同双?遮莫邻鸡下五更遮莫二字殆不可晓严有翼以尽教之说发明之其旨远显予喜其文相若故并有取焉耳【草堂诗笺云遮音之夜反】
无间然
子曰禹吾无间然矣间隙也犹玷缺也孔子谓禹之所为我无以见其玷缺之可议也由其菲饮食恶衣服卑宫室言之似俭不中礼也由其致孝乎鬼神致美乎黻冕尽力乎沟洫言之则诚无玷缺之可议是以始终言其无间然矣
食不厌精
厌读如厌饫之厌言食与脍虽精而细亦不厌饫而食之盖夫子尝曰食无求饱又曰谋道不谋食故知其於精细犹不求其厌饫况饐餲馁败臭恶失饪则不食也必矣
先进後进
子曰先进於礼乐【至】吾从先进先进指三代而上後进指三代而下也谓三代而上教行俗美而礼乐逹天下虽野人亦能之况君子乎三代而下政异俗殊而礼乐有坏阙惟君子能之野人则莫之能行也所以夫子必欲从三代之盛时也
皆不及门也
子曰从我於陈蔡者【至】子游子夏门非门庭之门乃门目之门夫子叹其从陈蔡之徒其同患难如此苟不幸不保首领以没皆不及门目之侧无以表於後世是有遗恨也可不念欤遂举四科之目以归於顔闵而下十人焉
子乐
闵子侍侧誾誾如也子路行行如也冉有子贡侃侃如也此三句非夫子之言乃当时记事者之言也继之以子乐若由也不得其死然云者乃是夫子因子路行行遂指其胷中之病而为是言则子乐当作子曰声之误也曰悦声相近写者既悞以为悦又转悦为乐故也既以由也为不得其死又何乐之有
论笃是与
子曰论笃是与君子者乎色庄者乎与如吾与点也之与论其笃厚则所与者君子之人乎色庄之人乎君子则躬行者色庄则色厉而内荏者
不可则止
所谓大臣者以道事君不可则止大臣以道格君心之非则无复有发於政害於事者此所谓不可则止也
忠告而善道之
子贡问友子曰忠告而善道之不可则止毋自辱焉言忠告即不可则止也言善道之即毋自辱焉也自非自取自求之自乃训从也凡有不可处即止之岂非忠告乎毋从取辱之事以导之岂非善道之乎何谓从耻辱之事以导之凡非礼非义之事一或导之则辱身也不忠不孝之事一或导之则辱君亲也既辱身又辱君亲非朋友之罪而谁罪
必也狂狷乎
子曰不得中行而与之必也狂狷乎狂者进取狷者有所不为也此章叹无中道之可与也圣门之学不容有一偏之失太过之偏流为狂不及之偏流为狷故子张
之病在太过子夏之病在不及圣人皆称其偏以拒之焉有狂狷而尚与之者乎乃知此言乎者疑辞也疑则不与可知与狂者乎则狂者进取即太过也与狷者乎则狷者有所不为即不及也中道安在哉圣人深叹无中行之可与故发是言也
禹稷躬稼
南宫适曰禹稷躬稼而有天下初夫子虽不之答终也必曰君子哉若人且禹尽力於沟洫而有天下则然矣稷播种百谷不过一诸侯耳而云有天下何哉得非积功累仁至文武而兴乎
桓公杀公子纠
子路曰桓公杀公子纠召忽死之管仲不死曰未仁乎【至】如其仁子贡曰管仲非仁者与桓公杀公子纠不能死又相之【至】经於沟渎而莫之知也桓公齐襄公之弟也初襄公之立也政令无常故公子小白奔莒【齐地】公子纠奔鲁公孙无知弑襄公齐人杀无知大夫高傒先有以隂召小白故小白自莒先入而得齐是为桓公非取诸子纠之手也乃杀子纠小白诚恶矣然齐实纳小白也春秋庄公九年书公伐齐纳纠齐小白入於齐【左氏误多子字公谷皆无子字是也】何称纠而不称子言小白而又言齐是纠不当立而小白当立者也九月又书齐人取子纠杀之以纠谓之取伤纠之在鲁鲁不能覆护齐得而杀之所以甚齐之恶而讥鲁之不竞也以子系之纠盖子纠兄也弟其可杀乎所以重小白之不弟也管仲虽尝为子纠之傅然子纠未尝为世子不当争立是以管仲明此之义终身不讐桓公而得相之以覇也尝观伊川之说以桓公为兄子纠为弟往往因薄昭与淮南厉王书曰齐桓杀其弟以反国遂误之晦庵又附会而援其说盖不之审也按史记齐世家云襄公立杀诛数不当羣弟恐祸及故次弟纠奔鲁小白之莒十二年公孙无知弑襄公而自立高国隂召小白於莒高傒立之为桓公左氏庄公八年注云子纠小白庶兄邓骥左氏指纵云桓公襄公之季弟也世家既云次弟纠左氏注又云纠为小白庶兄指纵又云桓公为季弟则子纠兄也小白弟也无疑矣故荀子亦曰齐桓杀兄而争国【仲尼篇】伊川之说诚为误矣
乡原
乡原德之贼晦庵先生云原与愿同非也愿之为言慤也愿慤则为谨厚之人必不肯同流合汚所谓乡原即推原人之情意随波逐流佞伪驰骋苟合求媚於世故曰一乡之原人是以为德之贼也司马温公解扬子贼仁近乡原谓所至之乡狥衆随俗求媚於人者其说尽之
示儿编卷五
<子部,杂家类,杂说之属,示儿编>

[book_title]卷六
钦定四库全书
示儿编卷六　　　　　　　宋　孙奕　撰经说
作者七人
艺苑雌黄记作者七人不取包氏郑氏之说固是独取王弼之说亦非至谓伊川语録云伏羲神农黄帝尧舜禹汤制法兴王之道非有述於人者也此说亦不敢从予谓雌黄未可信也作即作者之谓圣之作伊川所言盖有所本此而不从将焉从哉尝读易大传见夫伏羲之画八卦无非具天地人物之理而神农於耒耜则取诸益日中为市则取诸噬嗑与黄帝尧舜衣裳之制凡舟楫杵臼弧矢宫室之制皆天理人事之不可废者是以夫子推其所从始而云伏羲氏作神农氏作黄帝尧舜氏作岂无谓欤後乎尧舜而九畴之义未着於是夏后氏作而叙九畴後乎禹而夏桀之恶方炽於是殷汤氏作而伐夏吊民此贤圣之君六七作要皆开端创始者之为也信乎孔子之言作者为万世之公论而伊川之取作者之名为万世之至当云
友便辟
按前汉佞幸传赞曰咎在亲便嬖所任非仁贤故仲尼着损者三友正引此语嬖字从女与孟子便嬖不足使令於前同则辟读为宠嬖之嬖亦通旧音婢亦切
其为东周乎
子曰如有用我者吾其为东周乎乎反辞也言公山氏如用孔子则必兴起西周之盛而肯复为东周之衰乎扬子云拟论语直谓如其好问仲尼则鲁作东周矣释者便谓使鲁能好问仲尼则鲁亦可使复兴西周之盛於东周之地尔此特爱扬子而为之说曾不知夫子之所谓乎与扬子之所谓矣二字大相辽絶学者宜辨之
患得患失
其未得之也患得之既得之患失之按家语其未得之也患不得之既得之患失之比论语多一不字辞意甚明
在人
子贡曰文武之道未坠於地在人贤者识其大者不贤者识其小者莫不有文武之道焉在人二字为一句谓文王武王之道未坠犹在於人言人皆有之也故贤者则能识文武之道之大者虽不贤亦能识文武之道之小者所以无不有文武之道也非在人而何
仕优学优
子夏曰仕而优则学学而优则仕仕优而不劣则仕尽善矣仕尽善则虽曰未学吾必谓之学也学优而不劣则学尽善矣学尽善则是亦为政奚其为政也
君子不施其亲
按开元五经文字君子不弛其亲弛音始易也弃忘也旧音昌移切非予谓即孔子云亲者毋失其为亲是也
举逸民
举逸民天下之民归心焉何晏谓逸民者节行超逸也林少颍亦谓逸为俊逸之逸如俊民之义非隐逸也其义可取
孟子篇目
前汉艺文志曰儒家有孟子十一篇以今考之篇目少於前何也曰合今之七篇与外书四篇即十一篇矣昔尝闻前辈有曰亲见馆阁中有外书四篇曰性善辩曰文说曰孝经曰为政则时人以性善辩文为一句说孝经为正为一句甚乖旨趣古文辩正政通用
见梁惠王
孟子见梁惠王与孟子见梁襄王皆下见上之见并当与?见於王他日见於王同音现孙宣公【奭】说前见字无音学者相承如字读非也按史记列传孟子游事齐宣王不能用去齐适梁是以古史亦谓孟子先事齐宣王後乃见梁惠王及考司马温公年谱孟子见惠王时乃当梁惠王之三十四年齐威王之四十三年是时宣王尚未即位故七篇之书以孟子见梁惠王冠其首以齐宣王之问继其後则先後有序可见矣故列传为难信而年谱有所据云耳
智足以知圣人污
宰我子贡有若智足以知圣人污不至阿其所好当以智足以知圣人污七字为句污小也三子之智可以知圣人之小者不至阿私所爱而空誉之
四端
恻然而伤隐然而痛也羞耻己之恶恶憎人之恶也辞郤以舍己让推以与人也是曰是非曰非也端始也有恻隐羞恶辞让是非之心即为仁义礼智之始也
龙断
龙音垄断如字龙断者冈垄断而崛起之小山也四顾无碍可左右望而见其商旅负贩之来者以罗取一市之利故曰必求龙断而登之以左右望而罔市利
草尚之风必偃
尚谓加也加之风则草必偃伏尚与论语上字亦通
行辟人可也
岁十一月徒杠成十二月舆梁成民未病涉也君子平其政行辟人可也焉得人人而济之杠梁皆桥也通徒行者曰徒杠通车舆者曰舆梁辟法也言君子平其政则行所谓徒杠成舆梁成之法於人可矣安能尽以所乘之车载而渡之哉
诗亡然後春秋作
孟子曰诗亡然後春秋作文中子曰小雅废春秋作一言诗亡一言雅废何也自平王黍离之诗降为国风则天下无复有雅而春秋始於平王矣按平王之孙桓王【兎爰刺桓王失信】曾孙庄王【邱中有麻刺庄王不明】犹有风【二诗皆见王国风】则是王者之雅亡而春秋作王通之言良以此夫
戎狄是膺
鲁颂曰戎狄是膺荆舒是惩周公方且膺之【滕文公上】此僖公之诗也孟子以为周公方且膺之人皆疑焉按春秋书公子遂如楚乞师则僖公之畏楚甚矣【僖二十六年】书公会齐侯于淮则僖公之服齐久矣【僖十六年】宁有膺之之势及即明堂位【礼记】质之周公践阼朝诸侯而九夷八蛮六戎五狄之国随方各至则知孟子所谓膺之良以此夫然诗人独以颂僖公何邪曰史克知僖公之心在於尊祖之功业乃为之作颂一以推尊周公并以美僖公盖诗人之意也说者直以为僖公时事不当其义此孟子所以两言周公膺之也
则枉寻直尺而利
且夫枉尺而直寻者以利言也如以利则枉寻直尺而利亦可为与当以枉寻直尺而利为句以明有计利之心则虽枉多伸少而有所利亦可为之耶甚言其不可也
小德役大德
天下有道小德役大德小贤役大贤天下无道小役大弱役强斯二者天也有道之世人以德胜故德贤之小者为德贤之大者役无道之世人以力胜皆不修德故小而弱者役於大而强此天理之必然者也
故者以利为本
天下之言性也则故而已矣故者以利为本此孟子以水喻性乃指其迹以示人也故者即故道也有迹可见者也利犹顺也谓自然之势也势有二自然与使然也人性之善也犹水之就下也人无有不善水无有不下此自然也今夫水搏而跃之可使过颡激而行之可使在山是岂水之性哉其势则然也此使然也今之所谓故如禹之行水亦因其故道而导之未尝有一毫之拂逆所以无横流之害也
少艾
人少则慕父母知好色则慕少艾尝徧考载籍艾字并无美好之说曲礼五十曰艾服官政鲁颂俾尔耆而艾荀子耆艾而信可以为师皆谓老也初无一言以为幼而美殆因流俗承误为此说陈晋之又改艾字为少女孟子知言之要岂不经如此之甚原孟子之意即荀子所谓妻子具而孝衰於亲之义人少当音去声慕少当音上声艾读如夜未艾之艾艾之为言止也谓人知好色则慕亲之心稍止也
郁陶
象曰郁陶思君尔忸怩谓象思之甚而气不伸犹陶瓦处烟气郁而不散也故来见而有忸怩之慙色
舜为法於天下
舜为法於天下可传於後世舜遭人伦之变而不失天理之常故事顽嚚之亲而尽子道封傲狠之弟而尽兄道刑于二女而尽夫道历试诸艰而尽臣道凡人伦之至者舜无一之不善也宜乎可为天下後世之法也
不屑之教诲
教亦多术矣予不屑之教诲也者是亦教诲之而已矣多术言非一端也屑轻也不愤不啓不悱不发举一隅不以三隅反则不复也即孔子不轻之教诲也谓轻易以教之其学则不固使其人若能因此退自修省则是亦我教诲之也
圣人然後践形
形色天性也惟圣人然後可以践形形色外也天性内也有诸内必形诸外则外即内也人肖天地之貌怀五常之性则发见於形色之间皆天性也此之谓能践人之形一为情欲所汨以乱其天性则虽有人之形而不能践其形矣故惟圣人然後可
过化存神
君子在上之君子也所过者化所存者神谓所过於人者化所存於己者神故其德与天地同流可谓其益无方矣
性之反之
孟子曰尧舜性之也汤武反之也安而行之者性也勉强而复者反之也尧舜存其天性汤武还其天性及其成功一也
奋乎百世之上
闻柳下惠之风者薄夫敦鄙夫寛奋乎百世之上为断句百世之下连下句闻者莫不兴起也读之
孝经景行
序有曰朕尝三复斯言景行先哲按景行二字他无所见实本於车舝景行行止之语此若依旧音去声读则景行先哲一句亦难强通今质之东莱读诗纪於景行下注云释文下孟反当不音又引晦庵朱氏曰景行大道也则行字平读无疑盖诗人以高山对大道而言皆取喻之辞若德行则不类然晦庵於诗则以景训大行训道乃谓大路之可行此序则当以景训明行训践而谓明践先圣之训则辞意晓然或者不审景行之音训往往泥此一句便随声是非倡为景慕之说博考经传景之为言大也明也景慕二字往往因孝经叙而言之近世尺牍中间有用之者殊未闻有以景一字训慕也或有以景顔景苏命名已无谓矣甚者有景贤之称则是自名曰大贤可乎呜呼音训之不讲其弊至此
断章取义
圣人之於六经造理高远去取随意无溺於本文无泥於一句故孟子有不以文害辞不以辞害志之说如曰一人有庆兆民赖之本非爱敬事孔子则取以证天子之孝如临深渊如履薄氷本非诸侯事孔子则取以证诸侯之孝或以赫赫师尹民具尔瞻证三才或以有觉德行四国顺之证孝治夫如是然後见夫子於孝经之书断章取义无所不可而孝经之道通矣若乃自天子至于卿士每章或引书或引诗独於庶人章无之此又见圣人之於贵贱有别焉
哭不偯
偯旧音哀观礼记闲传曰大功之哭三曲而偯释文於起反声余从容也许氏说文作?云痛声广韵玉篇集韵皆音於岂反旧音不考诸家而误为之音
示儿编卷六

[book_title]卷七
钦定四库全书
示儿编卷七　　　　　　　宋　孙奕　撰文说
史重复
书有意异而言同者有意同而言异者如矜而不争羣而不党言同而意异者也足食足兵民信之矣言异而意同者也然前之言人皆知之後之言无子贡三者之问孰知其兵食之外又有信也古人之立言深严如此若夫後世则不然良史之才古今莫不以迁固为称首史记孟尝君传言冯公形容状貌乃四字而一意西汉张禹传言後堂理丝竹管弦乃四字而二物昭帝赞言周成有管蔡四国流言之变夫举四国则管蔡已在其中矣乃四字而骈文南史恩幸传序云谋於管仲齐桓有召陵之师迩於易牙小白掩阳门之善小白即齐桓也不亦重复乎独韩退之作王仲舒碑又作志苏子瞻作司马君实行状又作碑其事虽同其辞则异虽然左氏此患亦或不免文公五年臧文仲闻六与蓼灭曰臯陶庭坚不祀忽诸【六蓼二国皆臯陶之後椘灭之】按文公十八年才子八人注云庭坚臯陶字也则此既言臯陶又言庭坚何耶
文重复
汉人文章最为近古然文之重复亦自汉儒倡之贾生过秦论曰席卷天下包举宇内囊括四海之意并吞八荒之心四句而一意也至於陆士衡文赋序曰妍媸好恶四字而二意也张景阳之七命既曰?嫠为之擗摽又曰孀老为之呜咽岂?嫠孀老果二义乎既曰按以商王之箸又曰承以帝辛之杯岂商王帝辛果二人乎既曰蹙封豨又曰偾冯豕岂封豨冯豕果二物乎
承舛袭譌
丝竹管弦均二物耳班孟坚既不之审遽书此以为张禹後堂之盛王羲之又拾以序兰亭则承舛袭譌而不自知也
祖述文意
欧阳文忠公初得昌黎文尝曰苟得禄矣当尽力於斯文以偿其素志居无几何公以文章独步当世而於昌黎不无所得观其词语丰润意绪婉曲俯仰揖逊步骤驰骋皆得韩子之体故本论似原道上范司谏书似诤臣论书梅圣俞诗稿似送孟东野序纵囚论恠竹辩断句皆似原人盖有横翔捷出不减韩作而平澹详赡过之若夫罗池碑曰春与吟兮秋鹤与飞则退之又自深得离骚东皇太一歌吉日兮辰良之句法寄崔立之诗曰欢华不满眼咎责塞两仪则又深造乎班固宾戏福不盈眦祸溢於世【魏人章疏亦云福不盈眦祸将溢世】之遗意其前辈各相祖述类如此
祖意而胜
东坡喜雨亭记云使天而雨珠则寒者不得以为襦使天而雨玉则饥者不得以为粟即刘陶改铸大钱议有曰就使当今沙砾化为南金瓦石变为和玉使百姓饥无所食渴无所饮之遗意然不如东坡辞婉意明所谓出蓝更青者也
拟圣作经
作经以拟圣者其後儒之僭者乎自非僭者则扬雄不作太玄经以拟易【汉】王长文亦不作通元经以拟易【晋】刘向不作洪范五行传以拟书【汉】陈黯亦不作禹诰以拟书【唐】而虞卿春秋【赵相】吕氏春秋【秦相吕不韦】楚汉春秋【陆贾】吴越春秋【赵晔】晋春秋【檀道鸾】唐春秋【吴竞】之类无闻焉汉尚书【孔衍】隋尚书【王劭】後汉尚书汉魏尚书【并孔衍】续书【王通】续尚书【唐陈正卿】之类无有焉扬雄不作法言以拟论语之精微王通不作中说以拟论语之緼奥呜呼孝经孔子所论也孰知郭良辅又变为武孝经【唐】郑氏又易为女孝经【唐侯莫陈邈妻】以至农孝经【皇朝贾元道】酒孝经【不着撰人名氏】纷纷而出尔雅周公所记也孔鲋又转为小尔雅【不着撰人名氏拟为楚孔鲋撰後乃别行】张楫又衍为广雅【魏】以至博雅【张楫】埤雅【陆农师】譊譊而起与配孝经者又有马融之忠经【林少颍羣经辨惑云马融作忠经崇文摠目又载海鹏撰忠经失其姓氏】凖论语者又有宋尚宫之女论语【唐内人宋若莘着见唐书宋若昭传】皆其僭之尤者乎
史体因革
自编年变为纪为书为表为世家为列传也司马迁跻项羽於纪与帝王并则失史体迁固列吕后於纪不没其实则合春秋法史记始制八书前汉改为十志东观汉书曰记华峤後汉曰典张勃曰録【吴録】何法盛曰说【晋中兴书】五代史曰考【司天考】其实一也如迁曰平凖固曰食货前曰地理後曰郡国书曰河渠志曰沟洫书曰封禅志曰郊祀班易天官为天文范易礼乐为礼仪律与历礼与乐兵与刑或分或合百官舆服固所无晔增之五行艺文马所阙班补之隋独着经籍唐特出选举沿革纷如也自太史公效周谱以为表【桓谭说】何法盛改表为注以至诸侯稍卑当别於天子故称世家然陈胜吴广起自羣盗迁不应特举而列之唯三国以吴蜀侪之列国为当传之为体大抵记公卿之行事迁始传循吏晋曰良吏三国则阙晔始传文苑隋曰文学唐曰文艺後汉为独行唐为卓行五代一行焉後汉为方术魏为方伎晋艺术焉自晋至唐改东都逸民为隐逸自唐以来改南史孝义为孝友列女不见於西汉义儿独见於五代迁固皆作佞幸南北曰恩幸魏晋俱作后妃五季曰家人称号虽异体制不殊也
古今之言详畧
圣人之言丈约而意已尽自然不可易而非若後世君子好自立论也观孔子之言性曰相近而已而孟子曰善荀子曰恶扬子曰混何其彰彰也观孔子之言三代相因曰损益可知而已而董仲舒曰上敬上忠上文太史公曰忠以野敬以鬼文以僿何其纷纷也至於行夏之时一语而已後世乃有建子建丑建寅三正三统之扰扰【礼记大传改正朔疏云周子商丑夏寅是改正也周夜半商鸡鸣夏平旦是易朔也三正三统见前汉侓历志篇】春秋之书一编年而已後世遂变而为纪书世家列传甚者书变而为志为表志又变而为考【五代史】列传又衍而为叙传【前汉】河出图洛出书论语与易大传两言之而已春秋纬乃言河以通乾出天苞洛以流坤吐地符河龙图发洛龟书感河图有九篇洛书有六篇中人以上中人以下曰可与不可语上而已【语六】芋尹无宇辞曰人有十等【昭公七年】班固古今人表分九等【前】司马迁儒之外五家孟坚儒之外八流【卢景亮撰于夐神道碑】或增或损或因或革纷纷籍籍殆有不可胜言者矣
句法同
伊尹有不被尧舜之泽若己推而纳之沟中张平子得之於赋曰人或不得其所若己纳之於湟范雎一飰之德必偿睚眦之怨必报孔融得之於书曰睚眦之怨必雠一餐之惠必报黄鲁直学优斋铭曰学哉身哉身哉学哉句法使班孟坚典引曰唐哉皇哉皇哉唐哉其祖出益稷曰臣哉邻哉邻哉臣哉杜子美南郊赋曰九五之後人人自以为遭唐虞四十年来家家自以为稷卨句法使曹子建与杨德祖书曰人人自谓握灵蛇之珠家家自谓抱荆山之玉其源出崔駰逹旨曰家家有以和乐人人有以自优及扬雄解嘲曰家家自以为稷卨人人自以为臯陶退之进学解曰口不絶吟於六艺之文手不停披於百家之篇句法使夏侯湛抵疑曰志不辍着述之业口不释雅颂之音李白上裴长史书曰何王公大人之门不可挥长剑乎句法用邹阳上吴王书曰何王之门不可曳长裾乎唐啖助曰设教於本其敝且末设教於末敝将奈何句法使唐太宗帝范曰取法於上仅得其中取法於中不免为下并正观二十二年徐惠上疏曰作法於俭尤恐其奢作法於奢何以示後其祖出浑罕曰作法於凉其敝犹贪作法於贪敝将若之何【昭四年】
文意同
孟子不教民而用之谓殃民【告子下】即孔子以不教民战是谓弃之【论语十三】之遗意孟子分人以财谓之惠教人以善谓之忠【滕文上】即孔子爱之能勿劳乎忠焉能勿诲乎【宪问】之遗意孟子曰子产惠而不知为政【离娄下】即孔子曰子产惠人也【宪问】之遗意孟子曰大人者言不必信行不必果【离娄下】即孔子曰言必信行必果硜硜然小人哉【子路】之遗意孟子詖辞知其所蔽淫辞知其所?邪辞知其所离遁辞知其所穷【公孙上】即易大传将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈之遗意祭统云养则观其顺也丧则观其哀也祭则观其敬而时也尽此三道者孝子之行也即孝经居则致其敬养则致其乐病则致其忧丧则致其哀祭则致其严五者备矣然後能事亲之遗意左传序学者优而柔之使自求之厌而饫之使自趋之即与东方朔答客难枉而直之使自得之优而柔之使自求之揆而度之使自索之同中庸曰施诸己而不愿亦勿施於人即子曰己所不欲勿施於人【论语十五】之遗意荀子曰劳苦之事则争先之饶乐之事则能让即子曰仁者先难而後获之遗意【论语六】
经同文
舜告禹曰衆非元后何戴后非衆罔与守邦伊尹告太甲曰民非后罔克胥匡以生后非民罔以辟四方曲礼爱而知其恶憎而知其善大学好而知其恶恶而知其美儒行礼之以和为贵有子曰礼之用和为贵礼器曰经礼三百曲礼三千中庸曰礼仪三百威仪三千少仪曰士依於德游於艺子曰依於仁游於艺【语七】仲尼燕居曰明乎郊社之义禘尝之礼治国其如示诸掌而已乎中庸曰明乎郊社之礼禘尝之义治国其犹示诸掌乎子产曰夫礼天之经也地之义也民之行也天地之经而民是则之【昭二十五】子曰夫孝天之经也地之义也民之行也天地之经而民是则之【三才章】孔文子之将攻大叔也访於仲尼仲尼曰胡簋之事则尝学之矣甲兵之事未之闻也【哀十一年】卫灵公问陈於孔子孔子对曰俎豆之事则尝闻之矣军旅之事未之学也【语十五】
经异文
周官曰唐虞百官夏商官倍明堂位曰有虞氏官五十夏后氏官百殷二百周三百孟子曰夏曰校殷曰序明堂位曰序夏后氏之学也礼记曰五十不从力征周礼曰国中六十野则六十有五皆征之记曰天子有世媍有嫔周礼天官所序先见九嫔次则见世妇王制孟子皆载公侯地方百里伯七十里子男五十里周礼大司徒云诸公之地封疆方五百里诸侯之地封疆方四百里诸伯之地三百里诸子之地二百里诸男之地方百里地官遂人凡治野夫间有遂十夫有沟百夫有洫千夫有浍万夫有川冬官匠人为沟洫田首谓之遂井间谓之沟成间谓之洫同间谓之浍孟子言有布缕之征粟米之征力役之征周礼载师言宅不毛者有里布田不畊者出屋粟凡民无职事者出夫家之征语曰夫子之道忠恕而已矣【里仁】中庸曰忠恕违道不远子曰夏礼吾能言之杞不足徵也殷礼吾能言之宋不足徵也文献不足故也足则吾能徵之矣【八佾】孔子曰吾欲观夏道是故之杞而不足徵也吾得夏时焉吾欲观殷道是故之宋而不足徵也吾得坤乾焉坤乾之义夏时之等吾以是观之【礼运】子曰夫民教之以德齐之以礼则民有格心教之以政齐之以刑则民有遯心【缁衣】子曰道之以政齐之以刑则民免而无耻道之以德齐之以礼有耻且格【为政】檀弓曰兄弟吾哭诸庙父之友吾哭诸庙门之外师吾哭诸寝朋友吾哭诸寝门之外所知吾哭诸野奔丧曰哭父之党於庙母妻之党於寝师於庙门外朋友於寝门外所识於野张帷曲礼曰父之雠弗与共戴天兄弟之雠不反兵交游之雠不同国檀弓曰子夏问於孔子曰居父母之仇如之何夫子曰寝苫枕干不仕弗与共天下也遇诸市朝不反兵而鬬曰请问居昆弟之仇如之何曰仕弗与共国衔君命而使虽遇之不鬬曰请问居从父昆弟之仇如之何曰不为魁主人能则执兵陪其後调人曰凡和难父之仇辟诸海外兄弟之仇避诸千里之外从父兄弟之雠不同国扬子曰子游子夏得其书矣未得其所以书也宰我子贡得其言矣未得其所以言也顔渊闵子得其行矣未得其所以行也【君子篇】与论语德行政事言语文学之说大异左氏曰禆谌谋於野则获谋於邑则否【襄三十一年】与论语为命禆谌草创之之说大异
史同文
蒯通为汉言之则曰秦失其鹿天下共逐苏世长为唐言之则曰隋失其鹿天下共逐狄仁杰为张光辅言之则曰一越王死百越王生房琯为第五琦言之则曰一国忠死百国忠生卫青在位淮南寝谋何武上封事之语也【汉辛庆忌传】汲黯在朝淮南寝谋韦处厚上疏之语也【唐裴度传】富贵不归故乡如衣锦夜行项籍思归之语也【前】富贵不归故乡如衣绣夜行汉武为朱买臣言也【前】苏章曰今夕苏孺文与故人饮者私恩也明日冀州刺史按事者公法也遂举正其罪【後汉】源怀曰今日源怀与故人饮酒之座非鞫狱之所也明日公庭始为使人检镇将【元尼须】罪状之处既而怀欲劾尼须【後魏】文帝劳军细柳先驱至不得入都尉曰军中闻将军令不闻天子诏上至使使持节诏将军乃开壁门後戒太子曰周亚夫真可任【亚夫传】太宗使宦官至段志玄所志玄谓军门不可夜开手敕不辨真伪留之至明太宗曰真将军【唐】贡禹曰冠一免可复冠乎【前】司马腾曰门一杜其可开乎【晋】叔孙通曰本一揺天下震动狄仁杰曰本一揺天下危矣张释之曰廷尉天下之平也一倾民安所措手足李素立谏高祖曰三尺之法一揺则民无所措手足尧朝有进善之旌【汉文纪】舜有告善之旌【管子威公问】画地为牢埶不入削木为吏议不对【司马子长报任少卿书】画地为狱议不入刻木为吏期不对【路温舒传】敢於杀人而不敢於养人【前刑法志】忍於杀人而不忍於刑人【仲长统昌言】死诸葛走生仲逹【晋宣帝纪】死姚崇算生张说【唐明皇録】死刘桢芘生顾摠【幽怪録】宁我薄人无人薄我【宣十二年】宁我负卿无卿负我【魏氏春秋】宁我负人无人负我【孙盛杂记】野禽殚走犬烹【前蒯通传】狡兎死良狗烹【韩信传】无异使羊将狼皆不肯为用【张良传】其治如狼牧羊不可令治民【义纵传】
示儿编卷七

[book_title]卷八
钦定四库全书
示儿编卷八　　　　　　　　宋　孙奕　撰文说
史异文
前高帝赞曰刘向颂云汉帝本系出自唐帝由是推之汉承尧运德祚已盛叙传又曰皇矣汉祖纂尧之绪後汉杜林议郊祀制乃谓汉业特起功不缘尧　宣帝纪曰神爵三年八月诏益吏百石以下俸十五【韦昭曰若食一斛则益五斗】荀悦汉纪云益吏百石以下俸五十斛　刘辅上书曰腐木不可以为柱卑人不可以为主荀纪云腐木不可以为柱人婢不可以为主　东汉仇览传为蒲亭长化不孝子陈元谢承以为阳遂亭长化不孝子羊元唐书来济传宣城石仲览高智周传江都石仲览　唐
百官志云平章事自李靖始郭正一传自正一始　百官志云太宗设官七百三十员曹确传乃曰太宗着令文武官六百四十三员兵志曰天下府兵六百三十有四而在关中者二百六十有一陆贽奏议谓置府兵八百而关中五百　太宗实録云正观四年天下断死罪二十九人七年天下死囚凡三百九十人自诣朝堂实录乃云二百九十人白居易乐府云死囚四百来归狱旧本纪统纪年代记皆云二百九十人【温公考异曰今从新书刑法志】新书刑法志云正观四年天下断死罪二十九人六年观录囚徒悯死罪者三百九十人纵之还家期以明年秋即刑及期囚皆诣朝堂无後者太宗嘉其诚信悉原之班固宾戏曰孔席不煖墨突不黔淮南子修务训篇曰孔子无黔突墨子无煖席　前食货志晁错曰尧禹有九年之水汤有七年之旱而国亡捐瘠者以蓄积多而备先具也荀子富国篇云禹十年水汤七年旱而天下无菜色者十年之後年谷俱熟而陈积有余是无他故焉知本末源流之谓也　晋荀朂曰省吏不如省官省官不如省事省事不如清心唐李德裕曰省事不如省官省官不如省吏　白居易传云九岁暗识声律元稹白氏长庆集云五六岁识声韵又白氏长庆集云鸡林贾人求市其诗颇切自云本国宰相每以百金换一篇本传乃云鸡林行贾售其国相亦篇易一金
经史异
易曰养贤以及万民萧何曰养其民以致贤人舜典曰四罪而天下咸服前鲍宣时政书曰尧放四罪而天下服孟子曰夏曰校殷曰序周曰庠前儒林传曰夏曰校殷曰庠周曰序　孟子曰庾公之斯学射於尹公之他【离娄下】左氏襄十四年尹公他学射於庾公差　孟子曰诗亡然後春秋作文中子曰小雅废春秋作　文中子王道篇叔恬曰舜一岁而廵五岳舜典止廵四岳
破题道尽
为文有三难命意上也破题次也遣辞又其次也不善遣辞则莫能敷畅其意不善涵蓄题意破题何自而道尽哉则是破题尤难者也尝即是而观古文第一句便道尽题意而尽善尽美者我国朝得三人焉欧阳文忠公纵囚论曰信义行於君子刑戮施於小人则一句道尽太宗求名之意矣其後韩文公庙碑苏文忠有匹夫而为百世师一言而为天下法又一句道尽昌黎之道义矣百有余年而至周益公【必大】三忠堂碑其曰文章天下之公器万世不可得而私也节义天下之大闲万世不可得而踰也谓文忠欧阳公以文鸣忠襄杨公忠简胡公俱以忠义鸣故首句已道尽三公平生事实然太宗文公一人耳皆易道三忠既三人又两涂尤难道公两句无一字无来处殆与欧苏争光不宁惟是以言乎表则诞皇孙贺重华宫曰有天下传之子初微黄屋之心受帝祉施于孙俶诞青宫之胄乞致仕曰三千同臣心甫际兴王之运七十致君事适临告老之年谢复益国公曰华阳黑水裂地而封旧物青氊从天而下以言乎启则贺陈右相曰底绩政涂奋庸揆路济巨川汝作舟楫式资利涉之功若和羮尔惟盐梅更赖均调之助贺王德言除工部侍郎曰擢登起部仍直銮坡阊阖晨趋班冠贰卿之玉笋丝纶夜草烛摇内相之金莲贺直院杨给事【椿】曰涂归东省儤直北门论事激昂百辟惮囘天之力摛文掞丽四方传掷地之声谢刘守送朱墨钱曰长者赐不敢辞正惟礼屈小人腹已属餍过为身谋凡此皆字字破的篇篇出奇只在首联其题意粲然靡所不载可谓文中虎也公平昔所着可观不可殚姑举此则尝鼎一脔可知矣
作文法
艮斋先生谢公昌国自起部丐祠归渝上尝往谒焉舂容浃日无所不论因求作文之法先生曰余少时读昌黎文得四字取为文法平生用不尽乃跽而请曰四字谓何答曰奇而法正而葩易诗之体尽在是矣文体亦不过是然文贵乎奇过於奇则艳故济之以法文贵乎正过於正则朴故济之以葩奇而有法度正而有葩华两两相济不至偏胜则古作者不难到况今文乎　又尝得尚书张公茂献文箴曰作文有三病意到而辞不达如讼者抱直理口讷莫伸一病辞达而调不工如委巷相尔汝俚鄙厌闻二病调工而体不健如堂堂衣冠美丈夫而无精神三病又曰非积气之清以为日月星辰则日月星辰不足以为天下之文非驭气之正以为充实之文则文虽文不足以议自然之文是说也虽诗人之优远骚客之靓深史家之详赡一举而兼之又岂特举子之文而已哉
赋要识题
前辈作赋须看韵脚诚不易之论然近年主司亦有以韵脚误人者如吉州出明哲通天地之心韵脚云此其实通而无间者而所取不主礼刑三代有道之长韵脚云三代长久其故可知而所取乃专主教太子筠州出明主谨养其和以知本末源流之谓也为韵而所取不主财货乃知作赋须就题熟认不可参入外意必若太学出天子当阳韵脚云天子当阳照临万国则以阳字为太阳却不可不从
赋须韵脚意全
贺方囘言学诗於前辈得八句云平澹不流於浅俗奇古不流於怪僻题咏不窘於物象序事不病於声律比兴深者通物理用事工者如已出格见於成篇浑然不可隽气出於言外浩然不可屈尽心於此守而勿失请借此以为八韵之法苟妙达此旨始可言赋昔秦少游赋郭子仪单骑见虏第四韵云兹盖事方急则宜有异谋军既孤则难拘常法遭彼虏之劲悍属我师之困乏较之力则理必败露示以诚则意当亲狎我得不彻卫四环去兵两夹虽锋无镆鎁之鋭而势有泰山之压踞鞍以出若无擒虎之威失队而惊如弃华元之甲押险韵而意全若此乃为尽善凡八韵皆即此可反三隅矣近岁效莆阳体者虽贵意全然叠字多而失之冗句法长而失之强此非善学柳下惠者也若解试省试尤贵得体切宜知之
赋贵巧於使事
高安解试由也升堂赋满塲皆苦其无故实林振体状题意独得活法只用孔门同时之事映带其第六联云攀鳞附翼仰窥在寝之渊闻礼学诗下视过庭之鲤主文李先之【朴】抚案称赏曰祗消此联已见由也果在堂上矣遂寘首选消艮斋先生谢尚书尝云未第时试仁义天下之表制赋当时从游塲屋者衆皆阁笔无以体表制者自作第四韵散句有曰民多拱极之星世絶骇舆之马为表制设也有学生曾其姓者巧於移掇上添两句云如天其大民皆拱极之星若路以由世絶骇舆之马非特唤醒得题目意透又以星衬仁天马衬义路表制在其中矣较有工夫乃占第一予次之作者不可不知
赋以一字见工夫
东坡有曰诗赋以一字见工拙诚哉是言尝记前辈说欧公柄文衡出尧舜性仁赋取刘煇天下第一首联句曰世陶极治之风虽稽於古内积安行之德盖禀於天刘来谒谢颇自矜公虽喜之而嫌其积字不是性为改作藴刘顿骇服绍兴己卯庐陵秋试大衍天地之枢赋刘明老破题八字云法着大衍理关万殊主司喜其关字包尽题意取为冠塲有用该字者皆末缀其後太学复出魁者亦不过用此八字郭昌明首冠宜春赋曰重明丽正化天下第三隔云德增日日之新斯能凝命世被风风之教孰不胥然以风风对日日真不经人道语也
示儿编卷八
<子部,杂家类,杂说之属,示儿编>

[book_title]卷九
钦定四库全书
示儿编卷九　　　　　　　宋　孙奕　撰文说
声画押韵贵乎审
初诚斋先生杨公考校湖南漕试同寮有取易义为魁先生见卷子上书尽字作尽必欲摈斥考官乃上庠人力争不可先生云明日掲牓有喧传以为塲屋取得个尺二秀才则吾辈将胡顔竟黜之庐陵出圣武为天下君赋小赋押君字者隔句皆押能羣韵而多写作群当时有数人作者赋甚工意必前列而竟不挂名後主文出院与劝驾言及此甚嗟惜之且云二十文韵中无群字凡如此写者皆不敢取又出三代有道之长赋三字韵或押殽函者并行黜落盖函音諴见二十七咸其与三字同韵乃函人唯恐伤人之函【胡男切】临江军出顺天为日新之教赋教字韵效傚二字写出効俲不从文而从力者并不取所谓顔鲁公有干禄字即此可知後之人凡书者不可不辨其画押者不可不审其声
双音字贵详审
林德颂【埛】赋文精义云如车攻宣王复古赋复字本独音扶又反俗音伏熊淳押旧字云苟根本之谋在我素讲则统绪之托指期可复皆本音也沈之万押肃字云所嗟古制之久泯岂谓此诗之能复此用俗音也理当从经释文是然恐主文用俗音故须上请予按经释文车攻序复古复文皆无音唯复会独音扶又反复古之复当音伏训反也复会之复训又也则此复古熊淳押去声非是沈之万押入声乃是林德颂顾第弗深究也林又云如浑天仪字本音胡本反叶重开天行健赋云爰有稚圭拟形容於转毂故令平子妙制作於浑仪此误作平音用也如姚凤浑天羲和之【旧器】赋云妙契洪造器名浑天此是矣予稽诸扬雄传大潭思浑天顔师古音胡昆反扬子重黎篇或问浑天温公音胡本切则二音皆得通押不可谓误张教授【炳】在庐陵郡学出孟荀羽翼六经赋羽有两音上声者五音之羽去声者羽翼之羽有上请者许押上声乃是落韵
协韵不可重押
如秦少游君臣相正国之肥赋第五韵云因知正主而御邪臣者难以存乎安强正臣而事邪主者不能浸乎明昌美圣时之会聚常直道以更相盖上下交孚兮若从绳之纠画故民俗阜蕃也常饱德以康强所以舜申后稷之忠民或饥而可救唐相韩休之鲠已虽瘠以何伤系中魁选有讼其重叠用韵遂殿举朝旨今後诗赋如押安强即不得押康强矣盖十阳韵中强字亦作疆故也
用字贵详审
凡用事须探究本文不可以虚对实如陈傅良汉斲琱为朴赋云吏尚刻深弊见於乾封元鼎意多穿凿机形於五凤黄龙按汉郊祀志武帝封泰山改元封元年明年夏旱公孙卿曰黄帝时封则天旱乾封三年乃下诏曰天意欲乾封乎乾音干则乾封非年号也以对五凤则为偏矣
祭文简古
世传北狄来祭皇太后文杨大年捧读空纸无一字即自撰曰惟灵巫山一朶云阆苑一圑雪桃源一枝花秋空一轮月岂期云散雪消花残月缺伏惟尚享时仁皇深喜其敏速欧阳文忠公奉母夫人丧归庐陵道过临江李观以着作佐郎知清江县太守命作祭文应声而成曰孟轲亚圣母教之也夫人有子如轲虽死何憾尚享公聼之甚悲感且撃节称赏二者虽皆祭文然体律简古词意超絶真得尹师鲁止用五百字可记之法使施之他文无不可者故表而出之
对用人名
观皇甫嵩醉乡日月有徵人名必分品类则用字之法贵乎亲切於是畧试申之如风云中用朱云斛律明月则申以李淳风南霁云高霞?韦云起袁天纲崔日用鸟兽中用魏豹扁鹊则申以伯虎仲熊叔豹季騧梁鸿高凤贾彪郭象陈龟朱凤崔駰朱虎孔鲤祝鮀石季龙韩擒虎草木中用邓艾越椒则申以薛柳张松张华崔寔王筠卢?元德秀高仙芝布帛中用季布爰丝则申以黄裳黥布伍被陆扆田布常衮顔色如卫青李白则申以陶朱李赤师丹李绦朱邑黄香白圭黄覇龚黄元白赤松子黄石公形体如张耳伯牙则申以隶首姜肱馯臂公肩班叔皮习凿齿亲族如王郎卫子夫则申以窦王孙【婴】严公子【彭祖】羊叔子【祜】刘伯祖【佑】家具如刘盆子公孙杵臼则申以袁盎京房臧宫浑室管辂张衡【阙】　　高甑生州郡如冯唐孔光则申以王吉法真乐广李通张衡李歙贾夔杜抚栾巴冯道马严李贺又以门目触类而长之如国名用马周董晋李汉冯唐吴汉路隋孙楚苏秦唐俭虞翻西周东周前汉後汉帝王用赵尧王舜贡禹张汤田文苏武卦名用杨震米恒李巽苖复唐临崔涣苏安恒温大有贾敦颐韩思复程知节韦思谦薛大鼎沈既济金玉用韩瑗唐璿苏瓌萧瑀周瑜李珏王珪房琯郭璞庾琛卫玠刘琨蒋琬刘璋张守珪李抱玉数目用九方臯百里奚员半千武平一张九龄权万纪雷万春程千里武三思方万顷张万福鄂千秋山川用刘元海马子山安禄山倪若水段干木韦巨源孔北海李西河贾山和峤贾岛李源韦淮李岘王潮李汉袁崧温峤山简江淹四时用子夏杜秋雷万春车千秋韦夏卿赵冬曦四方用东园公北宫錡姚南仲公西华东方朔西门豹南宫适北宫黝东施西施南阮北阮以至高皇小白倪寛王猛夏馥黄香刘晨叔夜谷永牟长傅喜冯驩李固徐坚梅福王祥许远袁高娄敬杜钦周仁韩信冯道刘德祖逖宗均张衡郗鉴祖己仲壬田甲庖丁谢安穆宁阳虎乐羊牛崇马援来济刘洽马良羊佑宰我夷吾京房浑室伯夷仪狄灌夫冯妇徐孺子来护儿金安上白敏中司马迁公羊高徐有功苏无畏华无伤申不害苏味道娄师德史叔宾宗楚客尧辟邪【北史尧暄字辟邪】霍去病冉伯牛桑弘羊刘黑闼杜黄裳田仁会崔信明凡此皆可以类求所谓世间未有无对者也
诗说
假对
诗律有借对法苟下字工巧贤於正格也少陵北邻云爱酒晋山简能诗何水曹赠张四学士云紫诰仍兼绾黄麻似六经又无复随高凤空余泣聚萤送杨六使西蕃云子云清自守今日起为官寄韦有夏郎中云饮子频通汗怀君想报珠九日云坐开桑落酒来折菊花枝【一作来把】盖用山简对水曹兼绾对六经高凤对聚萤子云对今日饮子对怀君桑落对菊花亦清秋方落?子夏正离羣之比也如少游与子瞻同席自矜髭髯之美曰君子多乎哉子瞻戏曰小人樊须也【邵氏闻见後录】尤借对之的
偏枯对
诗贵於的对而病於偏枯虽子美尚有此病如重过何氏曰手自栽蒲柳家才足稻?【毛氏注诗云杨柳蒲柳也】寄李白曰稻?求未足薏苡谤何频田舍曰榉柳枝枝弱枇杷树树香此以一草木对二草木也赠崔评事曰燕王买骏骨渭老得熊罴得舍弟消息曰浪传乌鹊喜深负鶺鴒诗寄高詹事曰天上多鸿鴈池中足鲤鱼寄李白曰几年遭鵩鸟独泣向麒麟又曰麒麟不动炉烟转孔雀徐开扇影还此以一鸟兽对二鸟兽也秋野曰吾老甘贫病荣华有是非寄李白曰未负幽栖志兼全宠辱身偶题曰作者皆殊列声名岂浪垂上韦左相曰聪明过管辂尺牍倒陈遵是以二字对一意也人日曰氷雪莺难至春寒花较迟是以二景物对一物也归鴈曰见花辞瘴海避雪到罗浮【惠州二山】是以一水对二山也月夜曰遥怜小儿女未解忆长安是以二人对一郡也上韦左相曰巫咸不可问邹鲁莫容身是以一人对二国也赠太常张卿均曰友于皆挺拔公望各端倪是以歇後对正语也龙门曰往还时屡改川水日悠哉是以实对虚也大手笔如老杜则可然未免为白圭之玷恐後学不可效尤
倒用字
诗中倒用字独昌黎为多醉赠张秘书曰元凯承华勋赴江陵云所学皆孔周归彭城云闾里多死饥下言引龙夔城南联句云戞鼔侑牢牲又百金交弟兄赴江陵云殷勤谢友朋孟东野失子云薄厚胡不均重云云身体岂宁康送惠师云超然谢朋亲荅张彻云碧海滴珑玲苦寒云调和进梅盐东都游春云渚牙相纬经【音径】杂诗云诗书置後前寄崔立之云不约论财资又无人?雄雌孟先生云应对多差参又此格转岖嶔符读书云寒饥出无驴人日登高云盘蔬冬春杂南内朝贺云不见醻稗稊又磨淬出?圭晚秋联句云惟学平贵富赠唐衢云坐令四海如虞唐八月十五夜赠功曹云嗣皇继圣登夔臯赠刘师服云後日悬知渐莽卤杏花云杏花两株能白红又百片飘泊随西东感春云两?雪白趋埃尘和盘谷子云推书扑笔歌慨慷【音康】皆倒字类也
双字
诗人下双字不一然各有旨趣如卢子谅摵摵芳叶零韩吏部淮之水舒舒楚山直丛丛野晴山簇簇霜晓菊鲜鲜晨游百花丛采朱兼白白剥剥啄啄有客至门??雉雊羣雌粥粥鹊声鸣楂楂乌噪声擭擭蛙黾鸣无谓阁阁秪乱人腷腷膊膊鸡初鸣月吐窗烱烱韦苏州漠漠帆来重冥冥鸟去迟杜工部野日荒荒白江流泯泯清无边落木萧萧下不尽长江滚滚来荆公新霜浦溆绵绵白薄晚林峦往往青东坡浥浥炉香初泛夜离离花影欲揺春六一翁霜云暎月鲜鲜色风叶飞空撼撼声古屋醉吟灯艳艳画廊争聼雨潇潇圣俞淡淡平田水蒙蒙半岭云虽随事命词要不苟也
递相祖述
老杜戏为诗曰未及前贤更勿疑递相祖述复先谁所谓夫子自道也尝观其後出塞曰借问大将谁恐是霍嫖姚句法得之郭景纯游仙诗借问此何谁云是鬼谷子送十一舅云虽有车马客而无人世喧句法得之渊明杂诗结庐在人境而无车马喧春日忆李白云何时一樽酒重与细论文即孟浩然何时一盃酒重与李膺倾之体复愁云月生初学扇云细不成衣即李义府镂月成歌扇裁云作舞衣之体醉歌云天开地裂长安陌寒尽春生洛阳殿即灵运日暎昆明水春生洛阳殿之体也若夫退之酒食罢无为棋槊以相娯句法又使少陵今夕行云咸阳客舍一事无相与博塞为欢娯祭侄孙湘文云情一何长命一何短句法又使少陵石壕吏云吏呼一何怒妇啼一何苦也
用古今句法
杜诗刈葵莫放手放手莫伤根一作伤葵根用古诗采葵莫伤根伤根葵不生江边小阁云薄云嵓际出孤月浪中翻用何逊入西塞云薄云岩际出初月波中上寒食舟中云云白山青万余里愁看直北是长安用沈佺期云云白山青千万里几时重谒圣明君寒食舟中云春水舩如天上坐老年花似雾中看用沈佺期云舩如天上坐人似镜中行莫相疑行云晚将末契托年少用陆士衡伤逝赋云托末契於後生此皆取古人之句也至於戏题画山水图云焉得并州快剪刀剪取吴淞半江水即白乐天聼曹纲琵琶示重莲云谁能截得曹纲手揷向重莲细袖中眼前无俗物多病也身轻即乐天眼前无俗物身外即僧居为人性癖躭佳句语不惊人死不休即乐天人各有一癖我癖在章句金鱼换酒来即太白金龟换酒处此又同时人之句也
类前人句
太白独酌劝孤影同渊明挥杯劝孤影退之江燕正飞飞同陆机飞飞燕弄声韦苏州荅裴税云采菊露未曦举头见南山同渊明采菊东篱下悠然见南山苏子美峡束沧渊深贮月岩排红树巧粧秋同老杜峡束沧江起嵓排石树圆徐师川早朝云黄帝远临天北极紫宸位在殿中央老杜玉几由来天北极朱衣只在殿中央元白酧和云有月多同赏无盃不共持即昌黎县斋读书云诗成有共赋酒熟无孤斟潘佑感怀云幽禽唤杜宇宿蝶梦庄周即李白野禽啼杜宇山蝶舞庄周东坡西湖新成云二十四桥亦何有换此十顷玻璃风即欧公西湖云都将二十四桥月换得西湖十顷风太白云但得酒中趣勿为醒者传类靖节但得琴中趣何劳弦上声六一翁食车螯云但知美无厌谁谓来甚遐梅圣俞河豚亦云但言美无度谁知死如麻东坡初冬云一年好处君须记正是橙黄橘緑时类昌黎早春云最是一年春好处絶胜烟柳满皇都山谷云去时鱼上氷归时燕哺儿类昌黎征蜀联句始去杏飞蝶及归柳鸣蛩王元之春日杂兴云何事春风容不得和莺吹折数枝花同老杜恰是春风相欺得夜来吹折数枝花宋元宪【郊】云凿开鱼鸟忘情地展尽江湖极目天同徐仲雅【五代人】题明月圃云凿开青帝春风圃移下姮娥夜月楼王荆公梅花云遥知不是雪为有暗香来类苏子卿只言花似雪不悟有香来徐师川云谁家竹可欵何处酒莫忘类退之游青龙寺云何人有酒身无事谁家多竹门可欵太白瀑布云海风吹不断江月照还空介甫嘲白髪云种种春风吹不长星星明月照还稀乐天琵琶行云间关莺语花底滑幽咽泉流水下滩醉翁聼筝云绵蛮巧啭花间舌呜咽交流水下泉唐朱书喜陈懿老至云一别一千日一日十二忆苦心无闲时今日见玉色乃知山谷五更归梦三百里一日思亲十二时之语相若李白题峰顶寺云夜宿峰顶寺举手扪星辰不敢高声语恐惊天上人乃知晏元献危楼诗全似之阴铿云柳色黄金嫩梨花白雪香太白行乐词亦全用之晋书载记云蛟龙得云雨鵰鹗在秋天杜子美赠严阁老亦全用之
杜诗转字音
杜工部反经史字音为多略举数四如霍去病为嫖姚校尉服?音飘揺师古音频妙羊召反荀悦汉纪作票鹞字今音飘揺不当其义公赠田九判官曰将军不数汉嫖姚後出塞曰恐是霍嫖姚寄卿嘉荣曰自是一嫖姚凡三押皆作平声　六典曰後汉州置别驾持中皆刺史自辟除晋职官志曰州置别驾治中从事治字无音而六典作持字公寄岳州贾司马巴州严使君曰典郡终微眇治中实弃捐赵彦才云治从平声　後汉明帝纪谓羣臣曰郎官上应列宿出宰百里应字无音公寄刘峡州曰刺史诸侯贵郎官列宿应既押平声韵又使为太守事　论语磨而不磷力刃切公暮春送马大卿曰此道未磷缁别崔潩曰但取不磷缁皆作平声张良赞曰为其貌魁梧奇伟苏林曰梧音悟师古曰魁大貌也梧者言其可惊悟读为吾非也公赠萧郎中曰魁梧秉哲尊乃读作吾　郑典设自归州归曰刺史似宼恂列郡宜竞借乃读作迹盖押适字韵也　题衡州文宣王庙曰耳闻读书声杀伐思髣髴乃读作沸盖押至字韵也韩诗曰浦帆晨初发郊扉冷未开帆音去声今韵书已收又曰敕厨唯一味求饱或三鱣杨震传有雀衔三鱣集讲堂注音善今押为平声
韩诗转字音
韩吏部押韵或反平为侧移侧为平亦复多江汉云华烛光烂烂【音阑】此日足可惜云往往副所望【音忘】别窦司直云婉娈不能忘【音望】咏笋曰得时方张王【二音帐旰】东都遇春云渚牙相纬经【音径】送刘师服云贵者恒难售【音酬】食虾蟇云余初不下喉近亦能稍稍【所教反】读东方朔杂事云事在不可赦【音奢】方桥云方桥如此作【音佐】送区弘南归云我念前人譬葑菲【音霏】望秋作云怯胆变勇神明鉴【音监】
柳诗转字音
柳仪曹押转声韵亦复有之游南亭叙志云衆生均覆焘【音陶】望横江口云岛屿疑掐振【音真】咏三良云猛志填黄壤【音攘】咏韦安道云朅来事儒术十年所能逞【音呈】虽曰杜与韩柳喜取别声押韵然自建安而来已皆然矣左太冲杂诗云壮齿不常居岁暮常慷慨则已转慷为平声也陆士衡为顾彦先赠妇云京路多风尘素衣化为缁则已转缁为上声也刘公干杂诗云安得肃肃羽从尔游波澜此以去声郎肝切用澜字也顔延年登巴陵城云却倚云梦林前瞻京台囿此以入声于六切用囿字也即此观之则知四声皆有可通押者矣
示儿编卷九

[book_title]卷十
钦定四库全书
示儿编卷十　　　　　　　宋　孙奕　撰诗说
出奇
杜诗只一字出奇便有过人处如二月已破三月来一片花飞减却春朝罢香烟携满袖生憎柳絮白於绵何用浮名绊此身则下得破字减字携字於字绊字皆不可及　以至倒用一字尤见工夫如蜀酒禁愁得无钱何处赊【草堂即事】客睡何曾着秋天不肯明【客愁】只作披衣惯长从漉酒生【漫成】红稻啄余鹦鹉粒碧梧栖老凤凰枝【秋兴】凡倒着字句自爽健也
屡用字
杜陵翁独为诗人冠冕者吐辞不凡夐出尘表有受字自字不肯字前辈能言之如过字已经宗工钜儒道破然愈用而愈新者请复拈出所谓龟开萍叶过【屏迹】蛟龙引子过【到村】四十明朝过【守岁】何事炎天过【万丈潭】步履宜轻过【庭草】读书难字过【漫成】俊鹘无声过【朝】云里不闻双鴈过【戏作】河广传闻一苇过【洗兵马】则孰不喜谈而乐道若乃用破字如读书破万卷【上韦左丞相】尝新破旅颜【茅堂检校收稻】梅蕊腊前破【江梅】恋阙丹心破【散愁】歌长击樽破【屏迹】白团为我破
【湘江】悠悠边月破【雨】鲸
【力】破沧溟【赠张四学士】清风破炎暑【雨】干戈满地客愁破【夔州歌】吾庐独破受冻死亦足【茅屋为秋风所破歌】又用一字如乾坤一腐儒【江汉】天地一沙鸥【旅夜书怀】江汉一归舟【怀灞上游】长啸一含情【公安怀古】防身一长剑【投赠哥舒开府】每蒙天一笑【能画】万古一长嗟【湘南夕望】囘首一茫茫【怀锦水居士】社稷一戎衣【重经昭陵】犹作一飘蓬【老病】山阴一茅宇【遣兴】悲风方一醒【酧薛十二判官见赠】一拟问高天【题郭明府屋壁】一起辙中鳞【萧二十使君】吏呼一何怒妇啼一何苦【石壕吏】飘然时危一老翁【冬狩行】江湖满地一渔翁【秋兴】衮职曾无一字补【题省中】万古云霄一羽毛【咏怀】浦上童童一青盖【浦树为风雨所拔歌】宿昔一逢无此流【寄裴施州】先判一饮醉如泥【赴成都草堂途中有作】又用信字如作客信乾坤【刈稻了咏怀】吟诗信杖扶【徐步】冥捜信客旌【赠郑谏议】所过信席珍【寄薛三郎中】信然龟触网【遣闷】信知生男恶【兵车行】信是德业优【毒热】太阳信深仁【西阁?日】疾恶信如讐【除草】逸羣絶足信殊杰【沙苑行】儿童莫信打慈鸦【题桃树】春风自信牙樯动【城西陂泛舟】又用生字如春泥百草生【登岳阳楼】春气晚更生【晚登瀼上】湍减石棱生【西阁望雨】衆壑生寒早【移牀】水生春缆没【登白马潭】欲得淮王术风吹晕已生【晚月】牛女年年渡何曾风浪生【天河】二月六夜春水生【春水生】楼上炎天氷雪生【江陵新楼城】大小二篆生八分【李潮八分歌】又用觉字如时危觉凋丧【雨】无人觉来往【西郊】诗成觉有神【独酌】厨烟觉远庖【题新津北楼】未觉村野丑【遭田父泥饮】飘萧觉素髪【义鹘】但觉高歌有鬼神【醉时歌】已觉气与嵩华敌【阆山歌】不觉前贤畏後生【戏为】放筯不觉金盘空【设鱠长歌】取乐喧呼觉船重【晚携酒泛江】凡此不厌其数用也
练字
诗人嘲弄万象每句必须练字子美工巧尤多如春日江村诗云过嬾从衣结频游任履穿又云经心石镜月到面雪山风陪王使君晦日泛江云稍知花改岸始验鸟随舟漫兴云糁径杨花铺白氊点溪荷叶叠青钱皆练得句首字好也北风云爽携卑湿地声拔洞庭湖壮游云气劘屈贾垒目短曹刘墙泛西湖云豉化蓴丝熟刀鸣鱠缕飞早春云红入桃花嫩青归柳叶新秋日夔府咏怀云峡束沧江起岩排石树圆建都十二韵云风断青蒲节霜埋翠竹根柴门云足了垂白年敢居高士差皆练得第二字好也复愁云野鹘翻窥艹村舩逆上溪移居东屯云子能渠细石吾亦沼清泉收稻云谁云滑易饱老藉软俱匀遣闷云暑雨留蒸湿江风借夕凉柴门云石乱上云气杉清延月华水宿遣兴云高枕翻新月严城叠鼔鞞过津口云和风引桂楫春日涨云岑春归云远鸥浮水静轻燕受风斜泛江作云风蝶勤依桨春鸥懒避舩春日江村云扪萝涩先登陟巘炫反顾皆练得句腰字好也写怀云无贵贱不悲无富贫亦足风疾舟中伏枕书怀云乌几重重缚鹑衣寸寸针桥陵诗云王刘美竹润裴李春兰馨谒玄元皇帝庙云仙李盘根大猗兰奕叶光赠虞十五司马云爽气金天豁清谈玉露繁絶句云江碧鸟逾白山青花欲燃寄张十二彪云数篇吟可老一字买堪贫皆练得句尾字好也至於緑垂风折笋红绽雨肥梅雪岭界天白锦城曛日黄破柑霜落爪尝稻雪翻匙雾交才洒地风逆旋随云检书烧烛短看劒引盃长紫崖奔处黑白鸟去边明皆练得五言全句好也无边落木萧萧下不尽长江滚滚来【登高】旁见北斗向江底仰看明星当空大返照入江翻石壁归云拥树失山村影遭碧水潜勾引风妬红花却倒吹【落花】皆练得七言全句好也
属对不拘
人皆知草堂先生四十明朝过飞腾暮景斜【杜位宅守岁】羁栖秋见里二十四回明【初月】百万传深入寰区望匪他【散愁】戎马不如归马逸千家今有百家存【白帝】皆为偏对不知近接西南境长怀十九泉【秦川杂诗】酒债寻常行处有人生七十古来稀【曲江】不害为正对至於双双瞻客上一一背人飞【归鴈】苍茫城七十流落剑三千【寄贾司马】十五男儿志三千弟子行【示宗武】圭窦三千士云梯七十城【送郭中丞】秋水才深四五尺野航恰受两三人【南邻】霜皮溜雨四十围黛色参天二千尺【古栢行】又未始有一字非的对也先生词源滚滚不择地而出无可无不可何拘拘謭謭所可议
尔汝
尔汝羣物前此未有倡自少陵白盐山诗云它皆任厚
地尔独近高天花鸭诗云稻粱
【占】汝在作意莫先鸣落日云浊醪谁造汝一酌散千忧栀子云无情移得汝贵在映江梅病马云乘尔亦已久天寒关塞深鸡诗云充庖尔辈堪问俗人情似瘦马行云当时历块误一蹶委弃非汝能周防杜?行云尔岂摧残始发愤差带羽翮伤形愚见萤火云沧江白髪愁看汝来岁如今归未归至於有一重一掩吾肺腑山鸟山花吾友于之句【岳麓山道林】则於物无异观如此王荆公梅诗有少陵为汝添诗兴可是无心赋海棠亦得公之遗意
安得
或有以安得二字结尾盖杜公窃有望於当时天下後世者不浅也故喜雨诗云安得鞭雷公滂沱洗吴越遣兴云安得廉颇将三军同晏眠雪诗云愁边有江水焉得北之朝三川观水涨云举头向苍天安得骑鸿鹄晚登瀼上堂云安得随鸟鴒迫此惧将恐昼梦云安得务农息战鬬普天无吏横索钱题韦偃画马歌云时危安得眞致此与人同生亦同死王兵马使二?鹰云安得尔辈开其羣驱出六合枭鸾分早秋苦热云南望青松架短壑安得赤脚踏层氷茆屋为秋风所破歌云安得广厦千万间大庇天下寒士俱欢颜洗兵马云安得壮士挽天河浄洗甲兵长不用石犀行云安得壮士提天纲再平水土犀奔茫石笋行云安得壮士掷天外使人不疑见本根蚕谷行云焉得铸甲作农器一寸荒田牛得畊大麦行云安得如鸟有羽翅托身白云还故乡光禄坂行云安得更似开元中道路即今多拥隔悲青坂云焉得附书与我军忍待明年莫仓卒画山水图歌云焉得并州快剪刀剪取吴淞半江水凡此皆含不尽之意
呜呼
欧阳公伤五季之离乱故作五代史也序论则尽以呜呼冠其篇首杜公伤唐末之离乱故作诗史也於歌行间以呜呼结其篇末折槛行云呜呼房魏不复见秦王学士时难羡白马诗云丧乱死多门呜呼涕如霰冬狩行云呜呼得不哀痛尘再蒙茅屋为秋风所破歌云呜呼何时眼前突兀见此屋吾庐独破受冻死亦足天育骠骑歌云呜呼健步无由骋岂无騕褭如骅骝时无王良伯乐死即休乾元中寓居同谷县作歌七首云呜呼一歌兮歌已哀悲风为我从天来呜呼二歌兮歌始放闾里为我色惆怅呜呼三歌兮歌三发汝归何处收兄骨呜呼四歌兮歌四奏林猿为我啼清昼呜呼五歌兮歌正长魂招不来归故乡呜呼六歌兮歌思迟溪壑为我回春姿呜呼七歌兮悄终曲仰视皇天白日速今古诗翁以呜呼二字寓於诗歌者稀公独有伤今思古之意
知见
杜工部以知见二字相配横翔捷出奇絶殊甚观其碧知湖外草红见海东云【晴】黑知湾澴底清见光烱碎【万丈潭】青惜峰峦过黄知橘柚来【放?】红取风霜实青看雨露柯【栀子】红入桃花嫩青归柳叶新【早春】束比青蒭色圆齐玉筯头【秋致薤】滑忆雕胡饭香闻锦带羹【江湖卧病】各随题着句转移一字灿然可观它人未易到
用方言
子美善以方言里谚点化入诗句中词人墨客口不絶谈其曰吾家老孙子质朴古人风【吾宗】客睡何曾着秋天不肯明【夜客】汝去迎妻子高秋念却回【舍弟观归蓝田】父母养我时日夜令我藏【新婚别】枣熟从人打葵荒欲自锄【秋野】掉头纱?侧?背竹书光【同上】见耶背面啼垢腻脚不袜【北征】旧犬喜我归低徊入衣裾邻舍喜我归沽酒携葫芦【草堂】牀前两小女补绽才过膝【北征】谁能更拘束烂醉是生涯【守岁】痴女饥咬我啼畏猛虎闻【彭衙行】家家养乌鬼顿顿食黄鱼【遣兴】一夜水高二尺强数日不可更禁当【春水生】不分桃花红胜锦生憎柳絮白於绵【送路侍御入朝】负盐出井此溪女打鼓发船何郡郎【十二月一日】去岁兹辰捧御床五更三点入鵷行【至日遣兴】冯陵大叫呼五白袒跣不肯成枭卢【今夕行】老妻画纸为棋局稚子敲针作钓鈎【江村】与兄行年校一岁贤者是兄愚是弟【狂歌行】八月秋高风怒号卷我屋上三重茆南村羣儿欺我老无力忍能对面为盗贼公然抱茅入竹去唇燋口燥呼不得【茅屋为秋风所破歌】但使残年吃饱饭只愿无事长相见【病後遇王倚饮赠歌】
诗酒
古人吟咏情性不过诗酒老杜一集而以诗酒相配者无虑十数处戏寄汉中王云尚怜诗警策犹忆酒顚狂游何将军山林云醒酒微风入听诗静夜分送怀舍弟颍观云对酒却疑梦吟诗正忆渠宴王使君宅云自吟诗送老相劝酒开颜北邻云爱酒晋山简能诗何水曹徐步云把酒从衣湿吟诗信杖扶泛江送魏仓曹云见酒须相忆将诗莫浪传可惜云寛心应是酒遣兴莫过诗赠卢参谋云说诗能累夜醉酒或连朝敝庐遣兴云把酒宜深酌题诗好细论赠张学士云赋诗拾翠殿佐酒望云亭不见云敏捷诗千首飘零酒一盃题郑着作云酒酣懒舞谁相拽诗罢能吟不复听独酌成诗云灯花何太喜緑酒正相亲醉里从为客诗成觉有神题郑监湖上亭云羹煮秋蓴弱盃迎露菊新赋诗分气象佳句莫频频独步寻花云诗酒尚堪驱使在未须料理白头人寄岑嘉州云外江三峡且相接斗酒新诗终自疎
落英
楚辞云夕餐秋菊之落英谓始生之英可以当夕粮也落与访落【周颂】及章华台成则落之【昭公六年】落同盖嗣王谋之於始则曰访落宫室始成而祭则曰落成故菊英始生亦曰落英设或陨落岂复可餐况菊花独乾死于枝上而不坠所谓秋英不比春花落诚如六一居士之语荆公胡不察此而反诮人为【详见西清诗话】
花妥
杜陵诗花妥莺捎蝶溪喧獭趂鱼释者谓妥训落非也盖妥与堕同声当作堕字传写之误也一说古字妥堕通用
寺残
野寺残僧少山园细路高诵此诗者皆疑子美既曰残僧又曰少意若重复以愚观之不见其烦复当读作野寺残所以僧少也山园细所以路高也又别常徵君诗曰白髪少新洗寒衣寛总长此皆是二字三字体也亦有二字五字体如宿府曰永夜角声悲自语中天月色好谁看并石铫煮松花待客地炉烧木叶看书又有三字四字体如卢赞元【襄】爱蹴踘嫌穿地笋喜秋千碍出墙花之句云耳
锦宫城
闽本杜诗春夜喜雨云晓看经湿处花重锦宫城送段功曹归广州云幸君因旅客时寄锦宫城蜀相诗云锦宫城外栢森森又锦宫城西生事微皆作宫字按蜀本杜诗并作锦官城注云成都府城亦呼为锦官城以江山明丽错杂如锦也赵云或以其有锦官铜官盐官之类其说亦是不然止取锦而已何以更有官字乎余观范至能参政为诗每官成一集所着锦官集盖鎭成都府时作也则身亲见成都为锦官城故取以名之况杜子美尝卜居成都浣花里其用官字必无误当以蜀本为正
緑杨垂手
洪驹父诗话云晋公诗緑杨垂手舞黄鸟缓声歌乐府有【大垂手小垂手】前缓声故丁用之其属对律切如此予谓美则美矣其如緑杨无手何终不若下句意浑成
甜酒
三山老人语録曰唐人好甜酒殆不可晓子美云人生几何春已夏不放香醪如蜜甜退之云一尊春酒甘若饴丈人此乐无人知余尝味乐天诗有曰量【一作户】大厌【一作嫌】甜酒才高笑小诗则又似不然
禽水
苕溪丛话曰圣俞云南岭禽过北岭叫高田水入低田流鲁直曰野水自添田水满晴鸠却唤雨鸠归诗意皆相类然鲁直造语又工优於圣俞余谓卢溪先生云民瞻祷雨有应云东岭云遮西岭黑高田水与低田通石湖居士范至能垫江县云旧雨已招新雨至高田水入下田鸣虽皆沿袭二公语意相属又过之直与荆公云北涧欲通南涧水南山正遶北山云乐天题天竺寺云东涧水流西涧水南山云起北山云之句无间然矣然合六诗观之唯招之一字为尤长
溪声山色
东坡赠东林总长老云溪声便是广长舌山色岂非清浄身以溪山见僧之体以广长舌清浄身见僧之用诚古今絶唱安城刘升卿有曰溪声广听无边法山色长存不坏身虽祖述辞意亦亹亹相逼无愧於坡
鸭緑鹅黄
鸭緑鹅黄经两诗人道之荆公南浦云含风鸭緑?粼起弄日鹅黄袅袅垂则以鹅黄为柳主柳色黄金嫩而言之东坡过贾收水阁云小舟浮鸭緑大杓泻鹅黄则以鹅黄为酒主鹅儿黄似酒而言之皆为奇句然辞意雅驯则荆优於坡
白雪黄云
诗人喜荆公缲成白雪桑重緑割尽黄云稻正青之句莫不极口称诵而不知其有斧凿痕窃谓雪不成缲云不可割请易缲为卷易割为收则丝麦自见而非但意语天出用字不露欧公诗话云魏野啄木云千林啄如尽一腹馁何妨宜改作千林蠧如去却不犯题上字又见其有讽去蠧之意雅言新载云李范道旁木云虽当南北路不碍往来人予谓是道旁石诗不如换当字作生字始见题意也李畋该闻録云有县令姓张牓云某日知县生日告示诸色人不得献送而曹吏各持缣献一无所拒复告後月县君生日更莫将来王岩以鹭鸶诗讽之曰飞来疑是鹤下处却寻鱼为易下处为到处则见张何所往而不贪也
四印
鼂无咎行路难云赠君珊瑚夜光之角枕玳瑁明月之雕牀一?秋蝉之丽縠百和更生之宝香黄鲁直送王郎云酌君以蒲城桑落之酒泛君以湘累秋菊之英赠君以黟川点漆之墨送君以阳关堕泪之声酒浇胷次之磊隗菊制短世之颓龄墨以传千古文章之印歌以写一家兄弟之情此诚相若然鲁直辞雄意婉压倒无咎原其句法实有来处得非顾况金璫玉佩歌云赠君金璫大霄之玉佩金琐禹步之流珠五岳眞君之秘籙九天文人之宝书晁黄得夺胎换骨之活法於此者乎
意相反
李太白侠客行云事了拂衣去深藏身後名元微之侠客行云侠客不怕死怕死事不成不肯藏姓名二人意相反渊明诗云虽留身後名生前亦枯槁死者何所知称心固为好是不慕身後名也及作拟古乃云生有高世名既没传无穷是欲名彰不朽也一人意自相反
风雅不继
六一居士云卢仝韩愈不在世弹压百怪无雄文文濳题磨崖碑云元结高名谁与纪风雅不继骚人死鲁直过桂林云李成不生郭死奈此百嶂千峰何与退之石鼔歌云少陵无人谪仙死才薄将奈石鼔何老杜双松歌云天下几人画古松毕宏已老韦偃少殆一律也
杀风景
或谓背山起楼烧琴煮鹤之类为杀风景以诗观之虽杜韩老仙亦或未免退之若要添风月应除数百竿直与王子猷背驰借曰得人嫌处只缘多犹云可也如子美砍却月中桂清光应更多无乃太甚乎曰非也此足以见诗人意到处便有焚山者不改菽粟手段
向上人
陈舍人君举未第时作省题诗极一时之妙如羲皇向上人之句尝爱其下得向字好及阅晏元献吊刘苏歌曰苏歌风味逼天眞恐是文君向上人亦有所自云
花竹无香
花竹亦有无香者世所共知樱桃初无香退之云香随翠笼擎初重则以香言之竹与枇杷本无香子美云风吹细细香枇杷树树香则皆以香称之至於太白又以柳为有香其曰风吹柳花满店香是也若夫荆公梅诗有云少陵为尔添诗兴可是无心赋海棠岂谓海棠无香而不赋乎
老而诗工
客有曰诗人之工於诗初不必以少壮老成较优劣余曰殆不然也醉翁在夷陵後诗涪翁到黔南後诗比兴益明用事益精短章雅而伟大篇豪而古如少陵到夔州後诗昌黎在潮阳後诗愈见光焰也不然少游何以谓元和圣德诗於韩文为下与淮西碑如出两手盖其少作也
周益公评
余绍熙丁巳三月既望侍讌春华楼时闻大丞相益国周公议论洒洒终日不倦至论诗则谓须要有警策就题着句不可泛泛因拱而请曰如相公一丁昌火运三合瑞皇家【谓光尧生于丁亥夀皇丁未夀康丁卯其干既为一丁其支又为三合】学士策询学士策【公自注云馆职亦合呼学士】秘书官试秘书官【时公以秘书少监直翰苑发策试王仲衡而寄程同年阁老诗也】前後顾瞻羞倚玉支干引从偶连珠【此三老图诗也公自注云乘成兄生于乙巳而予丙午诚斋丁未】无一字虚语其尽之矣公笑曰是也如挽诗亦难作复请曰愿闻之公曰高宗皇帝丁亥生与艺祖齐年一则为开基之主一则为中兴之君天之生此二帝功德兼隆岂偶然哉高宗庆八十圣夀後未几上仙去唯慈宁太后亦然故作挽高宗诗曰生年同艺祖庆夀比慈宁人忆庚庚兆天倾九九龄正谓是也若徽庙挽词尤难命意亦难措辞独是汤丞相进之【思退】一联云虞姬从梧野启母祔箕山最纪其实盖用舜事以状徽宗巡狩不返意及梓宫归葬会稽又用禹事以形容之皆婉而有直体此眞得诗人三昧
贺生日
黄耕叟夫人三月十四日生吴叔经代人作夀诗曰天边将满一轮月世上还锺百岁人识者谓将满一轮之句若是十三日亦使得不若云犹欠一分便见直是十四日也予谓犹欠一分非祝夀底语终未若魏仲先夀莱公诗云何时生上相明日是中元形容得七月十四日坦然明白矣周益公生於丙午七月十五日尝夀以诗曰年与潞公同丙午日邻莱国占中元公览而笑曰贤此联已道尽了予生年月日只欠说出一个生时便是一本好建生也公齐年友欧阳伯威适在坐亦曰实道得着
省题诗更须留意
山谷与洪驹父云更须留意作五言六韵诗若能此物取青紫如拾芥耳大体作省题诗尤当用老杜句法若有鼻孔者便知是好诗也近年许琮以圣图天广大对王度日清夷乃用老杜全句与傅咸全句配遂魁南省其有鼻孔可知此味不必全句但能着意点化深造诗仙句法则亦必压倒元白突过黄初矣庐陵董克正以其父参政当国避亲就别院考官周孟觉【因】以二月一日试出中和节诗董上请云何谓中和节周荅曰上元已过上己未至今日所以为中和也董即体其意曰上巳时将近元宵节已过仲春方骀荡今日是中和遂高中又尝闻艮斋谢尚书云每考校赋卷子必先看第一第二韵即以诗看有何好句有好句则遍看彻定去留不尔便斥下则诗断不可轻视又闻西昌谭高立【一飞】临汝考试归云省题诗不宜押协韵有坚守贡举条制者谓限五言六韵成是并不容取协韵之诗矣
春猿秋鹤
六一先生跋罗池庙碑云今世传昌黎集载此碑文多同惟集本以步有新?为涉荔子丹兮蕉黄蕉下加子当以碑为是而碑亦云春与吟而秋合与鹤飞则疑碑之误也今观张子韶【九成】书解如舜摄位时则曰正月上日禹摄位则曰正月朔旦今曰月正元日上日元日朔旦皆一也而或谓之上或谓之元或谓之朔岂作书者欲备衆体而使无余藴乎如离骚东皇太乙歌曰吉日兮辰良而韩愈罗池庙记曰春与猿吟兮秋鹤与飞其铿锵参差之法当有所祖述矣即此而推则知有所祖述而得作文之体者在此呜呼欧阳公文章横被六合可谓笔补造化其平章千古勘破万卷於此何疑之有
韵书脱字
杜甫送张参军赴蜀云好去张公子通家别恨添两行秦树直万点蜀山尖张祜骰子诗云骰子巡巡裹手拈无因得见玉纤纤但知报道金钗落髣髴还应露指尖东坡雪夜诗云试埽北台看马耳未随埋没有双尖皆押尖字韵徧阅近世刋行韵畧无此尖字当是礼部韵畧脱文
康节诗无施不可
康节先生六言四贤吟云彦国之言铺陈晦叔之言简当君实之言优游伯淳之言条畅四贤洛阳之望是以在人之上有宋熙宁之间大为一时之壮今尽去其之字为五言亦可乃见有不为剩无不为欠至如前日之事今日不行今日之事後来必更此是又有韵散文也施之文卷中人将罔觉前辈於诗得三百篇微旨盖如此
示儿编卷十
<子部,杂家类,杂说之属,示儿编>

[book_title]卷十一
钦定四库全书
示儿编卷十一　　　　　　宋　孙奕　撰正误
仟伯
史记货殖传曰凡编户之民富相什则卑下之佰则畏惮之千则役万相仆物之理也前食货志曰亡农夫之苦有仟伯之得顔曰仟谓千钱伯谓百钱也仟七坚反伯莫白反今俗谓百钱为一佰说文曰相十佰也谈薮曰今之数钱百钱谓之佰者借佰字用之其实是百字如什与伍耳其字皆从人今俗书作阡陌而皆从阜非也何以别之史记商鞅为田开阡陌封疆汉晁错募民实塞下议曰通田作之道正阡陌之界元帝纪曰出入阡陌师古曰阡陌田间道也南北曰阡东西曰陌皆从阜此为证耳如汉志商君坏井田开仟佰继而曰衆庶阶巷有马仟佰之间成羣注亦谓南北曰仟东西曰佰其音又同乃皆从人盖古字通用非谓当从人也是以陈胜赞曰蹑足行伍之间俛仰阡陌之中索隐曰仟佰谓千人百人之长也汉儒作阡陌如淳曰时皆僻屈在阡陌之中陌音貊凡谓行伍则从人田间则从阜独未有以仟佰之钱从阜者也然则指钱与行伍之仟佰当从人指田之阡陌当从阜故玉篇於人部则载钱与行伍之仟佰於阜部则载田之阡陌未尝紊也且伍与什皆数也俱作人旁堤与防皆岸也俱作阜旁抑又可证
未渠央
庭燎曰夜未央笺云夜未央犹言夜未渠央也渠陆音其据反胡氏曰说文云央中央也大雅曰央中央也秦风云宛在水中央央亦中也二章言未艾三章言乡晨是从未央而至未尽从未尽而至乡明也尝原音其据反者即与遽同音故荀子修身篇云有法而无志其义则渠渠然渠读为遽古字渠遽通渠渠不寛大之貌顔氏家训曰古乐歌词云丈人且安坐调弦未遽央渊明杂诗曰严霜结野草枯瘁未遽央谈薮载高爽题皷嘲孙挹云身有八尺围腹内无寸肠面皮如许厚受打未遽央邢居寔寄陈履常云会合能几日欢乐何遽央王介甫少壮喜文章云良夜未渠央青灯对寒更皆作遽字考之广韵遽卒也急也是谓未卒然而中也至如渊明读山海经诗方与三辰游夀考岂渠央鲁直观伯时画马诗云木穿石盘未渠透坐牕不傲令人痩此古体必读为去声近世内翰汪彦章【藻】挽洪承议太孺诗落句云欲识庆源何自远大川东去未渠央中书舍人张安国【孝祥】水调歌头末句云莫遣儿辈觉此乐未渠央二公直作平音用误也或者谓新唐书王求礼让苏味道曰果以为瑞则冬月雷渠为瑞耶李绦谓宪宗曰陛下焦心销志求济时之畧渠便高枕而卧哉邢文伟传曰自非义均弼谐渠能进此药石张说传说曰宰相时来则为非可长保若贵臣尽杖正恐吾辈及之渠不为士君子地乎皇朝文监宋子京治戒曰兄弟之不怀求合它人人渠肯信哉张舜民与石司理书曰唯是问能求益渠敢遽然闻命已来勿知所济鲁直和王世弼寄七兄曰小材渠困我持斵问轮扁凡此皆言渠又何谓耶按高祖纪项伯告羽曰沛公不先破关中兵公讵能入乎服?曰讵音渠犹未应得入也师古曰服说非也讵读曰巨犹岂也孙宝传曰掾部渠有人乎渠读曰讵讵岂也杜诗曰牵牛处河西织女处其东万古永相望七夕讵见同亦此意也渠音虽同而有二训读者当审转为遽又为讵渠与讵皆训岂也第与前之未渠央未遽央字同而义异
丰碑
檀弓曰公室视丰碑三家视桓楹郑氏曰丰碑断大木为之形如石碑於椁前後四?树之穿中於间为鹿卢下棺以繂绕天子六繂四碑前後各重鹿卢也断之形如大楹耳四植谓之桓诸侯四繂二碑碑如桓矣大夫二繂二碑士二繂无碑丧大记曰君葬用輴四綍二碑大夫葬用輴二繂二碑又曰凡封用綍去碑郑曰碑桓楹也树碑於圹之前後以绋绕碑间之鹿卢挽棺而去之此时棺下窆使挽者皆系绋而绕要负引舒纵之备失脱也用綍去碑者纵下之时也祭义曰祭之日君牵牲既入庙门丽于碑郑曰丽系也谓牵牲入庙系于中庭碑也聘礼曰东北南上碑南释者曰宫必有碑所以识日景引隂阳也夷考前之四说所谓碑者於葬祭聘享之时植一大木耳即非石碑也而其字从石者取其坚而已然勒铭於其上者亦未之尝闻也今丧葬令其螭首龟趺又易之以石者後儒增之耳此孙何碑解之辞也【皇朝文监】予尝闻杜甫为淑妃皇甫碑云日居月诸丘陇荆?列树拱矣丰碑缺然又按东观余论云其立碑在葬後当开元二十三年皇甫葬时所作也则是杜误以丰碑为可勒铭矣故近世之士不究其义凡作挽诗者多指丰碑为勒铭之碑用矣
寿堂
今士人尺牍中称人之母曰夀堂盖不知忌讳按陆士衡挽歌云夀堂延魑魅注曰夀堂祭祀处言既死於祭祀之处独相处魑魅楚辞曰謇将澹兮夀堂王逸曰夀堂供神之处林逋自作夀堂诗曰湖外青山对结庐坟前修竹亦萧踈茂陵它日求遗藁犹喜曾无封禅书【皇朝文监】又指邱塜为夀堂也究而言之称人之母者岂不背理伤义乎毛诗自有夀母二字【閟宫】何不称之
名讳
生为名死为讳从古而然礼曰卒哭乃讳是也【曲礼上】尝以韵畧推之其曰御名旧御名盖自生存以前言之其曰庙讳盖自祔庙之後言之条于韵首井井不紊古今名公钜卿为人撰轩亭堂楼等记及生祠碑则曰公名某及撰墓志铭神道碑与列传则曰公讳某其别如此世俗不审乎是凡宾主相与言或斥某人名曰讳某或问某人名为何讳荅者亦曰讳某可发一笑故欧公集古録亦曰樊毅修华岳庙碑云樊君讳毅字仲德下车之初恭肃神祀据此碑乃即时所立而太守生称讳者何哉盖谓其碑之谬则世俗之名讳不辩亦久矣
正昭
秦始皇名政为之避其讳者读正月为征月晋文帝名昭为之避其讳者读昭穆为韶穆传至于今当如本字读始有分别陆德明唐大儒也自秦晋至唐亦远矣当作释文时何不单出一音以正舛误岂容?後学以疑贰哉正字姑置勿论且以昭穆言之了无他说质诸孝经疏曰昭明也穆敬也故昭南面穆北面孙从父坐而已若音曰韶不知何以释之朱元晦亦曰庙制太祖居中左昭右穆周庙文王当穆武王当昭故酒诰称穆考文王而载见及访落皆谓武王为昭考也予以载见访落验之昭考并不读曰韶考何独於昭穆有两音至如史炤於通监光武十八年昭音韶本音昭亦谓招以照下穆以顺上为义後避司马昭讳昭作韶读其说是矣不应复音韶请以征韶之音一洗而空之毋庸汨乱学者之耳目自古避讳而转音者多皆当是正之独此二字所系甚大而常用之急者故特表之
三辰
益稷曰日月星辰孔安国谓日月星为三辰桓公四年传曰三辰旗旗昭其明也杜预谓三辰日月星也皆不指星名而言辰则并以摠上三事为辰而辰非别物也周礼大宗伯以实柴祀日月星辰保章氏掌天星以志日月星辰之变乱郑玄曰星谓五纬辰谓日月所会不二次也洪范二曰月三曰日四曰星辰孔氏谓二十八宿迭见以序气节十二辰以纪日月所会也鲁直蟹诗曰己标天上三辰次未免人间五鼎烹谓巨蟹在十二辰之未位也昭七年传曰晋侯谓伯瑕何谓六物曰岁时日月星辰是也公曰多语寡人辰而莫同何谓辰对曰日月之会是谓辰杜氏谓一岁日月十二会也一以为五星一以为二十八宿而并以辰为日月所会之次也则辰与星固异矣退之有东野失子诗曰吾悬日与月吾系星与辰抑承袭而言也如汉律历志云三辰之合於三统也日合於天统月合於地统斗合於人统五星之合於五行三辰五星之相经纬也既谓星为斗又谓斗之外有五星其说盖不一矣司常掌九旗之物曰日月为常而已初不言画星及左传三辰旗旗则言画星而不言何星穆天子传称天子葬盛姬画日月七星乃画北斗也纷纷藉藉莫之适从盖尝思而得其说以言其画之於衣与旗则辰非有形容之可绘而谓之三辰则宜以言其徧祭天之诸神则十二次亦当祭之而谓之辰次亦宜如祭祀及掌天文则日月五星乃天之七政不得不以为先所谓璇玑玉衡以齐七政是也至於昏明迭见则非二十八宿无以辨之故五纪之所谓星辰盖二十八宿布於四方随天运转以迭形昏旦若孟春昏参中旦尾中之类皆所以叙节气也是以知五星所行下民不以为候故取於二十八宿也若夫乡饮酒主三宾以象三光古之制礼也纪之以日月参之以三光政教之本也注曰三光者系於天三大辰也易曰三光大火也伐也北极也大火与伐天所以示民时早晚天下所取为正故谓之大辰辰时也北辰北极天之中也取居中之义以是观之孔颖达无乃因记云日月又云三光遂强为之说当以日月为通论
民农
尝读谷梁传成公元年曰古者有四民有士民有商民有农民有工民则四民有定名矣故史记货殖传曰夫业二十病农九十病末索隐曰言米贱则农人病也故云病农若米斗直九十则商贾病故云病末末谓逐末为商贾也此言得之如汉食货志云粜甚贵伤民甚贱伤农韦昭曰此民谓士工商也夫岂知民即农之总名也既言民安得又言农哉乃知班固谓伤民伤农不如马迁病农病末之为别白也虽然孟坚西都赋有曰士食旧德之名氏农服先畴之畎亩商循族世之所鬻工用高曾之规矩又未尝失言何独於志而失之岂智於此而愚於彼乎且为韦昭之说者曰此民谓士工商强为之别也然周礼司农亦曰凡市伪饬之禁在民者十有二在商在贾在工者皆十有二又何耶韦昭言士工商而不言农周礼言农工商贾而不言士若以韦昭之说是则周礼之说非以周礼之说是则韦昭之说非周礼亦岂杂於汉儒而然若夫孟子曰信能行此五者则兼士农商旅民既言商又言旅既言士农商又言民而不言工亦不得言知言之要
黎苖
扬子重黎篇若秦楚强斗震撼胎籍三正播其恶於黎苖吴秘谓布其虐甚於九黎之乱德三苖之不恭其说甚迂司马温公曰黎苖民也余按广韵黎苖二字皆训衆也则温公之说其辞既明其理亦安信而有证
弋人何慕
问明篇鸿飞冥冥弋人何慕焉按後汉逸民传序援此语作篡字退之酧崔少府云少嫌弋者篡今温公亦谓曰篡以或作慕字为误诚有所据
日一日劳
孝至篇或问劳功曰日一日劳考载曰功温公曰载事也天运行不息是其劳也成造化之事是其功也其说尽善矣旧注杜审扬子问劳功为二事乃於日一日劳考载文下释之断曰功二字於下句句读不明戞戞难读温公之说是而不为厘正其句亦非下日字当读为曰以日一曰劳句断考载曰功句断言日专一而不息则谓之劳以成其事则谓之功矣
道术
庄子谓人相忘於道术当读如经术之术广雅曰术亦道路别名吕氏春秋曰子产相郑桃李垂於术文选谢灵运登石门最高顶云来人迷新术去子惑故蹊注曰术蹊皆山路也陈晋之解学记术有序曰月令审端径术乡饮酒庄周皆有道术之说是途之大者谓之道小者谓之术乃知郑音遂非也信乎庄周以江湖对道术而言则直指为道路无疑矣三国袁术字公路杜甫朝享大庙赋押栗字韵有曰曙黄屋於道术又寄韦尹丈人云牢落乾坤大周流道术空以道术对乾坤皆明此意
庄子语疵
司马迁言庄周其学无所不闻可谓博洽矣然其着书立言不无小疵观其讥齐威公读古人之糟粕固善矣而谓轮扁椎凿非糟粕与言孔子七日不火食容或有之而藜羮不糁非火食与
荀子反经
三代以後儒者敢於自信而好异莫荀卿若也尧舜揖逊之主而以为非禅周公恭俭之臣而以为不恭不俭子思人所不可非则非之孟子人所不敢非则非之礼义本不伪则以为伪人性本不恶则以为恶六经有亲出夫子之笔舌有实载圣人之本文卿犹一切反之故议兵篇曰尧杀一人刑二人而天下治杨倞释之谓一人为鲧二人为共工驩兜矣又自曰尧伐驩兜禹伐共工非惟与舜典四罪左氏舜去四凶之说异又且自相背驰甚者正论有曰象刑非生於治古并起於乱今则又直不以典谟象刑惟明之言为可信而好异甚矣究而言之象刑之制即周礼垂刑象之法于象魏是也画刑为象者无非画墨劓剕宫大辟之用刑刀锯斧钺之状以示於人使之惩於未然而知畏耳苟知畏则不复犯刑乃刑期于无刑之本意矣乌得谓之非生於治古者哉就如卿言是敢於杀人而不敢於刑人也然而李斯韩非之惨刻不当罪韩李而当罪卿其亦作俑者与
示儿编卷十一

[book_title]卷十二
钦定四库全书
示儿编卷十二　　　　　　宋　孙奕　撰正误
程伯休父
马大年尝论洓水先生一私印曰程伯休父之後盖出於司马迁传曰重黎世序天地其在周程伯休父其後也当宣王时官失其守而为司马故洓水引用之且伯休父者其後也今古一字多矣如爰丝房乔顔籒之类三字无之本朝有刘伯贡父刘中原父焉予按常武之诗曰王谓尹氏命程伯休父左右陈行戒我师旅楚语曰重黎氏其在周程伯休父其後也当宣王时失其官守为司马氏孔安国解诗曰上命元帅此命司马王谓其内史大夫尹氏汝当为策书命此程国之伯字休父者为之司马考其所自温公盖引用诗与楚语而未必专引迁史孔氏既云程国之伯字休父则不当以伯休父三字为字而取证於今之刘伯贡父刘中原父也况中原父兄也叔贡父弟也故以中叔之序称伯贡父当作叔字【邵氏闻见録云温公一日过康节天津之桥谓曰程秀才云既见温公也问其故公笑曰司马出程伯休父故曰程】
阳生
太史公为伍子胥传书吴王既诛伍子胥遂伐齐齐鲍氏杀其君悼公而立阳生吴王欲讨其贼不胜而去世皆信之余以左氏春秋考之哀公五年秋齐景公卒冬十月公子阳生来【杜预云景公子】六年八月僖子使召公子阳生十月丁卯立之将盟悼公稽首【杜预云悼公阳生】又以齐陈世家考之皆曰景公卒太子荼【左氏作舒】立是为晏【左氏作安】孺子而田乞不悦欲立景公佗子阳生鲍叔遂立阳生於田乞之家是为悼公鲍牧与悼公有隙杀悼公齐人共立其子壬是为简公即是而观阳生即悼公也其伍子胥传鲍氏杀其君悼公而立阳生当是弑其君悼公而立壬太史公之所记於世家既如此於列传又如彼前後抵牾所谓实録果如是乎
龟策
龟策传序曰龟藏则不灵蓍久则不神赞则曰龟藏则不泥泥之则不神赞不如序多矣
两伏波
或人问汉有两伏波海宁令王约作忠显王庙记以为马伏波琼州守李时亮作庙记以为路伏波苏子瞻作庙记则以为马伏波夏侯安雅作庙记又以为马伏波纷纷孰是曰尝考之两汉有二伏波前汉伏波将军邳离路博德武帝时讨南越相吕嘉之叛遂开九郡後汉伏波将军新息马援光武时讨交址二女子侧贰之叛遂平其地则是二人皆有功於南粤东坡之说渠不信夫
发纵
萧何传上曰夫猎追杀兽者狗发纵指示兽处者人也纵音子用反孔毅父曰指纵音作纵非也周礼地官有迹人注迹人言迹知禽兽是亦踪迹之义尔
上亷
贾谊策曰人主之尊如堂羣臣如陛衆庶如地故陛九级上廉远地则堂高陛无级亷近地则堂卑窃详顔曰廉侧隅也以廉近地对廉远地而言之则亷隅无所谓上廉矣当读陛九级上为句近岁太学出上廉远地则堂高赋岂一时之间未加讨论欤林钺汉隽亦曰廉远地则堂高而不言上廉
数奇
李广数奇师古曰数所角反按宋景文笔记云得江南汉书本乃所具反传者误以具为?也云孙奭亦误以为朔也蔡绦西清诗话亦云尝谓王摩诘诗卫青不败由天□李广无功缘数奇不败由天□乃霍去病非卫青也至於数奇独不以为误对则蔡绦亦知王维读数字从去声之为当也
尚书尚公主
或人有问尚书与尚公主同乎曰否按惠帝纪云宦官尚食比郎中应劭曰尚主也旧有五尚尚冠尚帐尚衣尚席亦是如淳曰主天子物曰尚食主文书曰尚书陈余传敖已出尚鲁元公主如故师古曰尚犹配也易泰卦九二爻词曰得尚于中行王弼
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:07:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>