<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="岳武穆九要论,附。六合十大要序,附。太极拳九要论,九要论全文在线阅读,九要论全文在线下载,大玄古籍书库">
<meta name="description" content="《九要论》又名《岳武穆九要论》，是一篇武学经典，其包含九篇，有数理结构，内容包括一贯，二气，三节，四梢，五行，六合，七进，八身，九步。从其武学思想和所用术语来看，无疑是来自心意六合拳的理论体系，从与《九要论》合抄在一起的《心意要诀》和《交手法》这两部分来看，更是与心意六合拳有着密不可分的联系，其内容基本上都是出自《心意六合拳谱》，字句皆相同。那么，《九要论》与《心意六合拳谱》孰早孰晚，谁是谁的发展演变呢?心意拳谱的《六合十大要》已经系统整理了心意拳的内容，其十则为：一曰三节，二曰四梢，三曰五行，四曰身法，">
<title>九要论_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">九要论</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,武术,完结</span> <br/>
          字数： <span class="inputVal" id="bknum">[book_length]9876</span> <br/>
          说明： <span class="inputVal" id="bkdec">《九要论》又名《岳武穆九要论》，是一篇武学经典，其包含九篇，有数理结构，内容包括一贯，二气，三节，四梢，五行，六合，七进，八身，九步。从其武学思想和所用术语来看，无疑是来自心意六合拳的理论体系，从与《九要论》合抄在一起的《心意要诀》和《交手法》这两部分来看，更是与心意六合拳有着密不可分的联系，其内容基本上都是出自《心意六合拳谱》，字句皆相同。那么，《九要论》与《心意六合拳谱》孰早孰晚，谁是谁的发展演变呢?心意拳谱的《六合十大要》已经系统整理了心意拳的内容，其十则为：一曰三节，二曰四梢，三曰五行，四曰身法，五曰步法，六曰手法、足法，七曰上法、进法，八曰顾法、开法、截法、追法，九曰三性调养法，十曰内劲法。《六合十大要》的体系不仅有理论的，也有技术的，每一篇都能够指导修习，互相之间没有联系，是各自独立的，这与《九要论》有本质的差别。</span> <br/>
          封面： <span class="inputVal" id="bkimg">Z_11913.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]九要论
[book_author]佚名
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,武术,完结
[book_length]9876
[book_dec]《九要论》又名《岳武穆九要论》，是一篇武学经典，其包含九篇，有数理结构，内容包括一贯，二气，三节，四梢，五行，六合，七进，八身，九步。从其武学思想和所用术语来看，无疑是来自心意六合拳的理论体系，从与《九要论》合抄在一起的《心意要诀》和《交手法》这两部分来看，更是与心意六合拳有着密不可分的联系，其内容基本上都是出自《心意六合拳谱》，字句皆相同。那么，《九要论》与《心意六合拳谱》孰早孰晚，谁是谁的发展演变呢?心意拳谱的《六合十大要》已经系统整理了心意拳的内容，其十则为：一曰三节，二曰四梢，三曰五行，四曰身法，五曰步法，六曰手法、足法，七曰上法、进法，八曰顾法、开法、截法、追法，九曰三性调养法，十曰内劲法。《六合十大要》的体系不仅有理论的，也有技术的，每一篇都能够指导修习，互相之间没有联系，是各自独立的，这与《九要论》有本质的差别。
[book_img]Z_11913.jpg


[book_title]岳武穆九要论
总论
器，上而通乎道；技，精而入乎神。惟得天下之至正，秉天下之真精者，乃能穷神而入妙，察微而阐幽。形意之用，器也、技也；形意之体，道也、神也。器、技，常人可习而至；道、神，大圣独得而明。岳武穆精忠报国，至正至刚，其浩然之气，诚霈然充塞于天地之间，故形意之精，非武穆不能道其详，然全谱散佚，不可得而见，而豪芒流落，只此九要论而已。吾侪服膺形意，得以稍藩圉，独赖此耳。此论者九篇，理要而意精，词详而论辨，学者有志，朝夕渐摹。而一芥之细，可以参天，滥觞之流，泛为江海。九论虽约，未始不可通微，何莫造室升堂也？
一要论
散之必有其统，分之必有其合。故天壤间万类众俦，纷纷者各有所属，千汇万品，攘攘者自有其源，盖一本可散为万殊，而万殊咸归一本，乃事有必然者。且武事之论，亦甚繁矣，要之诡变奇化无往非势，即无往非气。势虽不同类，而气归于一。夫所谓一者，从首至足，内之有五脏筋骨，外之有肌肉皮肤，五官百骸，连属胶聚，而一贯者也。击之不离，牵之不散，上思动而下为随，下思动而上为领，上下动而中节攻，中节动而上下和。内外相连，前后相需。所谓一贯，乃斯之谓。而要非强致袭为也。适时为静，寂然湛然，居其所向，稳如山岳；值时而动，如雷霆崩山也，忽而疾如闪电。且宜无不静，表里上下全无参差牵挂之累：宜无不动，左右前后概无遁信犹豫之部。洵若水之就下，沛然莫御，炮之内发，疾不掩耳。无劳审度，无烦酌辨，不期然而然，莫之致而致，是岂无故云然？乃气以日积而见益，功以久练而方成。揆圣门一贯之传．必俟多闻强识之后，豁然之境，不废钻仰前后之功。故事无难易，功惟自尽，不可等躐，不可急遽，历阶而升，循序而进。而后官骸肢节，自能通贯，上下表里，不难联结。庶乎散者统之，分者合之，四体百骸，终归一气而已。
二要论
论捶而必兼论气。夫气主于一，实分为二。即呼吸也，呼吸即阴阳也，阴阳即清浊也。捶不能无动静，气不能无呼吸。吸则阴，呼则阳。静则阴，动则阳。上升为阳，下降为阴。盖阳气上升而为阳，阳气下降而为阴；阴气下行而为阴，阴气上行而为阳，此阴阳之分也。何谓清浊？升而上者为清，降而下者为浊。清气上升，浊气下降。清者为阳，浊者为阴。要之，阳以滋阴，阴以滋阳，统言为气，分言为阴阳。气不能无阴阳，即人不能无动静，鼻不能无呼吸，口不能无出入，乃对待循环者。然则气分为二，实主于一，学贵神通，慎勿胶执。
三要论
夫气本诸身，而身之节无定处。三节者，上中下也。身则头为上节，身为中节，腿为下节。头则天庭为上节，鼻为中节，海底为下节。中节则胸为上节，腹为中节，丹田为下节。下节则足为梢节，膝为中节，胯为根节。肱则手为梢节，肘为中节，肩为根节。手则指为梢节，掌为中节，掌根为根节。为例，是故自项至足，莫不各有三节也。要之若无三节之所，即无着意之处。盖上节不明，无依无宗。中节不明，浑身是空。下节不明，动辄跌倾。节顾可忽乎哉。故气有所发，则梢节动，中节随，根节催。然此乃按节分言者。若合而言之，则上自头顶，下至足底，四体百骸总为一节，夫何三节之有，又何各有三节之足云。
四要论
试于论身论气之外，而进论夫梢者焉。夫梢者身之余绪也。言身者初不及此，言气者亦属笔论。捶以内而外发，气由身而达梢。故气之用，不本诸身，则虚而不实。不形诸梢，则实而仍虚。梢亦乌可不讲，然此特身之梢耳，而犹未及乎气之梢也。四梢为何？发，其一也。夫发之所系，不列于五行，无关乎四体。似不足立论。然发为血之梢，血为气之海。唯不必本话诸发以论气，要不能离乎血而生。气不离乎血，即不得不兼及乎发。发欲冲冠，血梢足矣。抑舌为肉梢，而肉为气之囊。气不能形诸肉之梢，即无以充其气之量。故必舌欲催齿，而后肉梢足矣。至于骨梢者齿也。筋梢者指甲也。气生于骨，而联于筋。不及乎齿，未及乎筋之梢。而欲足乎尔者，要作齿欲断筋，甲欲透骨，不能也。果能如此，则四梢足矣。四梢足，而气自足矣。岂复有虚而不实，实而仍虚者乎。
五要论
拳者，即捶以言势，即势以言气。人得五脏以成形，即由五脏而生气。五脏者，心、肝、脾、肺、肾。乃性之源、气之本也。心为火，而性炎上。肝为木，而形曲直。脾为土，而势敦厚。肺为金，而有从革之能。肾为水，而有润下之功。此乃五脏之义，而有准之于气者，皆各有所配合焉。乃论武事所不能离者。其在内也，胸为肺，乃五脏之华盖。故肺动，诸脏不能静。两乳之中为心，而护以肺。盖心居肺之下，胃之上。心为君火，心动而相火无不奉合焉。两肋之间，右为肝左为脾。背脊十四节为肾位，分五脏而总系于脊。脊通一身骨髓。而腰为两肾之本位，故肾为先天第一，尤为诸脏之源。故肾水足，而金木水火土咸有生机。然五脏之存于内者，虽各有定位，而机能又各具于周身。颈项脑骨背皆肾也，两耳亦为肾。两唇两腮皆脾也。而发则为肺，天庭为六阳之首，而萃五脏之精华，实头面之主脑，不啻为一身之座督矣。印堂者为阳明胃气之冲。天庭性起，机由此达。生发之气由肾而达于六阳，实为天庭之枢机也。两目皆为肝。细绎之上包为脾，下包为胃。大角为心经，小角为小肠，白则为肺，黑则为肝，瞳则为肾。实为五脏精华所聚，而不得专谓之肝也。鼻孔为肺，两颐为肾，耳门之前为胆经，耳后之高骨亦肾也。鼻为中央之土，万物滋生之源，实为中气之主也。人中，乃血气之会，上冲印堂，达于天庭，而为至要之所。两唇之下为承浆，承浆之下为地阁。上与天庭相应，亦肾位也。领顶颈项者，五脏之导途，气血之总会。前为食气出入之道，后为肾气升降之途，肝气由之而左旋，脾气由之而右旋，其系更重，而为周身之领要。两乳为肝，肩窝为肺，两肘为肾，四肢为脾。两肩膊皆为脾，而十指则为心、肝、脾、胫、肾。膝与胫皆肾也。两脚跟为肾之要，涌泉为肾穴。大约身之各部，突者为心，陷者为肺，骨之露处皆为肾，筋之连处皆为肝，肉之厚处皆为脾。象其意，则心如猛虎，肝为箭，脾气爆发似雷电，肺经翕张性空灵，肾其伸缩动如风。其用为经，制经为意，临敌应变，不识不知，手足所至，若有神会，洵非笔墨所能预述者也。至于生克冶化，虽有他编，而究其要领，自有统会，五行百体，总为一元，四体三心，合为一气，奚断断之于一经一络节节而为之哉。
六要论
心与意合，意与气合，气与力合，内三合也。手与足合，肘与膝合，肩与胯合，外三合也。此为六合。左手与左足相合，左肘与左膝相合，左肩与左胯相合，右之与左亦然。以及头与手合，手与身合，身与步合，孰非外合。心与眼合，肝与筋合，脾与肉合，肺与身合，肾与骨合，孰非内合。岂但六合而已耶。然此特分而言之也。总之一动而无不动，一合而无不合，五行百骸悉在其中矣。
七要论
头为六阳之首，而为诸身之主，五官百骸，莫不惟首是瞻，故身动头不可不进也。手为先行，根基在膊，膊不进则手却而不前矣，故膊贵于进也。气聚中脘，机关在腰，腰不进则气馁而不实矣，故腰亦贵于进也。意贯周身，运动在步，步不进，而意则瞠然无能为矣，故步尤贵于进也。以及上左必须进右，上右必须进左，其为七进，孰非为易于着力者哉。要之未及其进，合周身而毫无灵动之意，一言其进，统全体而俱无抽扯游移之形。
八要论
身法为何？纵横、高低、进退、反侧而已。纵则放其势，一往而不返。横则裹其力，开括而莫阻。高则扬其身，而有增长之意。低则抑其身，有捕捉之形。当进则进，弹其身而勇往直冲。当退则退，敛其气而回转伏敛。至于反身顾后，后即前也。侧顾左右，左右岂敢当哉。而要非拘拘焉为之也。察乎敌之强弱，运用吾之机关。有忽纵而忽横，因势而变迁，不可一概而推。有忽高而忽低，高低随时以转移，不可执格而论。时而宜进，故不可退而馁其气。时而宜退，即当以退而鼓其进，是进固进也，即退而亦实赖以进。若反身顾后，而后而不觉其为后。侧顾左右，而左右只不觉其为左右矣。总之机关在眼，变通在心。而握其要者，则本诸身。身而进，则四体不令而行矣。身而退，则百骸莫不冥然而退矣。身法顾可置而不论哉。
九要论
身之动也以步，步乃一身之根基，运动之枢纽也。以故应战对敌，皆本诸身，所以为身之砥柱者，莫非步。随机应变在于手，所以为手之转移者，亦在步。进退反侧，非步何以作鼓荡之机。抑扬伸缩，非步无以操变化之妙。所谓机关者在眼，变化者在心。而所以转弯抹角、千变万化，而不至于窘迫者，何莫非步为之司命耶。而要作勉强以致之也。动作出于无心，鼓舞出于不觉。身欲动，而步为之周旋。手将动，而步亦为之催逼，不期然而然，奠之驱而驱，所谓上欲动，而下自随也。且步分前后，有定位者，步也。然而无定位者，亦为步。如前步之进，后步之随，前后自有定位。若以前步作后，后步作前，更以前步作后之前步，后步作前步之后步，则前后亦自然无定位矣。总之拳乃论势，而握要者为步。活与不活，固在于步。灵与不灵，亦在于步。步之为用大矣哉。

[book_title]附 六合十大要序
一曰“三节”
举一身而论之，则“手肘为梢节。腰腹为中节，足腿为根节”。然分而言之，则“三节”之中，亦各有“三节”也。如手为梢节之梢节，肘为梢节之中节，肩为梢节之根节，此梢节之“三节”也。头为中节之梢节，膝为根节之中节，胯为根节之根节，此根节之“三节”也。总之，不外乎起、随、追而已。盖梢节起，中节随，根节追之，庶不致有长短曲直，参差俯仰之病，此“三节”之则，所以贵明也。
二曰“四梢”
“四梢”者：“发为血梢，甲为筋，牙为骨梢，舌为肉梢”。必使其发欲冲冠，甲欲透骨，牙欲断筋，舌欲摧齿。心一颤而四者皆至。“四梢”齐，而内劲出矣。盖气从丹田而生，如虎之狠，如龙之惊，气发而为声，声随手落，一枝动，百枝摇，则四梢齐，而内劲无不出矣。
三曰“五行”
“五行”者，“金、木、水、火，土”是也。内对人之五脏，外应人之五官。心属火，心动勇气生；肝属木，肝动火焰冲；脾属土，脾动大力攻；肺属金，肺动沉雷声；肾属水，肾动快如风。此五行真如五道关，无人把守自遮拦，此真确论也。其所当知者，如手心通心属火，鼻尖肺属金，火到金化，自然之理也，余可类推。天地交合，云蔽日月，武艺相争，先闭“五行”。又曰：四两可以拨千白斤，闭已之“五行”，即以克人之“五行”，此与“四梢”法相参。
四曰“身法”
身有八法：“起、落、进、退、反、侧、收、纵”而已。夫起落者，起为横，落为顺也。进退者，进步低，退步高也。反侧者，反身顾后，侧身顾左右也。收纵者，收如伏猫，纵如放虎也。大抵以中平为宜，以正直为妙，与“三节”法相合，此又不可不知也。
五曰“步法”
“步法”者：“寸、踮、过、快、溅”也。如二三尺远，则用寸步，寸步一步可到也，若四五尺远，则用踮步，必踮一步方能到也。若过身大力强者，则用过步，即进前脚，急过后腿。所谓步起在人，落过于人也。如有一丈八尺远，则用快步。快步者，起前脚而带后脚，平飞而去。溅步者，并非跳跃而往也，此马奔虎窜之意也。非艺成者，不可轻用，惟远不发脚而已。如遇人多，或有器械，即连腿带脚并溅而上，时前脚带后脚，如鹞子钻林、燕子取水，所谓踩脚而起之说也。学者随便用之，习之纯熟，用之无心，方尽其妙也。
六曰“手法”、“足法”
“手法”者：“出、领、起、截”也。当胸直出者，谓之出手，劲稍发，有起有落，曲而非曲，直而非直谓之起手。劲稍发，起而落者，谓之领手。顺起顺落参以领搓者，谓之截手。但起前手，如鹞子钻林，须束身束翅而起。推后手，如燕子取水，往上一翻，长身而落。此单手之法也。两手交互，拜起拜落，起如举鼎，落如分砖，此双手之法也。总之，肘护心，发手撩阴起，其起如虎之扑人也。其落如鹰之捉物也。 “足法”者：“起翻落钻，忌踢宜踩”而已。盖脚起望膝，膝起望怀，脚打膝分而出。而其形上翻，如手之撩阴。至于落则如以石碾物，如手落之似拂眉也。忌踢者，脚踢浑身是空。宜踩者，如置物于足下也。即足落如鹰捉是也。此足之法也。手足之相同，而足之为用，如虎行之无声也，龙飞之莫测焉，然后可也。
七曰“上法”、“进法”
盖上法者，“以手为奇”；进法者，“以足为妙”。总之，以身法为要。其进步，如前步抢上、抢下，进步后脚踩打是也。必三节明、四梢齐、五行闭、身法活、手足之法连，而视其远近，随其老嫩，一动而即至也。然其方亦有六焉：“工、顺、勇、疾、恨、真”也，工者，巧妙也；顺者，自然也；勇者，果断也；疾者，紧急也；恨者，忿怒也，动不容情，心一颤而内劲出也；真者，发定中见之真，而彼难以变化也。六方明，则上法、进法得矣。
八曰“顾法”、“开法”、“截法”、“追法”
“顾法”者：“单顾、双顾、上顾、下顾、顾前后左右”也。单顾者，则用截手，双顾者，则用横拳。顾上用冲天炮，顾下用卧地炮。顾前后，用前后梢拳。或用前后斩拳。顾左右，则用括边炮或括身炮。此以随机而用，非若他人之钩、连捧、驾也。 “开法”者：“开左、开右、硬开、软开”也。硬开者，如前六势之硬劲。软开者，如后六势之软劲是也。左开用里括，右开用外括。 “截法”者：“截手、截身、截言、截面、截心”也。截手者，彼先动而我截之也。截身者，彼身未动，而我先截之也。截言者，言露其意，而即截之也。截面者彼面露其色，而即截之也，截心者，彼眉喜面笑，言甘貌恭，而我察其有心，而迎机以截之也。 上法、进法、追法一气贯注，即所谓随身紧凑，追风赶月不放松是也。彼虽欲走而不能矣，何患其有杂计邪术乎。
九曰“三性调养法”
盖“眼为见性、耳为灵性、心为勇性”，此三性者，术中之妙用也。故眼中不时常循环，耳中不时常报应，心中不时常惊省，则精灵之意在我，庶不致为人所误矣。
十曰“内劲”
夫内劲寓于无形之中，接于有形之表，而难以言传，然其理亦可参焉。盖志气之帅也，气体之充也。心动而气即随之，气动而力即赴之，此必至之理也。今以功于艺者言之，以为撞劲者非也，功劲者非也。及谓抖劲、崩劲者皆非也，殆颤劲是也。撞劲太直，而难起落；功劲太死，而难变化；抖劲崩劲太促，而难展招。惟颤劲出没其捷，可使日月无光，而不见其形。手到劲发，天地交合，而不费其力。总之，运于三性之中，发于一战之顷，如虎伸爪不见爪，而物不能逃，龙之用力不见力，而山不能阻，如是上九法合而为一，而克人其有不利乎。

[book_title]附 太极拳九要论
《太极拳九要论》 : 赵堡太极拳论。署名王宗岳。分九节论述了太极拳的动静、开合、运气、拳势、身法、内养、技击等各方面。全文如下:
第一要论
从来散之必有其统一也,分之必有其合也。以故天壤间者,四面八方纷纷者各有所属,千头万绪攘攘者各有其源。盖一本可散为万殊,而万殊咸归于一本。且武事之论者甚繁也。而要之,千变万化,无往非劲,而无往非气势,虽非类而气归于一。夫所谓一者,上至足底,内有五脏筋骨,外有肌肉皮肤,五官百骸相连,而为一贯者也,破之不开,撞而不散。上欲动而下自随之,下欲动而上自攻之,中带动上下而和之。内外相连,前后相续,所谓一贯之者,其事之谓欤而要非勉强,以致之袭也。而为当时而静寂然,甚然居其所而稳如山岳,当时而动如雷如塌,出乎而疾如闪电,且静无不静,表里上下全无参差牵挂之意,动无不动,左右前后,并无抽扯游移之形。洵乎者若水之下,沛然而莫之御。若火机之内攻,发之而不及掩耳,不假思索,不烦拟疑,诚不其然而已然,莫之致而致是其无所致一,而云而尔乎。盖气以月极而有,并功以久练乃成,观圣门一贯之学,必俟多闻强识之后豁然之境,不贲格物致知之功,始知事无难矣。功闻自进不躐等,不须气急,按部就班,次当先后,官骸肢节,自由贯通,运动有恒,百节不难联络。庶乎散者统之,分者合也,四肢百骸终归于一气而已矣。
第二要论
天地间未有一往而不返者矣,亦未尝有直而无曲也。盖物有对待,势有回还,今古不易之理也。尝有世之论捶者,而将论气者也。夫气主于一,何分为二。所谓二者,即呼吸也。呼吸即阴阳也。捶不能无动静,气不能无呼吸。吸者为阴,呼者为阳,主于静者为阴,动者为阳; 上升为阳,下降为阴; 阴气上行而为阳,阳气下行而为阴; 阴气上行即为阳,阳气下行而为阴,此阴阳所以分也。何为清浊,升而上者为清,降而下者为浊。清气上升,浊气下降。清者为阳,浊者为阴。而要元阳滋阴,浑而言之为劲为气。分而言之,为阴为阳。气不能无出入,而无阴阳。捶不能无动静,口不能无出入。鼻不能无呼吸。而所谓对待循环不易之理也。然则气分为二,而实则为一,有志于事者,甚勿以是为拘泥也。
第三要论
气本诸身,而身之节无定数,可分为三,三节者云: 上中下是也。以一身言之,头为上节,身为中节,腿为下节。以头面言之,天度为上节,鼻为中节,海底为下节; 以中节言之,胸为梢节,腹为中节,丹田为根节; 以下节言之,足为梢节,膝为中节,胯为根节; 以肱言之,手为梢节,肘为中节,肩为根节;以手言之,指为梢节,掌为中节,掌根为根节; 节观于此,而足不必论。然则自顶至足,莫不各有三节。要之即无非三节之所谓,即无非着意之处。盖上节不明,无依无宗。中节不明,浑身自空。下节不明,自家自跌。顾不可忽哉。至于气之发动,要之皆由上节起,中节随之,根节催之而矣。然此犹是节节而分之。若夫合而言之,则上至头顶,下至足底,四肢百骸总为一节,夫何三节之有哉! 又三节中有三节云乎哉。
第四要论
试手论身论气之外,而进乎梢节。夫梢节者身之余者也,言身者初不及此,言气者亦所罕闻。论拳以由内而发外,气以本诸身而达于梢,故气之为用,不本诸身则虚而不实; 不行诸梢则实而仍虚; 梢亦焉可弗讲哉,然此持身之梢,而犹未及乎梢之梢也,四梢维何?发其一也,夫发之所系,不列于五行,无关于四体,似无足论也。然发为血之余,血为气之海,纵不必本论发,以论气,要不能离乎血而生气,不离乎血,及不得不兼乎发,果能如此,欲冲冠血梢自然足也; 又舌为肉之梢,而肉为气之囊,气不能行诸肉之梢即无以冲其气之量,故必舌欲催齿,而后肉梢方可足矣。至于骨梢者齿也,筋梢者指甲也,气生于骨,而联于筋,不及乎齿,而未及乎骨之梢,而要欲血梢足矣,要合齿于筋甲欲透骨而不能也。果能如此,则四梢而足也,而气亦足矣,其后有虚而不实而仍虚者耶!
第五要论
夫拳以言势,势以言气。人得五脏以成形,即有五脏以生气,五脏实为性命之源,生气之木,而明心肝脾肺肾者也。心为火而有炎上之象,肝为木而有曲直之形,脾为土而有敦厚之势,肺为金而有从革之能,肾为水而有润下之功,此乃五脏之义。而有准之于气者,皆各有所配合也。所以论武事者要不外于斯也。其在于内胸阁,为肺经方位,而为诸脏之华盖,故肺经动,而诸脏不能静。两乳之中为心,而肺保护之。肺之下,胃之上心经之位也。心为君,心火动而相从,无不奉命也。两肘之下右为肝,左为脾,脊背十四节为肾,此故五脏之位也。然五脏之系,皆系于背,背故为肾。至于腰,则两肾之本,而为先天之第一,尤为诸脏之根源,故肾水足,而金木水火土莫不各显机焉。此乃五脏之门系部位也。且夫五脏之存乎内者各有其定位,而见于身,身者亦有其长,属顶脑骨皆肾也。两耳亦为肾,两唇两腮皆为脾,两鬓则为肺,天庭为六阳之首,而萃五脏精华,实为头面之主脑,于管一架之思矣。印堂者阳名胃气之衡,天庭欲起,肌肉此达生发之气,由肾达于六阳,实为天庭之枢机也。两目为肝,而究之上包为脾,下包为胃,大角为心经,小角为肠,白则为肺,黑则为肝,瞳人为肾,实亦为五脏之精所聚,而不得转为肝也; 鼻孔为肺,两观为肾,耳门之前为胆精,耳后之高骨亦为肾也。鼻生中央之地而为土,万物资生之源,实为中气之主也。人中为气血之会,上冲印堂达于天庭,亦至要之所谓也。两唇之下为承浆,承浆之下为地阁,上于天庭相应,亦肾经位也。颏下为颈项者,五脏之通途也,气之总会,前为饮食出入之道,后为肾气升降之途,肝气由之而右旋,脾气由之而左旋,其系更重,实为周身之要领。两乳为肝,两肩为肺,两肘为肾,四肢属脾,两臂背膊皆为脾,而十指皆为心肝脾肺肾也。膝与腰皆为肾也,两足根为肾之要,涌泉为肾穴也。大约身之所系,中者为心,窝者为肺,骨之露处皆为肾,筋之联处皆为肝,肉之厚处皆为脾,象其意心如猛虎肝似箭,脾之大力最无穷,肝经之位最灵变,肾气一动快如风,其为用也。用其经举,凡身属于某经者,终不能无意焉,是在当局者,自身体验,而非笔墨之所能尽述者也。至于生克治化,虽有另论,而挈其要领自然统会,究之五行百骸总数为一圆,四体三心合为一气,奚必沾沾于某统一经络节而为之哉。
第六要论
心与意合,气与力合,筋与骨合,内三合也。手与足合,肘与膝合,肩与胯合,外三合也。此为六合。左手与右足相合,左肘与右膝相合,左肩与右胯相合,右之与左者亦然。以及头与手合、手与身合、身与步合,孰非外合。心与目合,肝与筋合,脾与肉合,肺与身合,肾与骨合,孰非内合。岂唯六合而已哉,然此分而言之。总之一动无有不动,一合无有不合,五形百骸悉在其中也。
第七要论
头为六阳之首,而为周身之主,五官百骸莫不本此为向背,故头不可不进也。手为先行,根基在膊。膊不进,则手足不可前矣。气聚诸腕,机关在腰,腰不进则气馁而不实矣。此所以腰贵于进也。意贯周身,运动在步,步不进则意索然无能为也。此所以步必取其进也。以及上右必须要进左,上左必须要进右,共为七进。孰非所以着力之地,而要之其进合周身,而毫无关动之意,言其进则全体俱无抽扯之形也。
第八要论
身法维何? 纵横高低,进退反侧而矣。纵则放其势,一往而不返;横则裹其力,开拓而莫阻: 高则扬其身而身若有增长之意; 低则抑其身,而身若有攒促之行。当进则进,殚其力而勇往直前 (冲); 当退则退,凌其气而回转扶势。至于返身顾后,后及前也,侧顾左右,左右恶敢当我哉。而要非拘泥焉,察乎人之强弱,运乎己之机关,有忽纵而盛退,纵横因势为变迁。亦不可一概而推论,有忽高而或低,高低随时而转移,不可执格而论,时而宜进,故不可退也。退以馁其气。时而宜退,即以退而鼓其进,是进故进也,而退实以助其进。若返顾后,而后亦不觉其后也。侧顾左右,而左右亦不觉其左右。总之观在眼,变通在心,而握其要者则本诸身,身向前则四肢不令而行也。身而怯则百骸亦莫幂然不而处也,身法固可置而不论乎。
第九要论
夫五官百骸主于动,而实运于步。步乃一身之根基,运动之枢纽也,以故应战对敌,本诸身。而所以为身之砥柱者,莫非步,随机变化在于手,而所以为手转移者,一则在步之进退反侧,非步何以鼓荡之机,抑扬伸缩,非步无以宗变化之妙。所以观者眼,变化者心,而所以转弯抹角,千变万化而不至于窘迫者何? 莫非步为司命,而要非勉强以致之也。动作出于无心,鼓舞出于不觉,身欲动而步已为周旋,手将动而步早为之迫催,不其然而已然莫之驱而若驱,所谓上欲动,而下自随之,其斯之谓欤。且步分前后,有定位者步也。然而无定位者亦为步,为前步进之后步随之,前后自定位也。若前步作后步,后步作前步,更以前步作后步之前步,后步作前步之后步,则前后亦自定位矣。总之,拳以论势,而握要者步。活与不活在于步; 负与不负在于步; 步之为用大矣哉。

        </div>
      </div>
    </div>
  </div>
</div>
<!--update:2025-08-30 10:03:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>