<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="上卷,下卷,瓶史全文在线阅读,瓶史全文在线下载,大玄古籍书库">
<meta name="description" content="明代插花名著。袁宏道撰。宏道(1568～1610)字中郎,号石公。明代文学家。湖广公安(今属湖北)人,万历进士,曾在地方及朝廷任官职,但无意于仕途,而将兴趣转移在插花艺术,根据其见闻与心得于1599年写成本书。分上下二卷。上卷有瓶花之宜、瓶花之忌、瓶花之法三目;下卷有12类。上述3目疑为高濂所作,而12类则为袁宏道所著无疑。全书论述的插花技艺分为花目、品第、器具、择水、宜称、屏俗、花祟、洗沐、使令、好事、清赏、监戒等目。本书对国内外插花艺术的发展有较大影响。_瓶史_全文在线阅读_瓶史_全文在线下载_大玄古籍书库">
<title>瓶史_袁宏道_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">瓶史</span> <br/>
          作者： <span class="inputVal" id="bkauthor">袁宏道</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,完结</span> <br/>
          字数： <span class="inputVal" id="bknum">[book_length]5520</span> <br/>
          说明： <span class="inputVal" id="bkdec">明代插花名著。袁宏道撰。宏道(1568～1610)字中郎,号石公。明代文学家。湖广公安(今属湖北)人,万历进士,曾在地方及朝廷任官职,但无意于仕途,而将兴趣转移在插花艺术,根据其见闻与心得于1599年写成本书。分上下二卷。上卷有瓶花之宜、瓶花之忌、瓶花之法三目;下卷有12类。上述3目疑为高濂所作,而12类则为袁宏道所著无疑。全书论述的插花技艺分为花目、品第、器具、择水、宜称、屏俗、花祟、洗沐、使令、好事、清赏、监戒等目。本书对国内外插花艺术的发展有较大影响。</span> <br/>
          封面： <span class="inputVal" id="bkimg">Z_12880.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]瓶史
[book_author]袁宏道
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,完结
[book_length]5520
[book_dec]明代插花名著。袁宏道撰。宏道(1568～1610)字中郎,号石公。明代文学家。湖广公安(今属湖北)人,万历进士,曾在地方及朝廷任官职,但无意于仕途,而将兴趣转移在插花艺术,根据其见闻与心得于1599年写成本书。分上下二卷。上卷有瓶花之宜、瓶花之忌、瓶花之法三目;下卷有12类。上述3目疑为高濂所作,而12类则为袁宏道所著无疑。全书论述的插花技艺分为花目、品第、器具、择水、宜称、屏俗、花祟、洗沐、使令、好事、清赏、监戒等目。本书对国内外插花艺术的发展有较大影响。
[book_img]Z_12880.jpg


[book_title]上卷
瓶花之宜
高子曰：瓶花之具有二用，如堂中插花，乃以铜之汉壶、大古尊罍，或官哥大瓶如弓耳壶、直口敞瓶，或龙泉蓍草大方瓶，高架两旁，或置几上，与堂相宜。折花须择大枝，或上茸下瘦，或左高右低，右高左低，或两蟠台接、偃亚偏曲，或挺露一干中出、上簇下蕃、铺盖瓶口，令俯仰高下，疏密斜正，各具意态，得画家写生折枝之妙，方有天趣。若直枝蓬头花朵，不入清供。花取或一种两种，蔷薇时即多种亦不为俗。冬时插梅必须龙泉大瓶、象窑敞瓶、厚铜汉壶，高三四尺以上，投以硫磺五六钱，砍大枝梅花插供，方快人意。近有饶窑白瓷花尊，高三二尺者，有细花大瓶，俱可供堂上插花之具，制亦不恶。
若书斋插花，瓶宜短小，以官哥胆瓶、纸槌瓶、鹅颈瓶、花觚、高低三种八卦方瓶、茄袋瓶、各制小瓶、定窑花尊、花囊、四耳小定壶、细口扁肚壶、青东瓷小蓍草瓶、东汉壶、圆瓶、古龙泉蒲槌瓶、各窑壁瓶则古铜花觚、铜觯、小尊罍、方壶、素温壶、扁壶，俱可插花；又如饶窑宣德年烧制花觚、花尊、密食罐、成窑娇青蒜蒲小瓶、胆瓶、细花一枝瓶，方汉壶式者，亦可文房充玩。但小瓶插花，折宜瘦巧，不宜繁杂；宜一种，多则二种；则分高下合插，俨若一枝天生二色方美。或先凑簇象生，即以麻丝根下缚定插之。若彼此各向，则不佳矣。
大率插花须要花与并瓶称，花高于瓶四五寸则可。假若瓶高二尺，肚大下实者，花出瓶口二尺六七寸，须折斜冗花枝，铺散左右，覆瓶两旁之半则雅。若瓶高瘦，却宜一高一低双枝，或屈曲斜袅，较瓶身少短数寸似佳。最忌花瘦于瓶，又忌繁杂。如缚成把，殊无雅趣。若小瓶插花，令花出瓶，须较瓶身短少二寸，如八寸长瓶，花只六七寸方妙。若瓶矮者，花高于瓶二三寸亦可。插花有态，可供清赏。故插花、挂画二事，是诚好事者本身执役，岂可托之僮仆为哉？
客曰：“汝论僻矣，人无古瓶，必如所论，则花不可插耶？”不然，余所论者，收藏鉴家积集既广，须用合宜，使器得雅称云耳。若以无所有者，则手执一枝，或采满把，即插之水钵、壁缝，谓非爱花人欤？何俟论瓶美恶？又何分于堂室二用乎哉？吾惧客嘲孰矣，具此以解。
瓶花之忌
瓶忌有环，忌放成对，忌用小口、瓮肚、瘦足药坛，忌用葫芦瓶。凡瓶忌雕花妆彩花架，忌置当空几上，致有颠覆之患。故官哥古瓶，下有二方眼者，为穿皮条缚于几足，不令失损。忌香烟、灯煤熏触，忌猫鼠伤残，忌油手拈弄，忌藏密室，夜则须见天日。忌用井水贮瓶，味咸，花多不茂，用河水并天落水始佳。忌以插花之水入口，凡插花水有毒，惟梅花、秋海棠二种毒甚，须防严密。
瓶花之法
牡丹花：贮滚汤于小口瓶中，插花一二枝，紧紧塞口，则花叶俱荣，三四日可玩。芍药同法。一云：以密作水，插牡丹不悴，密亦不坏。
戎葵、凤仙花、芙蓉花（几枝柔花）：以上皆滚汤贮瓶，插下塞口，则不憔悴，可观数日。
栀子花，将折枝根捶碎，擦盐，入水插之，则花不黄。其结成栀子，初冬折枝插瓶，其子赤色，俨若花蕊，可观。
荷花，采将乱髪缠缚折处，用以泥封其窍；先入瓶中至底，后灌以水；不令入窍，窍中进水则易败。
海棠花，以薄荷叶包枝根，水养，多有数日不谢。
竹枝（瓶底加泥一撮）、松枝、灵芝同吉祥草，俱可插瓶。
后录四时花系，俱堪入瓶，但以意巧取裁。花性宜水宜汤，俱照前法。幽人雅趣，虽野草闲花，无不采插几案，以供清玩。但取自家生意，原无一定成规，不必拘泥。灵芝、仙品也，山中采归，以箩盛置饭甑上蒸熟、晒干，藏之不坏。用锡作管套根，插水瓶中，伴以竹叶、吉祥草，则根不朽，上盆亦用此法。
冬月插花，须用锡管，不坏瓷瓶；即铜瓶亦畏冰冻，瓶质厚者尚可，否则破裂。如瑞香、梅花、水仙、粉红山茶、腊梅，皆冬月妙品。插瓶之法，虽曰硫磺投之不冻，恐亦难敌。惟近日色南窗下置之，夜近卧榻，庶可多玩数日。
一法，用肉汁去浮油，入瓶插梅花，则萼尽开而更结实。

[book_title]下卷
夫幽人韵士，屏绝声色，其嗜好不得不钟于山水花竹。夫山水花竹者，名之所不在，奔竞之所不至也。天下之人，栖止于嚣崖利薮，目眯尘沙，心疲计算，欲有之而有所不暇，故幽人韵士得以乘间而据为一日之有。夫幽人韵士者，处于不争之地，而以一切让天下之人者也；惟夫山水花竹；欲以让人，而人未必乐受，故居之也安，而据之也无祸。嗟夫，此隐者之事，决烈丈夫之所为，余生平企羡而不可必得者也。幸而身居隐见之间，世间可趋可争者既不到，余遂欲欹笠高岩，濯缨流水，又为卑官所绊，仅有栽花莳竹一事，可以自乐。而邸居湫隘，迁徒无常，不得已乃以胆瓶贮花，随时插换。京师人家所有名卉，一旦遂为余案头物，无扞剔浇顿之苦，而有味赏之乐，取者不贪，遇者不争，是可述也。噫，此暂时快心事也，无狃以为常，而忘山水之大乐。石公记之。凡瓶中所有品目,条列于后，与诸好事而贫者共焉。
○花目
燕京天气严寒，南中名花多不至。即有至者，率为巨珰大畹所有，儒生寒士，无因得发其幕，不得不取其近而易致者。夫取花如取友，山林奇逸之士，族迷于鹿豕，身蔽于丰草，吾虽欲友之而不可得。是故通邑大都之间，时流所共标共目，而指为隽士者，吾亦欲友之，取其近而易致也。余于诸花，取其近而易致者：入春为梅，为海棠，夏为牡丹，为芍药，为石榴；秋为木樨，为莲、菊，冬为蜡梅。一室之内，荀香何粉，迭为宾客。取之虽近，终不敢滥及凡卉，就使乏花，宁贮竹柏数枝以充之。虽无老成人，尚有典刑，岂可使市井庸儿，溷入贤社，贻皇甫氏充隐之嗤哉！
○品第
汉宫三千，赵娣第一；邢、尹同幸，望而泣下。故知色之绝者，蛾眉未免俯首，物之尤者，出乎其类。将使倾城与众姬同辈，吉土与凡才并驾，谁之罪哉！梅以重叶、绿萼、玉蝶、百叶缃梅为上，海棠以西府紫锦为上，牡丹以黄楼子、绿蝴蝶、西瓜瓤、大红，舞青猊为上，芍药以冠群芳，御衣黄，宝妆成为上。榴花深红重台为上，莲花碧台锦边为上，木樨球子早黄为上，菌以诸色鹤翎、西施剪绒为上，蜡梅罄口香为上。诸花皆名品，寒士斋中，理不得悉致；而余独叙此数种者，要以判断群菲，不欲使常闺艳质，杂诸奇卉之间耳。夫一字之褒，荣于华衮。今以蕊宫之董狐，定华林之春秋，安得不严且慎哉！孔子曰：“其义则丘窃取之矣。
○器具
养花瓶亦须精良，譬如玉环、飞燕，不可置之茅茨，又如嵇、阮、贺、李，不可请之酒食店中。尝见江南人家所藏旧觚，青翠入骨，砂斑垤起，可谓花之金屋。其次官、哥，象，定等窑，细媚滋润，皆花神之精舍也。大抵斋瓶宜矮而小，铜器如花觚、铜觯、尊、罍、方汉壶、素温壶、匾壶，窑器如纸槌、鹅颈、茄袋、花樽、花囊、蓍草、蒲槌，皆须形制短小者，方入清供。不然，与家堂香火何异？虽旧亦俗也。然花形自有大小，如牡丹、芍药、莲花，形质既大，不在此限。尝闻古铜器入土年久，受土气深，用以养花，花色鲜明如枝头，开速而谢迟，就瓶结实，陶器亦然。故知瓶之宝古者，非独以玩。然寒微之士，无从致此，但得宣、成等窑磁瓶各一二枚，亦可谓乞儿暴富也。冬花宜用锡管，北地天寒，冻冰能裂铜，不独磁也，水中投硫黄数钱亦得。
○择水
京师西山碧云寺水、裂帛湖水、龙王堂水，皆可用。一入高梁桥，便为浊品。凡瓶水，须经风日者．其他如桑园水、满井水、沙窝水、王妈妈井水，味虽甘，养花多不茂。苦水尤忌，以味特咸。未若多贮梅水为佳。贮水之法：初入瓮时，以烧热煤土一块投之，经年不坏，不独养花，亦可烹茶。
○宜称
插花不可太繁，亦不可太瘦，多不过二种三种，高低疏密，如画苑布置，方妙。置瓶忌两对，忌一律，忌成行列，忌以绳束缚。夫花之所谓整齐者，正以参差不伦，意态天然，如子瞻之文，随意断续，青莲之诗，不拘对偶，此真整齐也。若夫枝叶相当，红白相配，此省曹墀下树，墓门华表也，恶得为整齐哉！
○屏俗
室中天然几一，藤床一。几宜阔厚，宜细滑。凡本地边栏漆卓，描金螺钿床及彩花瓶架之类，皆置不用。
○花祟
花下不宜焚香，犹茶中不宜置果也。夫茶有真味，非甘苦也，花有真香，非烟燎也。味夺香损，俗子之过。且香风燥烈，一被其毒，旋即枯萎，故香为花之剑刃。棒香、合香，尤不可用，以中有麝脐故也。昔韩熙载谓：“木樨宜龙脑，酴醵宜沉水，兰宜四绝，含笑宜麝，薝蔔宜檀。”此无异笋中夹肉，官庖排当所为，非雅士事也。至若烛气煤烟，皆能杀花，速宜屏去，谓之花祟，不亦宜哉？
○洗沐
京师风霾时作，空窗净几之上，每一吹号，飞埃寸余。瓶君之困辱，此为最剧，故花须经日一沐。夫南威、青琴，不膏粉，不栉泽，不可以为姣。今以数叶残芳垢面秽肤，无刻饰之工，而任尘土之质，枯萎立至，吾何以观之哉！夫花有喜、怒、寤、寐、晓、夕，浴花者得其侯，乃为膏雨。淡云薄日，夕阳佳月，花之晓也，狂号连雨，烈焰浓寒，花之夕也，唇檀烘日，媚体藏风，花之喜也，晕酣神敛，烟色迷离，花之愁也，欹枝困槛，如不胜风，花之梦也，嫣然流盻，光华溢目，花之醒也。晓则空庭大厦，昏则曲房奥室，愁则屏气危坐，喜则欢呼调笑，梦则垂帘下帷，醒则分膏理泽，所以悦其性情，时其起居也。浴晓者，上也，浴寐者，次也，浴喜者，下也。若夫浴夕浴愁，直花刑耳，又何取焉。浴之法：用泉甘而清者，细微浇注，如微雨解酲，清露润甲。不可以手触花及指尖折剔，亦不可付之庸奴猥婢。浴梅宜隐士，浴海棠宜韵客，浴牡丹、芍药宜靓妆妙女，浴榴宜、艳色婢，浴木樨宜清慧儿，浴莲宜娇媚妾，浴菊宜好古而奇者，浴蜡梅宜清瘦僧。然寒花性不耐浴，当以轻绡护之。标格既称，神彩自发，花之性命可延，宁独滋其光润也哉！
○使令
花之有使令，犹中宫之有嫔御，闺房之有妾媵也。夫山花草卉，妖艳实多，弄烟惹雨，亦是便嬖，恶可少哉。梅花以迎春、瑞香、山茶为婢，海棠以苹婆、林檎、丁香为婢，牡丹以玫瑰、蔷薇、木香为婢，芍药以莺粟，蜀葵为婢，石榴以紫薇、大红千叶木槿为婢，莲花以山矾、玉簪为婢，木樨以芙蓉为婢，菊以黄白山茶、秋海棠为婢，蜡梅以水仙为婢。诸婢姿态，各盛一时，浓淡雅俗，亦有品评：水仙神骨清绝，织女之梁玉清也，山茶鲜妍，瑞香芬烈，玫瑰旖旎，芙蓉明艳，石氏之翔风，羊家之静婉也，林檎、苹婆，姿媚可人，潘生之解愁也；莺粟、蜀葵，妍于篱落，司空图之鸾台也，山矾洁而逸，有林下气，鱼玄机之绿翘也，黄白茶	韵胜其姿，郭冠军之春风也。丁香瘦，玉簪寒，秋海棠娇，然有酸态，郑康成、崔秀才之侍儿也。其他不一一比像，要之皆有名于世，柔佞纤巧，颐气有余，何至出于子瞻榴花、乐天春草下哉。
○好事
嵇康之锻也，武子之马也，陆羽之茶也，米颠之石也，倪云林之洁也，皆以僻而寄其磊傀俊逸之气者也。余观世上语言无味面目可憎之人，皆无癖之人耳。若真有所癖，将沉湎酣溺，性命死生以之，何暇及钱奴宦贾之事？古之负花癖者，闻人谈一异花，虽深谷峻岭，不惮蹶躄而从之。至于浓寒盛暑，皮肤皴鳞，汗垢如泥，皆所不知。一花将萼，则移枕携襆，睡卧其下，以观花之由微至盛至落至于萎地而后去。或千株万本以穷其变，或单枝数房以树其趣，或臭叶而知花之大小，或见根而辨色之红白，是之谓真爱花，是之谓真好事也。若夫石公之养花，聊以破闲居孤寂之苦，非真能好之也。夫使其真好之，已为桃花洞口人矣，尚复为人间尘土之官哉？
○清赏
茗赏者，上也，谈赏者，次也，酒赏者，下也。若夫内酒越茶及一切庸秽凡俗之语，此花神之深恶痛斥者，宁闭口枯坐，勿遭花恼可也。夫赏花有地有时，不得其时而漫然命客，皆为唐突。寒花宜初雪，宜雪霁，宜新月，宜暖房，温花宜睛日，宜轻寒，宜华堂，暑花宜雨后，宜快风，宜佳木荫，宜竹下，宜水阁，凉花宜爽月，宜夕阳，宜空阶，宜苔径，宜古藤巉石边。若不论风日，不择佳地，神气散缓，了不相属，此与妓舍酒馆中花何异哉！
○监戒
宋张功甫《梅品》语极有致，余读而赏之，拟作数条，揭于瓶花斋中。花快意凡十四条：明窗，净几，古鼎，宋砚，松涛，溪声，主人好事能诗，门僧解烹茶，蓟州人送酒，座客工画花卉，盛开快心友临门，手抄艺花书，夜深炉鸣，妻妾校花故实。花折辱凡二十三条，主人频拜客，俗子阑入，蟠枝，庸僧谈禅，窗下狗，斗莲子，胡同歌童，弋阳腔，丑女折戴，论升迁，强作怜爱，应酬诗债未了，盛开家人催算帐，检韵府押字，破书狼籍，福建牙人，吴中赝画，鼠矢，蜗涎，僮仆偃蹇，令初行酒尽，与酒馆为邻，案上有黄金白雪、中原紫气等诗。燕俗尤竞玩赏，每一花开，绯幕云集。以余观之，辱花者多，悦花者少。虚心检点，吾辈亦时有犯者，特书一通座右，以自监戒焉。
花寄瓶中，与吾曹相对，既不见摧于老雨甚风，又不受侮于钝汉粗婢，可以驻颜保令终，岂古之瓶隐者欤？郁伯承曰：如此，则罗虬《花九锡》亦觉非礼之礼，不如石公之爱花以德也。请梓之，扫花头陀陈继儒讽。

        </div>
      </div>
    </div>
  </div>
</div>
<!--update:2025-08-30 10:06:44-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>