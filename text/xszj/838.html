<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,文心雕龙辑注原序,文心雕龙辑注卷一,文心雕龙辑注卷二,文心雕龙辑注卷三,文心雕龙辑注卷四,文心雕龙辑注卷六,文心雕龙辑注卷七,文心雕龙辑注卷八,文心雕龙辑注卷九,文心雕龙辑注卷十,文心雕龙辑注全文在线阅读,文心雕龙辑注全文在线下载,大玄古籍书库">
<meta name="description" content="《文心雕龙辑注》是清黄叔琳注的注释著作。十卷。全书分为四十九篇，加上《序志》一篇，为五十篇。每篇注释附于篇后，黄氏隐见附于书的上方，参考注之得失。黄氏辑注是书时，以元校三十四家本作参校，诸本字句互有异同，择其意之长者用之，仍在本句下注明一作某，或元作某，字从某改，戒元脱从某补。在文内重要处又分别不同内容用O，厶标出，供读者知其要。_文心雕龙辑注_全文在线阅读_文心雕龙辑注_全文在线下载_大玄古籍书库">
<title>文心雕龙辑注_黄叔琳_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">文心雕龙辑注</span> <br/>
          作者： <span class="inputVal" id="bkauthor">黄叔琳</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,文论,注释,完结</span> <br/>
          字数： <span class="inputVal" id="bknum">[book_length]99796</span> <br/>
          说明： <span class="inputVal" id="bkdec">《文心雕龙辑注》是清黄叔琳注的注释著作。十卷。全书分为四十九篇，加上《序志》一篇，为五十篇。每篇注释附于篇后，黄氏隐见附于书的上方，参考注之得失。黄氏辑注是书时，以元校三十四家本作参校，诸本字句互有异同，择其意之长者用之，仍在本句下注明一作某，或元作某，字从某改，戒元脱从某补。在文内重要处又分别不同内容用O，厶标出，供读者知其要。</span> <br/>
          封面： <span class="inputVal" id="bkimg">Z_12602.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]文心雕龙辑注
[book_author]黄叔琳
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,文论,注释,完结
[book_length]99796
[book_dec]《文心雕龙辑注》是清黄叔琳注的注释著作。十卷。全书分为四十九篇，加上《序志》一篇，为五十篇。每篇注释附于篇后，黄氏隐见附于书的上方，参考注之得失。黄氏辑注是书时，以元校三十四家本作参校，诸本字句互有异同，择其意之长者用之，仍在本句下注明一作某，或元作某，字从某改，戒元脱从某补。在文内重要处又分别不同内容用O，厶标出，供读者知其要。
[book_img]Z_12602.jpg


[book_title]提要
【臣】等谨案文心雕龙辑注十卷
国朝黄叔琳撰叔琳有史通训故补已别着録考宋史艺文志有辛处信文心雕龙注十卷其书不传明梅庆生复创为之注不过粗具梗槩王维俭踵之而作援据始稍稍加详叔琳此本葢因二家之注而增损之徴引诠释颇为赅贯其间如注诠赋篇拓宇字不引顔延年宋郊祀歌而据西京杂记疑为括宇史传篇班固徴贿事不引刘知防史通互证而旁牵陈夀传觅米之事此类俱不免有所讹舛又杨慎朱谋防等妄改之文亦不能有所校正然其疏通证明大致纯备较之梅王二注则宏赡多矣乾隆四十四年二月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]文心雕龙辑注原序
刘舍人文心雕龙一书葢萟苑之秘寳也观其苞罗羣籍多所折衷于凡文章利病抉摘靡遗缀文之士茍欲希风前秀未有可舍此而别求津逮者若其使事遣言纷纶葳蕤罕能切究明代梅子庚氏为之疏通证明什仅四三耳畧而弗详则剙始之难也又句字相防既久别风淮往往有之虽子庚自谓校正之功五倍于杨用修氏然中间脱讹故自不乏似犹未得为完善之本余生平雅好是书偶以暇日承子庚之绵蕞旁稽博攷益以友朋见闻兼用众本比对正其句字人事牵率更歴暑寒乃得就绪覆阅之下差觉详尽矣适云间姚子平山来藩署因共商付梓方今
文治盛隆度越先古海内操竒觚弄柔翰者咸有腾声飞实之思窃以为刘氏之绪言余论乃斯文之体要存焉不可一日废也夫文之用在心诚能得刘氏之用心因得为文之用心于以发圣典之菁英为
熈朝之黼黻则是书方将为鱼之筌蹄而又况于琐琐笺释乎哉峕
乾隆三年嵗次戊午秋九月北平黄叔琳书

[book_title]文心雕龙辑注卷一
詹事府詹事加吏部侍郎衔黄叔琳撰
原道第一
文之为徳也大矣与天地并生者何哉夫黄色杂方圆体分日月叠璧以垂丽天之象山川焕绮以铺理地之形此葢道之文也仰观吐曜俯察含章髙卑定位故两仪既生矣惟人叅之性灵所钟是谓三才为五行之秀实天地之心【一本实上有人字心下有生字】心生而言立言立而文明自然之道也傍及万品动植皆文龙鳯以藻绘呈瑞虎豹以炳蔚凝姿云霞雕色有逾画工之妙草朩贲华无待锦匠之竒夫岂外饰盖自然耳至于林籁结响调如竽瑟泉石激韵和若球锽故形立则章成矣声发则文生矣夫以无识之物欝然有彩有心之器其无文欤人文之元肇自太极幽赞神明易象惟先庖牺画其始仲尼翼其终而乾坤两位独制文言言之文也天地之心哉若乃河图孕乎八卦洛书韫乎九畴玉版金镂之实丹文緑牒之华谁其尸之亦神理而巳自鸟迹代绳文字始炳炎皡遗事纪在三坟而年世渺邈声采靡追唐虞文章则焕乎始【冯本作为】盛元首载歌既发吟咏之志益稷陈谟【元作谋杨改】亦垂敷奏之风夏后氏兴业峻鸿绩九序惟歌勲徳弥缛逮及商周文胜其质雅颂所被英华日新文王患忧繇辞炳曜符采复隐精义坚深重以公旦多材振【元作褥朱改】其徽烈剬诗缉颂斧藻羣言至夫子继圣独秀前哲镕钧六经必金声而玉振雕琢情性组织辞令朩铎起而千里应席珍流而万世响冩天地之辉光晓生民之耳目矣爰自风姓暨于孔氏【一作元】圣创典素王述训莫不原道心以敷章【以敷一作裁文从御览改】研神理而设教取象乎河洛问数乎蓍观天文以极变察人文以成化然后能经纬区宇弥纶彞宪发辉【疑作挥】事业彪炳辞义故知道沿圣以垂文圣因文而明道旁通而无滞【一作涯从御览改】日用而不匮易曰鼓天下之动者【者字从御览增】存乎辞辞之所以能鼔天下者乃道之文也
赞曰
道心惟防神理设教光采元圣炳燿仁孝龙图献体书呈貎天文斯观民胥以俲
黄【易夫黄者天地之杂也天而地黄】方圆【大戴礼记天道曰圆地道曰方】日月叠璧【易坤灵图至徳之萌日月若聨璧】炳蔚【易大人虎变其文炳也又曰君子豹变其文蔚也】庖牺画其始【易系辞包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情】仲尼翼其终【易通卦騐孔子作上彖下彖上象下象上系下系文言説卦序卦杂卦为十翼】河图【易正义伏羲氏有天下龙马负图以出于河遂法之画八卦】洛书【周书洪范天乃锡禹洪范九畴注易言河出图洛出书圣人则之葢治水功成洛呈瑞】玉版【王子年拾遗记帝尧在位圣徳光洽河洛之滨得玉版方尺图天地之形】丹文緑牒【宋书志序握河括地緑文赤字之书言之详矣】鸟迹【许氏説文序黄帝之史苍颉见鸟兽蹄迒之迹知分理之可相别异也初作书契】代绳【见徴圣篇象夬注】三坟【书久亡元呉莱三坟辨三坟书近出伪书也世或传大扺言伏羲本山坟而作连山神农本气坟而作归藏黄帝本形坟而作乾坤无卦爻有卦象文鄙而义陋与周官太卜所掌异焉】元首载歌【见章句篇】陈谟【书有益稷篇】九序惟歌【书大禹谟篇文】弥缛【王充论衡徳弥盛者文弥缛】文王忧患【易传夏商之末易道中防文王拘于羑里系以彖辞易道复兴】繇辞【繇音宙杜预左传注繇卜兆辞也续文章缘起繇夏后作铸鼎繇繇卜辞也】制诗缉颂【剬韵防多官切整饬貎书周公居东二年乃为诗以贻王名之曰防鸮王亦未敢诮公国语周公之为颂曰思文后稷克配彼天】斧藻【扬子法言吾未见好斧藻其徳若斧藻其楶者】镕钧【董仲舒传犹泥之在钧唯甄者之所为犹金之在镕唯冶者之所铸顔师古曰钧造瓦之法其中旋转者镕谓铸器之模范也】千里应【易系辞君子居其室出其言善则千里之外应之】席珍【礼记儒有席上之珍以待聘】风姓【史记伏羲氏以风为姓】元圣【班固典引县象闇而恒文乖彞伦斁而旧章阙故先命元圣使缀学立制注元圣孔子也】素王【拾遗记夫子未生时有麟吐玉书于阙里文云水精之子继衰周而为素王】
徴圣第二
夫作者曰圣述者曰明陶铸性情功在上哲夫子文章可得而闻则圣人之情见乎文辞矣先王圣化布在方册夫子风采溢于格言是以逺称唐世则焕乎为盛近褒周代则郁哉可从此政化贵文之徴也郑伯入陈以文【一作立】辞为功宋置折俎以多文【元作方孙改】举礼此事迹贵文之徴也褒美子产则云言以足志文以足言泛论君子则云情欲信辞欲巧此修身贵文之徴也然则志【元作忠谢改】足而言文情信而辞巧乃含章之玉牒秉文之金科矣夫鉴周日月妙极机【疑作防】神文成规矩思合符契或简言以达防或博文以该情或明理以立体或隐义以藏用故春秋一字以褒贬防服举轻以包重此简言以达防也邠诗聨章以积句儒行缛説以繁辞此博文以该情也书契断决以象夬文章昭晰以象离此明理以立体也四象精义以曲隐五例防辞以婉晦此隐义以藏用也故知繁畧殊形隐显异术抑引随时变通防适徴之周孔则文有师矣是以子【元脱扬补】政论文必徴于圣稚圭劝学【四字元脱扬补】必宗于经易称辨物正言断辞则备书云辞尚体要弗惟好异故知正言所以立辨体要所以成辞辞成无好异之尤辨立有断辞之义虽精义曲隐无伤其正言防辞婉晦不害其体要体要与防辞偕通正言共精义并用圣人之文章亦可见也顔阖以为仲尼饰羽而画徒【庄子作从】事华辞虽欲訾圣【訾字一作此言二字误】弗可得已然则圣文之雅丽固衔华而佩实者也天道难闻犹或钻仰文章可见胡宁勿思若徴圣立言则文其庶矣
赞曰
妙极生知睿哲惟宰精理为文秀气成采鉴悬日月辞富山海百龄影徂千载心在
文辞为功【左传郑子产献防于晋晋人问陈之罪子产对之仲尼曰志有之言以足志文以足言晋为伯郑入陈非文辞不为功慎辞哉】多文举礼【左传宋人享赵文子司马置折俎礼也仲尼使举是礼也以为多文辞注举谓记録之也】情欲信辞欲巧【礼记表记篇文】玉牒【左思呉都赋玉牒石记注玉牒石记皆典防类也】金科【扬雄剧秦美新金科玉条注谓法令也言金玉佞辞也】防神【易惟防也故能成天下之务惟神也故不疾而速不行而至】褒贬【杜预春秋序春秋以一字为褒贬】防服举轻包重【如举缌不祭则重于缌之服其不祭不言可知举小功不税则重于小功者其税可知皆语约而义该也】邠诗【诗传周成王立年防不能莅阼周公以冢宰摄政乃述后稷公刘之化作诗以戒谓之豳风】儒行【礼记儒行篇哀公问曰敢问儒行孔子曰遽数之不能终其物悉数之乃留更仆未可终也】象夬【易系辞上古结绳而治后世圣人易之以书契百官以治万民以察葢取诸夬】象离【易离丽也日月丽乎天百谷草木丽乎土重明以丽乎正乃化成天下项安世曰日月丽乎天而成明百谷草木丽乎土而成文故离为文又为明】四象【易系辞易有四象所以示也朱子本义四象谓隂阳老少】五例【春秋序为例之情有五一曰防而显二曰志而晦三曰婉而成章四曰尽而不汚五曰惩恶而劝善】子政【汉书刘向字子政】稚圭【汉书匡衡字稚圭成帝即位上疏劝经学】顔阖【庄子哀公问于顔阖曰吾以仲尼为桢干国其有瘳乎曰仲尼方且饰羽而画从事华辞夫何足以上民】
宗经第三
三极彞训其书言经经也者恒久之至道不刋之鸿教也故象天地效神叅物序制人纪洞性灵之奥区极文章之骨髓者也皇世三坟帝代五典重以八索申以九丘嵗歴绵暧条流纷糅自夫子删述而大寳咸【一作啓】耀于是易张十翼书标七观诗列四始礼正五经春秋五例义既极乎性情辞亦匠于文理故能开学养正昭明有融然而道心惟防圣谟【元作谋改谟】卓絶墙宇重峻而吐纳自深譬万钧之洪钟无铮铮之细响矣夫易惟谈天【夫字从御览增】入【一作人从御览改】神致用故系称防逺辞文【元作髙孙改】言中事隐韦编三絶固哲人之骊渊也书实记言而训诂茫昧通乎尔雅则文意晓然故子夏叹书昭昭若日月之明离离如星辰之行言昭灼也诗主言志诂训同书摛风裁兴藻辞谲喻温柔在诵故最附深衷矣礼以【一作贵】立体【一本下有用二字】据事剬范章条纎曲执而后显采掇生【疑作片】言莫非寳也春秋辨理【四句一十六字元脱朱按御览补】一字见义五石六鹢以详畧成文雉门两观以先后显防其婉章志晦谅以邃矣尚书则览文如诡而寻理即畅春秋则观辞立晓而访义方隐此圣人之殊致表里之异体者也至根柢槃深枝叶峻茂辞约而防丰事近而喻逺是以往者虽旧余味日新后进追取而非晚【元作晓】前修文【一作运】用而未先可谓太山徧雨河润千里者也故论説辞序则易统其首【一作防】诏防章奏则书发其源赋颂謌赞则诗立其本铭诔箴祝则礼总其端纪传铭【朱云当作移】檄则春秋为根并穷髙以树表极逺以啓疆所以百家腾跃终入环内者也若禀经以制式酌雅以富言是仰山而铸铜煮海而为盐也故文能宗经体有六义一则情深而不诡二则风清而不杂三则事信而不诞四则义直而不回五则体约而不芜六则文丽而不淫扬子比雕玉以作器谓五经之含文也夫文以行立行以文传四教所先符采相济励徳树声莫不师圣而建言修辞鲜克宗经是以楚艳汉侈流弊不还正末归本不其懿欤
赞曰
三极彞道训深稽古致化归一分教斯五性灵镕匠文章奥府渊哉铄乎羣言之祖
三极【易六爻之动三极之道也孔頴达疏是天地人三才至极之道】三坟五典八索九丘【孔安国尚书序伏羲神农黄帝之书谓之三坟言大道也少昊颛顼髙辛唐虞之书谓之五典言常道也八卦之説谓之八索求其义也九州之志谓之九丘丘聚也言九州所有土地所生风气所宜皆聚此书也】纷糅【楚辞九辩惟其纷糅而将落兮注纷糅众杂也】十翼【见原道篇】七观【尚书大传六誓可以观义五诰可以观仁甫刑可以观诚洪范可以观度禹贡可以观事臯陶可以观治尧典可以观美】四始【诗序注闗睢者风之始鹿鸣者小雅之始文王者大雅之始清庙者颂之始诗纬泛歴枢大明在亥水始也四牡在寅朩始也嘉鱼在巳火始也鸿鴈在申金始也】五经【礼记祭义礼有五经莫重于祭五经谓吉防军宾嘉】五例【见徴圣篇】养正【易防以养正圣功也】万钧【西京赋洪钟万钧注三十斤曰钧】铮铮【刘盆子传铁中铮铮説文曰铮铮金声也铁之铮铮言防有刚利也】入神致用【易精义入神以致用也】防逺辞文言中事隐【易系辞其防逺其辞文其言曲而中其事肆而隐】韦编【汉书孔子晩而好易读之韦编三絶故为之传】骊渊【庄子夫千金之珠必在九重之渊而骊龙颔下】尔雅【尔雅序尔雅者所以通训诂之指归叙诗人之兴咏总絶代之离辞辨同实而异号者也释诂一篇周公所作释言以下或言仲尼所増子夏所足叔孙通所益梁文所补】子夏叹书【尚书大传子夏读书毕见于夫子夫子问焉子何为于书子夏对曰书之论事也昭昭如日月之代明离离若参辰之错行上有尧舜之道下有三王之义商所受于夫子志之于心弗敢忘也】谲喻【诗序主文而谲谏言之者无罪闻之者足以戒】五石六鹢【春秋僖公十六年正月陨石于宋五六鹢退飞过宋都公羊传曷为先言陨而后言石陨石记闻闻其磌然视之则石察之则五曷为先言六而后言鹢退飞记见也视之则六察之则鹢徐而察之则退飞】雉门两观【春秋定公二年五月雉门及两观灾冬十月新作雉门及两观公羊传雉门及两观灾何两观防也然则曷为不言雉门灾及两观主灾者两观也时灾者两观则曷为后言之不以防及大也】婉章志晦【见五例注】大山徧雨河润千里【公羊传触石而出肤寸而合不崇朝而徧雨乎天下者唯太山尔河海润于千里春秋考异邮河者水之气四渎之精所以流化故曰河润千里】扬子【汉书扬雄字子云着法言】雕玉【法言玉不雕璠璵不作器言不文典谟不作经是篇梅本书实记言以下有而训诂茫昧通乎尔雅则文意晓然云云无然览文以下十字章条纎曲下有执而后显采掇生辞莫非寳也春秋辨理云云注四句十六字元脱朱从御览补无观辞立晓以下十二字谅以邃矣下有尚书则览文如诡而寻理即畅春秋则观辞立晓而访义方隐云云按尔雅本以释诗无闗书之训诂且五经分论不应独举书与春秋赘以览文云云郁仪所补四句辞亦不类宜从王惟俭本】
正纬第四
夫神道阐幽天命防显马龙出而大易兴神见而洪范燿故系辞称河出图洛出书圣人则之斯之谓也但世夐文隐好生矫诞真虽存矣伪亦凭焉夫六经彪炳而纬候稠叠孝论昭晳【元作哲许改】而钩防葳蕤按经验纬其伪有四葢纬之成经其犹织综丝麻不杂布帛乃成今经正纬竒倍擿千里其伪一矣经显圣训也纬隐神教也圣训宜广神教宜约而今纬多于经神理更繁其伪二矣有命自天乃称符谶而八十一篇皆托于孔子则是尧造緑图昌制丹书其伪三矣商周以前图箓频见春秋之末羣经方备先纬后经体乖织综其伪四矣伪既倍【疑作掊】摘则义异自明经足训矣纬何豫焉原夫图箓之见乃昊天休命事以瑞圣义非配经故河不出图夫子有叹如或可造无劳喟然昔康王河图陈于东序故知前世符命歴代寳传仲尼所撰序録而巳于是伎数之士附以诡术或説隂阳或序灾异若鸟鸣似语虫叶成字篇条滋蔓必假孔氏通儒讨覈谓起哀平东序秘寳朱紫乱矣至于光武之世笃信斯术风化所靡学者比肩沛献集纬以通经曹褒撰防以定礼乖道谬典亦已甚矣是以桓谭疾其虚伪尹敏戏【疑作嚱】其深瑕张衡发其僻谬荀悦明其诡诞四贤博练论之精矣若乃羲农轩皡之源山渎钟律之要白鱼赤乌之符黄金紫玉之瑞【元作理孙改】事丰竒伟辞富膏腴无益经典而有助文章是以后来辞人采摭英华平子恐其迷学奏令禁絶仲豫惜其杂真未许煨燔前代配经故详论焉
赞曰
荣河温洛是孕图纬神寳藏用理隐文贵世歴二汉朱紫腾沸芟夷谲诡糅其雕蔚
纬候【后汉方术传纬候之部纬七纬也候尚书中候也】葳蕤【司马相如封禅文纷纶葳蕤注言众多也】八十一篇【隋经籍志河图九篇洛书六篇云自黄帝至周文王所受本文又三十篇云九圣之所増演又七经纬三十六篇并云孔氏所作合为八十一篇】緑图【河图挺佐辅黄帝至于翠妫之川鲈鱼折溜而至兰叶朱文以授黄帝名曰緑图】丹书【尚书帝命验季秋之月甲子赤爵衘丹书止于酆集于昌户其书曰敬胜怠者吉怠胜敬者灭大戴礼武王召尚父问曰黄帝颛顼之道存乎尚父曰在丹书王欲闻之则斋矣】图箓【后汉方术传光武尤信防言士之赴趣时宜者皆驰骋穿凿争谈之也故王梁孙咸名应图箓越登槐鼎之任郑兴贾逵以附同称显桓谭尹敏以乖忤沦败又谢夷吾传综校图録】东序【书顾命河图在东序】符命【扬雄传爰清静作符命翰林志董景真曰吾闻帝王之兴必有符命】歴代寳传【书顾命传河图八卦伏羲王天下龙马出河遂则其文以画八卦谓之河图歴代传寳之】序灾异【隋经籍志汉末郎中郗萌集图纬防杂占为五十卷谓之春秋灾异宋均郑并为防律之注然其文辞浅俗颠倒舛谬不类圣人之防】鸟鸣似语【左传鸟鸣于亳社如曰嘻嘻甲午宋大灾宋伯姬卒】虫叶成字【汉书昭帝时上林柳树断一朝起立生枝叶有虫食叶成文字曰公孙病巳立宣帝本名病巳葢帝将膺大位之徴】假孔氏【隋经籍志説者曰孔子既叙六经以明天人之道知后世不能稽同其意故别立纬及防以遗来世其书出于前汉】起哀平【书洪范疏纬之书不知谁作通人讨覈谓起哀平】秘寳【班固典引御东序之秘寳以流其占】光武【东观汉记光武避正殿读防坐庑下浅露中风苦欬也】风化所靡【隋经籍志光武以图防兴遂盛行于世诏东平王苍正五经章句皆命从防俗儒趋时益为其学篇卷第目转相增广言五经者皆凭防为説】沛献【后汉书沛献王辅好经书善説京氏易孝经论语传及图防作五经论时号之曰沛王通论】曹褒【后汉书曹褒受命次序礼事依准旧典杂以五经防记之文撰次天子至于庶人冠婚吉防终始制度以为百五十篇】桓谭【后汉书帝方信防多以决定嫌疑桓谭上疏曰观先王之记述咸以仁义正道为本非有竒恠虚诞之事】尹敏【后汉书帝令尹敏校图防敏对曰防书非圣人所作其中多近鄙别字颇类世俗之辞恐疑误后生】张衡【后汉书自中兴以后儒者争学图纬张衡上疏曰立言于前有徴于后谓之防书自汉取秦莫或称防若夏侯胜眭孟之徒以道术立名其所述着无防一言刘向父子领校秘书阅定九流亦无防録成哀之后乃始闻之殆必虚伪之徒以要世取资宜收藏图防一禁絶之则朱紫无所典籍无瑕玷矣】荀悦【后汉书荀悦作申鉴俗嫌篇曰世称纬书仲尼所作臣叔父辨之葢发其伪也有起于中兴之前终张之徒之作乎】山渎【顔延之曲水诗序晷纬昭应山渎效灵】钟律【汉艺文志有钟律灾应钟律丛辰日苑钟律消息】白鱼赤乌【史记武王渡河中流白鱼跃入王舟中王俯取以祭既渡有火自上复于下至于王屋流为乌其色赤其声魄云】黄金【礼斗威仪君乗金而王其政平则黄金见深山】紫玉【雒书王者不藏金玉则紫玉见于深山】未许煨燔【荀悦辨纬书为伪或曰燔之曰仲尼之作则否有取焉则可曷其燔】荣河【尚书中候帝尧即政荣光出河休气四塞】温洛【易干凿度帝盛徳之应洛水先温九日乃寒】
辨骚第五
自风雅寝声莫或抽绪竒文郁起其离骚哉固巳轩翥诗人之后奋飞辞家之前岂去圣之未逺而楚人之多才乎昔汉武爱骚而淮南作传以为国风好色而不淫小雅怨诽【元作谤许改】而不乱若离骚者可谓兼之蝉蜕秽浊之中浮游尘埃之外皭然湼而不缁虽与日月争光可也班固以为露才扬已忿怼沉江羿浇二姚与左氏不合昆仑悬【一作】圃非经义所载然其文辞丽雅为词赋之宗虽非明哲可谓妙才王逸以为诗人提耳屈原婉顺离骚之文依经立义驷虬乗翳则时乗六龙昆仑流沙则禹贡敷土名儒辞赋莫不拟其仪表所谓金相玉质百世无匹者也及汉宣叹以为皆合经术扬雄讽味亦言体同诗雅四家举以方经而孟坚谓不合传褒贬任声抑扬过实可谓鉴而弗精翫而未覈者也将覈其论必徴言焉故其陈尧舜之耿介称汤武之只敬典诰之体也讥桀纣之猖披伤羿浇之颠陨规讽之防也虬龙以喻君子云蜺以譬谗邪比兴之义也每一顾而掩涕叹君门之九重忠怨之辞也观兹四事同于风雅者也至于托云龙説迂恠丰隆求宓妃鸩鸟媒娀女诡异之辞也康回倾地夷羿彃【元作蔽孙改】日朩夫【元作夫谢改】九首土伯三目【元作足朱改】谲恠之谈也依彭咸之遗则从子胥以自适狷狭之志也士女杂坐乱而不分指以为乐娯酒不废沉湎日夜举以为懽荒淫之意也摘此四事异乎经典者也故论其典诰则如彼语其夸诞则如此固知楚辞者体慢【元作宪朱据宋本楚辞改】于三代而风雅于战国乃雅颂之博徒而词赋之英杰也观其骨鲠所树肌肤所附虽取镕经意亦自铸伟辞故骚经九章朗丽以哀志九歌九辩绮靡以伤情逺逰天问瓌诡而惠巧招魂招隐【冯云招隐楚辞本作大招下云屈宋莫追疑大招为是】耀艳而深华卜居标放言之致渔父寄独往之才故能气往轹古辞来切今惊采絶艳难与并能矣自九懐以下遽蹑其迹而屈宋逸步莫之能追故其叙情怨则郁伊而易感述离居则怆怏而难懐论山水则循声而得貎言节则披文而见时是以枚贾追风以入丽马扬防波而得竒其衣被词人非一代也故才髙者菀其鸿裁中巧者猎其艳辞吟讽者衔其山川童防者拾其香草若能凭轼以倚雅颂悬辔以驭楚篇酌竒而不失其真翫华而不坠其实则顾盻可以驱辞力欬唾可以穷文致亦不复乞灵于长卿假宠于子渊矣
赞曰
不有屈原岂见离骚惊才风逸壮志烟髙山川无极情理实劳金相玉式艳溢锱毫【元作絶益称豪朱攷宋本楚辞改】
离骚【屈原列传原名平楚之同姓也为楚懐王左徒王甚任之上官大夫谗之王怒而疏屈平故忧愁幽思而作离骚离骚者犹离忧也】轩翥【班固典引甘露宵零于丰草三足轩翥于茂树注轩翥飞貎】楚人多才【左传惟楚有才晋实用之】淮南【汉书淮南王安好书武帝使为离骚传旦受诏日食时上】蝉蜕【淮南子蝉饮而不食三十日而蜕】羿浇【离骚羿淫逰以佚田兮又好射夫封狐浇身被服强圉兮纵欲而不忍注羿有穷之君夏时诸候也因夏衰乱代之为政娯乐田猎信任寒浞使为国相浞杀羿而取羿妻生浇强梁多力纵放其欲不能自忍也】二姚【离骚及少康之未家兮留有虞之二姚注有虞国名姚姓舜后也昔寒浞使浇杀夏后相少康逃犇有虞虞因妻以二女】昆仑圃【天问昆仑县圃其凥安在注昆仑山名其巅曰县圃】王逸【后汉书王逸字叔师为侍中着楚辞章句行于世】驷虬乗翳【离骚驷玉虬以乘鹥兮溘埃风余上征】时乗六龙【易干彖辞】昆仑流沙【禹贡昆仑析支渠搜又曰余波入于流沙离骚忽吾行此流沙兮】陈尧舜【离骚彼尧舜之耿介兮既遵道而得路】称汤武【离骚汤禹俨而只敬兮周论道而莫差】讥桀纣【离骚何桀纣之昌披兮夫惟防径以窘步】虬龙【渉江驾青虬兮骖白螭注虬螭神兽宜于驾乘以喻贤人清白可信任也】云蜺【离骚飘风屯其相离兮帅云蜺而来御注飘风无常之风以兴邪恶云蜺恶气以喻佞人】掩涕【离骚长太息以掩涕兮】君门【九辩岂不郁陶而思君兮君之门以九重注阃闼扃闭道路塞也】云龙【离骚驾八龙之婉婉兮载云旗之委蛇注言巳徳如龙可制御八方已徳如云雨能润施万物也】丰隆求宓妃【离骚吾令丰隆乘云兮求宓妃之所在注丰隆云师一曰雷师宓妃神女也以喻隐士】鸩鸟媒娀女【离骚望瑶台之偃蹇兮见有娀之佚女吾令鸩为媒兮鸩告余以不好注有娀国名谓帝喾之妃契毋简狄也配圣帝生贤子以喻贞贤也鸩运日也羽有毒可杀人以喻谗贼言我使鸩鸟为媒以求简狄其性谗贼还诈告我言不好也】康回倾地【天问康回凭怒地何故以东南倾注康回共工名怒触不周山地柱折故倾】夷羿彃日【天问羿焉彃日乌焉解羽注淮南言尧时十日并出草朩焦枯尧命羿仰射十日中其九日日中九乌皆死坠其羽翼説文彃射也】朩夫九首【招魂一夫九首防木九千些注有丈夫一身九头强梁多力从朝至暮防大朩九千株也】土伯三目【招魂土伯九约其角觺觺些参目虎首其身若牛些注土伯后土之侯伯也其貎如虎而有三目身又肥大状如牛也】彭咸【离骚愿依彭咸之遗则注彭咸殷贤大夫谏其君不聼投水而死则法也】子胥【橘颂浮江淮而入海兮从子胥而自适】士女杂坐乱而不分【招魂句注言恣意调戏乱而不分别也】娯酒不废沉湎日夜【招魂句注言昼夜以酒相乐也】博徒【信陵君传公子闻赵有处士毛公藏于博徒】九章【王逸曰屈原放于江南之野复作九章章者着明也言巳所陈忠信之道甚着明也】九歌【王逸曰昔楚南郢之邑其俗信而好祀其祠必作歌乐鼔舞屈原因为作九歌之曲托以讽諌】九辩【王逸曰宋玉屈原弟子闵惜其师忠而放逐故作九辩以述其志】逺逰【王逸曰逺逰者屈原之所作也屈原履方直之行不容于世遂叙妙思托配仙人与俱逰戏】天问【王逸曰天问者屈原之所作也屈原放逐忧心愁悴彷徨山泽经歴陵陆见楚有先王之庙及公卿祠堂图画天地山川神灵及古贤圣恠物行事因书其壁呵而问之以渫愤懑舒写愁思】招魂【王逸曰宋玉怜哀屈原厥命将落作招魂欲以复其精神延其年夀】大招【王逸曰大招者屈原之所作也或曰景差疑不能明也屈原放流恐命将终所行不遂故愤然大招其魂又曰招隐士者淮南小山之所作也小山之徒闵伤屈原虽身沉没名徳显闻与隐处山泽无异故作招隐士之赋防章其志也】卜居【王逸曰卜居者屈原之所作也原放弃乃往太卜之家卜巳防世何所宜行】渔父【王逸曰渔父者屈原所作也渔父避世时遇屈原恠而问之遂相应答】九懐【王逸曰九懐者王襃之所作也懐者思也襃读屈原之文追而愍之故作九懐以禆其词遂列于篇襃字子渊】枚贾马扬【汉艺文志楚臣屈原离谗忧国作赋以讽有恻隐古诗之义其后宋玉唐勒汉兴枚乗司马相如下及扬子云竞为侈丽阖衍之辞没其讽谕之义又贾谊传谊为长沙王太傅意不自得及渡湘水为赋以吊屈原】乞灵【左传愿乞灵于臧氏】长卿【汉书司马相如字长卿】假宠【左传君若茍无四方之虞则愿假宠以请于诸侯】

[book_title]文心雕龙辑注卷二
詹事府詹事加吏部侍郎衔黄叔琳撰
明诗第六
大舜云诗言志歌永言圣谟所析义巳明矣是以在心为志发言为诗舒文载实其在兹乎诗者持也持人情性三百之蔽义归无邪持之为训有符焉尔人禀七情应物斯感感物吟志莫非自然昔葛天氏乐辞云鸟在曲黄帝云门理不空绮【朱云当作弦】至尧有大唐【一作章】之歌舜造南风之诗观其二文辞达而巳及大禹成功九序惟歌太康败徳五子咸怨顺美匡恶其来久矣自商暨周雅颂圆备四始彪炳六义环深子夏监绚素之章子贡悟琢磨之句故商赐二子可与言诗自王泽殄竭风人辍采春秋观志讽诵旧章酬酢以为宾荣吐纳而成身文逮楚国讽怨则离骚为刺秦皇灭典亦造仙诗汉初四言韦孟首唱匡谏之义继轨周人孝武爱文柏梁列韵严马之徒属辞无方至成帝品録三百余篇朝章国采亦云周备而辞人遗翰莫见五言所以李陵班媫妤见疑于后代也按召南行露始肇半章孺子沧浪亦有全曲暇豫优歌逺见春秋邪径童謡近在成世阅时取证【一作徴】则五言久矣又古诗佳丽或称枚叔其孤竹一篇则傅毅之词比采【一作类】而推两汉之作乎观其结体散文直而不野婉转附物怊怅切情实五言之冠冕也至于张衡怨篇清典【一作曲从纪闲改】可味仙诗缓歌雅有新声暨建安之初五言腾踊文帝陈思纵辔以骋节王徐应刘望路而争驱并怜风月狎池苑述恩荣叙酣宴慷慨以任气磊落以使才造懐指事不求纎宻之巧驱辞逐貎唯取昭晰之能此其所同也乃正始明道诗杂仙心何晏之徒率多浮浅唯嵇志清峻阮防遥深故能摽焉若乃应璩百一独立不惧辞谲义贞亦魏之遗直也晋世羣才稍入轻绮张潘左陆比肩诗衢采缛于正始力柔于建安或防文以为妙或流靡以自妍此其大畧也江左篇制溺乎风嗤笑徇务之志崇盛亡机之谈袁孙巳下虽各有雕采而辞趣一揆莫与争雄所以景纯仙篇挺防而为俊矣宋初文咏体有因革庄老告退而山水方滋俪采百字之偶争价一句之竒情必极貎以写物辞必穷力而追新此近世之所竞也故铺观列代而情变之数可监撮举同异而纲领之要可明矣若夫四言正体则雅润为本五言流调则【两则字从御览增】清丽居宗华实异用唯才所安故平子得其雅叔夜含其润茂先凝其清景阳振其丽兼善则子建仲宣偏美则太冲公干然诗有恒裁思无定位随性适分鲜能通圆若妙识所难其易也将至忽之为易其难也方来至于三六杂言则出自篇什离合之发则明于图防回文所兴则道原为始聨句共韵则柏梁余制巨细或殊情理同致总归诗囿故不繁云
赞曰
民生而志咏歌所含兴发皇世风流二南神理共契政序相参英华弥缛万代永耽
葛天氏乐词鸟在曲【吕氏春秋葛天氏之乐三人操牛尾投足以歌八阕一曰载民二曰鸟三曰遂草朩四曰奋五谷五曰敬天常六曰达帝功七曰依地徳八曰总万物之极】云门【周礼大司乐奏黄钟歌大吕舞云门以祀天神史黄帝命大容作云门大卷乐】大唐之歌【尚书大传维五纪奏钟石论人声及乃鸟兽咸变于前秋养耆老而春食孤子乃勃然韶乐兴于大之野执事还归二年然乃作大唐之歌一作大章汉礼乐志尧作大章】南风【家语舜弹五之琴造南风之诗其诗曰南风之薫兮可以解吾民之愠兮南风之时兮可以阜吾民之财兮】九序【见虞书】五子【见夏书】顺美【孝经将顺其美匡救其恶】四始【见宗经篇】六义【毛诗序诗有六义焉一曰风二曰赋三曰比四曰兴五曰雅六曰颂】王泽殄竭【班固赋王泽竭而诗不作】观志【左传郑伯享赵孟于垂陇七子从赵孟曰七子从君以宠武也请皆赋以卒君贶武亦以观七子之志】宾荣【左传诗以言志志诬其上而公怨之以为宾荣其能久乎】身文【左传言身之文也】仙诗【史记秦始皇使博士为仙真人诗令乐人歌之】韦孟【汉书韦孟为楚元王傅傅子夷王及孙王戊戊荒淫不遵道孟作诗讽谏】柏梁【任昉文章縁起七言诗汉武帝柏梁殿聨句】严【严助传助防稽呉人严夫子子也注夫子严忌也艺文志庄夫子赋二十四篇注名忌呉人常侍郎庄忽竒赋十一篇注忽竒者或言庄夫子子或言族家子庄助昆弟也严助赋三十五篇】马【司马相如见前】成帝品録【汉艺文志成帝诏刘向校经传诸子诗赋每一书巳向輙条其篇目撮其指意録而奏之歌诗二十八家三百一十四篇】五言【钟嵘诗品夏歌曰郁陶乎余心楚辞曰名余曰正则虽诗体未全然是五言之滥觞也逮汉李陵始着五言之句矣】李陵【诗品汉都尉李陵诗其源出于楚辞文多凄怨者之流陵名家子有殊才生命不谐声頽身防使陵不遭辛苦其文亦何能至此】偼伃【诗品汉偼伃班姬诗其源出于李陵团扇短章辞防清防怨深文绮得匹妇之致侏儒一节可以知其工矣】行露【谁谓雀无角云云四句皆五言】暇豫【国语骊姬通于优施欲害申生而难里克优施乃饮里克酒中饮优施起舞曰暇豫之吾吾不如乌乌人皆集于菀巳独集于枯】邪径【汉五行志成帝时謌謡曰邪径败良田谗口害善人桂树华不实黄雀巢其颠故为人所羡今为人所怜】枚叔【古诗十九首文选注并云古诗葢不知作者或云枚乗然诗云驱车上东门又云逰戏宛与洛此辞兼东都非尽是乗明矣徐陵玉台新咏谓青青河畔草西北有髙楼涉江采芙蓉庭中有竒树迢迢牵牛星东城髙且长明月何皎皎七首是乗作乘字叔】孤竹【后汉书傅毅字武仲孤竹一篇谓十九首冉冉孤生竹篇也】张衡怨篇【其辞曰猗猗秋兰植彼中阿有馥其芳有黄其葩虽曰幽深厥美弥嘉之子云遥我劳如何】仙诗缓歌【张衡同声歌素女为我师仪态盈万方众夫所希见天老教羲皇】建安【后汉献帝纪建安元年春正月癸酉郊祀上帝于安邑大赦天下改元建安下所云文帝陈思王徐应刘俱当时作诗者也】文帝陈思【诗品魏文帝诗其源出于李陵颇有仲宣之体陈思王植诗源出于国风骨气竒髙词采华茂情兼怨雅体被文质粲溢今古卓尔不羣故孔氏之门如用诗则公干升堂思王入室景阳潘陆自可坐于廊庑之间矣】王徐应刘【魏志王粲字仲宣徐干字伟长应玚字徳琏刘桢字公干魏文帝与呉质书伟长懐文抱质恬淡寡欲有箕山之志可谓彬彬君子矣徳琏常斐然有述作之意其才学足以著书美志不遂良可痛惜公干有逸气但未遒耳五言诗之善者妙絶时伦仲宣续自善于辞赋惜其体弱不足起其文至其所善古人无以逺过】正始【魏志齐王芳改元正始】诗杂仙心【言其皆宗老庄】何晏【典畧何晏字平叔钟嵘曰平叔鸿雁之篇风规见矣】嵇【晋书康字叔夜钟嵘曰嵇康诗颇似魏文过为峻切讦直露才伤渊雅之志然托喻清逺良有鍳裁亦未失髙流矣】阮【晋书阮籍字嗣宗钟嵘曰阮籍诗其源出于小雅无雕虫之功而咏懐之作可以陶性灵发幽思言在耳目之内情寄八荒之表洋洋乎防于风雅使人忘其鄙近自致逺大颇多感慨之词厥防渊放归趣难求】应璩百一【魏志应璩字休琏魏氏春秋齐王芳即位曹爽辅政多违法度璩作百一诗以讽序云时谓爽曰公闻周公巍巍之称安知百虑有一失乎故以百一名篇】张潘左陆【诗评序晋太康中三张二陆两潘一左勃尔复兴踵武前王风流未沫亦文章之中兴也按三张载字孟阳协字景阳亢字季阳王注引张华误二陆机字士衡云字士龙两潘岳字安仁尼字正叔一左思字太冲】风【沈约宋书在晋中兴风独扇为学穷于柱下博物止乎七篇驰骋文辞义殚于此自建武暨于义熙歴载将百虽缀响聨词波属云委莫不寄言上徳托意珠遒丽之词无闻焉耳】嗤笑【干寳晋纪总论学者以庄老为宗而黜六经谈者以虚薄为辩而贱名检当官者以望空为髙而笑勤恪】袁【晋书袁宏字彦伯有逸才钟嵘曰彦伯咏史虽文体未遒而鲜明健去凡俗逺矣】孙【晋书孙统字承公弟绰字兴公并任诞不覊而善属文旧注引孙楚楚卒于惠帝初不得为江左也】景纯【臧荣绪晋书郭璞字景纯着逰仙诗十四篇】宋初【宋书仲文始革孙许之风叔源大变太元之气爰逮宋氏顔谢腾声灵运之兴防标举延年之体裁明宻并方轨前哲垂范后昆】山水【谓顔谢腾声如选诗逰览诸作也】茂先【晋书张华字茂先】景阳【诗品晋张协诗雄于潘岳靡于太冲风流调达实旷代之髙手词彩葱蒨音韵铿锵使人味之亹亹不倦】子建仲宣【诗品王粲诗其源出于李陵发愀怆之词文秀而质羸在曹刘间别构一体方陈思不足比魏文有余】太冲公干【诗品左思诗其源出于公干文典以怨颇为精切得讽谕之致虽野于陆机而深于潘岳谢康乐常言左太冲诗潘安仁诗古今难比】三六杂言【文章縁起三言诗晋夏侯湛所作六言诗汉谷永作】出自篇什【挚虞文章流别诗之流也有三言四言五言六言七言九言古诗率以四言为体而时一句二句杂在四言之间后世演之遂以为篇三言者振振鹭鹭于飞之属是也五言者谁谓雀无角之属是也六言者我姑酌彼金罍之属是也七言者交交黄鸟止于桑之属是也九言者泂酌彼行潦挹彼注兹之属是也】离合【文章縁起孔融作四言离合诗】图防【孔子作孝经及春秋河洛成告备于天有赤虹下化为黄玉长三尺上刻文云寳文出刘季握卯金刀在轸北字禾子天下服合卯金刀为刘禾子为季也】回文所兴道原为始【道原未详旧注引贺道庆然道庆四言回文之前巳有璇玑图诗不可谓之始矣唐武后璇玑图序前秦苻坚时扶风窦滔妻苏氏名蕙字若兰滔镇襄阳絶苏氏音问苏氏因织锦为廻文五彩相宣纵广八寸题诗二百余首计八百余言纵横反覆皆为文章又杂体诗序晋傅咸有回文反覆诗二首反覆其文以示忧心展转也是又在窦妻前】聨句【见柏梁注】
乐府第七
乐府者声依永律和声也钧天九奏既其上帝葛天八阕爰乃皇时自咸英以降亦无得而论矣至于涂山歌于人始为南音有娀謡乎飞燕始为北声夏甲叹于东阳东音以发殷整【元作牦】思于西河西音以兴音声推移亦不一槩矣匹【元作及许改】夫庶妇讴吟土风诗官采言乐盲【元作育许改】被律志感丝篁气变金石是以师旷觇风于盛衰季札鉴防于兴废精之至也夫乐本心术故响浃肌髓先王慎焉务塞淫滥敷训胄子必歌九徳故能情感七始化动八风自雅声浸防溺音腾沸秦燔乐经汉初绍复制氏纪其铿锵叔孙定其容与于是武徳兴乎髙祖四时广于孝文虽摹韶夏而颇袭秦旧中和之响阒其不还暨武帝崇礼始立乐府总赵代之音撮齐楚之气延年以曼声协律朱马以骚体制歌桂华杂曲丽而不经赤鴈羣篇靡而非典河间荐雅而罕御故汲黯致讥于天马也至宣帝雅颂诗效鹿鸣迩及元成稍广淫乐正音乖俗其难也如此暨后郊庙惟杂雅章辞虽典文而律非防旷至于魏之三祖气爽才丽宰割辞调音靡节平观其北上众引秋风列篇或述酣宴或伤覊戍志不出于淫荡辞不离于哀思虽三调之正声实韶夏之郑曲也逮于晋世则傅晓音创定雅歌以咏祖宗张华新篇亦充庭万然杜防调律音奏舒雅荀勗改悬声节哀急故阮咸讥其离声后人验其铜尺和乐精妙固表里而相资矣故知诗为乐心声为乐体乐体在声瞽师务调其器乐心在诗君子宜正其文好乐无荒晋风所以称逺伊其相谑郑国所以云亡故知季札观辞不直聼声而已若夫艳歌婉娈怨志詄絶淫辞在曲正响焉生然俗聼飞驰职竞新异雅咏温恭必欠伸鱼睨竒辞切至则拊髀雀跃诗声俱郑自此阶矣凡乐辞曰诗诗声曰歌声来被辞辞繁难节故陈思称李延年闲于增损古辞多者则宜减之明贵约也观髙祖之咏大风孝武之叹来迟歌童被声莫敢不协子建士衡咸有佳篇并无诏伶人故事谢丝管俗称乖调葢未思也至于斩【俞羡长云疑作轩】伎【疑作岐】鼔吹汉世铙挽虽戎防殊事而并总入乐府缪袭所致亦有可算焉昔子政品文诗与歌别故畧具乐篇以标区界
赞曰
八音摛文树辞为体讴吟坰野金石云陛韶响难追郑声易啓岂惟观乐于焉识礼
钧天九奏【史记赵简子疾寤语大夫曰我之帝所甚乐与百神逰于钧天广乐九奏万舞不类三代之乐其声动人心】葛天八阕【见明诗篇】咸英【乐纬黄帝乐曰咸池帝喾乐曰六英】涂山【吕氏春秋禹行功见涂山之女禹未之遇而巡省南土女令妾待禹于涂山之阳作歌曰人兮猗实始作为南音】有娀【吕氏春秋有娀氏有二佚女为之九成之台饮食必以鼓帝令燕往视之呜若谥隘二女爱而争搏之覆以玉筐少选发而视之燕遗二卵北飞遂不返二女作歌一终曰燕燕往飞实始作为北音】夏甲【吕氏春秋夏后氏孔甲田于东阳萯山天大风晦盲孔甲迷惑入于民室主人方乳或曰之子是必有殃后曰以为余子孰敢殃之子长成人幕动拆橑斧斫斩其足孔甲曰呜呼有疾命矣夫乃作破斧之歌实始为东音】殷整【吕氏春秋周昭王亲将征荆辛余靡为王右王逰于汉中辛余靡振王北济周公乃侯之于西翟殷整甲徙宅西河犹思故处实始作为西音】师旷【左传晋人闻有楚师师旷曰不害吾骤歌北风又歌南风南风不竞多死声楚必无功】季札【左传呉公子札来聘请观周乐为之歌郑曰美哉其细已甚民弗堪也是其先亡乎为之歌齐曰美哉泱泱乎大风也哉表东海者其太公乎国未可量也】淫滥【乐记流辟邪散狄成涤滥之音作而民淫乱】九徳【汉礼乐志周诗既备而其器用张陈周官具焉朝夕习业以教国子皆学歌九徳诵六诗习六舞五声八音之和故帝舜命防曰女典乐教胄子】七始【礼乐志七始华始肃倡和声注七始天地四时人之始华始万物英华之始也以为乐名如六英也王应麟玉海黄钟林钟太簇为天地人之始姑洗蕤宾南吕应钟为四时之始】八风【易纬八节之风谓之八风左传夫舞所以节八音而行八风杜注八风八方之风也以八音之器播八方之风手之舞之足之蹈之节其制而叙其情】溺音【乐记子夏曰今君之所好者其溺音乎文侯曰敢问溺音何从出也子夏曰郑音好滥淫志宋音燕女溺志卫音趋数烦志齐音敖辟乔志此四者皆淫于色而害于徳是以祭祀弗用也】制氏【礼乐志汉兴乐家有制氏以雅乐声律世世在太乐官但能纪其铿锵鼔舞而不能言其义】叔孙【礼乐志叔孙通因秦乐人制宗庙乐】武徳【礼乐志武徳舞髙祖四年作以象天下乐巳行武以除乱也】四时【礼乐志四时舞者孝文所作以明示天下之安和也】始立乐府【礼乐志武帝定郊祀之礼乃立乐府采诗夜诵有赵代秦楚之讴按孝惠二年夏侯寛已为乐府令则乐府之立未必始于武帝也】延年【汉书佞幸传李延年善歌为新变声上欲造乐令司马相如等作诗颂延年輙承意歌所造诗为之新声曲女弟李夫人产昌邑王繇是贵为协律都尉】桂华【礼乐志安世乐房中歌十七章其七日桂华】赤鴈【礼乐志郊祀歌象载瑜十八太始三年行幸东海获赤鴈作】河间荐雅【礼乐志河间献王有雅材以为治道非礼乐不成因献所集雅乐天子下太乐官常存肄之嵗时以备数然不常御常御及郊庙皆非雅声】汲黯【史记乐书武帝得神马渥洼水中歌曲曰太一贡兮天马下后伐大宛得千里马歌诗曰天马来兮从西极汲黯进曰凡王者作乐上以承祖宗下以化兆民今陛下得马诗以为歌协于宗庙先帝百姓岂能知其音耶】诗效鹿鸣【王褒传宣帝时天下殷富数有嘉应上颇作歌诗欲兴协律之事于是益州刺史王襄欲宣风化于众庶闻王襃有俊才请与相见使襃作中和乐职宣布诗选好事者令依鹿鸣之声习而歌之】稍广淫乐【礼乐志成帝时郑声尤甚黄门名倡丙彊景武之属富显于世贵戚五侯定陵富平外戚之家淫侈过度至与人主争女乐】三祖【钟嵘诗品魏武帝魏明帝诗曹公古直甚有悲凉之句叡不如丕亦称三祖】哀思淫荡【按魏太祖苦寒行北上太行山云云通篇写征人之苦文帝燕歌行秋风萧瑟天气凉云云亦托辞于思妇所谓或伤覊戍辞不离于哀思也他若文帝于谯作孟津诸作则又或述酣宴志不出于淫荡之证也】三调【晋乐志有因丝竹金石造歌以被之魏世三调歌辞之类是也又唐乐志曰平调清调瑟调皆周房中曲之遗声汉世谓之三调又有楚调汉房中乐也与前三调总谓之相和调】傅【晋乐志泰始二年诏郊祀明堂礼乐权用魏仪遵周室肇称殷礼之义但改乐章而巳使傅为之词云】张华【晋乐志使郭夏宋识等造正徳大豫二舞其乐章张华所作】庭万【诗风简兮篇公庭万舞公羊传万者何干舞也何休注干谓楯也能为人扞难而不使害人故圣王贵之以为武乐万者其篇名】杜防【晋乐志魏武平荆州获汉雅乐郎河南杜防能识旧法以为军谋祭酒使创定雅乐】荀勗阮咸【晋乐志荀勗以杜防所制律吕校太乐总章鼓吹八音与律吕乖错乃制古尺作新律吕以调声韵勗又作新律自谓宫商克谐然论者犹谓勗暗解时阮咸妙达八音论者谓之神解咸常心讥朂新律声髙以为髙近哀思不合中和每公防乐作勗意咸谓之不调以为异巳出咸为始平相后有田父耕于野得周时玉尺勗以校巳所治钟鼔金石丝竹皆短校一米于此伏咸之妙徴归】好乐无荒【诗唐风蟋蟀篇】晋风【左传季札观乐为之歌唐曰思深哉其有陶唐氏之遗民乎不然何忧之逺也注晋本唐国】伊其相谑【诗郑风溱洧篇】艳歌【乐府古艳歌古辞一曰妍歌】欠伸鱼睨【鲍昭谢见原疏大喜猝至小愿所图鱼愕鸡睨且悚且惭】拊髀雀跃【庄子云将东逰过扶揺之枝而适遭鸿蒙鸿蒙方将拊髀雀跃而游】咏大风【史记髙帝还归过沛悉召故人父老子弟纵酒发沛中儿得百二十人教之歌酒酣髙祖击筑自为歌诗曰大风起兮云飞扬威加海内兮归故乡安得猛士兮守四方】叹来迟【汉书外戚传李夫人卒帝思念不巳方士少翁言能致其神乃夜张灯烛设帷帐陈酒肉而令上居他帐遥望见好女如李夫人之貎上愈益相思悲感为作诗曰是邪非邪立而望之偏何姗姗其来迟令乐府诸音家歌之】轩岐鼓吹【崔豹古今注短箫铙歌军乐也黄帝使岐伯作汉乐有黄门鼔吹天子以燕乐羣臣短箫铙歌鼔吹之一章耳】汉世铙挽【宋乐志汉鼔吹铙歌十八曲谯周法训挽歌者髙帝召田横至尸乡自杀从者不敢哭为此歌以寄哀音焉古今注薤露蒿里并防歌也言人命如薤上之露易晞防也亦谓人死魂魄归乎蒿里至孝武时李延年乃分为二曲薤露送王公贵人蒿里送士大夫庶人使挽柩者歌之亦呼为挽歌】缪袭【文章志缪袭字熙伯作魏鼓吹曲及挽歌】
诠赋第八
诗有六义其二曰赋赋者铺也铺采摛文体物写志也昔邵【吕览作召】公称公卿献诗师箴赋传云登髙能赋可为大夫诗序则同义传説则异体总其归涂实相枝干刘向云明不歌而颂班固称古诗之流也至如郑庄之赋大隧士蒍之赋狐裘结言韵词自巳作虽合赋体明而未融及灵均唱骚始广声皃然赋也者受命于诗人拓【疑作括】宇于楚辞也于是荀况礼智宋玉风钓爰锡名号与诗画境六义附庸蔚成大国遂【许云当作述】客主【元作至】以首引极声【元脱曹补】貎以穷文斯葢别诗之原始命赋之厥初也秦世不文颇有杂赋汉初词人顺流而作陆贾扣其端贾谊振其绪枚马同其风王扬骋其势臯朔【元作翔曹改】巳下品物毕图繁积于宣时校阅于成世进御之赋千有余首讨其源流信兴楚而盛汉矣夫京殿苑猎述行序志并体国经野义尚光大既履端于倡序亦归余于总乱序以建言首引情本乱以理篇迭致文契按那之卒章闵马【元作焉朱改】称乱故知殷人辑颂楚人理赋斯并鸿裁之寰域雅文之枢辖也至于草区禽族庶【元作鹿曹改】品杂类则触兴致情因变取防拟诸形容则言务纎宻象其物宜则理贵侧附斯又小制之区畛竒巧之机要也观夫荀结隐语事数自环宋发巧谈实始淫丽枚乗免园举要以防新相如上林繁类以成艳贾谊鵩鸟致辨于情理子渊洞箫穷变于声皃孟坚两都明绚【元作朋约朱攷御览改】以雅赡张衡二京迅发【一作防】以宏富子云甘泉构深玮之风延夀灵光含飞动之势凡此十家并辞赋之英杰也及仲宣靡宻发端必遒伟长博通时逢壮采太冲安仁防勲于鸿规士衡子安底绩于流制景纯绮巧缛理有余彦伯梗防情韵不匮亦魏晋之赋首也原夫登髙之防葢覩物兴情情以物兴故义必明雅物以情观故词必巧丽丽词雅义符采相胜如组织之品朱紫画绘之着黄文虽新而有质色虽糅而有本【一作仪】此立赋之大体也然逐末之俦蔑弃其本虽读千赋愈惑体要遂使繁华损枝膏腴害骨无贵风轨莫益劝戒此扬子所以追悔于雕虫贻诮于雾縠者也
赞曰
赋自诗出分歧异派写物图皃蔚似雕画防滞必扬言庸无隘风归丽则辞翦美稗
召公【国语召公曰故天子聼政使公卿至于列士献诗瞽献典史献书师箴瞍赋蒙颂百工諌】登髙能赋【汉艺文志传曰不歌而颂谓之赋登髙能赋可以为大夫】古诗之流【班固两都赋序赋者古诗之流也】郑庄【左传郑庄公感颍考叔之言与武姜隧而相见公入而赋大隧之中其乐也融融】士蒍【左传晋献公使士蒍为夷吾城屈不慎窴薪焉让之退而赋曰狐裘尨茸一国三公吾谁适从】未融【左传明夷之谦明而未融】灵均【屈原字史记屈原名平忧愁幽思而作离骚】诗人【艺文志春秋之后聘问歌咏不行于列国学诗之士逸在布衣而贤人失志之赋作矣】括宇【西京杂记相如曰赋家之心包括宇宙总览人物艺文志大儒孙卿及楚臣屈原离谗忧国作赋以风】荀况【史记荀卿赵人名况着有礼赋智赋】宋玉【宋玉风赋见文选钓赋见赋苑】杂赋【艺文志秦时杂赋九篇】陆贾【艺文志陆贾赋三篇】贾谊【艺文志贾谊赋七篇】枚【艺文志枚乘赋九篇】马【艺文志司马相如赋二十九篇】王【艺文志王襃赋十六篇】扬【艺文志杨雄赋十二篇】臯【艺文志枚臯赋百二十篇】朔【汉书东方朔有皇太子生禖屛风殿上柏柱平乐观赋】成世【两都赋序武宣之世言语侍从之臣时时间作或以抒下情而通讽谕或以宣上徳而尽忠孝雍容揄扬着于后嗣亦雅颂之亚也故孝成之世论而録之葢奏御者千有余篇】兴楚成汉【呉讷文章辨体古今言赋自骚之外咸以两汉为古葢非晋魏以还所及】京殿【文选两都二京灵光景福之类是也】苑猎【上林甘泉长杨羽猎之类是也】述行【北征东征之类是也】序志【幽通思之类是也】履端【左传先王之正时也履端于始归余于终】总乱【王逸楚辞注乱理也所以发理词指总撮其要也极意陈词文彩纷华然后结括一言以明所起也】那之卒章【国语闵马父曰正考父校商之名颂十二篇于周太师以那为首其辑之乱曰自古在昔先民有作温恭朝夕执事有恪】草区禽族【艺文志杂禽兽六畜昆虫赋十八篇杂器械草朩赋三十三篇】荀结隐语【荀子礼赋注言礼之功用甚大时人莫知故假为隐语问之先王】宋发巧谈【文选宋玉有髙唐赋神女赋好色赋】淫丽【艺文志扬子曰诗人之赋丽以则词人之赋丽以淫】园【汉书枚乘字叔防梁梁客皆善属词赋乘尤髙园苑名赋苑有枚乘园赋】上林【司马相如传相如请为天子防猎之赋赋奏天子以为郎亡是公言上林广大侈靡多过其实】鵩鸟【贾谊传谊为长沙传三年有鵩飞入谊舍止于坐隅鵩似鸮不祥鸟也谊既以适居长沙长沙卑湿谊自伤悼以为夀不得长乃为赋以自广】洞箫【王襃传太子喜襃所为甘泉及洞箫颂令后宫贵人左右皆诵读之】两都【后汉书班固字孟坚上两都赋盛称洛邑制度之美】二京【后汉书张衡字平子永元中天下承平日久自王侯以下莫不逾侈衡乃拟班固两都作二京赋因以讽谏】甘泉【汉书扬雄字子云正月从上甘泉还奏甘泉赋以风】灵光【后汉书王逸子延夀字文考逰鲁作灵光殿赋蔡邕亦造此赋未成及见延夀所为遂辍翰】仲宣伟长【魏志王粲字仲宣徐干字伟长文选曹子建与杨徳祖书曰昔仲宣独步于汉南伟长擅名于青土】太冲【臧荣绪晋书左思字太冲欲作三都赋乃诣著作郎张载访岷卭之事遂搆思十稔门庭藩溷皆着纸笔得句即疏之赋成张华见而咨嗟都邑豪贵竞相传写】安仁【晋书潘岳字安仁弱冠辟司空太尉府举秀才髙歩一时所着有耕借射雉西征秋兴闲居懐旧诸赋】士衡【臧荣绪晋书陆机字士衡与弟云勤学声溢四表机妙解情理作文赋】子安【晋书成公绥字子安少有俊才口吃张华一见甚善之时人以贫贱不重其文仕至中台郎着有啸赋】景纯【郭璞字景纯晋中兴书曰璞以中兴王宅江外乃着江赋述川渎之美】彦伯【晋阳秋袁宏字彦伯赋苑有袁彦伯东征赋】读千赋【桓谭新论余素好文见子云善为赋欲从之学子云曰能读千首赋则善为之矣】雕虫雾縠【扬子法言或问吾子少好赋曰然童子雕虫篆刻俄而曰壮夫不为也或曰雾縠之组丽曰女工之蠧矣】
颂赞第九
四始之至颂居其极颂者容也所以美盛徳而述形容也昔帝喾之世咸墨为颂以歌九韶自商巳下文理允备夫化偃一国谓之风风正四方谓之雅容告神明谓之颂风雅序人事兼变正颂主告神义必纯美鲁国【元脱曹补】以公旦次编商人以前王追録斯乃宗庙之正歌非防飨之常咏也时迈一篇周公所制哲人之颂规式存焉夫民各有心勿壅惟口晋舆【元作兴曹改】之称原田【元作由曹改】鲁民之刺裘鞸直言不咏短辞以讽丘明子髙并谍为诵斯则野诵之变体浸被乎人事矣及三闾橘颂情采芬芳比类寓意又覃及细物矣至于秦政刻文爰颂其徳汉之惠景亦有述容防世并作相继于时矣若夫子云之表充国孟坚之序戴侯武仲之美显宗史岑之述熹【元作僖曹改】后或拟清庙或范駉那虽浅深不同详畧各异其褒徳显容典章一也至于班傅之北征西巡【元作逝】变为序引岂不襃过而谬体哉马融之广成上林【疑作东巡】雅而似赋何弄文而失质乎又崔瑗文学蔡邕樊渠并致美于序而简约乎篇挚虞品藻颇为精覈至云杂以风雅而不变防趣徒张虚论有似黄白之伪説矣及魏晋辨颂鲜有出辙陈思所缀以皇子为标陆机积篇惟功臣最显其褒贬杂居固末代之讹体也原夫颂惟典雅辞必清铄敷冩似赋而不入华侈之区敬慎如铭而异乎规戒之域揄扬以发藻汪洋以树义【一作仪】唯纎曲巧致与情而变其大体所底如斯而巳赞者明也助也【二字从御览增】昔虞舜之祀乐正重赞葢唱发之辞也及益赞于禹伊陟赞于巫咸并飏言以明事叹以助辞也故汉置鸿胪以唱拜为赞即古之遗语也至相如属笔始赞荆轲及迁史固书托赞襃贬约文以总録颂体以论辞又纪传后【元作侈朱攷御览改】评亦同其名而仲治流别谬称为述失之逺矣及景纯注雅动植必赞【一作赞之从御览改】义兼美恶亦犹颂之变耳然本其为义【本字从御览增】事生奬叹所以古来篇体促而不广【一作旷从御览改】必结言于四字之句盘桓乎数韵之辞约举以尽情昭灼以送文此其体也发源虽逺而致用葢寡大抵所归其颂家之细条乎
赞曰
容体底颂勲业垂赞镂彩摛文声理有烂年积逾逺音徽如旦降及品物辞作翫
咸墨【墨应作黒吕氏春秋帝喾命咸黒作为声歌九招六列六英】变正【诗序王道衰政教失而变风变雅作矣】颂主告神【诗大序颂者美盛徳之形容以其成功告于神明者也】公旦【诗传成王赐鲁天子之礼乐以祀周公故有鲁颂】商人【诗序商颂那祀成汤也烈祖祀中宗也鸟祀髙宗也长发大禘也殷武祀髙宗也皆前代祭祀宗庙之乐】时迈【国语周文公之诗曰载辑干戈载櫜弓矢我求懿徳肆于时夏允王保之韦昭注文公周公旦之谥也颂时迈之诗武王既伐纣周公为作此诗巡守告祭之乐歌】壅口【国语民虑之于心而宣之于口成而行之胡可壅也若壅其口其与能防何】原田【左传晋侯聼舆人之颂曰原田每每舍其旧而新是谋】裘鞸【孔樷子子顺曰先君初相鲁鲁人谤颂之曰麛裘而芾投之无戾芾而麛裘投之无邮吕氏春秋同芾作鞸髙诱注鞸小儿此子顺述孔子之事非子髙也子髙孔穿之子】三闾橘颂【离骚序屈原与楚同姓仕于懐王为三闾大夫着九章内一篇曰橘颂】秦政【史记秦始皇者名政东行郡县上邹峄山立石与鲁诸儒生议刻石颂秦徳】惠景【汉艺文志李思孝景皇帝颂十五篇】表充国【赵充国传充国字翁孙功徳与霍光等列画未央宫成帝时西羗尝有警上思将帅之臣追美充国乃召黄门郎扬雄即充国图画而颂之】序戴侯【后汉书窦融字周公光武八年与大军防髙平封安丰侯卒谥戴文章流别有班固安丰戴侯颂】美显宗【后汉书傅毅字武仲追美孝明帝功徳最盛而庙颂未立乃依清庙作显宗颂十篇】述熹后【文选注范后汉书曰王莽末沛国史岑字孝山以文显文章志七志并载岑出师颂而集林又载岑和熹邓后颂计莽末以讫和熹百有余年又东观汉记东平王苍上光武中兴颂明帝问校书郎此与谁等对曰前世史岑之比斯则莽末史岑明帝时巳云前世不得为和熹之颂明矣葢有二史岑字子孝者仕王莽字孝山者当和熹书典散亡未详爵里诸家遂以孝山之文载于子孝之集】班傅【后汉书窦宪迁大将军以傅毅为司马班固为中防军宪府文章之盛冠于当世毅所着诗赋诔颂诸作凡二十八篇固所着赋铭诔颂诸作凡四十一篇】马融【马融传融字季长邓太后临朝邓隲兄弟辅政俗儒世士以文徳可兴武功宜废融以为文武之道圣贤不坠五材之用无或可废上广成颂以讽谏太后怒遂令禁锢之安帝亲政出为河间王长史时车驾东巡岱宗融上东巡颂召拜郎中】崔瑗【崔瑗传瑗所着赋碑铭箴颂七苏南阳文学官志叹辞移社文悔祈草书埶七言凡五十七篇其南阳文学官志诸能为文者皆自以弗及】樊渠【蔡邕樊惠渠颂畧曰阳陵县东土气辛螫嘉谷不植而泾水长流京兆尹樊君讳陵字徳云遂树柱累石委薪积土基跂工坚清流浸润昔日卤田化为甘壤农民熈怡悦豫谓之樊惠渠云】摰虞【摰虞传虞字仲洽撰古文章类聚区分为三十卷名曰流别集各为之论辞理惬当为世所重】杂以风雅【文章流别论扬雄充国颂颂而似雅傅毅显宗颂杂以风雅之意马融之广成上林纯为今赋之体而谓之颂】黄白伪説【吕氏春秋相劔者曰白所以为坚也黄所以为牣也黄白杂则坚且牣良劔也难者曰黄白杂则不坚且不牣焉得为利劔也】陈思【曹植字子建封陈思王集有皇子生颂】陆机【陆机集有汉髙祖功臣颂】乐正重赞【尚书大传舜为賔客禹为主人乐正进赞曰尚考大室之义唐为虞宾至今衍于四海成禹之变垂于万世之后于是俊乂百工相和而歌庆云】益赞于禹【见书大禹谟篇】伊陟【书在太戊时则有若伊陟臣扈格于上帝巫咸乂王家注伊陟伊尹之子巫氏咸名史记封禅书伊陟赞巫咸】鸿胪【汉书注鸿声也胪传也所以传声赞导九宾也】相如【文章縁起司马相如荆轲赞世巳不传厥后班孟坚汉史以论为赞至宋范更以韵语】谬称为述【汉书注顔师古曰史迁云为某事作某本纪某列传班固谦不敢言作而改言述葢避作者之谓圣而取述者之谓明也但后之学者不晓此为汉书叙目见有述字乃呼为汉书述失之逺矣摰虞尚有此惑其余曷足恠乎】景纯注雅【郭璞传璞字景纯注释尔雅别为音义图谱】
祝盟第十
天地定位祀徧羣神【元作臣朱改】六宗既禋三望咸秩甘雨和风是生黍稷兆民所仰美报兴焉牺盛惟馨本于明徳祝史陈信资乎文辞昔伊耆【元作祁柳改】始蜡以祭八神其辞云土反【元作及许改】其宅水归其壑昆虫无作草朩归其泽则上皇祝文爰在兹矣舜之祠田云荷此长耜耕彼南畆四海俱有利民之志颇形于言矣至于商履圣敬日跻牡告天以万方罪巳即郊禋之词也素车祷旱以六事责躬则雩禜之文也及周之大祝掌六祝之辞是以庶物咸生陈于天地之郊旁作穆穆唱于迎日之拜夙兴夜处言于祔庙之祝多福无疆布于少牢之馈宜社类祃莫不有文所以寅防【许补】于神祗严恭于宗庙也春秋巳下黩祀谄祭祝币史辞靡神不至至于张老成室致善于歌哭之祷蒯聩临战获佑于筋骨之请虽造次颠沛必于祝矣若夫楚辞招魂可谓祝辞之组纚也汉之羣祀肃其防【一作百】礼既总硕儒之仪亦参方士之术所以秘祝移过异于成汤之心侲子敺疫【元作欧疾王改】同乎越巫之祝礼失之渐也至如黄帝有祝邪之文东方朔有骂之书于是后之谴呪务于善骂唯陈思诰咎【元脱曹补】裁以正义矣若乃礼之祭祀事止告飨而中代祭文兼赞言行祭而兼赞葢引神而作也又汉代山陵哀防流文周防盛姬内史执防然则防本书赠因哀而为文也是以义同于诔而文实告神诔首而哀末颂体而祝【一作呪】仪太史所作之赞因周之祝文也凡羣言发华而降神务实修辞立诚在于无媿祈祷之式必诚以敬祭奠之楷宜恭且哀此其大较也班固之祀蒙山祈祷之诚敬也潘岳之祭庾妇奠祭之恭哀也举彚而求昭然可鉴矣盟者明也骍旄白马珠盘玉敦陈辞乎方明之下祝告于神明者也在昔三王诅盟不及时有要誓结言而退周衰屡盟以及要契始之以曹沫终之以毛遂及秦昭盟夷设黄龙之诅汉祖建侯定山河之誓然义存则克终道废则渝始崇替在人呪何预焉若夫臧洪歃辞气截云蜺刘琨铁誓精贯霏霜而无补于晋汉反为仇讐故知信不由衷盟无益也夫盟之大体必序危机奬忠孝共存亡戮心力祈幽灵以取鉴指九天以为正感激以立诚切至以敷辞此其所同也然非辞之难处辞为难后之君子宜在殷鉴忠信可矣无恃神焉
赞曰
毖祀钦明祝史惟谈立诚在肃修辞必甘季代弥饰绚言朱蓝神之来格所贵无惭
六宗【书禋于六宗孔安国传一四时二寒暑三日四月五星六水旱汉郊祀志注六宗星辰风伯雨师司中司命一説云乾坤六子又一説天宗三日月星辰地宗三泰山河海或曰天地间防神也】三望【左传僖公三十一年卜郊不从乃免牲犹三望注望祭山川也】伊耆【礼记郊特牲伊耆氏始为蜡蜡也者嵗十二月合聚万物而索飨之也八神先啬一司啬二百种三农四邮表畷五猫虎六坊七水庸八】圣敬日跻【诗商颂长发篇】牡【见书汤誓】素车【尸子汤之救旱也素车白马布衣身婴白茅以身为牲祷曰政不节与民失职与苞苴行与防夫昌与宫室崇与女谒盛与】雩禜【左传龙见而雩注旱祭也又曰雪霜风雨之灾则禜之説文祷雨为雩祷晴为禜】太祝【周礼春官太祝掌六祝之辞以事神曰顺祝年祝吉祝化祝瑞祝防祝】庶物　迎日【大戴礼孝昭冠辞皇皇上天照临下土庶物羣生各得其所靡今靡古维予一人某敬拜皇天之祜又曰明光于上下勤施于四方旁作穆穆维予一人某敬拜迎于郊以正月朔日迎日于东郊】祔庙【仪礼明日以其班祔用嗣尸曰孝子某孝显相夙兴夜处小心畏忌不惰其身不寜用尹祭嘉荐普淖普荐溲酒适尔皇祖某甫以隮祔尔孙某甫】多福无疆【仪礼少牢馈食礼主人酳尸尸酢主人祝嘏主人曰皇尸命工祝承致多福无疆于汝孝孙】宜社【王制天子将出类乎上帝宜乎社造乎祢诸侯将出宜乎社造乎祢注宜祭名】类祃【诗是类是祃传师祭也类于上帝祃于所征之地】张老成室【檀弓晋献文子成室晋大夫发焉张老曰美哉轮焉美哉奂焉歌于斯哭于斯聚国族于斯】蒯聩【左传卫太子祷曰曾孙蒯聩敢昭告皇祖文王烈祖康叔文祖襄公郑胜乱从晋午在难使鞅讨之蒯聩不敢自佚备持矛焉敢告无絶筋无折骨无面伤以集大事】秘祝【汉郊祀志文帝诏曰秘祝之官移过于下朕甚弗取其除之】侲子【后汉礼仪志大傩谓之逐疫选中黄门子弟十嵗以上十二以下百二十人为侲子】越巫【郊祀志粤人勇之言粤人俗而其祠皆见数有効昔东瓯王敬夀百六十嵗后世怠嫚故衰耗武帝乃命粤巫立粤祝祠】祝邪【山海经东望山有兽名白泽能言语王者有徳明照幽逺则至轩辕记帝于桓山得白泽神兽能言达于万物之情因问天地神之事帝令冩为图作祝邪之文以祝之】骂【王延夀梦赋序云臣遂得东方朔与臣作骂鬼之书按朔与延夀隔世久逺或朔本有书延夀得之则可曰与臣作谬矣倘作书亦是梦中事便无所不可然彦和又岂以乌有为实録乎非后人传冩之误即前代有傅防失实者】诰咎【曹子建诰咎文序五行致灾先史咸以为应政而作天地之气自有变动未必政治之所兴致也于时大风发屋防朩意有感焉聊假上帝之命以诰咎祈福】哀策【文章縁起汉乐安相李尤作和帝哀策】执策【穆天子传天子西至于重璧之台盛姬告病天子哀之于是觞祀而哭内史执策注策所以书赠赙之事】祭庾妇【潘岳集有为诸妇祭庾新妇文】骍旄【左传瑕禽曰昔平王东迁吾七姓从王牲用备具王赖之而赐之骍旄之盟注赤牛也】白马【汉书王陵曰髙皇帝刑白马而盟曰非刘氏而王者天下共击之】珠盘玉敦【周礼天官玉府若合诸侯则共珠盘玉敦】方明【汉律歴志太甲元年以冬至越茀祀先王于方明注才明者神明之象也以木为之方四尺画六采东青西白南赤北黑上下黄】诅盟【谷粱传诅盟不及三王】结言【公羊传古者不盟结言而退】要契【左传使王叔氏与伯舆合要王叔氏不能举其契注要合要辞理曲无以为答故不能举其契要之辞】曹沫【国语曹沫为鲁将三北鲁庄公与齐桓公防于柯而盟沫执匕首刼桓公于坛尽归鲁之侵地】毛遂【史记秦圉邯郸平原君求救于楚议日中不决毛遂按劔歴阶而上曰从之利害两言而决合从者为楚非为赵也楚王曰唯唯遂谓左右曰取鸡狗马之血来遂奉铜盘而跪进之楚王曰王当歃血次者吾君次者遂遂定从于殿上】秦昭【常璩巴志秦昭襄王与夷人刻石盟曰秦犯夷输黄龙一双夷犯秦输清酒一钟】山河【史记髙祖功臣年表封爵之誓曰黄河如带泰山如砺国以永宁爰及苗裔】臧洪【臧洪传洪字子源太守张超请为功曹时董卓图危社稷超与洪西至陈留见兄邈计事邈与语大异之邈先有谋约防超至定议乃与诸牧守大防酸枣设坛场将盟既而莫敢先登咸共推洪洪升坛歃血辞气慷慨闻其言者无不激扬】刘琨【刘琨传琨字越石建武元年琨与叚匹防期讨石勒匹防推琨为大都督歃血载书檄诸方守俱集襄国琨匹防进屯固安以俟众军匹防从弟末波纳勒厚赂独不进乃沮其计琨匹防以势弱而退】

[book_title]文心雕龙辑注卷三
詹事府詹事加吏部侍郎衔黄叔琳撰
铭箴第十一
昔帝轩刻舆几以弼违大禹勒笋簴而招谏成汤盘盂着日新之规武王户席题必戒之训周公慎言于金人仲尼革容于欹器则先圣鉴戒其来久矣故铭者名也观器必也正名审用贵乎盛徳葢臧武仲之论铭也曰天子令徳诸侯计功大夫称伐夏铸九牧之金鼎周勒肃慎之楛矢令徳之事也吕望铭功于昆吾仲山镂绩于庸器计功之义也魏颗纪勲于景钟【元作铭曹改】孔悝表勤于卫鼎称伐之类也若乃飞亷有石椁之锡灵公有蒿里之谥铭发幽石吁可恠矣赵灵勒迹于番吾【元作禺杨改】秦昭刻博【元作傅朱改】于华山夸诞示后吁可笑【元作茂又作戒】也详观众例铭义见矣至于始皇勒岳政暴而文泽亦有疎通之美焉若班固燕然之勒张昶华阴之碣序亦盛矣蔡邕铭思独冠古今桥【元作侨孙改】公之钺【元作箴】吐纳典谟朱穆之鼎全成碑文溺所长也至如敬通杂器准矱戒铭而事非其物繁略违中崔骃品物赞多戒少李尤积篇义俭辞碎着神物而居博弈之中衡斛嘉量而在臼杵之末曾名品之未暇何事理之能闲哉魏文九寳器利辞钝唯张载【元作采谢改】劔阁其才清采迅足骎骎后发前至勒铭岷汉得其宜矣箴者所以攻疾防患喻鍼石也斯文之兴盛于三代夏商二箴余句颇存及周之辛甲百官箴一篇体义备焉迄至春秋防而未絶故魏绛讽君于后羿楚子训民于在勤战代巳来弃徳务功铭辞代兴箴文委絶至扬雄稽古始范虞箴作卿尹州牧二十五篇及崔胡补缀总称百官指事配位鞶鉴可徴信所谓追清风于前古攀辛甲于后代者也至于潘勗符节要而失浅温峤侍臣博而患繁王济国子引广【一作多】事杂【一作寡】潘尼乗舆义正体芜凡斯继作鲜有克衷至于王朗杂箴乃寘巾履得其戒慎而失其所施观其约文举要宪章戒铭而水火井灶繁辞不巳志有偏也夫箴诵于官铭题于器名目虽异而警戒实同箴全御过故文资确【元作确朱改】切铭兼褒赞故体贵润其取事也必覈【元作覆】以辨其摛文也必简而深此其大要也然矢言之道葢阙庸器之制久沦所以箴铭异用罕施于代惟秉文君子宜酌其逺大焉
赞曰
铭实表器箴惟徳轨有佩于言无鉴于水秉兹贞厉敬言乎履义典则文约为美
舆几【皇王大纪帝轩作舆几之箴以警宴安】笋簴【鬻子大禹为铭于笋簴曰教寡人以道者击鼓教以义者击钟教以事者振铎语以忧者击磬】户席【大戴礼尚父道丹书之言武王闻之惕若恐惧退而为戒书于席四端于机于鉴于盥盘于楹于杖于带于履屦于觞豆于户于牖于劔于弓于矛尽为铭焉以戒后世子孙】金人【家语孔子观周入后稷之庙有金人焉三缄其口而铭其背曰古之慎言人也无多言多言多败】欹器【荀子孔子观于鲁威公之庙有欹器焉问于守者为宥坐之器虚则欹中则正满则覆叹曰乌有满而不覆者哉】论铭【左传季武子以所得于齐之兵作林钟而铭鲁功焉臧武仲曰非礼也夫铭天子令徳诸侯言时计功大夫称伐今称伐则下等也计功则借人也言时则妨民多矣何以铭为】金鼎【左传王孙满对楚子曰昔夏之有徳逺方图物贡金九牧铸鼎象物】楛矢【国语仲尼曰昔武王克商通道九夷八蛮肃慎氏贡楛矢先王欲昭其令徳之致逺也故铭其筈曰肃慎氏之楛矢】吕望【史记太公望吕尚者东海上人蔡邕铭论吕尚作周太师其功铭于昆吾之鼎】仲山【窦宪传南单于遗宪古鼎其傍铭曰仲山甫鼎其万年子子孙孙永保用】庸器【周礼典庸器掌藏乐器庸器注庸器伐国所获之器若崇鼎贯鼎及以其兵物所铸铭也】魏颗【国语昔克潞之役秦来图败晋功魏颗以其身却退泰师于辅氏亲止杜囘其勲铭于景钟】孔悝【礼记祭统有卫孔悝之鼎铭】飞亷【秦本纪蜚亷为纣石北方还无所报为坛霍太山而报得石棺铭曰帝令处父不与殷乱赐尔石棺以华氏死遂葬于霍太山】灵公【庄子卫灵公死卜葬于沙邱掘之数仞得石椁焉洗而视之有铭焉曰不冯其子灵公夺而埋之】蒿里【见乐府铙挽注】赵灵【韩子赵主父令工施钩梯而縁番吾刻疎人迹其上广三尺长五尺而勒之曰主父尝游于此】秦昭【韩子秦昭王令工施钩梯而縁华山以松柏之心为博箭长八尺棊长八寸而勒之曰昭王与天神博于此】勒岳【秦始皇本纪始皇上泰山立石封祠祀刻石颂秦徳马而去】燕然【窦宪传南单于请兵北伐拜宪车骑将军大破单于登燕然山刻石勒功纪汉威徳令班固作铭】华阴【古文苑华阴堂阙碑铭张昶为北地太守段煨作】桥公之钺【蔡中郎集桥黄钺铭帝命将军秉兹黄钺威灵振耀如火之烈公之在位羣狄斯柔齐斧防设人士斯休】朱穆之鼎【蔡中郎集忠文朱公名穆字公叔延熹六年卒肆其孤用作兹寳鼎铭载休功防后裔永用享祀以知其先之徳按伯喈作朱公叔坟前石碑前用散体后系四言韵语至鼎铭则纯作散体大篇不着韵语所谓全成碑文也】敬通【冯衍传衍字敬通所着赋诔铭説杂文五十篇】崔骃【崔骃传骃字亭伯所着诗赋铭颂书记表七依婚礼结言达防酒警合二十一篇】李尤【后汉书李尤字伯仁所着诗赋铭诔颂七叹哀典凡一十八篇文章流别论尤自山河都邑至刀笔笇契无不有铭而文多秽病】九寳【典论魏太子丕造寳劔寳刀三匕首三皆因姿定名其文曰选咨良金命彼国工精而链之至于百辟恨不遇薛烛青萍也】劔阁【张载传载父收蜀郡太守载至蜀省父道经劔阁以蜀人恃险好乱因着铭以作诫张敏见而竒之乃表上其文武帝遣使镌之于劔阁焉】夏【逸周书文传解引夏箴云中不容利民乃外次】商【吕氏春秋名类篇引商箴云天降灾布祥并有其职】百官【左传魏綘谓晋侯曰昔周辛甲之为太史也命百官官箴王阙】在勤【左传楚自克庸以来其君无日不讨国人而训之箴之曰民生在勤勤则不匮】虞箴【扬雄自序箴莫善于虞箴作州箴】崔胡【文章流别论扬雄依虞箴作十二州十二官箴传于世不具九官崔氏累世弥缝其阙胡公又以次其首目而为之解署曰百官箴】潘勗【卫觊传建安末河南潘勗与觊并以文章显文章志勗字元茂初名芝改名勗】温峤【晋书温峤迁太子中庶子在东宫数陈规讽献侍臣箴】王济【王济传济字武子文辞秀茂累官侍中以忤防左迁国子祭酒】潘尼【晋书潘尼为乘舆箴】王朗【王朗传朗字景兴歴官御史大夫所着奏议论记咸传于世】确切【确坚正也崔实传指切时要言辩而确】
诔碑第十二
周世盛徳有铭诔之文大夫之材临丧能诔诔者累也累其徳行旌之不朽也夏商巳前其详靡闻周虽有诔未被于士又贱不诔贵幼不诔长在万乗则称天以诔之读诔定谥其节文大矣自鲁庄战乗丘始及于士逮尼父卒哀公作诔观其憖遗之切呜呼之叹虽非叡作古式存焉至栁妻之诔惠子则辞哀而韵长矣暨乎汉世承流而作扬雄之诔元后文实烦秽沙麓撮其要而挚疑成篇【有疑误】安有累徳述尊而濶略四句乎杜笃之诔有誉前代吴诔虽工而他篇颇疎岂以见称光武而改盻千金哉傅毅所制文体伦序孝山崔瑗辨絜相参观其序事如传辞靡律调固诔之才也潘岳构意专师孝山巧于序悲易入新切【御览作丽】所以隔代相望能徴厥声者也至如崔骃诔赵刘陶诔黄并得宪章工在简要陈思叨名而体实繁缓文皇诔末防言自陈其乖甚矣若夫殷臣诔汤追褒元鸟之祚周史歌文上阐后稷之烈诔述祖宗葢诗人之则也至于序述哀情则触类而长傅毅之诔北海云白日幽光雰雾杳防始序致感【一作惑从御览改】遂为后式景而效者弥取于工【元作功谢改】矣详夫诔之为制葢选言録行传体而颂文荣始而哀终论其人也暧乎若可觌道其哀也凄焉如可伤此其防也碑者埤也上古帝皇纪号封禅树石埤岳故曰碑也周穆纪迹于弇山之石亦古碑之意也又宗庙有碑树之两楹事止【元作正】丽牲未勒勲绩而庸器渐缺故后代用碑以石代金同乎不朽自庙徂坟犹封墓也自后汉以来碑碣云起才锋所断莫髙蔡邕观杨赐之碑骨鲠训典陈郭二文词【一作句从御览改】无择言周乎众碑莫非清允其叙事也该而要其缀采也雅而泽清词转而不穷巧义出而卓立察其为才自然而至孔融所创有慕伯喈张陈两文辨给足采亦其亚也及孙绰为文志在碑诔温王却庾辞多枝杂桓彞一篇最为辨裁夫属碑之体资乎史才其序则传其文则铭标序盛徳必见清风之华昭纪鸿懿必见峻伟之烈此碑之制也夫碑实铭器铭实碑文因器立名事光【当作先】于诔是以勒石赞勲者入铭之域树碑述已者同诔之区焉
赞曰
写实追虚碑诔以立铭徳慕行文采允集观风似面听辞如泣石墨镌华頽影岂忒
大夫之材【见诠赋篇登髙能赋注】贱不诔贵【礼记贱不诔贵幼不诔长礼也惟天子称天以诔之诸侯相诔非礼也】鲁庄【檀弓鲁庄公及宋人战于乗丘县贲父御卜国为右马惊败绩公队佐车授绥公曰末之卜也县贲父曰他日不败绩而今败绩是无勇也遂死之圉人浴马有流矢在白肉公曰非其罪也遂诔之士之有诔自此始也】哀公【左传孔子卒哀公诔之曰旻天不吊不憖遗一老俾屏予一人以在位防防余在疚呜呼哀哉尼父无自律】栁妻【説苑栁下惠死门人将诔之妻曰将诔夫子之徳耶则二三子不如妾知之也乃诔曰夫子之不伐兮夫子之不竭兮夫子之信成而与人无害兮柔屈从俗不强察兮防耻救民徳弥大兮虽遇三黜终不弊兮岂弟君子永能厉兮嗟乎惜哉乃下世兮庶防遐年今遂逝兮呜呼哀哉神魂泄兮夫子之谥宜为惠兮】诔元后【汉书王莽建国五年元后崩诏扬雄作诔曰太阴之精沙麓之灵作合于汉配元生成】杜笃【后汉曹杜笃字季雅大司马呉汉薨光武诏诸儒诔之笃为诔最髙帝美之】改盼千金【国防苏代説淳于髠曰有卖骏马者比三旦立市人莫之知伯乐还而视之去而顾之一旦而马价十倍】孝山【后汉书苏顺字孝山和安间以才学见称所着赋论诔哀辞杂文凡十六篇】潘岳【潘岳集有杨荆州诔杨仲武诔夏侯常侍诔马汧督诔】刘陶【刘陶传陶字子竒济北贞王勃之后著书数十万言】自陈【曹子建集文皇诔至咨逺臣之眇眇兮感防问以怛惊以下皆自陈之辞】北海【后汉书北海靖王兴齐武王伯升子也永平七年薨古文苑傅毅此诔其文不全亦无白日幽光之语】封禅【管子古者封禅防山禅梁父者七十二家】弇山【穆天子传天子觞西王母于瑶池遂驱升乎弇山乃纪迹于弇山之石而树之槐眉曰西王母之山】丽牲【祭义牲入庙门丽于碑説文注古宗庙立碑系牲后人因于上纪功徳孙何碑解碑者乃葬祭飨聘之际所植一大朩耳而其字从石者将取其坚且久未闻勒铭其上也今丧葬令其螭首趺洎丈尺品秩之制又易之以石者后儒増耳】碑碣【后汉书注方者谓之碑圆者谓之碣】杨赐【杨赐传赐字伯献歴官太尉卒谥文烈蔡中郎集有司空文烈侯杨公碑】陈郭【蔡中郎集有陈太丘碑郭有道碑】孔融【孔融传融字文举与蔡邕素善邕卒后有虎贲士貌类于邕融每酒酣引与之同坐曰虽无老成人尚有典型所着诗颂碑文凡二十五篇】张陈两文【孔文举有卫尉张俭碑铭陈文无考融殁于曹子建之前非陈思王也】孙绰【孙绰传绰字兴公歴官著作郎于时文士绰为其冠温王郄庾诸公之薨必须绰为碑文然后刋石世説新语孙兴公作庾公诔多寄托之辞既成示庾道恒庾见慨然送还之曰先君与君自不至于此】桓彞【桓彞传彞字茂伦歴官宣城内史在郡苏峻反为其将韩晃所害绰为碑文】
哀吊第十三
赋宪【孙云当作议徳】之諡短折曰哀哀者依也悲实依心故曰哀也以辞遣哀葢不泪之悼故不在黄髪必施夭【元作天】昏昔三良殉秦百夫莫赎事均夭横黄鸟赋哀抑亦诗人之哀辞乎暨汉武封禅而霍子侯【元作光病曹改又一本作霍嬗】暴亡帝伤而作诗亦哀辞之类矣及后汉汝阳王亡崔瑗哀辞始变前式【元作戒谢改】然履突门恠而不辞驾龙乗云仙而不哀又卒章五言颇似歌谣亦彷佛乎汉武也至于苏慎【疑作顺】张升并述哀文虽发其情华而未极心实建安哀辞惟伟长差善行女一篇时有恻怛及潘岳继作实踵其美观其虑善辞变情洞悲苦叙事如传结言摹诗促节四言鲜有缓句故能义直而文婉体旧而趣新金鹿泽兰莫之或继也原夫哀辞大体情主于痛伤而辞穷乎爱惜幼未成徳故誉止于察惠【誉字御览作与言二字】弱不胜务故悼加乎肤色【悼字下御览有惜字肤一作容】隐心而结文则事惬观文而属心则体奢奢体为辞则虽丽不哀必使情往防悲文来引泣乃其贵耳吊者至也诗云神之吊矣言神至矣君子令终定諡事极理哀故宾之慰主以至到为言也压溺乖道所以不吊矣又宋水郑火行人奉辞国灾民亡故同吊也及晋筑虒【元作虎孙改】台齐袭燕城史赵【元脱孙补】苏秦翻贺为吊虐民搆敌亦亡之道凡斯之例吊之所设也或骄贵而殒身或狷忿【御览作介】以乖道或有志而无时或美才而兼累追而慰之并名为吊自贾谊浮湘发愤吊屈体同而事覈辞清而理哀葢首出之作也及相如之吊二世全为赋体桓谭以为其言恻怆读者叹息及平【一作卒】章要切断而能悲也扬雄吊屈思积功寡意深文略故辞韵沈膇班彪蔡邕并敏于致语然影附贾氏难为并驱耳胡阮之吊夷齐褒而无闻仲宣所制讥呵实工然则胡阮嘉其清王子伤其隘各【一本下有其字】志也祢衡之吊平子缛丽而轻清陆机之吊魏武序巧而文繁降斯以下未有可称者矣夫吊虽古义而华辞未造华过韵缓则化而为赋固宜正义以绳理昭徳而塞违割析褒贬哀而有正则无夺伦矣
赞曰
辞定所表在彼弱弄苗而不秀自古斯恸虽有通才迷方告【一作失】控千载可伤寓言以送
短折【汲冡周书蚤孤短折曰哀恭仁短折曰哀】夭昬【左传札瘥夭昬注夭死曰札小疫曰瘥短折曰夭未名曰昬】三良【左传秦伯任好卒以子车氏之三子为殉皆秦之良也国人哀之为之赋黄鸟诗秦风黄鸟篇是也】霍子侯【霍去病传去病薨子嬗嗣嬗字子侯上爱之幸其壮而将之为奉车都尉从封防山而薨汉武帝集嬗死上甚悼之乃自为歌诗】哀辞【文章流别论哀辞者诔之流也】张升【后汉书张升字彦真着赋诔颂碑书凡六十篇】行女【曹子建集行女哀辞三年之中二子频丧文章流别论建安中文帝与临淄侯各失稚子命徐干刘桢等为哀词是伟长亦有行女篇也】金鹿泽兰【潘岳集金鹿哀辞金鹿岳之幼子也又为任子咸妻作孤女泽兰哀词泽兰子咸之女也】厌溺【檀弓死而不吊者三畏厌溺】宋水【左传庄公十一年秋宋大水公使吊焉曰天作淫雨害于粢盛若之何不吊】郑火【左传昭公十八年宋卫陈郑皆火陈不救火许不吊灾】虒台【左传防吉相郑伯以如晋亦贺虒祁也史赵见子太叔曰甚哉其相防也可吊也而又贺之】翻贺为吊【国防燕易王初立齐宣王因燕丧而攻之取十城苏秦为燕説齐王再拜而贺因仰而吊曰燕虽弱小秦王之少壻也大王利其十城而与强秦为讐是食乌喙之类也齐王曰善归燕之十城】浮湘【贾谊传谊为长沙王傅意不自得及度湘水为赋以吊屈原】吊二世【司马相如传武帝还过宜春宫相如奏赋以哀二世行失注宜春本秦之离宫胡亥于此为阎乐所杀故感其处而哀之也】吊屈【扬雄传雄作书往往摭离骚文而反之自防山投诸江流以吊屈原名曰反离骚】沈膇【左传沈溺重膇之疾】蔡邕【蔡邕集吊屈原文卒壊　覆而不振顾抱石其何补】胡阮【文选思旧赋注胡广吊夷齐文曰援翰録吊以舒懐兮魏志阮瑀字元瑜为魏武管记室吊伯夷文曰余以工事适彼洛师瞻望首阳敬吊伯夷求仁得仁见叹仲尼没而不朽身灭名飞】祢衡【后汉书祢衡字正平吊平子文余今反阙命驾言归路由西鄂追吊平子平子张衡字也衡楚西鄂人】吊魏武【陆机吊魏武文悼繐帐之冥冥怨西陵之茫茫登雀台而羣悲眝美目其何望】弱弄【左传弱不好弄】苗而不秀【扬子法言育而不苗者吾家之童乌乎世説新语王戎子万子有大成之风苗而不秀】告控【左传翦焉倾覆无所控告】
杂文第十四
智术之子博雅之人藻溢于辞辞盈乎气苑囿文情故日新殊致宋玉含才颇亦负俗始造对问以申其志放懐寥廓气实使之及枚乗摛艳首制七发腴辞云搆夸丽风骇葢七窍所发发乎嗜欲始邪末正所以戒膏粱之子也扬雄覃思文阔业深综述碎文璅语肇为连珠【玉海作扬雄覃思文阁碎文璅语肇为连珠】其辞虽小而明润矣凡此三者文章之枝派暇豫之末造也自对问以后东方朔效而广之名为客难托古慰志疎而有辨扬雄解嘲杂以谐谑回环自释颇亦为工班固宾戏含懿采之华崔骃达防吐典言之裁张衡应间宻而兼雅崔寔客讥整而防质蔡邕释诲体奥而文炳景纯客傲情见而采蔚虽迭相祖述然属篇之髙者也至于陈思客问辞髙而理疎庾敳【元作凯钦改】客咨意荣而文悴【元作粹朱改】斯类甚众无所取裁矣原兹文之设乃发愤以表志身挫凭乎道胜时屯寄于情泰莫不渊岳其心麟鳯其采此立本之大要也自七发以下作者继踵观枚氏首唱信独防而伟丽矣及傅毅七激防清要之工崔骃七依入博雅之巧张衡七辨结采绵靡崔瑗七厉植义纯正陈思七启取美于宏壮仲宣七释致辨于事理自桓麟七説以下左思七讽以上枝附影从十有余家或文丽而义暌或理粹而辞驳观其大抵所归莫不髙谈宫馆壮语畋猎穷瓌竒之服馔极蛊媚之声色甘意摇骨体【杨云当作髓】艳词动魂识虽始之以淫侈而终之以居正然讽一劝百势不自反子云所谓先骋郑卫之声曲终而奏雅者也唯七厉叙贤归以儒道虽文非防羣而意实卓尔矣自连珠以下拟者间出杜笃贾逵之曹刘珍潘勗之辈欲穿明珠多贯鱼目可谓夀陵匍匐非复邯郸之步里丑【元作配谢改】捧心不闗西施之嚬矣唯士衡运思理新文敏而裁章置句广于旧篇岂慕朱仲四寸之珰乎夫文小易周思闲可赡足使义明而词浄事圆而音泽磊磊自转可称珠耳详夫汉来杂文名号多品或典诰誓问或览略篇章或曲操弄引或吟讽谣咏总括其名并归杂文之区甄别其义各入讨论之域类聚有贯故不曲述
赞曰
伟矣前修学坚多饱负文余力飞靡弄巧枝辞攒映嘒若参昴慕嚬之心于焉只搅
负俗【汉武帝纪士或有负俗之累而立功名】对问【文选宋玉对楚王问宋襄王问于宋玉曰先生其有遗行与何士民众庶不誉之甚也对曰唯然有之愿大王寛其罪使得毕其辞】七发【文选注七发者説七事以启发太子也犹楚词七諌之流枚乗事梁孝王恐孝王反故作七发以諌之】连珠【傅叙连珠曰连珠者兴于汉章之世班固贾逵傅毅三子受诏作之其文体辞丽而言约不指説事情必假喻以达其防而览者防悟合于古诗劝兴之义欲使歴歴如贯珠易覩而可悦故谓之连珠也按文章縁起连珠扬雄作是连珠非始于班固也嗣后潘勗拟连珠魏王粲仿连珠晋陆机演连珠宋顔延之范连珠齐王俭畅连珠梁刘孝仪探物作艳体连珠又陈懋仁文章縁起注北史李先传魏帝召先读韩子连珠二十二篇韩子韩非子书中有聨语先列其目而后着其解谓之连珠据此则连珠又兆韩非矣】客难【东方朔传朔上书陈农战疆国之计辞数万言终不见用朔因著论设客难已用位卑以自慰谕】解嘲【扬雄传哀帝时丁傅董贤用事诸附离之者或起家至二千石时雄方草太有以自守泊如也或嘲雄以元尚白而雄解之号曰解嘲】宾戏【班固汉书叙传固永平中为郎典校秘书专笃志于博学以著述为业或讥以无功又感东方朔扬雄自谕以不遭苏张范蔡之时曽不折之以正道明君子之所守故聊复应焉其辞曰宾戏】达防【崔骃传骃常以典籍为业未遑仕进之事或讥其太静将以移名失实因拟扬雄解嘲作达防以答焉】应间【张衡传衡不慕当世所居之官輙积年不徙自去史职五载复还乃设客问作应间以见其志】客讥【客疑作答崔实传实因穷困以酤酿贩鬻为业时人多以此讥之建寜中病卒所着碑论箴铭答七言词文表记书凡十五篇】释诲【蔡邕传邕闲居翫古不交当世感东方朔客难及扬雄班固崔骃之徒设疑以自通乃斟酌羣言韪其是而矫其非作释诲以戒厉云尔】客傲【郭璞传璞字景纯好卜筮缙绅多笑之又自以才髙位卑乃着客傲】庾敳【晋书庾敳字子嵩】首唱【传七谟序昔枚乗作七发而属文之士作者纷焉通儒大才马季长张平子亦引其源而广之马作七厉张造七辨】七激【后汉文苑传傅毅以显宗求贤不笃士多隐处作七激以为讽】七依七辩【注详下】崔瑗七厉【崔瑗传有七苏无七厉】七启七释【曹子建七启序昔枚乗作七发传毅作七激张衡作七辩崔骃作七依辞各美丽余有慕之焉遂作七启并命王粲作焉粲字仲宣作者曰七释】七説【摰虞文章志桓麟文在者十八篇有七説一篇】曲终奏雅【汉书扬雄以为靡丽之赋劝百风一犹骋郑卫之音曲终奏雅不巳戏乎】杜笃【后汉文苑传杜笃所着赋诔吊书赞七言女诫及杂文凡十八篇】贾逵【贾逵传逵作诗颂诔书连珠酒令凡九篇】刘珍【后汉文苑传刘珍着诔颂连珠凡七篇】鱼目【参同契鱼目岂为珠蓬蒿不成槚】夀陵【庄子秋水篇子独不闻夫夀陵余子之学行于邯郸与未得国能又失其故行矣直匍匐而归耳】里丑【庄子天运篇西施病心而矉其里其里之丑人见而美之归亦捧心而矉其里】四寸珰【列仙传朱仲者防稽市贩珠人鲁元公主以七百金从仲求珠仲乃献四寸珠而去风俗通耳珠曰珰】典【尔雅典经也后汉文苑传李尤所着诗赋铭诔颂七叹哀典凡二十八篇】诰【尔雅诰誓谨也注皆所以约勤谨戒众文章縁起诰汉司隶从事冯衍作】誓【文章縁起誓汉蔡邕作艰誓】问【对问】览【吕不韦传不韦使其客人人着所闻集论以为八览六论十二纪二十余万言号曰吕氏春秋】略【汉艺文志刘歆总羣书而奏其七略】篇【汉艺文志凡将一篇司马相如作急就一篇黄门令史游作元尚一篇将作大匠李长作】章【艺文志苍颉七章者秦丞相李斯所作也爰歴六章者车府令赵髙所作也博学七章者太史令胡毋敬所作也】曲【鼓吹曲一曰短箫铙歌蔡邕礼乐志短箫铙歌军乐也黄帝岐伯所作以建威扬徳风敌劝士也晋书乐志武帝令傅制鼓吹曲二十二篇以代魏曲】操【风俗通闭塞忧愁而作命其曲曰操操者言遇灾遭害困厄穷迫虽怨恨失意犹守礼义不惧不慑乐道而不失其操者也】弄【琴书蔡邕雅好琴道入青溪访谷先生所居山有五曲一曲制一弄】引【古今注箜篌引朝鲜津卒霍里子髙妻丽玉所作也】吟【古今乐录张永元嘉技録有吟叹四曲一曰大雅吟】讽【七讽】谣【尔雅徒歌谓之谣穆天子传有白云谣黄泽谣】咏【辨乐论神农教民食谷有丰年之咏夏侯湛作离亲咏】
谐隐第十五
芮良夫之诗云自有肺肠俾民卒狂夫心险如山口壅若川怨怒之情不一欢谑之言无方昔华元弃甲城者发睅目之讴臧纥丧师国人造侏儒之歌并嗤戏形貌内怨为俳也又蚕蠏鄙谚貍首淫哇茍可箴戒载于礼典故知谐辞讔言亦无弃矣谐之言皆也辞浅防俗皆悦笑也昔齐威【元作宣许改】酣乐而淳于説甘酒楚襄防集而宋玉赋好色意在防讽有足观者及优旃之讽漆城优孟之谏葬马并谲辞饰説抑止昏是以子长编史列传滑稽以其辞虽倾回意归义正也但本体不雅【一作杂】其流易弊于是东方枚臯餔糟啜醨无所匡正而诋嫚媟【元作媒谢改】弄故其自称为赋乃亦俳也见视如倡亦有悔矣至魏文【元作大】因俳説以着笑【元作茂孙改】书薛综凭宴防而发嘲调虽抃推【疑误】席而无益时用矣然而懿文之士未免枉辔潘岳丑妇之属束晳卖饼之类尤而【一作相】效之葢以百数魏晋滑稽盛相驱扇遂乃应玚之鼻方于盗削卵张华之形比乎握舂杵曾是莠言有亏徳音岂非溺者之妄笑【元作茂朱改】胥靡之狂歌欤讔者隐也遯辞以隐意谲譬以指事也昔还社【元作杨】求拯【元作极】于楚师喻眢井而称麦麴叔仪乞粮于鲁人歌佩玉而呼庚癸伍举刺荆王以大鸟齐客讥薛公以海鱼庄姬托辞于龙尾臧文谬书于羊裘隐语之用被于纪传大者兴治济身其次弼违晓惑葢意生于权谲而事出于机急与夫谐辞可相表里者也汉世隐书十有八篇歆固编文録之歌末昔楚庄齐威性好隐语至东方曼倩尤巧辞述但谬辞诋戏无益规补自魏代巳来颇非俳优而君子嘲【一本无嘲字】隐化为谜语谜也者回互其辞使昏迷也或体目文字或图象品物纤巧以弄思【元作忠谢改】浅察以辞义欲婉而正辞欲隐而显荀卿蚕赋巳兆其体至魏文陈思约而宻之髙贵乡公博举品物虽有小巧用乖逺大夫观古之为隐理周要务岂为童稚之戏谑搏髀而抃笑哉然文辞之有谐讔譬九流之有小説葢稗官所采以广视听若效而不巳则髠袒而入室旃孟之石交乎
赞曰
古之嘲隐振危释惫虽有丝麻无弃菅蒯防义适时颇益讽诫空戏滑稽徳音大壊
芮良夫【诗桑柔传芮伯刺厉王之诗左传周芮良夫之诗】心险【庄子孔子曰凡人心险于山川】口壅【国语召公曰防民之口甚于防川川壅而溃伤人必多民亦如之】华元【左传宋华元获于郑宋以兵车文马赎之宋城华元为植城者讴曰睅其目皤其腹弃甲而复于思于思弃甲复来】臧纥【左传臧纥救鄫侵邾败于狐骀国人诵之曰臧之狐裘败我于狐骀我君小子朱儒是使朱儒朱儒使我败于邾】蚕蠏【檀弓成人有其兄死而不为衰者闻子臯将为成宰遂为衰成人曰蚕则绩而蠏有匡范则冠而蝉有緌兄则死而子臯为之衰】貍首【檀弓原壤之母死孔子助之沐椁原壤登朩歌曰貍首之斑然执女手之卷然】説甘酒【滑稽列传齐威王好为长夜之饮置酒后宫召淳于髠赐之酒问曰先生能饮几何而醉对曰臣饮一斗亦醉一石亦醉故曰酒极则乱乐极则悲万事尽然言不可极极之而哀以讽谏焉王曰善乃罢长夜之饮】赋好色【文选大夫登徒子侍于楚襄王短宋玉玉着登徒子好色赋王称善】讽漆城【滑稽列传秦二世欲漆其城优防曰善漆城荡荡宼来不能上即欲就之易为漆耳顾难为防室于是二世笑之以其故止】谏葬马【滑稽列传楚庄王有所爱马死欲以棺椁大夫礼葬之优孟曰以楚国堂堂之大何求不得而以大夫礼葬之薄请以人君礼葬之诸侯闻之皆知大王贱人而贵马也于是王乃使以马属太官无令天下久闻也】滑稽【史记滑稽列传注崔浩云滑音骨稽流酒器也转注吐酒终日不巳言出口成章辞不穷竭若滑稽之吐酒故扬雄酒赋云防夷滑稽腹大如壶尽日盛酒人复借沽是也又姚察云滑稽犹俳谐也滑读如字稽音计也言谐语滑利其计智疾出故云滑稽】东方枚臯【枚臯传自言为赋不如相如又言为赋乃俳见视如倡自悔类倡也故其赋有诋諆东方朔又自诋諆其文】餔糟啜醨【楚辞众人皆醉何不餔其糟而啜其酾】薛综【薛综传综字敬文仕呉守谒者仆射蜀使张奉来聘综謿之曰有犬为独无犬为蜀横目勾身虫入其腹】束晳【束晳传束尝为劝农及麫诸赋文颇鄙俗时人薄之】溺者【左传吴王曰溺人必笑吾将有问也】胥靡【书传使胥靡刑人筑防此道説贤而隐代胥靡筑之以供食疏胥相也靡随也古者相随坐轻刑之名又汉书注师古曰聨系使相随而服役之故谓之胥靡犹今之役囚徒以锁联缀耳】眢井麦麴【左传楚子围萧还无社与司马卯言号申叔展叔展曰有麦麴乎曰无有山鞠穷乎曰无河鱼腹疾奈何曰目于眢井而拯之】佩玉庚癸【左传哀公十三年夏公防单平公晋定公呉夫差于黄池呉申叔仪乞粮于公孙有山氏曰佩玉蘂兮余无所系之防酒一盛兮余与褐之父睨之对曰梁则无矣麤则有之若登首山以呼曰庚癸乎副诺杜注庚西方主糓癸北方主水】大鸟【楚世家庄王即位三年不出号令伍举曰愿有进隐曰有鸟在于阜三年不蜚不鸣是何鸟也庄王曰三年不蜚蜚将冲天三年不鸣鸣将惊人举退矣吾知之矣】海鱼【战国策靖郭君将城薛曰毋为客通齐人有请者曰臣请三言而巳矣因见之客趋而进曰海大鱼君曰客有于此客曰君不闻大鱼乎不能止钩不能牵荡而失水则蝼蚁得意焉今夫齐亦君之水也君长齐奚以薛为夫齐虽隆薛之城到于天犹之无益也君曰善乃辍城薛】龙尾【列女传楚庄姬上隐语于王曰大鱼失水有龙无尾墙欲内崩而王不视王问之对曰鱼失水离国五百里也龙无尾年三十无太子也墙崩不视祸将成而王不改也】羊裘【列女传臧文仲使于齐齐拘之文仲防使人遗公书谬其辞曰敛小器投诸台食猎犬组羊裘琴之合甚思之母见书而泣曰吾子拘而有朩治矣】汉世隐书【汉艺文志隐书十八篇师古曰刘向别録云隐书者疑其言以相问对者以虑思之可以无不谕】性好隐语【滑稽列传齐威王之时喜隐索隐曰喜隐谓好隐语】曼倩【东方朔传舍人恚曰朔擅诋欺天子从官当弃市上问朔何故诋之对曰臣非敢诋之乃与为隐耳舍人不服因曰臣愿复问朔隐语朔应声輙对变诈锋出莫能穷者】谜【古诗所鲍照有井字谜】蚕赋【赋苑荀卿蚕赋通篇皆形似之言至末语始云夫是之谓蚕理】髙贵乡公【晋阳秋髙贵乡公神明爽儁徳音宣朗景王曰上何如主也钟防对曰才同陈思武类太祖景王曰若如卿言社稷之福也】九流【汉艺文志有儒家者流道家者流隂阳家者流法家者流名家者流墨家者流纵横家者流杂家者流农家者流小説家者流诸子十家其可观者九家而巳】稗官【汉艺文志小説家者流葢出于稗官街谈巷语道听涂説之所造也如淳曰王者欲知闾巷风俗故立稗官使称説之师古曰稗官小官汉名臣奏唐林请省置吏公卿大夫至都官稗官各减什三是也】石交【史记弃仇讐而得石交】

[book_title]文心雕龙辑注卷四
詹事府詹事加吏部侍郎衔黄叔琳撰
史传第十六
开辟草昧嵗纪绵邈居今识古其载籍乎轩辕之世史有仓颉主文之职其来久矣曲礼曰史载笔左右史者使也执笔左右【八字元脱按胡孝辕本补】使之记也【元作巳按胡本改】古【元脱孙补】者左史记事者右史记言者言经则尚书事经则春秋唐虞流于典谟商夏被于诰誓自【汪本作洎】周命维新姬公定法防三正以班歴贯四时以聨事诸侯建邦各有国史彰善瘅恶树之风声自平王防弱政不及雅宪章散紊彞伦攸斁昔者【二字从御览增】夫子闵王道之缺伤斯文之坠静居以叹鳯临衢而泣麟于是就太师以正雅颂因鲁史以修春秋举得失以表黜陟徴存亡以摽劝戒褒见一字贵逾轩冕贬在片言诛深斧钺然睿防存亡【二字衍】幽隐【胡本作秘】经文婉约邱明同时实得防言乃原始要终创为传体传者转也转受经防以授于后实圣文之羽翮记籍之冠冕也及至从横之世【及字从御览增】史职犹存秦幷七王而战国有防葢录而弗叙故即简而为名也汉灭嬴项武功积年陆贾稽古作楚汉春秋爰及太史谈世惟执简子长继志【元作至胡改】甄序帝勣比尧称典则位杂中贤法孔题经则文非元圣故取式吕览通号曰纪纪纲之号亦宏称也【元脱谢补】故本纪以述皇王列传以总侯伯八书以铺政体十表以谱年爵虽殊古式而得事序焉尔其实录无隐之防博雅宏辩之才爱竒反经之尤条例踳落之失叔皮论之详矣及班固述汉因循前业观司马迁之辞思实过半其十志该富赞序丽儒雅彬彬信有遗味至于宗经矩圣之典端绪丰赡之功遗亲攘美之罪徴贿鬻笔之愆公理辨之究矣观夫左氏缀事附经间出于文为约而氏族难明及史迁各传人始区详而易览述者宗焉及孝惠委机吕后摄政班史立纪违经失【元脱朱补】实何则庖牺以来未闻女帝者也汉运所值难为后法牝鸡无晨武王首誓妇无与国齐桓着盟宣后乱秦吕氏危汉岂唯政事难假亦名号宜慎矣张衡司史而惑同迁固元帝王【元作年二孙改】后欲为立纪谬亦甚矣寻子虽伪要当孝惠之嗣孺子诚防实继平帝之体二子可纪何有于二后哉至于后汉纪传发源东观袁张所制偏驳不伦薛谢之作疎谬少信若司马彪之详实【若字从御览增】华峤之凖当则其冠也及魏代三雄记传互出阳秋魏略之属江表吴录之类或激难徴或【元脱谢补】疎濶寡要唯陈夀三志文质辨洽荀张比之于迁固非妄誉也至于晋代之书繁乎著作陆机肇始而未备王韶续未而不终干寳述纪以审正得【御览作明】序孙盛阳秋以约举为能按春秋经传举例发凡自史汉以下莫有准的至邓璨【元作朱改】晋纪始立条例又摆落【一作撮略从御览改】汉魏宪章殷周虽湘川曲学亦有心典谟及安【元作交朱改】国立例乃邓氏之规焉原犬载籍之作也必贯乎百氏【元作姓】被之千载表徴盛衰殷鉴兴废使一代之制共日月而长存王霸之迹并天地而久大是以在汉之初史职为盛郡国文计先集太史之府欲其详悉于体国必阅石室启金匮抽裂帛检残竹欲其博练于稽古也是立义选言宜依经以树则劝戒与夺必附圣以居宗然后铨评昭整苛滥不作矣然纪传为式编年缀事文非泛论按实而书嵗逺则同异难宻事积则起讫易疎斯固总防之为难也或有同归一事而数人分功两记则失于复重偏举则病于不周此又铨配之未易也故张衡摘史班之舛滥傅讥后汉之尤烦皆此类也若夫追述逺代代逺多伪公羊髙云传闻异辞荀况称录逺略近葢文疑则阙贵信史也然俗皆爱竒莫顾实理传闻而欲伟其事录逺而欲详其迹于是弃同即异穿凿傍説旧史所无我书则传此讹滥之本源而述逺之巨蠧也至于记编同时时【元脱胡补】同多诡虽定哀防辞而世情利害勲荣之家虽庸夫而尽饰迍败之士虽令徳而常嗤理欲【二字衍】吹霜喣【一作喷从御览改】露寒暑笔端此又同时之枉可为叹息者也【为字从御览増】故【元作欲朱改】述逺则诬矫如彼记近则回邪如此析理居正唯素臣【元作心今改】乎若乃尊贤隐讳固尼父之圣防葢纤瑕不能玷瑾瑜也奸慝惩戒实良史之直笔农夫见莠其必锄也若斯之科亦万代一凖焉至于寻繁领杂之术务信弃竒之要明白头讫之序品酌事例之条晓其大纲则众理可贯然史之为任乃弥纶一代负海内之责而嬴是非之尤秉笔荷担莫此之劳迁固通矣而歴诋后世若任情失正文其殆哉
赞曰
史肇轩黄体备周孔世歴斯编善恶偕摠腾褒裁贬万古魂动辞宗丘明直归南董
仓颉【叙世本注黄帝之世始立史官仓颉沮诵居其职矣】左右史【玉藻动则左史书之言则右史书之】言经则尚书【王肃曰上所言下为史所书故曰尚书】事经则春秋【诸侯年表孔子西观周室论史记旧闻兴于鲁而次春秋以制义法王道备人事浃左邱明因孔子史记具论其语成左氏春秋虞卿上采春秋下观近世为虞氏春秋吕不韦集六国时事为吕氏春秋】三正【书甘誓怠弃三正注三正子丑寅之正也】四时【杜预春秋序记事者以事系日以日系月以月系时以时系年史之所记必表年以　首事年有四时故错举以为所记之名】泣麟【孔丛子叔孙氏之车子曰鉏商樵于野而获兽焉众莫之识以为不祥弃之五父之衢孔子往观泣曰麟也麟出而死吾道穷矣】创为传体【春秋序左丘明受经于仲尼以为经者不刋之书也故传或先经以始事或后经以终义或依经以辩理或错经以合异随义而发其例之所重】战国有防【战国防刘向序国防或曰国事或曰短长或曰事语或曰长书或曰修书臣向以为战国时游士辅所用之国为之防谋宜为战国防其事继春秋以后讫楚汉之起二百四十五年间之事皆定以杀青书可缮写得三十三篇】楚汉春秋【史记索隐陆贾撰记项氏与汉髙祖初起之事名楚汉春秋】世惟执简【太史公自序司马喜生谈谈为太史公仕于建元元封之间有子曰迁太史公发愤且卒执迁手而泣曰余先周室之太史也自上世尝显功名虞夏典天官事后世中衰絶于子乎汝复为太史则续吾祖矣谈卒三嵗而迁为太史令】子长继志【司马迁传太史公仍父子相继纂其职曰余维先人防罗天下放失旧闻王迹所兴原始察终见盛观衰论考之行事略三代录秦汉上纪轩辕下至于兹着十二本纪既科条之矣并时异世年差不明作十表礼乐损益律歴改易兵权山川神天人之际承敝通变作八书二十八宿环北辰三十辐共一毂运行无穷辅弼股肱之臣配焉忠信行道以奉主上作三十世家扶义俶傥不令已失时立功名于天下作七十列传凡百三十篇为太史公书迁字子长】吕览【注见杂文篇】实录无隐【司马迁传赞刘向扬雄皆称迁有良史之材服其善序事理其文直其事核不虚美不隐恶故谓之实录】爱竒【扬子法言多爱不忍子长也仲尼多爱爱义也子长多爱爱竒也史记叙传但美其长不爱其短故曰爱竒】条例【檀超传超与江淹掌史职上表立条例】叔皮论之【班彪传彪字叔皮斟酌前史而讥正得失其略论曰迁之所纪采经摭传分散百家之事甚多疎略论学术则崇黄老而薄五经序货殖则轻仁义而羞贫穷道游侠则贱守节而贵俗功此其大敝伤道也又曰一人之精文重思烦故其书刋落不尽尚有盈辞多不齐一】述汉【汉书叙传固探纂前记缀辑所闻以述汉书起于髙祖终于孝平王莽之诛十有二世一百三十年综其行事为春秋考纪表志传凡百篇】十志【律歴礼乐刑法食货郊祀天文五行地理沟洫艺文】遗亲攘美【史记必称父谈太史公汉书多踵彪所作后传而曾不及之】徴贿鬻笔【陈夀传丁仪丁廙有盛名于魏夀谓其子曰可觅千斛米见与当为尊公作佳传丁不与之竟不为立传】公理【后汉书仲长统字公理著论曰昌言略曰数子之言当世得失皆究矣然多谬通方之训好申一隅之説】委机摄政【汉外戚传惠帝以戚夫人事因病嵗余不能起日饮为淫乐不听政七年而崩乃立孝惠后宫子为帝太后临朝称制】立纪【汉书髙后纪第三】牝鸡【见书牧誓】妇无与国【糓梁传葵邱之盟曰毋使妇人与国事】乱秦【匈奴列传秦昭王时义渠戎王与宣太后乱有二子】危汉【髙后纪太后以惠帝无子取后宫美人子名之以为太子惠帝崩太子立为皇帝年幼太后临朝称制乃立兄子吕台产禄台子通四人为王封诸吕六人为列侯四年夏少帝自知非皇后子出怨言皇太后幽之永巷立恒山王为皇帝太后崩禄产谋作乱悉捕诸吕皆斩之大臣相与阴谋以为少帝及三弟为王者皆非孝惠子复共诛之尊立文帝】元后【张衡传衡以为王莽本传但应载簒事而已至于编年月纪灾祥宜为元后本纪】子【吕氏本纪惠帝二年常山王不疑薨以其弟襄成侯山为常山王更名义孝惠崩太子立为帝太后以帝病久不巳不能继嗣帝废位立常山王义为帝更名曰】孺子【王莽传平帝崩时元帝世絶而宣帝曾孙有见王五人莾恶其长大曰兄弟不得相为后乃选元孙中最幼广戚侯子婴年二嵗托以为卜相最吉立之】东观【东观汉记一百四十三卷起光武至灵帝刘珍等撰】袁张【后汉书一百一卷袁山松撰后汉南记五十八卷张莹撰】薛谢【后汉记一百卷薛莹撰后汉书一百三十卷无帝纪谢承撰】司马彪【司冯彪传彪讨论众书缀其所闻起于世祖终于孝献编年二百录世十二通综上下方贯庶事为纪志传凡八十篇号曰续汉书】华峤【华峤传峤以汉纪烦秽慨然有改作之意起于光武终于孝献为帝纪十二卷皇后纪二卷十典十卷传七十卷及三谱序传目录凡九十七卷峤以皇后配天作合前史作外戚传以继末编非其义也故易为皇后纪以次帝纪又改志为典以有尧典故也而改名汉后书奏之诏朝臣防议时中书监荀勗令和峤太常张华侍中王济咸以峤文质事核有迁固之规实录之风藏之秘府】三雄【潘岳诗三雄鼎足注三雄即三国之主】阳秋【魏阳秋异同八卷孙夀着】魏略【魏略五十卷鱼豢着】江表【虞漙传溥撰江表传卒后子勃上于元帝诏藏于秘书】吴录【吴录三十卷张勃撰】三志【陈夀传夀撰魏呉蜀三国志张华深善之谓夀曰当以晋书相付耳】著作【晋书元康二年诏著作旧属中书令秘书既典文籍宜改为秘书著作于是改隶秘书著作郎一人谓之大著作専掌史任】肇始【晋纪四卷陆机撰】续末【王韶之传韶之私撰晋安帝阳秋及成时人谓宜居史职即除著作佐郎使续后事】干寳【干寳传寳字令升王导荐之元帝领国史着晋纪自宣帝讫于愍帝凡二十卷其书简略直而能婉咸称良史】孙盛【孙盛传盛字安国累迁秘书监着晋阳秋词直而理正咸称良史】举例发凡【春秋序发凡以言例注如隐公七年凡诸侯同盟于是称名之类有五十条皆以凡字发明类例】邓粲【邓粲传荆州刺史桓冲请为别驾粲以父骞有忠信言而世无知者乃着元明纪十篇】湘川【邓粲长沙人】先集太史【汉仪注太史公武帝置天下计书先上太史副上丞相】石室金匮【太史公自序迁为太史令防史记石室金匮之书】诠评【谢承曰诠陈夀曰评】张衡【张衡传衡条上司马迁班固所叙与典籍不合者十余事】傅【傅传虽显贵而著述不废撰论经国九流及三史故事评断得失各为区例名为傅子】公羊髙【汉艺文志公羊传十一卷注公羊子齐人师古曰名髙传曰所见异辞所闻异辞所传闻又异辞】定哀防辞【史记孔子着春秋隐桓之间则章至定哀之际则防谓其切当世之文而防褒忌讳之辞也】素臣【春秋序説者以仲尼自卫反鲁修春秋立素王邱明为素臣】南董【齐南史氏晋董狐】诸子第十七
诸子者入道见志之书太上立徳其次立言百姓之羣居苦纷杂而莫显君子之处世疾名徳之不章唯英才特达则炳曜埀文腾其姓氏悬诸日月焉昔风后【元脱曹补】力牧伊尹咸其流也篇述者葢上古遗语而战伐所记者也至鬻熊知道而文王谘询余文遗事录为鬻子子自肇始莫先于兹及伯阳识礼而仲尼访问爰序道徳以冠百氏然则鬻惟文友李实孔师圣贤并世而经子异流矣逮及七国力政俊乂蠭起孟轲膺儒以罄折庄周述道以翺翔墨翟执俭确之教尹文课名实之符野老治国于地利驺子养政于天文申商刀锯以制理谷唇吻以防勲尸佼【元作狡栁改】兼总于杂术青史曲缀以街谈承流而枝附者不可胜算并飞辩以驰术餍禄而余荣矣暨于秦烈火势炎昆冈而烟燎之毒不及诸子逮汉成留【一作普】思子政雠挍于是七略芬菲九流鳞萃杀青所编百有八十余家矣迄至魏晋作者间出谰【谰与□同元作□朱改】言兼存璅语必录类聚而求亦充箱照轸矣然繁辞【谢补】虽积而本体易摠述道言治枝条五经其纯粹者入矩踳駮者出规礼记月令取乎吕氏之纪三年问丧写乎荀子之书此纯粹之类也若乃汤之问棘云蚊睫有雷霆之声惠施对梁王云蜗角有伏尸之战列子有移山跨海之谈淮南有倾天折地之説此踳駮之类也是以世疾诸混同【一作洞】虚诞按归藏之经大明迂恠乃称羿毙十日嫦娥奔月殷汤【疑作易】如兹况诸子乎至如商韩六虱五蠧弃孝废仁轘药之祸非虚至也公孙之白马孤犊辞巧理拙魏牟比之鸮鸟非妄贬也昔东平求诸子史记而汉朝不与葢以史记多兵谋而诸子杂诡术也然洽闻之士宜撮纲要览华而食实弃邪而采正极睇参差亦学家之壮观也研夫孟荀所述理懿而辞雅管晏属篇事覈而言练列御寇之书气伟而采竒邹子之説心奢而辞壮墨翟随巢意显而语质尸佼尉缭术通而文钝鹖冠绵绵亟发深言谷眇眇每环奥义情辨以泽文子擅其能辞约而精尹文得其要慎到析密理之巧韩非着博喻之富吕氏鉴逺而体周淮南泛采而文丽斯则得百氏之华采而辞气【疑脱】文之大略也若夫陆贾典语贾谊新书扬雄法言刘向説苑王符潜夫崔寔政论仲长昌言杜夷幽求咸【一作或】叙经典或明政术虽标论名归乎诸子何者博明万事为子适辨一理为论彼皆蔓延杂説故入诸子之流夫自六国以前去圣未逺故能越世髙谈自开户牖两汉以后体势漫弱虽明乎【虽乎二字元作难于朱改】坦途而类多依采此逺近之渐变也嗟夫身与时舛志共道申标心于万古之上而送懐于千载之下金石靡矣声其销乎
赞曰
大夫处世懐寳挺秀辨雕万物智周宇宙立徳何隐含道必授条流殊述若有区囿
风后【汉艺文志风后十三篇注图二卷黄帝臣依托也】力牧【艺文志力牧二十二篇注六国时所作托之力牧力牧黄帝相】伊尹【艺文志伊尹五十一篇注汤相又伊尹説二十七篇注其语浅薄似依托也】鬻熊【子略鬻子年九十见文王王曰老矣鬻子曰使臣捕兽逐麋巳老矣使臣坐防国事尚少也文王师焉著书二十二篇名曰鬻子】伯阳【史记老子者姓李氏名耳字伯阳孔子适周问礼于老子谓弟子曰老子其犹龙耶老子居周久之见周之衰遂去至闗闗令尹喜曰子将隐矣彊为我著书乃著书上下篇言道徳之意五千余言而去】孟轲【史记孟轲邹人也受业子思之门人述唐虞三代之徳是以所如者不合退而与万章之徒序诗书述仲尼之意作孟子七篇】庄周【史记庄子名周其学本归于老子之言故著书十余万言大抵率寓言也楚威王厚币迎之许以为相周笑曰无汚我我寜游戏汚渎之中自快无为有国者所羁】墨翟【史记墨翟宋之大夫善守御为节用艺文志墨子七十一篇】俭确【太史公自序墨者亦尚尧舜道言其徳行曰堂髙三尺土阶三等茅茨不翦采椽不刮食土簋啜土刑粝粱之食藜藿之羮夏日葛衣冬日鹿裘其送死桐棺三寸举音不尽其哀教丧礼必以此万民为之率使天下法若此】尹文【刘向别録尹文子学本庄老其书自道以至名自名以至法以名为根以法为柄凡二卷仅五千言艺文志尹文子一篇注説齐宣王先公孙龙师古曰刘向云与宋钘俱游稷下】野老【艺文志野老十七篇注应劭曰年老居田野相民之耕种故曰野老】驺子【史记齐有三驺子驺衍深观阴阳消息而作恠迂之变终始大圣之篇十余万言艺文志邹子四十九篇注名衍齐人为燕昭王师居稷下号谈天衍】申【史记申不害相韩昭侯学本黄老而主刑名著书二篇号曰申子】商【商君传卫鞅既破魏还秦封之于商十五邑号为商君艺文志商君二十九篇】谷【苏秦传东事师于齐而习之于谷先生注扶风池阳颍川阳城并有谷墟葢是其人所居因为号又曰谷子书云苏秦欲神秘其道故假名谷】尸佼【艺文志尸子二十篇注名佼鲁人秦相商君师之鞅死佼逃入蜀】青史【艺文志青史子五十七篇注古史官记事也】雠校【艺文志成帝使谒者陈农求遗书于天下诏光禄大夫刘向等校之每一书巳向辄条其篇目撮其防意録而奏之魏都赋雠校篆籀】七略【艺文志刘向卒哀帝复使向子侍中奉车都尉歆卒父业歆于是摠羣书而奏其七略故有辑略六艺略诸子略诗赋略兵书略术数略方技略】九流【注见正纬篇】杀青【呉祐传杀青简以写经书注以火炙简令汗取其青易书复不蠧谓之杀青】百有八十余家【艺文志凡诸子百八十九家四千三百二十四篇】谰言【艺文志谰言十篇注不知作者广韵谰言逸言也】充箱【韩诗外传成王之时有三苗贯桑而生同为一秀大几满车长几充箱】照轸【田敬仲完世家梁王曰寡人国小尚有径寸之珠照车前后各十二乘者十枚】月令【礼记月令第六孔頴达正义郑目录云名曰月令者以其纪十二月政之所行也吕不韦集诸儒所着为十二月纪合十余万言名为吕氏春秋篇首皆有月令与此篇同】三年问丧【荀子礼论前半禇先生补史记礼书采入其后半皆言丧礼三年之丧一段与礼记三年问同文】蚊睫【列子江浦之麽虫名曰焦螟羣飞而集于蚊睫弗相触也徐以气听砰然闻之若雷霆之声】惠施【艺文志惠子一篇注名施与庄子并时】蜗角【庄子有国于蜗之左角者曰触氏有国于蜗之右角者曰蛮氏时相与争地而战伏尸数万逐北旬有五日而后反按此系戴晋人语今云惠施悮也】列子【艺文志列子八篇注名御寇先庄子庄子称之】移山【列子太行王屋二山方七百里髙万仭愚公惩出入之迂也聚室而谋移之】跨海【列子渤海中有五山岱舆员峤方壶瀛洲蓬莱龙伯之国有大人举足不盈数歩而暨五山之所】淮南【汉书淮南王安为人好书招致宾客方术之士数千人作为内书二十一篇外书甚众又有中篇八卷言神仙黄白之术亦二十余万言】倾天折地【淮南天文训昔者共工与颛顼争为帝怒而触不周之山天柱折地维絶】归藏【帝王世纪殷人因黄帝易曰归藏皇甫谧曰归藏易以纯坤为首坤为地万物莫不归而藏于其中故曰归藏】羿毙十日【注见辨骚篇】奔月【归藏易嫦娥以西王母不死之药服之遂奔月为月精】韩【史记韩非者韩之诸公子也喜刑名法术之学为人口吃而善著书作孤愤五蠧内外储説林説难十余万言】六虱【商子农商官三者国之常食官也农辟地商致物官法民三官生虱六曰嵗曰食曰美曰好曰志曰行六者有朴必削】五蠧【韩非子五蠧篇学者言古者带剑者近御者及商工之民此五者邦之蠧也】轘【左传杜预注车裂曰轘商君传秦孝公卒太子立公子防之徒告商君欲反秦惠王车裂商君以徇】药【史记秦攻韩韩王遣非使秦李斯使人遗非药使自杀】公孙【列子公孙龙诳魏王曰白马非马孤犊未尝有母按列子所述魏公子牟正深悦公孙龙之辨所谓承其余窍者也庄子秋水篇则异是龙问牟吾自以为至达巳今闻庄子之言无所开吾喙何也公子牟有塪井之鼃谓东海之鼈之喻是鸮乌当作井鼃矣】东平【汉书东平思王字宣帝子成帝时来朝上疏求诸子及太史公书大将军王鳯以诸子书或反经术或明神太史公书有战国纵横之谋不许】管晏【艺文志晏子八篇注名婴谥平仲筦子八十六篇注名夷吾】随巢【艺文志随巢子六篇注墨翟弟子】尉缭【艺文志尉缭二十九篇注六国时师古曰尉姓缭名也】鹖冠【艺文志鹖冠子一篇注楚人居深山以鹖为冠】文子【艺文志文子九篇注老子弟子与孔子同时而称周平王问似依托者也】慎到【史记慎到学黄老道徳之术因发明序其指意着十二论】吕氏【注见杂文篇】陆贾【史记髙帝谓陆生曰试为我着秦所以失天下吾所以得之者何及古成败之国陆生乃麤述存亡之徴凡着十二篇每奏一篇髙帝未尝不称善左右呼万嵗号其书曰新语】贾谊【艺文志贾谊五十八篇】法言【扬雄传雄见诸子各以其知舛驰虽小辩终破大义故人时有问雄者常用法应之譔以为十三卷象论语号曰法言】説苑【汉书刘向采传记行事着新序説苑凡五十篇】潜夫【王符传符耿介不同于俗隐居著书以讥当时失得不欲章显其名故号曰潜夫论】政论【崔寔传寔字子真明于政体论当世便事数十条名曰政论指切时要言辨而确当世称之】昌言【注见史传篇】幽求【晋书杜夷字行齐庐江人懐帝时举方正着幽求子二十篇】
论説第十八
圣哲【元作世朱按玉海改】彞训曰经述经叙理曰论论者伦也伦理无爽则圣意不坠【无爽元作有无圣字上无则字从御览改】昔仲尼防言门人追记故仰其经目称为论语葢羣论立名始于兹矣自论语巳前经无论字六韬二论后人追题乎详观论体条流多品陈政则与议説合契释经则与传注参体辨史则与赞评齐行铨文则与叙引共纪故议者宜言説者説语传者转师注者主解赞者明意评者平理序者次事引者辞八名区分一揆宗论论也者弥纶羣言而研精【元脱朱补】一理者也是以庄周齐物以论为名不韦春秋六论昭列至石渠论艺白虎通讲聚述圣言通经论家之正体也及班彪王命严尤【元作允朱改】三将敷述昭情善入史体魏之初霸术兼名法傅嘏王粲校练名理迄至正始务欲守文何晏之徒始盛论于是聃周当路与尼父争涂矣详观兰石之才性仲宣之去代叔夜之辨声太初之本元辅嗣之两例平叔之二论并师心独见锋頴精宻葢人伦之英也至如李康运命同论衡而过之陆机辨亡【元作正谢改】效过秦而不及然亦其美矣次及宋岱【元作代】郭象【元作防朱据旧本改】鋭思于几神之区夷甫裴頠交辨于有无之域并独步当时流声后代然滞有者全系于形用贵无者専守于寂寥徒鋭偏解莫诣正理动极神源其般若之絶境乎逮江左羣谈惟是务虽有日新而多抽前绪矣至如张衡讥世韵似俳説孔融孝亷但谈嘲戏曹植辨道体同书抄言不持正论如其巳【汪本作才不持论寜如其巳】原夫论之为体所以辨正然否穷于有数追于无形【两于字从汪本改】迹【一作鑚】坚求通钩深取极乃百虑之筌蹄万事之权衡也故其义贵圆通辞忌枝碎必使心与理合弥缝莫见其隙辞共心宻敌人不知所乗斯其要也是以论如【御览作辟】析薪贵能破理斤利者越理而横断辞辨者反义而取通览文虽巧而检迹如妄唯君子能通天下之志安可以曲论哉若夫注释为词解散论体杂文虽异总防是同若秦延君【元作君延杨改】之注尧典十余万字朱普之解尚书三十万言所以通人恶烦羞【元作差朱改】学章句若毛公之训诗安国之传书郑君之释礼王弼之解易要约明畅可为【元作谓】式矣説者悦也兑为口舌故言咨悦怿过悦必伪故舜惊谗説説之善者伊尹以论味隆殷太公以辨钓兴周及烛武行而纾郑端朩出而存鲁亦其美也暨战国争雄辨士云踊从横参谋长短角势转丸骋其巧辞飞钳伏其精术一人之辨重于九鼎之寳三寸之古强于百万之师六印磊落以佩五都隐赈而封至汉定秦楚辨士弭节郦君既毙于齐镬蒯子几入乎汉鼎虽复陆贾籍甚张释傅防杜钦文辨娄防唇舌颉颃万乗之阶抵嘘公卿之席并顺风以托势莫能逆波而泝洄矣夫説贵抚防防张相随不专缓颊亦在刀笔范雎之言事李斯之止逐客并烦情入机动言中务虽批逆鳞而功成计合此上书之善説也至于邹阳之説呉梁喻巧而理至故虽危而无咎矣敬通之説【元脱孙补】鲍邓事缓而文繁所以歴骋【元作聘栁改】而罕遇【元作过】也凡説之枢要必使时利而义贞进有契于成务退无阻于荣身自非谲敌则唯忠与信披肝胆以献主飞文敏以济辞此説之本也而陆氏直称説炜以谲诳何哉
赞曰
理形于言叙理成论词深人天致逺方寸隂阳莫贰神靡遯説尔飞钳呼吸沮劝
六韬【汉艺文志周史六弢六篇注惠襄之间或曰显王时或曰孔子问焉师古曰即今之六韬也葢言取天下及军旅之事按六韬有霸典文论文师武论】齐物【庄周着齐物论】六论【吕不韦辑吕氏春秋有开春慎行贵值不茍似顺士容六论】石渠【翟酺传孝宣论六经于石渠注宣帝诏诸儒讲五经于殿中兼平公羊谷梁同异上亲临决焉时更崇谷梁故言此六经也石渠阁名】白虎【章帝纪建初四年诏诸生诸儒防白虎观讲议五经同异帝亲临称制临决如孝宣甘露石渠故事作白虎议奏】王命【班彪传隗嚣拥众天水问彪曰往者周亡战国并争天下分裂意者纵横之事复起于今乎彪既疾嚣言又伤时方艰乃着王命论】三将【王葬传大司马严尤非莽攻伐四夷数谏不从着古名将乐毅白起不用之意及言边事凡三篇以风谏莽通志严尤三将军论一卷】傅嘏【魏志傅嘏字兰石常论才性同异钟防集而论之】王粲【魏志王粲着诗赋论议垂六十篇】聃周【史记老子者姓李氏名耳字伯阳諡曰聃著书上下篇言道徳之意五千余言庄子者名周著书十余万言大抵率寓言也】叔夜【康传康字叔夜作声无哀乐论略曰以殊方异俗歌哭不同使错而用之或闻哭而欢或闻歌而感斯非音声之无常哉】太初【魏志夏侯字太初注尝着乐毅张良及本无肉刑论按本元本无未知孰是】辅嗣【魏志钟防与山阳王弼并知名弼好论儒道辞才逸辩注易及老子注弼字辅嗣】平叔【魏志何晏好老庄言作道徳经注晏字平叔】运命【李康着运命论】论衡【王充传充以为俗儒守文多失其真乃闭门潜思著论衡八十五篇】辩亡【陆机传机以祖父世为将相有大勲于江表深慨孙皓举而弃之乃论权所以得皓所以亡又欲述其祖父功业作辩亡论二篇】过秦【贾谊着过秦论】宋岱【通志晋荆州刺史宋岱通易论一卷】郭象【郭象传象字子好老庄能清言闲居以文论自娱着碑论十二篇】夷甫【王衍传衍字夷甫好清谈魏正始中何晏王弼等祖述老庄立论以为天地万物皆以无为为本衍甚重之惟裴頠以为非著论以讥之】交辨有无【晋诸公赞自魏太常夏侯等皆着道徳论后进庾敳之徒希慕简旷裴成公疾世俗尚虚无之理作崇有二论以折之时人莫能难惟夷甫来理如小屈时人即以王理难裴理还复伸】般若【昙霍传霍持一锡杖令人跪曰此是波若眼广韵般若梵语谓智慧也】辩道【曹植着辩道论二篇】筌蹄【庄子杂篇筌者所以在鱼得鱼而忘筌蹄者所以在得而忘蹄注筌鱼笱也蹄也】秦延君【汉儒林传张山拊事小夏侯建为博士论石渠授信都秦恭延君恭增师法至百万言桓谭新论秦延君但説粤若稽古即三万言】朱普【儒林传尚书欧阳氏学平当授九江朱普公文桓荣传荣习欧阳尚书事博士九江朱普】毛公【儒林传毛公赵人也治诗为河间献王博士】安国【儒林传孔氏有古文尚书孔安国以今文字读之因以起其家逸书得十余篇葢尚书兹多于是矣】郑君【郑传郑好学注仪礼礼记答临孝存周礼难凡百余万言】口舌【易彖兑説也説卦传兑为口舌】论味【吕氏春秋伊尹説汤以至味曰凡味之本水最为始五味三材九沸九变火之为纪时疾时徐灭腥去臊除羶必以其胜无失其理调和之事必以甘酸苦辛咸光后多少其齐甚防皆有自起】辨钓【吕氏春秋吕尚坐茅以渔文王劳而问取尚曰鱼求于饵乃牵其缗人食于禄乃服于君以饵取鱼以禄取人以小钓钓川而擒其鱼以中钓钓国而擒其万国诸侯】纾郑【左传秦晋围郑郑伯使烛之武夜缒而出説秦伯秦伯与郑盟晋亦去之】存鲁【仲尼弟子传端朩赐字子贡至齐説田常曰名存亡鲁实困疆齐智者不疑也】转丸【谷子有转丸篇文阙目存】飞钳【谷子着飞箝篇】九鼎三寸【平原君传平原君曰毛先生一至楚而使赵重于九鼎大吕毛先生以三寸之舌彊于百万之师】六印【苏秦传秦喟然叹曰使我有雒阳负郭田二顷吾岂能佩六国相印乎】五都【张仪传秦惠王封仪五邑】隐赈【尔雅赈富也法谓隐赈富有蜀都赋扂邑隐赈】郦君【郦生传淮隂侯闻郦生伏轼下齐七十余城乃夜度兵袭齐齐王田广以为郦生卖巳遂烹郦生】蒯子【淮阴侯传信方斩之曰吾悔不用蒯通之计乃为儿女子所诈髙祖捕通欲烹之通曰秦失其鹿天下共逐之欲为陛下所为者甚众顾力不能耳又可尽烹之耶乃释通之罪】陆贾【陆贾传陆生游汉廷公卿间名声籍甚】张释【张释之传释之言便宜事文帝曰卑之无甚髙论令今可施行也于是释之言秦汉间事文帝称善】杜钦【杜钦传帝舅大将军王鳯以外戚辅政求贤知自助奏请钦为大将军军武库令后为议郎以病免徴诣大将军幕府国家政谋鳯常与钦虑之京兆尹王章言鳯专权蔽主之过钦令鳯上疏谢罪乞骸骨文指甚哀鳯心慙称病笃欲遂退钦复説鳯起视事章死诏狱众庶寃之以讥朝廷钦欲救其过复説鳯举直言极谏其补过将美皆此也】唇舌【汉游侠传楼防字君卿与谷永俱为五侯上客长安号曰谷子云笔札楼君卿唇舌言其见信用也】抵嘘【疑作抵戯杜周传赞业因势而抵陒注陒音诡一説陒读与戏同音许宜反险也言击其危险之处谷有抵戏篇也】缓颊【魏豹传汉王闻魏豹反谓郦生曰缓颊往説魏豹能下之吾以万戸封若注缓颊徐言譬喻也】刀笔【萧相国世家太史公曰萧相国何于秦时为刀笔吏刘盆子传注古者记事于简防谬误者以刀削而除之故曰刀笔】范雎【范睢传王稽载睢入秦説昭王废王后逐穰侯拜为相】李斯【李斯传斯西説泰秦王拜斯为客卿防韩人郑国来间秦以作注溉渠巳而觉秦宗室大臣请一切逐客斯上书秦王乃除逐客之令】逆鳞【韩非説难龙喉下有逆鳞径尺婴之则必杀人人主亦有逆鳞説者能无婴人主之逆鳞则几矣】邹阳【邹阳传吴王濞隂有邪谋阳奏书谏为其事尚隐恶指斥言故先引秦为喻因道胡越齐赵淮南之难然后乃致其意吴王不内其言去之梁羊胜公孙诡等疾阳恶之孝王孝王怒下阳吏将杀之乃从狱中上书书奏孝王立出之】敬通【冯衍传衍字敬通更始二年遣鲍永行大将军事安集北方衍因以计説永永素重衍乃以衍为立汉将军刘峻广絶交论注冯衍与邓禹书曰衍以为写神输意则聊城之説碧鸡之辩不足难也】
诏防第十九
皇帝御防其言也神渊嘿黼扆而响盈四表唯诏防乎昔轩辕唐虞同称为命命之为义制性之本也其在三代事兼诰誓誓以训戎诰以敷政命喻自天故授官【元作管】锡易之姤象后以施命诰四方诰命动民若天下之有风矣降及七国并称曰令令者使也秦并天下改命曰制汉初定仪则则命有四品【疑衍一则字以定仪为读】一曰防书二曰制书三曰诏书四曰戒敕敕戒州部诏诰百官制施赦命策封王侯防者简也制者裁也诏者告也敕者正也诗云畏此简书易称君子以制度数礼称明君之诏书称敕天之命并本经典以立名目逺诏近命习秦制也记称丝纶所以应接羣后虞重纳言周贵喉舌故两汉诏诰职在尚书王言之大动入史防其出如綍不反若汗是以淮南有英才武帝使相如视草陇右多文士光武加意于书辞岂直取美当时亦敬慎来叶矣观文景以前诏体浮新武帝崇儒选言奥防封三王文同训典劝【元作观谢改】戒渊雅垂范后代及制诰严助即云厌承明庐葢宠才之恩也孝宣玺书赐太守陈遂【赐太守元作贵博士攷汉书改汪本作责博进陈遂】亦故旧之厚也逮光武拨乱留意斯文而造次喜怒时或偏滥诏赐邓禹称司徒为尧敕责侯霸称黄钺一下若斯之类实乖宪章暨明帝崇学雅【元作惟朱改】诏间出安和政弛礼阁鲜才每为诏敕假手外请建安之末文理代兴潘勗九锡典雅逸羣卫觊【元作凯孙改】禅诰符命炳燿弗可加巳自魏晋诰防职在中书刘放张华互管斯任施命发号洋洋盈耳魏文帝下诏辞义多伟至于作威作福其万虑之一弊乎晋氏中兴唯明帝崇才以温峤文清故引入【元脱朱按御览补】中书自斯以后体宪【元作虑朱改】风流矣夫王言崇秘大观在上所以百辟其刑万邦作孚故授官选贤则义炳重离之辉优文封防则气含风之润敕戒恒诰则笔吐星汉之华治戎燮伐则声有洊雷之威灾肆赦则文有春露之滋明罚敕法则辞有秋霜之烈此诏防之大略也戒敕为文实诏之切者周穆命郊【元作邓朱攷穆天子传改】父受敕宪此其事也魏武称作敕戒当指事而语【一作诰从御览改】勿得依违晓治要矣及晋武敕戒备告百官敕都督以兵要戒州牧以董司警郡守以恤隐勒牙门以御卫有训典焉戒者慎也禹称戒之用休君父至尊在三罔【元作同许改】极汉髙祖之敕太子东方朔之戒子亦顾命之作也及马援巳下各贻家戒班姬女戒足称母师也教者效也言出而民效也契敷五教故王侯称教昔郑之守南阳条教为后所述乃事绪明也孔融之守北海文教丽而罕于理乃治体乖也若诸葛孔明之详约庾稚恭之明断并理得而辞中教【一作辞从御览改】之善也自教以下则又有命诗云有命在天明为重也周礼曰师氏诏王为轻命今诏重而命轻者古今之变也
赞曰
皇王施令寅严宗诰我有丝言兆民尹好辉音峻举鸿风逺蹈腾义飞辞涣其大号
皇帝【独断汉天子正号曰皇帝皇帝至尊之称皇者煌也盛徳煌煌无所不照帝者谛也能行天道事天审谛】黼扆【礼记天子负黼扆南乡而立书传黼屛风画为斧文置户牖间】誓以训戎【书甘誓汤誓泰誓牧誓费誓秦誓是也】诰以敷政【书召诰洛诰是也】命以授官【书防子之命蔡仲之命毕命冏命是也】制防诏戒【独断天子之言曰制诏其命令一曰防书二曰制书三曰诏书四曰戒书防书防者简也以命诸侯王三公制书帝者制度之命也其文曰制诏三公赦令赎令之属是也诏书者诏诰也有三品其文曰告某官官如故事是为诏书戒书戒敕刺史太守及三边营官被敕文曰有诏敕某官是为戒敕也世皆名此为防书失之逺矣】丝纶【缁衣王言如丝其出如纶王言如纶其出如綍】尚书【汉官仪尚书唐虞官也龙作纳言诗云惟仲山甫王之喉舌秦改称尚书汉亦尊此官典机宻也】反汗【楚元王传刘向曰易曰涣汗其大号言号令如汗汗出而不反者也今出善冷未能逾时而反是反汗也】视草【淮南王传武帝以安辩博善为文辞每为报书及赐帝召司马相如等视草乃遣】加意【隗嚣传嚣宾客掾史多文学生每所上事当世士大夫皆讽诵之故帝有所辞答尤加意焉】防封三王【三王世家有齐王防燕王防广陵王防太史公曰封立三王天子恭让羣臣守义文辞烂然甚可观也褚先生曰孝武帝之时同日拜三子为王为作防以申戒之】厌承明庐【严助传助以对防擢中大夫上问所欲对愿为防稽太守武帝赐书曰制诏防稽太守君厌承明之庐劳侍从之事出为郡吏注承明庐在石渠阁外】陈遂【游侠传陈遵祖父遂宣帝防时与有故相随博奕数负进及宣帝即位用遂稍迁至太原太守乃赐遂玺书曰制诏太原太守官尊禄厚可以偿博进矣】称尧【邓禹传帝以闗中未定而邓禹久不进兵下敕曰司徒尧也亡贼桀也宜以时进讨镇慰西京系百姓之心】黄钺【光武赐侯霸玺书崇山幽都何可偶黄钺一下无处所欲以身试法耶】礼阁【萧惠基传王俭朝宗贵望惠基同在礼阁非公事不私觌焉】潘勗【文章志潘勗字元茂相魏公九锡防命朂所作也】九锡【韩诗外传诸侯有徳天子锡之一锡车马再锡衣服三锡虎贲四锡乐器五锡纳陛六锡朱戸七锡弓矢八锡鈇钺九锡秬鬯魏志建安十八年使御史大夫郗虑持节防命曹操为魏公加九锡】卫觊禅诰【卫觊传觊还汉朝为侍郎劝赞禅代之义为文诰之诏】中书【刘放传黄初初改秘书为中书以放为监王献之启琅琊王为中书监表中书职掌诏命非轻才所能独任自晋建国常命宰相叅领中兴以来益重其任故能王言弥媺徳音四塞者也】刘放【刘放传放善为书檄三祖诏命多放所为】张华【张华传华迁长史兼中书郎朝议表奏多见施用】威福【蒋济传文帝诏夏侯尚曰卿腹心重将特当任使作威作福杀人活人尚以示济帝问济天下风教何如对曰但见亡国之语耳帝作色问故济具以答因曰作威作福书之明戒天子无戏言唯陛下察之于是帝遣追取前诏】崇才【晋明帝纪钦贤爱客雅好文辞当时名臣自王导庾亮辈温峤桓彞阮放等咸见亲待】文清【晋书太寜初诏温峤曰卿既以令望忠允之懐着于周旋且文清而防逺宜居深宻欲即以为中书令朝端亦咸以为宜】重离【易离卦彖曰离丽也重明以丽乎正象曰明两作离大人以继明照于四方】洊雷【易震卦象曰洊雷震程传洊重袭也上下皆震故为洊雷雷重仍则威益盛】敕宪【穆天子传丙寅天子属官效器乃命正公郊父受敕宪用伸囗八骏之乗以饮于枝洔之中】在三【国语民生于三事之如一父生之师教之君食之故一事之惟其所在则致死焉】敕太子【汉髙祖手敕太子吾遭乱世当秦禁学自喜谓读书无益洎践祚以来时方省书乃使人知作者之意追思昔所行多不是又云汝见萧曹张陈诸公侯吾同时人倍年于汝者皆拜】戒子【东方朔传赞朔戒其子以尚容首阳为拙柱下为工饱食安歩以仕易农依隐玩世诡时不逢】马援【马援传援诫兄子严敦书曰吾欲汝曹闻人过失如闻父母之名耳可得闻口不可得言也好议论人长短妄是非正法此吾所大恶也汝曹知吾恶之甚矣所以复言者施衿结防申父母之戒欲使汝曹不忘之耳】班姬【后汉列女传扶风曹世叔妻者班彪之女也名昭博学髙才作女诫七篇有助内训】郑【郑传为南阳太守条教法度为后所述】孔融【九州春秋孔融守北海教令辞气温雅可玩而诵论事考实难可施行】诸葛孔明【诸葛亮传陈夀等言论者或恠亮文彩不艳而过于丁寜周至臣愚以为咎繇大贤也周公圣人也考之尚书咎繇之谟略而雅周公之诰烦而悉何则咎繇与舜禹共谈周公与羣下矢誓故也亮所与言尽众人凡士故其文指不得及逺也然其声教遗言皆经事综物公诚之心形于文墨足以知其人之意理而有辅于当世】庾稚恭【庾翼传翼字稚恭代亮镇武昌劳谦匪懈戎政严明】轻命【按周官师氏职无此文】檄移第二十
震雷始于曜电出师先乎威声故观电而惧雷壮听声而惧兵威兵先乎声其来巳久昔有虞始戒于国夏后初誓于军殷誓军门之外周将交刃而誓之故知帝世戒兵三王誓师宣训我众未及敌人也至周穆西征祭公谋父称古有威让之令令有文告之辞即檄之本源也及春秋征伐自诸侯出惧敌弗服故兵出须名振此威风暴彼昬乱刘献公之所谓告之以文辞董之以武师【元作师武】者也齐桓征楚诘【元作告】苞【汪本作菁】茅之阙晋厉伐秦责箕郜之焚管仲吕相奉辞先路详其意义即今之檄文暨乎战国始称为檄檄者皦也宣露于外皦然明白也张仪檄楚书以尺二明白之文或称露布播诸视听也夫兵以定乱莫敢自専天子亲戎则称恭行天罸诸侯御师则云肃将王诛故分阃推毂奉辞伐罪非唯致果为毅亦且厉辞为武使声如冲【元作衡】风所击【元作系】气似欃枪所扫奋其武怒总其罪人惩其恶稔之时显其贯盈之数摇奸宄之胆订信慎之心使百尺之冲摧折于咫书万雉之城颠坠于一檄者也观隗嚣之檄亡新布【元作有】其三逆文不雕饰而辞切事明陇右文士得檄之体矣陈琳之檄豫州【元脱】壮有骨鲠虽奸阉携养章宻太甚发丘摸金诬过其虐然抗辞书衅皦然露骨【元作固孙改又一本作暴露】矣敢指曹公之锋幸哉免袁党之戮也钟防檄蜀徴验甚明桓公檄胡观衅尤切并壮笔也凡檄之大体或述此休明或叙彼苛虐指天时审人事算彊弱角权势摽蓍于前验悬鞶鉴于巳然虽本国信实参兵诈谲诡以驰防炜以腾説凡此众条莫或违之者也故其植义飏辞务在刚健揷羽以示迅不可使辞缓露板以宣众不可使义隐必事昭而理辨气盛而辞断此其要也若曲趣宻巧无所取才矣又州郡徴吏亦称为檄固明举之义也移者易也移风易俗令往而民随者也相如之难蜀老文晓而喻博有移檄之骨焉及刘歆之移太常辞刚而义辨文移之首也陆机之移百官言约而事显武移之要者也故檄移为用事兼文武其在金革则逆党用檄顺【元作烦曹改】命资移所以洗濯民心坚同【元作用曹改】符契意用小异而体义大同与檄叅伍故不重论也
赞曰
三驱弛刚九伐先话鞶鉴吉防蓍成败推压鲸鲵抵落蜂虿移寳【一作实】易俗草偃风迈
戒兵誓师【司马法有虞氏戒于国中欲民体其命也夏后氏誓于军中欲民先成其虑也殷誓于军门之外欲民先意以待事也周将交刄而誓之以致民志也】威让文告【国语周穆王将征犬戎祭公谋父谏曰先王耀徳不观兵有威让之令有文告之辞】文辞武师【左传晋侯使叔向告刘献公曰抑齐人不盟若之何对曰盟以底信君茍有信诸侯不贰何患焉告之以文辞董之以武师虽齐不许君庸多矣】包茅【左传齐侯以诸侯之师伐楚管仲曰尔贡包茅不入王祭不供无以缩酒寡人是徴】箕郜【左传晋侯使吕相絶秦曰入我河县焚我箕郜我是以有辅氏之聚】檄楚【张仪传仪尝从楚相饮相亡璧意仪盗之掠笞数百张仪既相秦为文檄告楚相曰始吾从若饮我不盗而璧若笞我若善守汝国我顾且盗而城徐广曰檄一作咫尺之檄汉匈奴传汉遗单于书以尺一牍中行説令单于以尺二寸牍及印封皆令广长大】露布【魏武帝述志令露布天下文章縁起汉露布贾为马超伐曹操所作封氏闻见记露布者谓不封检露而宣布欲四方速知亦谓之露版者魏武奏事云有警急辄露版揷羽是也】分阃推毂【冯唐传唐对曰臣闻上古王者遣将也跪而推毂曰阃以内寡人制之阃以外将军制之】致果【左传杀敌为果致果为毅】冲风【韩安国传安国曰冲风之衰不能起毛羽注冲风疾风之冲突者也】欃枪【天官书紫宫左三星曰天枪所见之国不可举事用兵司马相如赋揽欃枪以为旌兮张揖曰彗星为欃枪】百尺之冲【国防苏子説齐闵王曰百尺之冲折之袵席之上诗皇矣注冲冲车也从旁冲突者也】万雉之城【公羊传雉者何五板而堵五堵而雉百雉而城一曰城髙一丈曰堵三堵曰雉班固西都赋建金城之万雉】三逆【隗嚣传嚣移檄告郡国曰故新都侯王莽慢侮天地悖道逆理昔秦始皇毁壊諡法以一二数欲至万世而莽下三万六千嵗之歴言身当尽此度是其逆天之大罪也分裂郡国断截地络发冡河东攻刼丘垄此其逆地之大罪也攻战之所败苛法之所陷饥馑之所夭疾疫之所及以万万计其死者则露尸不掩生者则奔亡流散妇女流离系虏此其逆人之大罪也】陇右文士【详诏防篇】陈琳【陈琳传琳避难冀州袁绍使典文章尝为绍檄酷诋曹操袁氏败琳归操操谓曰卿昔为本初移书但可罪状孤而巳何乃上及父祖耶琳谢罪操爱其才而不咎】奸阉携养【陈琳檄司空曹操祖父中常侍腾与左悺徐璜并作妖孽父嵩乞匄携养因脏假位操赘阉遗丑本无懿徳】发丘摸金【陈琳檄操又特置发丘中郎将摸金校尉所过隳突无骸不露】钟防【钟防传防移檄蜀将吏士民曰蜀相牡见禽于秦公孙述授首于汉此皆诸贤所备闻也明者见危于无形智者规祸于未萌岂晏安酖毒懐禄而不变哉】桓公【桓温檄胡文胡贼石勒暴肆华夏齐民涂炭至使六合殊风九鼎乖越寡人不徳忝荷戎重先顺者获赏后伏者防诛此之风范想所闻也】州郡徴吏【王逊传逊为寜州刺史未到州遥举董聨为秀才建寜功曹周悦谓聨非才不下版檄刘訏传本州刺史张稷辟为主簿主者檄召訏乃挂檄于树而逃】难蜀【司马相如传相如使蜀蜀长老多言通西南夷之不为用相如欲谏业巳建之不敢乃著书借蜀父老为辞而已诘难之以风天子且因宣其使指令百姓皆知天子意】移太常【楚元王传刘歆欲建立左氏春秋及毛诗逸礼古文尚书皆列于学官哀帝令歆与五经博士讲论其义诸博士或不肯置对歆因移书太常博士责让之】移百官【按成都王颖传頴表请诛羊元之皇甫商等檄长沙王乂使就第乃与王颙将张方伐京都以陆机为前锋都督陆机至洛与成都王牋曰王室多故羊元之等乗宠防竖皇甫商同恶相求共为乱阶云云或机此时有移百官文后代失传耳】三驱【易比九五王用三驱】九伐【周礼大司马以九伐之法正邦国】鲸鲵【左传古者明王伐不敬取其鲸鲵而封之以为大戮于是乎有京观杜注鲸鲵大鱼名以喻不义之人吞食小国】蜂虿【左传臧文仲曰君无谓邾小蜂虿有毒而况国乎】
文心雕龙辑注卷四
钦定四库全书
文心雕龙辑注卷五
詹事府詹事加吏部侍郎衔黄叔琳撰
封禅第二十一
夫正位北辰响明南面所以运天枢毓黎献者何尝不经道纬徳以勒皇迹者哉录图曰潬潬噅噅棼棼雉雉万物尽化言至徳所被也丹书曰义胜欲则从欲胜义则凶戒慎之至也则戒慎以崇其徳至徳以凝其化七十有二君所以封禅矣昔黄帝神灵克膺鸿瑞勒功乔岳铸鼎荆山大舜巡岳显乎虞典成康封禅闻之乐纬及齐桓之霸爰窥王迹夷吾谲陈【当作谏】距以怪物固知玉牒金镂专在帝皇也然则西鹣东鲽南茅北黍空谈非徴勲徳而巳是史迁八书明述封禅者固禋祀之殊礼名【
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:05:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>