<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,岭南茘支谱卷之一,岭南茘支谱卷之二,岭南茘支谱卷之三,岭南茘支谱卷之四,岭南茘支谱卷之五,岭南茘支谱卷之六,岭南荔枝谱全文在线阅读,岭南荔枝谱全文在线下载,大玄古籍书库">
<meta name="description" content="记载广东荔枝的专谱。作者吴应逵,字鸿来,号雁山,鹤山(今广东鹤山)人。乾隆六十年(1795)举人。此书成于道光六年(1826)。自序说:“长夏苦热避暑荔枝湾上,良朋既集,各征事实,因纂缉成编。”是由友人提供材料编辑而成的。。全书六卷。卷一《总论》。讨论荔枝之名的来由,描述荔枝的生态,叙述荔枝的历史,说明荔枝的吃法,选录前人赞荔的文辞。卷二《种植》。叙述荔枝的特性、荔枝栽培方法、虫害的防治及广东的主要产地。卷三《节候》,记叙荔枝花开、果熟的时令及天气对荔枝收成的影响。卷四《品类》,记述广东荔枝的80多个品种">
<title>岭南荔枝谱_吴应逵_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">岭南荔枝谱</span> <br/>
          作者： <span class="inputVal" id="bkauthor">吴应逵</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,植物志,农书,完结</span> <br/>
          字数： <span class="inputVal" id="bknum">[book_length]16897</span> <br/>
          说明： <span class="inputVal" id="bkdec">记载广东荔枝的专谱。作者吴应逵,字鸿来,号雁山,鹤山(今广东鹤山)人。乾隆六十年(1795)举人。此书成于道光六年(1826)。自序说:“长夏苦热避暑荔枝湾上,良朋既集,各征事实,因纂缉成编。”是由友人提供材料编辑而成的。 全书六卷。卷一《总论》。讨论荔枝之名的来由,描述荔枝的生态,叙述荔枝的历史,说明荔枝的吃法,选录前人赞荔的文辞。卷二《种植》。叙述荔枝的特性、荔枝栽培方法、虫害的防治及广东的主要产地。卷三《节候》,记叙荔枝花开、果熟的时令及天气对荔枝收成的影响。卷四《品类》,记述广东荔枝的80多个品种。现有的广东名荔如挂绿、糯米糍、桂味、妃子笑等,书中均有详细的介绍。卷五、六《杂事》,辑录有关的典故和传说以及保鲜、加工的方法。 《岭南荔枝谱》是“爰采旧文”撰成的,引书94种,资料繁富,可以说是清代中叶广东荔枝资料的汇编。所引资料均注出处,态度颇为严谨。唯所引文献多有删节。有《岭南丛书》本和《丛书集成》本。</span> <br/>
          封面： <span class="inputVal" id="bkimg">Z_12445.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]岭南荔枝谱
[book_author]吴应逵
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,植物志,农书,完结
[book_length]16897
[book_dec]记载广东荔枝的专谱。作者吴应逵,字鸿来,号雁山,鹤山(今广东鹤山)人。乾隆六十年(1795)举人。此书成于道光六年(1826)。自序说:“长夏苦热避暑荔枝湾上,良朋既集,各征事实,因纂缉成编。”是由友人提供材料编辑而成的。 全书六卷。卷一《总论》。讨论荔枝之名的来由,描述荔枝的生态,叙述荔枝的历史,说明荔枝的吃法,选录前人赞荔的文辞。卷二《种植》。叙述荔枝的特性、荔枝栽培方法、虫害的防治及广东的主要产地。卷三《节候》,记叙荔枝花开、果熟的时令及天气对荔枝收成的影响。卷四《品类》,记述广东荔枝的80多个品种。现有的广东名荔如挂绿、糯米糍、桂味、妃子笑等,书中均有详细的介绍。卷五、六《杂事》,辑录有关的典故和传说以及保鲜、加工的方法。 《岭南荔枝谱》是“爰采旧文”撰成的,引书94种,资料繁富,可以说是清代中叶广东荔枝资料的汇编。所引资料均注出处,态度颇为严谨。唯所引文献多有删节。有《岭南丛书》本和《丛书集成》本。
[book_img]Z_12445.jpg


[book_title]序
茘支作譜始於君謨，後有繼者要皆閩人，自誇鄉土，未為定論。嶺南舊有《增江茘支譜》著錄《文獻通考》，其書不傳。長夏苦熱，避暑茘支灣上， 良朋旣集，各徵事實，因纂緝成編，事屬閩、蜀者概從闕如，曰總論，曰種植，曰節候， 曰品類，曰襍事，俾後之採風者得以觀覽焉，補其未備，尚俟諸博雅君子。 道光丙戌鶴山吳應逵自識。

[book_title]嶺南茘支譜卷之一
鶴山　吳應逵　鴻來撰
總論
茘支樹，高五六丈餘，大如桂樹。綠葉蓬蓬然，冬夏榮茂。青華朱實，實大如雞子。核黃黑似熟蓮，實白如肪，甘而多汁。至日將中，翕然俱赤，則可食也。一樹下子百斛。〈嵇含 《南方草木狀》〉
茘支，冬青，夏至子始赤，六七月方可食，甘酸宜人。其細核者謂之焦核，茘支之最珍也。〈竺法真《登羅山疏》〉
茘支，精者核如雞舌香，甘美多汁。〈顧微《廣州記》〉
茘支為異，多汁味甘絕口，又小酸，所以成其味。可飽食，不可使厭。生時大如雞子，其膚光澤，四月始熟也。〈《異物志》〉
茘支、壺橘，南珍之上。〈《太平御覽》引《廣志》〉
茘支樹，生山中，葉綠色，實正赤，肉肥肌正白，味美。〈劉淵林《吳都賦注》〉
伊尹言：丹山之南有鳳丸，沃民所食。鳳丸必茘支也，所謂仙人之美祿非邪。〈《廣語》〉
南海郡多茘支，茘支為名者，以其結實時枝條弱而蒂牢不可摘取，以刀斧劙取其枝，故名。〈朱應《扶南記》〉
「茘」字從艹，從刕，不從劦。刕音離，割也。劦音協，同力也。茘字固當從刕。《本草》謂：茘支木堅，子熟時須刀割乃下。今瓊州人當茘支熟，率以刀連技斫取，使明歲嫩枝復生，其實益美。故漢時皆以為「離支」，言離其樹之支，子離其枝，枝復離其支也。〈《廣語》〉
南海郡出茘枝焉，每至季夏，其實乃熟，狀甚瑰詭，味特甘滋，百果之中，無一可比。余往在西掖，嘗盛稱之，諸公莫之知而固未之信。唯舍人彭城劉侯，弱年累遷，經於南海，一聞斯談，倍復嘉歎，以為甘美之極也。又謂龍眼凡果，而與茘枝齊名，魏文帝方引蒲桃及龍眼相比，是時二方不通，傳聞之大謬也。夫物以不知而輕，味以無比而疑，遠不可驗，終焉永屈。況士有未効之用，而身在無譽之閒，苟無深知，與彼亦何以異也。〈張九齡〈茘支賦〉序〉
茘枝之於天下，唯閩越、南粵、巴蜀有之。漢初南粵王尉佗以之備方物，於是始通中國。司馬相如賦上林云：「答遝離支，蓋夸言之無有。」是也。魏文帝有「西域蒲桃」之比，世譏其繆論，豈當時南北斷隔，所擬出於傳聞耶。夫以一木之實，生於海瀕巖險之遠，而能名徹上京，外被夷狄，重於當世，是亦有足貴者。其於果品卓然第一，然性畏高寒，不堪移殖，而又道里遼絶，曾不得班於盧橘、江橙之右，少發光采，此所以為之嘆惜而不可不述也。〈蔡襄《茘支譜．論》〉
漢武帝破南越，移茘支種於長安，為扶茘宮。迨永元間，五里一堠，十里一置，亦取諸交州，不聞取諸閩蜀也。唐天寶閒，貴妃嗜茘，取之涪州，經子午谷路近而捷，特以南海茘支勝蜀，每歲飛騎以進，亦不取諸閩也。宋都汴梁，後都臨安，去閩益近，而陳紫、宋香其名乃顯，然則閩蜀之茘皆於粵為後起耳。〈崔弼《白雲山志》〉
世之品茘支者不一，或謂閩為上，蜀次之，粵又次之。或謂粵次於閩，蜀最下。以予論之，粵中所產，挂綠斯其最矣。福州佳者，尚未敵嶺南之黑葉，而蔡君謨譜乃云：「廣南州郡所出精好者，僅比東閩之下等。」是亦鄉曲之論也。〈朱彝尊《曝書亭集》〉
向在京師見《圖書集成》所列君謨譜，外有閩人所撰一卷，云閩粵茘支實相仿，在閩佳者，在粵亦佳，但熟有先後，種有高下，過客未能遍嘗，漫分軒輊耳。同一美種，樹老尤勝，蔡譜上品今多無有，則樹老不存之故。今吾粵四月所熟，名玉荷包，尚非佳品。至六月之黑葉及新興香茘增城挂綠，則人人皆知其美。同種中又自有高下，或種植得法，或閱歲數百，結實皆殊絕，意閩中未是過也。〈溫汝适《攜雪齋詩鈔注》〉
茘枝食之有益於人。《列仙傳》稱：有食其華實為茘枝仙人者。《本草》亦列其功，「葛洪云：蠲渴補髓。」或以其性熱，人有日噉千顆，未嘗為疾。即少覺熱，以蜜漿解之。〈蔡襄《茘支譜》〉
《物類相感志》云：食茘支多則醉，以殼浸水飲之即解。此即食物不消，還以本物消之之意也。〈《本草綱目》〉
摘茘支時，宿之井中，沃以寒泉，火氣既去，金液斯絕。以正陽精蕊，而配以正陰津液，水火既濟，斯為神仙之食。火則寒之，水則熱之，此食茘枝之法。〈《廣語》〉
茘支多食，飲𧖅一杯即解，或以青鹽調白火酒飲。或飲茘支酒過醉，則以茘支殼浸水飲。又茘支多露，有過食者，昧爽就樹閒先吸其露，次嚥其香，使氤氳若醉，五內清涼，則可以消肺氣，滋真陰，卻老還童，作茘支之仙。
此深於食茘支者，傳置雖速，色香味之存者無幾，君謨謂生茘支中國未之見，林鐵厓謂和帝貴妃口中未嘗喫一好茘，非苛論也。
諺曰：饑食茘支，飽食黃皮。黃皮果狀如金彈，其漿酸甘，可消食順氣，除暑熱。茘支饜飫，以黃皮解之。〈俱同上。〉
東坡云：柳花著水萬浮萍，茘實周天一歲星。蓋栽茘支必十二年而結子，故其木堅而不蠹，為用器百年不敞。華於冬而實於夏，可以鹽蒸，可以蜜漬，可以浸酒，可以火焙為乾，捆載致遠。〈崔弼《白雲山志》〉
近用博接之法，則四年可以結實，不必俟十年也，蓋人巧可奪天工耳。
南海東莞多水枝，增城多山枝。每歲估人鬻者水枝七之，山枝三四之，載以栲箱，束以黃白藤，與諸瑰貨向臺關而北，臘嶺而西北者，舟船弗絕也。然率以茘支、龍眼為正貨，挾諸瑰貨必挾茘支、龍眼，正為表而奇為裏，奇者曰細貨，所謂深藏若虛也。廣人多衣食茘支、龍眼，其為栲箱者、打包者各數百家，舟子、車夫皆以茘支、龍眼贍口。〈《廣語》〉
紅鹽、火焙、曬煎諸法色香味俱失，非茘支之真，槪不采錄。
梁蕭惠開云：南方之珍，惟茘枝矣。楊梅、盧橘亦可投諸藩溷，故東坡詩云：「南村諸楊北村盧，直與茘子為先驅。」也。〈《能改齋漫錄》〉
李直方嘗第果實名，以綠李為首，楞梨為副，櫻桃為三，柑子為四，蒲桃為五。或薦茘支，曰：當舉之首。〈李肇《國史補》〉
僕嘗問：茘支何所似。或曰似龍眼，坐客皆笑其陋，茘支實無所似也。僕曰：茘支似江瑤柱。應者皆憮然。〈《東坡雜記》〉
茘支之於果，仙也、佛也，實無一物得擬者，江瑤柱、河豚魚既非其倫塞，蒲桃、楊家果不堪作奴矣。歐陽永叔比之牡丹，亦觀場之見耳，譬於月以為鉤、為鏡、為珪，皆第二月，非月體也。蔡君謨亦云其味之至，不可得而狀也，夫不可得而狀，乃深於茘支者矣。〈宋珏《茘支譜．序》〉
夫以希奇靈異之物，而能珍惜之，留護之，結以同趣，集以嘉辰，幕以濃陰，浴以冷泉，披以快風，照以涼月，和以重碧，解以寒漿，徵以往牒，紀以新詞，雖跡溷塵壤而景界仙都，身坐火城而神遊冰谷。〈宋珏，茘社約。〉
綠葉蓬蓬，團團如蓋，扶疎插天，赫曦若避，吾愛其樹。纍纍丹實，槎頭掛星，晴光掩映，照耀林藪，吾愛其色。絳囊乍剖，蠙珠初薦，瓊漿玉液，絕勝醍醐，吾愛其味。溼帶露華，寒凝絳雪，薰風暗度，疑對檀郎，吾愛其香。〈曹蕃《茘支譜．序》〉
長柯密葉，敷蔭席地，日交之而翠陰成，月交之而金影碎，風雪交之，不疎不凋。茘之陰，蓋與徂之松，建之榕，吳楚之豫章，同德而比義者也。北人不及知，南人有之而不必盡知也。 〈周宣《茘枝說》〉
余生於閩，卽幸與此果遇，且天賦噉量，能日噉能一二千顆。值熟時，自初盛至中晚，腹中無慮藏十餘萬。而喜別品，喜檢譜，始以泉浸，繼以漿解，磁盆、筠籠一物不具則寧不噉。〈宋珏《茘支譜．序》〉
此茘支第一知己也，人有詫東坡日啖三百為囈語者，聞此更舌撟不能下矣。馮魚山先生嗜茘，量亦過人，嘉慶己丑夏，偕同人遊茘支灣，唯先生與予所啖最多。先生贈楹帖云：熟讀白華為孝子，飽餐丹茘卽神仙。
嶺南茘支譜卷之一
譚瑩玉生覆校

[book_title]嶺南茘支譜卷之二
鶴山　吳應逵　鴻來撰
種植
茘支根浮，須加糞土培之。性不耐寒，最難培植，纔經繁霜枝葉枯死，至春二三月再發新葉。初種時，冬月覆蓋之，以護霜雪。〈王象晉《羣芳譜》〉
茘畏西風，難度梅嶺。〈梁無技《南樵初集》詩註。〉
茘支近水則生，尤喜潮汐湍激之地。〈王臨亨《粵劒編》〉
茘支以增城沙貝所產為最，土黃潤多沙，潮味不到，故茘支絕美，自挂綠以下數十種，色香味迥異他縣。〈《廣語》〉
廣州凡磯圍堤岸皆種茘支、龍眼，或有棄稻田以種者，田每畝茘支可二十餘本，龍眼倍之。以淤泥為墪，高二尺許，使潦水不及。以芻草蓋覆，使烈日不及。而龍眼之幹欲其皮中之水上升，以稻稈束之。欲其實多而大，以鹽瘞之。生蟲，則以鐵線濡藥刺之，否則樹盡蠹。凡龍眼用接，茘支用博。博之法，當花發時，以其枝削去青皮寸許，傅之以土，子結後枝即生根，乃落之為栽。接之法，以核漏出萌芽，長至三四月為栽，乃以龍眼之枝屈而接之，其栽之枝葉盡脫，乃以樹上之枝葉為栽之枝葉。其法與閩中異。閩之龍眼樹，三接者為頂圓。核種十五年始實，實少不可食，則鋸木之半，以大實之幼枝接之。至四五年，又鋸其半接如前。如此者三數次，其實滿溢，倍於常種。若一二接即止，形小味薄，不足尚也。三接者曰鍼樹，未接者曰野䇭，廣之龍眼，大率野䇭多，故不及閩。廣茘枝種之四年即實，龍眼必至五年。
龍眼必經博接乃子，花頭十汰七八，子乃甜大，茘枝花頭不可汰。語曰：茘枝惜花，龍眼惜子。又曰：茘枝十花一子，龍眼一花十子。茘枝又貴以沃土厚培，使根深不拔，膏澤上行，沙水下滲，然後枝條鬱茂，實不裹刺，上廣下尖，樽肩壺腹而成嘉種。語曰：茘枝宜肥，龍眼宜确。又茘支屬火，宜使向陽；龍眼屬水，宜向陰。茘枝之陽子甜，龍眼之陰子甜。語曰：當日茘枝，背日龍眼。〈俱同上。〉
茘支入土種者，氣薄不蕃，雖蕃不結實。間有成樹者，經十餘歲，稍稍結顆，肉酸澀，無味。鄉人於清明前後十日內，將枝梢刮去外皮一節，上加膩土，用棕裹之。至秋露，枝上生根，以細齒鋸從根處截下，植之他所，勿令動搖，三歲結子纍然矣。〈徐𤊹《茘支譜》〉
接枝之法。取種不佳者，截去元樹枝莖，以利刃微啓小隙，將別枝削鍼，插固隙中，皮肉相向，用樹皮封繫，寬緊得所，斟酌裹之。凡接枝必待時暄，蓋欲藉陽和之氣，一經接博，二氣交通，則轉惡為美也。若近海魚鹽之處，斥滷土鹹，其味微酸不佳，縱奪接之，終不能以彼易此也。〈同上。〉
茘子原無用核種者，皆用好枝刮去外皮，以土包裹，待生白根如毛，再用土覆一過。以臘月鋸下，至春遂生新葉也。木栽時皆去枝葉，獨茘樹要留宿葉承露，若葉去露槁則無生機。余嘗六七月鋸茘支蘆，新根方生，無不存活。最怕日晒，必求稍陰涼處，時時灌水方易生葉。「蘆」字之義，果木非核種者稱蘆，蓋福州方言也。〈鄧慶寀《茘支譜》〉
茘支核小如丁香，土人亦能為之，取茘枝木去其宗根，仍火燔令焦，復種之，以大石抵其根，但令旁根得生，其核乃小，種之不復牙。〈《夢溪筆談》〉
余聞之種樹者云，此法多不活，即活亦不盡驗。《開元遺事》載明皇以藥傅茘支，核便如小丁香亦偶然耳。大約種類各別，如香茘及糯米餈全是節核，大造、火山則無一節核者，非人事之所能為也。
有蟲名曰石背，喜食茘枝花蕊，茘枝多虛花，花十子乃一，又以石背之為賊，場師必務去之。石背閩中尤多，冬伏茘枝葉下，茘始花，蟲亦生子，一生十二粒，數應一歲，閏則增其一。茘花時，石背輒溺，溺則全枝脫蔕，雨時尤盛。其背堅如石，故曰石背。廣中茘花所苦多雨耳，石背無甚害事。有黃蟲者，狀類𧖅蠭，春社後，江岸地中乘日暮而出，食百樹葉色轉翠，蓋葉之所化，而嗜茘枝之葉。予詩云：葉化黃蟲還食葉，花生石背更餐花。〈《廣語》〉
茘支、龍眼俱忌飛鼪及石背蟲二物，一到果熟時，不三日無孑遺矣。〈崔弼《白雲山志》〉
臬司堂前茘半熟，將延客命酒，囑吏謹伺之，勿飽鼠雀。吏顰蹙曰：今歲石背多。臬公曰：十倍多，正堪游目。吏愈答愈不明，至搖頭灑泣，滿堂匿笑。臬公詢旁人，始得其解，相與一噱。〈林嗣環《茘支譜》〉
有間歲生者，謂之歇枝。有仍歲生者，半生半歇也。春雨之際，旁生新葉，其色紅白，六七月時色已變綠，此明年開花者也。今年實者，明年歇枝也。最忌麝香，或遇之，花實盡落。園家有名樹，旁值四柱小樓，夜棲其上以警盜者。又破竹五七尺，搖之答答然，以逼蝙蝠之屬。〈蔡襄《茘支譜》〉
每一年多，則一年少，閩中謂之歇枝，廣中謂之養樹。歲歲豐盈，則樹易衰，養之而後，經久不壞，子且繁大，蓋樹自養，非人養也。〈《廣語》〉
茘支未熟，人未採則百禽不敢近，纔採之，則烏鳥、蝙蝠之類無不傷殘。〈《南海藥譜》〉
種桃、李者亦然，理實不可解。
舟自南海之平浪三山而東，一帶多龍眼樹，又東為番禺之李村、大石，一帶多茘枝樹。龍眼葉綠，茘枝葉黑，蔽虧百里，無一雜樹參其中，地土所宜，爭以為業，稱曰龍茘之民。〈《廣語》〉
順德有水鄉曰陳村，居人多以種龍眼為業，茘支、柑、橙諸果居其三四。他處欲種花木及茘支、龍眼、橄欖之屬，率就陳村買秧，又必使其人手種博接，其樹乃生且茂，其法甚秘，故廣州場師以陳村人為最。〈《同上》〉
種孩兒拳者率以酒澆之，相傳味甚酸，有挑酒者至樹下而覆，逾年種遂變。〈《古香齋襍記》〉
高州西茘支村兼種橘柚為業，其樹連亘數畝，繫竹索引，大蟻往來出入，藉以除蠹，蟻即于葉間營巢，窠多至什佰，結如斗大。〈吳鎮方《嶺南襍記》〉
樹間有蟻則蟲不為害，故園丁買之。〈龔芝麓峽山寺詩注。〉
嶺南茘支譜卷之二
譚瑩玉生覆校

[book_title]嶺南茘支譜卷之三
鶴山　吳應逵　鴻來撰
節候
清明宜種茘支、龍眼。〈《廣語》〉
茘支以臘而萼，以春而華，夏至而翕然子赤，生于木而成於火也。皮紅肉白而核復純丹，火包其外復孕其中也。肉白為金，金為內外火所鍊，故味醇和而甘。其液乃金水之精，甘又屬土，備五行之粹美，而以火為主者也。粵以火德王，凡花多朱色皆火花，實多朱實皆火實，太陽烈氣之所結。火實之屬凡百種，而茘支為長，火為母，茘支則火之長子也。〈同上。〉
水枝先熟，自夏至後熟者皆山枝，亦日火山。〈崔弼茘支詞註。〉
茘支其甜曰上糖，酸曰上水。三月熟者曰三月青，四月熟者曰犀角子，七夕曰七夕紅，而大熟於小至。以蟬鳴為候應，此時熟者曰金釵子，或謂即黑葉也。次曰進奉，曰大造，曰塘壆，是皆水枝之貴者也。〈《廣語》〉
自挂綠至狀元紅皆火山之屬也。火山善變，滋味百出，隨其土為高下，然遲熟，熟必在水枝之後。
粵東茘支，社日犀角子先熟，郭夢菊詩云：未摘龍牙開笑口，先嘗犀角沁詩脾。龍牙，亦茘支名。又，三月熟者曰三月青，四月熟者曰四月紅，予詩：三月青連四月紅，離支早熟讓南中。蓋以先年十月作花，故早熟也。又，粵中茘支先閩一月而熟。
雒陽獨以牡丹為花歲，二月十五日牡丹盛開，曰花朝。古詩：牡丹開日是花朝。廣州以茘枝、龍眼為果歲，夏至日賈人以板箱載茘支而北，曰果箱，茘支大熟曰果日。〈俱同上。〉
五月茘支丹。〈《觚賸．廣東月令》〉
南廣茘支熟時百鳥肥。〈《廣志》〉
粵謠：鴉蟬叫，茘支熟。〈黎簡《五百四峯堂詩注》〉
凡天晴，暴雨忽作，日不避雨，雨不避日，點大而疎，是曰白撞雨，亦曰過雲。諺曰：下白雨，娶龍女。或日色微黃，且日且雨，是曰黃雨。白雨宜禾，黃雨不宜禾。予詩：炎天白雨早禾宜，更為園村熟茘支。〈《廣語》〉
茘支歲初而蕾，二月而花發，發時多電則花落實小，多雨則花腐，少雨則花液相膠而不實。估計者視其花，以知其實多少則判之，是曰買焙，其人名曰焙家，龍眼亦然。
東粵間園亭之美則舉茘支以對，近水則種水枝，近山則種山枝。有茘支之家是謂大室，當熟時，東家誇三月之青，西家矜四月之紅，各以其先熟及美種為尚。主人餉客，聽客自摘，或一客而分一株，或一株而分十客，各以其量之大小受茘支之補益，莫不枕席丹膚沐浴瓊液，既飽復含，未饑先擘，或辟穀者經旬，或卻葷者連日。其有開茘社之家，則人人競赴，以食多者為勝，勝稱茘支狀頭，少者有罰飲茘支酒數大白。〈俱同上。〉
粵俗兒童有賭蔗、賭柑、賭茘之戲。蔗以刀自尾至首破之，不偏一黍，又一破直至蔗首者為勝。柑以核多為勝。茘以粉與墨各塗之，入瓦甖中共摸之，以得白者為勝。和凝詞云：椒戶閑時，競學樗蒲賭茘支。可知此戲古已有之，但其法不傳耳。
嶺南茘支譜卷之三
譚瑩玉生覆校

[book_title]嶺南茘支譜卷之四
鶴山　吳應逵　鴻來撰
品類
三月紅，出香山。相傳宋端宗幸馬侍郎南寶宅，時值三月，茘支尚青，帝甚羨之曰：「惜未熟，不能啖也。」越日盡紅。至今三月上市，故名。〈《嶺海樓雜記》〉
白花洲在香山縣港外，其地皆漁人、佃人，所居多種玉荷包，其熟在三月紅之後，黑葉之前，時各茘未熟，飛鼠每夜來聚食，必以罟網其樹，方不殘毀。〈《學海堂集》詩注。〉
犀角子，熟于玉荷包之後，本豐而末銳，似犀角之倒垂，其核亦然，宛然一小犀角也，雖萬顆無稍異者。〈《古香齋襍記》〉
耑孩〈胡景曾〉自佛山遺茘支，皮綠而液甘，核甚細，曰白蠟子。昨陳〈元孝〉、程〈周量子衎祖〉，二子遺犀角子，核差大，肉差薄，較不及也。南海茘支以挂綠為第一，無從致之。〈王士正《北歸志》〉
水枝以黑葉為上，黑葉又以番禺古垻所產為上，順德之三貴次之。茘支葉青綠，此獨黑，故曰黑葉。〈《廣語》〉
陳村茘支實大核小，其味甘香，名曰金釵子，昔人解金釵而得其種，即俗呼黑葉者也。〈葉春及《順德縣志》〉
興化十八娘、增城黑葉皆核小，肉滿如水晶而香，成都所無也。〈方以智《通雅》〉
黑葉蒂間有側生子，以夏至熟，得時令之正，故多食不病。其餘各種雖佳品，多食喉間終有火氣也。〈崔弼《白雲山志》〉
茘支產于瓊山者曰進奉子，核小而肉厚，味甚嘉。土人摘食，必以淡鹽湯浸一宿，則脂不黏手。〈《海槎餘錄》〉
徐𤊹《茘支譜》云：「進貢子，其熟最先，實如黑葉，味甘。」林鐵崖《茘支話》云：「進貢子，其瓢不溼。」蓋即進奉子也，「奉」與「貢」聲近。實似黑葉，但粒子大而疎，肉稍鬆，味亦畧淡，熟在黑葉之後，云最先者誤也。到處有之，不獨瓊山、新會，而產瓊山者為最佳。凡日𬋞焙乾者，俱用進奉，蓋黑葉肉厚難乾，久之易壞，進奉則不然，故昔之入貢者皆此種，其得名以此。
茘支出新會者名進奉，絕佳，有以小甕載販陽江者，到即競報。〈徐文長詩注。〉
塘壆最香，稍遜黑葉而爽脃可口。〈《高要縣志》〉
凝冰子，以日照之內外洞徹，微核在中半明半滅。〈《廣語》〉
水浮子，重而不沉，以置水中隨波下上。
又有如素馨香者、如露花、如丁香者。丁香有大小之分，與小華山、綠羅衣、交几環三種皆美絕，是皆火山之屬。湛文簡公昔從楓亭懷核以歸，所謂尚書懷者也。〈俱同上。〉
增城自白岡沙一帶二十餘里無非茘支，謂之尚書懷。〈崔弼茘支詞注。〉
尚書懷，可植盆盎中結實。〈《高要縣志》〉
大丁香，殼厚色紫，味微澀。〈《廣東通志》〉
露頭花，草名，最香，婦女採以晒油為膏沐之飾。茘支一種香似之，故名露花。〈《學海堂集》詩注。〉
廣州有無核枇杷，南海有無核茘支。〈莊綽《雞肋編》〉
山茘之美者多無核，近蒂一點檀暈微作核痕，又作雙實，實皆寬膊尖腰。一種大如胟指，長而不圓，狀若玉蘭之蕾，味香以脃，觸其殼即爆開成兩，亦無核，即有亦甚微小，名馬口鈴，出番禹平山。〈《廣語》〉
一種大如龍眼，亦無核，絕香，名曰香茘，出新興。〈同上。〉
香茘支，兩粵所無，唯新興有之，或無核，或有核而絕小，他處蒔之則變。〈《新興縣志》〉
茘支多不及閩，而較早一月，唯新興者過之，美於閩之狀元紅，官其地者亦不可多得。尚逆在藩時，茘將熟，差官封守之，熟則索夫進送，故多伐去之。〈吳震方《嶺南雜記》〉
新興茘有絕小者，核亦小如丁香，可稱明璫之目。〈溫汝适《攜雪齋詩鈔》注。〉
白香山謂茘支朶似蒲桃，新興茘纖小勻圓尤為酷似。〈同上。〉
香茘，實小而長，即龍牙茘也。新會有數株，云自新興移種，而肉比黑葉較脃，實亦較大，唯新魁溝聶家園兩株、都會村黎家園兩株耳。〈何殿春《晚香草堂襍記》〉
新興香茘，六祖法堂一株最佳，云是其手植，枯而復榮者數矣，今其孫枝尚存，每年必生數百枚。〈《學海堂集》詩注。〉
土人言自免貢後，茘支結實香味迥不如昔，亦一奇也。
廣州茘以挂綠為第一品，實大，味甘香，核細如豌豆，其殼上赤如丹砂，下綠如澄波，故名。〈陳鼎《茘支譜》〉
挂綠者，紅中有綠，或在於肩，或在於腹，綠十之四，紅十之六，以陽精深固，至秋而熟，生祗數十百株，易地即變，爽脃如梨，漿液不見，去殼懷之三日不變。〈《廣語》〉
挂綠出增城沙貝，茘支中第一品也。蒂旁一邊突起稍高，謂之龍頭，一邊突起稍低，謂之鳳尾，熟時紅紫相間，一綠線直貫到底，故名。其接樹成實者，香味或同，龍頭鳳尾亦同，而綠線則無矣。官買者于二三月持百金散布於有茘之家，俟六月中，或收十斤、收五斤不問其前數也。若親友餽遺，則以小錫盒載十枚、八枚，以他火山副之，要求多亦不可得也。〈崔弼《珍帚編》詩注。〉
挂綠、玉欄金井，如夜光無價，非可以金錢得之。〈《廣語》〉
茘支紫綠二種，幾於分道馳。舊傳挂綠謂中界綠線，兹所見乃綠多紫少。又見一種遠看如丹茘，近觀有細點如點苔，間有小核，色香味皆殊絕，《宜郡志》謂增城挂綠，在諸品之上也。〈溫汝适《攜雪齋詩鈔》〉
綠羅即指挂綠也，《廣語》及崔、溫二條言挂綠最確，無有上紅下綠者，定九雖嘗至粵，實未得見挂綠，特豔其名而為此臆說耳。嶺右人說端硯，得之耳聞，加以臆造，其可笑大率類此。
凡摘挂綠者必唱歌，蓋防其偷啖也，他茘則不然。林嗣環有唱茘支之說，正挂綠事也。
新會種甜橙之苦，亦與挂綠同，近只有大眼水橙，亦甜橙之別種，特其實稍大，味亦頗淡，識者以此辨之。
五羊茘支上上者為綠蘿。〈楊萬里詩注。〉
松口有鷓鴣斑、蒨紅纖綠、丁香結諸種，丁香結尤擅三絕。〈《學海室集》詩注。〉
石華言松口種茘者十家而五丁香結，將熟時滿路皆香。陳一盤於廳事，則入戶者先知之，特以僻在一隅，又不能致遠，客過或非其時，即值其時矣或竟不得見，故不甚著名耳。
水晶丸，俗名糯米餈，出於番禺鹿步司之北村，肉厚而靭，香液與挂綠絕似，而實較大，核則小如赤豆耳。〈崔弼《珍帚編》詩注。〉
水晶丸，實大核小，味甘，食之令人暢然意滿，家石華擬之鰣魚無骨，宮保阮雲臺先生曰此嶺南第一品也，自此人以一品茘稱之。
桂味，殼有刺，香似犀角。番禺蘿岡洞牛首山最盛。〈崔弼《珍帚編》詩注。〉
蘿岡洞後枕牛首峰，鍾氏世居其地，田狹山多，種果為業。梅茘為獨盛，夏時茘火流丹，全洞皆赤，有火山、田巖、桂味數種，而桂味尤勝。〈《番禺縣志》〉
蘿岡洞有蘿坑寺，寺前後種茘殆以萬計。土人言種最善變，有忽酸而忽酣者，不可名狀也。桂味摘下五六日色不變，實畧小於水晶丸，故覺稍遜。水晶丸肌體豐豔，桂味則如淡掃娥眉，要皆絕世佳人也。
近始得見桂味，殼厚而粗，味乃獨絕，始信得名非偶。〈溫汝适《攜雪齋詩鈔》〉
黑葉佳者多槱核，此亦核小肉豐，瑩若明璫，佳品也。
桂味與挂綠同時，然挂綠以名著，多贋，不如桂味之真也。〈俱同上。〉
苧麻子，惟增城沙村有之，崔清獻祠前一株最佳，每實重可一兩。〈崔弼《珍帚篇》詩注。〉
苧麻結子狀如小荷包，此種闊膊扁身亦如之，故名。香脃次於桂味，其品稍遜者，味微酸，核亦畧大也，當與新興香茘及黑葉相伯仲，餘則如晉楚之視邾莒矣。
嘉應松口鄉與閩之汀漳接境，故其種有陳家紫。〈《學海堂集》詩注。〉
珊瑚墜，產嘉應州鳳尾閣，五月熟，以香色勝。
順德有鳳山，故謂之鳳城，有宋茘一樹土人名曰尶尬，以其熟在黑葉之後，火山之前，故名。〈俱同上。〉
尷尬茘得水而浮，蓋水浮子種也。
南方果之美者有茘支，梧州火山者，夏初先熟，而味少劣，其高潘者最佳，五六月方熟，有無核類雞卵大者，其肪瑩白不減水晶，乃奇實也。〈段公路《北戶錄》〉
五月後，遲熟而小者名火山。〈黃佐《廣東通志》〉
《嶺表錄異》一條與《北戶錄》同，皆云火山四月熟，不知茘支將盡而後有火山，其熟最遲，泰泉粵人故知之獨真也。又《廣語》凡山枝俱可謂之火山，其實火山自有一種，味酸肉薄，與大造皆茘之下品也。
早熟有大小將軍、有孩兒拳，稍遲為紅繡鞋、綠羅袍，不能多得。〈《新興縣志》〉
紅繡鞋，實小而尖，形如角黍，核如丁香，味極甘美。〈徐𤊹《茘支譜》〉
將軍茘最大，核亦大，然肉多不覺，出惠州者佳。〈《廣東通志》〉
花嶺頭，亦遲熟，名曰夜光，疑即明月光也。〈《學海堂集》詩注。〉
公孫，產東莞，每蒂一大一小，土人呼為公領孫，皮薄，核小，肉厚。〈陳鼎《茘支譜》〉
公領孫，每一大者有十餘小者環之，其色紅綠各半，味亦美。〈《廣語》〉
丫髻，形最小，生皆並蒂，故得是名。多無核，雖有亦小。〈同上。〉
鳳卵，身微長，與白玉罌、玉盤龍皆美種。〈崔弼《珍帚篇》詩注。〉
驪珠，產惠州豐湖。〈同上。〉
狀元紅，最多亦最賤，下品也。〈《廣東通志》〉
茘支，南中之珍果也，梧州江前有火山，上有茘支，四月先熟，〈原注以其地熱故曰火也。〉核大而味酸，其高新州與南海產者最佳。五六月方熟，形若小雞子，近蒂稍平，皮殼微紅，肉瑩，寒至。又有焦核者，性熱，液甘，食之過度即蜜漿制之。〈劉恂《嶺表錄異》〉
磨盤，皮粗厚，味甘，大如雞子，近蒂處甚平，七月熟。〈《月令粹編》引《茘支譜》〉
勝畫，皮厚刺尖，味甘肉豐，大似桂林，七月熟，出長樂縣六都者最佳，他種不及。〈同上。〉
桂林，一名野種，又名椰鍾，出粵東，頎身而聳肩。〈林嗣環《茘支譜》〉
石中棘，表其脰肩肩然。神漿雋穎，敻爾逸羣，別格甄奇，不緣貌勝者，桂林也。〈謝杰《茘支名記》〉
熟于七夕者曰七夕紅。〈《學海堂集》詩注。〉
中秋綠，色綠，味微酸，至中秋始熟。〈《廣東通志》〉
譚世祥，以種樹人得名，產端溪峽下。〈譚敬昭聽雲樓詩注。〉
案譚世祥蓋即以種樹人姓名名之，種與常殊，出水坑村，比黑葉茘差小。每顆近蒂綴小茘如半菽，殼有黑殼，內衣淡紅色，肉白微黃，作玫瑰花香。止一株，生石臺，曰石臺譚世祥，鄉人接其枝，僅有生者，味稍遜。水坑又有茘曰周紹玉，狀類火山茘，味頗擬譚世祥，近核尖則肉白而澀，亦作玫塊花香而稍有蜜氣，相傳紹玉宦于閩，移種歸植。見《高要新志》。
一種名黎仲思，思讀去聲，出順德，亦以人得名。〈《高要縣志》〉
案《練要堂集》：黎仲賜，茘支名，土人得種于黎而嘉其稱。
有䗶茘支，黃色，味稍劣於紅者。〈劉恂《嶺表錄異》〉
䗶茘，肉豐核小，佳種也，惟花邑有之。〈《花峯樵唱》〉
曰焦核小、曰春花、曰胡偈，此三種為美。鼈卵，大而酸，以為酸和。〈《廣志》〉
玉露霜，產新會厓門山。白殼丹肉，不摘，經冬不落。其味甘酸，啖之止嗽，降肺火，療怯病。〈陳鼎《茘支譜》〉
朋月珠，產南海番禺山中，在挂綠之次，其色如火，味同挂綠而皮厚少遜，然不過數株，俱產大姓家，遊客不惟不得食，并且不得見也。
妃子笑，產佛山，色如琥珀，皮光，大如鵝卵，其甘如蜜，其臭如蘭，皮薄而肉厚，核小如豆，漿滑如乳，啖之能除口氣，使齒牙香經宿，宜乎妃子之破顏也。止一株，亂離以來亦為劫灰矣。
萬里碧，產東莞戴家園，皮色碧如中秋雨後天，與葉色不同，味甘香，肉潤滑，成熟皮色不變。
驪頂珠，產順德龍巖山中，圓大而色如血，每成熟時，一葉數果，不見葉但見朱實垂垂，望之如錦覆枝頭，燦爛奪目，味甘香。
珊瑚樹，產清遠山中蔡家，止一樹，高數丈，每至熟時葉俱脫，望之如數仞珊瑚，但實小，然漿甚多，每二枚可滓一甌，味甘而香滑。
牟尼光，產湖州大埔山中，為潮郡第一品，大如雞卵，每一顆可清漿一甌，其味如乳，飲之功同參苓。
瓊瑤彈，小如彈丸而無核，味甘如蜜，有梅花香，皮薄如紙，亦香甜不澀，可並啖也，出程鄉山中。
花草春，產惠來山中，皮香如橘，肉亦如之，味甘而厚。已上三種皆為潮陽最，然不可多得也。
琥珀光，又名火齊，出雷州海康梅氏宅內，實大如柑，味甘，性最熱，食不過五枚，過五則鼻衂如注。
水晶球，止一樹，在潮陽平湖書院中，白花白殼，白肉白核，而漿如血，味甘而香沁肺腑，亦異種也。〈俱同上。〉
鄭熊《廣中茘支譜》：玉英子，燋核，沈香，丁香，紅羅，透骨，䍧牱，僧耆頭，水母子，蒺藜，大將軍，小將軍，大蠟，小蠟，松子，蛇皮，青茘支，銀茘支，不意子，火山，野山，五色茘支。〈《廣羣芳譜》〉
惠州茘支味酸，樹亦甚少，至東莞漸多漸佳，五羊黑葉諸品遂閩產伯仲矣。〈《客惠紀聞》〉
蒼梧多茘支，生山中，人家亦種之。〈《吳錄》〉
興寧茘枝，味亞於南海。〈仲振履《異寧縣志》〉
嶺南茘支譜卷之四
譚瑩玉生覆校

[book_title]嶺南茘支譜卷之五
鶴山　吳應逵　鴻來撰
襍事上
南越王佗獻高帝鮫魚、茘支，帝報以葡萄、錦四匹。〈《西京雜記》〉
元鼎六年，破南越，起扶茘宮，以植所得奇草異木。茘支自交趾移植百株，無一生者，連年猶移植不息，偶一株稍茂，終無華實，帝亦珍惜之。一旦萎死，守吏坐誅者十人，遂不復蒔矣，其實則歲貢焉。〈《三輔黃圖》〉
《丹鉛總錄》曰：「漢武帝破南越，建扶茘宮，以茘支得名也，此茘駢生，若十八娘之類。曰扶茘者，亦若扶竹、扶桑云。」愚謂升庵何從知之，此老說典每穿鑿傅會，卽此可發一粲。
永元十五年，嶺南舊貢生龍眼、茘支，十里一置，五里一堠，晝夜傳送。唐羌上書曰：伏見交趾七郡獻生茘支、龍眼等，觸犯死亡之害，此二物升殿未必延年益壽。帝下詔敕大官勿復受獻。〈謝承《後漢書》〉
廣州南海郡中都督府土貢茘支。〈《唐書．地理志》〉
帝幸驪山，楊貴妃生日，命小部張樂長生殿，因奏新曲，未有名，會南方進茘支，因名曰茘支香。〈《唐書．禮樂志》〉
貴妃欲得生茘支，歲命嶺南馳驛致之，比至長安色味不變。〈《通鑑》〉
唐鮑防，襄州人。天寶末舉進士，時明皇詔馬遞進南海茘支，七日七夜達京師。防作雜感詩云：五月茘支初破顏，朝離象郡夕函關，雁飛不到桂陽嶺，馬走皆從林邑山。是知貴妃所食茘支，實出南海，已見劉昫《唐書》，竝防詩。蔡君謨謂愛嗜涪州茘支，歲命驛致，羅景倫以為一騎紅塵乃瀘戎之產，恐誤矣。 〈《徐氏筆精》〉
《浪齋便錄》曰：唐世進茘支，貢自南方。《楊妃外傳》云：貢自南海。杜詩亦云：南海及炎方。惟張君房以為忠州。東坡以為涪州。未得其真，近閱《涪州圖經》及詢土人，云涪州有妃子園茘支，故君謨譜曰：「天寶中，妃子尤愛嗜，涪州歲命驛致。」又曰：「洛陽取于嶺南，長安來于巴蜀。」此實錄，後人不復置喙矣。〈徐𤊹《茘支譜》〉
阮福曰：攷新舊唐書地理志，東西川土貢無茘支，而獨著其名於嶺南。又《唐書．禮樂志》載南方進茘支事。若是蜀產，當曰西方，然則開元所貢者為嶺南所產無疑矣。又杜子美詩曰：憶昔南海使，奔騰進茘支。又云：炎方每續朱櫻獻。皆是嶺南貢茘支，子美親見，其事更為確實。
又曰：昔人有七日至長安之說，殆妄也。白居易〈茘支圖序〉云：其實離本枝，一日而色變，二日而香變，四五日外色香味盡去矣。此果三日後色香俱變，豈有七晝夜汗馬之上，而尚可食者。况自廣州至關中數千里，卽飛騎置堠亦不能七日卽至也。當如漢武移植扶茘宮故事，以連根之茘，栽於器中，由楚南至楚北襄陽丹河運至商州，秦嶺不通舟楫之處，而果正熟，乃摘取過嶺，飛騎至華清宮，則一日可達耳。
愚意閩與蜀俱有貢，特貴妃嗜南海佳種，故驛遞尤速耳。《燈影記》云：天寶中正月十五夜，元宗于常春殿撒閩江紅錦茘支，令宮人拾之。則閩亦有貢，但非鮮茘爾。
羅浮先生軒轅集，年過數百而顏色不老。宣宗召入內庭，因語京師無豆蔻、茘支花，俄頃進二花，皆連枝葉，各數百，鮮明芳潔，如纔折下。〈蘇鶚《杜陽雜編》〉
劉崇龜為清海軍節度使，親友或干以財，率不答，但畫茘支圖與之。〈《唐書．本傳》〉
茘支洲在番禺縣，南漢劉氏創昌華苑於其上。〈《海錄碎事》引《圖經》〉
茘支灣在郡城西五里，偽南漢昌華故苑。〈《廣語》〉
甘泉苑在城北，其橋曰流花，鋹與女侍中盧瓊仙、黃瓊芝、李蟾妃，女巫樊胡子及波斯女為紅雲宴于此。〈同上。〉
劉鋹每年設紅雲宴，正茘支熟時。〈陶穀《清異錄》〉
陵山，南漢劉氏之墓也，在廣州郡城東北二十里，漫山皆茘支樹。〈方信孺《南海百詠》〉
海山樓，建于嘉祐中，今在市舶亭前。唐子西有登樓懷古詩，宋時經畧安撫于五月五日閱水軍，教習于其上嘗新茘。〈同上。〉
藏茘支法：就樹摘完好者，留蒂寸許，蠟封之。乃翦去蒂，復以蠟封翦口，以𧖅水滿浸，經數月味色不變。〈《廣語》〉
惠州太守東堂祠，故相陳文惠公堂下有公手植茘支，郡人謂之將軍樹。今歲大熟，嘗啖之餘，下逮吏卒，其高不可致者，縱猿取之。〈蘇軾食茘支詩序。〉
嶺南茘支譜卷之五
譚瑩玉生覆校

[book_title]嶺南茘支譜卷之六
鶴山　吳應逵　鴻來撰
襍事下
蘇長公在海外有詩云：日啖茘支三百顆，不妨長作嶺南人。至一歲，茘支不熟，遂有「空寓嶺表」之語，遐方珍果為昔賢所愛嗜如此。〈《梧潯雜佩》〉
熙寧四年三月四日，遊白水山佛迹巖，沐浴于湯泉，晞髮于懸瀑之下，浩歌而歸，肩輿却行，以與客言，不覺至水北茘枝浦上。晚日葱曨，竹陰蕭然，時茘子累累如芡實矣。父老指以告曰：及是可食，公能攜酒來遊乎。欣然許之。〈蘇軾和陶歸園田居詩序。〉
坡亭在鶴山縣坡山鄉石螺岡，前逼大江。東坡謫儋州，過此，流連旬日，鄉人企之為築此亭。離亭半里，東坡嘗於此摘茘，食之美，以指搯其核，後所生茘支有指甲痕。〈《肇慶府志》〉
東坡茘支詩云：雲山得伴松檜老。常疑此句似泛，後見習閩廣者云：福州至於海南凡宰上木松檜之外，雜植茘支，取其枝葉陰覆，所以有此語。〈《梁溪漫志》〉
白樂天茘支圖序：殼似紅繒，膜如紫綃，瓤肉瑩白如冰雪。東坡「海山仙人絳羅襦，紅紗中單白玉膚。」二語蓋本於此。〈馮應榴《蘇詩合註》〉
宋端宗幸沙涌處士馬南寶家，茘支方熟，帝手摘一枝，後經摘處風味獨殊，人以為異。〈《廣語》〉
余在南中五年，每食茘支幾與飯相半。〈鄭熊《番禺雜編》〉
治平中，長沙趙琪作廣東提刑，韶州公宇西軒有茘支數本，中夏時茘支方熟，琪將召刺史賞燕，一夕茘支皆空，皮核滿地。琪深訝之，乃開西軒，見壁上有詩曰：吾儕今日會嘉賓，滿酌洪鍾酒數巡，遍地狼藉不知曉，茘支又是一番新。茘支皆積其下，二廣人傳異之。〈《青瑣高議》〉
崔倅仕廣州，家有乳嫗善為小伎嬉戲。一日，抱嬰兒戲門前，見有持福茘過前，兒欲之不得。媼曰：我別有計。乃取小盒子置几上旋，發視之，則滿盒皆茘。 崔倅聞而駭異，欲窮其術。媼笑曰：此乃神術，官人試觀之。拉詣其家酒坊，時酒坊用大釜煮酒，媼跳入其中，遂不見矣。〈《夷堅志》〉
鬼蝴蝶，一名鬼車，大如扇四翅，好飛茘支上。〈范成大《桂海虞衡志》〉
「茘」字亦用「欐」字，衛洪七間云：「蒲萄、龍目、椰子、茘支」作此字。〈段公路《北戶錄》注。〉
宋茘在南海縣九江鄉，張姓祖于南宋時自珠璣巷始遷于此，手植此茘，老幹已枯，今孫枝亦合抱矣，子孫歲歲培護，結實如故。〈《九江鄉志》〉
蔡譜云：茘支木堅理難老，今有三百年者，枝葉繁茂，生結不息。林鐵崖云：茘樹有百年者，四五百年者圍不圓滿，類作雞骨形，皮輒作鐵石色，此亦近五百餘年矣。
秣陵武進士孫稚明，其父在日家巨富，養鶴數十隻，中一隻飛去，七日不歸。 及歸，口銜鮮茘支一穗共七枚，迴翔而下，視之皆如新摘。孫召賓客子孫玩賞累日以示識者，皆云此東粵荔支，非閩種也，然事亦奇異矣。稚明為太湖總練，親與予言，時稚明已八九歲，亦啖一枚云。〈《浪齋便錄》〉
明萬曆末，順德懸有吳章者，儒家子也，素好神仙之術，復耽音律，學業遂廢，生計亦疎。鄉人以其善書，能解事，推為里老。夏五月，吳自鄉輸糧於縣，逆旅主人園茘初熟，簇盤供客，吳以啖賸數枚納之衣囊，將歸貽其婦。薄暮步出郭外，行十餘里，涼月皎然，隱隱聞笙簫聲，往前跡之，仰見祥雲一隊，首列旌幢，中擁翠輿，從者數十人，或駕青牛，或乘白鹿，鶴氅繽紛，霞裙縹緲，手中各執樂器，所奏之樂絕不與人間相類。吳奔追諦聽，足若離地而趨走甚速，未幾，天色向曉，從著顧謂吳曰：子來已遠，得無迷於歸路乎。吳因詢坐綵輿者為誰，從者曰：我泰山主碧霞元君，巡遊南極，炎海天妃設凝冰果會，留讌三日，今始回宮耳。轉瞬間，祥雲四散，吳從空墜地，乃山東布政司署內，適閽人啟扉，驚以為盜，執送，藩伯坐廳事鞠，吳曰：章本順德民人，途遇仙樂，隨之而行，不知何以至此。藩伯詫其妖妄，搜撿衣囊，一無所有，唯鮮茘數枚尚存，剖之甘芳如新摘於樹者，始信其言，遂檄還粵東。吳自後頗厭烹飪之物，舉體輕逸，壽至九十八歲。〈《說鈴》〉
舊時採貢以蠟封其枝或蜜漬之，而近代奸幸之徒連株以進，南人苦之。〈《廣州志》〉
又法：在樹時并茘葉翦之，置新瓦壜中，泥柊葉封其口，倒沈井中，有佳宴非時出之，色如新，可支一日。〈崔弼《白雲山志》〉
鄉人常選鮮紅者，於竹林中擇巨竹鑿開一竅，置茘子節中，仍以竹籜裹泥固封其隙，藉竹生氣滋潤，可藏至冬春，色香不變。〈徐𤊹《茘支譜》〉
唐李文孺往昌樂瀧家，奴藏茘子于盎中，文孺初不知也。盛夏溽暑，香出盎外，流漿汎豔，因以麯和秔飯投之，三日成酒，芳烈過于椒桂，人多效之，因作茘酒歌。〈黃佐《廣東通志》引《異史》〉
茘支酒，土人齎持釀具就樹下，以茘支煏酒，一宿而成。〈《廣語》〉
茘支燒，唐時最珍。白樂天云：「茘支新熟雞冠色，燒酒初開琥珀春。」然以陳者為貴。〈同上〉
某所作茘支湯：擘生茘支肉別貯，其自然汁以水解白沙蜜漸入和合，令味相得，即并茘支肉上火煮減半，以瓷合貯之。計客數，人一勻。又令入湯小半盞，煎沸，用紗囊盛龍腦先撲熱盞，乃注湯。〈黃庭堅再答王補之。〉
茘支止于韶州，至南雄則無。〈《潮州府志》〉
《潮州府志》大茘、細茘。大茘，茘支。細茘，龍眼也。〈《廣語》〉
大顛禪師隱潮陽之靈山，出入猛虎相隨，手植茘支千餘株，以一銅壺灌之皆遍。〈檀萃《楚庭稗珠錄》〉
茘支自徑尺至于合抱，葉密如冬青，木性堅重，其根工人多取為阮咸槽、彈棋局。〈《廣州記》〉
粵土名花珍果是處繁膴，而老樹之產于幽崖邃谷者蟠根屈曲，好事家置為几案清玩，然工巧天成無若高明謝氏之茘根屏者，色紫，高五尺許，橫斜二尺。鐵幹離奇，新枝挺出，宛如畫梅滿幅，其疎花散布枝間，含苞拆蕊，細大不一。復有寒雀三四，或翥或棲，各具生態。最上一枝倒垂，尤極夭矯。〈《粵觚》〉
惠半農先生視學嶺南，諸生敏博者多在幕府，嘗手寫羅履先〈天尺〉所試茘支賦竹枝詞以傳之，其敭拔寒畯如此。〈檀萃《楚庭稗珠錄》〉
東莞峽山西多居人，茘支林蓊鬱蔽日，有高樓二十餘座，下販酥醪、花果之屬者交錯水上，偁水市焉。〈《廣語》〉
金山在縣治北，宋祥符間，知軍州事王漢如闢其勝，竹木蔥蒨，茘支尤繁。〈《潮州府志》〉
壬子仲冬，余至郡，見其近逼庫廩，伏莽為虞，始命攘剔之，然不意其為勝境。初得一徑，從石門東上幾半里，得地如砥，方廣三十步，左右有樹，惟茘支為多，乃立亭曰茘支亭。〈王漢《金城山記》〉
過羚羊峽，登峽山寺，寺前有朿江亭，西偏有小圃，茘子紅綠相間。〈王士正《北歸志》〉
茘支山，在蘿岡果村鄉，前山舊多茘，以故得名。〈《番禺縣志》〉
望遠亭，在南雄州治，章郇公所作，公為郡守種茘子一株。〈王象之《輿地紀勝》〉
茘支莊，去封川城十里。
黃佐《廣東通志》曰：茘支莊，在封川縣。靈州宋知州田開詩「海上茘支莊」即其地。
茘支圃，在惠州豐湖。
茘支亭，在潮州郡治後金山。〈俱同上。〉
郡城茘支以唐吏部家園一株為上。〈《海陽縣志》〉
增城縣搜山有茘樹，高八丈，相去五丈而連理。〈《寰宇記》〉
廣州信安縣有連理茘支樹。〈同上。〉
黃楊山，在香山縣西南七十里，幽深峻極，其陽有烽堠。又十里曰茘支山，多茘支。〈《大清一統志》〉
方壺洲，在增城縣城南，碧水瀠洄，茘支蓊鬱。〈《廣州府志》〉
茘支山，在縣西南一百四十里，其陽有林子後嶺烽堠。其山舊名羅冲村，明黃副使鑰之祖母崔命僮僕沿山遍植茘支，大抱凌霄，因名。前為牛牯麓，山下有石高丈餘，廣五尺餘，石根棱棱，儼成小字，筆意如生。〈《香山縣志》〉
茘支蒲，唯越塘磐石里，柳溪迴抱，石臺錯列，里人多觴詠于此。〈《鶴山縣志》〉
高明縣治東南六七里，有村曰禾倉頭，有龍眼樹而茘支實者，已二十年，可異也。〈《觚賸》〉
嶺南茘支譜卷之六
譚瑩玉生覆校

        </div>
      </div>
    </div>
  </div>
</div>
<!--update:2025-08-30 10:05:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>