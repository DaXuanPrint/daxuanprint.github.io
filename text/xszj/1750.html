<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,鼎録,鼎录全文在线阅读,鼎录全文在线下载,大玄古籍书库">
<meta name="description" content="一卷。南北朝时期陈朝虞荔撰。虞荔,字山披,谥曰德,会稽余姚(今浙江余姚县)人,生卒年不详。梁朝时曾为中书舍人。陈文帝时召为太子中庶子,领大著作。因其母死于侯景之乱,由是终身布衣蔬食,不听音乐,受到文帝器重。《鼎录》为记载陈代以前历朝帝王、大臣所铸各种鼎类之书。记载从黄帝至陈宣帝所制之鼎,凡四十九事。简略记载制鼎之帝王,制鼎之时间,鼎之形状,所用材料,鼎之名称,鼎上所铸文字及字体,有的还记载了鼎所藏之处。记载臣下所制之鼎,从姜太公至东晋王羲之,凡二十九事。只记载大臣的姓名、官职,鼎名,少数记载了制鼎原因,也">
<title>鼎录_虞荔_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鼎录</span> <br/>
          作者： <span class="inputVal" id="bkauthor">虞荔</span> <br/>
          朝代： <span class="inputVal" id="bkdate">南北朝</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,完结</span> <br/>
          字数： <span class="inputVal" id="bknum">[book_length]3667</span> <br/>
          说明： <span class="inputVal" id="bkdec">一卷。南北朝时期陈朝虞荔撰。虞荔,字山披,谥曰德,会稽余姚(今浙江余姚县)人,生卒年不详。梁朝时曾为中书舍人。陈文帝时召为太子中庶子,领大著作。因其母死于侯景之乱,由是终身布衣蔬食,不听音乐,受到文帝器重。《鼎录》为记载陈代以前历朝帝王、大臣所铸各种鼎类之书。记载从黄帝至陈宣帝所制之鼎,凡四十九事。简略记载制鼎之帝王,制鼎之时间,鼎之形状,所用材料,鼎之名称,鼎上所铸文字及字体,有的还记载了鼎所藏之处。记载臣下所制之鼎,从姜太公至东晋王羲之,凡二十九事。只记载大臣的姓名、官职,鼎名,少数记载了制鼎原因,也不过只言片语。该书旧题虞荔为梁人,考《陈书》列传知其为陈人。其书序文所记夏鼎,应在黄帝条之后,疑为不识者移之书前而作序,可见此书流传既久,屡经窜乱,真伪已不可辨。又晁公武《郡斋读书志》别出吴协《鼎录》一条,经考证,疑吴协可能因与虞荔字形相近而误。现存 《汉魏丛书》本、《秘笈》本、《群芳清玩》本、《龙威秘书》本、顾氏《四十家小说》本、《四库全书》本。</span> <br/>
          封面： <span class="inputVal" id="bkimg">Z_13514.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鼎录
[book_author]虞荔
[book_date]南北朝
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,完结
[book_length]3667
[book_dec]一卷。南北朝时期陈朝虞荔撰。虞荔,字山披,谥曰德,会稽余姚(今浙江余姚县)人,生卒年不详。梁朝时曾为中书舍人。陈文帝时召为太子中庶子,领大著作。因其母死于侯景之乱,由是终身布衣蔬食,不听音乐,受到文帝器重。《鼎录》为记载陈代以前历朝帝王、大臣所铸各种鼎类之书。记载从黄帝至陈宣帝所制之鼎,凡四十九事。简略记载制鼎之帝王,制鼎之时间,鼎之形状,所用材料,鼎之名称,鼎上所铸文字及字体,有的还记载了鼎所藏之处。记载臣下所制之鼎,从姜太公至东晋王羲之,凡二十九事。只记载大臣的姓名、官职,鼎名,少数记载了制鼎原因,也不过只言片语。该书旧题虞荔为梁人,考《陈书》列传知其为陈人。其书序文所记夏鼎,应在黄帝条之后,疑为不识者移之书前而作序,可见此书流传既久,屡经窜乱,真伪已不可辨。又晁公武《郡斋读书志》别出吴协《鼎录》一条,经考证,疑吴协可能因与虞荔字形相近而误。现存 《汉魏丛书》本、《秘笈》本、《群芳清玩》本、《龙威秘书》本、顾氏《四十家小说》本、《四库全书》本。
[book_img]Z_13514.jpg


[book_title]提要
《鼎録》一卷，旧本题梁虞荔撰。考《陈书 列传》，荔字山披，会稽余姚人。释褐为梁西中郎行叅军，迁中书舍人。侯景乱，归乡里。陈初召为太子中庶子，领大著作，东阳扬州二州大中正。赠侍中，谥曰徳。是荔当为陈人。称梁者误也。其书不见于本传，《唐志》始着録。然检书中载有陈宣帝于太极殿铸鼎之文，荔卒于陈文帝天嘉二年，下距临海王光大二年宣帝嗣位时，首尾七年，安得预称谥号？其为后人所搀入无疑。又卷首序文乃纪夏鼎应在黄帝条后，亦必无识者以原书无序，移掇其文，盖流传既久，屡经窜乱，真伪已不可辨，特以其旧帙存之耳。又按晁公武《读书志》别出吴协《鼎録》一条，《通考》与此书两收之，然其书他无所见。疑吴字近虞，协字近荔，传写舛讹，因而误分为二也。

[book_title]鼎録
昔虞夏之盛，逺方皆至。使九牧贡九金，铸九鼎于荆山之下，于昆吾氏之墟、白若甘搀之地，圗其山川竒怪百物而为之备。使人知神奸不逢其害，以定其祥。鼎成，三足而方，不炊而自沸，不举而自蔵，不迁而自行。九鼎既成，定之国都。桀有乱徳，鼎迁于殷。载祀六百，殷纣暴虐，鼎迁于周。成王定鼎于郏鄏，卜世三十，卜年七百，天所命也。及显王姬徳大衰，鼎沦入泗水。秦始皇之初，见于彭城，大发徒出之，不能得焉。
金华山皇帝作一鼎，髙一丈三尺，大如十石瓮。像龙腾云，百神螭兽满其中。文曰：“真金作鼎，百神率服。”复篆书三足。
汉孝景帝铸一鼎，名曰“食鼎”。髙二尺，铜金银杂为之。形若瓦甑，无足。中元六年，造其文曰：“五熟是滋，君王膳之。”小篆书。
武帝登泰山，铸一鼎，高四尺，铜银为之。其形如瓮，有三足。太始四年，造其文曰：“登于泰山，万寿无疆。四海寜谧，神鼎传芳。”大篆书。
元鼎元年，汾阴得宝鼎，即吾丘寿王所识之鼎。高一丈二尺，受十二石，杂金银铜锡为之。四面蛟龙，两耳能鸣，三足马蹄，刻山云奇怪之象，纪灵图未然之状。其文曰：“寿考天地，百祥臻侍。山伏其灵，海伏其异。”此铭在底下，又别有铭，或浮，或沈，皆古文复篆。此上古之铸造也，总有九枚。
昭帝元平元年于蓝田覆车山铸一鼎，高三尺，受五斗。刻其文曰：“宜君王，和四方。调滋味，去腥伤。”小篆书，三足。
废帝贺以天凤六年登位，废为海昏侯，铸一小鼎贮酒。其形若瓮，四足，受二斗。其文曰：“长满上。”小篆书。
宣帝甘露元年于华山仙掌铸一鼎，高五尺，受四斗。拟承甘露，刻其文曰：“万国伏，贻长久。铸神鼎，承天酒。”三足，小篆书。又建章宫铜人，生毛以为美祥，作一金鼎埋之本宫。
元帝初元二年铸一鼎，大如瓮，无足。其文曰：“黄帝膳鼎。”小篆书。
成帝绥和元年匈奴平，铸一鼎。其文曰：“寇盗平，黄河清。”八分书，三足，高五尺六寸。
哀帝元寿元年铸一鼎贮酒，高四尺，三足。其文曰：“羣臣元日用醴鼎。”小篆书。
平帝元始五年铸一鼎，受二斗。其文曰：“药鼎。”三足，八分书。
王莽建国元年铸一大鼎，高一丈。其文曰：“建国鼎。”莽自书埋之渐台。又作一鼎，其文曰：“君臣之鼎。”并小篆书，三足。
后汉光武建元元年铸一鼎，其文曰：“定天下，万物伏。”小篆书，三足，高九尺。
明帝永平十年铸一鼎于洛水，高六尺。其文曰：“蛟龙伏。”大篆书，三足。又铸一鼎于谷水，高五尺。其文曰：“谷洛。”小篆书，四足。
章帝元和二年于北岳铸一鼎，高四尺，无足。其文曰：“镇地鼎。”小篆书。
安帝延光四年铸一鼎于少室山，其文曰：“承露鼎。”小篆书，四足。
顺帝永建六年铸一鼎于伊水，名曰“鱼鼎”高四尺，三足。
灵帝嘉平元年铸一大鼎，埋之鸿都门。其文曰：“儒鼎。”古书，三足。
汉官仪曰：开阳门夜直楼上帝因作一鼎，其文曰：“柱鼎。”一足，如马蹄。
蜀先主章武二年于汉川铸一鼎，名曰“克汉鼎”。埋之丙穴中，八分书，三足。又铸一鼎沉于永安水中，纪行军奇变。又于成都武担山埋一鼎，名曰“受禅鼎”。又埋一鼎于剑口山，名曰“剑山鼎”。并小篆书，皆武侯迹。又，时龙见武阳之水九日，因铸一鼎像龙形，沈水中。
蜀章武三年，先主作二鼎，一与鲁王，文曰：“富贵昌，宜侯王。”一与梁王，文曰：“大吉祥，宜公王。”并古隶书，高二尺。
魏武帝铸一鼎于白鹿山，高一丈，纪征伐战阵之能。古文篆书，四足。更作鼎于太子，名曰“孝鼎”，画刻古来孝子姓名，小篆书。
文帝黄初元年铸受禅鼎，其文曰：“受祚鼎。”小篆书。
明帝太和六年铸一鼎，三足，名曰“万寿鼎”。小篆书。
吴孙权黄武元年于彭蠡水沈一鼎，其文曰：“百神助，阳侯伏。”三足，大篆书。又猎于樊山，见一姥问：“得何兽？”答曰：“得一豹。”曰：“何不截尾？”遂为姥立庙，并作一鼎，文曰：“豹尾鼎。”
孙亮建兴元年于武昌铸一鼎，其文曰：“镇山鼎。”小篆书，三足。
孙皓铸一鼎于蒋山，纪吴之厯数，八分书。
晋懐帝永嘉六年铸一鼎，沈于瓜步江中，无文字，鼎似龟形。
宋主刘裕晋永初三年从秦中还，纪功铸一鼎于九江，其文曰：“沸秦洛，伏大汉。”古篆书。
宋文帝得鰕鱼，遂作一鼎，其文曰：“鰕鱼。”四足。
顺帝升明元年，有人于宫亭湖得一鼎，上有古文“洵漠”二字。
齐高祖讳道成，于斋中池内见龙，闻箫鼓音，遂埋一鼎。其文曰：“龙鼎。”真书，三足。
梁武帝大通元年于蒋山埋一鼎，文曰：“大通。”真书。又铸一鼎，书老子五千言沈之九江中。并萧子云书。又天监二年，安丰得一角灵龟，武帝遂作一鼎投得龟处。
陈武帝即位，铸一鼎，文曰：“元勲鼎。”沈于淛江。
陈宣帝于太极殿中铸一鼎，文曰：“忠烈常，侍丁初。”正书。太公于渭水得玉璜，铸一鼎，刻其文曰：“璜鼎。”
秦丞相樗里子作一鼎，文曰：“智囊独足。”古文大篆书。
荀况在嵩溪作一鼎，大如五石瓮，表里皆纪兵法，大篆书，四足。
张仪伐蜀，铸一鼎，高三尺，文曰：“定蜀。”大篆书。
李斯为丞相，铸一鼎，其文曰：“上丞相鼎。”埋于上蔡东门。
萧何为丞相，铸一鼎，大如三石瓮，自表已功。其文曰：“纪功鼎。”亦是何自作署书体，四足。
张陵在云台山得仙，作一鼎，写丹经埋于云台山下。
车千秋为丞相，铸一鼎，文曰：“车丞相鼎。”八分书。
司马迁字子长，南游探禹穴，作一鼎，而小记年月日埋之秦望山。
黄霸为颍川守，神雀集，遂刻鼎记之。
孔光拜丞相，铸一鼎，文曰：“丞相博山侯。”大篆书。
王商为单于所畏，遂令铸一鼎，刻记其功以劝功臣。
杨震为太尉，作一鼎，其文曰：“太尉鼎。”古隶书。
胡广铸一鼎，其文曰：“孝子鼎。”八分书。
陈太丘铸一鼎，藏于陉山。
王允字子师，郭林宗见而器之，允自铸一鼎曰“千里”，八分书。
王仲子为大司徒，铸一鼎，其文曰：“司徒鼎。”大篆书。
王朗为司空，铸一鼎，其文曰：“司空鼎。”复篆书。
董卓为太师，铸一鼎，其文曰：“太师鼎。”古隶书。
蔡伯喈为侍中，封高阳侯，作一鼎记汉家厯数，邕自书藏于泰山。
诸葛亮杀王双，还定军山，作一鼎埋于汉川。其文曰：“定军鼎。”又作“八阵鼎”沈之永安水中，皆大篆书。又于玄武郡金山作二鼎，一大一小，并无文。时亮行军，见此山势似有王者，故镇之。
锺繇，魏文帝赐“五熟鼎”。
吴顾邕铸一鼎，文曰：“顾元凯之鼎。”八分书，三足。
陆逊破刘备军，铸一鼎纪功，其文曰：“破备鼎。”
孔愉获龟，放之，遂作一鼎，刻其文曰：“孔敬康鼎。”沈之于水。
张衡制地动圗，记之于鼎，沈于西鄂水中。
王羲之于九江作“书鼎”，高五尺，四面周匝书遍刻之，沈于水中，真隶书。

        </div>
      </div>
    </div>
  </div>
</div>
<!--update:2025-08-30 10:08:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>