<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●序,●平平言凡例,●平平言卷一,●平平言卷二,●平平言卷三,●平平言卷四,●跋,平平言全文在线阅读,平平言全文在线下载,大玄古籍书库">
<meta name="description" content="清方大湜著。作者于咸丰五年(1855年)入胡林翼幕中，同治八年(1869年)任宜昌知府，光绪初，官至直隶按察使、山西布政使。本书四卷，主要为记载作者在四川为州县地方官时治理吏民的心得。内容包括“造福莫如州县”，“造孽莫如州县”、“立法求其可行”及“阅文稿”“拆公文”等居官必读之类的官制经验。此书在清末颇有影响，多次翻刻，并被收入王文韵主编的《牧民宝鉴》中。_平平言_全文在线阅读_平平言_全文在线下载_大玄古籍书库">
<title>平平言_方大湜_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">平平言</span> <br/>
          作者： <span class="inputVal" id="bkauthor">方大湜</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,完结</span> <br/>
          字数： <span class="inputVal" id="bknum">[book_length]89233</span> <br/>
          说明： <span class="inputVal" id="bkdec">清方大湜著。作者于咸丰五年(1855年)入胡林翼幕中，同治八年(1869年)任宜昌知府，光绪初，官至直隶按察使、山西布政使。本书四卷，主要为记载作者在四川为州县地方官时治理吏民的心得。内容包括“造福莫如州县”，“造孽莫如州县”、“立法求其可行”及“阅文稿”“拆公文”等居官必读之类的官制经验。此书在清末颇有影响，多次翻刻，并被收入王文韵主编的《牧民宝鉴》中。</span> <br/>
          封面： <span class="inputVal" id="bkimg">Z_12457.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]平平言
[book_author]方大湜
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,完结
[book_length]89233
[book_dec]清方大湜著。作者于咸丰五年(1855年)入胡林翼幕中，同治八年(1869年)任宜昌知府，光绪初，官至直隶按察使、山西布政使。本书四卷，主要为记载作者在四川为州县地方官时治理吏民的心得。内容包括“造福莫如州县”，“造孽莫如州县”、“立法求其可行”及“阅文稿”“拆公文”等居官必读之类的官制经验。此书在清末颇有影响，多次翻刻，并被收入王文韵主编的《牧民宝鉴》中。
[book_img]Z_12457.jpg


[book_title]●序
序
嗚呼吏治之在今日不可言矣抑豈盡人之不仁蓋亦有由於不學者焉不學故不知萬物之與我為一體無精神氣脈以流貫於其閒而又識不足以察民之情術不足以衞民之命惛然貿然木偶而被冠裳而環伺其側者乃爭假竊神威以攫牲牢民生幾何而不蹙也然則士大夫飽食嬉遨廢書不觀之日即小民銜冤負痛救死不贍之時不學之禍何其甚哉何其甚哉吾邑方菊人都轉先生自為諸生即耆讀有用書及官知縣出所學以設施廣濟襄陽稱道吾父母不衰迄今二十餘年矣而先生雖屢典大郡顧追念牧令所以及民者不能以須臾忘公餘之暇屑屑勤勤嘗上稽經史旁摭羣書近證時事條分而件繫之發前人所未發洪纖鉅細靡不畢具其謀吾民真如慈母之哺孩於懷而時其飢飽燥溼焉者既成若干卷題其編曰平平言平平言者猶言無甚高論蓋謙詞云爾雖然禹之治洪水也注諸海而已周公之治猛獸也放之菹而已順其性使復其所非有奇功異績也彼民亦平人耳雖情偽萬變不至若洪水猛獸之難治舍是平平者將操何術以馭之哉貴墀受而卒業亟復於先生曰今之百工技藝皆賴師以教之學也獨至為官則舉世中下之姿咸以生知自處豈真視為官易於百工技藝狃於積習恥於相下而臨其上者亦不克師道自居本諸躬行以訓厲而申儆之也今欲奪天下帖括之學使豫習夫民事其勢誠有不能無已則仕而學乎學焉而書浩以博義窈而深仕者不且望洋而歎日不暇給乎吾欲刋是編萬本流行海內俾一開卷而知官之難為與其所以能為者一牧令學之則一州縣受其福十牧令學之則十州縣受其福視彼祕為治譜以利子孫者其公私相去何啻北胡之與南越耶生民之害亟矣有心者被髮纓冠而往救之猶懼不及也是編之刻烏可一日緩哉光緒四年孟春杜貴墀謹序
續序
貴墀序菊人都轉先生所著平平言大旨謂古昔吏治之盛原本學術今既不能奪天下帖括之學豫習民事而及仕而學書浩以博又窘於力而迫於時意欲刋布是編俾仕者開卷得師庶幾民受其福先生讀竟謂貴墀子非知吾心者夫吾何暇言著書居官久習知所宜法戒嘗私述焉以示子弟口不勝述又易忘也隨其記憶所及而筆錄焉鱗次櫛比積若干卷藏以待吾家之士而欲官者令講習於平日幸無重得罪百姓墜吾中丞公累世之家聲云爾夫謂人不吾若而必待詔告既非所以處人稍有一二知識勇於自信而亟於示人又非所以自處子之為吾謀柰何若是貴墀曰然哉謹受教夫自科舉肇興父兄之誨子弟惟斤斤焉弊精疲神求符有司之尺寸猝膺民社所習與所用齟齬不合子羔尹何甚者禍其國以及其家記曰宵雅肄三官其始也言以居官之道望之入學之始也又曰良弓之子善為箕良冶之子善為裘言箕可漸進於弓裘可漸進於冶也今先生既知子弟所宜學而又以素所學者躬行而漸導之後嗣之繼軌循良不蓍蔡而可決雖然吾子弟之眾不若人各有其子弟之眾也吾教吾子弟而利民溥不若人各教其子弟之利民溥也世未有不可用以教人子弟而顧用以教吾子弟者即未有可用以教吾子弟而不可用以教人子弟者古人家訓家範諸書皆教子弟之私言也天下至今誦之然則是編也先生不欲其傳又烏能禁使不傳哉先生前曰子必思所以益吾書者愧無以應則仍申前序之請蓋非貴墀一人之私言而凡有心斯民者之公言也先生其謂之何
序
州縣為親民之官為一州則一州之民生所屬為一縣則一縣之民生所屬事事裁決精當而後上之道府達於院司故州縣之權重於大吏其才由此見其學亦由此可行而今日之吏治不概見者出仕之先從事帖括未遑諳練民事一行作吏往往以奉行文法為賢以句稽條會為能甚者則又以趨走承順為勤勞職事於民生得失之故與夫人心風俗之本概非所措意宜其難也岳州方君菊人由州縣起家政績卓然初於楚北疊膺保薦屢典大郡其後洊至晉藩余久聞其循聲而猶未知其學之所至何若今杜仲丹孝廉極道方伯曩多善政清勤可法并出其所著平平言六卷皆為牧令時所身體而力行者余覽其言細而不苛慈而有斷而尤於民生之休戚民命之出入三致意焉杜君客於其幕久親見其政績非託於空言者比余維學與治非二事三代而下吏治以漢為最漢法初試為吏再遷為守令非徒通習法律而已為能精求天下之事下可為偱吏上可為名臣方伯為諸生即耆讀有用書故作州縣立言親切如此其謂經史外宜兼讀國朝先正書又曰作官本讀書人分內事旨哉是言願凡為牧令者味其言可也方伯自謂平平無甚高論實與劉公衡庸吏庸言同意居官能於平庸者實力行之漸漬人心蒸成風俗熙熙然皞皞然仰希三代不難書云王道平平殆基此乎古人謂不朽有三立德立功立言方伯不以立言自許誠使後之牧令羣焉則而傚之於地方隨事留心則民之受其賜者正復何限其功德且與言俱不朽也至鄉里閒義田義塾靡不慨然佽助以導善斯即教養之經端自近始亦可見其志矣爰樂綴數語於編與仲丹孝廉共質之光緒十三年秋七月真州卞寶第序
序
天下之治亂繫乎民民之治亂繫乎牧令蓋牧令者親民之官官不能治民則民之疾苦日甚天下所由多事也閒嘗就今之牧令言之其貪殘猥鄙者無論己即有擅能吏之譽者又或任氣而狃於偏或好名而習於詭偏則律人以就己詭則飾公以便私至問以民事之利害民訟之是非與民情之好惡仍貿然無所會於心幸而敷衍及瓜不以為過且以為才嗟嗟此豈朝廷設官治民之意哉實由入仕之初不過求溫飽博顯榮原未曾讀吏治書略存心於民莫一旦銅符在手如瞽人之行路茫然無怪乎假任氣好名之舉以自飾其闇陋也巴陵方菊人方伯以諸生佐胡文忠軍余得與共事相與談當世之務每慨然曰今天下不治民亂日興豈民心之好亂哉亦治民者之無道耳即如某事宜興某事宜革某事宜補救為笶令者果能各盡乃心以治民而民皆得所天下烏得而不治耶余心服其言及官吾鄂厯宰繁劇舉凡興利除弊與民休息之事釐然具舉余於是時知方伯之有以展素抱而踐前言後此之任監司陳臬事綰藩條無非以自為牧令之道責諸牧令而已今方作已歸道山其同邑杜仲丹先生出所譔平平言六卷來徵序湘良受而讀之如當年抵掌戎幕時因恍然於治民之道不在奇能異術也如齊家然庸行必本諸身如用兵然勝算必操諸己民非難治特慮治民者之漫不加意耳治疾之醫探源而與為利導伐柯之匠觀則而即得準繩假使為牧令者能師方伯將見一省行之而一省之民治各省行之而各省之民治然則是書之有功於天下也豈真平平哉光緒十三年秋七月蒲圻但湘良謹序

[book_title]●平平言凡例
一是編專言吏治吏之為治不止州縣而州縣親民一州一縣得人則一州一縣治天下州縣得人則天下治督撫藩臬道府不過以整飭州縣之治為治而已故獨詳於州縣
一是編所錄或述前人所已言或發前人所未發古事近事之可為法戒者隨手編載生平所親厯有與古語古事相印證者閒亦附錄如折韈線如鋸木屑如合五侯之鯖故件繫條分繁雜瑣碎
一是編但求其可行故所言平平無甚高論呂新吾先生所謂用三代以前見識就三代以下路數也
一是編但求其易曉就平日所究心者書以代口故詞義淺顯不足為神明於治者道也
一是編為訓子弟而作做官本讀書人分內事非奢望也故不嫌躐等次男朝榘舉京兆試長男朝槩三男朝棐猶子朝桓從孫榮燦均列弟子員巽日或有治民責亦未可知呂居仁先生童蒙訓多言居官之道童蒙尚可訓以居官何况舉人秀才我子弟如不自菲薄幸勿以吾言為伯魯之牘
光緒四年孟春月望日二庸堂主人自識

[book_title]●平平言卷一
巴陵方大湜菊人著
造福莫如州縣
造孽莫如州縣
官不易做
立志
立志在候補時
候補宜讀書
候補宜擇交
候補宜虛心
官場換帖太容易
候補宜謹言
候補人員見上司
君相不能造命
小人枉為小人
無恥
候補當差
候補出差請教首府縣
出差勿計較供應程儀
候補時宜訪求幕友
候補宜儉用
候補時同寅女眷不宜往來
正五九月可上官
四絕四離四不祥月忌不足信
到任可進南門
到任時借貸
各房呈須知冊
清查前任命盜各案
工房呈輿圖
新官到任須抖擻精神
大利大弊須徐徐興革
下馬風
初任宜簡僻缺
公罪私罪
大計
吏不可俗
事不可入廟門者斷不可為
官不可貪
官不必貪
貪吏惟恐民之不窮
官不可與民爭利
義利關乃人鬼界
退一步想
惷氣
官民交財
官價
陋規
革陋規非易事
不儉用必貪贓
不儉用必虧空
優缺亦不可奢華
儉非吝嗇
清慎勤
勤則少暇
官不可不明
曉事
官不可過用其明
精明渾厚
緩
勿喜事
熱腸
擔當
淺露
成見
有條理
學問閱厯
立法求其可行
法立弊生不可因噎廢食
天不為荊棘靳雨露
不必親身私訪
不可派人私訪
官不可好名
官不可無名
官聲卓著最省事
惡居下流
官不可不畏民
畏民非畏葸之謂
鄉愚見官箕踞無禮
親民工夫
懲治豪橫之後須随時傳諭警戒
告示
咨訪風俗
看本邑志書
讀有用之書
閱文稿
拆公文
○造福莫如州縣
士君子心存利濟不能為督撫即須作州縣以督撫近君州縣近民也然興利除弊不特藩臬道府能說不能行即督撫亦僅託空言惟州縣則實見諸行事故造福莫如州縣前明章楓山先生
【 懋】 由翰林謫為臨武知縣未之任改南京大理寺丞嘗歎曰吾恨不作臨武知縣蓋知縣正好做事正好救百姓豈得以官小為嫌也楓山本理學名儒尚且以不作知縣為恨事可見宰官一身眾生託命果能事事存心時時留意必能造福斯民汝曹如有命作州縣切不可妄自菲薄
○造孽莫如州縣
造福莫如州縣造孽亦莫如州縣州縣不得其人則弊端百出不特本官貪酷罷輭貽害地方即奸胥蠹役土棍訟師以及官親幕友家丁人等內外句通亦無不為地方之害不特恣行秕政貽害地方即良法美意如社倉保甲等項行之不善亦無不為地方之害故曰滅門州縣汝曹如有命作州縣萬萬不可造孽
○官不易做
五福不言貴可見官是苦人做官是苦事呂新吾先生
【 坤】 曰世上沒箇好做的官雖抱關之吏也須夜行早起方為稱職纔說官好做便不是做好官的人職固有輕重事固有繁簡但纔說好做便滿腔是玩易之心所以無一可耳王朗川先生
【 之鈇】 曰居官不可作受用之想天之生我異乎眾與以治世之職是造福於世之人非享福之人也惟其不能享福所以謂之苦人惟其不好做所以謂之苦事汝曹如有命作州縣欲造福不造孽先須耐苦
○立志
既可造福又易造孽且不好做何去何從必須立定志向乃不迷於所往夫志所能到之處未必即力所能到之處有志尚恐不逮何况無志無志則路途先錯矣一著錯滿盤輸故立志要緊
○立志在候補時
士大夫未遇之先誰不想做好官何以一入仕途便變成兩截人則候補時為邪說所誤也故到省候補即須立定主意切不可惑於邪說
○候補宜讀書
候補人員欲不惑於邪說
【 如講喫講穿講排場講徵逐講鑽營講做官全仗門丁之類皆邪說也】 非讀書不為功經史之外莫如讀吏治書莫如多讀本朝之吏治書茲將應讀之書開列目錄於左
經史
古人引經斷獄者不一而足一行作吏雖不能效經生家終日咿唔然偶爾翻閱總有益處蓋少時讀書全無體貼不過囫圇吞棗而已閱厯世事之後再讀舊書便覺親切有味史書無事不有更可增長見識
厯代名臣言行錄
【 戰國至五代十國　國朝朱桓拙存編輯宋藝祖至徽宗朱子原本朱桓節輯靖康至甯宗宋李幼武士英原本朱桓節輯理宗至帝昺及遼錄金錄元錄朱桓編輯明錄　國朝徐開任　原本朱桓節輯】
史傳三編
【 　國朝朱軾可亭蔡世遠梁村同訂厯代名儒傳李清植
分纂厯代名臣傳漢至隋張江百川分纂唐至後五代藍鼎元君玉分纂宋至元李鍾僑世豳分纂厯代循吏傳強福旭　分纂】
國朝先正事略
【 　國朝李元度次青撰】
以上各書所錄皆嘉言懿行豐功偉績讀之可以瀹心性鼓精神
實政錄
【 明呂坤叔簡撰】
皇朝經世文編
【 　國朝賀長齡耦庚編】
五種遺規
【 　國朝陳宏謀榕門撰】
福惠全書
【 　國朝黃六鴻思湖撰】
圖民錄
【 　國朝袁守定易齋撰】
牧令書
【 　國朝徐棟致初輯】
佐治藥言
【 　國朝汪輝祖龍莊撰】
學治臆說
【 　國朝汪輝祖龍莊撰】
夢痕錄節鈔
【 　國朝汪輝祖龍莊撰】
庸吏庸言
【 　國朝劉衡簾舫撰】
蜀僚問答
【 　國朝劉衡簾舫撰】
農桑輯要
【 元司農司撰】
農政全書
【 明徐光啟子先纂】
授時通考
【 乾隆二十二年
敕撰】
康濟錄
【 乾隆四年
御定】
荒政輯要
【 　國朝汪志伊稼門纂】
捕蝗要訣
讀史兵略
【 　國朝胡林翼潤芝輯】
金湯借箸
【 　國朝李盤小有撰】
鄉守輯要
【 　國朝許乃釗恆甫撰】
折獄龜鑑
【 宋鄭克武子撰】
鹿洲公案
【 又名益智新書　國朝藍鼎元鹿洲撰】
厯代河防類要
【 　國朝徐璈六驤撰】
治河方略
【 　國朝靳輔
撰】
以上各書所錄皆良法美意讀之可以知得失別
【 是非】
大清會典
大清通禮
學政全書
以上各書所錄皆朝章國故孔子大聖一則曰吾從周再則曰吾學周禮今之會典通禮學政全書即孔子之周禮也
大清律例
洗冤錄
辦案靠幕友審案則全靠自己非幕友所能代勞漢書薛宣傳云吏以法令為師平日多記幾條律例審案時乃有把握檢驗傷痕毫釐千里洗冤錄剖辨最細平日須留心玩索
刑案匯覽
駁案新編續編
成案情節不一多有律例所未賅載者昔歐陽公為夷陵令取積年案牘盈箱堆屋者盡閱之因此得究知人情物理後時深有裨於相業
處分則例
一部處分則例無非公私罪名公罪不能無私罪不可有讀之可以寡過
邸鈔
朝廷用人行政悉載邸鈔之內不閱邸鈔便不能通曉時務
海國圖志
【 　國朝魏源默深撰】
各國通商條約
海上用兵以後泰西各國互市者紛至沓來海國圖志所載以西人譚西事言較確實凡各國之沿革始末建置永促以及山川刑勢道途遠近風土人情物產技藝無不燦若星羅瞭如指掌其要旨則不外欲籌夷事必悉夷情以夷攻夷以夷款夷師夷長技以制夷命數語此留心邊務者必讀之書各國通商條約則玩行事例也遇有中外交涉事件必取決於
【 條約】
○候補宜擇交
候補時以擇交為第一義同寅濟濟不乏可師可友之人擇其品行端方公事練達者時相過從自然受益淫朋逸友萬不可交亦不必開罪敬而遠之可也否則比之匪人師師非度蘭芷變而不芳荃蕙化而為茅矣
○候補宜虛心
地方情形須向資格較深之同官虛心訪問若如何撫綏如何整頓則必須向官聲卓著之同官虛心訪問始有遵循蓋資格深者情形熟趨避亦熟所言所行未必皆從百姓起見也
○官場換帖太容易
君子之交淡如水官場換帖太覺容易其病在於過濃當換帖時飲食徵逐喚弟呼兄何等情投意洽一旦臨小利害便若途人甚至途人之不若或因交代算帳較及錙銖以致相罵相打或因彼此爭缺各懷鬼蜮以致相軋相傾今日如冰如炭之人即昔日如膠如漆之人自問殊覺汗顏旁觀能無冷齒
○候補宜謹言
衙參之期各同寅畢集官廳切不可高談闊論旁若無人
○候補人員見上司
屬員見上司舉止要恭敬卻不可過於矜持應對要詳明卻不可過於繁瑣至上司談講泛話其意本不專注一人應讓首府首縣對答候補者不應多口
○君相不能造命
古人立言義各有當君相造命之說乃就君相而言以君相大權在手可以為所欲為治亂安危不當諉之氣數也若貧賤之人命裏不應富貴即君相亦不能造能改齋漫錄云仁宗嘗御便殿有近侍二人爭辯聲聞御前仁宗問之甲言貴賤在命乙言貴賤在至尊帝默然即以二小金盒各書數字藏於中先到者保奏給事有勞推恩封祕甚嚴先命乙攜一往內東門司約及半道命甲攜一繼往無何內東門司保奏甲推恩問之乃乙至半道足跌傷甚莫能行甲遂先到朝野僉載元魏徵為僕射方寢二典事長候於窗下甲曰吾等官職總由此老翁乙曰總由天徵聞之作書遣甲送至侍郎處云與此一人好官其人不知出門心痛付乙送書明日引注甲被放而乙得留觀此二事可見富貴在天君相亦無如何也
○小人枉為小人
窮通得失有命存焉世有鑽營而得者亦有不鑽營而得者且有鑽營而仍不得者可見人不能與命爭鑽營而得亦是命裏應得並非鑽營之力何必多此一鑽多此一營故君子樂得為君子小人枉自為小人
○無恥
人不可無恥嚴分宜之僕永年號鶴坡又號萼山先生張江陵之僕游七名守禮號楚濱招權納賄朝中多贈之詩文顧亭林先生
【 炎武】 以為文章之辱今則愈趨愈下竟有與上司門丁換帖拜盟結為兄弟者人之無恥一至於此此而可為則吮廱餂痔何一不可為耶
○候補當差
上司差遣無論緊要事尋常事均應盡心辦理若以尋常差事無關緊要即不盡心便失敬事之道湖北候補知縣某奉委赴外縣查辦事件來府稟辭余詢以事之原委則對曰札文繁瑣未曾細閱問何以不細閱則對曰自己身任地方應辦之事無不盡心竭力若代他人辦事便覺意懶心灰是以未曾細閱余告之曰自己應辦地方之事與他人應辦地方之事皆公事也為人謀私事尚應盡心何况公事且候補無專責候補所辦之事無非他人之事既奉上司委辦則他人之事即自己之事若似子之鄙夷不屑則候補時無事可辦無心可盡矣其人屢署縣事心地慈祥操守廉潔余素器其為人惟不屑當差是其短處此亦通人之一蔽也又元微之遊三寺詩云會緣稽首地方佛無暇精心滿縣囚自序云道出當陽奉命錄囚牽於遊行不暇詳究此真喪心病狂之語不可為訓
○候補出差請教首府縣
候補時奉委出差事非素習請教首府縣自獲周行之示
○出差勿計較供應程儀
候補人員出差不可挑飭供應不可爭論程儀本為公事而來不問公事而計較飲食其人品可想必為識者所鄙不僅開罪同寅已也在省候補本無進項若出差不受程儀則往返川資及犒賞等費均無所出故收受程儀尚在人情物理之中但不應爭多論寡耳
○候補時宜訪求幕友
刑錢幕友最關緊要候補時即須留心訪求預先訂定庶免得缺時紛紛推轂無所適從
○候補宜儉用
候補時債負太多將來得缺若不貪索民財必致虧挪公帑其弊總由於奢反其道而行之莫如儉用衣服車馬等項切勿華美骨董玉器等項切勿購買雖應用者不能不用然遇可省之處總須極力撙節即或入不敷出日用所需時有匱乏勢不能不投入債鄉然果能事事節儉即欠債亦必不多庶將來易於彌補
○候補時同寅女眷不宜往來
同寅女眷不宜往來女眷在寓與居家一樣裙布釵荊未為不可若聽其出門拜客或結姊妹或拜乾親則見多識廣衣服必求華麗首飾必求精良讌會饋遺必事事求勝此亦耗財之一端不僅惹是非也
○正五九月可上官
雲溪漫鈔曰釋氏智論云天帝釋以大寶鏡照四大神洲每月一移察人善惡正五九月照南贍部洲唐高祖崇其教故正五九月不食葷百官不支羊錢
【 武德二年詔自今正月五月九月不得行刑所在公私宜斷屠殺】 其後因此遂不上官菽園雜記謂新官上任應祭告神祇必須宰殺故忌之也顧亭林先生
【 炎武】 曰正五九月不上任自是五行家言不緣屠宰其傳已久亦不始於唐時南齊書張融傳曰正月俗人所忌北齊書宋景業傳曰陰陽書五月不可入官犯之終於其位又考左傳鄭厲公復公父定叔之位使以十月入曰良月也就盈數焉而顏師古注漢書李廣數奇以為命隻不耦是則以雙月為良月隻月為忌月喜耦憎奇古人已有之矣余謂陰陽書最不可信正五九月不到任今之外官有此禁忌京官則否外官州縣有此禁忌督撫藩臬則否蓋京官近在輦轂之下假如正五九月初一日奉　旨補授某官上任之期斷不能遲至二月六月十月外官缺不可懸假如督撫藩臬丁憂病故適值正五九月則臬署藩篆藩署撫篆撫署督篆督署撫篆均不容少緩也陰陽家言不驗於京官而獨驗於外官不驗於督撫藩臬而獨驗於州縣此必不然之事余於光緒二年九月入都臘杪旋鄂署任者以九月接篆余以正月回任均忌月也均未見有甚不好處是其明證
○四絕四離四不祥月忌不足信
俗以立春立夏立秋立冬之前一日為四絕日春分秋分夏至冬至之前一日為四離日每月初四初七十六十九二十八日為四不祥日初五十四二十三為月忌日諸事不宜上官尤忌殊不可信余篆襄陽縣事係同治二年三月初五日到任尚未卸篆即擢知府何忌之有又余自筮仕以來接印者凡九次心想何日接印即定何日從不倩人選擇後此之升沉顯晦雖難逆料然以前八次則固平安無恙也
○到任可進南門
俗說地方官到任進南門主地方亢旱以離屬火也此說不足信余到襄陽荊州任均由南門進城地方並未亢旱
○到任時借貸
由省赴任時資斧不繼向人借貸事所恆有但不可向家丁借貸不可向書差借貸不可向部民中之紳士商賈在省居住者借貸恐到任後被其要挾也不從則薄情從之則害義
○各房呈須知冊
新官到任各房書辦例送須知冊但錯漏居多耳須將各冊仍發各房細查如有遺漏准其添載如有舛錯准其更正添載之後不准再漏更正之後不准再錯
○清查前任命盜各案
到任之初須令刑房將前任內命盜各案逐細清查某案係某月某日報發某案已經獲犯詳報扣至何時審限屆滿某案已經獲犯尚未審定詳報某案尚未獲犯扣至何時參限屆滿或已滿參限尚未開參一一開摺送閱未獲犯者趕緊飭差緝拏已獲未報者趕緊審明通報已獲已報者趕緊招解已屆參限者趕緊詳參
○工房呈輿圖
州縣到任工房書辦例繪輿圖呈核所呈之圖類多不全不備甚至南境山川列入東西東境山川列入南北此等輿圖全無用處須仿開方計里之法另繪確圖以備查核假如本邑疆域自東至西橫寬一百里即於紙上橫分十格自南至北直長一百里即於紙上直分十格四方八面總共一百格每格長寬各十里
【 每格長寬不必定是十里即以一格破為兩格每格長寬各五里亦可】 其不止百里或不及百里者各隨幅■〈巾員〉之長狹以定格眼之多寡先將縣城坐落何處用墨筆填入格內再將境內山川方向塘汛遠近圖甲名目村落大小市鎮繁盛僻偏以及關隘橋梁廟宇等項並四至四隅界抵何處一一按方按里用墨筆填入格內然後按東西南北四鄉界址用硃筆劃分四段
【 不必定是四段只看本境向來分作幾鄉即劃作幾段如向分圖甲者即隨圖甲之多少而劃之】 庶本境形勢或長或方或尖斜均可一目了然而山川村鎮道路等項之方向遠近亦無不瞭如指掌至圖所不能盡載者如煙戶多寡錢糧數目保甲姓名及某處肥饒某處瘠苦某處怕水某處怕旱某處是何風俗某處出何土產某處有紳士某某某處有富戶某某某處有正人某某惡人某某之類另載一冊以輔圖之不逮仍隨時留心考查如圖冊有舛錯處即隨時改正平日肯如此費心臨事可不下堂而理矣
○新官到任須抖擻精神
作文爭入手入手不佳便不耐觀作吏亦然新官到任之初姦胥猾吏刁生劣監土棍訟師以及良善紳民無人不有一新官在其目中必須抖擻精神事事整飭以慰良善之望而懾宵小之心
○大利大弊須徐徐興革
新官大段規模與庸俗不同即足以新人耳目若夫大利大弊關繫匪輕則必俟訪察明確徐徐興革切不可孟浪更張致貽後累
○下馬風
袁易齋儀部
【 守定】 曰俗吏初到官每事敲撲以立威稜謂之下馬風此大謬也使其後由之而不改則為暴虐使其後倦而漸反其所為則為縱弛吏民有以窺吾之深淺而作奸不可止矣
○初任宜簡僻缺
地當孔道曰衝政務紛紜曰繁賦多逋欠曰疲民刁俗悍命盜案多曰難衝繁疲難四字兼全曰最要缺兼三字曰要缺兩字曰中缺一字曰簡缺四字俱無曰無字簡缺要與最要皆曰繁缺中與簡皆曰簡缺繁缺事多難於稱職繁而兼衝稱職尤難簡缺事少易於圖功簡而兼僻圖功尤易一則終日精神半消磨於酬應一則六時功課可專注於生民也故初試為吏者衝不如繁繁不如簡簡不如僻
○公罪私罪
官員應得罪名不越公私兩端凡不係己私因公得罪及過失錯誤出於無心者皆為公罪罪由己造非因公錯及雖屬公事意出己私者皆為私罪公罪准以級紀抵銷私罪雖有級紀不准抵銷故公罪雖不能無私罪必不可有茲將公私罪名及抵銷則例摘錄於左
公罪　該笞者一十罰俸一個月二十罰兩個月三十罰三月四十罰六月五十罰九月該杖者六十罰一年七十降一級八十降二級九十降三級俱留任一百降四級調用
私罪　該笞者一十罰俸兩個月二十罰三月三十罰六月四十罰九月五十罰一年該杖者六十降一級七十降二級八十降三級九十降四級俱調用一百革職離任
【 犯贓者不在此限】
級紀抵銷　尋常加一級抵降一級紀錄四次亦抵降一級紀錄二次抵罰俸一年紀錄一次抵罰俸半年軍功加一級抵降二級
【 如遇降一級之案將軍功加一級註銷抵免降一級外仍給還軍功紀錄二次】 紀錄二次抵降一級紀錄一次抵罰俸一年
【 加遇罰俸半年之案將軍功紀錄一次註銷抵免罰俸半年外仍給還尋常紀錄一次】
抵銷次第　遇有處分先將捐納加級抵銷再將　恩詔加級議敘加級隨帶加級及錢糧軍功加級挨次查抵若級不敷抵方以不論俸滿即陞一次或俸滿即陞一次或卓異保題一次或俸滿保薦一次議抵降一級加級改為紀錄升選升補應行引　見人員照例以引　見之日將加級改為紀錄其　特旨升用人員應以奉　旨後五日行文按該省照限減半計算以接到部文之日加級改為紀錄
【 吏部章程】
○大計
三年　大計舉以卓異劾以六法不入舉劾者為平等
卓異　道府以下州縣以上各員覈計本省厯俸巳滿三年任內並無正項錢糧未完其平日循聲政績該上司實係灼見深知准其薦舉卓異如任內有正項錢糧未完果係居官清廉能幹或現蒞兼三兼四繁缺在本省厯俸已滿三年或並非兼三兼四繁缺本省厯俸已滿五年均准一體保薦俟引　見後將准其卓異者以加一級註冊回任候陞
六法　向來大計本係糾以八法曰貪曰酷曰不謹曰罷輭無為曰年老曰有疾曰才力不及曰浮躁後將貪酷官員改歸隨時題參革審不入　計典其入於　計典有干六法者不謹罷輭俱革職年老有疾俱休致才力不及降二級調用浮躁降三級調用加級紀錄不准抵銷
平等　不入舉劾人員以守政才年四格註考俱照舊供職
○吏不可俗
呂叔簡先生
【 坤】 曰用三代以前見識而不迂就三代以後家數而不俗可以當國矣可見三代以後家數並非必不可就但不可俗耳
○事不可入廟門者斷不可為
汪龍莊明府
【 輝祖】 曰為吏者欲求不愧不怍衾影無慚萬萬不能勢會所乘容有不能不為不得不為之事但其所以必為之故尚近於公要可告之神明如戀棧虐民或逢迎希進法紀不顧甘為罪首發念之端不可以入廟門者斷不可為龍莊此說極平正不求不愧衾影但求可入廟門並非強人以所難
○官不可貪
官不可貪所以不可貪之故大略有六
一曰壞心術事之是非本有一定官果心地光明一塵不染是者是非者非何等直截了當若不知有民祇知有利則未訟之先惟恐富者之不訟既訟之後又恐訟者之不富且恐訟而富者之不窮勢必瞞心昧己顛倒是非即是非難於顛倒亦必曲意庇護於萬無一是之中力求其是故意周內於萬無可非之中力求其非堂上萬語千言堂下敲骨吸髓總不外顧照一賄字如此用心苦乎不苦如此存心壞乎不壞
一曰敗風俗富民者地方之元氣劉簾舫觀察
【 衡】 蜀僚問答所載以保富為圖治第一義以禁制棍蠹誣擾富民為保富第一義余謂欲制誣擾必自官不要錢始官要錢則棍蠹明目張膽有所恃而不恐矣任杏農學博【 哲】 曰官如要錢不特擾害富民而且敗壞風俗昔之貪吏有錢者生無錢者死今之貪吏無錢者生有錢者死一切詞訟惟知索賄猶其小者甚至人命重案亦不問正兇但訪其族之衣食稍足者巧為羅織株連不使破家蕩產不止遂致鄉間惡少僉謂殺人不怕抵命自有富戶用錢富戶雖惜錢卻不能不欲息事我輩殺人不怕富戶不出頭任事用是放膽肆行動輒聚集多人持刀握銃逞凶廝殺即其父兄族長亦不能禁止似此人心風俗必致釀成大患杏農所言確有所指非臆說也
一曰損聲名六計廉為本官如不廉未有不聲名狼藉者彼事事貪賄人人唾罵無論矣即不事事貪賄而既己貪賄於前丁役訟師必號於眾曰是官也非賄不行訟有勝亦有負負者又號於眾曰官受賄我焉得不負一行失足百行盡屬可疑貪墨之名喧傳道路安能執途人而一一剖辨耶
一曰干　國法官員事前受財不按本法判斷者謂之枉法贓仍按本法斷理者謂之不枉法贓均應計贓□罪犯私罪者杖一百方罷職不敘受贓一兩以下雖杖不及百亦罷職事後受財者事前雖並未許送而與非無故受亦有因故事枉者仍准枉法論不枉者仍准不枉法論惟至死乃減一等事前聽許財物並未接受然雖無受財之實己有得財之心故枉法不枉法僅減受財一等至死乃再減一等定例森嚴所以懲貪墨肅官常也彼昏不知直視考成性命如兒戲矣茲將受贓罪名開列於後以為觸目警心之助○有祿人枉法贓各主者通算全科一兩以下杖七十每五兩加一等一兩至五兩杖八十一十兩杖九十十五兩杖一百二十兩徒一年二十五兩徒年半三十兩徒二年三十五兩徒二年半四十兩徒三年四十五兩流二千里五十兩流二千五百里五十五兩流三千里八十兩絞監候無祿人減有祿一等至一百二十兩亦絞有祿人不枉法贓各主者通算折半科罪一兩以下杖六十每十兩加一等一兩之上至一十兩杖七十二十兩杖八十三十兩杖九十四十兩杖一百五十兩徒一年六十兩徒年半七十兩徒二年八十兩徒二年半九十兩徒三年一百兩流二千里一百一十兩流二千五百里一百二十兩流三千里一百二十兩以上絞監候無祿人減有祿一等至一百二十兩以上罪止流三千里
一曰辱祖宗命婦再嫁追奪誥敕命官貪贓亦追奪誥敕是官員之貪污無異於命婦之失節也命婦再嫁僅奪己身之誥敕命官貪贓則并父祖之誥敕而奪之是官員之貪污更甚於婦女之失節也祖宗累世積德子孫始幸博一官恭逢　朝廷錫類之仁推恩先代存者封歿者贈一品逮其曾祖父母二三品逮其祖父母四五六七品逮其父母八九品□以其身之階雖不封父母而請以本身應得封典貤封父母者聽無非曲體人情遂其顯揚之志乃因簠簋不飭辱及先人清夜自思不知將來死後有何面目見祖宗於地下
一曰毒子孫賢而多財則損其志愚而多財則益其過多財之無益於子孫也明矣夫二疏之金出自上賜尚恐為子孫之累何况貪贓是即幸逃　國法亦必難免冥誅吾恐貪贓者之子孫求損志益過而不得矣為子孫作馬牛識者猶或非之奈何為子孫作蛇蝎耶
○官不必貪
官不必貪所以不必貪之故大略有六
一曰眾人分肥官貪賄賂不能與百姓當面講價百姓亦不能將賄賂親交本官暮夜之投大約家丁書差經手者居多無論花銀若干經手之家丁書差以及串通家丁書差之訟師土棍明分暗扣去其大半本官所得尚不能及小半眾人發財一人作惡此何為者
一曰家丁挾制所納之賄經手之家丁知之即未經手之家丁亦無不知之人人知其貪污即人人可以挾制堂堂州縣為區區阿堵物便俯首帖耳受挾制於家丁殊不合算
一曰書差恥笑官如猫書差如鼠猫鼠既已同眠本難加以約束然堂皇之上卻不能不強作約束語消阻閉藏肺肝如見兩旁書差惟有當面答應背面恥笑而已小人為不善見君子而後厭然貪吏為不善見書差亦復厭然是亦不可以已乎
一曰畏百姓上控受原告之賄則冤屈被告受被告之賄則冤屈原告被屈者未必不控訴上官索原告之賄而原告不肯則勒詐原告索被告之賄而被告不肯則勒詐被告被勒者亦未必不控訴上官據實上控已覺傷我顏面萬一張大其辭虛增其數更覺駭人聽聞故未經上控之先惟恐其上控已經上控之後又惟恐其不了勢必輾轉託人向被屈者婉言勸解向被勒者退給原贓甚至贓已退給而被勒之人恨入骨膸仍不肯甘心丟手砌詞續控即以今日所退之贓為從前受贓之據思前想後夢寐不安何自苦乃爾
一曰畏同寅多言委員奉委而來例中之應酬必不可少然不過照例應酬耳例外從豐儘可視交情為差等雖未必人人如願而公道自在人心誰肯污我以不潔即或混造謠言而平日果有廉名聞者亦必不肯信所謂禮儀不愆何恤乎人言也倘不知自愛朘削民財則人之多言亦自可畏遇有委員因公來縣或由本邑經過便不能不格外應酬以塞其口豈知墨聲四播防口之難甚於防川此塞彼潰何益之有
一曰畏上司訪聞金來暮夜天知地知子知我知之外家丁書役土棍訟師無不知之甚悉一人傳十十人傳百上官層層疊疊未必全無耳目我索百姓之賄上官之不賢者亦必索我之賄我索之百姓費許多心機受許多唾罵竟拱手而奉之上官甚有罄其囊不足而多方借貸以應上官之求者上官受其利我受其害年去年來為人作嫁殊屬不值上官之賢者非賄賂所能動如其存心寬厚則惡我貪污必摭拾他端登之白簡以功名徇阿堵物亦屬不值如其賦性嚴毅則惡我貪污竟可置我於死地以性命昏阿堵物更屬不值
○貪吏惟恐民之不窮
循吏只知有民惟恐窮民之不富貪吏只知有己惟恐富民之不窮昔年從戎時聞之胡文忠公
【 林翼】 曰某邑有富戶某家道殷實地方官垂涎久矣苦無隙可乘乃召差役之黠者而問之曰某鄉某富戶汝知之乎對曰知之從不控人何也對曰某性仁厚故不控人不被人控何也對曰某度量甚大罵不還口打不還手故不被控官曰汝但設法令其進城我自有道理役諾而去適城內做城隍會役輾轉託人邀某看會某果進城役以告官官附役耳吩咐如此如此則事濟矣次日某出門看會途遇鄉民挑糞一擔從對面來故意向某一撞糞潑衣上某並無怒色緩步而去挑糞者反扭某赴縣鳴冤官即刻升堂詢問何事挑糞者以某撞翻糞擔稟訴官拍案大怒曰汝係富民一擔糞自不要緊伊乃窮民耕種田地全賴此糞汝故意撞翻糞擔實屬恃富欺貧隨即將某收押某託人關說餽千金官不應增至五千金乃釋時方會食同坐者無不噴飯噫官名父母天下有如此豬娘狗爺耶真強盜之不若矣
○官不可與民爭利
義利關乃人鬼界若非確有把握鮮不入鬼界者左右以利誘其初多在可取可不取之閒偶一為之自謂無甚妨礙久則只知有利不知有害則遇有妨礙者亦必悍然不顧况此端一開被人牽鼻取與不取並不能由自己主張耶自愛者當視此事如酖毒入口即死無論如何飢餓萬萬不可嘗試
○義利關乃人鬼界
官不可與民爭利光緒三年崇陽縣民於己地內掘得陰沉木縣令某派差役數十人赴鄉爭掘民心不服聚眾毆差幾至釀成事端大吏因其與民爭利參劾革職此等人心地本不光明平日又不讀書讀律一旦遇此等事便不免任性妄為其實陰沉木能值幾何俟百姓掘起之後購以半價未為不可何必派差爭掘明高皇帝實錄云洪武十五年堂邑民有掘得黃金者有司以進於朝上曰民得金而朕有之甚無謂也命歸之民夫以黃金之貴重尚應歸民何况區區陰沉木耶律載官私地內掘得埋藏無主之物惟骨董鐘鼎符印等項限三十日內送官以異常之物非民閒所宜有也其餘常物如銀錢之類俱聽民收用陰沉木非異常之物非民閒所不宜有照律本不應入官豈可與民爭奪
○退一步想
退一步想貪心自息凡事皆然貪財其一端也余初任廣濟時稟到任情形胡文忠公
【 林翼】 手批云官之自奉不能不仰給於公家然總須立志不求溫飽譬如我輩此時居鄉無論若大本領必無每年三百金束脩之日以此思之官何負於我哉抑又何可多求旨哉言乎余終身誦之
○惷氣
予權襄陽令賠累近萬旁人皆謂其惷蓋言予不知就地生財也予聞而笑曰惷字是好消息大賢以下做好人行好事皆帶幾分惷氣特患惷而不安於惷耳余惟自安於惷襄人亦安余之惷作歌謠十八章名好好歌又十八章名好了歌其好了歌之第二章曰方公好方公好不用門丁把民擾竹梆傳事無阻礙譬如喉痺病除了謂予不用門丁也好好歌之第四章曰方公好方公好居不安來食不飽心憂蝗蟲傷田禾親率黎民捕滅了謂余撲捕蝻也第五章曰方公好方公好祇愛黎民不愛寶任爾金玉堆成山我公視之如糞草謂予不要混帳錢也撫躬自問尚少愧色此外概屬溢美之詞未免顏汗
○官民交財
官與民交財乃官聲所繫最宜留意署中所需一切須用現銀現錢照時價平買到任之初即須大張告示曉諭各鋪戶知悉如有官親家丁及買辦人等恃強賒取或短發價值行使低銀准該鋪戶據實扭稟卸事時亦應出示曉諭如衙門內人該欠鋪帳令該鋪戶趕速索討
○官價
官價最為累民如能裁革豈不甚善然與其詞訟要錢反不如官價仍舊百姓尚習見習聞不以為怪故到任之初須合進項出項通盤計算如入不敷出即將官價一項姑仍舊貫特不可漫無限制縱容家丁人等任意取索耳如入數與出數不甚懸殊則官價必應裁革
○陋規
陋規乃地方厯來之成例各處名目不一有必應裁革者有不必裁革者有不必裁革淨盡仍須去其太甚者至前官已裁之陋規無論應裁不應裁萬不可自我復舊前官未有之陋規無論可得不可得萬不可自我作俑汪龍莊明府
【 輝祖】 曰裁陋規美舉也然官中公事廉俸所入容有不敷支給之處是以因俗制宜取贏應用忽予汰革目前自獲廉名迨用無所出勢復取給於民且有變本而加厲者長貪風開訟衅害將滋甚極之陋規不能再復而公事棘手不自愛者因之百方掊克奸宄從而藉端良善轉難樂業是誰之過歟陋規之目各處不同惟吏役所供萬無受理他若平餘津貼之類可就各地方情形斟酌調劑去其太甚而已不宜輕言革除劉簾舫觀察
【 衡】 曰陋規出之民者或牽涉訟案者如命案夫馬錢兩造出結錢代書戳記錢及坐堂禮之類分毫不可收受又管理錢局局內鑪頭人等所出之陋規雖無關於民訟然關係錢法亦必不可收受若鹽當燒鍋與行戶驗帖舊有之規錢既不出於民而於訟事全不相涉似乎無礙受之可以津貼公用蓋我輩得官一切用度有與官而俱來者款項繁多勢不能減省若將無礙之陋規遽行裁革必不敷用倘將來窘迫時又欲復之則出於創而非由於因轉至民心駭異因而民怨沸騰故不可遽革也合汪劉兩說而觀之何者必革何者不必革可類推矣
○革陋規非易事
劉簾舫觀察
【 衡】 曰革陋規大非易事官欲革陋規不可令一人知之恐棍蠹聞之轉向其人索詐撞騙妄稱斂錢若干給我我有門路能令官府永遠裁革此條陋規其人欣喜過望未有不墮其術者官未知之以為自裁陋規為民除害也而不知棍蠹已先索得多錢到手彼舊出陋規者反多出錢矣此說載在庸吏庸言係專為裁陋規說法余謂地方官一切興除凡有可藉以撞騙者均應密速行之不祇裁陋規一端也樊城落地稅例由襄陽府經收余守襄時有紳士進謁謂黃表紙一項乃民間常用之物祇以稅價太重客商裹足凡紙船上駛均徑赴老河口路過樊城並不起岸以致紙價昂貴應請減稅以廣招徠余甚然其說因平日有簾舫此論橫亙胸中恐為所賣漫應之云現在稅項不旺若再減價豈不更形短絀該紳知不肯減遂不復言遲至數月之久余自作減價簡明告示先於空白紙上用印後令署中人分手疾書飭差即刻張貼該紳聞之訝為不測云
○不儉用必貪贓
儉以養廉老生常談也其理卻至當不易就官話而論惟廉俸係應得之項然實任全簾已經不多署任半廉為數更少州縣公事動輒罰俸亦無俸可領其匱乏自不待言就私話而論則例外之陋規如錢糧餘平漕米斛面稅契盈餘之類亦祇有此數况陋規多應酬亦多除必不可少之應酬外所餘亦復無幾若習為奢華飲食衣服車馬器皿玩好等項件件講究所出之數浮於所入勢必缺用缺用不已勢必借債借債不已勢必貪贓
○不儉用必虧空
世固有不節用亦不貪贓者其人必虧空公帑打仗須可進可退做官亦然虧空公帑便能進不能退豈知上司之愛憎無常己身之疾病難料與夫因公獲咎或降或革此事所恆有皆不能不退退則所虧之數和盤托出監追查鈔既累自己按成分賠又累上司其弊總由於不儉果能事事儉約必不虧空即有虧空亦必不多虧空分侵盜那移兩項入己者謂之侵盜那作別項公用者謂之那移茲將律例摘錄於左
侵盜　律載監臨主守自盜倉庫錢糧等物不分首從併贓論罪一兩以下杖八十一兩以上至二兩五錢杖九十五兩杖一百七兩五錢徒一年一十兩徒年半十二兩五錢徒二年十五兩徒二年半十七兩五錢徒三年二十兩流二千里二十五兩流二千五百里三十兩流三千里
【 雜犯三流皆總徒四年】 四十兩斬
【 雜犯准徒五年】 　例載一百兩以下至四十兩者仍照律擬准徒五年一百兩以上至三百三十兩流二千里至六百六十兩流二千五百里至一千兩流三千里一千兩以上斬監候勒限一年追究如限內全完死罪減二等流罪以下免罪不完再限一年勒追全完者各減一等不完流徒發配死罪監禁再限一年著落妻子名下追賠三年限外不完死罪永遠監禁全完者仍照二年全完減一等　凡侵貪之案如該員身故實係侵盜庫帑圖飽私橐者即將伊子監追
那移　律載監臨主守不正收正支那移出約還充官用者並計所那移之贓准監守自盜論罪止流三千里例載那移庫銀五千兩以下仍照律擬雜犯流總徒四年五千兩以上至一萬兩擬實犯流三千里不准折贖一萬兩以上至二萬兩發近邊充軍二萬兩以上斬監候統限一年盡數全完俱免罪其未至二萬兩者仍准開復若不完再限一年追完減二等二年限滿不完再限一年追完減一等三年限滿不能全完者除完過若干之外照現在未完之數治罪
虧空倉穀　以穀一石照銀五錢定罪侵蝕那移均照庫銀例擬斷
查鈔家產　州縣虧空題參時一面於任所嚴追一面行文原籍將家產嚴查存案如任所無完即變價補完
○優缺亦不可奢華
世亦有極優之缺不節用亦不匱乏且可不必貪贓不至虧帑者然此等缺不可多得不能必得幸而得之應用之外如有餘剩儘可與爾鄰里鄉黨何必習尚奢華以有用之錢作無益之事且當其揮霍自如時本色全無俗不可耐即不貪贓不虧空亦不免為□者所鄙至一人奢華一家內外無不奢華罷之後其涸也可立而待尤非教家之道
○儉非吝嗇
儉非吝嗇之謂可省則省謂之儉不可省而省謂之吝嗇當官處事如搶險救火拏要犯辦大差之類均不可惜費惜費則誤事矣又如應酬一項有與官而俱來者亦須循舊不循舊則招怨矣汪龍莊明府
【 輝祖】 曰宅門以內家也規模闊大則取多用宏隨在皆虧帑之漸宅門以外官也規模狹隘則事上接下無往非獲咎之端此數語可作座右銘
○清慎勤
晉司馬炎居官三字訣曰清曰慎曰勤真西山先生
【 德秀】 云士大夫萬分廉潔止是小善一點貪污便為大惡三字之中自以清為第一義官如不清雖有他美不得謂之好官然廉而不慎則動靜云為必多疏略廉而不勤則政事紛繁必多廢弛仍不得謂之好官余嘗撰署中楹聯云事以當為歸祇恐忙時我錯吏非廉可了須令去後人思誠以官之留意去後者必在於廉必不僅在於廉也譬如婦女貞節自是好處然不過婦道之一端若以貞節自恃便不孝翁姑不敬丈夫不和妯娌不教訓兒孫不經理中饋是即守身如玉豈謂之賢婦哉
○勤則少暇
荀子脩身篇云其為人也多暇日者其出入不遠矣
【 出入猶進止也】 為人尚且不可多暇日何况治人今之治人者優游自在如無事然皆多暇日者也既非游刃有餘又非無事可辦暇必不多其多暇也其懶也惟懶故多暇勤則少暇矣道光年閒石瑤辰郡丞
【 家紹】 任江西知縣嘗自記云吏而良民父母也其不良則民賊也父母吾不能民賊也則吾不敢吾其為民傭者乎因自號曰民傭余謂傭之佳者無過於勤父母之於子保抱攜持出入顧復與傭無殊亦祇是不懶耳宰官一身眾生託命果能不自暇逸視民事如己事事事用心時時盡力官雖苦民必樂此之謂民傭此之謂民之父母
○官不可不明
清慎勤三字之外尚有一個明字最為緊要廉而不明則我不要錢必有從中要錢者慎而不明則持躬有餘應物不足必有當斷不斷者勤而不明則徒勞罔益事之是非可否先後緩急必有顛倒錯亂而不自知者
○曉事
當官處事明理難曉事尤難吳厯云廢帝亮出西苑食生梅使黃門至中藏取蜜漬梅蜜中有鼠矢召問藏吏曰黃門從汝求蜜耶吏曰向實求不敢與黃門不服亮曰此易知耳令破鼠矢矢裏燥亮笑曰若矢先在蜜中中外當俱溼今外溼裏燥必是黃門所為黃門首服左右莫不驚悚裴松之云鼠矢新者亦表裏皆溼黃門取新矢則無以得其姦緣遇燥矢故成亮之慧鄭克曰亮所言者決定之理也松之所言者偶合之事也理雖決定事或偶合故執理以御事亦有時乎不通而窮理之人反為曉事者所笑蓋以此耳
○官不可過用其明
官不可不明亦不可過用其明過用其明則下不能堪故老子曰其政察察其民缺缺
○精明渾厚
精明渾厚四字最易離開最不可離開離開則精明欠渾厚便是刻薄渾厚欠精明便是糊塗予移守武昌大府奏稱該守精明渾厚云云予甚愧之
○緩
清慎勤明之外尚有一字訣曰緩劉忠定公安世初登科與二同年謁張仲賓參政觀三人同起身請教張曰某自守官以來常持四字勤謹和緩一後生應聲曰勤謹和既聞命矣緩之一字某所未聞張正色作氣曰何嘗教賢緩不及事且道世閒甚事不因忙後錯了呂居仁
【 本中】 童蒙訓曰當官者先以暴怒為戒事有不可當詳處之必無不中緩即從容詳處之謂非怠緩也
○勿喜事
楊文襄公
【 一清】 曰為政之務在省事不在多事在守法不在變法在安靜不在紛擾在寬簡不在煩苛此數語乃對鍼喜事而言非廢弛之謂也或問歐陽文忠公
【 修】 曰公為政寬簡而事不廢弛何也曰以縱為寬以略為簡則廢弛而民受其弊吾所謂寬者不為苛急所謂簡者不為繁碎耳歐陽公此說最有斟酌
○熱腸
富貴利達眼不可熱民生休戚腸不可不熱腸不熱則百姓之休戚如秦越肥瘠漠不相關矣陳文恭公
【 宏謀】 曰得百自了漢不如得一熱腸人又曰地方官視民事全無關切之處雖有良法美意多不能行勉強行之亦見其害不見其利益見有治人無治法之非虛語也然所謂治人才調猶次其最要者此一點不容已於斯民之心有此心則才之大小可以隨事見功否則雖有長才亦足為害何况無才
○擔當
辦大事須有擔當須將功名置於度外若無擔當必至誤事若不將功名置於度外必不肯擔當必不敢擔當宋洪忠宣公
【 皓】 為秀水錄事遇水災公白郡守以荒政自任會用且盡有浙東運常平米四萬過城下公遣吏鎖津柵語運官截留官噤不肯曰此御律所起也罪死不赦公曰民仰哺當至麥熟今臘猶未盡中道而止則如弗救願以一身易十萬人命竟留之未幾簾訪使至曰平江哀號訴飢者旁午此獨無有何也守具以對而公得無罪范忠宣公
【 純仁】 知慶州飢殍滿路官無穀以賑恤公欲發常平封貯粟麥賑之州郡官皆不欲曰常平擅支罪不赦公曰環慶一路生靈付某豈可坐視其死而不救眾皆曰何不奏請於上得旨而後散公曰人七日不食即死何可待報朝廷雖有恤民之意亦無及矣諸公但勿預吾願獨坐罪即發粟賑之全活無數明景泰二年都御史王竑巡撫江北時徐淮連歲飢荒竑大發官倉賑救諸倉盡空獨廣運倉尚有滯積此備京師之用者也一中貴一戶部官主之竑欲發而主者難之竑曰民惟邦本本固邦甯民窮至此旦夕為盜且上憂朝廷何論備京師爾不吾從脫有變吾先殺爾治爾召盜罪然後自請死竑詞既戇主者素憚其威許之所存活百五十八萬八十餘人他境流寓安輯萬六百餘家共用米一百六十餘萬石乾隆三十一年高祖雲軒公任甘肅蘭州府值鞏昌慶陽平涼災奉檄散賑請餉未即至適部撥城工銀三十萬兩過境公截留之押運官有難色公曰事當權其輕重緩急城工可以暫停飢民豈能久待專擅之咎我自任之乃一面馳白一面便宜行事民賴以甦制府再三嘉獎謂此舉竟未籌及君能有此擔當識力誠高人一等矣是役也公僅攜從者二人一切文移告示稟稿咸出親裁櫛風沐雨寢食俱廢者四十餘日歸裝除印囊硯匣之外別無長物災民扶老攜幼遮道相送皆感激泣下世嘗說古今人不相及觀雲軒公已事慈心毅力與洪范王三公豈有異耶此事詳載巴陵舊志新志序次太略特敬錄於此以示汝曹
○淺露
淺露二字最為誤事處小人尤宜切戒讀書偶得云易曰惟深也故能成天下之務未識深字之義後觀厯代謀事者多以淺而致敗乃深悟其理唐德宗時李懷光自山東提兵赴奉天之難數與人言盧杞趙贊白志貞之奸曰天下之亂皆若曹所為也吾見上當請誅之既而反為杞等所譖不得入朝梁王彥章為招討使嫉趙巖張漢章之奸曰待吾成功然後入朝清君側趙張聞而譖罷之宋濟王為太子嫉史彌遠之奸呼為新恩以為他日貶之非新州即恩州也後反為彌遠所廢此三人者功尚未成位尚未得肆口揚言以犯小人之忌安得不敗
○成見
當官處事不可預存成見孟子曰君子平其政張子曰為政先須平心不平其心雖好事亦錯平者輕重適中心有成見則畸輕畸重矣
○有條理
事不論大小總要有條理無條理則亂次以濟韓信將兵多多益善不外分數明三字
○學問閱厯
無血性不能幹事有血性無學問則血性亦有時僨事無聰明不能幹事有聰明無閱厯則聰明亦有時誤事
○立法求其可行
立法貴乎必行立法先求其可行若不求其可行而冒昧行之或格於成例或限於才力或拂乎人情戾乎土俗其法終歸於不行徒多一番攪擾耳王安石詩云今人未可非商鞅商鞅能令政必行新法之禍天下只是效商鞅之必行初不問可行與否也
○法立弊生不可因噎廢食
法立弊生決無百利而無一弊之事斷不可因噎廢食即如設官所以治民官之貪酷者則不治民而害民設兵所以衞民兵之桀驁者則不衞民而擾民豈可因官之害民遂不設官因兵之擾民遂不設兵朱子曰七分利三分害或利久而害暫即當行之三分利而七分害或害久而利暫則不當行之呂新吾先生
【 坤】 曰毌執偶然之弊而訾常然之法皆閱厯語也
○天不為荊棘靳雨露
世閒好人多壞人亦不少地方官利民之事如被壞人阻撓或加以訕謗只須問事之應行與否事如應行切不可因此嘔氣因此灰心陸宣公云天不為荊棘靳其雨露余遇此等事輒玩味宣公之言便覺心平氣和全無煩惱應行之事仍舊照行不因荊棘連累桑麻也
○不必親身私訪
官不可無私訪之名不可有私訪之實有私訪之名則莠民心存顧忌不敢十分放肆然私訪最誤事既曰私訪自必問之不知誰何之人其人如係原告戚友必說原告有理其人如係被告戚友必說被告有理即其人與原被兩告均無瓜葛而素行又未必公正所論是非曲直亦未必平允幸遇公正之人而又避嫌畏禍往往不肯盡言即肯盡言而彼亦係得之傳聞並非目擊言之確否亦難逆料萬一不確而本官先入為主豈不誤事余宰襄陽時頗有私訪之名東鄉喧傳某日官至西鄉私訪南鄉喧傳某日官至北鄉私訪是何裝扮曾在何處歇息途遇何人無不言之確鑿厯厯如繪其實余並未私訪也紳士有當面詢問者余但含糊答應不言其有亦不辨其無
○不可派人私訪
本官私訪固屬不必即派人私訪亦不可行所派之人未必可靠萬一任用非人勢必弊端百出且此風一倡難保無奸胥土棍假稱奉命探事招搖訛詐無所不至矣
○官不可好名
官不可好名實者名之形名者實之影一味好名則純盜虛聲毫無實濟必至名裂而後已
○官不可無名
官不可無名子夏曰信而後勞其民朱註以誠意交孚解信字比閭族黨之法廢官民隔塞不通官之誠意豈易家諭戶曉亦必無行一事而人人受惠之理受惠者信之是誠意所感未受惠者亦信之是誠意之聲名所感
○官聲卓著最省事
官聲卓著不特能幹事也亦最能省事如官有廉潔之名人自不敢以賄進官有正直之名人自不敢以情託官有精明果決之名人自不敢以無情之辭輕為嘗試斷卻許多葛藤省卻許多心力
○惡居下流
吏雖不良未必事事害人偶出一令偶行一政與良吏所為亦無甚區別而民不信服動輒譁然不斥其無故生事便疑其意圖染指此無他平日之聲名太壞也來瞿塘先生
【 知德】 曰王命南仲城彼朔方詩人以為美談至始皇築長城則皆以為勞民傷財為仁不富為富不仁出於孟子之口則為格言出於陽虎之口則為勦說故君子惡居下流
○官不可不畏民
民不可不畏官民不畏官是謂亂象官尤不可不畏民官不畏民是謂亂階故盤庚之誥曰恭承民命祖已之訓曰王司敬民文王之於鰥寡也不曰不忍侮而曰不敢侮
○畏民非畏葸之謂
官愈葸則民愈驕所謂畏民者非畏葸之謂特不敢肆於民上為所欲為耳民之所好好之民之所惡惡之自指公好公惡而言若偏好偏惡又當別論故俗之可因者利用因毌違俗以拂百姓之欲俗之應革者利用革毌徇俗以干百姓之譽
○鄉愚見官箕踞無禮
鄉愚見官箕踞無禮不足深怪若未嘗見也而過之固見包荒之量即召之來前而訓誨之更見啟迪之殷若怒而鞭之撲之則示人以不廣矣然亦有無禮太甚不能不薄責示懲者特不必帶至衙門坐堂撲責耳
○親民工夫
地方官下鄉男婦老幼環而相視不妨招集耆老來前諮詢慰問勸以孝弟力田早完國課莫打官司等語輾轉傳述必有聞而感動者此正是親民工夫毌任差役耀武揚威執鞭驅逐
○懲治豪橫之後須随時傳諭警戒
不孝不弟以及豪橫之輩已經傳案責懲釋放後如因巡厯經過其地須向彼地紳士耆老詢問某人近來如何巳改過否傳諭警戒其人聞之必畏懼斂迹
○告示
告示自不可少但須簡明不可繁瑣宜剴切不可通套耳簡則易記明則易曉剴切則入情入理百姓自然感動故詩曰辭之緝矣民之協矣辭之繹矣民之莫矣
○咨訪風俗
民風土俗各處不同順而導之自易為力若不博訪周諮留心體察則行事必多乖錯刑罰必多失中條教號令必多格格不入前明劉忠宣公
【 大夏】 出理邊餉召邊上父老日夕講究周文襄公
【 忱】 巡撫江南嘗操一小舟沿村逐巷隨處詢訪遇一村樸老農則攜之與俱臥於榻下咨以地方之事故忠宣理邊餉獨得要領文襄定賦役斟酌損益盡善盡美
○看本邑志書
本邑志書不可不看民情土俗悉載志書之內不看志書必不能因地制宜
○讀有用之書
志書而外尚多應讀之書朝廷設官原為百姓作詩寫字彈琴下棋雖可適一己之性情究無關百姓之痛癢公事稍暇宣讀有用之書以拓心胸以增識見
○閱文稿
陳文恭公撫陝西時申飭各屬不閱文稿檄云官場陋習動云官止出此一身事上接下其文書稿案則有書吏序送幕賓點改焉能件件親閱又何必事事煩勞所以上司所行之文本衙回覆之稿均未細閱來省相見止就眼前之事強記略由細加詰問茫無以對叩詢別件則以想當然之詞作莫須有之對甚至謊稱尚未奉到其實奉到許久竟未寓目上司雖有美意良法由院司遞行尚係空文州縣接到則須措辦如州縣肯實心措辦則空文無非實事不然則實事亦成空文乃并空文而不留意所關吏治不淺嗣後奉到文書務須耐煩閱明各就地方情形悉行籌畫能行者何處不能行者何處或可推廣或須變通應回覆者將現在情形明白回覆或眼高手硬不必盡出心裁而事理之是非民情之順逆豈可漫無講究果如奉文時自己有一番玩味定稿時與幕賓有一番參酌及至奉行因地制宜隨時補救又有一番布置防範自然事得其理民受其益自己經心籌計亦必增長才識文恭此檄可謂切中
○拆公文
一切公文必須親拆即不親拆亦必令家丁當面拆封

[book_title]●平平言卷二
巴陵方大湜菊人著
素位而行
咎由自取命不任過
勿演戲
勿賭博
勿嗜酒
勿勸客過飲
勿講究飲食
讌會勿太奢
勿買骨董
勿諂媚上司
事上宜誠樸不宜浮華
上行公文宜明白
稟陳利害措詞宜委婉
上司厲民之政宜變通
上司衙門舊例不可省
前任善政宜實力經理
原問不實
與小人共事勿負氣
同寅勿修怨
勿暴人祖父過惡
佐雜衙門書差被人控告
詞訟勿批佐雜審理
幕友拘於成例
幕友須常見面
勿令子弟出宅門
勿令子弟主張公事
官須自做
權不下移之法
吩諭丁役須令覆述
勿用門丁
門丁不可用
不必用門丁
人人用門丁之故
勿用稿案簽押
勿用錢糧稅契門丁
用印值堂不必專派
應用之人不必多用
家丁宜少收
勿借用家丁銀錢
家丁出息概歸公帳
家丁以安靜為佳
勿令家丁穿上色衣服
勿令家丁穿華美衣服
勿令家丁出外滋事
勿受書役陋規
書差卯簿
點卯
茶房
書辦送稿須填姓名
差稟拒捕宜詳察
駕馭書差
書差被控
勤見紳士
見紳士之法
勿令紳士受累
門無留客
勿受紳士禮物
勿凌辱秀才
不接異色人
得民在聽訟
審案限期
為百姓省錢
代書
三八放告
傳詞萬不可受
喊冤
呈詞朦混須駁詰
不准之詞勿擲還
收詞時呈驗印契勿附卷
放告收詞不必當堂批示
呈詞批語榜示宜速
原告久不呈催
和息
聽訟之法
看卷
說官話
曉土音
臨之以莊
勿以穢言罵百姓
審案與辦案不同
耐煩
盡其辭而折之
不許書差教供
不許家丁多言
本案用何律例須考究明白
從輕擬辦亦應澈底訊明
勿為詐偽所賣
○素位而行
在任多年應遷應調而竟不遷不調此中自有定數須就現在所居之位辦現在應辦之事切不可生怠惰心韓魏公
【 琦】 監左藏庫時方貴高科多徑去為顯職公獨滯管庫處之自若於職事未嘗苟且徙推官理事不倦府尹王博文大器重之曰此人要路在前而治民如此真宰相器也錢明逸由禁林出為泰州居常怏怏不事事公聞之語人曰己雖不足獨不思所部十萬生靈耶如此居心方不負設官分職之意
○咎由自取命不任過
升官命也參官亦命也然須看其因何被參如問心無愧而因公獲咎誠不能不謂之命若犯貪贓賭博吸食鴉片之類致被參革此則咎由自取命不任過也來瞿塘先生
【 知德】 曰王充作論衡以堯舜桀紂一切皆歸之時命若如此論則人皆不學好矣豈論之衡乎俗人毆人曰命裏不遭枷鎖毆人亦無害正坐此亂說殊不知服烏頭附子方中其毒豈有喫粳米麥麪亦中烏附之毒者哉
○勿演戲
衙門內無事演戲固屬不宜即做壽酬神亦不宜演戲官眷出外看戲固屬不可即在本衙門以內亦不可看戲葉玉屏刺史
【 鎮】 曰為官好演戲最是誤事衙門內多一日宴樂外閒即多一日愁苦况費晝夜費廉俸費庖廚物命費僕役張羅鋪設且盡人赴熱鬧場中火燭堪虞奴婢奸盜易起更人己兩損也此說深切著明然流弊尚不止此戲劇中多桑閒濮上之事所謂才子佳人類皆以無為有一經登臺扮演則狎褻之狀媟嫚之聲曲意形容淋漓盡致儼然真有其事真有其人堂以前父兄子弟僚屬賓朋以及僕從皁隸無不環繞聚觀已覺不成事體簾以內母女姑媳姊妹妯娌以及僕婦婢女公然於白日青天之下大庭廣眾之中寓目及此尚復成何世界目中有妓心中無妓惟明道先生為然恐彼時看戲之男女未必皆明道先生也古來士大夫實無此家法
○勿賭博
官衙不可賭博本官好賭則官親幕友家丁書差無不好賭滿衙皆賭百弊叢生廢時失事其一端也
○勿嗜酒
酒可飲不可嗜黃魯直作黃彝字說云酒善溺人故六彝皆以舟為足顧亭林先生曰水為地險酒為人險故易爻之言酒者無非坎卦汪龍莊明府曰飲酒不節最易誤事即於事無誤而被譴者必曰適逢使酒即官聲之玷矣合數說而觀之嗜酒者其廢然自返乎
○勿勸客過飲
讌會勸客不過聊示敬客之意客如不飲不必苦勸蓋酒量大小不一過量則醉醉則語言顛倒舉止失常時而嬉笑時而怒罵時而號咷甚至大嘔大吐如患重病且有倒臥地下不省人事者酒以合歡必令其醜態百出殊屬無謂
【 醉後形狀賓筵之第三章第四章描寫殆盡熟讀之便知其醜】 湛露之首章曰厭厭夜飲不醉無歸乃言其用情之厚心有是想非必實有是事也故三章曰莫不令德四章曰莫不令儀與小宛之各敬爾儀賓筵之維其令儀同意果真醉矣勢必幡幡怭怭僛僛傞傞尚何令德令儀之有
○勿講究飲食
明尚書劉南垣請老家居有直指使者以飲食苛求屬吏郡縣患之劉曰此吾門生當開諭之俟其來款之曰家常飯能對食乎直指以師命不敢辭自朝過午飯猶未具直指飢甚比食至惟脫粟飯豆腐一器而已各食三碗直指覺過飽少頃佳殽美醞羅列盈前不能下箸劉強之對曰已飽甚不能也劉笑曰可見飲饌原無精粗飢時易為食飽時難為味時使然耳直指喻其訓後不敢以盤飧責人江西甘矮梅通五經四方從學者甚眾一日有門生為御史者謁見甘款語久之曰能少留蔬食否及設饌惟葱湯麥飯而已甘曰御史豈啖此者第老夫易辦耳口占一詩云葱湯麥飯煖丹田麥飯葱湯亦可憐試向城樓高處望人家幾處未炊煙晉何曾性奢豪務在華侈帷帳車服窮極綺麗日食萬錢猶云無下箸處子邵亦有父風衣裘服玩新故巨積食必盡四方珍異一日之供以錢二萬為限諸子皆驕奢凌駕人物永嘉之末何氏滅亡無遺類近日宦途飲食務求豐腆味劉之言何必講究讀甘之詩何忍講究觀何氏之事則不特不必講究不忍講究亦且不敢講究矣
○讌會勿太奢
讌會不可太奢州縣讌會非寅僚即紳士縱不能如昔人五簋之約亦應在不豐不儉之間豈可過於奢侈致開風氣
○勿買骨董
買骨董不如買書書有用骨董無用也何必以有用之錢購此無用之物有貨玉帶於王文正公
【 旦】 者其弟以呈公曰甚佳公命繫之曰還見佳否弟曰繫之安得自見公曰自負重而使觀者稱好無乃勞乎有餽硯於孫侍讀公甫者直三十千公曰何貴也客曰硯以石潤為貴此石呵之水流公曰京師一挑水纔直三錢要此何用有獻古鏡於呂文靖公
【 夷簡】 者曰此鏡能照二百里外公曰吾面不過碟子大何用照二百里耶三公之言真快論也亦至論也愛骨董玩器者當熟味之
○勿諂媚上司
上司不可諂媚亦不必諂媚成敬奇省姚崇疾對崇涕泣懷中置生雀數頭對崇放而祝之願令公速愈崇惡其媚曰此淚從何而來遂不復接遇丁謂為寇萊公拂□萊公鄙之郭霸嘗來俊臣糞穢俊臣鄙之宋之問捧張易之溺器易之輕之可見諂媚太過不特見惡於君子併且取厭於小人
○事上宜誠樸不宜浮華
誠樸之吏悃愊無華上司賞鑑若不在牝牡驪黃之外便覺格格不入然表裏如一始終如一久之自能浹洽即或不甚器重而腳踏實地顛撲不破公道自在人心自好之上司亦斷不肯違公論而加以屏斥浮華之吏容易見好然不能耐久久則底蘊畢露轉為上司所鄙薄矣同治年間湖北候補知府某居心險詐厯任院司均不信用某廉訪喜其應對便捷倚為腹心始則排擠同寅繼且傾軋廉訪廉訪惡之勒令終養而去大戴禮云容色辭氣其入人甚愉進退周旋其與人甚巧其就人甚速其叛人甚易可謂如見肺肝矣
○上行公文宜明白
一切上行公文須明白曉暢不可率略晦塞上司走馬觀花上司之幕友亦多不耐煩思索須令一目了然
○稟陳利害措詞宜委婉
事有關係民生利害者或應行而上司不准行或不應行而上司必欲行亦既確有所見即須據實稟陳不得因上司駁斥便不敢再申前說致誤地方但措詞須委婉耳
○上司厲民之政宜變通
上司有厲民之政志在必行州縣既不能挽回便須酌劑而變通之庶不致大傷元氣邵康節先生所謂新法固嚴能寬一分則民受一分之賜也
○上司衙門舊例不可省
上司衙門常規舊例必不可省亦不必格外加多
○前任善政宜實力經理
前任有益地方之事後任須實力經理杜預復信臣之陂蘇軾修李泌之井全從地方起見事果有益地方原不必功自我出論自我創也
○原問不實
發審案件如原問不實必須據實平反切勿回護原問致枉民命倘原問處分太重同寅之誼未可恝視則稟求上司將原問官銜名列入詳內作為隨同更正可也
○與小人共事勿負氣
與小人共事切不可負氣必須委曲求全乃見作用前明蔣恭靖公
【 瑤】 守揚時與中貴人會勘民事中貴受賄欲死被誣者公潛戒行杖者曰我命汝笞數多汝慎勿重其人死我亦死汝輩被誣者獲全中貴大悅而罷此事作用妙在輕笞尤妙在多笞揚守不能與中貴爭衡中貴欲死之守欲生之非笞數多中貴必不肯罷多其數正以救其命也
○同寅勿修怨
同寅待我設有過當之處祇可情恕理遣不可修怨修怨則失和矣且示人以不廣王文正公
【 旦】 在中書寇萊公
【 準】 在密院中書偶倒用印密院勾吏行遣他日密院亦倒用印中書吏亦呈行遣文正問汝等且道密院當初行遣是否曰不是公曰既不是不要學他不是此真宰相度量也
○勿暴人祖父過惡
言語傷人甚於矛戟同寅失和雖甚忿怒切不可發人陰私尤不可暴人父祖之惡到溉祖彥之曾以擔糞自給及溉掌吏部尚書何敬容有所請溉輒不允敬容語人曰到溉尚有餘臭今遂學作貴人溉聞而深恨之又溉弟洽一曰問劉孝綽吾欲買東鄰地以蓋宅而其主難之奈何孝綽曰但多輦糞於其傍以苦之彼自遷居矣洽怒竟因事害之夫擔糞乃微賤者之常事非過惡也不過子孫富貴則以祖宗之微賤為諱耳指其所諱之微賤尚不免恨入骨髓何况暴其祖父之過惡耶
○佐雜衙門書差被人控告
有控告佐雜衙門書差者必應批提外似刻薄實則保全佐雜緣佐雜禁不起風浪也
○詞訟勿批佐雜審理
佐雜清苦印官應酌量資助切不可批發詞訟案件緣佐雜官職分應管之事方准印官批令查勘如印官將地方詞訟批發佐雜辦理者應降三級調用其因批發辦理以致釀成人命者印官革職例議綦嚴不可不慎
○幕友拘於成例
幕友例案不熟最誤本官例案太熟亦誤本官往往有與利除弊不可不為之事而於例稍有窒礙幕友拘於成例輒勸本官莫為此等事全看本官見識如何擔當如何蓋幕友專為本官計考成本官則應為百姓計身家也
○幕友須常見面
官與幕友須時常見面不可令家人傳話糊塗者傳話不明白聰明者又高下其語公事焉得不錯耶
○勿令子弟出宅門
子弟不可出宅門恐被人誘入邪徑且恐蠹役劣紳與之交通也昔王元規為河清縣百姓歌詠以民吏不識知縣兒為第一奇
○勿令子弟主張公事
衙門公事不可由少爺主張少爺攬權作弊誰肯向本官直告本官之耳愈聾少爺之膽愈大必至十分決裂不可收拾而後已
○官須自做
汪龍莊學治臆說云事無鉅細權操在手則人為我用若胸無成見聽人主張將用親而親官用友而友官用長隨吏役而長隨吏役無一非官人人有權即人人做官勢必尾大不掉官如傀儡稍加約束人轉難堪甚有挾其短長者矣國人知有穰侯華陽而不知有王速敗之道也故曰官須自做此誠篤論予作吏二十年惟恐官不自做是以一切事件咸出親裁權不下移亦不旁落
○權不下移之法
官與百姓常見面則吏胥無權官與吏胥常見面則家丁無權
○吩諭丁役須令覆述
家人書差奉官面諭滿口答應一個是字再問以所諭何事則茫然不知吩諭後須令覆述一遍
○勿用門丁
或有問於余曰人人用門丁君獨不用何也余應之曰州縣為親民之官任用門丁則官與百姓氣脈不通書差亦例所應有之人任用門丁則官與書差氣脈不通咽喉之地無故添入梗塞之物殊屬無謂故不用也若靠門丁辦事則無才之門丁不能辦事終須本官費力何必多此贅物有才者又慣於作弊州縣為民父母斷無任聽門丁魚肉百姓之理自必隨時防範何不以防範門丁之精神材力自己辦事耶
○門丁不可用
或曰門丁之不可用以工於作弊也其弊安在余曰更僕難數總而言之不外惟利是視四字約而計之其弊有十知此十弊便知門丁之必不可用矣
一曰勾通棍蠹親民之官莫如州縣害民之官亦莫如州縣州縣豈盡無良有借州縣以害民者則土棍訟師是也土棍訟師豈不畏法有串土棍訟師以害民者則門丁書役是也官以門丁為心腹門丁以書差為耳目書差以土棍訟師為爪牙土棍訟師書差即以門丁為靠背內外勾通擇肥而噬百姓之受害者動輒破產傾家甚至賣兒鬻女官若如癡如醉置若罔聞則若輩所作之孽皆州縣所作之孽矣
一曰庇護差役役有微勞門丁既為之張大其辭役有過失門丁又為之彌縫其闕遇有不能彌縫之事則為之緩頰緩頰不聽則飾詞延展延展不聽則令役避匿官欲比役竟無役之可比夫然後差役感門丁之恩門丁得差役之用
一曰走漏消息蠹役刁書其初原不敢公然舞弊必先於門上探聽消息本官言動意旨外間無不周知其尤甚者竟將一切公事通盤漏洩同治年間監利縣蠹書某每月賂門丁錢三萬枚不求別事只求每日所奉公文及詞批票稿等項未曾發房先給該書閱看俟該書閱畢之後再發各房辦理一切消息惟該書得信最早凡可撞騙之處無不撞騙此通盤洩之一証也
一曰捺擱公事公事出入無不由門丁經手凡可勒索之處無不任意擱延兩造已經到齊差役呈遞稟單請官示審門丁錢未到手則捺擱稟單兩造已經和息中証呈遞息詞請官批銷門丁錢未到手則捺擱息詞此公事之由外而入者被其捺擱也原差捕亡立待硃票之出錢未到手則捺擱硃票紳耆辦公急須示諭之頒錢未到手則捺擱示諭此公事之由內而出者被其捺擱也其捺擱時並不論輕重緩急余令襄陽時到任甫一月訪聞西南鄉蝗孽萌動當即馳往該處親督農民撲捕並詢以此地既有蝗蝻何不赴縣稟報僉稱數年前蝗蝻萌動保正曾請官出示撲捕門丁索賄不遂示竟不出保正守候半月空手而歸嗣後遇此等事遂不稟報門丁之不曉輕重一至如此蝗蝻滋長最速處分甚重既關繫百姓性命又關繫本官考成捕蝗告示尚且索賄其他則又何說
一曰私押人証宅門以外之事本官多不及知凡案內牽連可以勒詐者及商民之得罪門丁者門丁竟可不回本官私自收押詐錢入手亦竟私自釋放積威所刦看守班房之差役知有門丁不知有本官也
一曰賣放要犯差獲要犯門丁必先知之未曾見官之先重賂門丁即可串通差役私自釋放已經見官收押卡房之後重賂門丁亦可商通看役放其逃走只論錢之多與不多不論犯之要與不要也
一曰迎合本官門丁不迎合本官本官斷不肯重用其迎合之術有以迎合為迎合者有以不迎合為迎合者劉簾舫觀察衡曰官喜樸誠則偽為椎魯官喜伶俐則強作聰明官信之因正用其欺官疑之則反行其詐處處樹黨種種夤緣官即精明頗難跳出圈套之外
一曰污衊本官門丁之所深惡而痛恨者莫如官不要錢官不要錢便阻其招搖之路必定肆行污衊使官廉而民不信於心乃快於事乃便
一曰盤剝本官廣東某縣奉文緝一要犯選差勒限懸賞一千圓差於限內獲犯解縣門丁李某令差且押犯私館語官云犯已遠颺增三千圓則可官不得已許二千圓仍不得犯竟如數予三千圓始將所獲之犯交出又某縣稅契溢於原額幾倍一官到任門丁曾某串吏為奸佯語官云此地頻年短稅奈何官愕然求策則徐曰盍令戶書包辦乎不可則強之官頷之吏則佯為不受命也者遲之旬日門丁佯迫之吏乃勉強應命官以為倖免賠累也待門丁有加禮而不知所獲乃倍蓰也其後某官卒以虧缺掛彈章此二事載在劉簾舫觀察庸吏庸言可見門丁盤剝本官其心甚毒其術甚巧
一曰挾制本官州縣衙門原不能事事照例刁惡門丁即借此為挾制之端或明白要求或危言恐喝必令本官遂其欲而後已若本官貪贓鬻案則門丁之挾制更有詞可藉竟可牽本官之鼻鹽本官之腦矣
○不必用門丁
或曰門丁有應辦之事今因其不可用而遂不用事如何辦余曰無慮也門丁所司之事約有五端一經道破半文不值何必用
一曰傳喚書差本官有事吩咐書差例由門丁傳諭不知各房書辦各班差役均歸看宅門之差役傳喚門丁初不親自傳喚也不過令三小子站立門房之外呼把門人役令喚某房書辦某某某班差役某某即刻進署聽候諭話而已此等事跟班亦可兼司何必定用門丁如恐跟班攬權則跟班不止一人今日著趙一傳喚明日著錢二傳喚此事著孫三傳喚彼事著李四傳喚無一人非門丁無一人是門丁人人有門丁之用人人無門丁之權似亦可行何必專用門丁至無關緊要之事儘可繕寫硃條發該房照辦併不須跟班傳喚若事體重大情節煩瑣儘可傳進書差當面吩諭書差本辦公之人本官亦辦公之人有何不可見面而必命門丁傳諭耶
一曰出納稿簽書辦送稿送簽差役送稟件均送門房門丁閱畢應送本官者送本官應送簽押家丁者送簽押此通例也簽稿差票等項判定後由本官著跟班送交簽押家丁簽押蓋用內號戳記送交門丁門丁令三小子呼把門人役傳書差住署領稿領簽領票亦通例也不知事太迂曲壓擱必多若送內之件令書差徑送本官簽押門房外發出之件令跟班徑到二堂呼把門人傳書差進署各領各件亦是一樣且省許多周折何必定用門丁
一曰訪察情形本官情形不熟往往以耳目寄門丁不知地方情形惟紳士最為熟悉遇接見正紳時屏去左右虛心諮訪自可得其底蘊何須用門丁察訪至詞訟案件尤不可以門丁為耳目門丁得原告之賄必曰原告有理得被告之賄必曰被告有理官如聽信必至顛倒是非以直為曲以曲為直其實問案全靠自己自己如果廉明而又耐煩細鞫雖不中亦必不遠何須用門丁訪察
一曰商量公事重用門丁者一切公事無不與之斟酌不知此輩為利而來見識類多淺陋甚姓名籍貫尚且不可深信何曾有心術端正可備諮詐之人官肯用心豈定出門丁之下况署中延有幕友儘可商量公事何須與門丁商量
一曰為官代勞事無鉅細一切諉之門丁固自謂省心省力也不知朝廷予我以官何等鄭重我怕費心費力竟拱手而授之至微極賤之門丁清夜捫心恐難自問况本官最要緊事無過謁上臨民門丁縱極能幹見上司回話終須本官門丁不能代官回話也坐堂皇理事亦須本官門丁不能代官坐堂也是門丁有代勞之名無代勞之實一言以蔽之曰代官作孽耳我不作孽而令門丁代我作孽殊可不必
○人人用門丁之故
或曰門丁既不可用又不必用今之從政者無人不用何也余曰其故有四
一曰貪官民隔閡即或居心貪鄙亦無當面講價之理用門丁所以居閒也故廉者可不用門丁貪者則不能不用
一曰嬾政事紛煩即或才具開展亦無不費心力之理用門丁所以節勞也故勤者可不用門丁嬾者則不能不用
一曰自恃精明之吏自謂大才槃槃明無不照門丁斷不敢作弊即或作弊亦斷不能朦我豈知不敢作弊者竟無弊不作不能朦我者竟有時被朦耶用門丁而轉為門丁所用且為門丁所賣其病在於信心太過
一曰苟同既不貪又不嬾且不自恃似可不用門丁矣而仍不免於用者則習俗移人賢者不免也彼蓋習見夫州縣衙門無不重用門丁遂以門丁為必不可少之人一若無門丁即不能做官也者其實門丁一項何以必不可少彼亦莫名其妙其病在於隨波逐流
○勿用稿案簽押
以上各節皆指稿案門丁而言稿案門丁之外尚有稿案簽押一項其作弊大致與門丁同惟賄賣差票則簽押所獨也蓋書辦投票稿先落簽押之手簽押於稿尾黏貼紅籤開列差役姓名本官判行時即照簽上姓名填註稿內差役欲辦某案先賂簽押賂之多寡以案之肥瘠為等差凡紅籤上之姓名皆自賄賂中來也百姓搆訟縱不能令其不費錢亦須處處體恤令其少費假如百姓給差役錢一千文差役即可實得一千文若差役先花本錢一千文則百姓須給差役二千文差役方實得一千文簽押取之差役差役仍取之百姓歸根落葉總是百姓吃虧殊非體恤之道其實差役姓名本官桌上有卯簿壁上有值日名單或輪流差遣或酌量差遣均可聽本官之便亦不甚費本官之力何必設立害人之簽押令百姓多花錢耶若謂差票等項必須簽押掛號始有稽考則州縣衙門本有號件朋友專司掛號何必定要簽押
○勿用錢糧稅契門丁
稿案門丁簽押之外又有所謂錢糧門丁稅契門丁者此亦贅物也百姓不完錢糧不肯稅契門丁亦無能為力何必多設此等名色如因書差包徵設立門丁便於催促豈本官不能繕寫硃諭催促書差不能當面催促書差而必靠門丁催促耶或謂老書差應留顏面若由本官催促萬一不應勢必提比設立門丁便可從中轉灣此說亦不盡然錢糧稅契銀兩均歸帳房經理不設門丁則管錢糧稅契之書差常與帳房見面官欲提比門丁既可轉灣帳房亦可轉灣何必定要門丁况門丁屢催不應亦不能不請官提比仍不免於傷顏面也
○用印值堂不必專派
用印值堂雖係應有之名色然亦不必專派某人用印某人值堂用印者只須識字即可勝任不拘何人均可兼司若恐其夾帶別項偷用印信則派至親密友監視可也值堂一項更屬容易不過官坐堂時將案卷攤放公桌之上退堂時將案卷收回簽押房而已跟班儘可帶辦何必專派
○應用之人不必多用
傳帖寫字跟班管廚管監卡均係應有之人衝途州縣尚有差總流差馬號等事亦須派人經理然不可多用
【 廚房火食係屬私事派家丁管理可派管理亦無不可湖北馬號派家丁直隸馬號則派官親幕友】 多則互相推諉必不得力一個和尚挑水喫兩個和尚擡水喫三個和尚沒水喫此雖俚語實為確論
○家丁宜少收
家丁以少收為妙少則約束易周防範易密渠等分帳亦較豐多則無從位置閒散之徒動生觖望拂意而去往往散布謠言
○勿借用家丁銀錢
借用長隨銀錢攜之赴署派以重任俗名帶馱子又名帶肚子藍鹿洲先生鼎元曰買僮僕而使令常理也買主翁而自為之奴其意欲何為乎不什伯其償焉不已也用之則極惡窮凶剝膚入骨不用則怨誹誣謗毀方為圓嘻可畏哉
○家丁出息概歸公帳
初到任時應將家丁出息詢問明白酌定某項仍舊某項應裁應裁者不准私收應得者亦令繳呈帳房逐一登記三節結總公分仍以勤惰久暫為等差如公帳太少即由本官解囊添輳若輩為利而來若不能贍其身家必不肯供我驅策其肯供驅策者亦必不能就我範圍
○家丁以安靜為佳
家丁在署以安靜為佳不准相罵不准打降不准酗酒賭博不准吹彈歌唱不准吸食鴉片煙
○勿令家丁穿上色衣服
家丁不可穿上色衣服
【 如天青之類】 若輩衣服與本官一樣何以別上下而辨等威
○勿令家丁穿華美衣服
家人不可穿好衣服官不要錢則若輩出息有限除添補衣履之外尚須留圶餘地以贍家屬若競尚華麗則所入不敷所出勢必在外招搖妄冀非分正本清源則自本官節儉始官果自奉儉約則內而官親幕友家丁外而書差均崇節儉無錢者既不恥衣不若人有錢者亦樂得省錢予生平不喜戴撒繐帽二十年來署中上下人等竟無一戴撒繐帽者是其明証又荊州稅關書差習尚奢華衣服尤都麗予權篆時書差尚知收斂不敢過於侈靡民閒歌謠有書差狐裘煌煌都換了寒羊皮襖等句亦其驗也
○勿令家丁出外滋事
家丁不可出外滋事顧亭林先生
【 炎武】 曰兩家奴爭道霍氏奴入御史府欲躢大夫門此霍氏之所以亡也奴從賓客漿酒蒮肉此董賢之所以敗也然則今日之官評其先考之僮約乎
○勿受書役陋規
州縣到任經管錢糧之書吏往往按照舊章呈繳陋規官代書領戳差役保正點卯亦閒有送陋規者如此之類萬不可受受則玩官於股掌之上矣
○書差卯簿
書差卯冊僅載姓名所載之名皆卯名也並非的名余作令時點卯前三日傳諭該經承將各書差的名年歲身長身中有鬚無鬚籍隸何縣住某街某巷或某鄉某村何年入卯保師何人有無父母伯叔兄弟妻子詳細詢明逐一註載點卯時有年貌不符者即行黜革點卯後有病故告退及因事黜革者均於卯名之下隨時登記
○點卯
點卯時須將事無鉅細咸出親裁家人只供使令並不主張公事等語當堂明白曉諭
○茶房
書差及土棍訟師以茶房為耳目本官一言一動茶房無不傳播於外且又傳失其真
○書辦送稿須填姓名
書辦投稿應將經承姓名列入稿尾不得僅載某房兩字如兩人公承或兩房公承即載明某某公承某人敘稿字樣庶一目了然如有應詢問之處即可查照稿尾姓名指名傳喚
○差稟拒捕宜詳察
差役下鄉需索不遂往往自毀其票自撕其衣以某某拒捕稟甚至捏造惡言以激本官之怒官不詳察一經傳訊便中計矣余作令時遇此等事輒仿照汪龍莊先生辦法將毀票存銷改差承行其改差票內仍止聲敘原案不及拒捕之事故所改之差不能借拒捕二字嚇詐所傳之人而所傳之人見票內並無拒捕字樣亦可放心到案至拒捕是否屬實則另行確訪如無其事提差嚴懲如有其事俟正案審結之後諭以前日不應拒捕略加責懲以儆將來行之一二次差役知本官之不輕聽也亦不復以此等伎倆嘗試矣
○駕馭書差
駕馭書役不外賞罰二字罰原不難所難者賞耳昔人謂書差辦事勤勞本官只宜賚以銀錢酒食不宜賞以承行符票恐顯授以需索之柄也立論何嘗不正但窒礙難行耳蓋賚以銀錢可偶而不可常州縣衙門公事最多書差最多事事賚以銀錢人人賚以銀錢本官焉有許多銀錢以充賞犒缺分最優者或可勉力為此瘠苦之區談何容易至賚以酒食一層偶一行之便屬破格之恩歡欣鼓舞自不待言若事事如此便數見不鮮且書差各有家屬各須養贍各有喪葬嫁娶各須料理其所以廁身公門者豈僅為一己之酒食計耶
【 額設差役甚少本不敷差遣即以額役而論每名每日工食銀僅祇二分養一身尚且不足遑論家口書吏則併此而無之】 故書吏勤勞派以承行差役勤勞賞以符票此亦不得不然之事但須嚴禁勒索耳有情願給紙筆費給草鞋錢者聽弊去太甚如是而已若因書差寒苦任其訛詐鄉愚肆行無忌便是縱蠹殃民神鑒之鬼瞰之
○書差被控
百姓控告書差切莫袒護應責者責應革者革既可懾書差之膽亦以平百姓之氣氣平則不上控矣
○勤見紳士
不見紳士則地方一切情形無由知悉紳士未必皆賢因其賢否不齊遂一概拒絕未免因噎廢食
○見紳士之法
接見正紳不可令茶房侍側亦不可令家丁侍側蓋正紳多避嫌恐招怨有人侍側彼必不肯盡言無隱若見劣紳則宜多令家人及茶房號房環侍左右眾人屬目彼必不敢公然干以私此不惡而嚴之法
○勿令紳士受累
土棍訟師是何姓名如何擾害惟紳士知之最悉有密告者則密記於冊無論拏與不拏辦與不辦切不可漏洩否則土棍訟師知發覺之由必定恨入骨髓尋隙報復紳士反因我而受累矣
○門無留客
紳士進見過客拜謁須嚴嘯號房及傳帖家丁立時稟明見與不見聽本官吩咐若輩總不得片刻留難武王之門銘曰敬遇賓客貴賤無二鄭當時誡門下客至無貴賤無留門者皇甫嵩折節下士門無留客均不失門銘遺意
○勿受紳士禮物
紳士送禮必不可受今日致送禮物和顏接受明日關說訟事峻詞拒絕撫躬自問實屬不近人情若因其曾送禮物而遂允其關說官之聲名自此狼藉矣
○勿凌辱秀才
粗暴之吏往往以凌辱秀才為能事殊可不必余中丞治譜曰諸生即有一二不肖須為眾人惜體面切不可窘辱太過波及父兄妻子此不惟全斯文之體面收一時之人心亦可觀我輩心術諸生為他人言事此是無恥若父兄子弟之事亦是至情州縣亦須委曲凡事從寬諸生之父非大教不可加刑亦培植斯文之一事此長者之言也然措詞甚有分寸並非一味姑息
○不接異色人
薛文清公
【 瑄】 曰當官不接異色人最好不止巫祝尼媼宜疏絕至於匠藝之人雖不可缺亦當用之以時大不宜久留於家與之親狎皆能變易聽聞簸弄是非儒士固宜禮接亦有本非儒者或假文詞或假字畫以媒進一與之款洽即墮其術中如房琯為相因一琴工董庭蘭出入門下依倚為非遂為相業之玷若此之類能審察疏節亦清心省事之一助
○得民在聽訟
欲得民心全在聽訟隨到隨審可結便結毌令拖累日久以致蕩產傾家即此便是養民懲一儆百即此便是教民魯莊公曰大小之獄雖不能察必以情曹劌曰忠之屬也可以一戰可見聽訟之效甚大
○審案限期
審理大小案件均有限期若不熟悉審限便不知輕重緩急必至任意擱延人証久候既無以恤民情兇暴稽誅又無以伸　國法正不僅關係考成已也茲將審限摘錄於左
自理審限　州縣自理戶婚田土等項案件限二十日完結違限不及一月者罰俸三個月一月以上者罰俸一年半年以上者罰俸二年一年以上者降一級留任命盜搶竊等案審限　尋常命案統限六個月完結州縣三個月解府州府州一個月解司司一個月解督撫督撫一個月咨題盜案及斬絞立決命案並一切搶竊雜案統限四個月完結州縣分限兩個月府州臬司督撫各分限二十日
情重命案審限　卑幼擅殺期功尊長屬下人毆死本管官妻妾謀死本夫奴婢毆故殺家長及殺死三命四命之案州縣限一月內審解府州臬司督撫各限十日審轉具題
【 子孫違犯教令致祖父母父母自盡之案承審審轉照此例限】
承審逾限　州縣以人犯到案之日起限初參
【 兩個月三個月】 分限之外遲延不及一月者罰俸三個月一月以上者罰俸一年各上司以審解到日起限逾限者照州縣例議處二參限期即於初參統限
【 四個月六個月】 屆滿之日起再限四個月完結州縣分限兩個月府州臬司督撫各二十日如再逾分限不能完結即將何官易結不結之處查參革職有於二參分限以內完結係初參統限四個月之案併計已在五月以上係初參統限六個月之案併計已在七月以上均降一級留任　情重命案初參統限
【 兩個月】 屆滿尚未審結即於限滿之日接扣二參州縣限二十日府州臬司督撫仍各限十日完結如有遲延分別初參二參照前例議處
逾限離任　州縣承審案件初參限內未及一月離任者免議厯限一月以上離任者罰俸三個月
接審限期　承審官未及一月離任者接審官准另起審限
【 應分限兩個月者仍另扣六十日三個月者仍另扣九十日】 一月以上離任者准扣展一個月
【 無論分限兩個月三個月之案俱另扣審限三十日并前官所剩分限日期俱准其扣展】 初參分限外離任者准扣半加展
【 分限兩個月者准另扣三十日三個月准另扣四十五日】 初參統限外離任者無論應限六個月四個月事件俱另扣統限四個月審結委審限期　未經招解以前即經上司委員審辦者委審官限期俱照接審官之例已經招解之後或原問官審斷不當或犯供翻易上司委員覆審及委員會同原問官審理者俱扣限一個月各上司亦統限一個月
原問官回任復審限期　原問官於未經招解以前離任接審官亦未招解原問官即行回任其承審限期并遲延月日均應前後合計如原問官回任後業經接審官招解或原問官先已招解經上司駁令復審者其承審日期不准并計亦不准另扣審限如有遲延各按前後遲延月日分計議處
【 不准并計謂不准扣從前剩限也假如分限三個月從前離任時僅厯審限兩個月尚有剩限一個月現在回任駁令復審則不准扣從前剩限前後遲延前謂從前離任時後謂回任以後如有遲延一句語意專指下文前字一邊從前離任時有遲延者有不遲延者故曰如有遲延若現在回任駁令復審既不准扣從前剩限又不准另扣審限審一日即遲延一日斷未有不遲延者不得謂之如有遲延也俗云駁審無限即指此例而言各按前後遲延月日分計議處謂現在已坐定遲延從前如有遲延則將從前遲延月日與現在遲延月日分作兩次計算議處也假如分限三個月之案從前離任時遲延四十日應得一月以上處分現在回任駁令復審又遲延四十日又應得一月以上處分則予以兩次處分每一次罰俸一年此例頗晦初試為吏者猝難通曉故詳加解釋庶可一目了然】
審案展限　州縣承審命案有詳請開棺檢驗者以開檢之日起另扣審限查捕蝗蝻勘災監賑勘河防險等事無論曾否出境俱准扣除公出日期派辦道路橋梁差務以及上司專委查辦緊要事件如州縣已出本境道府已出所屬之境者亦准扣公出未出境者不准扣　道府入闈監試提調州縣入闈辦事者亦一體扣展　州縣承審事件如餘犯到案而正犯要證未到或盤獲竊盜究出多案必須等候事主認贓方可審擬或因隔省隔屬行查有需時日限內實難完結者於分限內申詳督撫分別題咨展限若正犯要證已經到案閒有餘犯未即將現獲之犯審究按限完結者若承審期內遇有續獲之犯仍在州縣分限以內者即行一併審擬毌容另展限期如到案巳在州縣分限以外不能併案審擬者先將前次有無遲延照例核辦准將續獲人犯另扣統限四個月專案審擬完結如閒有餘犯到案適在州縣分限將滿之時
【 如三個月分限已剩二十日兩個月分限已剩十五日】 准其扣滿統限審解　盜案果有虛實情形未分盜贓未確限內不能完結者許承審官據實詳報咨部展限四個月　州縣承審期內如遇正犯及要證患病即將患病月日具報准展限一個月其府州司道審轉時或遇犯證患病亦准扣除總不得過一月之限
○為百姓省錢
庶人無在官之祿民間詞訟斷不能令其一錢不費但須隨時隨事為百姓省錢耳欲為百姓省錢其要有六
一曰禁教唆戶婚田土錢債及一切口角細故乃民閒常有之事本人雖然嘔氣未必一定告狀棍蠹從中挑唆輒自謂熟識衙門門丁書役與我相好我可包告包准既可出氣又不必多花錢文迨既告之後百般盤剝卻不怕他不花錢不由他不多花錢借債賣田案猶未結傾家蕩產職此之由此教唆之害也
一曰杜歧控刁民立意害人譸張為幻今日在縣丞衙門控告明日在巡檢衙門控告又明日在典史衙門控告又明日在武弁衙門控告此處之差役甫去彼處之差役又來此處案已了結業經花錢彼處案猶未了又須花錢良民之家安得不破此歧控之害也
一曰裁規費衙門八字開有理無錢莫進來此諺語也卻是實錄即如代書蓋戳則有戳記費告期掛號則有掛號費不俟告期而傳呈者有傳呈費准理而交保者有取保費房書送稿有紙筆費差役承票有鞋韈費投到有到單費踏勘有夫馬費坐堂有鋪班費結案有出結費請息有和息費事事索費人人索費費之名色更僕難數相驗命案夫馬費之外名色尤不一而足欲裁規費大約費在宅門以內者必須裁革淨盡費在宅門以外者則弊去太甚毌令放膽肆行湖南平江縣現辦章程由紳商捐資生息作為相驗命案經費不許向兇手屍親戶鄰人等需索分文載在縣志若能仿照辦理則相驗命案規費無論宅門內外均可裁革
一曰慎株連原告意在拖累則將素有嫌隙絕不與本案相干者混列詞尾意存訛詐則將家道殷實絕不與本案相干者混列詞尾經承敘稿往往照詞尾按名全錄核稿時只應摘傳緊要人証其無關緊要者概從節刪若不節刪便中其拖累訛詐之計矣諺有之曰一人到官一家不安又曰堂上一點硃民閒千點血如之何弗慎
一曰少標差湖北州縣戶婚田土錢債等案竟有一案標差十名八名者假如每差一名給錢一千文便須花錢十千八千文若每名給錢二千文則所花尚不止十千八千文余作令時每案只標差兩名假如每名給錢一千文便只花錢二千文即或加倍亦只花錢四千文較之標差十名八名者所省多矣
一曰快結案兩造搆訟自進城做詞之日起至出結歸家之日止無一日不花錢拖延日久則花錢愈多花錢愈多則富者必窮窮者必死故早結一日之案即早釋一日之累早釋一日之累即少花一日之費
○代書
民閒詞訟以小為大增輕作重甚至海市蜃樓憑空結撰非因訟師教唆即由代書架捏到任之初應嚴諭代書遇有因事欲控不能自書詞狀者即照例隨其口訴據實書寫如情節含糊拉雜必須逐一詢明分晰聲敘不准增減狀內每一格眼祇書一字不准雙行疊寫並於呈尾註明依口代書字樣如係本人自作僅令代寫者即註本人自作字樣如係旁人代作僅令代寫者亦即將代作者是何姓名住址何處年歲若干一一詢明開載呈尾代作者如有功名即將何項功名明白開載凡紳衿及老幼婦女殘廢告狀應用抱告者務要將抱告住址年歲據實開明至舊案呈詞遞詞者之年歲里居亦應填註明白不得混寫年不一歲及年里在卷等字如被告避匿應著某人交出即將因何應著交出緣由敘入詞內以憑察奪不准於被告姓名之下混註著交字樣
○三八放告
三八放告上下衙門通例也昔陸象山先生知荊門軍民有訴者無旦暮皆得造於庭何嘗限以三八耶劉簾舫觀察曰命盜鬬傷搶親等案應就地方情形擇其尤要者酌定條款刋刻宣示准其隨時喊稟或於大堂懸鑼准告者鳴鑼官聞鑼聲立即訊辦尋常案件則定於三八放告日當堂收呈此外各日切勿濫收訟者欲告之日未必適逢放告之期此數日中有關愛之親隣為之勸解則詞狀未投欲告者舊情未斷為所欲告者顏面無傷不難杯酒釋憾矣倘自詡聰強收呈不以其時能則能矣母亦不恤民隱乎此說雖與象山先生相反而具有深意亦愛民者所當體量及之者也余令廣濟襄陽時輒仿劉說而行之守襄陽荊州宜昌時則不全用劉說三八放告之日或喊稟或攔輿雖尋常案件亦無不隨時接收及守武昌無日不出署有攔輿者輒收無所謂三八放告也蓋守與令不同控府之詞皆州縣衙門已成之訟即有親鄰勸解亦須回縣呈遞息訟與其三八放告令人久候不如隨時收呈較為快便惟州縣已結而翻控者須斟酌准駁耳
○傳詞萬不可受
傳詞規費各處多寡不一有全歸家丁者有半歸家丁半貼本官火食者弊政多端莫此為甚果真負屈求伸儘可候告期具控如謂告期尚遠則俟本官出門時攔輿呈遞亦可如謂官未出門無輿可攔則喊稟亦未嘗不可乃既不候告期又不攔輿且不喊稟而必花規費將詞傳進其意何居蓋放告及攔輿喊稟之詞有駁有准傳進之詞有准無駁即或十分無理亦必於批語內一面駁詰一面姑准以不准則得不著規費也以必不可准之詞為區區規費起見遂至不問是非一概批准既開刁民訛詐之風復釀良民破家之痛官名父母天下有如是之父母耶故傳詞萬不可受
○喊冤
喊冤者無論有呈詞與否均應即刻問供不可令差役驅逐因打傷喊冤者尤須速問若必令其作詞始肯問供則不特受傷人羈候需時不能回寓調養且恐傷重致死未取生供將來辦案便覺恍惚如必須呈詞備案則問供之後再令補具可也
○呈詞朦混須駁詰
呈狀內敘事不詳年月日者多係已往之事故隱其月日以圖朦混數詞時須加駁詰婚姻無媒証錢債無保人者亦應駁詰
○不准之詞勿擲還
不濫准呈詞最為息事安民之法但不必當堂擲還耳奸民詐偽百出一經擲還則衙門內無案可稽本官亦不能件件記憶異日必更改情節另作新詞具控不如收詞時將所以不准之故當堂明白曉諭仍將駁語明白批示發房備案
○收詞時呈驗印契勿附卷
收詞時有呈驗印契者驗明後即刻發還諭令臨審時再行呈驗仍於收詞簿內本名下註明印契幾張當堂發還字樣審結後亦將契據等項當堂發還一經附卷則內而家人外而經承無人不需索矣
○放告收詞不必當堂批示
劉簾舫觀察曰牧令為親民之官自應當堂親自收呈即時批示若延至三日或五日而後批發是此呈未批彼呈復來書差棍蠹因緣為奸甚則有賄買批語之說種種弊端皆由此起何若接呈時向告狀人逐細詰問理不甚足者逐層抵駁文不厭煩當時即行榜示以破莠民之膽是說也非老吏不能初試為吏律例本不洞悉情偽亦不深知兼之甫經到任地方情形又不透澈放告收詞何能當堂批示不知俟退堂後將本日所收之詞與幕友逐一講求再行批示講求日久門徑自熟開口下筆篡然不錯否則強不知以為知堂上所批未必悉中肯綮甚至措詞乖謬非增原告之冤即壯被告之膽不止貽笑四境已也至幕友擬批速固費心遲亦費心須諄囑幕友切勿延擱務於收詞之次日批示為要
○呈詞批語榜示宜速
呈詞有正狀有副狀刑幕擬批寫在副狀之尾墨筆謄批寫在正狀之尾收詞後先送刑幕擬批擬批後再送本官核定核定後再送墨筆謄寫謄寫後再令經承填寫狀榜此通例也輾轉需時累人久候且恐無心者漏洩有心者賄賣不如本官核定批語之後即照副狀填榜俟榜發後再謄入正狀庶狀榜可期迅速紅稟白稟雖無副狀而刑幕擬批必黏籤於紅白稟之上亦可照籤上批語先填狀榜
○原告久不呈催
原告無故兩月不到例應註銷一切詞訟案件如被告人傳未到原告又久不呈催多係兩造不願終訟或已在鄉間私和其所以未遞息呈者特為省衙門費用計耳此等事應即註銷如有難銷之案原告必定復控俟復控時再為差喚有何不可耶
○和息
劉簾舫觀察曰狀不輕准准則必審審則斷斷不准和息蓋一准告息則訟棍逆知狀可息銷便敢放心告狀即使憑空結撰概屬虛詞但須於臨審之前數刻一紙調停事即寢息其詭祕之情形鬼蜮之伎倆官既未訊無由得知彼誣告者竟終其身無水落石出之時訟案之所以日滋訟師之所以肆毒未必不由於此州縣官既准之詞即應喚來審訊實則究治虛則坐誣不許告息其亦息訟而杜誣告之一道乎汪龍莊明府曰事有不必過分皁白可歸和睦者莫如親友之調處蓋聽斷以法而調處以情法則涇渭不可不分情則是非不妨稍借理直者既通親友之情義曲者可免公庭之法調人之所以設於周官也或自矜明察不准息銷似非安人之道之二說者迥不相侔就杜誣告而言則以劉說為是就睦族鄰而論則以汪說為長
○聽訟之法
周禮以五聲聽獄訟求民情一曰辭聽觀其出言不直則煩二曰色聽觀其顏色不直則赧三曰氣聽觀其氣息不直則喘四曰耳聽觀其聽聆不直則惑五曰目聽觀其顧視不直則眊獨異志云鄭子產聞婦人哭使執而問之果手刃其夫者或問何以知之子產曰夫人之於所親也有病則憂臨死則懼既死則哀今其夫已死不哀而懼是以知其有姦也馮夢龍智囊補云臨安有人家土庫中被盜踪跡不類人出入總轄謂其徒曰恐是市上弄猢猻者試往脅之不服則執之又不服則令唾掌中如其言其人良久覺無唾可吐色變具服乃令猢猻從天窗中入內取物或謂總轄何以知之曰吾亦不敢取必但人之驚懼者必無唾可吐姑以卜之幸而中耳汪龍莊學治臆說云余苦短視兩造當前恐記憶不真必先定氣凝神注目以熟察之情虛者良久即眉動而目瞬兩頰內顫不已出其不意發一語詰之其真立見往往以是得要犯周禮五聽常理也聞聲試唾眉目兩頰顫震不已均在五聽之外雖周禮所不載亦常理也均可為聽訟之法但不可專靠此法耳蓋鄉愚初到公堂心驚膽顫往往詞色失措耳目不靈不盡關情虛也刁健之徒雖情虛亦行所無事旁若無人若視為理直氣壯則誤矣
○看卷
審案須看卷不可厭煩先看原告控詞命意何在何處責備他人何處迴護自己是否扭捏支離次看被告訴詞如何分剖是否理直氣壯再看原被催詞如何辨論是否近理近情如情節煩多難於記憶即將緊要處摘錄開單臨審時將所記之單攜置公案上照單研訊紙上是非已得四五再參以兩造及證佐之口供似不難水落石出若案已多年兩造具呈多次自相矛盾者居多將矛盾處一一摘出即可從此折服所謂以子之矛刺子之盾也余屢試屢驗茲擇其情節最繁瑣者鈔錄於後
余守宜昌時有東湖縣民人李光全興山廩生李春藻上控職員陳濟康串差逼命勒令私和一案余細核現在供情與從前呈詞李光全李春藻詞控各情殊多虛捏如李春藻與李光全屢呈伊等係有服親房一節果係有服親房則誰兄誰弟自有一定稱呼何以李春藻縣控詞內稱李光全為族弟李光全府控初詞又稱李春藻為服弟又據李光全李春藻同供伊等共高祖則李春藻與李光全之父李大才服屬緦麻何以同治四年閏五月初八日李光全李春藻道控詞內均稱李春藻是大才小功服姪又據李光全供春藻雖居興山因是親房平日彼此往來又據李春藻供伊胞弟名光榮光才女人喬氏生一子一女家中每年收得包穀八九十石李光全供李春藻弟兄三人春藻為長次光浩三光耀春藻有三個兒子兩個女兒每年約可收租一千多石等語既是親房平素又彼此往來豈有不知弟兄名字幾兒幾女及收租多少之理何以光全所供春藻兄弟名目子女幾人收租石數均與李春藻自供不符又據李光全李春藻供稱伊家向無族譜何以迭次詞稱有譜可驗又據李光全供稱伊係四年三月十三日赴縣報案二月初三日並未具報是陳濟康竊名呈遞一節查四年二月十三日李春藻縣控詞稱陳濟康把持衙門阻光全不能上報延至告期始行呈報又三月初三日李春藻府控詞稱紳士將差齊捆光全具報陳濟康和錢二百串等語雖未聲明光全何日報案然就李春藻控縣之期與呈敘各情推之陳濟康給錢在李春藻呈控之先李光全報案之後李光全報案應在紳士捆差之後陳濟康給錢之先明明是二月初三日告期具報又四年三月二十三日李光全道控詞稱伊赴東湖縣控陳濟康威逼一案縣主並未詳請委驗亦無批示伊以繳贓懇赦等情稟府又四年閏五月六月李光全先後赴臬憲撫憲衙門具控控詞內均稱投明紳士捆差報縣濟康和錢二百串當即控府繳贓等語可見報縣在前稟府在後李光全三月初八日稟府何得反云三月十三日始赴縣具報况三月初八日李光全府控初詞內有伊於正月二十九日赴縣報案陳濟康多方卡攔延至二月十三日始報又臬控黏鈔內有二月初三日在東湖縣控告未蒙批示各等語何得混稱三月十三日始行報縣縣卷內報呈指控陳濟康串差逼命若謂濟康竊名呈遞則是竊人之名控告自己濟康雖愚必不至此又據李光全供稱二月初四日並未具悔呈是陳濟康竊名呈遞一節人命重情已經報官若無屍親呈遞悔狀縣官斷無不驗之理况具悔之日該縣曾當堂訊取供結即使悔狀係竊名呈遞豈訊供取結亦係陳濟康竊名代供代結耶又如李光全呈控陳濟康將伊關閉九日給錢放回一節據李光全供稱二月初一日被陳濟康誘至家內關閉九天直至初九日始給錢放回等語無論初一喊冤初三遞詞初四具悔此數日並未關閉即李光全控府初詞亦只稱初三日報案之後被陳濟康抓至伊家關閉押和初五日給錢二百串當著習廷運等三人押伊同回督令下弔入殮等語是初五日即已放回自初三至初五只有兩三天並無九天之久且給錢放歸既係二月初九是初九以前光全尚未得錢私和大才尚未下弔入殮何以二月初八日春藻即以光全子賣父骨等情赴縣控告又如李春藻李光全控陳濟康行賄私和一節據李光全供稱陳濟康賄給錢二百串何以上控道轅時只繳票錢五十串其票又係李大才之田東陳濟兆義給棺木衣服之資票內已經註明可見此票並非賄和之贓又據李光全供稱陳濟康和錢二百串內有一百四十五串係零星散票伊已用去續繳贓票是伊在祥茂米行借來等語所繳之票並非原贓豈足為憑又如李光全李春藻控陳濟康簽票陳正道瞞稅串差威逼一節據李光全供稱陳濟康呈遞紅簽稟陳正道瞞稅並串差將伊父威逼斃命等語查縣卷內並無紅簽所有稟稿詞批均係該縣訪聞且既稱陳濟康呈遞紅簽稟明陳正道匿稅何以控府控道初詞均稱陳濟康竊伊父名目具稟匿稅種種支離實屬刁詐逐層駁詰該原告李春藻始據實吐供
歸州童生胡進棠上控杜鎔祖杜王氏杜宏謙一案余查核各卷及胡進棠鈔本控情殊多不實即如呈告杜王氏媚翁毆姑聳夫逆母等情如果實有其事杜胡氏自必一併首告何以同治三年十二月初九日杜胡氏在州具呈只控其子杜鎔祖聳父淩毆並無一字言及王氏不孝不端如果實有其事胡進棠自必亟亟控究何以胡氏被毆之後胡進棠於同治三年十二月十三日赴州具呈只稱鎔祖聳父肆虐並無一字控告王氏胡氏既死之後胡進棠於同治四年五月二十日赴州報案只稱鎔祖聳父逆母亦無一字控告王氏胡氏已殮之後胡進棠於同治四年五月二十八日赴州結請開棺相驗呈內亦只稱鎔祖父子將胡氏制斃強殮仍無王氏媚翁毆姑聳夫逆母等語如果實有其事胡進棠上控呈詞自應一律據實控告何以同治四年閏五月十三日胡進棠控府初詞閏五月二十八日胡進棠控道初詞均只稱鎔祖婚娶後宏謙鎔祖突變心腸動輒毆詈又復禁鎖空房以致傷沉殞命詞尾杜王氏之下註有唆翁毆姑等字杜宏謙名下註有聽唆嫌妻等字五年二月初一日胡進棠赴道續呈忽將杜王氏唆翁毆姑改為媚翁毆姑並將杜宏謙聽唆嫌妻改為寵媳毒妻是月十四日胡進棠赴學院呈控詞內大意與道轅續呈相同八年七月胡進棠赴督憲行轅具控又改為杜宏謙人面獸心與媳衾寢被胡氏撞見勸以大義反觸謙怒王氏以密語聳夫與翁將胡氏捆毆報縣驗訊復將胡氏錮禁鎖腿磋毆斃命並赴學院續控詞稱杜王氏性類狐媚杜宏謙行效衞宣等語就府道初詞而論已與州控呈詞不符然突變心腸動輒毆詈等語亦不過謂杜鎔祖夫婦不孝耳初未嘗謂杜宏謙翁媳不端也就道轅續呈學院初呈而論已與府道初詞不符然媚翁寵媳等語尚係隱約之詞亦未嘗實指杜宏謙有翁媳不端之事也就督轅呈詞及學院續呈而論則不特與州控呈詞府道初詞迥不相符即與道轅續呈學院初呈亦復大異既渾其辭曰人面獸心又實其事曰與媳衾寢且甚其罪曰行效衞宣衙門愈尊控情愈重其為捏詞誣告百喙難辭况州卷內同治三年十二月初九日杜胡氏呈尾被告杜鎔祖名下小註並無聽妬字樣胡進棠鈔本則添註聽妬二字杜胡氏呈尾被告並無杜宏謙名目胡進棠鈔本則添註杜宏謙一名並註有媚聳毒害等字又州卷內同治三年十二月十三日胡進棠等呈尾被告杜鎔祖名下小註並無聽妬字樣胡進棠鈔本則添註聽妬二字被告杜宏謙名下小註並無紊倫字樣胡進棠鈔本則添註紊倫獸監等字既鈔呈詞請官查核即應照鈔呈遞今竟私自添改其意何居又胡進棠鈔本有冤狀一張內稱杜王氏媚態歌舞爭妍固寵等語王氏係良家女何至歌舞爭妍且各衙門呈詞均無此語實屬信口捏誣謂非圖詐圖累其誰信之至所控杜鎔祖聳父逼母輪毆錮死各情亦太出情理之外母子翁媳倫紀攸關子毆其母翁私其媳婦唆翁夫毆其親姑已屬倫常至變世不常有若父與子媳私通子已明知其事又明知母曾諫阻父不肯聽而其子反以母為仇幫父毆母則開天闢地以來無此奇事查該州驗傷係同治三年十二月初九日胡氏病故係同治四年五月十八日原驗傷痕甚屬輕微豈有時逾半載尚未平復之理何得混稱傷沉殞命現據向張氏供稱杜宏謙因杜胡氏患病倩伊至家幫同服侍胡氏病日沉重醫藥不效身故之後伊與洗澡穿衣並未看見胡氏身上及腳踝有傷伊在杜家月餘胡氏夫婦並未口角亦無將胡氏關鎖空房情事余汝清供稱胡氏死後伊曾幫同守屍胡氏實係因病身死是胡氏死由於病已有向張氏等各供可憑且州卷內驗傷清單只載左右額角右乳右前肋左右兩後肋各一傷均係拳傷左右兩膝各一傷係踢傷兩臀各一傷係墊傷並無左前肋骨折字樣何以胡進棠鈔本內添寫左前肋骨折左肐肘右手背左右臁肕各一傷係木器傷等語又州卷內胡進棠報呈只稱鎔祖不遵州諭復聳父置備銕鍊將胡氏禁鎖空房胡氏毆傷未愈不能醫調以致傷漸入內延至五月十八日在禁所斃命等語何以胡進棠鈔本於不能醫調之下添復受非刑四字其為有心捏誣亦可概見又所呈鄭大梅等倩余子樹李有忠送信一節訊之余子樹李有忠堅供同治四年四月伊等在新灘裝布赴四川重慶府七月始回新灘五月二十日伊等均不在家焉有代鄭大梅等送信之事實係胡進棠挾恨牽告等語查余子樹李有忠果於四年五月二十日以杜宏謙將胡氏鎖禁空房胡氏腳踝被銕鍊磨爛直至死後始開銕鍊等情告知胡進棠則余子樹李有忠即係杜進棠控案要證何以控州控府控道控學院各呈詞均無余子樹李有忠名曰直至同治八年七月上控督轅續控學院始將余子樹李有忠列入詞內其為挾恨牽告毫無疑義再三駁詰胡進棠乃服罪
茶商曾廣祿運茶至漢口鎮憑茶棧郭鍾麟賣與麥加利洋行鍾麟自運之茶亦係麥和利承買廣祿茶價洋商已經兌銀鍾麟向廣祿挪借約三日歸還並未立據鍾麟茶價洋商給番票一紙尚未及期麥加利即已倒塌廣祿因屢次索討不還赴漢陽縣具控鍾麟遂以麥加利給伊番票影射搪扺縣官以麥加利倒塌茶商銀二十餘萬均以五釐歸還令廣祿持番票赴上海英領事府具領廣祿不服上控批行漢陽府提訊仍照縣斷完結廣祿仍不甘服遣抱京控發武昌讞局審辦余疊經提訊據曾廣祿供稱伊賣茶時原與郭鍾麟議定現銀載在成單之內現有成單可據此銀係郭鍾麟昧騙據郭鍾麟供稱伊在漢陽縣繳驗番票一紙即係曾廣祿茶價未兌之票伊並無昧騙情事兩造供情各執細查奉發各卷宗郭鍾麟情形可疑約有八端洋人謂過秤為過磅華商賣茶未經過磅之前茶棧與茶商先立成單為據茶箱若干茶價若干何時兌銀逐一載明單內現經調到各茶商成單十餘紙有載明過磅後即兌銀者有載明過磅後三天兌銀者有載明過磅後十天兌銀者有載明過磅後一禮拜兌銀者有載明過磅後兩禮拜兌銀者又卷查同治六年五月二十九日郭鍾麟赴江漢關稟稱公道洋商於五月二十一日買乾亨乾利二字箱茶二十六日買賽珍蘭萱美茗三字箱茶內有賽珍一字議明三天交銀其餘乾亨乾利蘭萱美茗四字均議明十天限期可見兌銀之期洋行與茶棧茶棧與茶商均係預先議定是以或遲或早均載成單之內曾廣祿繳驗同治六年五月十八日郭鍾麟所出成單單內載有過磅即兌字樣曾廣祿茶箱係同治六年五月二十一日過磅麥加利洋行係同治六年五月二十七日報倒相去已六七日豈有成單內議定過磅即兌遲至六七日尚未兌銀之理前據郭鍾麟供稱即兌係通用字眼然茶棧成單均係刻板單內過磅後三字之下均空白數格以便分別填寫幾天或即兌字樣者即兌是通用字則刋刻成單儘可將即兌二字一併刋刻何須空白數格耶况現在調到成單十餘紙填寫兌銀之期各不相同即郭鍾麟六年五月二十九日稟詞亦稱兌期各別曾廣祿銀期本係即兌而洋行竟不即兌經手之郭鍾麟亦聽其不即兌則成單為無用矣何必多此一成單耶可疑者一洋商公道惇信元芳均寓麥加利行內郭鍾麟經手代售之茶有賣與麥加利者有賣與公道者有賣與惇信者有賣與元芳者自麥加利報倒之後郭鍾麟屢次赴江漢關控麥加利並指公道惇信為夥掣串騙卻無一字控告元芳曾廣祿箱茶係郭鍾麟代麥加利行內之元芳承買現有成單可據如果元芳未曾兌銀何以郭鍾麟只控麥加利不控元芳如謂元芳住麥加利行內既控麥加利即不必再控元芳則公道惇信亦住麥加利行內何以控麥加利又控公道惇信如謂公道惇信未交茶價是以指名控告則元芳茶價亦未兌付何以控公道惇信不控元芳可疑者二同治六年五月二十九日郭鍾麟赴江漢關具稟並黏有清單一紙據稟麥加利洋行落住惇信公道等商購買伊棧箱茶除收尚欠銀四萬二千七百零七錢一分數內收有密架厘銀行番票一紙計銀二萬一千九百零八兩七錢四分又公道洋商買伊棧乾亨乾利箱茶二字計價銀一萬五千四百七十一兩八錢四分賽珍蘭萱美茗箱茶三字共計銀二萬二千八百七十三兩六錢四分黏單內載各字號茶價各若干內有曾廣祿品香一字計茶價銀七千四百二十二兩一錢二分共十二字共該銀八萬零九百五十二兩三錢各等語查麥加利所欠郭鍾麟經手茶價共十二字除去乾亨乾利賽珍蘭萱美茗五字之外尚有七字曾廣祿品香一字即在此七字之內此七字共銀四萬二千七百餘兩除去密架厘票銀二萬一千九百餘兩之外尚有二萬八千五百餘兩郭鍾麟稟內並未言收有票據郭鍾麟在漢陽縣繳驗麥加利番票從何而來可疑者三同治六年六月十九七月二十九等日郭鍾麟兩次赴江漢關具稟均稱伊代售茶項有收麥加利番單者有收密架厘銀票者等語如果曾廣祿茶價當日真收有麥加利銀票何以郭鍾麟稟內不曰收麥加利番票而曰收麥加利番單可疑者四麥加利番票係同治八年三月初九日郭鍾麟在漢陽縣呈繳查麥加利於同治六年五月二十七日報倒茶商控告茶棧已將近兩年之久如果曾廣祿茶價當日真收有麥加利番票郭鍾麟豈肯遲至一二年始行呈繳且同治六年六月十三日郭鍾麟與各茶棧聯名公稟繳驗各棧所收番票十紙均係密架厘銀票並無麥加利銀票所繳番票十紙內有郭鍾麟收密架厘銀票一紙計銀二萬一千九百零八兩七錢四分如當日曾廣祿茶價項下真有麥加利銀票何以六年六月十三日郭鍾麟不彙同呈驗可疑者五昨據郭鍾麟供稱此票原係曾廣祿收執伊彼時無從呈驗等語訪查洋行買茶惟憑茶棧番票係交茶棧支取銀兩之字據自通商至今從無以番票交給茶客者即使交給茶客而同治六年六月十九七月二十九等日郭鍾麟兩次稟內均稱伊代售茶項有收麥加利番單者有收密架厘銀票者當將原單原票交客收執麥加利報倒之後各客人當將所收番單番票概行退轉聲言要經手賠償等語可見客人所執番票於麥加利報倒時均已退交經手之茶棧如眾客退票而曾廣祿一人未退即不得謂之概行退轉何以郭鍾麟稟內有概行退轉一語如曾廣祿已經退票則此票已入郭鍾麟之手儘可當時呈驗又何以供稱此票原係曾廣祿收執伊彼時無從呈驗耶可疑者六曾廣祿品香茶價本係七千四百六十五兩四錢八分郭鍾麟在漢陽縣所呈番票只載銀七千四百二十二兩一錢二分計少銀四十三兩三錢六分據郭鍾麟供稱每茶一箱應扣綑籐八分曾廣祿品香茶五百四十二箱共應扣銀四十三兩三錢六分是以銀數不符若連綑籐費計算數便符合等語訪查洋行買茶向例每茶一箱有綑籐費八分過磅費一分茶樓費一分共費銀一錢洋行發茶價時即照數在茶價內扣除郭鍾麟在漢陽縣所呈番票如果的係曾廣祿茶價則票內既扣綑籐費銀即應連過磅茶樓等費艮兩一併扣除何以只扣綑籐費不扣過磅費不扣茶樓費可疑者七郭鍾麟所呈麥加利番票先經前任江漢關道飭令本關通事譯出漢文係一千八百六十七年七月初一日憑支郭萬順銀七千四百二十二兩一錢二分等語核與曾廣祿茶價銀數不符並非曾廣祿賣茶票據詳奉督憲批飭嚴追嗣經接任江漢關道照會英領事函覆即是付品香茶價未兌之票郭鍾麟以此為銕板註腳且稱前道台並未照會領事譯出漢文僅令本關通事繙譯不足為憑卷查英領事覆函只言此票即係付品香茶價未兌之票究竟票上是何字句英領事並未譯出本年閏六月內詳請江漢關道照會漢口英領事譯出漢文所有銀數及年月日與從前本關通事所譯均相符合查外國一千八百六十七年七月初一日即中國同治六年五月三十日曾廣祿箱茶係五月二十一日過磅麥加利係五月二十七日報倒豈有五月二十七日倒行五月三十日尚發給銀票之理若謂五月三十日係兌銀日期不是給票日期又與成單上過磅即兌四字不符可疑者八逐層駁詰郭鍾麟無可狡辯乃吐實
○說官話
審理詞訟須說官話若不說官話則問官雖說得有情有理百姓終茫然莫解同治初年襄陽縣丞某廣東人也奉檄權松滋縣事每逢審問案件滿口鄉音鉤輈磔格原告被告中證約保及書差人等均不通曉斷結之後亦不知誰勝誰負原被之狡黠者訟即負亦自以為勝中證之偏袒者又各以所袒之人為勝眾人則以意揣度謂今日某人被責大約是某人審輸而已招房書辦不知本官如何吩諭無從錄寫堂判必賂本官之同鄉家丁始略得其大概家丁書差乘機舞弊以致民怨沸騰被參革職此不學官話之過也雍正年閒世宗憲皇帝以福建廣東兩省之人習為鄉音不可通曉諭令兩省督撫轉飭所屬府州縣及教官多方教導務期語言明白聖訓煌煌具有深意茲特恭錄於左
雍正六年奉上諭凡官員有蒞民之責其語言必使人人共曉然後可以通達民情熟悉地方事宜而辦理無悞是以古者有六書之制必使諧聲會意嫻習語音皆所以成遵道之風著同文之治也朕每引見大小臣工凡陳奏履厯之時惟有福建廣東兩省之人仍係鄉音不可通曉夫伊等以現登仕籍之人經赴部演禮之後其敷奏對揚尚有不可通曉之語則赴任他省又安能於宣讀訓諭審斷詞訟皆厯厯清楚使小民共知而共解乎官民上下語言不通必致吏胥從中代為傳達於是添飾假借百弊叢生而事理之貽悞者多矣且此兩省之人其語言既皆不可通曉不但伊等厯任他省不能深悉下民之情即伊等身為編氓亦必不能明白官府之意是上下之情捍格不通其為不便實甚但語音自幼習成驟難改易必其徐加訓導庶幾厯久可通應令福建廣東兩省督撫轉飭所屬各府州縣有司及教官遍為傳示多方教導務期語言明白使人通曉不得仍前習為鄉音則伊等將來引見殿陛奏對可得詳明而出仕地方民情亦易於通達矣特諭
○曉土音
審理詞訟須曉土音若不曉土音則百姓雖說得有情有理問官終茫然莫解下情不能上達是非曲直從何剖斷勢必令差役傳達愚惷差役往往傳錯伶悧差役又不免增減情節如之何其可耶惟各處方言多難猝解須得解方言之法庶不至臨事受朦前明祁忠敏公
【 彪佳】 司理莆陽慮閩人語近侏離預遣人潛往買二麤婢詢其鄉音及升廳事胥吏多操土語侮公公佯不知浹旬後按籍遍召在官人至一一聲其罪眾驚為神汪龍莊明府
【 輝祖】 學治臆說云到任時雇覓十一二歲村童早晚隨侍令其專操土音留心體問則兩造鄉談自可明晰即祁忠敏遺法也
○臨之以莊
有司問案必須臨之以莊問姦情案語氣尤須莊重若稍涉輕薄則損威失體矣
○勿以穢言罵百姓
詩云莠言自口莠言者穢言也今人理訟既不肯聽又不能折動輒拍案大叫信口嫚罵堂皇之上如村童然尚復成何體統民果有罪敲之撲之何所不可而必以穢言罵其父母耶
○審案與辦案不同
審案與辦案不同辦案宜簡淨不簡淨則情節支離引例時必難確切審案宜詳細不詳細則情節遺漏斷案後必多翻控
○耐煩
懶人無便宜可佔欲佔便宜莫如耐煩耐煩則當時費心力日後省心力不耐煩則當時少費心力日後多費心力蓋戶婚田土等項案件一堂可結者居多官不耐煩多問則事之原委曲折均不明晰孰是孰非無從判斷只好以覆訊二字為退堂祕訣門丁乘機詐索書役乘機指撞訟師乘機播弄案外生許多枝節人證受許多拖累本小事也而釀成大事本易結也而變為難結既累百姓又累自己何便宜之有其草率定斷者則又是非倒置翻控者有之上控者有之翻控上控之後仍不免於再審初審懶費心豈再審便可不費心耶初審懶費力豈再審便可不費力耶何便宜之有
○盡其辭而折之
無情者不得盡其辭乃無實之人志有所畏不敢盡其虛誕欺誑之辭非聖人箝制其口不使盡其辭也片言折獄亦是盡其辭而折之非子路別有神機妙算不待其辭之盡而即以片言折之也今之能吏別有一種風調堂下人甫欲陳辭堂上人即拍案大叫直不許其開口殊不可解夫審案謂之問案有問必有答若不許其開口則有問無答何必多此一問審案謂之聽訟有聽必有聞若不許其開口則聽而不聞何必多此一聽况愚民不曉事體往往自以為是若不許其開口便覺滿腔屈抑雖被責歸家亦不知因何受責刁民自知理曲卻故意以曲為直若不許其開口則譸張伎倆未曾一試彼必曰是特不許我開口耳非能發我之奸摘我之伏也勢必逞其伎倆上控京控須知察辭於差書有明訓愚民差處原不難於分剖只須令其傾筐倒篋暢所欲言則差處自見就其差處而剖之果能分晰明白彼必俯首無辭刁民差處亦不難於判斷當其信口侈陳詞多扭捏必有彌縫不到之處所謂言多必失也待其詞畢而駁詰之則真情出矣何必不令開口耶
○不許書差教供
審案時不可令書差多嘴不許點頭搖頭賣弄眼色恐其受賕教供也
○不許家丁多言
值堂家丁往往於審案時多言亂語或述本官所已言或發本官所未發或斥兩造之刁或罵中證之狡甚有不待本官開口竟公然喝令皁隸責打者日講指畫耀武揚威堂下人望之坐者一問官立者又一問官且聽審之人與侍立之人往復辨論若祇知立者之為問官而不知坐者之為問官刁生劣監藉此上控者有之當堂頂撞者有之
○本案用何律例須考究明白
自理詞訟原不必事事照例但本案情節應用何律何例必須考究明白再就本地風俗準情酌理而變通之庶不與律例十分相背否則上控之後奉批錄案無詞可措矣
○從輕擬辦亦應澈底訊明
州縣本執法之官情有可原卻不妨原情而略法但必須澈底訊明耳如因擬從輕辦便不究問實情則彼不特不以為法外之仁且謂官受其欺並未究出重情是以從輕擬辦必圖翻異求即於無罪而後快
○勿為詐偽所賣
人心不古詐偽多端略舉數事以為象物之鑄馮夢龍智囊補云東海孝子郭純喪母每哭則羣烏大集使檢有實旌表門閭復訊乃是每哭即撒飯於地羣烏爭來食之其後數數如此烏聞哭聲莫不競輳非有靈也河東孝子王燧家猫犬互乳其子言之州縣遂蒙旌表訊之乃是猫犬同時產子取其子互置窠中飲其乳慣遂以為常有僧異貌能絕粒瓢衲之外絲粟俱無坐徽商木筏上旬日不食他商試之放其筏中流又旬日亦如此乃相率禮拜稱為活佛競相供養曰無用供養我某山寺頭陀以大殿毀欲從檀越乞佈施作無量功德因出疏令各占甲乙畢仍期某月日入寺相見及期眾往詢寺絕無此僧殿即毀亦無乞施者方共驚駭忽見伽藍貌酷似僧懷中有簿即前疏眾詫神異喜施千金後乃知塑像時因僧異貌遂肖之作此伎倆而不食乃以乾牛肉臠為數珠數十顆暗噉之也此皆工於作偽者不識其偽便為所賣

[book_title]●平平言卷三
巴陵方大湜菊人著
據筆跡涉訟須處處留神
鄉愚不通文理須逐細分剖
據譜涉訟須細核
隔別研記
據證
無證之中尋出確證
察情
用譎
用譎宜密
兩全之法
彼此換易
富民與貧民搆訟
錢債
勿忽細故
踏勘
棠陰聽訟
鬬毆先下手者宜重治
原告審虛加倍懲治
二競同卡
證佐受賄
訟師可畏
訟師未獲須恐以虛聲
訟師已獲須傷其顏面
審狂人
審啞子
禁婦女出頭告狀
勿輕易傳訊婦女
審訊婦女宜莊重
為政有體
婦女勿輕交官媒
勿掌責閨女
強姦
調姦未成宜速拘
因姦致死人命
以姦為盜勿深究
婦人誕育不可概論常理
男化女女化男
老人之子
命盜不必諱
相驗命案勿多帶人役
因公下鄉勿帶家人
驗案夫馬費
初驗不可草率
○據筆跡涉訟須處處留神
券約等項無一不可詐偽據筆跡斷案者必須處處留神切勿稍涉大意察弊之法大略有九
一曰防挖補　和凝疑獄集云唐垂拱年羅織事起湖州佐史江琛取刺史裴光書割取其字輳合成文以為與徐敬業反書告之則天差御史往推光款云書是光書語非光語前後三使皆不能決或薦張楚金能推事乃令再劾又不移前款楚金憂悶偃臥窗邊日光穿透因取反書向日看之乃見書字補葺而成平看則不覺向日則皆見遂集州縣官吏索水一盆令琛以書投於水中字字解散琛叩頭服罪敕決一百然後斬之汪龍莊學治臆說云有絕產告贖者業主呈契請驗蠹吏挖去絕字仍以絕字補之問官照見絕字補痕以為業主挖改竟作活產斷贖致業主負冤莫白凡遇黏呈契據借約須於緊要處紙背蓋用圖記並於詞內明白批示以杜訟源江琛之補葺惟恐人照見補痕平看不覺其術甚工
【 今之善打水補子者平看毫無痕迹亦此類也】 蠹吏之挖補惟恐人不照見補痕挖去絕字仍補一絕字其計更毒斷案者奈之何弗慎
一曰驗紙色　遠年券據須驗紙色新舊然紙色亦可偽造鄭克折獄龜鑑云江某知仁壽縣有洪氏嘗為里胥利鄰人田具偽券茶染紙類遠年者以訟江取紙即伸之曰若遠年紙裏當白今表裏一色偽也訊之果服此可為驗紙色之法
一曰對筆迹　執筆之人有現存有已故倘遇字據可疑現存者須令當堂書寫逐細比對已故者則求其平日字迹而比之折獄龜鑑云郎簡侍郎知　州有縣吏死子幼贅壻偽為券收其田後子長屢訴不得直因訴於朝下簡劾治簡以舊牘示之曰此爾婦翁書耶曰然又取偽券示之弗類也壻乃服
一曰查印信　印可假造有私雕者有描摹者有形質已具篆文字體已成僅止筆畫少缺者有篆文筆畫並未齊全者有大小寬窄長短不類者須將真印逐細比對
一曰考年月　宋高定子知夾江縣鄰邑有爭田十餘年不決者部使者以屬字子定子察知偽為質劑其人不服定子曰嘉定改元詔三月始至縣安得有嘉定元年正月文書耶兩造遂決又余令廣濟時有許啟萬許金昌爭山一案啟萬之祖公集金昌之祖次公兄弟也雞冠山坐落住屋之後本係兩房公業兩房均葬有墳墓啟萬修譜時因伊祖公集元配游氏墓碑刋雞冠山界遂指雞冠山為公集名下私業載於新譜之內並藉康熙六十一年伊祖置買王姓屋後山契約尚存遂指雞冠山為王姓所賣金昌不服具控到案余查閱所呈譜契碑摹王姓賣山係康熙六十一年游氏墓碑立自康熙四十七年是立碑之時山尚未賣斷未有將他人未賣之山界刋在自己墳碑上之理明係混爭圖佔訊之果然此皆從年月上看出破綻也
一曰辨界址　廣濟許啟萬等爭山一案不特墓碑賣契年月不符即界址亦復歧異啟萬之祖所買王姓山坐落王姓屋後在許姓住屋右邊游氏葬墳之雞冠山坐落住屋左邊王姓山東止合水雞冠山東止廟場坐落與界址均已不符且王姓賣契內載明屋後山上截一面係屬半截雞冠山上止山尖下止田角係屬全幅地勢廣狹又自各別以彼射此非圖佔而何又廣濟民人王瑞富居住荊竹林屋東山場內有孤墳一塚並無碑記墳之四圍均有隙地生員李洪駒等因家譜內載五世祖汝文葬荊竹林茅田廟謂此墳即汝文墳墓欲立碑誌祭掃王瑞富謂山由夏姓出賣契內載明此墳係蕭人墳墓阻攔不許具控到案余閱李姓宗譜雖有汝文葬荊竹林茅田廟字樣而此墳是否即汝文墳墓並無確據若墳在王姓山界內自不便聽其依稀恍惚之詞於他人界內認古墓為祖墓查王姓所呈夏姓賣契內載南抵塹下蕭人墳地為界足見夏姓所賣山場南界止抵蕭人墳地蕭人之墳蕭墳前後左右之地均不在夏姓所賣山埸之內蕭人既無子孫蕭人之墳係屬孤墳又不在王姓山內李姓認為祖墓意圖祭掃原與王瑞富等無涉斷令中證眼同兩造赴山酌定墳之長短寬窄畫定界限聽李洪駒等祭掃但不得以墳佔山亦不得接葬至墳之四圍隙地山場本應入官姑念王姓管業已久仍准照舊管業此皆從界址上定是非也
一曰稽價值　廣濟民人閔恆春將房屋二閒押與閔恆昌居住得價八千議明准贖押契係閔大明代筆迨取贖時大明已故恆昌謂契係杜賣並非典押不允贖取互控到案余查驗所呈杜賣屋契核對大明平日筆迹此契確是大明書寫惟向來契式房屋價值非錢即銀即有以穀米或別物抵兌者其契載總係價值錢若干或銀若干從無併載錢若干穀若干之事今契內載價值三千八百八十文穀四百九十斤錢數零星不整又以穀石兼載核與向來賣屋書契式樣大不相符顯因恆春押屋後外貿多年未歸串通已故閔大明照所押之契書寫賣契圖佔便宜訊之果服此從價值上判真偽也
一曰核姓名　余守宜昌時東湖民人傅文煜賣田與陳正道議價一千三百二十串立有約契正道因瞞稅涉稅攜契遠避其妻李氏聽人唆使訴稱此田係伊夫代田東陳克相置買克相掯價不交中人阿附克相亦不言公累伊夫借債墊付並造假契一紙呈驗內載田價一千八百四十串較之真契多開五百二十串蓋以正道遠颺文昱又已病故契之真偽無從訊問官如斷令克相受田自必照契付價便可分肥也余查驗所呈約據契首傅文煜名目之下寫有同弟文煊字樣因思售賣產業向以管業人出名立契斷無將本產無分人名目同列契首之理文煜所賣田地係己分產業不與文煊相干其書賣契自應用文煜一人名目何以牽列文煊之名其為假造毫無疑義訊之果然余令襄陽時有控錢債者據稱伊於道光年閒代岳父借錢三百串係伊墊還岳父故後岳母不忍累伊憑同保人書有押地六十畝字據為憑至今本利未償余核閱押字謂之曰押地六十畝為數甚鉅彼時汝岳母之嗣子年幼無知應有岳父之族人出名承保方昭妥實今所呈押字並未憑同本族僅有外姓保人且婦女出名立約應倩人代筆何以字內無代筆人姓名圖詐無疑乃服罪觀此二事則約據內姓名亦未可忽略
一曰察情理　筆迹雖真而據內所載出乎情理之外亦未可以此為據荊州萬成大堤各工各號均有差田凡賣買差田者須將何工何號何差事註載契內楊二月五號夫戶雷生祥雷王氏各將差田賣與周姓契內載有並無雷姓之差字樣是以周姓不肯承當圩差余謂雷姓有何差事雷姓之差即楊二月五號之差也契載並無雷姓之差可見此田即係雷姓當差之田所謂此處無銀三十兩也蓋買田時買主故意刁難賣主無可奈何不得不將有差寫作無差若非差田本不當差何必多載此一語耶周思益等既買雷姓差田以為祠堂基址應即當雷姓所當之差斷令嗣後楊二月五號夫戶五名內有一名永歸周姓祠堂充當
○鄉愚不通文理須逐細分剖
鄉愚不通文理據筆迹涉訟者往往誤會錯解自以為是若不為之講解明晰雖死不服講解時越淺越好越俗越好徐階刪改參嚴嵩疏稿曰是不可文文弗省也亦即此意余審理詞訟遇此等事如訓童蒙然就其所執之據逐細分剖務令明白而後已茲摘錄數案於左
廣濟縣屬之龍坪鎮向設便民倉距望江墩不遠望江墩即今之白衣菴連城山下長隄綿亙係由連城橋至龍坪大路縣志謂之連城隄亦曰新河隄壩隄在新河之東昔年黃梅廣濟兩縣舟運糧米至龍坪必由新河行走河係新開故曰新河曾經奏請故又稱官港新河之西曰連城湖係胡錫瓚等祖遺私業袁鍾仕等因縣志內載縣與鄰邑黃梅歲運糧三萬石於望江墩小車盤剝不堪其勞連城湖港廖家口有溝抵墩前淤淺不能行船與黃梅合力濬通以便水運等語謬謂胡姓管業之連城湖港亦係兩縣濬通被胡錫瓚等強佔且藉從前合約有一直水道四字混謂自鄧家灣起經連城湖港至白衣菴止為運糧一直水道具控到案余謂袁鍾仕曰汝誤矣新河官港係梅濟兩縣合力濬通原因梅邑與濟屬東鄉運糧舟楫由太白湖入株林長港只能至廖家口不能至望江墩須用小車盤剝乃至墩前陸行七八里不堪其勞是以兩縣公議合力濬通可見未開新河之先廖家口至望江墩只有淤淺之溝不能行船既開新河之後廖家口至望江墩一直水道通行無滯其有北自鄧家灣起南至廖家口止中閒連城湖港雖係一直水道但非黃梅運糧之路何須兩縣濬通是廖家口至望江墩一段為合力濬通之處謂之新河官港毫無疑義彼連城湖港係胡姓私業與新河官港不相干涉至縣志內載連城湖港廖家口有溝抵墩前淤淺不能行船者謂連城湖港與寥家口有溝淤淺不能行船非謂連城湖港與廖家口溝均淤淺不能行船也譬如本縣出告示官御有黃州府廣濟縣正堂方字樣是謂黃州府的廣濟縣姓方非謂廣濟縣姓方黃州府亦姓方也斷令連城湖港仍屬胡姓管業袁鍾仕等不得混爭所有往來船隻無論水漲水涸任聽照舊行走胡姓不得阻撓袁鍾仕等俯首無辭遂結案廣濟縣民人蘇燦章等與蘇相甫等共一世祖永通永通支下共六戶向來祭祖六戶輪流為首承辦富戶為六戶之一子孫又分為璋貞德三分燦章等乃貞德二分子孫相甫等乃璋分子孫每三十年富戶應辦祭于屆璋分向辦四屆貞德二分共辦一屆相甫等不由舊章致燦章等以滅祭具控余查閱所繳祭簿內載有道光九年富戶貞德二分為首字樣據相甫等共稱簿內不載貞德二分為首而載富戶貞德二分為首是註伊等幫辦之意不知六戶輪流辦祭不止富戶承辦道光九年輪應富戶為首簿內之所以註明富戶者係對鍼各戶而言貞德二分雖係富戶但富戶不止貞德二分簿內之所以註明貞德二分者係對鍼璋分而言富戶貞德二分為首謂富戶的貞德二分為首也祭簿註載本甚明晰與幫辦之意不相干涉至道光九年以後四屆本係璋分承辦秉筆者若照道光九年祭簿款式應註明富戶璋分為首以別於貞德二分乃簿內僅註富戶二字不註璋分字樣明係璋分子孫自恃人多勢盛謂富戶即璋分璋分即富戶凡富戶應辦之祭即璋分應辦之祭故只以富戶二字分別各戶不須註明璋分無不知為璋分承辦彼貞德二分人少勢弱自然不敢與爭是璋分之藐視貞德二分已厯二三十年之久初不自相甫等始斷令嗣後永通祭祀富戶三十年輪辦五次貞德二分仍照道光九年祭簿為首一次璋分為首四次以昭平允而全族誼兩造允服取結完案
廣濟民人陳美揚原娶吳氏不守婦道於道光四年二月內賣與何明珠為妻六月二十九日吳氏產生一子取名福元閱數月明珠將吳氏轉賣德化縣桂姓為妻存留福元在家撫養道光二十五年陳姓修譜美揚之房長以福元現在何家勸美揚領回歸宗上譜美揚因嫌惡吳氏不肯領歸咸豐七年何姓修譜以福元並非何姓子孫僅於吳氏名下載生子一福元未將福元派名生庚載入譜內福元向何星煥等理論因星煥以汝不姓何回答遂往德化尋吳氏詰問吳氏告以在陳姓懷孕被出情由福元即求吳氏領送歸宗陳姓戶首房長均勸美揚將福元收回更名品和何明珠以福元在伊家撫養多年歸宗後陳姓並不酬謝鳴人欲控經生員藍均煥等處令美揚出錢一百二十千米三石棺木一具給明珠收領寢事品和歸宗之後族眾均無異言嗣因品和報捐貢生美揚會集族眾在先祠懸掛匾額監生陳定源等誤會從前修譜合約內載有首嚴遺漏及插異等弊一語以為首嚴遺漏係嚴禁遺漏之人不准續添入譜道光二十五年修譜已將品和遺漏按照合約既不准其續添入譜自不能在先祠懸額阻攔未遂赴案具控余謂陳品和應否懸額先祠以應否續添入譜為斷應否續添入譜以是否美揚之子為斷查品和歸宗時明珠年已六旬別無子嗣假使品和係明珠之子彼雖至愚亦斷不肯圖得酬謝以子給人自為絕嗣斬支之事是品和非明珠之子毫無疑義吳氏改嫁明珠未及五月即生品和是品和為美揚之子亦無疑義既係美揚之子即應添入宗譜既應添入宗譜即可懸額先祠至陳定源所呈合約內載首嚴遺漏及插異等弊係因遺漏及插異等事最關緊要是以叮囑督修宗譜之人切勿遺漏切勿插異並非謂一經遺漏即不准入譜也陳定源等誤會立約之意藉詞興訟實屬糊塗姑念讀書太少不通文理寬免深究斷令舉人陳秬鬯等將已經遺漏之貢生陳品和添載譜牒並准懸額祠堂以待先人立約本意
公安縣貢生袁時清等始祖袁有倫葬鮑家岡之鳳凰山塋山塋地塋莊向屬大公公業之外均屬有倫次子曦分後裔管業前明萬厯年閒有倫之曾孫士瑜立有禁約不准擅移他姓乾隆二十年袁文魁等將護塋山地賣與陶松高葬墳二十一年袁姓族人控經吳前縣斷令陶姓起遷禁約斷案均經刋入袁姓宗譜萬厯年閒袁士瑜立約以後乾隆二十一年吳前縣斷案以前袁琳袁曹氏袁宗仲葬鮑家岡袁有年袁世達及本案人證袁遵義之高祖袁世述葬鮑家岡宅右袁夢曙葬基東袁夢晃葬基旁袁夢旦袁夢春葬老基右袁遵義之曾祖袁夢夏葬老基西乾隆二十一年吳前縣斷案以後同治七年田守荊葬墳以前袁敘盛袁高氏袁敘範袁遵信及本案賣主袁憲寶之高祖袁惇榮曾祖袁敘獻葬鮑家岡老基前袁遵義之祖父袁惇倫祖母袁劉氏父袁敘理母袁羅氏妻袁鄒氏葬老基右均於譜內刋載明晰同治七年三月內袁憲寶將鳳凰山下已業水田憑中袁遵義等議價二十八串賣與田守荊作陰地閏四月初六日田守荊將其妻袁氏棺柩抬送地內安葬袁姓族眾並未阻攔袁時清等住離鮑家岡窵遠從未至有倫墳山祭掃僅知萬厯年閒伊四世祖士瑜禁約有不准貪冒金錢擅移他姓等語乾隆二十一年吳前縣斷案內有地雖分屬其實統係護塋禁地等語並不知立約斷案以後族人在本山疊葬多塚故疑田守荊貪吉謀買赴縣呈控該縣集訊僅就譜載禁約斷案約略評論並未逐細推敲亦未將載立約斷案以後所葬各塚詳加考核以致誤斷田守荊起遷另葬田守荊心不輸服赴府呈控袁姓因遵斷稟縣飭差押遷田守荊仍未遷葬竟自赴該處將田袁氏棺柩掘起移放袁憲寶宅旁田守荊情急控荊州道並赴督憲行轅控訴批道提審時余署道篆查閱袁姓宗譜及袁士瑜禁約吳前縣斷案並提已到人證查訊得悉前情細按袁士瑜鮑家岡祖塋禁約尾後文氣應分作兩段前一段有左側一棺留厝曾祖母遷延未舉除此不得妄生覬覦攙越多塚等語此指有倫墳墓切近之地不准子孫接葬而言後一段有其後龍脈蜿蜒毋得穿穴作壙損傷靈孕若貪冒金錢擅移他姓國憲所司毋貽伊戚等語此指墳後來龍不許賣與他姓而言所以萬厯以後乾隆二十一年以前袁有倫後裔袁琳等均葬本山或離有倫墳墓二三十弓或在有倫墳莊之側族眾並無異言因袁琳等埋葬處所非約內所載切近之地亦非約內所載來龍也田守荊葬墳之處距有倫葬墳墓六十餘弓並非切近之地有倫墳墓脈自東來田守荊葬墳之處在有倫墳墓之南並未截斷來脈與禁約所載不相干涉何得以
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:05:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>