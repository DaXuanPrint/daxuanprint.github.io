<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="记海错,记海错全文在线阅读,记海错全文在线下载,大玄古籍书库">
<meta name="description" content="记述胶东沿海海产品的古籍。清嘉庆进士、栖霞人郝懿行所著。该书写成于嘉庆十二年(1807年)。自序中有:“余家近海,习於海。久见海族亦孔之多,游子思乡,兴言记之。”由此可知是记载故乡的海味产品。海错是指海味繁多之意,书中所记海产品达四十多种,皆以品名为题,逐一详述其形状、产地、产时、食法、储存法等,并对若干品种加以考证、辨析。其品种有:嘉鯕鱼(加吉鱼)、土肉(海参)、䖳(海蜇)、老般鱼、鲳鱼、紫菜、银鱼、牡蛎、青鱼、海肠等。都是胶东沿海产品,为研究当地海产资源的重要参考读物。_记海错_全文在线阅读_记海错_全文在线下载_大玄古籍书库">
<title>记海错_郝懿行_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">记海错</span> <br/>
          作者： <span class="inputVal" id="bkauthor">郝懿行</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,动物志,完结</span> <br/>
          字数： <span class="inputVal" id="bknum">[book_length]10621</span> <br/>
          说明： <span class="inputVal" id="bkdec">记述胶东沿海海产品的古籍。清嘉庆进士、栖霞人郝懿行所著。该书写成于嘉庆十二年(1807年)。自序中有:“余家近海,习於海。久见海族亦孔之多,游子思乡,兴言记之。”由此可知是记载故乡的海味产品。海错是指海味繁多之意,书中所记海产品达四十多种,皆以品名为题,逐一详述其形状、产地、产时、食法、储存法等,并对若干品种加以考证、辨析。其品种有:嘉鯕鱼(加吉鱼)、土肉(海参)、䖳(海蜇)、老般鱼、鲳鱼、紫菜、银鱼、牡蛎、青鱼、海肠等。都是胶东沿海产品,为研究当地海产资源的重要参考读物。</span> <br/>
          封面： <span class="inputVal" id="bkimg">Z_13257.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]记海错
[book_author]郝懿行
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,动物志,完结
[book_length]10621
[book_dec]记述胶东沿海海产品的古籍。清嘉庆进士、栖霞人郝懿行所著。该书写成于嘉庆十二年(1807年)。自序中有:“余家近海,习於海。久见海族亦孔之多,游子思乡,兴言记之。”由此可知是记载故乡的海味产品。海错是指海味繁多之意,书中所记海产品达四十多种,皆以品名为题,逐一详述其形状、产地、产时、食法、储存法等,并对若干品种加以考证、辨析。其品种有:嘉鯕鱼(加吉鱼)、土肉(海参)、䖳(海蜇)、老般鱼、鲳鱼、紫菜、银鱼、牡蛎、青鱼、海肠等。都是胶东沿海产品,为研究当地海产资源的重要参考读物。
[book_img]Z_13257.jpg


[book_title]記海錯
棲霞郝懿行著
海錯者，《禹貢》圖中物也，故書雅記，厥類實繁。古人言矣而不必見，今人見矣而不能言。余家近海習於海久所見海族，亦孔之多遊子思鄉興言，記之所見不具錄，錄其資攷證者，庶補《禹貢》疏之闕略焉。時嘉慶丁卯戊辰書。
嘉鯕魚
登萊海中有魚，厥體豐碩，鱗鬐赬紫，尾盡赤色。〈《詩》言：「魴魚赬尾」，此近似之。〉啖之肥美，其頭骨及目多肪腴，有佳味。率以三四月間至，經宿味輒敗，京師人將冰船貨致。都下因其形象謂之大頭魚，亦曰海鯽魚，土人謂之嘉鯕魚。案許氏《說文》𩵩鯕魚，出東萊。《廣韻》云：𩵩鯕，鯿魚也。謂之鯿魚，亦因其形似耳。其鱗色赤黑者，謂之海𩵩，味不及嘉鯕。許云出東萊者，今茲魚獨登萊有之，〈舊唯出登州，故海人言嘉鯕不過三山，今亦過萊而西矣。〉是𩵩鯕卽嘉鯕，〈讀如基。〉蓋一物二種，或古今異名也。又《水經．江水注》云：江之左岸有巴鄉，邨人善釀酒，邨側谿中有魚，其頭似羊，豐肉少骨，美於餘魚。余謂今嘉鯕頭骨，童兒掇拾插點為羊，其首顱乃偪肖。又豐肉少骨，美於餘魚。酈注所稱疑為一物，唯生於江海為異耳，亦猶魚枕象丁，魚尾象丙之類矣。因感《爾雅》之文，辨證於此。〈此一條丙寅年秋八月讀《水經注》因記之。〉
魱鮥魚
《爾雅．釋魚》云：鯦，當魱。郭璞注云：海魚也，似鯿而大鱗，肥美多鯁，今江東呼其最大長三尺者為當魱。余案此卽今之魱鮥魚，海人或謂之鯗魚，非也。〈鯗，音想，俗字也。按《香祖筆記》二云：《山海經》何羅魚，出譙明山譙水中，聲如吠犬，食之已瘧，今登萊海上，三月何羅魚始至，味甚美，卽甯波之鯗也。漁洋此說蓋誤。〉魱，郭璞音胡，一音互。鮥，呂忱音格。今登萊人讀魱音如河，鮥音如洛，蓋胡、河聲轉，格、洛皆古音也。郭云海魚正指此，而近人說《爾雅》者以為今之鰣魚，誤矣。魱鮥、鰣魚雖同類之物，出於江、海則異。今驗魱鮥鱗有異采，入夜光明。鰣魚質微小而鱗采尤殊，婦人用飾花鈿也。形俱似鯿，大鱗而多骨，啖者畏之。又〈釋魚〉鯦，當魱。與鮥，鮛鮪連文。陸德明《音義》於鮥云：《字林》作鯦，巨救反；於鯦云：《字林》作鮥，音格，云當魱也。然則呂忱所見《爾雅》本作「鮥，當魱」與今本異，證以登萊人魱鮥之讀，當由自古相傳以為然，呂所見必是漢魏以來古本也。
鯔魚
《吳志．吳範、劉惇、趙達傳》裴松之注引葛洪《神仙傳》曰：仙人介象、吳主共論鱠魚何者最美。象曰：鯔魚為上。吳主曰：此出海中，安可得邪。象曰：可得耳。乃令人於殿庭中作方埳，汲水滿之，垂綸於埳中，須臾果得鯔魚。吳主驚喜。唐慎微《大觀本草》云：鯔魚，似鯉，身圓頭扁骨輭，生江海淺水中。余案：鯔之言緇也，其色青黑而目亦青。又有𣜤魚，其形與鯔魚同，唯目作黃色為異，當是一類二種耳，其肉作鱠，竝美。故吳主云爾而以為出海中，今登萊海上冬春間多有之。《廣韻》云：「鯔，側持切，魚名。」卽此。𣜤魚，出文登海中者佳，以冰冸時來，彼人珍之，呼開凌𣜤。
老般魚
老般魚者，老槃魚也。《太平御覽．九百三十九》引魏武《四時食制》曰：蕃踰魚，〈一曰蕃羽魚。〉如鼈，大如箕，甲上邊有髥，無頭，口在腹下，尾長數尺，有節，有毒螫人。《文選．江賦》注引《臨海水土異物志》曰：鱝魚，如圓盤，口在腹下，尾端有毒。余案：此物卽今之土魚，形與老般無異，唯微厚，腹色黃，俗呼為黃裏，大者為黃金牛，頭與身連非無頭也，尾如彘尾而無毛，有刺如鍼，螫人立斃。陳藏器《本艸拾遺》謂之海鷂魚，一名蕃遢魚，〈遢，疑當作羽。〉一名鱝魚，一名荷魚，一名少陽魚。〈少，亦作邵。〉凡有數名，覈其形狀與老般魚皆卽一類，而老般實無毒。其狀如長柄荷葉，故亦名荷魚。又形頗近隸書命字，俗人因呼命魚也。《食制》云如鼈，非也。形乃正圜，如槃般，古音同槃，故知老般卽老槃也。體有涎鮏輭甲，甲邊髥皆輭骨，骨如竹節，正白，然其肉蒸食之美也，其骨柔脃，亦可啖之。
𩹏魚
登萊海中有魚，灰黑色，無鱗有甲，形似鮐魚而背無黑文，體復長大，其子壓乾可以餉遠，俗人謂之鮁魚，然鮁非魚名也。余案：《廣韻》四十禡𤝡紐下有𩹏字，白駕切，云海魚也。是鮁當作𩹏矣。
海豚
海豚，登萊間人呼為挺拔，蓋俗音譌轉失真也。古呼為鯸鮐，《玉篇》作鯸䱌，今人多不識其形狀。唯文選中說之極詳，劉逵〈吳都賦〉注云：鯸鮐魚，狀如科斗，大者尺餘，腹下白，背上青黑，有黃文，性有毒，雖小，獺及大魚不敢啖之，蒸煮啖之肥美，豫章人珍之。是其形狀也。今驗其魚，腹上有刺如鑢物錯，小兒取其皮蒙鼓。自頭至尾全如科斗形，目解開闔，異於餘魚。其性善怒，物觸著之卽氣滿於腹，沈括《筆談》所謂吹肚魚者也。古云其肝殺人，今海人捕去其肝，滌其血盡，肉白而肥，不殊玉鱠，剉蘆根同煮，蓋蘆根汁能解河豚毒也。故蘇軾詩云：蔞蒿滿地蘆牙短，正是河豚欲上時。又橄欖極解魚毒，陳藏器《本草拾遺》云：其木主䲅魚毒，此木作檝撥著䲅魚皆浮出。今案：䲅當作規。《補筆談》云：浙東人呼河豚為規魚。又有生海中者，名海規是也。而《大觀本草》旣載鯸鮧，〈當作鮐。〉又出䲅魚一條，蓋不知卽一物也。又其魚子有大毒，不可啖之。今海人取其子薶海岸沙中，經三伏出之，卽無毒，可啖，壓極乾可以餉遠也。
蟹
海錯之中，蟹族甚多，不可殫述，大者盈車，細者如豆，狀類難名。其尤異者，甲上有文，作老人面，鬚眉畢具，謂之鬼蟹，蓋《說文》所謂蛫〈過委切〉蟹也。文登海中有蟹，大小如錢，厚踰寸半，宜𤌉炙，連骨啖之，味極脆美，彼人所謂獨鹿者也。〈海人讀鹿為栗。〉別有一種，似蟹而小，其色微黃，𩪋〈俗作螫〉跪俱短，不可食，蔡謨啖之，幾死，本草陶注所謂蟚蜞者也。又海壖間，泥孔漏穿，平望彌日，穴邊有一小蟹，跂腳昂頭，側身遙睇，見人歘入，所謂望潮，此種是也，亦不可食。余聞海邊人有啖蟹遇毒者，或言蟹食鯸鮐子殺人，非也。歲歲春時，海豚大上，卽如是殺人多矣，殊不爾也。舊說蟹食水茛〈《集韻》音建〉草，毒人，如遇其毒，須蘆根、橄欖子解之，本草云。
鰒魚
《漢書．王莽傳》云：莽憂懣不能食，亶飲酒，啗鰒魚。顏師古注曰：鰒魚，海魚也，音雹。《後漢書．伏隆傳》云：張步遣使隨隆，詣闕上書，獻鰒魚。章懷注引郭璞注三蒼云：鰒似蛤，偏著石。又引《廣志》曰：鰒，無鱗有殼，一面附石，細孔雜雜，或七或九。《本草》云：石決明，一名鰒魚，音步角反。余案：陶隱居本草注云：石決明是鰒魚，甲附石生，大者如手，明耀五色，內亦含珠。今驗鰒甲，隻而無對，內含光明，善治目盲，故名九孔螺，一名千里光。其肉如馬蹏，用炭灰腌之，經久不敗，可以餉遠。登萊尤多，海人謂之鮑魚，誤也。鮑乃乾魚，《本草》謂之蕭折。蓋鮑、鰒聲轉字隨音譌，俗人不知，遂書作鮑魚耳。又鰒是蠃蛤之屬，非魚族也。自《說文》訓鰒為海魚，諸書皆仍之，今從古。
䖳
《文選．江賦》云：水母目蝦。李善注引《南越志》曰：海岸間頗有水母，東海謂之䖳，正白，濛濛如沫，生物有智識，無耳目，故不知避人。常有蝦依隨之，蝦見人則驚，此物亦隨之而沒。䖳，音 蜡。余案：䖳，今海人名為蜇，蜇是俗作字，又因聲近譌轉也。〈蜇，讀如哲。按《香祖筆記．十》以鴟夷為河豚，樗庸為海蜇。〉《廣韻．四十》禡䖳，音除駕切，云水母也，一名蟦，形如羊胃，無目，以蝦為目。今驗䖳之形狀，惟《南越志》說之極詳，其物大者有如一間屋，體如水沫結成，海人採得之，漬以礬，下盡其水，形如豬肪，或蹙縮如羊胃。人有貨致都中者，用密器收之，經年味不變。柔之以醯，啖之極脆，可以案酒。
八帶魚
《文選．江賦》云：踞蠩森衰以垂翹。李善注引《南越志》曰：踞蠩，一頭，尾有數條，長二三尺左右，有腳狀如蠶，可食。今驗此物，海人名蛸，音梢，春來者名桃花蛸。頭如肉彈丸，都無口目處，共口目乃在腹下。多足，如革帶散垂，故名之八帶魚。腳下皆列圜釘，有類蠶腳，其力大者釘著船，不能解脫也。
昆布
《爾雅．釋草》云：綸，似綸；組，似組，東海有之。《太平御覽》引《吳普本草》云：綸布，一名昆布。陶隱居注云：今惟出高麗，繩把索之如卷麻，作黃黑色，柔韌可食。又云：今青苔、紫菜皆似綸，昆布亦似組，恐卽是也。余案：登州、高麗壤境𣬈連，中間惟限以海。今昆布出登州者，糾結如繩索之狀，一如陶說也。昆、綸聲相近，是昆布卽綸矣。而海帶則組也，海帶者青色而長，登州人取乾之，柔韌可以束物，人亦啖之。昆布舊以充貢，海帶今以供饌，二物皆消結核，能下水。青苔者，陟釐也，形如亂髮，可為紙。又一種狀如龍鬚，相糾結如亂繩，亦可啖。《爾雅》之組，疑或指此也。紫菜者，劉逵〈吳都賦〉注云：生海水中，正青，附石生，取乾之則紫色，臨海常獻之。而李善〈江賦〉注乃云：紫菜，色紫，狀如鹿角菜而細，其說非也。紫菜乾之乃紫，輕薄若紙，沃以沸湯，細如斷繩，陶云似綸蓋，以此耳。鹿角菜，附石而生，形似鹿角，與紫菜全別，又不似綸組也。又一種鳳頭菜，出海陽南門外，地名老龍頭，亦附石生，拳屈而纖形似蕨苗，瀹以肉湯，鮮美可啖，彼人珍之，謂之鳳頭勝於龍鬚也。又有海青菜，碧青色，薄如紙，煮爛凝之如涼粉，縹色可觀，切而啖之，實以醯。
郎君子
李珣《海藥本草》云：郎君子，生南海，有雌雄，狀似杏仁，青碧色。欲驗真假，口內含熱，放醋中，雌雄相逐，逡巡便合，卽下卵如粟狀者，真也，亦難得之物。李時珍《本草》引顧玠《海槎錄》云：相思子，狀如螺，中實如石，大如豆，藏篋笥積歲不壞，若置醋中卽盤旋不已，此卽郎君子也。主治婦人難產，手把之便生，極驗。余案：此物今名相思，石登州海瀕多有之，小兒拾取供玩弄，非難得也。李珣所說得其情狀，其云下卵如粟，今亦未見也。云主婦人難產，其理未詳。
蜌
〈依《說文》當為陛。又海蜌，卽淡菜，一名東海夫人，非此。〉
《爾雅．釋魚》云：蜌，螷。郭注云：今江東呼蚌長而狹者為螷。《說文》云：螷，陛也。脩為螷，圜為蠇。〈旣夕禮〉云：東方之饋有螷醢。鄭注云：螷，蜯也。《本草經》有馬刀。《名醫別錄》云：一名馬蛤。陶隱居注引李當之云：生江漢中，長六七寸，漢間人名為單母。〈母，蘇頌《圖經》作姥。〉亦食其肉，肉似蚌，今人多不識之，大都似今蝏䗒而非。余案：蝏䗒，疉韻之字，卽今蟶也。蟶是俗作字，海人呼蜌管蟶，形圜，長如竹管，兩頭開。閩粤人以水田種之，謂之蟶田也。馬刀，卽蜆也，〈海人呼蜆子，音顯。〉形如剉草刀。〈釋魚〉之螷，疑兼此二種。
土肉
李善《文選．江賦》注引《臨海水土異物志》曰：土肉，正黑，如小兒臂大，長五寸，中有腹，無口目，有三十足，炙食。余案：今登萊海中有物，長尺許，淺黃色，純肉無骨，混沌無口目，有腸胃。海人沒水底取之，置烈日中濡柔，如欲消盡，瀹以鹽則定，然味仍不鹹，用炭灰腌之卽堅韌而黑，收乾之猶可長五六寸。貨致遠方，啖者珍之，謂之海薓，蓋以其補益人，與人薓同也，《臨海志》所說當卽指此而云。有三十足，今驗海薓乃無足，而背上肉刺如釘，自然成行列有二三十枚者，《臨海志》欲指此為足則非矣。
石首魚
石首者，腦中有白石子二枚，瑩潔如玉。《廣雅》云：石首，鯼也。韋昭〈晉語〉注云：石首成𪁗。〈𪁗，音鴨。〉《初學記．三十》引《吳地志》曰：石首魚至秋化為冠鳧，冠鳧頭中猶有石也。然則魚烏可氣，雉為蜃，雀為蛤，亦其類也。魚大者二尺許，小者尺許，京師人名大者曰同羅魚，小者曰黃花魚，皆巨口弱骨細鱗，鱗作黃金色，海上人名為黃姑魚，又名白姑、紅姑、黑姑皆因色為名耳。
烏賊魚
烏賊，或作鰞鰂，鰂見《說文》，鰞俗字也，以其體黑故有此名。或云烏鳥所化，又云浮水上，卷取烏食之，恐未然也。《廣韻》二十五德引崔豹《古今注》云：一名河伯度事小史。今萊陽海中多有之，其狀如算袋。《大觀本草》引海人云：昔秦王東遊，棄算袋於海，化為此魚。兩帶極長，墨猶在腹，是其形狀也。今驗其魚，輭甲有肉，口在腹下，多足聚於口旁。其體唯有一骨，正白如雪，觸之則散，細碎如鹽，其味亦鹹，可入藥用，所謂海螵蛸也。其肉炙食之，美。一名墨魚，以吐墨得名，其墨有毒，故大魚不敢啖之。或曰見大魚來，卽噴墨相向，瀰漫如雲霧，大魚皆遠避矣。
鯧魚
《玉篇》云：鯧魚，名不言其形。今海人云小者為鏡，大者為鯧。其形似魴而圓，如鏡而厚，豐肉少骨，骨又柔輭，炙啖及蒸食甚美。此魚古無傳者，始見唐《本草拾遺》，今萊陽卽墨海中多有之。
沙魚
沙魚，色黃如沙，無鱗有甲，長或數尺，豐上殺下，肉瘠而味薄，殊不美也。其腴乃在於鰭，背上腹下皆有之，名為魚翅，貨者珍之。瀹以溫湯，摘去其骨，條條解散，如燕菜而大，〈燕菜，俗名燕窩。〉色若黃金，光明條脫，酒筵間以為上肴。
偏口魚
《文選．吳都賦》云：雙則比目，片則王餘。劉逵注云：王餘魚，其身半也。俗云：越主鱠魚未盡，因以殘半棄水中，為魚，遂無其一面，故曰王餘。今案：王餘，卽偏口也。鱗細而白，體薄如魴，唯一面有鱗為異。其口偏在有鱗一邊，極似比目魚，但比目一目須兩片相合，此魚兩目連生，唯口偏一處耳。又有一種，黑鱗而大，名日呀偏，長三四尺，蒸，啖之美。比目魚，紫黑色，狀如牛脾，又如鞵底，俗名鞵底魚。《爾雅．釋地》注以比目、王餘為一魚，誤矣。今王餘魚出登萊海中，比目魚日照海中有之。〈比目魚，一名東鯀，見《紺珠集》引鄭康成《尚書》中候注。〉
刀魚、箴魚
刀魚，體長而狹薄，銀色鮮朋，宛成霜刃，腹下攢刺，銛若鍵鋩。案《爾雅》云：鮤，鱴刀。郭以為鮆魚。《說文》刀魚，九江有之。今登萊人呼為林刀魚，林、鮤一聲之轉，是刀魚。江海皆有，海中者無鱗為異耳。箴魚，俗名箴梁魚。〈箴音鍼。〉其形細長，骨體碧色，全似公蠣蛇，唯喙餘數寸穎出欲穿。箴、刀二魚皆銳頭長頸，箴魚獨以喙得名。〈東山經〉云：箴魚，其喙如箴。郭注：出東海。
海狗
卽膃肭獸也。其形前頭似狗，後尾類魚，亦似羊尾。有腳而短，淺毛而黑，以腎為珍，詳見《本草》。出登州海上，唐時採以充貢，與牛黃竝重，謂此也。海水冬溫，雖嚴寒不凍，常以立春後十八日始冰，海狗乳冰上，獵人伺其乳，以火器擊取之。然溟渤層冰渾茫無際，或時斷裂，陗壁懸崖，初日晶瑩，不可逼視，獵人以鐵釘施鞵底，履冰騰躍馳逐如飛，至於流凘凍解，亦時遭陷沒焉。
蝦
海中有蝦，長尺許，大如小兒臂，漁者網得之，俾兩兩而合，日乾或腌漬貨之，謂為對蝦。其細小者乾貨之曰蝦米也。案《爾雅》云：鰝，大蝦。郭注：蝦大者出海中，長二三丈，鬚長數尺。今青州呼蝦魚為鰝。《北戶錄》云：海中大紅蝦，長二丈餘，頭可作杯，鬚可作簪，其肉可為鱠，甚美。又云：蝦鬚有一丈者，堪拄杖。《北戶錄》之說與《爾雅》合。余聞榜人言，船行海中或見列桅如林，橫碧若山，舟子漁人動色攢眉相戒勿前，碧乃蝦背，桅卽蝦鬚矣。
薄蠃
《淮南．俶真訓》高誘注云：蠃蠡，薄蠃也。以今所見海蠃有數種，總名海薄蠃。〈吳語〉云：其民必移就蒲蠃於東海之濱。蒲蠃，卽薄蠃也。蒲、薄二字古多通用，韋昭不知蒲蠃乃一物，反以蒲為深蒲，蠃為蚌蛤之屬，誤矣。〈西山經〉郭璞注云：蠃母，卽䗱螺也。〈夏小正〉傳云：蜃者，蒲盧也。蒲盧，卽蒲蠃；䗱螺，卽薄蠃，俱一聲之轉。《爾雅．釋魚》云：蠃小者，蜬。郭注：螺大者如斗，出日南漲海中，可以為酒杯。然則《爾雅》舉小，郭璞舉大，廣異語也。今登萊海上未見如斗之蠃，而幺蜬無數，名類實繁，婉童倩女，爭攜筠籃，每伺潮退，淺瀨深隈，摭拾殆遍，傍晚潮生，虛往實歸矣。或大如拳，殼厚而嶙峋，如蒺藜饒刺，俗名招招子。一種殼長，名來憐子，來憐亦蠃蠡之聲轉，或俱名薄蠃子。
寄居
薄蠃之異種也。《藝文類聚．九十七》引《南州異物志》云：寄居之蟲，如螺而有腳，形如蜘珠，本無殼，入空螺殼中，戴以行，觸之縮足，如螺閉戶也，火炙之，乃出走，始知其寄居也。又引《異苑》云：鸚鵡螺，常脫殼而遊，朝出，則有蟲類如蜘蛛入其殼中，螺夕還，則此蟲出。庾闡所謂鸚鵡內遊，寄居負殼者也。今驗寄居，形狀一如二書所說。有自洋舶攜來者，京師人謂之四不相，兒童喜弄之。其殼形色詭異，大小差殊，或圓白如錢，瑩瀞可玩，取置器中，投以飯顆，其蟲亦出啖之。四不相者，以其似蟹乃有首，似蝦乃有𩪋，似蠃乃有足，似蜘蛛乃有殼也。登州海中一種小而銳者，俗名錐子把，殼碧綠色，層纍如浮圖，其中蟲宛如山蜘蛛，與洋舶者同也。
牡蠣
古本草經牡蠣居上品，名牡之義，蓋不可知。陶隱居注：以左顧是雄，失之誣矣。此物無首、目、口、鼻，何云左顧也。今海人但名蠣，不復言牡耳。其殼附石而生，與鰒魚又異，殼作兩片，其附石一片黏著不動，凹凸陂陀，隨石曲折，磈𥗬相連，倚疊如山，聚族而居，仍自隔別。蘇頌《圖經》所謂蠣房者也。每候潮來，諸房皆啟，潮還仍閉，人欲取者，鑿破其房，以器承取。其漿肉雖可食，其漿調湯尤美也。南人呼其肉為蠣黃，以其殼燒灰泥牆，所謂古賁灰也。登州人食其肉，棄其殼，不解燒灰矣。《周禮》所謂蜃灰，乃燒蛤殼為之，若士所食蛤蜊，亦蛤之肉耳，非此也。海上嚴冬，鑿蠣沖沖，貨者珍其漿，以海水雜之，真味減矣。其漿與肉皆青白色，文登海中桑島出者，清味絕異，遠近珍之，謂之桑蠣，其殼不附石，隨水漂泊，名曰滾蠣。說者謂地當河海之交，蠣得河水之淡，故其味獨清。榮成者，古成山地也，其海中滾蠣，大者如椀口，然不及桑島者美。
西施舌
《爾雅》云：蜃小者，珧。郭注：珧，玉珧。釋文引《字書》云：玉珧，肉不可食，唯柱可食。然則珧卽江瑤柱也，西施舌與之同類，而無柱為異。又味美在肉，謂之舌者，有肉突出，宛如人舌，啖之柔脆，以是為珍。其殼圓厚，淡紫色，可飾治器，卽墨海中有之。〈案《香祖筆記．十》云：西施舌，海燕所化，久復化為燕。〉通州劉桐村錫信昔宰茲邑，上官多屬意，劉以導諛且妨民婉辭拒之，𠪱城令以五十金，屬其人貨致，劉亦弗許也。甯海所出，狀類西施舌而大，其名曰鴟，肉微黃色，又無舌清味，不逮遠矣。〈以上十二條，壬申冬所記，此一條癸酉春補。〉
𧊧
蚌之屬，《說文》所謂蠇也。殼圓而厚，有文，回旋如指頭文，大者如酒杯，作青白色。其類亦有纖如指頂，黃白雜文，殼薄而光，乃文𧊧之屬，非此也。𧊧，一名蛤蜊，肉甚清美，熱酒衝啖，風味尤佳。宋廬陵王義真車螯下酒，〈《宋書．劉湛傳》臑酒炙車螯。〉珍可知矣。《大觀本草》言車螯是大蛤，一名蜄，卽此是也。腹有小蟹，𩪋足悉具，狀如榆莢，是蛤之精。蛤在殼中，不能取食，當其飢虛，蟹輒走出，為蛤覓食，蟹飽則蛤飽，晨出暮還，有肉如絲為之牽係，或猝遭風浪，絲斷蟹殭，蛤卽頓什。郭璞〈江賦〉所謂璅蛣腹蟹，當卽指此。而璅蛣非蛤，恐同類異名耳。《北齊書．徐之才傳》有人患腳跟腫痛，諸醫莫能識。之才曰：蛤精疾也，由乘船入海，垂腳水中。疾者曰：實曾如此。之才為剖，得蛤子二，大如榆莢。卽是物也，謂之精者，知覺攸存。至于文蛤之倫，腹中無蟹。
海浮石
石縹青色，微帶土黃，輕虛浮脆，應手糜碎，一拳之多，不盈半兩，性味鹹淡，堪入藥用。書籍觚棱，紙色煙塵，大可揩摩，新生滑瀞。此石採取，海波深處，云是水沫凝結所成也。劉逵〈吳都賦〉注：浮石，體虛輕，浮在海中，南海有之。
燕兒魚
體長五六寸，色黑如燕，鬐長解飛，不能赴遠，浮游水面，不過數武，翩然而下，如燕子投波也。鬐與尾齊，味酸不中啖，海人去鬐啖之，亦不美。
鰵魚
鰵〈音慜，《王篇》魚名。〉魚，巨口細鱗，大者長四尺許。鱗肉純白，漁人或呼白米、子米，鰵聲轉耳。作膾下湯及蒸𤌉皆可啖之，此魚之美乃在於鰾，〈《玉篇》毗眇切，魚鰾可為膠。〉梓人制器黏綴合縫勝於用膠。謂之魚鰾，實此魚腹中之腴也。
鰻鱺魚
似鱓而腹大，如鰌而體長，其色青黃，善鑽泥淖，能攻隄岸，溝渠中亦喜生之，俗人呼之泥裏鑽，蓋鰻鱺之聲轉為泥裏也，海邊人呼海鱓，非也。陶隱居言能緣樹食藤花。《玉篇》云：其氣辟蠹魚。而古語云君子不食驪魚。〈《韓詩外傳．七》〉今驗此魚，形狀可惡，而能補虛勞。《稽神錄》載：有人多得勞疾，相因染，死者數人。取病者於棺中釘之，棄於水，永絕傳染之病。流之於江，金山有人異之，引岸開視之，見一女子猶活，因取置溫舍，多得鰻驪魚食之，病愈，遂為漁人之妻。
青魚
青魚大者長尺許，腹、背鱗色俱青，以是得名。冰解春融，海魚大上，挂網之繁，無慮千萬，貨者賤之，鹽藏蒸啖，味亦非美。或少腌曝乾，炙啖，頗佳，次於柳葉也。
柳葉魚
魚體似魴而狹，長不盈五寸，闊幾二寸，厚半分許。海人為其輕薄，形如柳葉，因被此名矣。腌藏而膊乾之，可以餉遠，炙啖甚佳。萊州街市編為四五草束而貨之，有野素之風。又有油魚，小而短，僅半前魚，而厚欲過之，出萊陽海中，以饒肪得名，炙啖尤美也，竝可案酒。
冰魚
體狹而長，可四寸許，鱗細而白，肌膚洞澈，骨體瑩明，望若鏤冰矣。京師貨者來自衛河武定，利津海邊諸水亦復饒之。澤冱冰堅，魚肥而美，瀹瀹湯下酒，風味清新，霜橙雪薺，未知孰為尤勝耳。〈茲魚近海方有，故入海疏。〉
銀魚
體白而狹，長可六七寸許，曝乾𤌉啖及瀹湯味清而腴，不逮冰魚遠矣。海人為其纖而修長如切湯餅之狀，謂之麪條魚。余謂銀魚之名，唯林刀魚庶幾無媿，此卽非倫，今欲以意更之，呼之玉筯焉。
催生魚
碧青色，纖長如筯，體堅類骨鼻梁橫出，殆長寸許，目在鼻端。漁者網得之，云可催生，未審作何法用。按《南越志》鱕魚，鼻有橫骨如鐇，海船逢之必斷。〈吳都賦〉注：鱕有橫骨在鼻前，如斤斧形，東人謂斧斤之斤為鐇，故謂之鱕。然則鱕魚似鐇，因有此名。茲魚雖鼻有橫骨，但大小迥異，明非一魚也。
離水爛
無名小魚也。漁者為細網海邊撩取之，長數寸許，圓體饒肪，逡巡失水便致糜爛。海人為難於收藏，腌以為醬，鮮美可啖，經典所稱魚醢當指此而言。凡蟹、蝦、八帶魚皆可作醬，又有魚子醬，海豚、鮐𩹏、偏口、魱鮥，其子俱可作之。烏賊魚卵片片解散，以酒柔之，亦可下湯。竝方土之貢珍，盤肴之佳味也。但野人率素不解調和，鮏鹹未除，烹庖無術，若腌以糟醪，調以薑桂，登之食筵，薦諸賓饌，雖古鯤醬卵醢方之蔑如矣。
鮣魚
形似紅姑，青黑色，長三尺許，有印方長在魚顛，頂文理縱橫，略如繆篆，頭顱堅鞭，〈俗作硬。〉大魚被觸靡不殭斃，船艇著處亦為罅漏。〈吳都賦〉注：謂印在身中，又引扶南俗云：諸大魚欲死，鮣魚皆先封之，死是虛誣耳。此魚福山海中有之，亦不多見，余聞之婦弟王鎮翰殿邦云。
馬韉魚
福山海中饒之，形狀寬狹全似障泥，作紫紺色，一面有鱗，蓋王餘之類，而厚大倍之。肉極腴美，不減鏡鯧，貨者珍之。一種牛舌頭魚，略似馬韉而上博下殺，首尾渾圓，不似馬韉首帶方形也，亦一面有鱗，唯目殊小，魚重二斤者其目才如綠豆，腹下四邊俱淡紅色，中央微白為異。
橜子魚
圓體細鱗，為色純黃，長或尺許，自上而下，漸以銳小，甚似椓杙之形，海人謂為龍王橜子，肉亦可啖。
黃鰿魚
形體渾圓，有長八九尺者，肥亦中啖，頭略似鰿，〈俗作󺹨。〉餘不類也，而海人以鰿呼之。余不謂然，或鰿當作脊然，是魚鱗鰭俱黃，不獨脊上為然。
絲黃魚
形狀略似𣜤魚，而頭不扁，目亦黃色，又有紫色者，實一種魚也。福山海中四時恆有，釣艇所得佳饒此味。
海鱓魚
體圓，青色，略似河鱓，銳頭大口，利齒如鋸，兩邊絕無，乃在中央，一道鋒鋩，直入咽喉，巨魚遭之，迎刃立斷，肉雖腴美，骨朿纖長，須防作󷤱。海人食餺飥，碎切為餡，雜入蘿蔔數片，旋卽簡去，骨朿盡出矣。魚大者長四五尺，闊可尺許，為性悍猛，釣者憚之，呼之狼牙魚或曰海狼。
海盤纏
大者如扇，中央圓平，旁作五齒岐出，每齒腹下皆作深溝，齒旁有髥，水蟲幺䯢誤入其溝，便乃五齒反張合并其髯夾取吞之，然都不見口目處。釣竿所得，餌懸腹下，蓋骨作四片，開卽取食，闔仍無縫也。旣乏腸胃，純骨無肉，背深藍色雜以䞓點，腹下純紅，其小者，腹背皆紅。狀旣詭異，莫知所用，乃至命名，亦復匪夷所思，將古海貝之屬，其類非一，及其用之，皆為貨賄，故雅擅斯名歟。
蝦蟆魚
形全似蝦蟆，唯尾長尺許，皮色青黃，不作痱癗，細鱗如釘子之形，然亦濡輭，手捫之如蝦蟆皴也。福山海中嘗有舉網得之者，初不敢啖，投之沙磧。人或收而煮，啖之風味甚佳，清美如蟹，乃知水陸所生，形多肖似。海驢、海牛人有見者，卽作牛驢之形，洪鈞陶冶亦有依循，釋典輪迴乃成虛妄，眾生代謝譬彼樹花，若謂來世之因，必資見身之果，然則芒芒造化，甯當作印版文章邪。
海腸
形如蚯蚓而大，長可尺許，土色微紅，一頭肉朿有類鬚然，蓋其首也。穴於深海之底，沙中作孔如蛣蜣所居，約入沙二尺許，頭在穴口，幺蟲經過，吸取吞之，其遺矢處亦作細孔，人不見也。腸細如綫，可長丈許，夜間出穴覓食，腸蒂卻繫穴口，比曉仍還。或遭風浪漂斷，游腸棲泊岸邊，為人所得矣，破視其腹，血色殷然。海人亦喜啖之，或去其血，陰乾其皮，臨食以溫水漬之，細切下湯，味亦中啖。海蛆者，巨如𪁗卵，尾如鼠尾，腹盡淄泥，釣竿為餌，以致嘉鯕，饒有所得，其物難煮，不中啖也。
海帶
海中諸草可啖者多，唯此不爾，土人因其形似，目為帶云。葉如麥冬而長，產於海底，高可隱人，其根如茅，而節間稍短，咀之甜脆，為草蕃庶。海人沒水撩取，堆積如山。本青綠色，曝乾卽黑，經霜又白，捆載而歸，寒鄉苫屋，勝於覆茅，旣免火灾，又能經久，雖屢更秋霖，終無腐敗，亦奇物也。海邊村落，彌望皎然，就近窺尋，乃有人家，居然白屋矣。
海糞
江河水下，浮苴漂木，東流到海，潮汐浪淘，碎為糞壤，北土寒冬，家有火炕，輦糞熏烘，可代薪燎，其火無燄，微釀清煙，而不觸鼻，卻可熏螡，兼無火患也。

        </div>
      </div>
    </div>
  </div>
</div>
<!--update:2025-08-30 10:07:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>