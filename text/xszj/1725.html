<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,马首农言,王籙友校勘《马首农言》记,马首农言全文在线阅读,马首农言全文在线下载,大玄古籍书库">
<meta name="description" content="地方性农书。一卷。清祁寯藻撰,成书于清道光十六年(1836年)。作者系山西寿阳人。寿阳古名马首,因记当地农事,并引用当地农言甚多,故名《马首农言》。书中首论地势、气候,依次分述种植、农器、农谚、占验、方言、五谷病害等。_马首农言_全文在线阅读_马首农言_全文在线下载_大玄古籍书库">
<title>马首农言_祁寯藻_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">马首农言</span> <br/>
          作者： <span class="inputVal" id="bkauthor">祁寯藻</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,农书,完结</span> <br/>
          字数： <span class="inputVal" id="bknum">[book_length]31409</span> <br/>
          说明： <span class="inputVal" id="bkdec">地方性农书。一卷。清祁寯藻撰,成书于清道光十六年(1836年)。作者系山西寿阳人。寿阳古名马首,因记当地农事,并引用当地农言甚多,故名《马首农言》。书中首论地势、气候,依次分述种植、农器、农谚、占验、方言、五谷病害等。</span> <br/>
          封面： <span class="inputVal" id="bkimg">Z_13489.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]马首农言
[book_author]祁寯藻
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,农书,完结
[book_length]31409
[book_dec]地方性农书。一卷。清祁寯藻撰,成书于清道光十六年(1836年)。作者系山西寿阳人。寿阳古名马首,因记当地农事,并引用当地农言甚多,故名《马首农言》。书中首论地势、气候,依次分述种植、农器、农谚、占验、方言、五谷病害等。
[book_img]Z_13489.jpg


[book_title]序
彭序
五方之氣候不齊，故其樹藝亦各異，先王所為物土之宜而布其利也。壽陽踞太行之項，環山為邑。獨西北通黃嶺一峽，故其氣候特寒。穀雨播種，秋分隕霜，傳諸農諺者，言穡事之尤艱也。淳甫相國居邑之平舒村，民風淳樸，比戶勤農，人無「猗頓」之資，家有「山樞」之儉，上自鮐背，下至垂髫，莫不以占晴雨、力耕耘為治生之務，此《農言》一書所由作也。其書先辨種植，次及農器，繼采古諺方言，附以占驗之術，畜牧之方，水利救荒之策，於農事本末，既賅備矣。復錄前賢訓俗之文，以敦規勸。如戒淹喪，禁囤積，懲遊蕩，儆刻薄；又於務本之中約舉大端，與世指迷。是有裨於風俗人心，豈可與《齊民要術》等書同類而觀哉？夫晉人多居積，善行賈，今漸有中於奢靡而入於匪僻者矣。壽陽之土獨瘠，此天與以嚮義之資而使之無過也。生斯土者，誠知稼穡之惟寶，抑末技而重本圖，庶幾災禍不侵，人登仁壽也夫。
長洲彭蘊章敬題
自序
幼從京宦，稍長歸里，五載家塾，未親耒耜。弱冠遊宦，二十餘年，還家如客，遑問及田。請假侍親，讀禮守墓，寒暑四周，惟農是務。農家者言，質而不文，因時度地，各述所聞。耳目既習，徵驗亦久，煩言碎辭，以筆代口。古馬首邑，今曰壽陽，先疇世服，詒自黃羊。
道光十有六年歲次丙申季春之月，祁雋藻記

[book_title]马首农言
地勢氣候
壽陽縣居太行之頸項。山脈西北自寧武、忻州來，至縣東北境，枝分右出，融為縣治。正幹引而南，山之東為桃水所導源。又引而東南，由平定州至樂平之西陡泉嶺，則洞過水導源處也。全境之水，惟東界南北芹泉東流為桃水，而歸滹沱，餘皆彙趨城南，合洞過以西注於汾。（縣志）
環壽皆山，獨黃嶺一峽受西北風，故氣特寒。韓文公《題壽陽驛》詩云：「風光欲動別長安，及到邊城特地寒。不見園花兼巷柳，馬頭惟有月團團。」至今有「冷壽陽」之諺。穀雨後始布種，秋分後即隕霜，農事艱難，倍於他邑。太安、平舒兩村尤寒，以地窪近河故也。
種植
穀者樹藝之總名。北方則專屬之粱，而以粱之名移於稷，又移稷之名混於黍，於是粱、稷、黍三者言人人殊。國朝程徵君瑤田著《九穀考》，獨據許氏《說文》，證以鄭氏《周官》「九穀」注，力破諸說之謬。余參之目驗，信其不誣。今之所謂穀，即《說文》之禾也。禾，粟之有稿者也。其實曰粟，其米曰粱。今之所謂高粱，即《說文》之稷也；黏者為秫，故俗呼高粱為秫秫，呼其稭為秫稭。《月令》：「首種不入」，鄭注：「舊說首種謂稷。」今北方諸穀播種，高粱最先，粟次之，黍糜又次之。高粱最高大，又先種，故曰五穀之長，故司農之官曰後稷。因之為五穀之總名，因之為祭穀之總名也。唐蘇恭誤解陶通明「稷與黍相似」之云，遂欲於黍中求稷，乃曰：「《本草》載稷不載穄」，因以穄為稷。不知黍中之有穄，猶稷中之有秫，稻中之有粳。北方稷、穄音相邇，穄奪稷名，因謂稷、穄一物，而以黏不黏分黍稷，失之矣。《說文》{麻黍}穄互釋，稷穧互釋，其為二物甚明。程說如是，姑撮其略。知此乃可言種植矣。
穀多在去年豆田種之。亦有種於黍田者，亦有復種者。諺云：「不怕重種穀，隻怕穀重種（上聲）。」蓋謂穀類不一（苗有紅白），當換種也。未種之先，耕一次，耙二次，以多為貴。俗謂「耕三耙四鋤五遍，八米二糠再沒變」。原，穀雨後立夏前種之；隰，自立夏至小滿皆可種。原，深二寸，畝用子半升；隰，寸餘，子半升二三合（農人下子多以半升計）。種畢，以砘碾之。地濕，則俟乾，然後碾之（恐有風鑽入壞子）。至六七日，復碾之。苗出土時，蟲之傷苗者，有截白、截青之名。截青尚可俟其發生；截白則宜改種，勿遲。苗高寸餘，原，先鋤；所謂「早鋤一寸，強如上糞」是也。隰，宜間（去聲，拔苗令稀），不宜鋤，鋤則苗已留成，防其因濕而壞也。尺餘則可鋤矣。臨伏再鋤，以土壅根，令其深固。穀莠最多，如黃顱、灰背、老牛草之類，皆宜鋤淨。立秋至白露，三鋤以去草。至秋分社時，以手撥其瓣，視有綠穀否，無則熟，可獲矣。獲後去其根，犁之，令地歇息。
黑豆多在去年穀田或黍田種之，萬勿復種。諺云：「重復黑豆子種穀（無糞下子謂之子種），一年一個沒甚吃」是也。又云：「莊家種黑，十年九得。」蓋土宜黑豆，宜多種也。穀雨後先種原，子三半升，犁深三寸；隰，子亦如之，深則二寸。深雖耐旱，少不發苗；淺雖發苗，後不耐旱。原宜稠，三四寸一苗。隰宜稀，亦不過一尺。苗低，淺鋤之；苗高，深鋤之。二遍，亦以土壅根。秋、夏、黑、白等豆皆然。獲後旋耕，以備來年種穀與高粱。不可於蕎麥地種。諺云：「蕎麥見豆，外甥見舅。」
麥種不一。春麥於去年黑豆、小豆田，春分時種之。種法有二：以犁耕而種者，原，子六半升；隰，七八半升，地濕而肥，一京斗（俗以五升為一小斗，亦曰京斗）至多矣。宜淺不宜深。俗云：「麥子犁深，一團齊根。」地喜堅實，不喜懸虛。俗又云「麥種場」是也。耕畢，耙二次，耙不厭多。以钁勾開地界而種者，每畝下子略多於耕，勾畢以足覆土踏之。耕微深，熟較遲；勾微淺，熟較早。耕者於出土時復耙之。地既著實，亦無「串黃」之慮（雨後麥芽無力，不能出土，黃芽長至三四寸，謂之「串黃」）。勾者亦於出土時復踏之。草麥與種春麥同時，畝用子十升。拐麥畝用子六升。草麥、拐麥獲在夏至。俗謂「得節不得節，夏至吃大麥」。春麥至伏乃刈之。俗云：「麥子不受伏家氣」，謂熟在伏前也。又云：「麥子傷鐮一張皮」，傷鐮謂刈大蚤也。宿麥於秋分前後種之，與春麥同法，但耕微深耳。
高粱多在去年豆田種之。其田秋耕者為上，春耕者次之。犁深二寸，耙一次。穀雨後種之，深寸餘，子半升至一升皆可，切忌過深，深則子粉矣。種畢砘之。苗高三四寸則鋤，立苗欲疏，二尺餘亦不為遠，尺五至稠。再鋤時，以土壅根。肥地可留其支苗，薄地則去之。鋤不厭多，多則去草，且易熟。熟以色之紅紫為驗。
小豆種法與黑豆同，所異者，黑豆先種原，後種隰；小豆先種隰，後種原。犁較黑豆宜深，所謂「小豆犁淺，不如不點」。苗小時，以手間之。原，苗相距宜五寸；隰，雖一尺亦可。立秋則鋤，鋤喜陰雨，俗有「乾鋤穀苗濕鋤豆，細雨淋淋鋤小豆」之說。至大小豌豆、扁豆，與種春麥同時，皆係夏田。紅豆不拘遲早，鋤忌午日。綠豆與種小豆同時，宜午鋤。若鋤遇陰雨，多生旱蟲。
黍有穄黍，與種穀同時。穄黍外，又有大、小白黍，大、小黑黍，大、小紅黍之別。大者先種後熟，其粒大，耐風；小者後種先熟，不耐風。於去年穀田、黑豆田，芒種時種之。先耕一次，宜深；種時再耕，宜淺，雖一寸亦可。下子畝六、七合。耙二次，先以木板拖之，恐其「沒紋」（初出土，葉如鼠耳，若遇雨，泥水貫其心則死，謂之「沒紋」），後復砘之。地喜勻和，忌土塊。俗云「黍種湯」。未出土時，雨亦不妨，俗又有「黍子頂瓦出」之說。三四葉則間之，留苗寸餘，雙單相間。俗云：「稠糜忽闌黍，黑豆地中臥下狗。」鋤亦不必深。驗老嫩如驗穀法。
蕎麥多在本年麥田種之。有先耕後以耬種者，耕宜深二寸，耬深止一寸，種畢耙之。有和糞點者，耕止寸餘深。點法有二：點於犁溝者耕微淺；點在棱背者耕微深。有將子亂灑地面後，以犁耕之，以耙覆其種者。三法皆忌大雨，大雨則謂之涸傷。俗有「蕎麥不涸傷，就拿布袋裝」之語。至亂灑者雖易結子，熟時難挽（蕎麥用手挽，不用刈），不如點種二法為善。
油麥多於去年黑豆田、瓜田種之。性喜濕。布種之法，原不過三半升，隰則有四五半升者。其種一，種有蚤晚而獲亦因之。夏油麥與種春麥同時，獲在初伏。獲後其田種蕎麥則遲，至秋分種宿麥為宜。與小豆同時種者，俗謂之「二不秋」，獲在處暑後。與黍同時種者，謂之秋油麥，獲在秋分後。種時以燒酒少許勻子，其莖勁而有力，不為風靡。下子若遇陰雨東風，穗多黑煤，宜忌。點者居多。苗高三四寸則鋤，立苗與春麥、宿麥同，太疏則難熟矣。
諺曰：「小滿前後，安瓜點豆。」瓜類甚多，栽時不甚相遠。如中瓜則先栽，倭瓜次之，黃瓜、甜瓜與葫蘆、瓠子相繼並栽。其法將子用溫水浸過，撲於地上，一一入盆芽之，芽之然後栽之。其性蔓生，且多支節。葉下皆有一頭，以手切去，方不混條。葫蘆切其正頂，瓠子獨留正頂。甜瓜則又切其正頂，留其支頂，見瓜又切其支頂。切時必正午方好。黃瓜任其支蔓，不用切頂，𡇲以沍油為最。倭瓜宜多栽，必須伏前埋條，切去支節。至伏則瓜朽爛，立秋後雖多結實，亦難黃熟。
蒜多栽於濕處，俗有「清明不在家」之說。多則以耬畫地，少則以钁子勾開地界，不必過深。稀，五寸一種，稠，則三四寸亦可。小滿鋤草。芒種時於行隙中灑紅蘿蔔。欲灑芥菜，則俟初伏。處暑起回，辮之。其有不分瓣者，謂之獨孤蒜，灸，用以承艾，不患成瘡。
余初得邑人張氏耀垣種植諸說，復與同研友冀君乾詳細參考，質之老農，皆以為然，遂記之。
穀之種不一，一穗粒顆多寡不同。以道光十四年秋收九分計之：灰穀一穗七十六瓣，瓣百八十四粒或百六十粒，得八千九百八十九粒。大白穀一穗七十九瓣，瓣百一十九粒或百粒，得八千八百三十四粒。小白穀一穗九十九瓣，瓣六十五粒或八十五粒，得七千八百九十二粒。小蛇穀一穗九十三瓣，瓣百粒或百二十粒，得九千四百九十二粒。小黃穀一穗八十五瓣，瓣百一十五粒或百二十粒，得九千八百三十五粒。若準以大有年所獲，一穗萬粒，有過之無不及也。諺曰：「春種一斗子，秋收萬石糧。」信然。
犁之淺深有法。欲微深，則向前稍送之；欲微淺，則向後稍抹之。欲大深，則將上木貫打緊，下木貫打鬆；欲大淺，則反是。其法不一，以類推之。欲察犁跡淺深，於耕過土埋處，手刨之乃見。春犁宜淺，秋犁宜深。深不過二寸半，淺不過一寸或寸餘。然亦有特用深犁者，地力不齊也。今年耕墒，明年耕隴，則地力有餘矣。
糞宜早運田中，不可遲延。三冬有暇日即運之，無暇日則至新春運之。田在河外，尤宜早運；凍解路淖，人力、車力均難施矣。運畢須於田中椎碎。
凡犁田，深不過六寸，淺不過寸半。山田四寸為中。河地，秋三寸，春二寸半。秋犁較春犁深五分或一寸。秋犁棱窄，春犁棱寬。秋，一步七棱；春一步六棱。
碌碡壓地。山田，秋宜壓；春宜磨（磨似耙，木齒形如鹿角）。平田，春宜耙；秋宜犁。山田幹燥，恐熟土為風吹去，來年禾稼不長，故用壓、用磨。平田不須也。
凡耬，有糞耬（大三筩），有子耬（小三筩）。
凡穀初生三四葉，先挑草，次間苗（即拔苗也，平地、河地皆用之，雨多時尤要，山地不須間），次鋤苗。
凡鋤，深謂之摟，淺謂之鋤，先鋤後摟。鋤主立苗欲疏，摟則擁土培本（俗謂刨窩跌彈，使雨水不散，亦不畏風）。自鋤至摟，三次為勤，二次亦可，一次為惰，四次者田無草萌矣。
凡穀田，自秋犁始，至來歲入倉止，凡用人力二十餘次：犁秋田（俗名殺秋地）、運糞（自始凍至開凍）、耙春田（俗名打茀頭）、打土塊（俗名打圪拉）、打糞塊（俗名打瘤糞）、散糞（或灑、或溜、或棱）、犁春田（俗名翻地）、耙、布種、碾砘（三石橫穿一木牽之，俗名拉砘子）、復砘、挑草、間苗（間，去聲，一曰揀苗）、鋤、二鋤、三鋤、刈獲，捆載，切穗、打場（先以碌碡碾之，再打。打穀耞板，俗名拉戈）、入倉。
壽邑麥不宜多種，大率十畝中種一畝（北麥來自歸化城，又有東麥）。黑豆宜多種，易收（太原迤西，黑豆多販自壽陽）。穀供一邑之食，有餘販之他邑。南鄉人多因土厓為窯，積穀無黴爛之虞。稻米來自太原縣，所謂晉祠大米也。油有麻油，無香油。石炭土產，然質軟多煙，不及平定之佳。
蕎麥開花於七月十五日前後，月下結子。天陰則子難實，蓋得陰氣而實也。其性屬陰，故寒。
凡五穀皆有花，畏雨。穀花青，黍花碧，高粱花黃，蕎麥花白，黑豆花或淡紫或白，小豆花黃，扁豆花淡紫，豌豆花深紫（杕杜詩云：「黍稷方華。」箋云：「六月時。」）。
白蘿蔔花白，紅蘿蔔花淡紫，芥花黃，茄花深紫，瓜花黃。回回山藥花白，回回白菜花黃（此二種近年始種），白菜花黃。
農器
耒，耜上句木也。耜，臿也。犁，墾田器也。耒耜曰犁耙，所以散墢，去芟，渠疏之義也。凡耕而後有耙。勞（記到切），無齒耙也。撻，打田篲也。耰（於求切），槌塊器也。磟（古竹切）碡（徒篤切），北方以石，南人以木，耙而後有磟碡焉。耬（落候切）車，下種器也。砘車，砘石碢也，以木軸架碢為輪，故名砘車。瓠種，竅瓠盛種也。牛軛，服牛具也。
钁（居縛切），劚田器也。臿（楚洽切），鍬也，所以開渠者。長镵（仕杉切），踏田器也。鐵搭，其齒銳而微鉤，似杷非杷，劚土如搭也。杴，臿屬，與鍬臿異。鐵杴惟宜土工，木杴可扌策（初責切）穀物，以竹為之者，謂之竹揚杴（與江、浙颺籃少異）。镵，犁之金也。鏵（胡瓜切），鍤類起土者也。镵開生地，鏵耕熟地。北方多用鏵，南方皆用镵。鐾（蒲狄切），犁耳也。剗（所間切），平土器也。劐（呼鑊切），耬足所耩金也。
錢（子踐切），銚也（銚，七遙切）。似鍬非鍬，殆與鏟同。養苗之道，鋤不如耨（力豆切），耨不如鏟（楚簡切）。鎛（布各切），耨別名也，耨，除草器也。耰鉏，耰為鉏柄也。鉏，立薅也。鐙（多鄧切）鋤，剗草具也。鏟，平削也。銍（知栗切），獲禾穗刃也。艾（魚肺切），獲器，今之𠛎鐮也。古艾從草，今刈從刀。鐮（力詹切），刈禾曲刀也。鏺（蒲末切），兩刃刈也。𠠫（即計切），開荒刃也。斧，伐木刃也。鋸，解截木也。�（查轄切），切草也。礪，磨刃石也。
杷（蒲巴切），鏤钅敕器也。穀杷以攤曬穀；耘杷以耘稻禾，竹杷場圃樵野間用之。朳（慱拔切），無齒杷也，所以平土壤、聚穀實也。杈，箝禾具也。禾鉤，斂禾具也，比之手梿（力展切）甚速便也。搭爪，如爪之搭物，速於手挈也。禾擔（都濫切），負禾具也。連耞（古牙切），擊禾器也。
蓑，雨衣也。笠，戴具也。屝，草履也。屨，麻履也。
蓧（徒吊切），盛穀種器。蕢，盛穀器。筐，竹器之方者。筥，竹器之圓者。畚（音本），土籠（力重切）也。𥫱（徒本切），盛穀器，兼篅（市專切）𤳯（章怒切）而言也。𥫱多露置，可用盛糧；篅𤳯在室，可用盛種，皆收穀所先具者。穀匣，盛穀方木層匣也。籮，挈米穀器。𥰭（才何切），造酒造飯用之漉米，又可盛食物也。儋（都籃切），盛米器也，或作甔，瓦器也。籃，竹器，無係為筐，有係為籃。箕，簸箕也。簸，揚米去糠也。帚，短者謂之條（亦作苕）帚，長者謂之埽帚，又有種生者一科一帚，謂之獨帚。籭（所宜切），篩穀物，可以除粗取精也。䈰（所交切），飯䈰也，南曰䉛（於六切），北曰䈰。南方用竹，北方用柳（按凡竹器北方多用柳為之），皆漉米器，或盛飯所以供酒食也。篩穀箉（與袋同音，土俗所呼），竹器。颺（餘亮切）籃，謂風飛也，不待車扇，又勝箕簸。種（上聲）簞，盛種竹器也。曬槃，曝穀竹器也。
杵臼，舂也。碓，石舂也。堈（居郎切）碓，踏碓也。槽碓，受水以為舂也。礱（力董切），礧穀器，所以去穀殼也。輾（女箭切），石碢，轢穀也。輥（古本切）輾，世呼曰海青輾，喻其速也。颺（與章切）扇，揚穀器，場圃用之者謂之扇車（按：壽邑扇車，大小二種，小者謂之米扇，大者謂之虎頭，與此少異）。䃺（莫臥切，唐韻作磨），石磑（五對切）也，主磨曰臍，注磨曰眼，轉磨曰幹，承磨曰槃，載磨曰床。凡磨上皆用漏斗。油榨，取油具也。
倉，穀藏（去聲）也，有屋曰廩，無屋曰庾。庾，露積穀也。凡露積者，編草覆之，謂之積苫。囷，圓倉也，京，方倉也。窖（古孝切），藏穀穴也，方曰窖，墮（他果切，謂狹而長）曰竇。升，十合量也。斗，十升量也。斛，十斗量也。夫量者躍於龠，合於合，登於升，聚於斗，角於斛。槩（工代切），平斛斗器也。
釜，煮器也。甑，炊器也。箅，甑箅也，所以蔽甑底也。
下澤車，田間任載車也；大車，平地任載車也。守舍，看禾廬也。牛室，耕牛為寒築室，納而皂之也。
水柵，排木障水也。水閘，開閉水門也。陂，野池也；塘，猶堰也。陂必有塘，故曰陂塘。翻車，謂龍骨車也；筒車，流水筒輪也。戽（候古切）斗，挹水器也。桔槔，挈水械也。轆轤，纏綆械也。瓦竇，泄水器也。浚渠，引川水為渠，以資沃灌也。陰溝，行水暗渠也。井，地穴出水也。
水磨，以水激磨隨輪轉也。水礱，水轉礱也。水碾，水輪轉碾也。機碓，水搗器也。𦈢，汲水器也。綆，汲水索也。
王楨《農器圖譜》，摘其南北通用者節錄之，其詳具本《農書》中。
農諺
農之有諺，其來最古。《說文》：諺，傳言也。古者輶軒所采，風謠所遺，片語隻句，散在里鄙。曩籍|縷，可得而言，若「黍稷無成，不能為榮」（《國語》）；「土長冒橛，陳根可拔，耕者急發」（鄭氏注《月令》引《農書》）；「力勤十頃，能致嘉穎」（王嘉《拾遺記》）；「三月昏，參星夕。杏花盛，桑葉白」；「河射角，堪夜作。犁星沒，水生骨」（崔寔《四民月令》引農語）；「蜻蛉鳴，衣裘成；蟋蟀鳴，懶婦驚」（《月令》注引裏語）；「射的白，斛米百；射的元，斛米千」（酈道元《水經注》引諺語）；「陂汪汪，下田良」（《水經注》）；「欲得穀，馬耳鏃」；「子欲富，黃金覆」（賈思勰《齊民要術》）；「椹厘厘，種黍時」（《齊民要術》注）；「坐賈行商，不如開荒」，「濕耕澤鉏，不如歸去」，「耕而不勞，不如作暴」（王禎《農書》）。斯並至理恒言，不涉纖俗。其或發聲近鄙，適用惟良。「雖有絲麻，無棄菅蒯」。以彼廑身從事，樸野不文。《管子》、《呂覽》之篇，氾勝、崔、賈之說，目未劉覽，言輒符合。自天時、地利、人情、土俗，並有徵信，無假彫飾，豈非循之則得，違之則失者哉？雖孔門興「不如」之歎，班氏有「鄙者」之譏，小道恐泥，壯夫不為，然三變之禾，取其顧本，耦犁之法，足以富民，豈曰巢屑，概以略諸？
打了春，四十日擺條風，風莫風，不上身（春風不寒）。打了春，連鞋單布裙（不著襪）。一年打兩春，黃土變成金。驚蟄河開（又曰：驚蟄河開河不開）。河重凍，穀重種（春寒，河開復凍）。驚蟄聞雷米如泥（又：驚蟄雷謂之雪裏雷，主豐年）。春分耩麥（春麥）。春社燕來。春分有雨病人稀。清明栽蒜（又曰：清明不在家，白露不在外，謂種蒜、收蒜時也）。二月清明有花，三月清明無花。穀雨耩山坡（種穀、山坡暖，故早種）。穀雨搶頭種，立夏種河灣（河地寒，故遲種）。立夏種胡麻，九股八格杈；小滿種胡麻，到秋祇開花。麥望四月雨（又曰：麥望四節雨，蓋麥秀四節也）。立夏不種黑（謂黑豆）。初一初二缺斤兩，初三初四麥彈黃，初五初六霜降早，初七初八打滿場，初九初十溢了場，十一十二有餘糧（四月占雨，道光十一年四月八日雨，是歲豐）。四月四，麥挑旗，五月端午麥秀齊。三月黑豆四月米（謂納糧）。四月八，凍煞黑豆甲。小滿前後，安瓜點豆。小滿麥定胎（胎，麥節也）。穀種至小滿。小滿花（棉花），不回家（棉花遲種則不收）。槐芽兒雞爪，種穀稀少。芒種急種黍，夏至也不遲。芒種稙黍生芽。芒種黍子急種穀（謂重種者）。有錢難買五月旱，六月連陰吃飽飯。夏至日得雨，一點值千金。夏至不種高山黍，還有兩坰稙{麻黍}子（坰，畝也）。得節不得節，夏至吃大麥（又曰：夏至吃角角，謂豆角也。大麥，麥別種）。夏至不留秧（謂莙薘、回回白菜諸秧，至此皆種）。黑豆不識羞，夏至開花立了秋。五、八月小盡，晚田少種（謂霜降早）。五月小，必定好，五月大，必定怕。小暑吃角角，大暑吃麥麥（豆角謂之角角。金劉岩老瞻詩有「廚香炊豆角」之句）。天河掉角吃角角，天河東西吃新米。夏至三庚入伏，立秋五戊為社（有六戊者）。麥子不受中伏氣（又曰：麥子不受伏家氣）。伏裏無雨，穀裏無米。頭伏摟，滿罐油；二伏摟，半罐油；三伏摟，沒來由（摟，鋤之深也；油，粒飽湛也）。頭伏蘿蔔末伏菜（又曰：頭伏蔓菁末伏芥）。立秋有雨萬物收，處暑有雨萬物丟。立秋三日不下子。早立秋，涼颼颼；晚立秋，曬煞牛（謂立秋時刻午前為早，午後為晚）。處暑熱不來。處暑吃高粱（主豐收）。穀兒黃掛頭，全憑鋤一鋤。八月初一灑一陣，旱到明年五月盡。白露一半田（小糜、小黍、小豆此時有成熟者）。齊白露，摘瓜挽小豆。白露耕宿麥。七月十五遊花田（蕎麥開花）。七月白露麥種早，八月白露麥種遲。秋分耩麥（宿麥）。秋分割田。先社後秋分，必定好收成；先秋分後社，必定忍餓。不怕秋分不怕社，只怕晝夜相停那一夜（秋分夜多霜）。過社十日無生田。秋社燕去。寒露百草枯。重陽無雨盼十三，十三無雨一冬乾。霜降割葦。霜降搭橋。立冬不使牛，還有三坰朝陽地。小雪羊回圈。小雪封地，大雪封河。明冬暗年（冬至日晴，元旦陰無風，主豐年）。新冬舊年。冬至一陽生。一九二九，吃飯溫手；三九四九，凍破碓臼；五九六九，沿河看柳（又曰：開門叫狗）；七九河開，八九雁來（又曰：七九八九，沿河看柳）；九九又一九，犁耬遍地走（一說黎螻，蟲名，小如米，色紅，小兒謂之「紅陽婆」。九九後此蟲遍地走，余目驗良然。壽陽地寒，此時犁耬不能出地，當指蟲言。又：沿河看柳，特言近河樹木似有煙氣耳，非謂柳色至此已青也）。七九河開河不開，八九雁來必定來（道光十五年二月初七日始聞雁，在九九第二日）。七九六十三，行人路上把衣擔。九九又一九，便是春分候。九日一場風，伏日一場雨。春打六九頭。臘月三白兩樹稼，莊家出門拍大話（道光七年十二月初三日、初九日冰花滿樹，次年大有。九年正月十六日、十八日、十九日三番樹稼，亦豐）。臘七臘八，出門凍煞。臘月半，泥水滲（陽氣漸生，日光融也）。冬暖時時凍，春寒日日消。天寒日短，無風就暖。辰趕月，好收麥；月趕辰，餓煞人（十二月二十四日五更候之）。參正割田，辰正拜年（皆指旦中言。《夏小正》：八月「參中則旦」。俗說元旦接神，即接辰也。吳丈彥明說。許慎《說文解字》：「曟，房星，為民田時者，從晶，辰聲。晨、曟或省。」段氏玉裁注：「《爾雅》曰：『天駟，房也。大辰，房、心、尾也。於天官為東方蒼龍。』《周語》曰：『農祥晨正。』韋曰：『農祥，房星也。晨正謂立春之日，晨中於午也。』農事之候，故曰『農祥』。《爾雅》注曰：『龍星明者，以為時候，故曰大辰。』以『晨』解例之，當云從晶、從辰。辰，時也。辰亦聲。為民田時者，正為從辰發也。曟，星字，亦經作辰。《周語》『辰馬農祥』，植鄰切。」鄭康成曰：「凡記昏明，中星者為人君，南面而聽天下，視時候以授民事。」壽陽「北」謂之「正」，蓋即取「正南面」之義，方言甚古）。幾時霜降幾時冬，四十五天就打春（霜降、冬至多同日）。冬離寒節一百五，寒節離伏不用數（冬謂冬至）。過了冬，長一針；過了年，長一線。羊馬年，好種田。過了閏月年，走馬就種田。有懶人，無懶地。莊家憑糞土。要秋收，先餧牛。犁深土，耙絨土，耬淺土，多糞土，少田土（農家五土，糞多田少，其獲必倍）。麥子種泥條，黍子種乾土。麥宜稠，穀宜稀（又曰：彭祖活八百，忘不了稀穀稠麥。又曰：稀穀打下稠穀子，氣得稠穀沒處死）。莊家種黑，十年九得，有一年不得，換一斗米吃（土宜黑豆）。子不種麥亥不麻，丙丁種穀不生芽，庚辛黍稷無子粒，壬子黑豆不開花。一坐三苗（苗至稀），一毀三不得。不怕重種穀，隻怕穀重種（重種穀謂已種旋毀者，穀重種謂一地兩年種穀）。重復黑豆子種穀，一年一個沒甚吃（無糞下子謂之子種）。黑豆不識羞，遮了黑突溝（言犁宜淺）。麥種場，黍種湯（麥地宜堅，黍地宜柔）。黍子頂瓦出。蕎麥見豆，外甥見舅（去年種蕎麥地，今年不宜種豆）。黍杈種豆，親如娘舅（豆宜於去年黍田種之，杈，舊根也，凡苗重種則不長，惟麥宜之）。種瓜得瓜，種豆得豆。蕎麥不涸傷，就拿布袋裝。麥子十五豆八顆（下子每握之數）。三犁蕎麥一遏黍（一遏，一犁也。又曰：「三翻糜子一遏黍。」）。麻三穀六，菜子一宿，老蕎惱了，翻身就出（謂生之日數遲蚤）。麥耩淩沙溝數多（淩沙，凍地將消者。淩讀如雷，溝一作勾，麥穗中小瓣謂之勾）。扁沒三，黑沒四，小豆角角沒十四（豆之顆數）。南麥開花在黑夜，北麥開花在白天。榆錢錢落地，還有兩坰穀地（又曰打爬穀地）。繭繭開花點小豆，小豆開花打繭繭，繭繭落葉葉，小豆摘角角（繭繭有刺，結小紅顆，山坡多有之，熟則紫，味甘，可為麵。一作楝楝）。穀實一百五十日，黍實一百二十日，蕎麥實七十日。麥子犁深，一團皆根；小豆犁淺，不如不點。春地耙三遍，牛蹄躧踏遍。耬中惜子，主老餓死；棱中惜苗，主老受貧（下子宜密，鋤苗宜疏）。天旱鋤田，雨潦澆園。天旱澆山，雨潦澆川。鋤鉤上有水（鋤後田潤），叉匙上有火（翻場禾易乾）。耕三耙四鋤五遍，八米二糠再沒變。穀鋤一寸，強如上糞。麥澆小，穀澆老（雨）。乾鋤𪎭黍（去熱草）濕鋤豆（不傷根），細雨淋淋鋤小豆（不傷葉，易長）。莊家荷起犁耙，一百日吃夏；莊家荷起鋤鉤，一百日吃秋。莊家作在鋤鉤，買賣作在一秋。水地蘿蔔旱地蔥。旱棗潦西瓜。麥熟杏黃，買賣人歇涼。穀上垛，女上炕；穀攤場，女歇涼。穀擔槍，女歇涼。好黍不見葉，好穀不見穗。杏兒塞了鼻孔，騎上毛驢換穀種。穀兒拖泥秀，還要太陽爇。麥子鑽火秀，還要根頭濕。麥子撦泥條，乞兒舍了瓢（種時有雨，主豐。又曰：麥子凍折腰，乞兒擲了瓢）。麥秀五節，穀秀六葉。𪎭子挨著手，一畝要打七八斗。蕎麥不扣根，還有七日生。春雨溢了隴，麥子、扁豆丟了種。秋禾連夜變，夏田一晌午。秋不涼，子不黃。有錢難買秋後熱。謄穰穀，鍋底粥（穀打二次謂之謄穰，其粒堅好）。春凍脊梁秋凍窪。有遲一月養種，無遲一月收割。豆打長稭，麥打短稈。麥子傷鐮賽豆黃，黍子傷鐮一團穰。山田少收，河地多收，十年平坡一般收。養蠶種地當年福。種在地，收在天。家有五口，一具牛兒緊走。陰雨長工歇，牧羊兒受阨。莊家生得陗，越貴越不糶。莊家完了糧，便是自在王。地是刮金板，年年有出產。八月床上無繡女。有米吃到五月，有炭燒到臘月。春種一斗子，秋收萬石糧。甲日下雨甲日晴，甲日不晴十日泥。久旱逢庚變，雨澇遇甲晴。壬子癸丑破，水從山頭過（道光十五年六月二十五日癸丑破前夕大雨）。壬子癸丑水連天，甲寅乙卯響梆乾。蝦蟆叫，水甕津，如不信，挽艾根（艾根有小白彈，皆主雨）。海現三日下大雨。雲南鉤風，雲北鉤雨。天上鉤鉤雲，地下水圪洞。東虹忽雷西虹雨，南虹下大雨，北虹賣兒女。淋了土王頭，一十八日不使牛。淋了土王，一日一場。淋了伏頭，單日旱，雙日雨。天旱雨澆山，雨澇水澆川。早燒陰，晚燒晴。春甲子風，夏甲子旱，秋甲子連陰，冬甲子濫（雨）。三日東風不由天（主雨）。單珥風，雙珥陰（日旁氣）。一霧十日晴。蚤看東南，晚看西北（有雲，主雨）。辛多麥不收（正月上旬得辛遲）。春旱不算旱，秋旱去一半，六月連陰吃飽飯。金斗糧長水斗雨，火斗旱，土、木斗人瘁（每月半驗）。榆錢飽，時候好。一年槐子二年麥（道光五年槐花子繁，次年麥收。又曰：槐花子稠，明年麥收）。雨前毛雨不雨，雨後毛雨不晴。晚雨下到明，早雨一日晴。天旱東風不雨，雨涼西風不晴。八十老兒沒有見東雷雨。月牙兒仰，米糧長；月牙兒臥，米糧落（又曰：月牙兒栽〈倒也〉，米糧衰。上弦）。土霧三日下大雨。要看騎月雨，單看二十五（前月二十五日雨，次月十五日前多雨）。東風刮到酉（金克木），西風連夜吼（己午時少息。又曰：西風不過酉，東風連夜吼。此言驗）。火日多風雨。戊己不同天。伏日東風不下雨（謂之旱東風）。八月十五雲遮月，正月十五雪打鐙（主豐）。今年冬不冷，明年夏不熱（主歉）。流錐長，小豆黃（簷溜冰筯，謂之流錐。道光六年三月二十七日，簷冰尺餘，是年小豆收）。雲朝西，雨點賽簸箕；雲朝東，忽雷炮響一場風。月煖火（月外紅雲如火狀，主雨）。兩頭小，必定好；兩頭大，必定怕（謂正、十二月大、小盡也）。連頭忽雷多雨雹（夏正午暴雲，雷聲不絕，主雹。有西北風時居多）。五月裏迷霧，行船不用問路（主潦）。黑豬過河（夏雲，主雨）。閏月年不栽樹，閏月年不作醬。窗間窟，三石二斗穀（風力重）。熱極生風，寒極生雨。忽雷雨，連三場。東風潮雲，西風下雨（夏）。伏裏三朝二雨。三日不下熇一磚。早雨一日晴。雲相交，雨相飄；雪油地，滿收成（雪消如油）。
占驗
日赤無光，謂之「水泛」，主遠郡有水災（多在午後），月赤亦然。天鼓鳴，主豐。霜葉紅謂之「山兆紅」，主明年豐。穀成時穗上多穀牛牛（蟲名），主豐。
月暈，圓，主陰；缺，主風。雲壓山謂之「山戴帽」，主雨。積雪遍地不能消謂之「蓋被」，牧羊者最怕此。西虹主菜不收。
黑豆葉翻，主雨。天倉開，主豐（天倉，星名）。
春，東風雨。夏，西風雨；東風晴，謂之「旱東風」。秋，西北風霜。冬，東風雪。
寸草飽，主豐（田間小草，長不過寸，故名。俗謂年荒寸草不收，即指此也）。蚤多收黍，蠅多收蕎麥（象形）。
五月一日雨，主生五花蟲。端午雨，亦然（即虸蚄蟲，有白項鴉來，蟲即滅）。雲夕淹日，主雨（晚燒忽止）。
伏內東風，謂之「旱風」，不雨，生蟲；西南風謂之「金風」，多雨。山鵲噪樹梢，主風。無雨而霧，謂之「旱霧」，主傷苗花。日黃，主風；紅，主雨。
蟻出垤，主雨。又或成群不計其數，一道往來，謂之「蟻傳道」，亦主雨。犬齧草，主雨。立夏後幾日布穀鳴，秋成幾分，即如其數，一旬外另數。
十月一日晴，人多病；陰，主冬寒。臘八前夕，以冰置糞堆燒之，明年稼不生蟲。
臘八日，以碗水置中霤，視冰凸何方，主何方豐；中央，主本地豐。
方言
犁溝謂之「墒」，兩犁之間謂之「隴」。
高地謂之「堖」，下地謂之「窪」。寬者謂之「坪」，狹者謂之「堰」。凸者謂之「圪塔」，凹者謂之「圪洞」，水聚處亦曰「圪洞」。土塊謂之「克拉」。
春凍釋謂之「澤起」，秋漲消謂之「落澤」。砌石瀉水謂之「水簸箕」。巷謂之「合朗」。棒謂之「不浪」。
物傾斜謂之「走作」，又謂之「克流」。疾雷謂之「忽雷」。小雨謂之「忽星」（星讀如西），又謂之「薄瑟」。虹謂之「絳」（元微之有「山頭虹似巾」之句）。
雹謂之「冷雨」。冰謂之「冬淩」。暖謂之「暖和」，寒謂之「涼騷」，薄寒中人謂之「迫」。簷冰謂之「流錐」。
薄陰謂之「麻陰」。昨日謂之「夜來」，明日謂之「早晨」。午謂之「晌午」，晚謂之「後晌」。午睡謂之「歇晌」，夜眠謂之「歇」。
早禾謂之「稙」。
伴行謂之「相跟」（相，入聲。《老學庵筆記》：「世多言樂天用相字，多從俗語，作思必切，如『為問長安月，如何不相離』，是也。」然北人大抵以「相」字作入聲，至今猶然，不獨樂天。老杜云：「恰是春風相欺得，夜來吹折數枝花」，亦從俗聲，乃不失律）。
喚人謂之「瞧」，寄語謂之「導」。取謂之「荷」，去謂之「召」。思念謂之「結計」，閑談謂之「道刺」。美謂之「克器」，鬼謂之「憨甚」。
無謂之「沒拉」。析產謂之「另」，同居謂之「夥」；田家禁約謂之「夥狀」。秋成守望謂之「看畔」。受雇耕田者謂之「長工」，計日傭者謂之「短工」。
租田種者謂之「莊家」，又謂之「伴種」。鬻女工所需物者，謂之「貨郎子」。歲尾嫁娶謂之「戀歲」。屋謂之「家」。
棉花謂之「花」。硯謂之「硯瓦」。婦人蒙麵謂之「眼紗」。
田鼠謂之「各犁」（行疾而溜），其大者謂之「黑老」（出穴則目無見）。鵲謂之「涅鵲」，山鵲謂之「灰老婆」。蜻蜓謂之「河嬉」。
蟬謂之「秋涼蟲」。蟋蟀謂之「買油老」。鶯謂之「黃婁」（即黃栗留）。蠹魚謂之「不瘦」，米蟲亦曰「不瘦」。
水面小蟲謂之「水虱」。蛤謂之「海螺簸箕」。鳩謂之「種穀蟲」，四槃八寶，鳩自呼也。
「暑兒」，夏蟲也（色黑，大如黑豆，飛能眯目）；「寒兒」，秋蟲也（又名毛蟲，多在禾穗中）。或曰「暑往寒來」，一蟲名也（似蜂而小，飛有定處。經久乃移）。
柿自軟曰「林」（《本草》林柿注：調菹也）。
糞瓜謂之「乃瓜」。瓜蔓漸長，以土壓之，謂之壓瓜（《夏小正》乃瓜，一本作「乃衣瓜」，疑即壓瓜也。乃瓜之名甚古）。
凡秋收，麥曰「挽」，油麥曰「割」，小豆曰「挽」，黑豆曰「撲」，{麻黍}黍曰「割」，亦曰「挽」，亦曰「攫」（取其穗）。蕎麥曰「挽」，穀曰「割」，高粱曰「斫」，瓜田「摘」，菜曰「起」，蒜曰「起」，蔥曰「挽」，豆角曰「摘」。
凡登場取穗，麥曰「扣」，油麥曰「扣」，黑豆曰「扣」，糜黍曰「扣」，亦曰「攫」，穀曰「切」，高粱曰「牽」。
藕謂之「藕根」（《說文·草部》「蕫，鼎蕫也，杜林曰：藕根（藕當作蕅）。」段玉裁注：郭璞曰：北方以藕為荷，用根為母號也。然則杜林謂藕為「蕫」。余初疑「根」字為贅。以郭說證之，則藕根即荷根，殆猶北方之古語也）。
五穀病
捉不住苗（傷濕，種不出土，地乾，亦有此病）。忽闌（苗不勻）。偏棱（耬不平故也。如二棱有苗，一棱無苗即是。偏，去聲）。
涸傷（初種大雨淤泥，地皮生甲，苗不得出）。隔別（種傷雨，苗不出）。
茹薄（種時不得深淺之法，或子濕，則苗冗亂少穗。麥、{麻黍}、黍皆有此病）。格都（苗出土傷濕，葉拳曲不舒）。麻（苗稠而間遲，見雨則苗細而高，不壯）。
火籠（豆苗旱，似火焦）。灰竄（小豆葉灰）。油汗（豆苗旱甚似油點）。竄瓣（穀穗半枯，傷濕）。
捏栽（已鋤之草，遇雨復活）。白儻（穀早死）。黴（種濕，則穗出白泡，中有黑毛，即黴變也）。立僵（穀傷秋雨，將成而槁，色白）。
豎穀（禾秀未脫，穗不下屈，蓋地氣所致，土人有祀豎穀神者）。怪穀（禾未出穗，此穀已黃熟，相傳有鳥銜去先報田神云）。老穀穗（無實而毛似貂尾，煎湯可治痢疾）。
莠（俗名「毛莠」）。鬼秫秫（高粱結實不牢，觸之則落）。{麻黍}活子（黍、糜結實不牢者）。
黃蘆心（穀之無穗者）。
糧價物價
糧價，視歲之豐歉，其貴賤亦有制。以斗計之（壽陽二十甬為一斗），米，貴至一千二三百錢，賤至四百上下。麥，貴至一千一二百錢，賤至五百以上。嘉慶四、五年，麥賤至四百以上。黃米（黍之去殼者），貴至一千一二百錢，賤至五百上下。籸子（蕎麥去皮者），貴至一千以上，賤至四百上下。乾隆二十四年，賤至一百以上。高粱貴至八百以上，賤至二百五六十。小豆，貴至一千一二百錢，賤至四百上下（小豆價視米）。黑豆，貴至八百以上，賤至五百上下，或至二百上下（黑豆價視高粱）。穀以米六分作價，黍以黃米六分作價，蕎麥以籸子六分作價。扁豆貴至九百以上，賤至四百以上。油麥，貴至七百上下，賤至二百以上（{麻黍}子價視穀。咸豐四年，壽陽穀每斗一百六十錢，米三百，小豆二百二十，黑豆一百二十，黍子二百四十，黃米四百，高粱一百六十，油麥二百六十，麥子四百八十，籸子四百二十，蕎麥一百八十。白麵每斤二十四、五錢，蕎麵二十，油麥麵十六，豆麵十四。聞之里中父老，僉云：自來糧價賤無過此年者）。
日用諸物，多取資於他邑，其價與時消長。油出神池、利民等處，每斤錢一百上下，賤至七十以上。酒出榆次、朔州等處，本邑亦有之（皆高粱燒酒也，黍酒本邑自釀），每斤與油價相若，賤至五十以上。鹽上者出歸化城，每斤三十上下，賤至二十以上；次者出應州、徐溝等處，每斤二十上下（邑納鹽課，不食官鹽，長蘆官鹽每斤三十上下。此私銷也）。醬上者出太原省城，每斤五十上下，次者出歸化城，每斤四十上下。𡏊出陝西神木等處，每斤三十上下。鐵器出潞安、盂縣等處，田間鐵器，半出本邑，半出他邑，木器亦然，其價以物為斷。棉花出直隸欒城、趙州等處，每斤自一百四五十至四百上下（每斤有定價一百二十錢，價貴則斤數減，價賤則斤數增，平斤而外，有不足一斤者，謂之小斤，有一斤多者，謂之老號）。布出直隸獲鹿、欒城等處者，謂之「東布」，每尺（木尺加二寸，此大尺也，木尺加一寸者，裁尺）三十上下至四十上下。出本邑者，農人所需較「東布」為多。餘布鬻於北路，每尺（亦大尺）錢二十上下（咸豐四年，壽陽棉花每斤一百二十錢，麻油每斤六十三、四，酒四十，青鹽十八，𡏊二十，醬四十上下，價亦極賤）。
歲之豐歉由於天，糧價之低昂亦由於天，然有不盡由於天者。豐歲糧賤，非減價不能糶；歉歲糧貴，非增價不能糴，此由於天也。若值不豐不歉之歲，較之豐年未得其半，比之歉歲尚云薄收，而糧價驟長，視大歉而更甚，此豈盡由於天乎？即如道光十四年，壽邑秋收有四五分者，有二三分者，參差不等；而八月初間，禾黍尚未登場，糧價旦夕昂貴。雖以後之收成已可逆睹，而以前之蓄積尚有贏餘，何市集之米，一時遽空？良由逐利之徒，坐擁厚貲，壟斷左右，一見禾米空秕，度後日之收獲子虛，遂爾囤積居奇，致一時之市價騰踴，是歲事之歉猶未可知，而人事之歉已難救止。此風一倡，狡獪煽騰。借如粟米一囤：朝，一商以錢八百買之；夕，一商以九百買之；明日，一商復以一千買之，輾轉迭買，愈增愈貴，而莫知所終極。而貧民之乏食者，雖糴升斗而不予。以故民間雖有積蓄之家，亦靳而不糶，一則待價之增長，一則慮後之無資。諺云：「莊家生得陗，越貴越不糶」，此之謂也。更有甚者，買者不必出錢，賣者不必有米，謂之「空斂」。因現在之米價，定將來之貴賤，任意增長，此所謂「買空賣空」，虛抬高價，而使價終不能平也。或謂粟米貴賤，自有一定之數，然或貴或賤，聽牙行視糧之多寡以增減，何市集之價尚平，而商賈已暗增數倍？是歲之歉與不歉，盡操於斯人之手也，而何得謂有一定之數乎？壽邑以農為重，上戶田多者積蓄有餘，憑糶糧以為日用之資，即中戶稍有贏餘，或三斗，或二斗，亦憑出糶為水火之用。而鄰境之不足者，如榆次、平定諸地，兼可搬運待食，非若他境之土狹人稠，不足償其用也。是不必有商賈囤積而自充足有餘也。或曰，如朔州、歸化城，俱有糧店，粟積如山，何不可為之？不知彼處為粟米聚會之所，五方輻輳之地，糶者必由此入，糴者必由此出，不論歲之豐歉，此其常事，苟非商賈囤積，粟米焉能流通？此又以地言之，而非可同日語也。或又謂，二處之米粟亦極昂貴，何故？夫二處地廣糧多，今歲雖云薄收，較之他境，尚屬豐盈，穀米即云稍長，何至昂貴不止？皆因關南商賈，日夜奔走，叢集其地，厚貲囤積，以致米粟價高，不能四達。此又奸商逐利，使遠近之價不能平也。夫古人權三十年之通，雖有水旱，民無菜色。今賈人侭力囤積，以為奇貨，是歲本不歉，一轉盼間，而即成大荒大歉矣。又邑之棉花，買自欒城，統計一邑，每年不過用數千駝。今歲雖云薄收，而舊日之積蓄，尚有數千駝，亦足資一年之用。而富商六七八人故以高價盡數買積，以專其利，每駝非六七十千不售。夫有六七八人之專利，致使一邑停機住紡，衣著無物，是億萬人之號寒，盡操於六七八人之手也，可勝歎哉！今穀米諸物，訪諸四境，本屬薄收，價之昂貴，勢所必至。然亦漸增漸長，因其自然。何至瞬息之間，騰貴無涯？此荒之由於人致而不盡由於天，所當急為區處者也。為今之計，宜於各處市集飭禁稽查。其從前囤積者，令其平價出糶，祗許小販往來搬移，大賈毋得再積。各鄉耆老公平廉慎之士互加訪察，如有不遵嚴禁者，稟官究治。其牙行有狥隱射利者，嚴加懲辦。其胥役騷擾、土棍訛詐者，罪之。如此實力稽核，遠近畫一奉行，則糧廣而價自平，價平而糧益廣；人致之荒可泯，而天致之荒，亦可少彌矣（族兄歲貢生、候選訓導朝駿說）。
夫造物之所以無盡藏者，恃化育之流行而已。育自無而之有，化自有而之無。自苗而秀，而實，育也；自收而藏、而食，化也。不有育也，將何以化？化之有滯，育斯窮矣。古之聖人，有無懋遷，農末相資，所謂盡物之性，亦讚化育之一端也。今舉天地所育壅閉之，使不得化，枵腹者啼饑，深藏者速腐，吾知非天地之心也。近者道光二、三年至十年、十一年，屢遭荒歉，斗米價錢三百文，增至錢八九百文。各市鎮倉篅，多者萬餘石，少亦幾千石。十二年歲大歉，斗米錢千二三百文，閭閻大困，人情洶洶，此育而不化之明驗也。是年冬，市無赤米，囷簏空虛。十三、四年，歲始稍豐，此化而後育之明驗也。愚民無知，見利不見害，自怙充餘，垂涎末富；豈知生機一塞，百弊滋萌，蠹人心，害風俗，幹刑憲，長亂源。領本開商者，視財東為孤注；得隴望蜀者，寄素產於賭場。歲歉則恃獲利而驕淫其心；年豐則憂賠折而斫喪其命。為富人者，反爭勸為此，此何心耶？然則如之何而可？道光十二年，各處大荒，囤糧掯價，貧民握錢無處易米。晉省介休、太穀、忻州有紳士富戶某某，各糾其村中富人出貲，依市價糴米儲於社，派清慎者司之，減價糶給，各護其村中之窮民。所出錢本不足，更捐之，至來春米價略平乃止。此本社倉捐賑之法，有共見之利，而無不見之害，誠盛德事也。是在為富人者，處善循理，損己以益人，實人己之兼益。禮義之生，自富足始。庶幾太和醞釀，風雨調諧，遐邇貧富，得相安於無事，不亦休哉（西岢村解孝廉侖說）。
水利
壽陽向無水利。惟南鄉韓村南有小河，俗名白馬河。其源發於和順、平定、樂平諸處，自邑之羊頭厓鎮南向西流，至鎮西，名闊頭河；會泉水，小河乃大。又至冷泉寺西，與壽水合；又至盧家莊南，與渦水合。渦水甚微，自渦山出，北流與小河合。至段廷村東歡喜嶺北，水勢漸盛，地亦漸闊，有田十數頃，乃河南村、段廷村、韓村三村之地。開渠灌溉，實始於乾隆二十五年也。先是韓村、段廷村、北東村之間，有田十數頃，雍正元年，韓村開渠，自建公村西、段廷村東、葫蘆厓底接水灌田。二年而渠壞。乾隆五十八年，韓村貢生鄭景僑與村人復開此渠，未成而景僑卒。至嘉慶二十二年，其子生員天與又與村人議，自段廷村東隨河接水，渠路有佔段廷村地者，畝出租千五百錢；其渠遂成。又小河之南，韓村、河南村、南東村三村之地，灌田數頃，其渠則道光十四年始開者也。又北東村、西落鎮、南東村亦有水田十數頃，乃自韓村西接水灌注者。邑之水利，盡於是矣（韓村鄭孝廉天寵說）。
《平定州志》云：《通志》：壽陽民田多山坡旱地，不能設渠。《舊志》：壽水在縣南二里許。盛夏山水暴漲，河流上下皆赤，惟壽水獨清。開渠溉田，可為民利。
畜牧
宋陳旉《農書·牛說》云：四時有溫涼寒暑之異，必順時調適之。春初，必盡去牢欄中積滯蓐糞。亦不必春也，但旬日一除，免穢氣蒸鬱，以成疫癘，且浸漬蹄甲，易以生病。方舊草朽腐、新草未生之初，取潔淨稾草細剉之，和以麥麩、穀糠或豆，使之微濕，槽盛而飽飼之。豆仍破之可也。稾草須以時暴乾。天氣凝凜，即處之燠暖之地，煮糜粥以啖之，即壯盛矣。亦宜預收豆楮之葉與黃落之桑，舂碎而儲積之；天寒，即以米泔和剉草、糠麩以飼之。春夏草茂，放牧必恣其飽。每放必先飲水，然後與草，則不腹脹。又刈新芻，雜舊稾，剉細和勻，夜喂之。至五更初，乘日未出、天氣涼而用之，即力倍於常。日高熱喘，便令休息，勿竭其力。當盛寒之時，宜待日出晏溫乃可用。至晚，天陰氣寒，即早息之。大熱之時，須夙喂令飽健。至臨用，不可極飽，飽即役力傷損也。牛之病不一：或病草脹，或食雜蟲以致其毒，或為結脹以閉其便溺。冷熱之異，須識其端。其用藥與人相似也（壽邑飼牛忌麩糠，與此小異）。
養犢最為農家之利。或畜牸，或買犢，一年之間，可致倍獲。犍牛其利尤多。《詩》曰：「誰謂爾無牛？九十其享。」蓋牧養得宜，故字育蕃息也。但不可售於屠肆。牛之勤苦，其功甚大；羸老，則輕其役而養之可耳。律有屠牛之禁。語曰：戒食牛肉者不染瘟疫，理當然也。
《邑志》云：產牛特高大，以耕作，負重，勝於常產，四方爭販易焉。
吾邑趙漢章先生宗文《蒔竹編》云：牛宜圈於廄中。喂草之後，冬則係於露天，夏則係於樹陰，俱在屋之前後，以便看管。其所臥之處，用黃土鋪墊，積久成糞。陰雨，仍放欄中，不必牽出也。豕不可放於街衢，亦不可常在牢中。宜於近牢之地，掘地為坎，令其自能上下，或由牢而入坎，或由坎而入牢。豕本水畜，喜濕而惡燥；坎內常潑水添土，久之自成糞也。
《致富奇書》云：羊性惡濕，棚棧宜高燥，常埽除糞穢。巳時放之，未時收之。春、夏早放，秋、冬晚放。食熟物則腹脹，不能轉草。雞棲宜據地為籠，籠內著棧，可免狐狸之害。生雞初到家，便以淨溫水洗其足，放之，自然不走。壽邑羊，春則出山，牧之於遼州諸山中；秋則還家，牧之於近地；禾稼既登，牧之於空田。夜圈羊於田中，謂之圈糞，可以肥田。雞亦有散放者，不盡籠飼也。
備荒
區田，劚地為區，布種而灌溉之，可備旱荒。櫃田，築土如櫃，種藝其中，以時疏泄，可備水荒。行之山國，則櫃田尚可；區田非宜，以無水可灌溉耳。至於蝗災，吾邑罕見。惟虸蚄傷稼，乃旱蟲也。農人言，此蟲遇白項鴉群飛則滅。「秉畀炎火」，可以治蝗，不能除虸蚄也。水、旱、蟲災皆難備禦，則蓄積之法不可不講。北方高燥，無黴變之虞，粟可支久。耕三餘一，耕九餘三，謹其蓋藏，毋縱商販囤積。一遇歉歲，富民或施貸，或平糶，不待蠲賑，而民無死徙。救荒之策，無善於此。必不得已，則所謂《救荒本草》《野菜博錄》《康濟錄》諸書，皆可參試。至王氏《農書》附載辟穀數方，則又不得已之下策矣。
道光十一年，壽陽大旱，予弟宿藻與村人議周急之策。其略曰：「今歲旱荒，秋成歉薄，不敵去歲之半。數百里內，米價騰踴。閏九月間，邑侯鍾公（汪傑）令於城關市鎮各處號囤禁米，平價出糶。救時恤災，誠善政也。但村舍無糧，去市較遠，寒餓之人，負米往來數十里，頗覺費力。且有孤貧、婦女、老病、幼弱之人，升合所需，早晚零買，既不能遠赴城市，又不能多辦錢鈔；告糴無門，取攜不便，晨餐夕飯，幾於斷炊。此合社所共知，同人難坐視者也。茲於十二月十五日鳴鍾齊集北寺，村人公議，量力捐貲，得錢若干，存社買米。隨時隨價，公入公出；現錢買米，不短不賒；錢米輪轉，運濟周流。迨至明歲秋收，糧米充足，販糶有人，給用不乏，復將錢本各歸原人。再者，量米之時，議有定數：多，不許過一升；少，則合勺聽便。祇給貧戶不時之需，難供大眾無窮之用。至於力辦斗粟人家，自宜仍赴城市糴買；村社錢少米缺，勢難支應。公議至平，事出情願。如有隱蔽、偷減、攘奪之事，不遵約束，輕則合社議罰，重則稟官究治。凡我村人，各宜安貧守儉，自食其力，無慢無私，以期感召豐亨也。」
祠祀
陸清獻公《靈壽志》論云：龍王者何？其地祇之主龍者歟，抑古豢龍、禦龍之類歟？古者祈雨，天神則有風伯、雨師，地祇則有名山、大川。隋唐間祈雨，初祈嶽鎮、海瀆及諸山川能興雲雨者；七日，乃祈社稷及古來百辟、卿士有益於民者；又七日、乃祈宗廟及古帝王有神祠者；又七日，乃修雩祈神州。宋興，始有五龍廟及九龍堂之祈。蓋龍神之祀，於古無聞，有之自宋始也。至廟貌、冕服擬於王者，特世俗從二氏之說耳！
盂縣王石和先生《每集》云：介之仙臺有所謂虸蚄廟。余偶經其地，有紳士語曰：此田子方廟也。遍索碑記，無復言子方事，惟門額有「三賢」字，其字跡斷落僅可尋。《汾乘》載：子方與卜子夏、段幹木，號三賢。想昔之好義者，建祠於茲。後人不覈，徒以子方與虸蚄音相合，而又冠以田，遂置子夏、幹木不道，而子方之名，獨以訛顯。今廟象尚三，其加冕而旒，則後人附會而新之也。
趙漢章先生《羊舌大夫廟考》云：壽邑舊有羊舌大夫廟。前明《一統志》云：在縣治東，祀晉大夫羊舌氏。今《一統志》云：在縣治西南四十餘步，今廢。康熙十一年，沭陽吳公修邑乘，藍本於明季神宗時所輯《志》書，而今《一統志》仍其說。明《一統志》天順五年所撰，又在神宗前百餘年，而一以為治西，一以為治東。以今觀之，似明《志》為較優也。邑治東南十五里有龍化山，俗呼為樹兒嶺，山之巔有小廟一楹，其神像赤面長鬚、烏帽角帶，以夫人配享，而無碑誌可考。詢之土人，曰：羊頭神也，姓李名果。有人盜羊而遺其頭，不敢不受，受而埋之。後盜羊事發，詞連李氏。掘羊頭而示之，以明己不食。識其舌，舌存得免，號曰羊舌。《左傳》孔氏《正義》亦引此說，以為杜注不從，聊記異聞。噫！山村叟，目不識丁，而口傳耳熟，越二千餘年，而猶嘖嘖道其事，儻所謂禮失而求諸野者歟？又考《新唐書·世系表》晉武公子伯僑生文，文生突，羊舌大夫也。又云晉之公族，食邑於羊舌。突生職，職五子：赤、、鮒、虎、季，夙為羊舌四族也。《正義》之說如彼，《唐書》之說如此。羊舌之所以得姓受氏者，俱不可得而深考。然斯廟之為羊舌大夫，則灼然可信矣！按晉獻公使太子申生伐東山皋落氏，狐突禦戎，羊舌大夫為尉。狐突欲行，羊舌大夫曰：「不可。違命不孝，棄事不忠。雖知其寒，惡不可取。子其死之！」處人父子之間，而能以忠孝相勖，卒使申生得成其為共，微大夫之力不及此。況祁傒對平公之言曰：羊舌大夫其幼也恭而遜，恥而不使其過宿也；其為侯大夫悉善而謙，其端也；其為公車尉信而好直，其功也；其為和容溫良而好禮，博聞而時出，其志也。羊舌大夫之行如此，其亦可稱立功立言之不朽者矣！
皋落在今樂平之東境，而平定州有申生廟、狐突廟。壽之西境五十里，亦有狐突墓。大約東山一役，經過斯土，後之人遂屍祝而俎豆之耳。突子職以聰敏肅給輔中軍尉祁傒。悼公十五年而卒，平公立，祁傒請老。職子赤輔中軍尉祁午，食邑於銅鞮，故曰銅鞮伯華。銅鞮故城，在今沁州城東南。赤弟，即叔向，習於春秋，為平公傅，仲尼稱為遺直，食邑於楊氏。今平陽、洪洞縣南二里，有古楊城，叔向所築。晉頃公十二年，魯昭公之二十八年也，晉殺祁盈及楊食我，遂滅祁氏、羊舌氏。祁傒免叔向於獄，而分祁氏之田以為七縣，分羊舌氏之田以為三縣，據杜注，銅鞮、平陽、楊氏三縣，為羊舌所食之邑。伯華、叔向之墓，在今沁州城東南。而今之壽陽，為韓固所治之馬首，廟即在馬首東十餘里，則壽陽雖非其食采之地，而亦其過化之區。廟祀千秋，有由然矣！
七義祠：趙武、韓厥、程嬰、公孫杵臼、益以鉏麑、提彌明、靈輒，凡七人。盂縣藏山，相傳為程嬰藏孤之地，故盂、壽間多祀之。或曰八義，兼謂程嬰，取他人嬰兒以代趙孤者也。
老趙神：禱子者祀之，不知何神，疑即程嬰也。嬰存趙孤，其功獨巨，宜享專祠。後遂沿存孤之事，以祈廣嗣。今神像氈笠短衣，囊兒負肩，仍似倉皇避難狀。其囊兒蓋即趙武也。以嬰為趙氏老，故稱老趙。俗云：昔有農人趙老，多子，歿而祀之，誣矣！
民間五祀：曰天地，曰土神，曰門神，曰灶神，曰司牧。又有家堂神，謂之合家歡樂，其圖具翁、嫗、兒、孫諸像（俗名小爺爺），兒童皆祀之。
邑有風神山，祀狐突，不知何據。
織事
織事：曰擇花（土人呼棉花為花），曰彈花，曰搓花（搓為細卷），曰紡花，曰纏線，曰拐線，曰漿線，曰絡線，曰鉤線，曰引布（梳線也），曰安機，曰卸布，曰錘布，曰漿布，曰裁縫。
布一匹，舊長三丈六尺，今長三丈四尺。健婦一歲得布五十匹。一布餘錢可得百五十，計五十匹得七千五百餘錢，得五十二、三丈餘布。
《縣志》云：藍尚質，陝西膚施縣人，由選貢萬曆十九年知壽陽縣。政尚勤儉，躬行化民。邑素不諳紡織，至是始教之。民賴其利。祀名宦祠。相傳初教時，縣令為製紡織具，雇織婦分四鄉教之；月察歲考，獎勸備至。至今父老能譚其事，然多不知藍公名者，固宜表而出之，尸而祝之也。
邑不飼蠶，不種稻。地氣晚寒，或非所宜。然唐、魏《風》凡三言 「桑」，《汾沮洳》詩、《鄭箋》直以采桑為視蠶事。《鴇羽》之三章曰：「不能藝稻粱」，其所藝固不僅黍、稷也。今太原迤南郡縣多稻，且有蠶織者。邑之南鄉，近亦有水田，可種稻。《志》載物產有桑，有絲絹，由來已久。乾隆中，余家從伯父樹桓妻張氏，嘗飼蠶，手織繭紬。數十年來，此風寂然。「十畝之外，閑閑泄泄」，豈盡關地氣耶！
雜說
壽陽風俗之厚，莫如喪禮。民間三年之喪，皆以三十六月為斷，謂之三周年。墓祭，一歲凡五日：元旦、清明、七月十五、十月初一、冬至。新葬親者，三年內，清明、七月十五、十月初一，皆前一日埽墓，謂之上新墳。
徐氏乾學《讀禮通考》云：案唐人王元感嘗創三十六月之論，為張公柬之所辟，已無餘蘊矣。乃沈堯中復為此說（韋人鳳引槜李沈氏說），豈未睹張公之文耶？必以三年為三十六月，將《禮》文所云期之喪二年句，又何以解之？萬斯同曰：予鄉四明之俗，禫除之後，仍以素服終三十六月，曆禩相沿，莫以為誤。既非古典，又違時製。乃不知禮者，竟以為古禮當然，而不敢變；其知禮者，又以為親喪宜厚，而不敢議。此實非禮之禮，君子不以為可也。
《禮》言 「倍期」，蓋荀子之說，其義甚精，與《公羊傳》漸三年之義，互相發明。所謂三年之喪，二十五月而畢也。後世折衷定禮，以二十七月為斷，自是不易之制。壽邑民間喪禮，雖未合立中制節之宜，而唐、魏遺風，至今弗改。余嘗著《三年之喪說》二篇，推闡仁人孝子哀痛未盡，思慕未忘，不容已之心。亦以見吾鄉喪服風俗相沿，亦必有本也。
吾邑劉鶴園孝廉霱《戒淹喪文》云：肇自委壑衣薪之後，爰有遷庭祖廟之文。立主所以棲神，送死乃當大事。往而不返，命稟於天；遺之以安，死必歸土。外姻屆期於逾月，改葬降服而成緦；東山落淚於雨崩，西伯傷心於水齧；上世雖不封不樹，中古則若斧若堂。此「掩骼埋胔」，《禮經》謹時月之令；而停喪掩柩，國法嚴律例之條也。乃有晚近不守前型，既魄降而魂升，仍家居而室處；暫盡帷堂之奠，杳無執紼之期。習以為常，恬不知怪。豈古今之異尚乎，抑習俗之移人歟？不揣固陋，請畢其說。謂屬纊未久，遷於中野，心所未忍。夫子之於親，已幽明之異路，則葬之與養，亦服事之同情。禮重修虞，精氣將依而不渙；事如暴骨，柂椑亦殆而不安。陰陽之錯處堪憂，笑語之音容罔據。其不忍別者，姑托仁孝之名；其習而忘也，誰抱哀傷之意？子弱冠而不娶，何以為情？喪屢歲而未行，乃若是恝。古稱凡附於棺者必誠而必信，今以之死而生者不知而不仁。此其未解一也。謂亡者有知，家人父子應有流連不舍者，豈知安樂之時喜於聚首，愁苦之會足以灰心。隔膚發於兒孫，渺瞻依於霄壤。以所不忍見聞者而使之聞見，以所無可言語者而聽其語言。寂寞一堂，咫尺千里；撫膺莫訴，籲天無從。況婦姑谿勃之聲，言言詬誶；兒童謔浪之習，句句詼諧。叱狗尚避乎客之尊，反唇乃忘乎親之近。鐙前饒舌，詎免無能斯倍之情；泉下吞聲，彌增相逼難堪之恨。此其未解二也。謂宮室之居，委於草莽，未免有情。顧神明原體貌於榱楹，而形骸難昭著於耳目。魂兮歸來，葬者藏也。夜臺枕北牖之陰，壽域鞏南山之固。固並行而不悖，實理勢之兼通矣！否則，罅隙不堅，難免賊風之竊入；燠寒相繼，莫禁戾氣之頻烝；紛紛吊客之臨，蟻隊緣棺而上；寂寂靈帷之奉，蠅沙就席而鋪；雞犬扇拂其塵灰，鳥雀塗汙其粉堊；材葦蒙戎而並積，器皿雜遝以偕陳；爨灶相鄰，煙氛薰炙；溷圊難去，臭味差池。夫埋玉於岩下寒松，土脈之涵濡無盡；羈身於門前矮屋，物理之枯槁難言；子息受困於風霾，高堂竭蹶而恐後；父母久僵於天日，同室淡漠而無關。此其未解三也。謂朝饔夕飧，便於供奉，故姑徐徐爾。抑知滫瀡是養，所貴色笑之親。跪奠有時，莫重新鮮之薦。魚鮓尚千里之可通，馬鬛豈一朝而難至？果其孝誠不減，聞雷莫阻泣墓之悲。祗恐洸潰時形，當食而有戛羹之慮。委其事於子婦，每境過而情遷；役其志於貪饕，且後親而先己。春禴秋嘗，禮祗宜不疏不數；菜羹疏食，誰復能必祭必齊。勉強於一飯之投，遲延於三日之出，不愁鼠瘦，且喜貓肥。褻棄鬼神之餘，幾等嘑蹴之與。此其未解四也。謂豫凶非禮，渴葬未安，以待異日，此尤不思之甚矣！喪事有進無退，人情慮患於先。陵谷之變遷無常，禍患之紛來難料。鄰人失火，孝子覆靈柩以長號；山水揚波，大守扶柳車而幾墜。此固萬死於終天，猶是百有之一事。若夫蜉蝣之寄，菌槿之華，朝不及夕，晉臣莫解其言偷。生也有涯，莊叟難禁其怛化。黃粱未熟，方爭逐乎利鎖名韁；元發易緇，俄驚逝於電光石火。空負隴阡之卜，先遊蒿裏之魂；當年玉立成叢，憚一勞於大隧；邇日雁行失次，隔再世於同群。彼松柏之古墟，痛未植於成塋之手；即衰麻之虛事，毫不及於謝世之身。不得已而子代父勞，弟任兄事，兼經侄輩，並累宗枋。苫次其空，幾疑無兒而絕嗣；孤哀何在，且等別繼而承祧。親不能葬，生我何為。念及於是，有不痛心者乎！即曰卜兆以居，擇吉而窆，固有其理，勿泥其文。惟養心田，乃成福地。循環六氣，何一歲皆不利於時辰；製化五行，豈屢年盡有妨於山向。徒希鬱鬱佳城，苦難覓滕公之室；遍閱茫茫大地，果孰符郭氏之經；借先人之遺體，妄圖富貴於牛眠；執後進之癡情，坐失光陰於駒過。弗慎厥始，雖悔可追。此其未解五也。謂傷哉貧也，無以為禮，徐俟豐裕，庶其可焉。夫盡朝夕慕，哭泣皆是真情；斂手足形，聖賢不苛厚禮；桐棺三寸，奚羨乎富室奢風；麥飯一盂，孰笑其貧兒乞相。而乃貪厚實以營生，慕豪華而媚俗。節哀有日，侈望無期。究之枯魚銜索，幾時分潤西江。窮鳥依人，何處宏開東閣。日作糊口之謀，無從置翣；時短周身之策，何事懸碑。偕庇護於數椽，寒涼侵於屋漏，伴蕭條於四壁，侍衛渺於芻靈。甚而作客他鄉，服賈異地，讬比鄰之照拂，究隔膜而迂疏。密網蛛羅，飛磷火起。霜寒露冷，長嗟旅櫬無歸；蓬斷草枯，竟屬僧房永寄。實罪莫逭，虛願難酬。此其未解六也。謂親壽不齊，將以待其同穴。雖合葬之說，質之古而可通，而露處之文，考之經而鮮據。椿林拔後，未亡人興祭灶之悲；萱草萎時，勉加餐有悼亡之句。置之於目見耳聞之近，愈感其形單影⒐之傷。排遣有人，強顏歡笑；觸緒添恨，嗚咽誰知。易地皆然，愁歎既非長年之術；虛位以待，形跡難免祝死之疑。抑思二人而即厭其煩，各尋方便之路；百子而不窮於愛，孰如鞠育之心。任日月之如馳，毫心目之不慘；職偶偏於覆載，幸不至於偕亡；費必較其錙銖，乃共艱於再舉。此其未解七也。謂舍舊圖新，非之者多，何其悖哉！時勢所在，宜審於一心；聖善有懷，豈委於旁貸。生非空桑是出，何至人云亦云；事異築室與謀，乃言君可則可。各盡其道，莫望痛癢之相關；無愧於心，惟思恩勤之自補。如曰破格以行，眾口必起囂囂之謗；試思垂涕而道，何人與共蓼蓼之哀。致使逝水增波，覆車接軫。故鬼新鬼，大年小年。纍纍排牙，門填覆屍之港；陳陳櫛比，庭成亂瘞之墳。有時女嫁兒婚，空房應怯於小膽；豈乏賓迎客賀，幽宅且迫於長筵。將鬼神之遠謂何，抑吉祥之事安在？竟從同而不變，乃執一而偏牢。此其未解八也。更有弦歌之彥，翰墨之儒，既選庠序之英，宜重轉移之任，何乃隨風而靡，舍已以從。不協義之所安，唯求物之無忤。婦孺口實，反為鐵案之遵；典則心傳，莫望棘人之見。不能俗歸於雅，適使士變為民。繐帳高懸，難議康王之釋冕而反；漆鐙空焰，誰知叔向之受吊為重。大祥既與之琴，久離苫塊；卒哭不知其日，安事詩書。無以歸厚而善其終，豈其失禮而求諸野；何氓庶之癡迷難醒，而衣冠之惑溺轉深。此其未解九也。願假楮筆，廣播士林，庶藉箴規，咸知改革。至於出言之俚鄙，聒耳之絮煩，固所不計也。
《唐風》：「綢繆束薪。」《傳》云：「男女待禮而成，若薪芻待人事而後束也。」今里中娶婦之夕，束草燎於門首，殆猶古風。乃知《詩》雖托興，事亦紀實。束薪之風既存，「俟著」之俗宜革。有誌復古者，純帛無過五兩，御輪必期三周。儉而中禮，亦易行也。
《蒔竹編》云：本富為上，末富次之。此古人不易之論也。本富謂以務農致富，最能久長；末富謂商賈興家，雖不能如務農之久遠，然本分求財，並無傷天理壞良心之事，亦尚可永。至於不義之富，非道之財，轉瞬煙雲，化為烏有。不知律有一定，利息以三分為準，若違禁而取，法所不宥。且豪富適所以致怨，而刻薄必不能久享，亦何益哉（吾邑宗艾鎮趙氏世以農為業，自明迄今弗替，此本富也。諺云：莊家錢用不完，買賣錢三十年，衙門錢當日還）。
又云：賭博犯法，人所皆知，然今之人，無不習於賭者，以甚盛之家業，而轉瞬化為烏有，以可教之子弟，而不久流為乞丐，傾家蕩產，辱祖玷宗，皆由於賭。君子懷刑，豈可自罹法網，而不知自悔也。父戒其子，兄勉其弟，各務正業，即不能光顯門戶，亦勿流於小人之歸。
《訓俗編》云：古之學者耕且養，三年而通一藝，非特為饔飧之謀，亦使以知稼穡之艱難也。子弟讀者不耕，猶曰「吾有所事也」。乃有既不讀書，又無他業，而又不從事於耕耨，第令鮮衣美食，安享榮華，不數年間，家道零落。教不先而率不謹，雖悔何及。宜使之服力田間，習為勞苦，知粒米之可貴，自不敢用度之過奢。守身克家，莫急於此。（《蒔竹》、《訓俗》二編，皆吾邑趙漢章先生著）。
鄉間市易之區曰「集」。間數日一集。趁虛者謂之趕集。按洪氏《隆興職方乘》云：嶺南村落，有市謂之「虛」，以其不常會多虛日也。西蜀曰「痎」，言如痎疾，間而後作。江南惡以疾稱，因止曰「亥」。徐筠《水志》云：荊吳俗以寅、申、巳、亥日集於市。
時憲書幾龍治水。俗云：龍少雨多，龍多雨少。殊不盡然！道光十四年二龍治水時，雨調勻；十五年八龍治水，夏旱秋潦。漁洋山人《居易錄》引王定國《甲申雜記》云：崇寧四年乙酉，凡十一龍治水，自春夏迄秋，皆大雨水溢。
《四庫全書目錄》農家類十部：後魏賈思勰《齊民要術》十卷；宋陳旉《農書》三卷，附《蠶書》一卷；元至元十年官撰《農桑輯要》七卷；元魯明善《農桑衣食撮要》二卷；元王禎《農書》二十二卷；明周定王朱橚《救荒本草》二卷；明徐光啟《農政全書》六十卷；明西洋熊三拔《泰西水法》六卷；明鮑山《野菜博錄》四卷。我朝乾隆八年，欽定《授時通考》七十八卷，頒行天下。凡八門：曰天時，曰土宜，曰穀種，曰功作，曰勸課，曰蓄聚，曰農餘，曰蠶桑。皆本諸天道，修人事以盡地力。《豳風》、《無逸》，敦本重農之至意，其備於是焉！
邑人著述，載於《平定州志》者，有袁萬里《律呂解增注》，《黃鍾積算圖》，張璠《靈樞經注》、《日月五星志》，閻芝《子史要略》，吳玉《奏疏草》，高可久《修綆錄》、詩文集，皆明人，書多散佚。余所見者，惟吳侍御《奏疏草》十篇，曾為校刊行世。國朝趙漢章先生宗文任湖南酃縣、綏寧縣令，著《訓俗編》、《蒔竹編》二卷，皆有刊本，余從其嗣君生員五雲鈔讀之，皆民生日用切要之論也。
先府君光祿公，嘉慶年間，曾為伊犁將軍松文清公纂輯《西陲總統事略》十二卷，徽郡程也園部郎刊刻。復撮其要為《西陲要略》四卷、《西域釋地》二卷。又撰《皇朝藩部要略》：曰內劄薩克，曰外劄薩克，曰額魯特，曰回部，曰西藏，凡十八卷；又《己庚編》二卷，均已刊行。府君愛方山松泉之勝，晚年自號訪山，有《訪山詩文集》、《書史輯要隨筆》諸書。
余家平舒村，在太安村南二里許。《縣志》西北鄉十七所，其一平安所轄一村曰太平，距城三十里，是太安、平舒本一村也。今平舒北有唐崇福寺，寺有神功元年經幢，規模宏壯。意當時人煙稠密，連延數里。後乃析為二村，而《縣志》仍因其舊。邑故山國，此獨平坦，故曰太平。
平舒，兩見《漢書·地理志》，代郡平舒，勃海郡東平舒，皆縣名也。吾州張蓀圃先生佩芳曰：地名古今多同，平定以宋太祖征河東首下之，故名。然《功臣表》有平定敬侯齊受，《地志》西河郡下有平定。晉武帝始置樂平郡。然漢宣帝時，有樂平侯霍山。章帝名東郡之清為樂平。唐又於饒州之長樂置樂平。壽陽晉始名縣，而東晉又以淮南之壽春為壽陽，非詳加考核，往往有以彼地之事，引入此地。唯盂以山形得名。始自漢以來，而亦未有同者。見《平定州志》。
嘉慶年間，古城村農於斷崖下得貨泉古錢十餘甕，又漢鏡一枚。馬景廬俊修曾以所得古錢數百見贈。景廬善醫，即古城人也。道光十二年三月，壽陽牧者，掘土得唐安定梁君墓誌銘並序，石刻完好。余里居時，聞此石已展轉數手，惜未見其文。後視學江左，邑侯鍾元甫錄文寄示，詞雅體潔，其地名有飴露鄉、段亭村，山名有巨山，皆可補正《縣志》之闕誤。作詩報之，附記於此：元< 黑戈>執徐月在辰，片石獲自牧羊子；乃唐梁君之墓銘，太和七年殯於此。輔國之孫季淮子，年十有一惠而美；能諷孔文顏氏字，苗而不秀童烏似。段亭村西巨山南，飴露之鄉近壽水；厥名曰春字曰春，春華未旉霜雪委。乘羊戲馬人不見，謝玉瓊珠誰所誄（不著撰人名氏）；劉生好古獻我侯（劉雪岩霏邑諸生留意金石），侯以尺書遺千里。金鍾既得地靈發（壽諺云：古城南、古城北，沒耳金鍾露半壁。去年侯於縣治前竟得之，乃金大定鍾也），天池復濬人文起（方山頂天池將湮，侯濬治之，刻石紀事）；陽摩山銘（大曆二年丁未，陽摩山功德銘文）靈嵩記（寶應元載古靈嵩寺新造功德堂記），大樂（元和六年辛卯，大樂山重修古楞伽寺碑記）神福（天祐四年丁卯神福山寺靈跡記）碑並峙。是皆唐筆久湮鬱，我創得之手民李（其芳善鐫字，與雪岩同好）；與我村北陀羅幢（余家平舒村北崇福寺有唐神功元年石幢，高丈餘，八角三層，上層蓮花頂已圯，中層鐫陀羅尼經，額周圍鐫十六大字曰：「上為皇帝陛下敬造佛頂尊勝陀羅尼幢」。其時武后臨朝，所云皇帝陛下蓋謂武后，上則謂中宗也。然神功年號猶系大唐，不書周代，當日人心可知已），手每摩挲心獨喜。邑乘闕略遺金石，六十年來待編紀（《壽陽縣志》，乾隆三十四年知縣仁和龔導江重修）；我侯通博百事理，意在搜抉證前史。宦遊悵望碧夫容，兀坐一齋如夢耳（比年得吾邑碑拓所至別懸一室，額曰：碧夫容齋。取吳蓮洋方山詩：「巉岩高捧碧夫容」句，意以寄鄉思）；不惜氈蠟遠相投，江上春來有雙鯉。
馬首，即春秋之舊址。宗艾，疑上艾之故稱。晉州之寨猶存，賀魯之城尚在。古驛傳於韓句洞過，載在《水經》。燕巖見諸《隋書》，鴉谷著於唐代。簡子墓亦趙氏之九原，程子窊乃宋賢之逆旅。不獨河有童子之號，山以長者得名也。他若龍門、龍潭、芹泉、柳泉、甘草、黃楊、蓮花、柏子、雲煙作社，水磨成灘；上曲、下曲、中曲，墟裏回環；東可、西可、中可，澗阿幽邃；南燕竹、北燕竹，即古之名州；上解愁、下解愁，皆今之樂土。頡紇（村）、堿塌（村），奇字堪徵；郤略（嶺）、屋科（村），方言可證。又不僅䜱䜪之亭，綿蔓之水，標新故訓，領異前聞也。且陽摩靈嵩之寺，神福華嚴之洞，崇福陀羅之幢，大樂楞伽之碣，並有唐筆，猶餘古風。昭化院之像石，文留趙宋；燕周裏之經塔，字溯金源。稽之志乘，掛漏殊多。僻在榛艿，摹搨絕少。余既帶經負鋤，時復懷鉛問字，偶爾創獲，如結奇緣。發漢甕之錢，買山許隱；拾趙陵之瓦（趙簡子墓瓦細者可為硯），穿硯堪書。所以流連桑梓，不能無餘慕焉！

[book_title]王籙友校勘《馬首農言》記
【洞過水】　筠案：洞是借字。《說文》迵下云：「迵，迭也」，是正字。迵迭，即是通達。《史記·倉公傳》：診其脈迵風，注云：「言風迵徹五藏也。」然《說文》亦借「洞」為「迵」。宀部宕下云：「過也，一曰洞屋」，是也。
【穀】　案：穀為總名，禾為專名，自是定論。然《說苑》「張中種穀」，即呼禾為穀。《說文》：芑，白苗，嘉穀；虋，赤苗，嘉穀；粟，嘉穀實也；禾，嘉穀也。《爾雅·釋草》：芑，白苗；虋，赤苗。郭注：皆好穀。是漢、晉人皆呼禾為穀也，特不見於經耳。至於禾之為總名也，則穀字從禾，黍、稷、秔、稻之類穀名多從禾。故《七月》之詩，「禾、麻、菽、麥」，此專名也；「十月納禾稼」，則總名也。竊惟製字之聖生於北方，禾為日用所不可少，故以之統率諸穀也。
【稭】　《說文》：稭，禾稾。去其皮，祭天以為席。然則稭本秫稿之專名。
【稷】　案《毛詩》言祭品，率先黍稷，後稷又以之名官，知上古所重者稷也。而《王制》言稷食菜羹，則以之為降食，知後人嗜欲日開，飲食日精也。
【只怕穀重種】　安邱諺云：「不怕重查，只怕重芽」，即此意。惟豆亦然，故謂之調苗調苗則易茂。且穀種赤苗，則白、青、黃苗皆莠也，易於施鋤。
【以手撥其瓣】　案：「瓣」，當作「穖」，見《呂覽》、《說文》。
【拐麥】　《玉篇》木部有�、柺，手部無拐。
【鐮】　《說文》作「鎌」。
【不如不點】　點者，種也。安邱俗以耬種之者謂之「耩」，以犁耕之，以手下子謂之「點」。
【耐風】　耐，似當作能。《漢書》云：「能風與旱。」
【後復砘之】　安邱亦呼為砘。獨腳耬則石砘一，雙腳耬則如輪矣。《齊民要術》所云三腳耬，沂州南至徐州乃有之。砘之事古謂之「{安禾}」。《說文》：「{安禾}，轢禾也。」
【嫩】　《說文》作「耎」。
【耙】　《說文》作「䥯」。安邱則鐵齒謂之「䥯」，以條平編木匡上謂之「耮」。直隸道中所見，則「䥯」亦通名「耮」。
【安瓜】　安邱同此語，而其音則上聲。如或壽陽語亦是上聲，則似當作「揞」。《廣韻》：「揞，『烏敢切』，手覆也。」與安瓜之事相近。
【以手切去】　切者，蓋即掐也。《說文》新附字，掐，瓜刺也。
【切其正頂】　安邱謂之打頭。瓜之生而不苦者安邱謂之稍瓜，生苦熟甘者謂之甜瓜。打頭時，先稍瓜後甜瓜，則可，顛倒之則稍瓜亦苦矣。又菜園惟此一種菜，乃可以為種；若一園諸菜皆有，當其花時，蜜蜂采之，若留為種，則形味皆失其常。此皆物理之不甚可解者。
【蒜】　各篇中蒜屢見而不及蔥、韭。案《說文》「葷，臭菜也」。《釋典》以蔥、蒜、韭、䪥、興渠為五葷。道家易興渠以芸薹，皆謂其有氣臭也。惟 薑、芥辛而不葷。筠嘗見甘肅之薤，本如水仙花，種於敝邑，以漸而小，三年後直與蔥同，花葉皆同。惟葉極滑，露所不能黏著，故曰薤露。蔥、韭雖無異可言，而蔥子之將成也。其莖荏弱，不以物榰柱之，致其子至地，來年必一子生數莖，不中食。架者皆一莖。此亦老圃之所有事也。
【秋收萬石糧】　唐李紳詩：「春種一粒粟，秋收萬顆子。」萬與一對舉盈數耳；其實一粒所收，不止萬顆也。穀之初生，一粒一莖；比其長也，族生三四莖或五六莖矣。稗之族尤盛，俗名曰糝。諺曰：「糝子有百口家眷。」
【今年耕墒】　「墒」，似當作「場」。《玉篇》場下云：「耕場」。《廣韻》同，又有重文「昜」。農之打場也，今年自地中起，明年自地邊起。耕不但欲地之熟，亦資日之暴。暖氣入地，其肥加倍，故耕不欲陰而風。
【大小三筩】　「筩」，當作「腳」。三腳耬見《齊民要術》，沂州府用之。安邱用獨腳耬、雙腳耬。至於「耬」字，《說文》作「樓」，見「𣒃」字下，又作「廔」。
【椎】　安邱則椎之兩三次，始運而之田。
【田無草萌】　鋤之力不但去草，實堅、實好，皆鋤力也。安邱鋤禾五六次以為常，斗粟可得六升五合米。聞鋤九次者得米九升矣，以無秕而糠又薄也。豆鋤四次者，來年種之，雖堅地大雨，隴背皆平，力能負土而出。綠豆鋤次過多則不可為飯，然以之作粉則較少鋤者多太半。下隰口訣曰：一耕，二鋤，三糞。
【蘿蔔】　「卜」，亦作「菔」。古服、葡同音，故《關雎》服、側為韻。《易》：「服牛乘馬」，《說文》引「服」作「葡」。紫花菘即蘿蔔，《爾雅》作「蘆萉」。郭注：「萉」宜為「菔」。
【鉏】　鉏柄曰橿，見《說文》。安邱皆呼鉏橿。
【犁】　《說文》作「�，耕也」，此古義也，《玉篇》「犁，耕具也」，此後世義也。古人耕地，但知用一金，即今之镵也，故須耦耕。漢人於镵上再加一金，即今之犁也。然其時镵亦謂之犁。《說文·玉部》瑁下云：「犁冠是也。」镵乃有冠，以冒於耜。犁，側置镵上，所以覆土，未嘗有冠。以此知之。
【鍬】　《爾雅·釋器》「𠝡」謂之「疀」。郭注：皆古「鍬、插」字，言「𠝡」為古「鍬」字也。然「𠝡」仍是譌字。《說文·斗部》𠝡，引《爾雅》「𠝡謂之疀。」
【古艾從草】　案：艾是借字。《說文》：「乂或作刈，芟草也」，是正字。《爾雅·釋詁》：「乂，治也。」凡《詩》、《書》訓治之「乂」，皆「{辟乂}」之省文。
【�】　古之「鈇」也，其木質謂之「稾碪」。「碪」，亦作「椹」、「碪」，《說文》但作「甚」。
【礪】　古作「厲」，厎厲能錯磨，故得嚴厲之義；為借義所奪，乃加石作「礪」以別之。
【朳】　當作「捌」。《說文》新附「捌」字，引《方言》云「無齒杷」。
【比之手槤】　「槤」字不知何字之誤。「槤」乃瑚璉之「璉」之正字；「槤」乃「連」之俗字，然是漢世俗字。連，負擔也。既借「連」為「聯」，乃加「扌」以別之。「槤」、「摙」二字，古人亦竝借「輦」字為之。
【條帚亦作苕】　案：苕帚為正，憶出《左傳》杜注。
【籭】　即「篩」之古字也，今音隨字變矣。亦作「簁」，譌作「�」，謂以玉為柱者，從為之辭也。
【謂之積苫】　《爾雅》：白蓋謂之「苫」。又《儀禮》「寢苫枕凷」，則借字也。《說文》「葠，喪藉也。」
【墮曰竇】　「墮」當作「橢」，見《說文·木部》。《儀象考成》：「橢圓形又謂之鴨蜑形。」
【塘猶堰也】　《說文》無「塘」字，借「唐」為之，《阜部》「隄，唐也」，是也。毛氏刓改為「塘」。《詩》：「中唐有甓」，蓋即《爾雅·釋宮》：「廟中路謂之唐」也。「唐」祇是途，而用為陂塘者，自障水言之謂之「陂」，自其岸可通行人言之謂之「塘」。陂、塘蓋是一物。
【轆轤】　亦作「𨏔轤」，竝見《廣韻》「一屋」；又作「樚轤」，見《集韻》「一屋」。
【地穴出水也】：「地穴」，似當作「穴地」。《爾雅·釋水》邢疏引《說文》：「井，鑿地取水也。」今本無此句。
【氾勝】　《漢書·藝文志》：《氾勝之書》，似「勝之」為名。此或用《左傳》「晉重」例。
【風莫風】　「莫」，蓋「兮」、「猗」之類，語詞也，似可從俗作「麽」。
【驚蟄聞雷米如泥】　驚蟄必雷，雷不必聞，惟雉聞之而鳴。先輩說《夏小正》「雉震呴」語。
【清明栽蒜】　安邱天氣暖，冬種蒜而五月出之，故曰「夏至不劚蒜，必定散了瓣」。言夏至以後蒜瓣不復附麗其根也。
【九股八格杈】　「格」，依《說文》當作「<豐各>」。然庾信《小園賦》：「枝格相交」祇作「格」。安邱芝麻止兩種，名「大八杈」者多枝，名「霸王鞭」者無枝。
【芒種稙黍生芽】　《魯頌》：「稙穉菽麥。」《毛傳》：先種曰稙，後種曰穉。《說文》：稙，早穜也；穉，幼禾也。案：此乃百穀早晚之通名，非菽麥之專名也。臨淄人猶呼早麥曰稙麥，安邱不聞此語矣。
【小暑吃角角】　筠聞此語誠作「角」音，而其字則當作「莢」。《說文》：「莢，草實。」《唐韻》：「古葉切。」安邱呼青、黃、白、黑豆之「莢」皆曰「夾」，呼豇豆之莢則曰「角」，呼牛、羊角亦如「夾」也。頃又檢得《廣雅》曰：「豆角謂之莢。」
【油粒飽湛也】　「湛」似當作「綻」。綻，坼裂也。《說文》：「果孰有味，亦坼」，是也。但五穀粒雖極大，亦未嘗坼耳。案：此語似指豆而言，故曰「油」。且頭伏始鋤，亦必是豆。若是秫穀，則安邱諺云：「立夏三日見鋤田，立夏十日遍鋤田」，不能待頭伏也。
【頭伏蘿蔔末伏菜】　安邱諺云：「頭伏蘿蔔，末伏蕎麥。」蕎麥地中未有不帶小蔓菁者。小蔓菁祇可旨蓄禦冬，非都中所謂大頭菜也。安邱別之曰大蔓菁。
【煞】　道家之「殺」字也。
【先社後秋分】　安邱諺曰：「先分後社，有糧無人借；先社後分，糧食貴如金。」案：兩地諺語同者極多，獨此一事正相反背。
【九九】　安邱諺：「一九、二九不出手；三九、四九淩上走；五九、六九沿河看柳；七九六十三，路上行人把衣擔；八九七十二，黃牛遍地是；九九八十一，家裏送飯坡裏吃。」凡此類語，各據本地之寒暖言之，必不齊同也。又曰：「春打六九頭，七九便使牛；春打五九尾，凍殺三千火燎鬼。」案：此特以驗寒暖耳，乃作此很語，誠鄙諺也。
【先餧牛】　《月令·季春》「餧獸之藥」作「餧」，《說文》則作「萎」。
【穀宜稀】　安邱諺：「稀穀秀大穗，來年長好麥。」蓋收穀之後，其田即種麥也。
【叉匙上有火】　「匙」當作「齒」。《方言》有無齒杷。安邱語曰：「鋸口有火，刀頭有水。」凡接樹者，必以刀斷之，若斷之以鋸，不能生也。
【麥秀五節】　「五」似「四」之訛。麥，秋種夏熟，受四時全氣，故四節四葉。
【雲，南鉤風，北鉤雨】　安邱語：「上鉤風，下鉤雨。」
【早燒陰，晚燒晴】　安邱語：「早燒不出門，晚照行千里。」又曰：「早上燒，晚上澆。」
【一霧十日晴】　安邱語：「久晴大霧必陰，久雨大霧必晴。」
【晚雨下到明，早雨一日晴】　安邱亦有此語。又曰：「開門風，閉門雨。」亦謂：「晨風竟日，暮雨竟夜。」
【八十老兒沒見東雷雨】　安邱有之，然是古語矣。今屢屢見之。
【黑豬過河】　一天星月而黑雲橫截天河，是雨徵也。
【忽雷雨連三場】　安邱語：「雷雨三下餳」，與此同意。《說文》：「餳，晝食也。」安邱謂午飯為「餳飯」，因謂正午為「餳午」，日夕為「下餳」。
【塼】　《玉篇》、《廣韻》有「塼」、「甎」、「㼷」三字，皆可用。《小雅·無羊》傳：「瓦紡，塼也。」《經典釋文》作「專」，《說文》同。古文假借，似難用。
【墒】　見種植篇。
【巷謂之合朗】　「合」與「巷」雙聲，「朗」與「巷」之今音疊韻。《唐韻》：「巷，胡絳切」。「絳」字以古音讀之，則與「巷」之古音合；以今音讀之，則與「巷」之今音合。京師謂之「胡同」，正是「巷」之古音切腳也。下文「棒」謂之「不浪」，其誤同此。「共」聲「豐」聲皆在東冬部，「良」聲則陽唐部。
【虹謂之絳】　案：此是轉音，非改字也。《廣韻》四絳：「絳」與「虹」同音，「古巷切」；古音則「絳」、「紅」同「戶工切」。
【藕根】　案：此別自一物，今謂之「藕帶」者是也。大而短者謂之「藕」，細而長者謂之「藕帶」。帶生藕，藕生花、葉，帶之上不能生花、葉也。《爾雅·釋草》謂之「蔤」。
【鬼秫秫】　此乃去年遺種自生者。本以落而生，故結實仍落。即如麥初登場，必有自落之粒，欲來年麥早熟，即以此自落者至秋種之，可以早得接濟。然落於畝中亦多，經碌碡而得者，即種之不落，亦同此理。
【𡏊】　當作「鹼」，見《說文》。
【牛】　牛於六畜中最易肥，故諺曰：「年驢、月馬、十日牛。」安邱餧牛亦用麥糠，然淘汰必精。設有黃丹，則牛病矣。
【多虛日也】　此解似誤。「虛」從，虍聲，故《說文》云：「虛，大[C057]也。」案：人之作室，必依虛，故名村曰「虛」。後人分別之作「墟」，遂專為空虛字矣。市在村落中，故曰「趁虛」也。
【安邱王筠曰】　在昔周公陳《無逸》曰：「先知稼穡之艱難。」孔子稱周公之才之美，而《風》、《雅》所載周公之作，反覆田事，津津若有餘味。唐、魏之《風》言稼穡樹藝諸詩，多出於在位之君子。孔子刪《詩》，獨有取焉。壽陽，古馬首邑，為晉祁氏七邑之一，其俗勤儉務農，至今猶有古風。淳甫夫子幼從京宦，弱冠入官，未嘗親田事，而其所著《馬首農言》十四篇，諄諄於土物之宜，耕耘之候，纖悉必備。蓋本《詩》、《書》艱難勤儉之訓，而以約旨卑思隱其詞於一邑之中。信乎「士食舊德，農服先疇」，祁大夫之遺澤長久，引而勿替也。筠家帶經而鉏者十餘世，創見此書，逢其故業，故樂而校之。校畢，並跋。

        </div>
      </div>
    </div>
  </div>
</div>
<!--update:2025-08-30 10:08:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>