<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="荔谱,荔谱全文在线阅读,荔谱全文在线下载,大玄古籍书库">
<meta name="description" content="植物书。一卷。其书内容分“六辨”：辨种、辨名、辨地、辨时、辨核，辨适．不同于其他荔谱，独具特色。据王毓瑚《中固农学书录》，考旺，成书于康熙二十二年(1683)。定国字紫岩，福建长乐人．家居胜画乡，荔枝生长奇特，树高达四十丈，果实特大，一树可收四、五千斤。作者据实记录，以传后代。有《昭代丛书》本传世。_荔谱_全文在线阅读_荔谱_全文在线下载_大玄古籍书库">
<title>荔谱_陈定国_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">荔谱</span> <br/>
          作者： <span class="inputVal" id="bkauthor">陈定国</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,植物志,农书,完结</span> <br/>
          字数： <span class="inputVal" id="bknum">[book_length]2911</span> <br/>
          说明： <span class="inputVal" id="bkdec">植物书。一卷。其书内容分“六辨”：辨种、辨名、辨地、辨时、辨核，辨适．不同于其他荔谱，独具特色。据王毓瑚《中固农学书录》，考旺，成书于康熙二十二年(1683)。定国字紫岩，福建长乐人．家居胜画乡，荔枝生长奇特，树高达四十丈，果实特大，一树可收四、五千斤。作者据实记录，以传后代。有《昭代丛书》本传世。</span> <br/>
          封面： <span class="inputVal" id="bkimg">Z_13177.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]荔谱
[book_author]陈定国
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,植物志,农书,完结
[book_length]2911
[book_dec]植物书。一卷。其书内容分“六辨”：辨种、辨名、辨地、辨时、辨核，辨适．不同于其他荔谱，独具特色。据王毓瑚《中固农学书录》，考旺，成书于康熙二十二年(1683)。定国字紫岩，福建长乐人．家居胜画乡，荔枝生长奇特，树高达四十丈，果实特大，一树可收四、五千斤。作者据实记录，以传后代。有《昭代丛书》本传世。
[book_img]Z_13177.jpg


[book_title]荔譜
長樂陳定國紫巖著
荔枝世推閩中第一，古人譜之詳矣。惟是荔枝王百果，勝畫王荔枝。明王麟洲、顧道行諸先生雖嘗言之，未有專譜。余勝畫鄉人也，念其品最高，名最晚著。以立秋前後三日熟，處朱夏素秋之交，為火金生剋之會，大火煅煉，真金鎔化，故朱顏的皪，玉液流澌，味甘香，遠非諸荔所敢同，故特為之譜。譜曰：勝畫出長樂，六都家植園圃庭除間，土人仰資為田，三溪、古縣各處雖亦間植，必以六都為最，六都又以前唐李厝後為最。或移植郡城，恒變為山支，其有隱君子不出山之意與。樹高，凡荔有至四十丈者，蓋相傳為千餘年物云。熟時火樹插天，綠雲蔭地，紅繒紫綃與赤日爭光，玉膚瓊漿共清霜比潔，皮薄肌豐，濶肩短身，圓徑三寸許，一可敵中冠三四。嘗間歲或四五歲一大熟，則一枝垂垂數百實，真如北方葡萄，連綴可愛，一樹或摘至四五千斤。余當炎暑輒作妄想，何時移一株於西園橋畔，影入橫塘，水底明霞朶朶可摘，又何假十斛明珠哉。明盛時，六都滿萬株，鄉村各千百株，會城河口余家諸名園往往爭植鬭鮮。遷海後諸鄉之山童矣，名園屯甲真薪桂矣，亦荔支一大厄運也。近六都、三溪亦僅有存者，今歲癸亥復大熟，當兵火摧殘之後，屬旱魃蒸鬱之時，筠籠照眼，冰雪沁心，邀朋共劈為條六辨，并係以詩，謂譜荔也可，謂史荔也亦可。
一、辨種
舊譜載勝畫皮厚刺尖，此未睹其熟者耳，或山支之託名勝畫者也。又有以勝畫卽泉郡野種者，鄧道協已辨，不贅。余獨慨夫名之所在，甚則忌之惡之，次或假之誣之，而世之噉名客往往不得其真，而浮慕之，或肆詆之也，故首為之辨。
一、辨名
縣誌載勝畫，亦名勝化，以其高出興化上也。余謂勝畫寫其貎，勝化定其品，均係紀實，堪竝存云。至於雞引子，以實之大小相間；白蜜綠珠，以皮白綠，則皆勝畫之分名，而品俱最上。
一、辨地
吳航山水蘊厚，發奇鍾為人，散為草木，六都尤地靈所萃，予猛虎出林祖墳，風水家豔稱，故勝畫寶員不特甲閩中且誇天下。
一、辨時
閩荔支以小暑熟，勝畫以立秋，早數日皮厚汁酸，遲數日蒂落味淡。歲澇寧早，歲旱寧遲，其或過時而色香味之不改者。又其根器之厚，培養之力非可必得。
一、辨核
荔以穛核為難，勝畫有無核者，劈旁生小實，恍如雀腦蛟珠，晶瑩透亮，宜焙乾蜜浸，世人尤罕見也。
一、辨運
牡丹王花，以洛陽係天下盛衰。勝畫王果，損熟亦應關氣運。長邑遷移獨慘，界外徧遭砍伐，界內亦無氣色，近海界盡復，勝畫適亦大熟，余竊為桑梓喜焉。
附錄六條
鄧道協通譜辨〈蜀都賦〉云：「旁挺龍目，側生荔支。側生對旁挺言，非荔支卽名側生。且荔子本正生，為果王，若一立賤字，榮辱所關。」余謂王辨真假耳，真王側生何妨。按荔花於五陽，熟於朱夏，生長炎方種，種以火德王。余欲陞龍目作后，香櫞、橄欖作臣妾，如芍藥之后牡丹，豈以旁挺嫌哉。余幼聞外祖父黃坤五太史公曰：「樹皆圓，獨荔支扁側多瓣。」亦側生一證也。
舊譜載荔支為閩越王審知自蜀中移植，世疑閩品最上，不宜自蜀移，不知天地文明之氣後來居上。漢、唐、宋來，世家巨族之南遷者，衣冠文物未必不盛於曩處，荔支得南方正氣，何獨不然。
荔名不一，亦如蘭、菊族類繁多。如十八娘、大將軍、狀元紅、陳紫、江綠等以人名，金鐘、牛心、蚶殼、龍牙等以形，火山、山丹、虎皮、玳瑁、硫黃等以色，法石白、延壽紅等以地，綠核、丁香等以核，水荔、蜜荔等以味，滿林香、百步香等以香，雙髻、釵頭以生質之異，中元紅、中秋紅以時，他尚不可勝紀。大抵如人支派疊分，子姓紛出，各擅其才，各逞其秀，惟勝畫之名為良驥，稱德如馬氏之季常，荀氏之慈明也。
東坡詩云：「荔實周天兩歲星」，謂種經廿餘年方實。先宮保培所公以布政家居日年已六旬，猶手栽勝畫。鄉人亦有白香山「愁君得喫是何年」之誚。後以宮保歸田，優游林下，年八十六尚得手劈，亦一佳話。
松柏長青，荔支亦經冬不彫，木性最壽，人多評品荔支，荔支實閱人多矣。今樹多千餘年，其閱世滄桑，閱人興廢，不知凡幾，以余耳目勝畫頻歲易主，為之愴然。
從來名花碩果鬼神每呵護之，風雨又或妒忌之。按，諸荔花清明輒為梅雨漬落，不能實，勝畫熟早秋，常苦風災，得免風雨矣。又苦遭俗子村婦饕餮狼藉，唐突西子，罔知愛惜，其得薦爼豆享嘉賓也，良非容易。
譜不能詳載歌以詩
海日蒸紅曉露存，離離朱實照山村，天開圖畫垂名勝，不屑人間筆墨痕。
欲摘繁星叩帝閽，香肌誰返玉環魂，山林還有真仙品，何用浮名說狀元。
火珠萬樹夜生光，未許君謨便徧嘗，山鳥驚飛知己散，荔支亦自隱吳航。〈用陳烈事。〉
割棄山川草木愁，荔支久已付東流，筠籠快睹爭相餉，半是王家血淚留。〈用黃巢兵過，王媼泣樹事。〉
附：瓊珠小傳
瓊珠，字寶員，其先擾龍氏，聚族川蜀。漢時有從閩越王來閩者，支派繁衍，遂以龍為姓，望甲天下。其本支之處蜀與徒海南者，皆逡巡不敢齒。厥後遊吳航六都三溪間，樂其山水，遂居焉。母青陰氏，夢吞燕卵而生珠。珠生而眼碧肌香，纍纍若若。家鄰滄海扶桑，飽飫日月精華之氣，故長而膚潤比玉，容麗耀金。每當秋風晨至，白露霄泫，笑著杏黃衫子，裼以蜃戶冰綃，明眸善睞，光采射人，秋波含情，秀色可餐，遠近津津，稱為飛瓊下降。當是時，南離王聲名震寰宇，後宮難其選，方廣採淑女無可亞者，聞珠賢，備禮冊為后。珠與王生同年，差後一月，性堅，貞操鮮潔，又種宜子，果屬母儀。南離王氣岸棱棱，珠輒以圓通佐之，王英華太露，珠獨以澹泊濟之。王兄弟戚屬或有寒酸氣，珠每以甘美解之。入宮有見妒者，珠目不斜視，色無旁假，端莊嫻雅，機警如滾盤，無少室礙，令人不忍指摘。人至，輒飲以瓊漿，能益人智慧，故得王歡倡，隨不少離。斯男則百奕葉彌茂，真如鮫人泣淚，驪龍吐𦦨，顆顆夜光，佳兒佳婦皆珠啓之。獨怪張華博物採風聞，浪載為奴，蔡君謨為珠里人，不急為表章，殊失珠之品格也。〈龍眼，別名燕卵、亞荔、益智、鮫淚、驪珠。〉
野史氏曰：珠與南離真伉儷哉，何風韻之相契也。余嘗憩吳航樹下，晨露初晞，親解黃襦，窺玉體，細骨豐肌，知出凡品上。因憶東坡贊賞當矣乃過奬廉州何哉，豈其未覿南離併未遇真珠也。古來凡品冒盛名，奇姿委沈淪，類如是也。
荔譜跋
甲集載陳定九荔譜，視前人蔡、徐、宋、鄧諸譜為較詳，兹則專譜勝畫一種，感慨今昔，俯仰流連，遙情逸致，彷彿遇之，洵足為佳果寫生也。庚午仲冬震澤楊復吉識。
孫貞起允升校字。

        </div>
      </div>
    </div>
  </div>
</div>
<!--update:2025-08-30 10:07:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>