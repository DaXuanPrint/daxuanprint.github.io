<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷首,桑志卷第一,桑志卷第二,桑志卷第三,桑志卷第四,桑志卷第五,桑志卷第六,桑志卷第七,桑志卷第八,桑志卷第九,桑志卷第十,桑志全文在线阅读,桑志全文在线下载,大玄古籍书库">
<meta name="description" content="农书，清代李聿求撰。十卷。其书主要摘录前人有关桑树的记载。体例仿陆羽《茶经》和赞宁《笋谱》。分桑之始、桑之类，桑之具、桑所宜、桑所植等十篇，讲述桑之由来和种植历史、技术等。_桑志_全文在线阅读_桑志_全文在线下载_大玄古籍书库">
<title>桑志_李聿求_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">桑志</span> <br/>
          作者： <span class="inputVal" id="bkauthor">李聿求</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,农书,完结</span> <br/>
          字数： <span class="inputVal" id="bknum">[book_length]35873</span> <br/>
          说明： <span class="inputVal" id="bkdec">农书，清代李聿求撰。十卷。其书主要摘录前人有关桑树的记载。体例仿陆羽《茶经》和赞宁《笋谱》。分桑之始、桑之类，桑之具、桑所宜、桑所植等十篇，讲述桑之由来和种植历史、技术等。</span> <br/>
          封面： <span class="inputVal" id="bkimg">Z_12704.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]桑志
[book_author]李聿求
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,农书,完结
[book_length]35873
[book_dec]农书，清代李聿求撰。十卷。其书主要摘录前人有关桑树的记载。体例仿陆羽《茶经》和赞宁《笋谱》。分桑之始、桑之类，桑之具、桑所宜、桑所植等十篇，讲述桑之由来和种植历史、技术等。
[book_img]Z_12704.jpg


[book_title]序
海鹽李聿求五峯甫籑
志桑一之始，二之類，三之事，四之具，五所宜，六所植，七取材，八祥異，九品題，十叢話。余家滄海東，沃野千里皆桑麻，是編比之贊寧《筍譜》、陳翥《桐譜》之屬，亦學圃之美譚，老農之清課也。不賢識小古人所稱，或者謂為可補王政之一端，則吾豈敢。

[book_title]卷首
聖祖仁皇帝御製〈農桑論〉。嘗觀王政之本在乎農桑，虞舜之命棄曰：汝后稷，播時百穀。禹之告舜也曰：政在養民，水、火、金、木、土、穀，惟修。殷之考績羣辟亦曰：稼穡匪懈。周以農事開基，至成王之世制禮作樂，典章明備，彬彬郁郁然。周公所作矇史，所歌若豳風七月之篇，其道于耜舉趾，采桑載績之事，反覆不置，何前後聖同一指歟，蓋農者所以食也，桑者所以衣也，農事傷則飢之原，女紅廢則寒之原。小民飢寒廹于身，而欲其稱仁慕義，有無不競遵路㑹極其勢不能。朕嘗躬行三推，以率天下農矣，而敦實崇儉之令，繩督有司靡不加意，宜乎薄海以内，襏襫之衆比肩于野，杼柚之聲相聞于里，庶幾古初醇朴之風，乃逐末者未盡息，而錦繡纂組之文日盛也。中夜求治惄焉慮之，孟子曰：菽粟如水火，而民焉有不仁。㫖哉斯言，使天下之民咸知貴五穀，尊布帛，服勤戒奢，力田孝悌，而又德以道之，教以匡之，禮以一之，樂以和之，將比戶可封，而躋斯世於仁壽之域，故曰農桑王政之本也。
聖祖仁皇帝御製〈桑賦〉。朕巡省浙西，桑林被野，天下絲縷之供皆在東南，而蠶桑之盛惟此一區，近在宮中刻為耕織圖，每示司牧使知其艱苦，今更為賦以託意焉。伊彼條桑，其葉始荑，春日載陽，綠陰乃披。紫陌上兮嫋嫋，綺岸側兮垂垂，來璧旭之晨照，受光風之午吹，影映帶兮青翰，色彷彿兮翠旗，既扶疎而相亞，復低昻而參差，念蠶事之欲動，正芳候之如期。聿兹女紅，生計是賴，采采盈筐，愼加覆葢。虞日煦之少潤，防雨頻之為害，儻薄蘆之不繼，時憂心之斾斾，䖍飼食之維勤，勞形神于塵𡏖，摘曉露之輕滋，乘良月之新薈，望千畝之閒閒，實蠶家之宏賚，誠黼黻之必資，繫衮職之用大，其重等于苖稼，為王政之不外，予恒恐其難知，作深宮之圖繪。至夫厥貢著于尚書，沃若詠于篇什，公室見說于禮經，牆下屢申于孟集，試古訓之歴稽，又民務之應急。若乃訝為神木，騁以青華，末照是晞，甘椹如瓜，馴雉表異，黃鳥稱嘉，雖景物之堪娛，咸無關于大家。夫其詫幢幢之高葢，美亭亭之奇樹，靈根依倚于十洲，巨跡遂闢于周宇，類齊諧之荒唐，皆予今日之所不取也。聊因清晏，簡牘是書，用示遠邇，是溉是鋤，其知愛䕶，種繞其廬，蠶桑農穡，安寶璠璵。
聖祖仁皇帝御製〈桑林乍綠蠶事方興詩以嘉之〉。彌望桑林，吐葉垂枝，嫩碧初勻，竹舍正殷，蠶務天工，雨露維均。
聖祖仁皇帝御製〈岸側桑葉初碧詩〉。夾岸青青遶御舟，濃桑初茁滿村謳，省方遍問蠶家苦，春雨連綿盡日憂。
聖祖仁皇帝御製〈采桑詩〉。桑田雨足葉蕃滋，恰是春蠶大起時，負筥攜筐紛笑語，戴鵀飛上最高枝。
世宗憲皇帝御製〈采桑詩〉。清和天氣佳，比戶采桑急，瀼瀼零露繁，冉冉綠陰濕，高柯學猱升，落葚教兒拾，昨摘滿籠歸，姑猶嗔不給。
高宗純皇帝御製〈條桑賦〉。伊春陽之晼晼兮，布始和于春風，百昌欣其向榮兮，女夷協氣乎昭融，柳冉冉其含綠兮，桃夭夭其暈紅，尋綺陌而云邁兮，採條桑其始豐。則有長腰健婦，黃髮奚兒，攜彼筠籠兮，遵微行而纍纍，持此斧斨兮，步遙術其遲遲，蔚蓯蘢而豐茂兮，邈洪榮而葳蕤，挺脩綠其端直兮，上扶竦而參差，韻條風之無聲兮，葉芳青而粉披，挹朝露以流潤兮，枝遠揚而下垂。于是既采既捋，載筐載籃，留長條之綺綺，取綠葉之纖纖，午靜茅檐兮，列分行之圓蘧，春長蔀屋兮，餵八蠒之新蠶。故曰：農莫苦兮農功，女莫勞兮女紅，厯歲以月，自春徂冬，彼膏梁而錦繡者，宜思憂樂之異同。
高宗純皇帝御製聖祖仁皇帝〈采桑〉原韻。牆畔青條著雨滋，繁陰初覆葉齊時，暮深八蠒蠶爭餧，稚子攜筐上綠枝。

[book_title]桑志卷第一
海鹽李聿求五峯甫籑
桑之始
桑之利民與菽粟等，神聖所制，夫婦與知。上古典籍不傳，逸史間有道及者，悉為采集，兼詳字義，志桑之始第一。
京房《易傳》桑有衣食人之功。
荀爽《易注》桑者，上元下黃，以象乾坤也。
虞翻《易注》巽為桑。
毛亨《詩傳》桑，木之眾也。
孔穎達《禮正義》桑，眾木之本。
《說文》桑，蠶所食葉木。
《說文》榑桑，神木。
《說文繫傳》桑，東方自然之神木。
賈子〈胎教篇〉桑者，中央之木也。
《典術》桑為神木。
《典術》桑木虛星之精。
高誘《呂氏春秋》注：榑木，榑桑。
《尚書考靈曜》桑木，箕星之精，蟲食葉偽文章，人食之老翁為小童。
《春秋考異郵》桑土液木生火，故蠶三月食葉。
《元中記》天下之高者，扶桑無枝焉，上至天，盤蜿而下屈，通三泉也。
《搜神記》大古之時，有人遠征，家無餘人，唯有 一女，牡馬一匹，女親養之。窮居幽處，思念其父，乃戲馬曰：爾能為我迎得父還，吾將嫁汝。馬既承此言，乃絕韁而去，徑至父所 。父見馬，驚喜，因取而乘之。馬望所自來，悲鳴不已。父曰：此馬無事如此，我家得無有故乎。亟乘以歸，為畜生有非常之情，故厚加芻養。馬不肯食，每見女出入，輒喜怒奮擊，如此非一。父怪之，密以問女，女具以告父，必為是故。父曰：勿言，恐辱家門，且莫出入。于是伏弩射殺之，暴皮于庭。父行，女以鄰女于皮所戲，以足蹙之曰：汝是畜生，而欲取人為婦耶，招此屠剝，如何自苦。言未及竟，馬皮蹷然而起，卷女以行。鄰女忙怕，不敢救之，走告其父。父還求索，已出失之。後經數日，得于大樹枝間，女及皮盡化為蠶，而績于樹上。鄰婦取而養之，其收數倍，因名其樹曰桑。桑者，喪也。由斯百姓競種之，今世所養是也。
《路史》伏戲氏，教民蠶桑為繐布。
《孝經援神契》神農耕桑得利，究年受福。
《路史》神農教之桑麻。
《拾遺記》少昊母曰皇娥，經厯窮桑滄茫之浦。時有神童，稱為白帝之子，與皇娥游漾忘歸。窮桑者，西海之濱，有孤桑之樹，直上千尋，葉紅椹紫，萬歲一實。及皇娥生少昊，號曰窮桑氏，亦曰桑邱氏。
《獨斷》少皞，桑扈氏：農正，趣民養蠶。
《三墳》地皇軒轅氏政典：布帛桑麻必有用。
《路史》黃帝有熊氏，夫人副禕而躬桑。
《尸子》有虞氏，妻有桑田。
《列女傳》后稷，簡狄教之，時藝桑麻。
《吳越春秋》后稷為兒時，好樹桑。
《新語》后稷分土地之宜，種桑致絲以敞形體。
桑志卷第一

[book_title]桑志卷第二
海鹽李聿求五峯甫籑
桑之類
種類不一，以荊、魯二種為上，外有異名、異類亦間附之，志桑之類第二。
《詩．豳風》猗彼女桑。傳：女桑，荑桑也。箋：女桑，少枝長條，不落不枝者，束而采之。
《詩．大雅》其檿其柘。傳：檿，山桑也。
《爾雅》桑㸤有葚，梔。疏：桑樹一半有葚，一半無葚，為梔。
《爾雅》女桑，桋桑。檿桑，山桑。
《爾雅》桑、柳醜條。
《齊書》扶桑國，在大漢國東二萬餘里，土多扶桑，葉似桐，初生如筍，國人食之，實如棃而赤。
《唐書．南蠻傳》野桑，生石上，其林上屈兩向而下植，取以為弓，不筋漆而利，名日瞑弓。
《管子》擾桑。注：擾桑，又曰柔桑也。
《拾遺記》員嶠山，有木名猗桑者，煎葚以為蜜。
《拾遺記》扶桑，萬歲一枯，其人視之如旦暮也。
《括地圖》芒尚山，其桑長千仞。
《異苑》北方有白桑，葚長數寸，食之甘美。
《述異記》空桑，生大野中，為琴瑟之最者，空桑也。
《嶺表錄異記》佛桑，似朱槿花，莖葉如桑，故名。佛桑，三月花至冬至。
《齊民要術》今世有荊桑、地桑之名。
《齊民要術》種取黑魯桑，黃魯桑不耐久。諺曰：魯桑百，豐絲帛。言其桑好，功用省力。
郭橐駝《種樹書》雞腳桑，葉花而薄。
郭橐駝《種樹書》白桑，葉大如掌而厚。
郭橐駝《種樹書》先葚而後葉者，葉必少。
顏師古《漢書注》檿，山桑有點文者。
《杜陽雜編》彌羅國有桑，覆地而生，大者十數頃，小者蔭百畝。
陳旉《農書》海桑，低亞。
《農桑要旨》平原淤壤土肥地虛，荊桑、魯桑種之俱可。若地連山陵，土脈赤硬，止宜荊桑。
《農桑通訣》桑種甚多，不可徧舉，世所名者，荊與魯也，荊桑多葚，魯桑少葚。葉薄而尖，其邊有瓣者，荊桑也，凡枝幹條葉堅勁者，皆荊桑類也。葉圓厚而多津者，魯桑也，凡枝幹條葉豐腴者，皆魯桑類也。荊之類，根固而心實，能久遠，宜為樹。魯之類，根不固，心不實，不能久遠，宜為地桑。然荊之條葉，不如魯葉之茂盛，當以魯桑條接之，則能久遠，而又盛茂也。魯為地桑，而有壓條之法，傳轉無窮，是亦可以久遠也。
《蠶經》有地桑，出于南潯。有條桑，出于杭之臨平。
《蠶經》凡擇桑之本也，皺皮者其葉必小而薄，白皮而節疎芽大者為柿葉之桑，其葉必大而厚，是堅繭而多絲。
《蠶經》高而白者，宜山岡之地或牆隅而籬畔。
《蠶經》短而青者，宜水鄉之地。
《蠶經》青桑無子，葉不甚厚。
《蠶經》望海之桑，種之術與白桑同。
《蠶經》紫藤之桑，其種高大。
《格物總論》桑大者，數圍，高一二丈許，皮粗，枝幹條竦。正、二月抽條發葉，葉大者盈尺，有刻缺，面深綠而光。
《博聞錄》白桑少子，壓枝種之。若有子，可便種，須地陰處，其葉厚大。
《農政全書》鍾化民曰：桑有二種。一種有桑葚，即以桑葚植地，一二月即出。一種，將桑樹柔條攀于於地，以泥壓於上。每一桑眼，即發一枝。待至二三尺長，其桑有根，用翦翦下，移種于地上，即成桑樹。
《本草》白桑，葉大如掌而厚。雞桑，葉細而薄。子桑，先葚而後葉。山桑，葉尖而長。
《本草》桑生黃衣謂之金桑，其木將槁。
《事物紺珠》雲桑，密縣山野生，樹枝葉皆類桑，但葉如雲頭花，木欒細青黃色。
《烏青文獻》桑類有密眼青、白皮桑、荷葉桑、雞腳桑、扯皮桑、尖葉桑、晚青桑、火桑、山桑、紅頭桑、槐頭青、雞窠桑、木竹青、鳥桑、紫藤桑、望海桑。
《沈氏農書》桑以荷葉桑、黃頭桑、木竹青為上，五頭桑、大葉密眼青次之，細葉密眼青為最下。
《倦圃蒔植記》白桑有花無實，黑桑有實無花。
桑志卷第二

[book_title]桑志卷第三
海鹽李聿求五峯甫籑
桑之事
耕桑樹藝，古聖因以利民，勸農課桑，史冊垂其令典，三代以來皆惟桑是貴，誠以衣服之大源，閭閻之至計也，志桑之事第三。
《漢書．文帝紀》十三年正月，詔曰：皇后親桑，以奉祭服。
《漢書．景帝紀》元年春正月，詔曰：郡國或磽陿，無所農桑𣪠畜，其議民欲徙寬大地者，聽之。
《漢書．景帝紀》後元二年夏四月，詔曰：朕親耕，后親桑，以奉宗廟粢盛祭服，為天下先。
《漢書．景帝紀》後元三年春正月，詔曰：令郡國務勸農桑，益種樹，可得衣服食物。
《漢書．昭帝紀》元平元年春二月，詔曰：天下以農桑為本，日者省用，罷不急官，減外繇，耕桑益眾，而百姓未能家給，朕甚愍也。
《漢書．元帝紀》建昭五年春三月，詔曰：方春農桑興，百姓戮力自盡之時也。
《漢書．成帝紀》陽朔四年正月，詔曰：令二千石勉勸農桑，出入阡陌，致勞來之。
《後漢書．明帝紀》詔曰：方春戒節，人耕桑，有司務順時氣，使無煩擾。
《後漢書．明帝紀》永平三年，詔曰：春者歲之始也，始得其正，則三時有成，有司其勉順時氣，勸督農桑。
《後漢書．明帝紀》永平十年，詔曰：百姓勉務桑稼，以備災害。
《後漢書．章帝紀》建初元年正月，詔曰：方春東作，宜及時務，二千石勉勸農桑，宏致勞來。
《三國志．孫權傳》赤烏三年，詔曰：督軍郡守當農桑時以役事擾民者，舉正以聞。
《三國志．孫休傳》永安二年，詔曰：今欲廣開田業，輕其賦稅，諸卿尚書，可共咨度，務取便佳，田桑已至，不可後時，事定施行，稱朕意焉。
《晉書．元帝紀》大興元年秋七月，詔曰：二千石令長當祗奉憲，勸課農桑。
《宋書．文帝紀》元嘉八年，詔曰：自頃農桑惰業，遊食者眾，郡守賦政方畿，縣宰親民之主，宜思獎訓，導以良規，咸使肆力，地無遺利，耕蠶樹藝，各盡其力，若有力田殊眾，歲竟條名列上。
《宋書．文帝紀》元嘉二十年，詔曰：耕桑未廣，地利多遺，有司班宣舊條，務盡敦課，遊食之徒，咸令附業。
《宋書．文帝紀》二十一年，詔曰：凡諸州郡皆令盡勤地利，勸導播殖，蠶桑麻枲各盡其方，不得但奉行公文而已。
《宋書》武帝大明三年，詔曰：古者薦鞠青壇，聿祈多慶 ，分繭元郊，以供純服。來歲，可使六宮妃嬪修親桑之禮。
《齊書．武帝紀》永明三年，詔曰：守宰親民之要，刺史案部所先，宜嚴課農桑，相土揆時，必窮地利。
《齊書．明帝紀》建武二年，詔曰：守宰親民之主，牧伯調俗之司，宜嚴課農桑，罔令游惰。
《陳書．文帝紀》天嘉元年，詔曰：守宰明加勸課，務急農桑。
《魏書．世祖紀》太年真君四年，詔曰：牧守之徒，勸課農桑。
《魏書．高祖紀》太和元年，詔曰：農夫外布，桑婦內勤，民有惰于農桑者加罪刑。
《魏書．世宗紀》景明三年，詔曰：比京邑初基，耕桑暫缺，遺規往旨，宜必祗修。
《冊府元龜》唐元宗開元十七年，詔曰：方就農桑，其力役不及之務，一切竝停。
《冊府元龜》唐肅宗上元二年，詔：刺史縣令各于所部親勸農桑。
《冊府元龜》唐德宗貞元二十年，詔曰：宜勉務農桑，各安生業。
《舊唐書．憲宗紀》元和三年四月，敕天下州府民戶，每田一畝，種桑二樹。
《舊唐書．武宗紀》會昌二年，敕勸課種桑。
《冊府元龜》後周太祖廣順元年，敕諸道州府長史，宜勸課耕桑，以豐儲積。
《冊府元龜》後周太祖廣順二年，敕諸道府州吏，勸謀鄉縣百姓栽接桑棗。
《玉海》宋太祖乾德四年閏八月，詔：百姓能廣植桑開荒田者，只納舊租。
《宋史．孝宗紀》淳熙八年，詔監司守令，勸課農桑。
《宋史．理宗紀》寶慶三年，詔郡縣長吏，勸農桑。
《宋史．理宗紀》端平三年，詔勸農桑。
《遼史．太宗紀》會同元年，詔有司，勸農桑。
《遼史．道宗紀》清寧二年，詔遣使分道，勸農桑。
《元史．世祖紀》中統二年，詔宣撫司官，勸農桑。
《元史．世祖紀》至元六年，命中書省采農桑事，列為條目，仍令按司與州縣官相風土之所宜，講究可否，別頒行之。
《元史．世祖紀》至元二十三年，詔以《農桑輯要》書頒諸路。
《元史．世祖紀》至元二十五年，詔論廉訪司巡行，勸課農桑。
《元史．成宗紀》元貞元年，詔以農桑水利諭中外。
《元史．武宗紀》至大三年，詔諭大司農，勸課農桑。
《元史．仁宗紀》皇慶元年，諭司農曰：農桑衣食之本，汝等舉諳知農事者用之。
《元史．仁宗紀》皇慶二年，敕守令，勸課農桑。
《元史．仁宗紀》延祐二年，詔印《農桑輯要》萬部，頒降有司。
《元史．順帝紀》至正元年，詔守令選立社長，勸課農桑。
《續文獻通考》太祖洪武五年，敕考課必書農桑之績。
《明史．太祖紀》洪武八年，詔曰：農桑衣食之本，朕嘗設置有司，頒行條章，何有司不遵朕命，往往給由赴京者皆無桑株數目，甚與朕意相違，特敕中書令有司，今後敢有無農桑者，論擬違制。
《明史．成祖紀》永樂二年，諭曰：今春和時，東作方興，宜各勸課農桑。
《禮．祭義》古者天子諸侯，必有公桑蠶室，近川而為之，築宮仞有三尺，棘牆而外閉之，及大昕之朝，君皮弁素積，卜三宮之夫人，世婦之吉者，使入蠶于蠶室，奉種浴于川，桑于公桑，風戾以食之。
《禮．月令》季春之月，后妃齋戒，親東鄉躬桑。
《漢書．元后傳》孝元皇后為太后，幸蠒館，率皇后及列侯夫人桑。
衛宏《漢舊儀》春桑生而皇后親桑于苑中，羣臣妾從桑還，獻于繭觀，皆賜從從桑者樂，皇后自行。
丁孚《漢儀》皇后出，乘鸞輅，青羽葢，駕駟馬，龍旂九旒，大將軍妻參乘，太僕妻御，前鸞旂車，皮軒闒戟，雒陽令奉引，亦千乘萬騎。車府令設鹵簿駕，公、卿、五營校尉、司隸校尉、河南尹妻皆乘其官車，帶夫本官綬，從其官屬導從皇后。置虎賁、羽林騎、戎頭、黃門鼓吹，五帝車，女騎夾轂，執法御史在前後，亦有金鉦黃鉞，五將導，桑于蠶宮。
董巴《輿服志》漢皇后桑于東郊苑中。
《晉書．禮志》皇后著十二笄步搖，依漢魏故事，衣青衣，乘油葢雲母車，駕六騩馬。女尚書著貂蟬佩璽陪乘，載筐鉤。公主、三夫人、九嬪、世婦、諸太妃 、太夫人及縣鄉君、郡公侯特進夫人、外世婦、命婦皆步搖，衣青，各載筐鉤從。先桑二日，蠶宮生蠶著簿上。蠶桑日，皇后未到，太祝令質明以太牢告祠。皇后至西郊升壇，公主以下陪列壇東。皇后東面躬桑，采三條，諸妃公主各采五條，鄉縣君以下各采九條，悉以桑授蠶母，還蠶室。事訖，皇后還便坐，公主以下乃就位，設饗宴，賜絹各有差。
《宋書．禮志》大明四年，皇后率六宮躬桑于西郊。
《北齊書》皇后親桑于壇，備法駕 ，服鞠衣，乘重翟，帥六宮升桑壇東陛，即御座。女尚書執筐，女主衣執鉤，立壇下。皇后自東陛，執筐者處右，執鉤者處左。乃躬桑三條訖，升壇，即御座。內命婦以次就桑，服鞠衣者采五條，展衣、綠衣者九條，以授蠶母。還蠶室，切之授世婦，灑二簿，凡應蠶者竝復本位。后乃降壇，還便殿，設勞酒，頒賚而還。
《後周書》皇后乘翠輅，率六宮、三妃、三㚤、御媛、御婉、三公夫人、三孤內子至蠶所。禮畢，降壇，令二嬪為亞獻、終獻，因以躬桑。
《隋書》季春上巳，皇后服鞠衣，親桑于位壇東南。尚功進金鉤，典奉筐。皇后采三條，反鉤。命婦各依班采五條、九條。世婦以授蠶母，受切桑，灑訖。皇后降壇。
《大唐開元禮》為采桑壇于壇南二十步所，方一丈，高五尺，西出陛。尚舍量施帷幛于外壝之外，四面開門，其東門使容厭翟車。又設御采桑位于采桑壇下，東。設內命婦采桑位于壇下。當御位東北，每等異位，南向西上。設外命婦采桑位于壇下，當御位東南，每等異位，北向西上。設執御鉤筐者位于內命婦之西少南，西上。〈尚功執鈎，司制執筐。〉設內命婦執鉤筐者位，各于其采桑位之者。〈尚功下四典執鉤，司制下女史執筐。〉
《大唐開元禮》前享一日，金吾奏，請外命婦等應集壇所者，竝聽夜行。其應采桑者四人，各具女侍者，進筐鉤，載之而行。監門先奏請享日未明四刻，開所由苑門。諸親及命婦以下，以次入，詣壇南次所，各服其服。其應采桑者，筐鉤各具。女侍者執授內謁者監，內謁者監受之，以授執鉤筐者。享日未明三刻，搥一鼓為一嚴。〈三嚴時節，前日內侍奏裁。〉未明二刻，搥二鼓為再嚴。尚儀板奏：請申嚴。內命婦各服其服，所司陳車駕鹵簿。未明一刻，搥三鼓為三嚴，司賓引內命婦入，立于庭，重行，西面，以北為上，六尚以下各服其服，俱詣室奉迎。〈尚服負寶如式。〉內僕進厭翟車于閣外。尚儀板奏：外辦。馭者執轡，皇后服鞠衣，乘輿以出。華蓋侍衛警蹕如常。內命婦從出門，皇后升車，尚功司制進筐鉤，載之仗衛，如常。內命婦及六尚等，乘車陪從，如式。其內命婦應采桑者四人，各服，典製等進筐鉤載之。諸翊駕之官，皆乘馬。駕動，警蹕如常，不鳴鼓吹，諸衛前後督攝如常，內命婦、官人以次從。
《大唐開元禮》享日未明二刻，諸享官各服其服，尚儀及司醞，各帥其屬，駕將至，內引引命婦，俱就門外位，至大次門外，迴車南向。尚儀進車前跪奏：稱尚儀妾姓名，請降車。興，還侍位。皇后降車，乘輿至大次。華蓋繖扇，侍衛如常儀。皇后降車訖，尚功司製進受鉤筐以退。〈其內命婦鉤筐，則內命婦降車訖，典製等進，乃受之。〉禮畢，請就采桑位。尚宮引皇后，樂作，詣采桑壇，升自西陛，東向立。
《大唐開元禮》皇后將詣望瘞位，司賓引內外命婦采桑者，俱就采桑位，〈內外命婦，一品各二人，二品、三品各一人。〉諸執鉤筐者各就位。皇后既至采桑位，尚功奉金鉤，自北陛升壇進，典製奉筐受桑。皇后采桑三條止，尚功前受鉤，典製以筐俱退，復位。皇后初采桑，典製等各以鉤授內外命婦，皇后采桑訖，內外命婦以次采桑，女史執筐者受之。內外命婦一品各采五條，二品、三品各采九條，止，典製等受鉤，與執筐者退，復位。司賓引婕妤一人詣蠶室，尚功帥執鉤筐者以次從至蠶室。尚功以桑授蠶母，蠶母受桑，切之，以授婕妤，婕妤食蠶，灑一簿訖，司賓引婕妤還本位。尚儀前奏：禮畢。退復位，尚功引皇后還大次，樂作。入大次訖，樂止。司賓引內命婦，內典引引外命婦，各還其次。尚儀典正以下，俱復執事位，立定，司贊曰：再拜。尚儀以下皆再拜，訖，出。女工人以次出，其祝板燔于齋所。
《宋史》真宗景德三年，築先蠶壇于東郊，從桑生之義。
《宋史》徽宗政和元年四月，詔就先蠶壇之側，度地築公桑蠶室。
《文獻通考》議禮局被旨議：傲後齊制，置公桑蠶室，度地為宮，四面為牆，高仞有三尺，上被棘，築采桑壇于先蠶壇南，相距二十步，方三丈，高五尺，四出陛。
《明史》設皇后采桑位于采桑壇，東向。公主及內命婦位于皇后位東，外命婦位于采桑壇東陛下，南北向，以西為上。設執皇后鉤筐者位于皇后位旁少東。司賓引外命婦先詣采桑壇位南北向。尚儀奏請皇后詣采桑位，公主以下各就位，執鉤者跪進鉤，執筐者跪奉筐受桑，皇后采桑三條，還至壇南儀門坐，觀命婦采桑。三公命婦采桑五條，列侯九卿命婦采桑九條，訖，各授女侍。司賓引內命婦一人詣桑室，尚功率執鉤筐者從。尚功以桑授蠶母。蠶母受桑，縷切之，以授內命婦。內命婦食蠶，灑一箔訖，還。
《夏小正》三月攝桑。《載德傳》桑攝而記之，急桑也。
《周禮．地官．載師》凡宅不毛者，有里布。鄭眾注：宅不毛者，謂不樹桑麻也。賈公彥疏：民有五畝之宅，廬舍之外不樹桑麻之毛者，罰以二十五家稅。布謂口率出泉，漢法口百二十也。
《禮．月令》季春之月，命野虞無伐桑柘。
《禮．月令》孟夏之月，以桑為均，貴賤長幼如一，以給郊廟之服 。孔穎達正義：收稅之時，以受桑多少為均齊，桑多則賦多，桑少則賦少。「貴賤長幼如一」，貴謂公卿大夫之妻，賤謂士之妻，長幼謂婦老幼，無問貴賤老幼，出之時齊同如一，以近郊之稅十而稅一也。
《孟子》五畝之宅，樹之以桑。
《孟子》五畝之宅，樹牆下以桑。
《管子》桑麻不植于野，國之貧也。桑麻植于野，國之富也。相高下，視肥墝，觀地宜，明詔期，前後農夫 ，以時均脩焉，使桑麻皆安其處，田田之事也。朱長春曰：田田畯之類。
《亢倉子》后妃率嬪桑公田，勸人力婦教也。
《韓詩外傳》召伯就蒸庶於阡陌隴畝而聽斷，百姓大悅，耕桑倍力以勸。
《淮南子》原蠶一歲再登，非不利也，然王者法禁之，為其殘桑也。
《淮南子》召公以桑蠶之時，弛獄出拘，使百姓皆得反業修職。
《韓子》子產開畝種桑，鄭人謗訾。
《穆天子傳》居范宮，以觀桑者，乃飲于桑中。命桑虞，出桑者，用禁暴民。
《春秋繁露》秉耒躬耕，采桑親蠶，以足衣食，所以奉地本也。
《法言》或問何思，曰：男子耕，婦人桑，謂之思。
《申鑒》帝耕籍田，后桑蠶宮，國無遊人，野無荒業。
《申鑒》興農桑以養其性，審好惡以正其俗。
《吳越春秋》一女不桑，則受其寒。
《白虎通義》王者親耕，后親桑，所以率天下農蠶也。
《潛夫論》一婦桑，百人衣之。
《潛夫論》民廢農桑，遠來詣闕，而拘以禁忌，豈為政之意乎。
《昌言》益君長以興政理，急農桑以豐委積。
《昌言》君子非自農桑以求衣食也。
《昌言》農桑失業，兆民吁嗟。
《新論》天子親耕，后妃躬桑，國非無良農也，而王者親耕，世非無蠶妾也，而后妃躬桑，上可以供宗廟，下可以勸兆民。
《漢書．平帝紀》元始四年，置大司農，部丞十三人，人部一州，勸農桑。
《漢書．食貨志》晁錯說上曰：夫寒之于衣，不待輕煖。飢之于食， 不待甘旨。飢寒至身，不顧廉恥。人情，一日不再食則飢，終歲不制衣則寒。夫腹餒不得食，膚寒不得衣，雖慈母不能保其子，君安能以有其民哉。明主知其然也，故務民于農桑。
《漢書．食貨志》還廬樹桑。
《漢書．藝文志》農家者流，葢出于農稷之官，播百穀，勸耕桑，以足衣食。
《漢書》谷永為北地太守，上使衛尉淳于長受永所欲言。永對曰：二千石敕勸耕桑，毋奪民事。
《漢書》黃霸為潁州太守，務耕桑種樹畜養，霸精力能推之。
《漢書》龔遂為渤海太守，見齊俗奢侈好末技，不田作，迺躬率以儉約，勸民務農桑，郡中皆有畜積，吏民皆富實。
《漢書．地理志》召信臣為南陽太守，勸民農桑。
《後漢書．禮儀志》侍御史持節慰勞以詔恩，問所疾苦，勸以農桑。
《後漢書．百官志》凡郡國以春行所主縣，勸農桑。
《後漢書》卓茂遷密令，是時王莽秉政，置大司農六部丞，勸農桑。遷茂為京部丞。
《後漢書》茨充為桂陽，教民種植桑柘。
《後漢書》張堪拜漁陽太守，勸民耕種。百姓歌曰：桑無附枝，麥秀兩岐，張君為政，樂不可支。
《後漢書》仇覽為蒲亭長，農事既畢，乃命子弟羣居就學，其剽輕遊恣者皆役以農桑。
《後漢書》馮魴拜虞令，以威信稱。遷郟令，盗賊羣起，魴行軍法，皆叩首曰：今日受誅，死無所恨。魴曰：汝知悔過，各反農桑。
《東觀漢記》建初八年，王景為廬江太守，教民種桑。
《魏志》鄭渾遷邵陵令，民皆剽輕不念產植，揮奪其漁獵之具，課使農桑。
《齊民要術》杜畿為河東，勸農桑。
《齊民要術》顏裴為京兆令，阡陌樹桑。
《晉書．食貨志》武帝太始八年，司徒石苞奏：州郡農桑未有殿最之制，宜增掾屬，令吏有所循行。帝從之。
《晉書．食貨志》元帝大興元年，將軍應詹表曰：不親農桑而遊食者以十萬計，不思開立美利而望國足人給，豈不難哉。
《晉書》桓宜鎮襄陽，勸課農桑。
《晉書》溫嶠上疏曰：司徒置田曹掾州一人，勸課農桑，察吏能否，今宜依舊增之。
《晉書》王宏為汲郡太守，撫百姓如家，耕桑樹藝，屋宇阡陌，莫不躬親自教示。
《晉書》王孚以關中遭賊寇，穀帛不足，遣冀州農丁五千屯于上邽，秋冬習戰陣，春夏修桑田。
《晉書》馮跋載記：「跋勵意農桑，勤心政事，下書曰：桑之益，有生之本。此土少桑，人未知其利，可令百姓人殖桑一百根，柘二十根。」
《宋書》周朗疏曰：農桑者，實民之命。若重之，宜寵金錢。
《梁書》沈瑀為建德令，教人一丁種十五株桑，女丁半之，人咸歡悅，頃之成林。
《魏書．食貨志》男夫一人給田二十畝，課蒔餘種桑五十株，多種桑者不禁。
《魏書》李安世上疏曰：廬井荒涼，桑榆改植，良疇委而不開，柔桑枯而不采，欲令家豐歲儲其可得乎，愚謂雖桑井難復，宜更均量。
《魏書》辛纂拜河南刺史，督勸農桑。
《魏書》蘇綽曰：三農之隙，陰雨之暇，當教人種桑。
《北史》崔衡除秦州刺史，修龔遂之法，勸課農桑。
《通典》北齊每丁給永業二十畝，為桑田，其田中種桑五十株。
《隋書．食貸志》北齊河清三年定令，每歲春月，各依鄉土早晚，課人農桑。桑蠶之月，婦女十五以上，皆營蠶桑。
《隋書》北齊正月班詔，勸課農桑。
《隋書．食貨志》丁男一牀，租粟三石，桑土調以絹絁。
《通典》隋文帝遵北齊之制，竝課樹桑。
《唐書．百官志》凡十道巡按，以判官二人為佐，務煩則有支使。其三，察農桑不勤。
《唐書．百官志》寺人，掌宮人簿帳、女工。凡宮人名籍，司其除附，公桑養蠶，會其課業。
《通典》唐開元二十五年，令每畝種桑五十根以上，三年種畢。
《文獻通考》唐武德七年，始定均田賦稅，以二十畝為永業，樹以桑。
《唐書》蕭定劭桑稼。
《五代史》唐明宗長典四年，帝幸龍門七里亭，見𭃞桑稼樹，枉駕勞問，親自勸課。
《五代史》張全義為河南尹，招懷流散，勸之樹藝，數年之後桑麻蔚然。
《宋史．食貨志》民造溫桑偽茶，比犯真茶，計直十分，論二分之罪。
《宋史．太祖紀》禁伐桑。
《文獻通考》宋建隆二年，課民種樹，每縣定民籍為五等，第一等種雜樹百，每等減二十為差，桑半之。太平興國二年，又禁伐桑為薪。
《文獻通考》宋太平興國二年年，江南西路轉運使上言：諸州蠶桑素少，而金價頗低。
《文獻通考》宋至道二年，靖時為直史館，上言曰：其室廬及桑棗之地，十丁者給百五十畝，七丁者百畝，五丁七十畝，三丁五十畝，二丁三十畝。除桑功五年後計其租。
《文獻通考》宋熙寧六年，司農寺請立勸民種桑法，天下民種桑柘，毋得增賦。先時，河東等戶以桑之多寡為高下，故植桑者少。至和中，詔罷之。時又立法勸民栽桑，有不趨令，則傲屋粟、里布為之罰，民以為病。既而詔罷。
《文獻通考》宋崇寧四年，尚書言：毀伐桑柘者，杖以曉眾。從之。
《宋史．食貨志》諭民能廣植桑，墾開荒田者，止輸舊租。
《宋史．食貨志》中書議：勸民栽桑。
《宋史．食貨志》都省言：淮民復業，宜先勸課農桑。令丞植桑三萬株至六萬株，守倅部內植二十萬株以上，竝論賞有差。
《宋史》河北東路，民富蠶桑。契丹謂之綾絹州。
《宋名臣言行錄》張詠令崇陽，拔茶而植桑。
《東都事略》范純仁知襄陽縣，課民種桑。民號其桑為著作林。
《金史》大定五年，伐桑為薪，命大興少尹完顏讓巡察。
《金史．食貨志》凡桑民戶以多植為勤，少者必植其地十之三。
《金史．食貨志》泰和元年，每田四十畝，樹桑一畝，毀樹木者有禁。
《元史．食貨志》至元二十八年，頒農桑雜令。
《元史》司農進撰《栽桑圖說》。帝曰：農桑衣食之本，此圖甚善。
《元史．食貨志》中統元年，頒《農桑輯要》之書于民。
《元史》中統二年，命中書省宣慰司諸路達魯花赤管民，勸種植桑。
《元史》至元七年，司農司專掌農桑種植之制，每丁課種桑二十本。
《元史》至元二十三年，大司農上諸路儲義糧九萬五百三十五石，植桑棗雜果三千三百九萬四千六百七十二株。
《元史．食貨志》延祐三年，以苗好謙所至，植桑皆有成效，于是風示諸道以為式。是年十一月，命各社出，共蒔桑苗，以社長領之。四年，又以社桑不便，令民各畦種之。
《元史》致和元年，頒農桑舊制十四條。
《續文獻通考》元至大二年，苗好謙獻種蒔之法。其說分農民為三等，上戶地一十畝，中戶地五畝，下戶地二畝或一畝，皆築牆圍之，以時收采桑椹，依法種植。元主善而行之。
《元史》李德輝為太原守，勸農桑。
《元史》姜彧知濱州，課民種桑，歲餘新桑遍野，人名為太守桑。
桑志卷第三

[book_title]桑志卷第四
海鹽李聿求五峯甫籑
桑之具
物以利用，器各攸殊求，桑不僅以懿筐，躬桑必嚴其車服，類而敘之，昭慎重也，志桑之具第四。
《詩．豳風》女執懿筐，遵彼微行，爰求柔桑。
《詩．豳風》取彼斧斨，以伐遠揚。傳：斨，方銎也。
《周禮．天官》內司服鞠衣。注：鞠衣，黃桑服也，色如鞠塵，象桑葉始生。
《周禮．春官．巾車》翟車，貝面總，有握。注：翟車，不重不厭，以羽飾車之側，后乘以出桑者。貝面，謂以貝飾之當面。其總以繒而以縧其上，則有握而無蓋焉。
《禮記．月令》季春之月，天子乃薦鞠衣于先帝。鄭元注：鞠衣，黃桑之服。
《禮記．月令》季春之月，命野虞毋伐桑柘，鳴鳩拂其羽，戴勝降于桑，具曲植籧筐。
《呂氏春秋》月令高誘注：曲，三輔謂之㮳，關東謂之棏，青、徐謂之曲。圓底曰蒙，方底曰筐，皆受桑器。
阮諶《禮圖》乘輅，后法駕，乘之以親桑。
《晉書．天文志》扶筐，盛桑之器，主勸蠶也。
《晉書．禮志》皇后著十二笄步搖，衣青衣，乘油葢雲母車，駕六騩馬。女尚書著貂蟬佩璽陪乘，載筐鉤。
案《輿服志》云：雲母車，以雲母飾犢車，犢車駕牛。
《北齊書》后因親桑，服鞠衣，乘重翟。
《隋書》皇后采桑，衣鳪衣，乘翟輅。命婦采桑齋及還，衣黃衣。
《孔帖》后翟車采桑。
《大唐開元禮》尚功執鉤，司制執筐。
《唐書》上元二年，楚州獻寶玉，曰「皇后桑鉤」，如箸屈其末。
《明史》洪武十三年，令天下人民每村置一鼓，凡遇農桑時月，晨起擊鼓。
《齊民要術》春採桑，必須長梯高杌。
案《王禎農書》「杌」作「几」。
《士農必用》擔負高几，遶樹上下。
《王禎農書．桑梯》《說文》曰：梯，木階也。夫桑之穉者，用几採摘。其桑之高者，須梯劙斫，梯若不長，未免攀附，勞條不還，則鳩腳多亂，樛枝折垂，則乳液旁出，必欲趁高下，隨意去留，須梯長可也。
《王禎農書．桑几》狀如高杌，平穿二桄，就作登級。凡柔枝，未免攀附，須登几上，乃易得葉。今蠶家采彼女桑，茲為便器。
《王禎農書．斫斧》桑斧也。其斧銎扁而刃闊，與樵斧不同。凡斧所劙斫，不煩再刃者為上。至遇枯枝勁節，不能拒遏，又為上。如剛而不闕，利而不乏，尤為上也。然用斧有法，必須轉腕回刃向上斫之，枝查既盛，則津脈不出。
案：北俗桑堅宜用斧，南俗桑柔宜用翦。桑翦，頭須寸半，股六寸而直，隨意翦去，則桑條自落。余有句云：「翦刀聲裏落桑條」，言其易也。
《王禎農書．桑鉤》采桑具也。凡桑者，欲得遠揚枝葉引近就摘，故用鉤木以代臂指扳援之。昔者親蠶，皆筐鉤采桑。唐上元初，獲定國寶十三，內有采桑鉤一。以此知古之采桑，皆用鉤也。然北俗伐桑而少采，南人采桑而少伐。歲歲伐之，則樹脈易衰；久久采之，則枝條多結。欲南北隨宜，采斫互用，則桑斧、桑鉤各有所施，故兩及之。
《王禎農書．桑籠》大篝也。即今謂有係筐也，桑者便于攜挈。古樂府云：青絲為籠繩，桂枝為籠鉤。今南方桑籠頗大，以擔負之，尤便於用。
案：浙西有桑筥與筐，圓而又小。宋梅堯臣桑筥詩云：「采采向桑郊，盈盈自持筥。」言輕便也。又有桑篰，其制與籠稍異，高三四尺，徑三尺，以粗竹筠為之。
《類篇》朷治桑刀。
《蠶經》切葉之刀，宜闊而利。
《王禎農書．切刀》斷桑刃也。蠶蟻時用小刀，蠶漸大時用大刀，或用漫鐁。蠶多者，又用兩端有柄長刃切之，名曰「懶刀」。〈懶刀如皮匠刮刀，長三尺許，兩端有短木柄，以手按刀，半裁半切，斷葉雲積，可供十筐。〉先于長凳上鋪葉勻厚，人于其上，俯案此刀，左右切之。一刃之利，可桑百箔。
《王禎農書．桑網》盛葉繩兜也。先作圈木，緣圈繩結網眼，圓垂三尺有餘，下用一繩紀為網底。桑者挈之，納葉于內，網腹既滿，歸則解繩傾之。或人挑負，或用畜力䭾送，比之筐盤，甚為輕便。北方蠶家多置之。
《王禎農書．桑碪》《爾雅》曰：碪謂之榩。郭璞曰：碪，木礩也。碪從石，榩從木，即木碪也。碪，截木為碢，圓形，豎理，切物乃不拒刃。此北方蠶小時，用刀切葉碪上，或用几，或用夾。南方蠶無大小，切桑俱用碪也。
案：吾鹽桑碪皆用稻柴為之，狀如打紙碪，用木恐傷葉，其制頗佳。
《王禎農書．𠠤刀》劙桑刃也。刀長尺餘，闊約二尺，木柄一握。南人斫桑劙桑，俱用此刃。北人斫桑用斧，𠠤桑用鐮。鐮刃雖利，終非本器，不若𠠤刀之輕且順也。若南人斫桑用斧，北人𠠤桑用刀，去短就長，兩為便也。
《王禎農書．桑夾》挾桑具也。用木礩，上仰置叉股，高可二三尺。于上順置鐁刃。左手茹葉，右手按葉刃切之。此夾之小者。若蠶多之家，乃用長椽二莖，駢豎壁前，中寬尺許。乃實納桑葉，高可及丈，人則躡梯上之，兩足後踏屋壁，以胸前向壓住，兩手緊按長刃，向下裁切。此桑夾之大者。南方切桑，惟用刀碪，不識此等桑具，故特歴說，庶倣用以廣其利。
桑志卷第四

[book_title]桑志卷第五
海鹽李聿求五峯甫籑
桑所宜
九州之土皆宜桑，而志乘或不備載，茲錄之以見地利所出，衣被無窮，志桑所宜第五。
《書》兗州，桑土既蠶。
《書》青州，厥篚檿絲。蘇軾《傳》檿桑出東萊。
《詩．鄘風》期我乎桑中。
《詩．鄘風》降觀于桑。
《詩．鄘風》星言夙駕，稅于桑田。
《詩．衛風》桑之未落，其葉沃若。
《詩．衛風》桑之落矣，其黃而損。
《詩．鄭風》無踰我牆，無折乎我樹桑。
《詩．魏風》彼汾一方，言采其桑。
《詩．魏風》十畝之間兮，桑者閑閑兮。
《詩．魏風》十畝之外兮，桑者泄泄兮。
《詩．唐風》肅肅鴇行，集于苞桑。
《詩．秦風》阪有桑。
《詩．秦風》交交黃鳥，止于桑。
《詩．曹風》鳲鳩在桑。
《詩．豳風》蠶月條桑。
《詩．豳風》蜎蜎者蠋，烝在桑野。
《詩．小雅》南山有桑。
《詩．小雅》黃鳥黃鳥，無集于桑。
《詩．小雅》維桑與梓，必恭敬止。
《詩．小雅》隰桑有阿，其葉有難。
《詩．大雅》莞彼桑柔，其下侯旬。
《史記》齊帶山海，膏壤千里，宜桑。
《史記》鄒魯濱洙泗，頗有桑麻之業。
《史記》沂泗水以北，宜桑麻。
《史記》齊魯千畝桑，其人與千戶侯等。
《漢書．地理志》秦地好稼穡，故豳詩言：農桑甚備。
《漢書．地理志》魯地頗有桑麻之業。
《漢書．地理志》粵地女子，桑蠶織績。
《蜀志》諸葛亮自表後主曰：成都有桑八百株。
《齊書》扶桑國，在大漢國東二萬餘里，土多扶桑。
《唐書》李襲譽常謂子孫曰：河內千樹桑，事之可以衣。
《山海經．西次經》鳥山，其上多桑。
案：鳥山，疑即陜西安定縣，西南泰重嶺，辱水逕其北，縣南四十里有鴉鴿山，或即古之鳥山歟。
《山海經．北次經》洹山，其上多三桑生之，其樹皆無枝，其高百仞。
《山海經．東山經》姑兒之山，其下多桑。
《山海經．東山經》嶽山，其上多桑。
《山海經．中次經》煇諸之山，其上多桑。
《山海經．中次經》穀山，其下多柔。
案：穀山，《水經注》云：在河南澠池縣南。《太平寰字記》云：澠池縣，穀山在縣南八十里。
《山海經．中次經》大堯之山，其木多桑。
《山海經．中次經》隅陽之山，其木梓桑。
《山海經．中次經》視山，其上多美桑。
《山海經．中次經》雞山，其上多桑。
《山海經．中次經》雅山，其上多美桑。
案：雅山，《漢書注》引經作雉山。經云：澧水出焉。《地理志》云：南陽雉衡山，豊水所出。《水經注》云：醴水，出南陽雉縣，漢雉縣以山得名。《太康地理志》以為有陳倉寶雞，故名雉，疑誤。
《山海經．中次經》宣山，其上有桑焉，大五十尺，其枝四衢，其葉大尺餘，赤理、黃華、赤柎，名曰帝女之桑。
案：宣山，《水經注》云：在河南泌縣界，今失名。
《山海經．中次經》衡山，多桑。郭璞注云：在衡陽湘南縣南嶽也。
《山海經．中次經》豐山，其木多桑。
案：豐山，《太平寰宇記》云：南陽縣廢向城縣本漢西鄂縣，地有豐山。
《山海經．中次經》夫夫之山，其木多桑楮。
《山海經．中次經》即公之山，其木多桑。
案：即公山，《史記集解》姚氏引經作即山。
《山海經．中次經》陽帝之山，其木多檿。
《山海經．中次經》柴桑之山，莫木多桑。郭璞注云：在潯陽柴桑縣。
《山海經．海外北經》歐絲之野，一女子據樹歐絲。三桑無枝，在歐絲東，其木長百仞，無枝。
《山海經．海外北經》陽谷上扶桑，十日所浴。
《山海經．大荒北經》赤澤水名曰封淵，有三桑無枝。
《管子》五粟之地，宜其檿其桑。
《管子》五沃之地，宜彼其桑。
《管子》五位之地，皆宜其桑。
《管子》黃唐無宜也，其木宜擾桑。
《范子計然》桑出三輔。
《後燕錄》晃之遷于龍城，植桑為社主。及秦滅燕，大風吹拔。後數年度，社處忽有桑根二生焉。先是，遼川無桑，及槐通于晉，求種江南，平川之桑由晃始也。
桑志卷第五

[book_title]桑志卷第六
海鹽李聿求五峯甫籑
桑所植
既憑地力，亦假人工，得之則栽培，失之則傾覆，古人講理栽桑亦纖悉不可苟矣，志桑所植第六。
《齊民要術》桑柘熟時，收黑魯椹，即日以水淘取子，曬燥仍畦種。
《陳旉農書》若欲椹子則擇美桑種，椹每一枚翦去兩頭。兩頭者不用，其子差細，以種即成雞桑、花桑，故去之。惟取中間一截，以其堅栗特大，以種即其榦強實、其葉肥厚，故存之。所存者，先以柴灰掩揉一宿，次日以水淘去輕秕不實者，擇堅實者，略曬水脈，勿令甚燥，種乃易生。
《汜勝之書》種桑法：五月取椹著水中，即以手漬之，以水洗，取子陰乾。治肥田十畝，荒田久不耕者尤善，好耕治之。每畝以黍、椹子各三升合種之。黍、桑當俱生，鋤之，桑令稀疏調適。黍熟穫之。桑生正與黍高平，因以利鐮摩地刈之，曝令燥，後有風，放火燒之。桑至春生，一畝食三箔蠶。
《四時類要》種桑：如種葵法。土不得厚，厚卽不生。待高一尺，又上糞土一徧。
《陳旉農書》擇肥壤土，鉏而又糞，糞而又鉏，如此三四轉，踏令小緊。平整了，乃于地面勻薄布細沙，約厚寸許。然后于沙勻布椹子，令疏密得所。下子了，又以薄沙摻葢其上，即疎而易生，芽蘖不為泥瓮腐，而根漸下所踏實者肥壤中，則易以茂矣。每畦闊參尺，其長稱焉。一畦只可種四行，卽便于澆灌，又易採除草。畦上作棚，高三尺，棚上略薄著草蓋卻，如種薑棚樣，以防黃梅時連雨後，忽暴日曬損也。待苗長三五寸，卽勤剔去根榦四𢔚樸蔌小枝葉，只存直上者榦標葉。五日一次，以水解小便澆沃，卽易長。
《務本新書》四月種椹，〈二月種舊椹亦同。〉東西掘畦，熟糞和土，耬平，下水，水宜濕透。然後布子，或和黍子同種，椹藉黍力，易為生發，又遮日色。或預于畦南、畦西種檾，後藉檾陰遮映夏。至長至三二寸，旱則澆之。若不雜黍種，須旋搭矮棚于上，以箔覆葢，晝舒夜捲。處暑之後，不須遮蔽。至十月之後，桑與黍稭同時刈倒，順風燒之，仍糝糞土蔽灰。春暖榮茂，次年移栽。
《務本新書》一法：熟地先耩一壠。另搓草索，截約一托，以水浸軟，麪飯湯更妙，索兩頭各歇三四寸，中間勻抹濕椹子十餘粒，將索臥于黍壠內，索頭以土厚壓，中間糝土薄覆。隔一步或兩步，依上臥一索，四面取齊成行。久旱宜澆。 十月，刈、燒、加糞如前。冬春擁雪葢糞。清明前後掃去。霖雨時，覷稀稠移補。比之畦種旋移，省力，決活，早二年得力。如舊有椹，春種更妙。後宜築圍牆固護。 或慮索繁碎，以黍、椹相和，于葫蘆內點種，過處，用箒掃勻。或慮天旱，宜就黍壠內撥土平勻，順壠作區，下水種之。
《務本新書》又法：春月先於熟地內，東西成行，勻稀種檾。次將桑椹與蠶沙相和，或炒黍穀亦可，趁逐雨後，于檾北單耩或點種。比之搭矮棚，與黍同種。緣檾陰高密，又透風露，雖種數十畝，亦不甚委曲費力。
《士農必用》種子宜新不宜陳，〈新椹種之為上，隔年春種多不生。蔭畦，搭棚為上，檾麻次之，黍苗又次之。〉桑芽出，間令相去五七寸。〈營造尺寸也，他倣此。〉頻澆。過伏可長至三尺，〈割去檾麻。〉至十月內，附地割了，撒亂草，走火燒過，〈火不可大，恐損根。〉糞草葢。至來春，杷耬去糞草，澆。每一科自出芽三數箇，留旺者一條。〈已成根，則不須蔭。可頻澆。〉至秋，魯桑可長五七尺，荊桑可長三四尺。〈魯桑可移為地桑，荊桑可移入園養之。〉
《種樹書》桑以構接則桑大。根下薶龜甲則茂盛不蛇。
《種樹書》浙間植桑，斬其葉而植之，謂之稼桑。卻以螺殼覆其頂，恐梅雨侵損其皮故也。二年卽盛。 〈案：種桑以稀為貴，其性喜燥，以河泥覆之最為有功。河泥之地，土堅而鬆，雨過即乾。〉
《陳旉農書》至當年八月上旬，擇陽顯滋潤肥沃之地，深鉏。以肥窖燒過土糞以糞之，則雖久雨亦疏爽不作泥淤沮洳，久乾亦不致堅硬磽埆也，雖甚霜雪亦不凝凜凍冱。治溝壟町畦，須疏密得宜。然後取起所種之苗，就根頭盡削去榦，只留根，又削去對條直下者命根，只留四𢔚根。每三根合作一株，若品字樣，繫縛一竹筒底下。筒各長三尺，大如腳拇指，盡劚去中心節，令透徹底。一一繫縛了，然後行列，并竹筒植之，可相距二尺許一株。俾三根日久，竹筒朽腐，自然三榦合為一榦，以三根共蔭一榦，植未逾數月，榦力專厚，易長大矣。每一竹筒口，尋常以瓦子一片蓋卻，免雨水得入潰爛之也。覺久須澆灌，卽揭起瓦片子，以瓶酌小便，從竹筒中下，直至根底矣。澆畢，依前以瓦片子蓋筒口。但不必如前種苗樣作棚也。又須時時摘去榦之四𢔚枝葉，謂之妒芽，恐分其力以害榦。
《務本新書》夫地桑，本出魯桑，若以魯桑萌條如法栽培，揀肥旺者約留四五條，鋤治添糞，條有定數，葉不繁多，衆葉脂膏聚於一葉，其葉自大，卽是地桑。
《務本新書》栽地桑法：秋後於熟白地內，深耕一犂，就壠加糞，撥土爲區。如無牛，掘區亦可。春分前後，取臘月所埋桑條，〈埋條法如後。〉揀有萌芽處，各盤七八寸或一尺；𨫾區下水，臥條栽之。覆土約厚三四指，深厚則難生，以手按勻。區東、西種檾五七粒。五月之後，芽葉微高，旋添糞土。已後條高，便作地桑。或揀魯桑萆兒，秋間埋頭深栽，更疾得力。
《士農必用》地桑之功，惟在治之如法，不致荒燥。〈無樹桑之家，純用地桑，則人力倍省。有樹桑兼地桑之家，樹葉既成，地桑可止而勿用，加澆鋤之功，使之滋長。至其蠶大眠之後，或樹桑不能時至，則可就取地桑補之，蠶至終老不致闕食。〉
《士農必用》布地桑法：牆圍成園，將園內地或牛犂，或钁斸熟。方五尺內掘一阬，〈內地一畝，合栽一百四十科。〉方深各二尺。阬內下熟糞三升，〈生糞不中。壯地不用。〉和土勻，下水一桶，調成稀泥。將畦內種成魯桑，連根掘出，一科自根上留身六七寸，其餘截去，截斷處，火𨫼上烙過。每一阬栽一根，將根坐於泥中，〈欲疾見功者，栽二根。〉按至阬底，提三五次，〈欲令根須舒順。〉按桑身頂與地平，擁周圍熟土令阬滿。次日築實，〈匝阬四邊築下土，至半阬，根下土自實。不實則根土不相著，多懸死。〉上半阬，擁熟土輕築，已平滿。〈附身土不可築實，實則芽難生。〉用虛土封堆，如大𨫼子樣，可厚五七寸，周圍自成環池。〈水澆於內。〉芽出虛土四五指，每一根止留一二條。次年，附根割條葉飼蠶。〈須用厚背剛鐮，一割要斷。鈍鐮一割不能斷，則條楂不齊，雨浸傷根。地桑不宜放出身，只要條從土中長出，身出土，名為「脚高」，身上所長條不旺，又多被風雨擺折。〉割過處，每一根盤周圍數芽出，每一科可計留四五條，餘者間去。年年附地割之，根漸旺，留條漸多。野魯桑根科栽之，亦可。〈全如前法。地桑，三年後正長旺，五年後根相交，根交則不旺。春時，將相交根斫斷，掘去，添上糞土，或澆遍，或得雨，卽復長旺。次後斟酌其根欲大，將壓成栽子，圍別園，如前法栽之。三年後，新桑茂盛，養蠶斫桑時，將舊桑根上只留一條，隔年自成一樹，分出栽為行桑。如此傳轉，無有盡期。然魯桑所飼蠶，其絲少堅韌，可斟酌栽荊桑樹，於大眠後取葉間飼之。〉
《韓氏直說》地桑，須於近井園內栽之，有草則鋤，無雨則澆。比及蠶生，可澆三次，其葉自然早生。〈桑種自有早生者、遲生者，須擇其早生者為地桑則可。〉
《齊民要術》明年正月，移而栽之。〈仲春、季春亦得。〉率五尺一根，〈大都種椹長遲，不如壓枝之速。無栽者，乃種椹也。〉其下常斸掘種菉豆、小豆。〈二豆良美，潤澤益桑。〉栽後二十年，慎勿採沐。〈小採者，長倍遲。〉
《務本新書》桑生一二年，脂脈根株，亦必微嫩。春分之後，掘區移栽。區北直上下栽成土壁，壁底㫄鏉其土，下水三四升，將桑萆兒靠壁栽立，根科須得勻舒，以土堅覆。土壁比區地約高三二寸。大抵一切草木根科，新栽之後，皆惡搖擺，故用土壁遮禦北風，迎合日色。
《務本新書》今時移栽小桑，微帶根鬚，上無寸土，但經路遠，風日耗竭脂脈，栽後難活，縱活亦不榮旺，卻稱地法不宜，此係拙謬。今後應栽小樹，若遠移多，約十餘樹通為一束，於根鬚上蘸沃稀泥，泥上糝土，上以草包，〈或席、蒲包。〉包內另用淳泥固塞。仍擗夾車廂兩頭，不透風日，中間順臥樹身，上以席草覆葢。預於栽所，掘區下糞，樹到之時，便下水，依法栽培。
《務本新書》秋栽法：平昔栽桑，多於春月全樹移栽。春多大風吹擺，加之春雨艱得，又天氣漸熱，芽葉難禁，故多不活。〈活亦遲得力。〉若是斫去元榦，再長樹身，桑間鐵腥，愈旺，地桑是其驗也。迤南地分，十月埋栽，河朔地氣頗寒，故宜秋栽。〈霖雨內為上時。〉區深一尺之上，平地約留樹身一二指，餘者斫去。栽罷，地須堅築，以土封瘢。比及地凍，於上約量添糞。春暖之後，就糞撥為土盆，雨則可聚，旱則可澆。樹南，春先種檾。比及霖雨以來，芽條叢茂，就作地桑。或削去細條，存留旺者一二枝，次年便可成樹。或是就壓傍條，一樹又生十餘，比之全樹栽者，樹樹必活，桑亦榮茂。
《務本新書》十月木迷，宜栽埋頭桑。〈截去桑身，栽如秋栽法。〉冬月根脈下行，乘春併發，一年之間，長過元樹。
《務本新書》栽二年之上，其間但有芽葉不旺者，於穀雨時，以硬木貼樹身，去地半指，一斧截斷，快錛更妙，糝土封其樹瘢。樹南種黍五七粒。十餘日，如出芽條，旱則頻澆。立夏之後，不宜此法。
《務本新書》一歲之中，除大寒時分，不能移栽，其餘月分皆可。
《農桑要旨》平原淤壤，土地肥虛，荊桑、魯桑，種之俱可。若地連山陂，土脈堅硬，只宜荊桑。又，初栽後成科時，中心長條上葉勿採，其餘在旁脚科止捋其葉，且勿剸斫，葢令枝葉繁密，就為藩蔽，以防牛畜咬損、犂擺拖挽之患。後中心枝既麤，卽可剸斫在㫄科條，本根既盛，脂脈盡歸中心枝，便可長成大樹，堅久茂盛，不生糖心。
《陳旉農書》於次年正月上旬，乃徙植。削去大半條榦。先行列作穴，每相距二丈許，穴廣各七尺，穴中填以碎瓦石，約六七分滿，乃下肥火糞三兩擔于穴中所填者碎瓦石上。然後于穴中夾植一株，下土平填緊築，免風搖動。更四畔以椀足大木子四五條，長三尺餘，斫塹周迴牢釘，以輔助其榦。仍以棘刺絆縛遶護，免牛羊挨拶損動也。根下得瓦石，卽虛疏不作泥，糞落其中，又引其根易以行。待數月，根行矣，乃于四傍，以大木斫塹周迴釘穴，搖動為十數穴，穴可深三四尺。又四圍略高作塘塍，貴得澆灌時不流走了糞，且蔭注四傍，直從穴中下至根底，卽易發旺而歲久難摧也。又時時看蟲，恐蝕損。仍剔摘去細枝葉，謂之妒條。若桑圃在曠野處，卽每歲於六七月間，必鉏去其下草，免引蟲援土蝕損。至十月，又併其下腐草敗葉，鉏轉蘊積根下，謂之罨蘀，最浮泛肥美也。至來年正月間，斫剔去枯摧細枝，雖大條之長者，亦斫去其半，卽氣浹而葉濃厚矣。大率斫桑要得漿液未行，不犯霜雪雨，斫之乃佳。若漿液已行而斫之，卽渗溜損傷，最不宜也。纔斫了，便鉏開根下糞之，謂之開根糞，則是每歲兩次鉏糞耳。
《士農必用》種藝之宜，惟在審其時月，又合地方之宜，使之不失其中。〈栽培所宜：春分前後十日，十月內，並為上時。春分前後，以及發生也；十月號陽月，又曰小春，木氣長生之月，故宜栽培，以養元氣。此洛陽方在佐千里之所宜，其他地方，隨時取中可也。桑者，易生之物，嘗於長安試地桑，除十一月不生活，餘月皆可。然春時及寒月，必於天氣晴明巳、午間，藉其陽和。如其栽子已出元土，忽變天寒、風、雨，以熱水調泥栽培之。熱月則必待晚涼，仍預於園內稀種檾或麻、黍爲蔭。〉
《士農必用》養樹桑法：牆圍成園，大小隨人所欲。將園內地耕斸熟，方三尺許掘一阬。〈阬之方深、下糞水，與栽地桑法同。〉將畦內種出荊桑，全條連根掘出，栽培亦如前法。但所築實土與地平，上復用土封身一二尺，周圍自成環池。〈無雨則澆。〉待桑身長至一大人高，割去梢子，則橫條自長。〈任令滋長，休科去新條。當春不宜科，科了數年不旺。十二月內或次年正月科，則不妨。〉如澆治有功，至秋可長大如壯椽。十月內或次年春，可移爲行桑。〈若不如此於園內養，或從小便栽爲行桑者，多被風雨、孳畜損壞。〉野荊桑不成身者，移根於園內養之，亦同。〈栽培如地桑法。芽出留旺者一條，長至如大人高，其科養如前。〉
《種樹書》午日不得鉏桑。
案：凡澆灌，須離桑三二尺澆之，其功倍。若落葉後，必須澆灌濃糞，謂之謝桑，糞惟二三月中。有葉在上則斷不可澆，澆之蠶食則漲死。
又案：桑下種植，惟菉豆、小豆最為益桑，菜亦無傷。若種煙，斷不可，其味辣，薰之在上，蠶食之必死。
又案：夫桑地，田間野外，城邊市角無不可種，惟人家有燒煤，則一方之地多可不種，煤煙一起，葉面上如墨，不可飼蠶。
《齊民要術》須取栽者，正月、二月中，以鉤杙壓下枝，令著地，條葉生高數寸，仍以燥土壅之。〈土濕則爛。〉明年正月中，截取而種之。〈住宅上及園畔者，固宜卽定。其田中種者，亦如種椹法，先概種二三年，然後更移。〉
《務本新書》寒食之後，將二年之上桑，全樹以兜撅祛定，掘地成渠，條上已成小枝者，出露土上，其餘條樹，以土全覆。樹根周圍，撥作土盆，旱宜頻澆。如無元樹，止就桑下脚窠，依上掘渠埋壓。六月不宜全壓。
《士農必用》春氣初透時，將地桑邊傍一條，梢頭截了三五寸，屈倒於地空處。〈多用栽子，多屈幾條，隨人所欲。〉地上先兜一渠，可深五指餘，臥條於內，用鉤撅子攀釘住，〈條短則二箇，長則三箇。〉懸空不令著土。其後芽條向上生如細杷齒狀，橫條上約五寸留一芽，其餘剝去。〈可飼小蠶。〉至四五月內，晴天巳、午時間，橫條兩邊，取熱溏土擁橫條上成壠，橫條卽為臥根。至晚，澆其根科。〈當夜臥根生須。〉至秋，其芽條皆為條身。至十月，〈或次年春分前後。〉際臥根根頭截斷取出，隨間空處斫斷。〈一如枴子樣。〉每一根為一栽。〈此法萌芽栽子無窮。〉
《陳旉農書》一種海桑，本自低亞。若欲壓條，卽于春初視其低近根本處條，以竹木鉤釘地中，上以肥潤土培之，不三兩月生根矣。次年鑿斷徙植，尤易於種葚也。
《務本新書》秋暮農隙時分，預掘下區，藉地氣經冬藏濕，又分減栽時併忙。區方深各二尺之上，熟糞一二升，與土相和，納於區內。土宜北高南下，以留冬春雨雪。〈餘區準此。〉臘月內，揀肥長魯桑條三二根，通連爲一窠，快斧斫下，卽將楂頭於火內微微燒過。每四十五條與稈草相間作一束，臥於向陽阬內，〈阬深長三四尺，當預掘下，防冬深地凍難掘。〉以土厚覆。春分已後取出，卻將元區跑開，下水三四升，布粟三二十粒。將條盤曲，以草索繫定，臥栽區內，覆土約厚三四指，如或出露條尖三二寸，覆土宜厚尺餘，俱當堅築，仍以虛土另封條尖。已後芽生，虛土自充。先於區南種檾。地宜陰濕，時時澆之，若全臥栽者，已後逐旋添土。芽條長高，斫去傍枝。三年可以成樹，或就作地桑。
《務本新書》據埋頭栽桑斫下桑梢，相連三二枝爲一窠，栽如前法。或於蘿蔔內穿過一枝，假借氣力更妙。掘區堅埋，依前法。
《務本新書》壠種桑條：秋耕熟地，二月再擺勻，東西起場，約量遠近，墢土爲區。將臘月元埋桑條，栽依前法。或是單根長桑條依，上栽之，亦可。
《務本新書》栽種桑條者，若舊桑多處，可以多斫萌條，若是少處，又慮斫伐太過，次年誤蠶，故具種椹、壓條、栽條之法，三者擇而行之。
《士農必用》插條法：牆圍成園，掘阬如地桑法。大葉魯桑條上青眼動時，科條長一尺之上，截斷兩頭，烙過。每一阬內，微斜插三二條。〈栽培如地桑法。〉待芽出，封堆虛土三五寸。每一根科，止留一條。至秋，可長數尺，次年，割條桑葉飼蠶。〈止怕當年三伏日，澆、蔭不闕，無不活者。畦內插亦可。〉如當處無可採之條，預於他處擇下大葉魯桑，臘月割條，藏於土穴。〈如藏花果接頭，透風則乾了。〉候至桑樹條上青眼微動時，開穴，所藏條上眼亦動，〈但黃色。〉截、烙、栽培，用度如前。
《齊民要術》桑栽大如臂許，正月中移之。〈亦不須髡。〉率十步一樹，〈陰相接，則妨禾豆。〉行欲小掎角，不用正相當。
《士農必用》園內養成荊、魯桑小樹，如轉盤時，於臘月內可去不便枝梢，小樹近上留三五條，椀口以上樹留十餘條，長一尺以上，餘者皆科去。至來春桑眼動時，連根掘來，於漫地內，闊八步一行，行內相去四步一樹，相對栽之。〈栽培、澆灌如前法。桑行內種田，闊八步，牛耕一繳地也。行內相去四步一樹，破地四步，已久可成大樹。相對則可以橫耕，故田不廢墾，桑不致荒也。〉荊棘圍護。當年橫枝上所長條，至臘月科令稀勻得所。至來春，便可養蠶。野桑成身者，卽可移栽。〈留橫枝如前法。一名一生桑，其根平淺，故不久自死。轉盤換根，則長旺又久遠也。農家移栽爲「轉盤」，桑同果樹，一移一旺，舊根斫斷，新根卽生。新根不平生，向下生也，以此故長旺久遠。〉
《齊民要術》凡耕桑田，不用近樹。〈傷桑、破犂，所謂兩失。〉其犂不著處，斸地令起，斫去浮根，以蠶矢糞之。〈去浮根，不妨耬犂，令樹肥茂也。〉
《齊民要術》又法：〈歲常繞樹一步散蕪菁子，收穫之後，放豬啖之，其地柔軟，有勝耕者。〉種禾、豆，欲得逼樹。〈不失地利，田又調熟。遶樹散蕪菁者，不勞逼也。〉
《務本新書》桑隔內修蒔宜淨，使透風日，則桑決榮茂。萬一有步屈等蟲，又易捕打，冬春之際，免野火延燒。
《務本新書》備春旱者，秋深，預於桑下約量擁糞，經冬地氣藏濕，桑亦榮旺。春月撥作土盆，〈雨則可聚，旱則可鋤。〉鋤治桑隔，自然耐旱，又辟蟲傷。瀕河、近井，若能一澆，亦不失節。
《務本新書》備霜災者，三月間，儻值天氣陡寒，北風大作，先於園北，審當日風勢，多積糞草，待夜深，發火燠熅，假借烟氣，順風以解霜凍。
《士農必用》樹桑之病：荒桑晚，則與蠶生之日不相及。爲蠶事者，必當開墾其田，科斫其桑，使之滋長成條，次年與蠶生自不相遠。
《韓氏直說》桑樹脚科竝浮根，依時皆可斸去。可做栽子者，依法栽之，不妨耕種，其桑自然根深耐旱，葉早生榮茂。
《沈氏農書》正月，宜種桑秧、修桑，刮蟥。二月，桑樹翦桑。三月，澆桑秧，刮二蟥。四月，(丕刂)地，謝桑，倒花草田，壓桑秧，倒地，剪桑，澆桑秧。五月，(丕刂)地，澆桑秧，拔桑附枝。六月，捏定枯桑葉。七月，捏二蟥，脩桑，把桑。八月，捉蛀蟲。九月，勒葉，捉蛀蟲。十月，買枯葉。十一月，刮蟥。十二月，修桑，刮頭蟥，斫樹枝。
《齊民要術》劙桑，十二月爲上時，正月次之，二月爲下。〈白汁出則損葉。〉大率桑多者宜苦斫，桑少者宜省劙。秋斫欲苦，而避日中。〈觸熱樹澆枯，苦斫春條茂。〉冬春省劚，竟日得作。
《士農必用》樹桑，惟在稀科、時斫，〈依時斫也。〉使其條葉豐腴而早發，不致蠶之穉也。〈稀則條自豐，葉自腴。今年科不過時，則長條豐美，明年之葉，自然早發而又腴潤也。〉
《士農必用》斫樹法：自移栽時，〈長五七尺高。〉便割去稍，既不留中心，其條自向外長。長大，中心可容立一人。如長成樹者，當中有身及枝者，亦可斫去。
《士農必用》科條法：凡可科去者，有四等：一、瀝水條，〈向下垂者。〉一、刺身條，〈向裏生者。〉一、駢指條，〈相併生者，選去其一。〉一、宂脞條。〈雖順生，却稠宂。〉臘月爲上，正月次之。〈臘月津液未上，又農隙。人家春科，只圖容易剝皮，卻損了津液也。欲用桑皮，將臘月、正月科下條，向陽土內培了，至二月中取之，自可剝。〉惟在時之和融，手之審密，封繫之固，擁包之厚，使不致疎淺而寒凝也。
《齊民要術》春採者，必須長梯高杌，數人一樹，還條復枝，務令淨盡，要欲旦暮而避熱。〈梯不長，高枝折。人不多，上下勞。條不還，折人曲。採不淨，鳩脚多。旦暮採，令潤澤。不避熱，條葉乾。〉秋採欲省，裁去妨者。〈秋多採則損條。〉
《陳旉農書》若欲接縛，即別取好桑直上生條，不用橫垂生者，三四寸長，截如接果子樣接之，其葉倍好，然亦易衰，不可不知也。湖中、安吉人皆能之。
《農桑輯要》廢樹，老樹也。謂枝榦豐大，條短葉薄，不能復滋長者。
《農桑輯要》附地鋸斷，於砧盤上肌肉內附骨用竹篦子插下，可深一寸半。〈或插或釘。竹篦子大小，比接頭劈半樣，一面蒲背，一面平也，削成馬耳狀。用時噙養溫和，插時平面附骨。鋸過處砧盤，堅木爲骨，皮內骨外青輭者爲肌肉。鋸用細齒者，齒麄傷肌膚。〉根頭一寸半，用薄刃刀子刻下中半，刻成判官頭樣，餘半削其骨成馬耳狀。又與刻下處相照蒲背上，用刀子遏斷浮皮，剝去，顯露肌肉。〈輕遏，不可傷肌肉。〉又將馬耳尖頭薄骨，割去半分，青肌肉自長於骨尖半分也。將接頭噙養溫暖，假借人之生氣，易活。〈人於其時，不可喫酒及濃厚滋味物。〉取出篦子，就用青肌肉半分裹接頭馬耳尖，插下，極要嵌密。每砧盤上，插二條或三條。〈令接頭之骨與樹之骨相著，肌肉與樹之肌肉相著，木之津液，行于肌肉之間。如不相對著，又不緊密，多不活。如不用半分肌肉裹馬耳尖，則擦了肌肉，故亦有不活者。〉用新牛糞和土爲泥，封泥了，濕土封堆，〈大小斟酌其樹盤。〉接頭頂上可留一二眼，土厚三四寸。周圍棘刺遮護。接頭生芽條出土，長高一二尺，約量留三二條，其餘剝去。傍埋椽子一條爲依柱，芽條漸長，用繩子或葛條，總繫在柱上。〈不如此，被風雨擺折。〉芽條漸長壯，止可留二條，後爲雙身樹也。當年可長八九尺、一丈。至大人高時，截去桑梢，橫枝自長，勿採割。至臘月內，科截橫條，每一身可留三四枝，各長一尺。〈然不可拘定，或可長可短，取其樹勢圓也。〉明年爲柯，柯上起條，採令稀勻。至秋成樹。劈接亦可。
《農桑輯要》又法：掘土見根，將橫根圍一遭，斧斫斷，掘去中間正根。將周圍根楂，細鋸子截成砧盤。每一砧盤，或劈接、或插接二三接頭。〈斟酌砧盤大小，細根不堪接者勿用。封堆等如前法。〉芽條出土，若太稠密，則間令得所。至來年，止留一條大者于本地，其餘分出爲栽子，于別地栽之。〈用依柱如前。〉
《農桑輯要》先附地平鋸去身榦。于砧盤傍向下一寸半皮肉上，用快刀子尖向上，左右斜批豁兩道，至平面，其下尖，其上闊一指；中間批豁斷者，剔去。〈其批豁了處，如一鴉子樣渠子也。兩壁有斜面，無平底，其尖淺，向上漸深，至平面，可深至半指許。〉接頭可長五寸，其粗細如一指許者。于根頭一寸半內，量留一半，將其外一半，左右削兩刀子，成蕎麥楞樣，令頭尖。口內噙養溫暖，嵌于砧盤傍所批渠子內，極要緊密，須使老樹肌肉與接頭肌肉相對著。于一砧盤上，如此接至數箇。〈斟酌砧盤大小。〉用新牛糞土泥封泥了所繫桑皮，然後用濕土封堆接頭上，可厚五寸。〈大小斟酌其樹盤。〉周圍棘刺遮護。接頭上條芽出土，長高一二尺，約量留三二條。用依柱如前。
《農桑輯要》可就于橫枝上截了，留一尺許。〈然尺寸不可拘定，惟取樹勢圓也。〉于接頭上眼外，方半寸，刀尖刻斷皮至骨，款揭下帶眼皮肉一方片。〈其眼底骨上一小心子，如米粒，此是一芽生氣之根，揭時用指甲尖剗起，令其小心子帶於皮肉之上。〉口噙少時，取出，印濕痕于四圍，刻斷皮肉，揭去，露骨，將接頭上靨皮嵌貼上。〈其眼向上，勿令顛倒。〉上下兩頭，用新細薄桑皮繫了。〈斟酌其緊慢，太緊則生氣不通，太慢則不相附著，俱難活也。〉用牛糞和泥，眼四邊泥了。其所貼之靨多少，可量其樹之大小。
《農桑輯要》就畦內將種出荊桑隔年芽條，去地三寸許，向上削成馬耳狀。將一般粗細魯桑接頭，亦削成馬耳狀。兩馬耳相搭，細桑皮繫了。牛糞泥封，濕土擁培。其芽條出土，可留一二芽。至秋，長如一大人高。明年，可移入園中養之，其法如前。
《農桑輯要》取藏接頭：側近有接頭者，臨接時取。遠處有者，預先于臘月節氣內，割去其條。〈其採取培養之法，全如插條法內所說。如取接頭處過遠者，可于未曾盛油新柿簍中，與蒲穰一處藏了，外密封不透，雖行千里，不致凍傷。果木宜二年條，其藏及接法亦同。〉
《農桑輯要》附地接者，封泥、擁培如前。半身截成砧盤接者，但其縫罅上用紙封，又用破席片包裹如仰盆子樣，內盛潤土，培養其接頭，勿令透風。〈用無底瓦罐、盆子代席片亦可。〉土乾則灑水所包土上。條芽長出，其所包土亦休取去。至秋，條長成，接處長定，所包土不用也。〈〉如接頭都活，則斟量橫枝多少，樹之氣力留之。
《爾雅》蠰，齧桑。〈似天牛，長角，體有白點。喜齧桑樹，作孔入其中。〉
《爾雅》螟蛉，桑蟲。碣，桑蠹。
《農桑要旨》害桑蠶蠹不一：蠦蛛、步屈、麻蟲、桑狗爲害者，當生發時，必須於桑根周圍封土作堆，或用蘇子油於桑根周圍塗掃，振打既下，令不得復上，卽蹉撲之。或張布幅，下承以篩之。野蠶爲害者，蟲與家蠶同眠起，小時不爲害。欲大眠時，將應有五六日內飼蠶桑葉，併力收斫，連枝積貯，不令日氣曬炙。其野蠶，當斫時自然振落，縱有留者，亦因積貯蒸死。一二日，桑葉萎輭，當旋旋剸下，切細，以溫鹽水拌飼之，不惟其葉生新，抑鹽性涼，於蠶有益。不然，遲於收斫，三日內，野蠶大眠起，桑葉必盡爲所食，家蠶又何望乎。又有蜣蜋蟲，性如蠦蛛，晝潛於上，夜出食葉，必須上用大棒振落，下用布幅承聚，於上風燒之，桑間蟲聞其氣，卽自去。以上蟲，葢食葉者也。又有蠹根食皮而飛者，名曰「天水牛」，於盛夏時生，皆沿樹身匝地生子，其子形類蛆，吮樹膏脂，到秋冬漸大，蠹食樹心，大如蠐螬。至三四月間，化成樹𧍛，卻變天水牛。故其樹方秋先發黃葉，經冬及春必漸枯死。除之之法，當盛夏食樹皮時，沿樹身必有流出脂液濕處，離地都無三五寸，卽以斧削去，打死其子，其害自絶。若已在樹心者，宜以鑿剔除之。凡諸害桑蟲蠹，皆因桑割荒蕪而生，以致累及熟桑。使盡修築下爲熟地，必無此害桑蟲蠹也。
《蠶經》桑之害，有桑牛。尋其穴，桐油抹之，卽死，或以蒲母草沃之。狀如竹葉，桑之癩也，亦以草汁沃之。桑之下，可以藝蔬，不可以楊，楊多楊甲蟲，食桑皮而子化其中，則蟲族滋生而為蠹。
《沈氏農書》刮蟥須三番，冬春看頭蟥，清明看二蟥，翦桑畢看三蟥。
《務本新書》假有一村，兩家相合，低築圍牆，四面各一百步，〈若戶多地寬，更甚省力。〉一家該築二百步。牆內空地計一萬步，每一步一桑，計一萬株，一家計分五千株。若一家孤另一轉築牆二百步，牆內空地止二千五百步，依上一步一桑，止得二千五百株。〈其功利不侔如此。〉恐起爭端，當於園心以籬界斷。比之獨力築牆，不止桑多一倍，亦遞相藉力，容易句當。
桑志卷第六

[book_title]桑志卷第七
海鹽李聿求五峯甫籑
取材
取榦稱于周禮，鳩食咏于葩經，桑之用煩矣，則器用食物之所需，析言之要亦未可略也，志取材第七。
《詩．豳風》徹彼桑土。毛亨傳：桑土，桑根也。
《詩．小雅》樵彼桑薪。
《周禮．考工記》凡取榦之道，柘為上，壓桑次之。
《儀禮．士冠禮》鬠笄用桑。
《禮．內則》桑弧蓬矢。
《禮．雜記》臼以椈，杵以梧，枇以桑。
《公羊傳》虞主用桑。
《易通卦驗》夏至日，瑟用桑木，長五尺七寸。
《韓詩外傳》原憲居魯，桷桑無樞。
《遼史．儀衛志》商人以桑根之瑞為大輅。
《路史》伏戲氏絙桑為三十六絃之瑟。
《風俗通義》桑車榆轂，聲聞數里。
《拾遺記》庖犧絲桑為瑟。
《齊民要術》桑十五年，任為弓材，亦堪作履。栽截碎木，中作錐、刀靶。二十年，好作犢車材。欲作鞍橋者，生枝長三尺許，以繩繫旁枝，木橛釘著地中，令曲如橋，十年之後，便是渾成柘橋。欲作快弓材者，宜于山石之間北陰中種之。其高原山田，土厚水深之處，多掘深坑，之中種桑者，隨坑深淺，或一丈、丈五，直上出坑，乃扶疎四散。此樹條直，異于常材，十年之後，無所不任。
《異苑》東陽郡永康縣，吳時有人入山，逢大龜，擔之歸。遇夜，纜舟于岸，見老桑樹呼龜曰：元緒女當死矣。龜呼桑樹曰：子明無苦也，雖然盡東南之樵，不能潰我。對曰：諸葛恪明敏，必及于汝子二人也。明日其將龜獻吳王。吳王命煮之，三日三夜不死。遂問諸葛恪，恪曰：此龜有精，須多載老桑為薪，煮之立死。遂命伐岸邊老桑樹為薪煮之，火燃龜卽糜矣。
《常新錄》裴休得桑木根，曰：若作沉香想之，更無異。雖對沉水香，反作桑根想，終不聞香氣，諸相從心起。
杜光庭《錄異記》李德裕，一旦有老叟謁門，引五六輩，舁巨木請謁焉，曰：「某家藏此桑寶三世矣，感公之好奇搜異，是以獻耳。木中有奇寶，若能者斵之，必有所得。洛邑有匠，計其年齒且年，或身已歿，子孫亦當得其旨訣。」公如其言，訪于洛下，其子應召而來，解為二琵琶槽，自然有白鴿羽翼，爪足巨細畢備，匠料之微失，厚薄不中，一鴿少其翼。公以形羽全者進之，自留其一。
《詩．衛風》于嗟鳩兮，無食桑葚。
《詩．魯頌》食我桑黮。
《魏略》楊沛為新鄭長，課民益畜乾椹，積得千餘斛，藏在小倉。會太祖為兖州刺史，西迎天子，餘人皆無糧。過新鄭，沛謁見，乃進乾椹，太祖甚喜。
《晉書》王道子問其西土所出。張天錫應聲曰：桑椹甜甘，鴟鴞革響。
《北史》六軍乏糧，問計于崔逞。逞曰：飛鴞食葚而改音，詩稱其事，可取以助糧。帝乃聽人以葚當租。
《東觀漢記》蔡君仲至孝，王莽亂，人相食，君仲取桑椹，赤、黑異器。賊問所以，君仲曰：黑與母，赤自食。 賊義之。
《漢武內傳》神仙上藥，有扶桑丹椹。
《風俗通義》楊範，齊人。齊宋之亂，母在賊中，範采椹藏于地，夜取之進母，如是非一。忽地中得米十斛，上有字云：米十斛，賜孝子楊範，以資給母。
《世說新書》有王甲從北方來詣謝公，問：北方何果最勝。甲云：桑椹最好。謝公問：可以比方江東何果。甲云：是黃甘之流。公曰：君何乃爾妄語。甲恐責，乃買駿馬，候熟時，取數千枚，還以奉公。公食之，以為美，乃謂甲：此味乃江東所無，而君近比黃甘。於是引甲為賓客。
《博物志》鳩食桑椹則醉。
桑志卷第七

[book_title]桑志卷第八
海鹽李聿求五峯甫籑
祥異
桑之木，本常氣之感有異，洪範庶徵極于庶草，況桑為日用之資，非常木可等，自漢以後見于五行、符瑞志等書者，俱可案時考也，志祥異第八。
《竹書紀年》成湯二十四年，大旱，王禱于桑林，雨。
《漢書》殷太戊，亳有祥桑榖共生。〈三木合而共生。〉傳曰：俱生乎朝，七日而大拱。〈兩手合為拱。〉伊陟戒以修德，木枯。劉向以為桑猶喪也，榖猶生也，殺生之柄失，而在下有草妖。一曰：野木生朝而暴長，小人將暴在大臣之位，危亡國家，象朝將虛之應也。
《說苑》成湯之後，武丁時，桑榖生于朝。武丁懼，飭身修行。
《漢書》元帝永光二年三月，雨雪，隕霜殺桑。
《後漢書》獻帝興平元年九月，桑復生椹，可食。臣昭曰：桑重生椹，誠是木異，必在濟民，安知非瑞。于時蒼生死敗，周秦賊盡，餓魂餒鬼，不可勝言，食此重椹，大拯危命，雖理附枝，不能及。若以為怪，則建武野谷旅生，麻菽尤盛，復是草妖邪。
《晉書》武帝太康元年三月，河東高平，霜雹傷桑。
《晉書》武帝太康二年三月，河東隕霜害桑。
《晉書》武帝太康六年三月，齊郡臨淄等四縣，樂安等八縣，琅邪等八縣，河間等六縣，高陽等四縣，隕霜殺桑。
《晉書》惠帝元康六年三月，東海雨霜殺桑。
《晉書》惠帝元康九年六月庚子，有桑生東宮西廂，日長尺餘，甲辰枯死。
《晉書》惠帝永康元年四月，立皇孫藏為皇太孫，五月甲子就東官，桑又生于西廂，是月壯武有桑化為柏。
《晉書》懷帝永嘉二年冬，項縣桑有聲如解。
《南齊書》武帝永明二年，護軍府外桑樹一株，竝有蠶絲綿被枝莖。
《唐書》高宗永淳元年，定州大雨雹害桑。
《唐書》憲宗元和九年三月，隕霜殺桑。
《唐書》穆宗長慶二年七月，處州大水，壞桑田大半。
《唐書》宣宗大中三年春，隕霜殺桑。
《宋史》太祖建隆三年春，棣州厭次縣隕霜殺桑。
《宋史》太祖乾德二年四月，桐州蝻蟲食桑。
《宋史》太祖乾德三年四月，開封府尉氏扶溝二縣風雹，害民田桑，十損七八。
《宋史》太祖開寶八年五月，邢磁州風雹害桑。
《宋史》太宗太平興國七年三月，宣州霜雪害桑。
《宋史》真宗咸平四年三月丁丑，京師及近畿諸州，風雪損桑。
《宋史》真宗咸平九年，太平軍紅橘連理，又黃橘附桑枝而生。
《宋史》真宗景德四年三月甲寅夕，京師大風，黃塵蔽日，自大明府歷京畿，害桑稼，唐州尤甚。
《宋史》仁宗至和二年，河東自春隕霜殺桑。
《宋史》高宗紹興七年，霜殺桑稼。
《宋史》高宗紹興二十一年，池州建德縣定林寺，桑生李實。
《宋史》高宗紹興三十年五月，畿縣于潛、臨安湖州、安吉等三縣，山水暴出，流民廬，壞田桑，人溺死甚眾。
《宋史》孝宗淳熙十六年三月，揚州桑生瓜，櫻桃生茄，此草木互為妖也。
《金史》哀宗正大五年四月，鄭州大雨雹，桑柘皆枯。
《元史》世祖至元十七年，海寧、益都四郡，隕霜殺桑。
《元史》世祖至元二十七年六月，棣州厭次縣大風雹，傷桑。
《元史》世祖至元二十九年三月，濟南、般陽等郡及恩州屬，隕霜殺桑。
《元史》成宗大德八年三月，灤陽隕霜殺桑。
《元史》成宗大德九年三月，河間、益都、般陽三郡屬縣，隕霜殺桑一百四十二萬七千餘株。
《元史》成宗至大元年，大名路隕霜殺桑。
《元史》仁宗皇慶二年三月，濟寧隕霜殺桑。
《元史》仁宗延祐元年三月，東都、平陽等郡，泰安、曹濮等州，大雨雪，隕霜殺桑。
《元史》仁宗延祐元年閏三月，濟寧、汴梁等路及隴州、開州、清城、渭源諸縣，隕霜殺桑。
《元史》仁宗延祐五年，雄德歸信縣，隕霜殺桑。
《元史》仁宗延祐七年八月，延津縣大風晝晦，桑隕者十八九。
《元史》英宗至治三年，衛西路大風桑彫。
《元史》順帝元統二十三年三月，東平路須城、東阿、陽穀三縣，隕霜殺桑。
《元史》順帝至正三年四月，兩都桑葉皆生黃色龍文。
桑志卷第八

[book_title]桑志卷第九
海鹽李聿求五峯甫籑
品題
體物瀏亮，緣情綺靡，故樂府紀事亦間錄之，而博收節取，胥歸體要，志品題第九。
繁欽〈桑賦〉上似華葢，紫極比形，下象鳳闕，萬桷一楹。叢枝互出，乃錯乃并，𤆌𤆌隆暑，凉風自生，微條纖繞，隨風浮沉。陽蜩鳴其南枝，寒蟬噪其北陰，秋氣忽其將來，咸感節而悲吟，玩庇蔭之厚惠，情眷眷而愛深。
陸機〈桑賦〉皇太子便坐，葢本將直廬也，初世祖武皇帝為中壘將軍，植桑一株，世更二代，年漸三紀，扶疏豐衍，抑有瑰異焉。夫何佳樹之洪麗，超托居乎紫庭，羅萬根以下洞，矯千條而上征，豈民黎之能植，乃世武之所營。故其形瑰族類，體豓衆木，黃中爽理，滋榮煩縟。綠葉興而盈尺，崇條蔓而層尋，希太極以延峙，映承明而廣臨，革飛鴞之流響，想鳴鳥之遺音。惟歷數之有紀，恒依物以表德，豈神明之所相，將我皇之先識，誇百世而勿翦，超長年以永日。
潘尼〈桑賦〉從明儲以省膳，憩便房以偃息，觀茲樹之特偉，感先皇之攸植，蔚蕭森以四射，邈洪庸而端直。爾乃徘佪周覽，俯仰逍遙，俛睨靈根，上眺脩條。洞芳泉于九壤，含溢露于清霄，倚增城之飛觀，拂綺窗之疏寮，下迢遞以極望，上扶疎而參差，匪衆鳥之攸萃，相鳳凰之羽儀，理有微而至顯，道有隱而應期，豈皇晉之禎瑞，兆先見而啟茲，起尋抱于纖毫，崇萬簣于始基。
傳咸〈桑賦〉世祖昔為中壘將軍，于直廬種桑一株，迄今三十餘年，其茂盛不衰，皇太子入朝，以此廬便坐。伊茲樹之僥倖，蒙生生之渥惠，降皇躬以斯植，遂宏茂于聖世。厥茂伊何，其大連尋，修柯遠揚，洪條梢槮。布繁枝之沃若，播密葉之垂陰，蔭華寓而作凉，清隆暑之難任，以厥樹之巨偉，登九日于朝陽，且積小以高大，生合抱于毫芒，猶帝道之將升，亦累德以彌光，湯躬禱于斯林，用獲雨而興商，惟皇晉之基命，爰于斯而發祥，從皇儲于斯館，物無改于平生，心惻切以興思，思有感于聖明，步徬徨以周覽，庶髣髴于儀刑。
《拾遺記》皇娥歌：天清地曠浩茫茫，萬象迴薄化無方，浛天蕩蕩望滄滄，乘桴輕漾著日傍，當其何所至窮桑，心知和樂悅未央。俗謂遊樂之處為桑中也，《詩．衛風》云：「期我乎桑中。」葢此類也。
宋子侯〈董嬌嬈〉洛陽城東路，桃李生路傍，花花自相對，葉葉自相當，春風東北起，花葉正低昂，不知誰家子，提籠行採桑，纖手折其枝，花落何飄颺，請謝彼姝子，何為見損傷，高秋八九月，白露變為霜，終年會飄墮，安得久馨香，秋時自零落，春月復芬芳，何時盛年去，歡愛永相忘，吾欲竟此曲，此曲愁人腸。歸來酌美酒，挾瑟上高堂。
無名氏〈羅敷行〉日出東南隅，照我秦氏樓，秦氏有好女，自名為羅敷，羅敷善蠶桑，采桑城南隅，青絲為籠系，桂枝為籠鈎，頭上倭墮髻，耳中明月珠，緗綺為下裙，紫綺為上襦，行者見羅敷，下擔捋髭鬚，少年見羅敷，脫帽著帩頭，畊者忘其犁，鋤者忘其鋤，來歸相怨怒，但坐觀羅敷，使君從南來，五馬立踟躕，使君遣吏往，問是誰家姝，秦氏有好女，自名為羅敷，羅敷年幾何，二十尚不足，十五頗有餘，使君謝羅敷，寧可共載不，羅敷前致詞，使君亦何愚，使君自有婦，羅敷自有夫，東方千餘騎，夫壻居上頭，何用識夫壻，白馬從驪駒，青絲繫馬尾，黃金絡馬頭，腰中鹿盧劒，可直千萬餘，十五府小吏，二十朝大夫，三十侍中郎，四十專城居，為人潔白皙，鬑鬑頗有鬚，盈盈公府步，冉冉府中趨，坐中數千人，皆言夫壻殊。
曹植〈豓歌行〉出自薊門北，遙望湖地桑，枝枝自相值，葉葉自相當。
傅元〈豓歌行〉日出東南隅，照我秦氏樓，秦氏有好女，自字為羅敷，首戴金翠飾，耳綴明月珠，白素為下裾，丹霞為上襦，一顧傾朝市，再顧國為墟，問女居安在，堂在城南居，青樓臨大巷，幽門結重樞，使君自南來，駟馬自踟躕，遣吏謝賢女，豈可同行車，斯女長跪對，使君言何殊，使君自有婦，賤妾有鄙夫，天地正厥位，願君改其圖。
陸機〈羅敷豓歌〉扶桑升朝暉，照此高臺端，高臺多妖麗，濬房出清顏，淑貌耀皎日，惠心清且閒，美目揚玉澤，蛾眉象翠翰，鮮膚一何潤，秀色若可餐，窈窕多容儀，婉媚巧笑言，暮春春服成，粲粲綺與紈，金雀垂藻翹，瓊佩結瑤璠，方駕揚清塵，濯足洛水瀾，藹藹風雲會，佳人一何繁，南崖充羅幕，北渚盈軿軒，清川含藻景，高岸被華丹，馥馥芳袖揮，泠泠纖指彈，悲歌吐清響，雅韻播幽蘭，丹唇含九秋，妍迹凌七盤，赴曲迅驚鴻，蹈節如集鸞，綺態隨顏變，沉姿無定源，俯仰紛阿那，顧步咸可歡，遺芳結飛飇，浮景映清湍，冶遊不足詠，春遊良可歎。
古樂府〈采桑渡〉蠶生春三月，春桑正含綠，女兒采春桑，歌吹當春曲。冶遊采桑女，盡有芳春色，姿容應春媚，粉黛不加飾。繫條采春桑，采葉何紛紛，采桑不裝鈎，牽壞紫羅裙。語歡稍養蠶，一頭養百塸，奈當黑瘦盡，桑葉常不周。春月采桑時，林下與歡俱，養蠶不滿百，那得羅繡襦。采桑盛陽月，綠葉何翩翩，攀條上樹表，牽壞紫羅邊。偽蠶化作繭，爛漫不成絲，徒勞無所獲，養蠶持底為。
謝靈運〈種桑詩〉詩人陳條柯，亦有美攘剔，前修為誰故，後事資紡績，常佩知方誡，愧微富教益，浮陽騖嘉月，藝桑迨閒隙，疏欄發近郛，長行達廣埸，曠流始毖泉，湎塗猶跬迹，俾此將長成，慰我海外域。
鮑照〈采桑詩〉季春梅始落，女工事蠶作，采桑淇洧間，還戲上宮閣，早蒲時結陰，晚篁初解籜，藹藹雲滿閨，融融景盈幕，乳燕啄草蟲，巢蠭拾花蕚，是節最暄妍，佳服又新爍，綿歎對迴途，揚歌弄場藿，抽琴試抒思，薦佩果成託，承君郢中美，服義久心諾，衛風古愉豓，鄭俗舊浮薄，靈願悲渡湘，宓賦笑瀍洛，盛明難重來，淵意為誰涸，君其且調絃，桂酒妾行酌。
簡文帝〈采桑詩〉春色映空來，先發院邊梅，細萍重疊長，新花歷亂開，連珂往淇上，接幰至叢臺，叢臺可憐妾，當窗望飛蝶，忌趺行衫領，熨斗成裙襵，寄語采桑伴，訝今春日短，枝高攀不及，葉細籠難滿，年年將使君，歷亂遣相聞，欲知琴裏意，還贈錦中文，何當照梁日，還作入山雲，重門皆已閉，方知留客袂，可憐黃金絡，複以青絲繫，必也為人時，誰令畏夫婿。
吳均〈采桑詩〉賤妾思不堪，采桑渭城南，帶減連枝繡，髮亂鳳凰簪，花舞依長薄，蛾飛愛綠潭，無由報君信，流涕向春蠶。
吳均〈陌上桑〉嫋嫋陌上桑，蔭陌復垂塘，長條繫白日，細葉隱鸝黃，蠶飢妾復思，拭淚且提筐，故人寧知此，離別煎人腸。
王筠〈陌上桑〉人傳陌上桑，未曉已含光，重重相蔭映，軟弱自芬芳，秋胡始倚馬，羅敷未滿筐，春蠶朝已老，安得久徬徨。
蕭子顯〈陌上桑〉令月開和景，處處動春心，挂筐須葉滿，息倦重枝陰。日出秦氏樓，垂露尚盈盈，蠶饑心自急，開簾妝不成。
王臺卿〈陌上桑〉鬱鬱陌上桑，盈盈道傍女，送君上河梁，拭淚不能語。鬱鬱陌上桑，遙遙山下蹊，君去戍萬里，妾來守空閨。鬱鬱陌上桑，皎皎雲間月，非無巧笑姿，皓齒為誰發。鬱鬱陌上桑，裊裊機頭絲，君行且宜返，今夕是何時。
蕭子範〈羅敷行〉城南日半上，微步弄妖姿，含情動燕俗，顧景笑齊眉，不憂桑葉盡，還憶畏蠶饑，春風若有顧，惟願落花遲。
沈君攸〈采桑詩〉南陌落花移，蠶妾畏桑萎，逐便牽低葉，爭多避小枝，摘駛籠行滿，攀高腕欲疲，看金卻舉意，求心自可知。
劉邈〈萬山見采桑人詩〉倡女不勝愁，結束下青樓，逐伴西蠶路，相攜南陌頭，葉盡時移樹，枝高乍易鉤，絲繩挂且脫，金籠寫復收，蠶饑日已暝，詎為使君留。
陳後主〈采桑詩〉春樓髻梳罷，南陌競相隨，去後花叢散，風來香處移，廣袖承朝日，長鬟礙聚枝，柯新攀易斷，葉嫩摘前萎，採繁鉤手弱，微汗雜妝垂，不應歸獨早，堪為使君知。
張正見〈采桑〉春樓曙鳥驚，蠶妾候初晴，迎風金珥落，向日玉釵明，徙顧移籠影，高攀動釧聲，葉高知手弱，枝軟覺身輕，人多羞借問，年少卻逢迎，恐疑夫壻遠，聊復得專城。
傅縡〈采桑〉羅敷試采桑，出入城南傍，綺裙映珠珥，絲繩提玉筐，度身攀葉聚，聳腕及枝長，空勞使君問，自有侍中郎。
賀徹〈采桑〉蠶妾出房櫳，結伴類花叢，度水春衫綠，映日晩妝紅，釧聲時動樹，衣香自入風，鉤長嫩枝曲，葉盡細條空，競采須盈手，爭歸欲滿籠，自憐公府步，誰與少年同。
徐伯陽〈賦得日出東南隅〉朱城璧日啓朱扉，青樓含照本暉暉，遠映陌上春桑葉，斜入秦家緗綺衣，羅敷妝粉能佳麗，鏡前新梳倭墮髻，圓籠裊裊挂青絲，鐵鉤冉冉勝丹桂，蠶饑日晩蹔生愁，忽逢使君南陌頭，五馬停珂遣借問，雙臉含嬌特好羞，妾壻府中輕小吏，即今日往專城裏，欲識東方千騎歸，藹藹日暮紅雲起。
高允〈羅敷行〉邑中有好女，姓秦字羅敷，巧笑美回盼，鬢髮復凝膚，脚著花文履，耳穿明月珠，頭作墮馬髻，倒枕象牙梳，姌姌善趨步，襜襜曵長裾，王侯為之顧，駟馬自踟蹰。
丁六娘〈十索〉二八好容顏，非意得相關，逢桑欲采折，尋枝倒懶攀，欲呈纖纖手，從郎索指環。
李白〈陌上桑〉美女渭橋東，春還事蠶作，五馬如飛龍，青絲結金絡，不知誰家子，調笑來相謔，妾本秦羅敷，玉顏豓名都。綠條映素手，采桑向城隅，使君且不顧，況復論秋胡，寒螿愛碧草，鳴鳳棲青梧，託心自有處，但怪傍人愚，徒令白日暮，高駕空踟躕。
李白〈子夜吳歌〉秦地羅敷女，采桑綠水邊，素手青條上，紅妝白日鮮，蠶飢妾欲去，五馬空留連。
常建〈春詞〉翳翳陌上桑，南枝交北堂，美人金梯出，素手自提筐，非但畏蠶飢，盈盈嬌路傍。
張祜〈楊下采桑〉飛絲惹綠塵，軟葉對孤輪，今朝入園去，物色強著人。
王建〈采桑〉鳥鳴桑葉間，綠條復柔柔，攀看去手近，撒下長長鉤，黃花葢野田，白馬少年遊，所念豈回顧，良人在高樓。
張仲素〈春閨思〉裊裊城邊柳，青青陌上桑，提籠忘采葉，昨夜夢漁陽。
鄭谷〈采桑〉曉陌攜籠去，桑林路隔淮，何如鬭百草，賭去鳳頭釵。
郭璞〈帝女桑贊〉爰有洪桑，生濱淪潭，厥圍五丈，枝相交參，園客是采，帝女所蠶。
桑志卷第九

[book_title]桑志卷第十
海鹽李聿求五峯甫籑
叢話
十畝閑閑，大雅樂道，言有可傳，輒成佳話，古人于桑，三致意焉，而瑣書軼事有足見重于藝林者，用編于末，志叢話第十。
《易．否》繫于苞桑。
《左傳》公子重耳出奔，及齊，齊桓公妻之。將行，謀于桑下，蠶妾在其上聞之，以告姜氏，姜氏殺之。
《左傳》趙宣子田於首山，舍于翳桑。注：翳桑，桑之多蔭翳者。
《左傳》屈巫聘于齊，申叔跪從其父，將適郢，遇之，曰：異哉，夫子有三軍之懼，而又有桑中之喜，宜將竊妻以逃也。
《左傳》齊高固入晉師，桀石以投人，禽之而乘其車，繫桑本焉，以徇齊壘。
《戰國策》堯見舜于草茅之中，席隴畝而蔭庇桑，陰移而受天下。
《春秋元命苞》姜嫄遊閟宮，其地扶桑，履大人迹，生稷。
《春秋孔演圖》孔子母徵在，遊大冢之陂，睡夢黑帝使請己往，交，語曰：女乳必于空桑之中。
《史記》楚邊邑女與吳邊邑女爭桑，二女家怒相滅。兩邑長聞之，怒而相攻，滅吳之邊邑。吳王怒，遂伐楚。
《史記》竇后弟竇廣國，為人所略賣，聞皇后新立，小嘗與姊采桑墮，用為符信，上書自陳。
《後漢書》魯恭拜中牟令，郡國螟傷界，犬牙緣界，不入中牟。河南尹袁安聞之，使仁恕掾肥親往廉之。恭隨行阡陌，俱坐桑下，有雉過，止其傍。傍有童兒，親曰：兒何不哺之。兒言：雉方將雛。親瞿然起。
《後漢書》申屠蟠因樹為屋。注：依桑樹為棟也。
謝承《後漢書》汝南尹昆，為汝陰縣功曹，令新到官，曰：園中有桑，以食蠶，何如。昆曰：非初至所務。
《蜀志》先主舍東南角有桑樹生，高五丈餘，遙望幢幢如小車葢。先主少時與宗中諸兒于樹下戲，言：吾必當此羽葆車葢。
《蜀志》龐統，字士元，少時未有識者。司馬徽有知人之鑒，士元往見徽，徽采桑樹上坐，士元樹下，共談晝至夜。徽異曰：生當為南州士人之冠冕。
《吳志》羊祐五歲時，令乳母于東家桑中探得金環，是前身所藏。
《南齊書》韓伯係，襄陽人也。襄陽土俗，鄰居種桑界上為誌。伯係以桑枝蔭妨他地，遷界上開數尺，鄰畔侵之，伯係改種，鄰人慚愧。
《南史》齊高帝舊宅在武進縣，宅南有一桑樹，擢本三丈，橫出四枝，狀如華葢。帝年數歲，好戲其下，從兄敬宗曰：此樹為汝生也。
《南史》蕭矯妻羊，字淑禕。母嘗有疾，淑禕于中夜祈禱，忽見一人在樹下，自稱枯桑
《南史》沈慶之履行園田，每農桑劇月，無人從行，遇之者不知三公也。
《唐書．南蠻傳》桑維翰初舉進士，主司惡其姓，以為桑喪同音。維翰慨然，乃著〈日出扶桑賦〉以見志。
《宋史》杜生不出門三十年，黎陽尉孫軫問不出門之因，笑曰：以告者過也。指門外一桑曰：憶十五年前，亦曾納涼其下，何謂不出。
《金史》有盜秋桑者，主逐捕之，盜以叉自刺其足，而曰：秋桑例不禁采，汝何得刺我。訴縣，德淵曰：若逐捕而傷，瘡必在後，今在前，乃自刺也。盜遂引服。
《三國典略》齊長廣郡人伐枯桑樹，于中得死龍，長尺餘。識者以為長廣齊太上皇本封也，齊氏木德，龍為君，木枯龍死，非吉徵也。
《列女傳》陳辨女者，陳國采桑女也。晉大夫解君甫使于宋，道過陳，遇采桑之女，止而戲曰：汝為我歌，吾將舍汝。女乃歌曰：墓門有棘，斧以斯之，夫也不良，國人知之。
《列女傳》秋胡子宦于陳，五年乃歸，未至其家，見路傍有美婦人，方采桑，秋胡子悅之，下車謂曰：今吾有金，願以與夫人。婦人曰：嘻，妾采桑，奉二親，吾不願人之金。秋胡子歸至家，其母呼其婦至，乃向采桑者也。婦投河而死。
《列女傳》齊宿瘤女者，初閔王遊東郭，百姓盡觀，宿瘤女采桑如故。王怪，召問之，對曰：妾受父母教采桑 ，不受教觀大王。王曰：此奇女也，聘迎之。
《益都耆舊傳》何祗，夢桑生井中。趙直占曰：桑非井中之物，桑字四十八，君壽恐不過此。祗年四十八而卒。
《呂氏春秋》有侁氏女子采桑，得嬰兒于空桑之中，獻之其君。命烰人養之，察其所以然，曰：其母居伊水之上，孕，夢有神告之曰：臼出水而東走，毋顧。明日，視臼出水，告其鄰，東走十里，而顧其邑盡為水，身因化為空桑。故命之曰伊尹。
《列子》晉文公欲伐衛，公子鉏仰而笑，公問何笑。曰：臣之鄰人有送其妻適私家者，道見桑婦悅而與之言，然顧其妻，亦有招之者矣，臣竊笑之。公悟其言，乃止。
《孫卿子》孔子適楚，于陳蔡之間七日不食，曰：居不隱者思不生，身不佚者志不廣，汝庸知不得之桑落之下。
《淮南子》趙宣孟活饑人于委桑之下，而天下稱仁也。
《淮南子》日出于暘谷，浴于咸池，拂于扶桑，是為晨明。
《淮南子》朝發榑桑，日入落棠。
《漢武洞冥記》東方朔以元封中遊鴻濛之澤，忽見王母采桑于白海之濱。
《括地圖》惜烏先生避世于芒尚山，其子居焉。化民食桑，三十七年，以絲自裹，九年生翼，九年而死，其桑長千仞，葢蠶類也。去瑯琊二萬六千里。
《抱朴子》川蟹不歸而蛣敗，桑本見斷而蠹殄。
《博物志》食桑者有緒而蛾。
《續齊諧記》張成，夜起，忽見一婦人立于宅南角，曰：明年必當令君蠶桑百倍。
《新論》桂有蠹，桑有蝎，桂中藥，而桑給蠶，其用亦急，與穀無異。
《古今注》邯鄲有美女秦羅敷，王仁妻。仁為趙王家令，羅敷出采桑陌上，王登臺見而悅之，因飲酒欲奪焉。羅敷善彈箏，作陌上桑以自明。
《鄴中記》桑梓園中盡種桑，三月三，虎皇后宮人數千出桑遊其下。
《洛陽伽藍記》洛中願會寺，佛堂前生桑樹一株，直上，高五尺，枝條橫繞柯葉旁，形如羽葢。復高五尺，又葉。凡為五重，每一重葉椹各異。京師道俗謂之神桑。
《廣異記》南方赤帝女學道得仙，居高陽㟧山桑樹上，正月一日銜柴作巢，或作白鵲，或作女人。赤帝見之悲慟，誘之不得，以火焚之，即昇天，因名帝女桑。
《荊楚歲時記》正月十五日，迎紫姑以卜蠶桑。
《水經注》劉墮，工釀，自王公庶友，牽拂相招者，每云：索郎有顧，思同旅語。索郎反語為桑落也。
《鄴郡名錄》杜勝宅以輭漆纏桑枝，編為籬障，雨一過，黑光照四面。時通甫愛之，欲以銅宮第取，不應。
《見聞錄》南唐溧水興天寺，桑生木人，長六尺，如僧狀，右袒而左跪，衣裓皆備，其色如純漆，謂之須菩提。縣掇置龕中，以仁壽節來獻，烈祖驚異，迎至宮中，奉祀甚謹。
《陶朱公書》占桑葉貴賤，只看正月上旬，木在一日，則為蠶食一葉，為甚貴。木在九日，則為蠶食九葉，為甚賤。
《物理論》正月朔占，歲星上有青氣，宜桑。
《便民書》元日有霧，主桑貴。
《通考》二月十六日，西南風，主桑葉貴。
《種樹書》常以三月三日雨卜桑葉之貴賤，諺云：雨打石頭徧，桑葉三錢片。或曰：四尤甚。杭人曰：三日尚可，四日殺我。言四日雨，尤貴。
《田家五行》三月初三晴，桑葉掛銀瓶。雨打石頭斑，桑葉錢上𨂝，雨打石頭流，桑葉好餧牛。
桑志卷第十

        </div>
      </div>
    </div>
  </div>
</div>
<!--update:2025-08-30 10:06:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>