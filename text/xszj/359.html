<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,凡例,卷一,卷二,卷三,卷四,卜岁恒言全文在线阅读,卜岁恒言全文在线下载,大玄古籍书库">
<meta name="description" content="中国清代谚语类型的农书。作者吴鹄,字斗文,江苏扬州人。全书四卷,主要采自前人著述,分门别类地加以编辑。所引《农桑要览》、《农圃春秋》、《农事须知》、《畜牧须知》等各家书目均无著录,还辑录了一些现已失传的材料。据道光刻本序文的年月推断,成书于康熙三十七年(1698年)。本书内容全是前人著作中有关言论的摘录,主要是天气谚语,但有作者自己的见解。强调运用天气谚语要因时因地灵活掌握。全书除了一部分按月记载占候外,还按天象、物象记述有天气和农业气象谚语。因其写作年代较近,故所记更接近于现代流传的谚语。如“若要麦,见">
<title>卜岁恒言_吴鹄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">卜岁恒言</span> <br/>
          作者： <span class="inputVal" id="bkauthor">吴鹄</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,农书,完结</span> <br/>
          字数： <span class="inputVal" id="bknum">[book_length]27946</span> <br/>
          说明： <span class="inputVal" id="bkdec">中国清代谚语类型的农书。作者吴鹄,字斗文,江苏扬州人。全书四卷,主要采自前人著述,分门别类地加以编辑。所引《农桑要览》、《农圃春秋》、《农事须知》、《畜牧须知》等各家书目均无著录,还辑录了一些现已失传的材料。据道光刻本序文的年月推断,成书于康熙三十七年(1698年)。本书内容全是前人著作中有关言论的摘录,主要是天气谚语,但有作者自己的见解。强调运用天气谚语要因时因地灵活掌握。全书除了一部分按月记载占候外,还按天象、物象记述有天气和农业气象谚语。因其写作年代较近,故所记更接近于现代流传的谚语。如“若要麦,见三白。冬无雪,麦不结”。“朝霞暮霞, 无水煎茶”。此书未见原刻本, 只见嘉庆八年(1803年)的重刻本以及道光刻本和光绪年间的两种刻本。</span> <br/>
          封面： <span class="inputVal" id="bkimg">Z_12123.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]卜岁恒言
[book_author]吴鹄
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,农书,完结
[book_length]27946
[book_dec]中国清代谚语类型的农书。作者吴鹄,字斗文,江苏扬州人。全书四卷,主要采自前人著述,分门别类地加以编辑。所引《农桑要览》、《农圃春秋》、《农事须知》、《畜牧须知》等各家书目均无著录,还辑录了一些现已失传的材料。据道光刻本序文的年月推断,成书于康熙三十七年(1698年)。本书内容全是前人著作中有关言论的摘录,主要是天气谚语,但有作者自己的见解。强调运用天气谚语要因时因地灵活掌握。全书除了一部分按月记载占候外,还按天象、物象记述有天气和农业气象谚语。因其写作年代较近,故所记更接近于现代流传的谚语。如“若要麦,见三白。冬无雪,麦不结”。“朝霞暮霞, 无水煎茶”。此书未见原刻本, 只见嘉庆八年(1803年)的重刻本以及道光刻本和光绪年间的两种刻本。
[book_img]Z_12123.jpg


[book_title]序
吳子斗文余嘉先生之令嗣也，性純孝，其交友也必誠必信，見富貴驕人者則疏而遠之，見困苦無告者必竭力以拯救之。少隨余嘉先生讀書于愛日堂，徹夜不眠，經書、制藝而外，一切子史以及農圃醫卜之書罔不究心焉。末幾補揚郡博士弟王員，後因思慮過甚而成心疾，往師于無我道人，而得精導引之術。嘗于山庄習靜，值彌月不雨，農人咸怨之曰：早知如是其旱乾也，則當取穀之宜于旱者而藝之，今苗將稿矣，可若何。未期年而值霖雨不止，農人又怨之曰：早知如是其陰雨也，則當取穀之宜于雨者而藝之，今禾將腐矣，可若何。吳子曰：曷不豫卜之乎。農人曰：何以卜之。吳子曰：天文有志，卜筮有書，但其理深，其文奧，恐非爾農人所能粹解也，而欲其言之最明而最驗者，其惟方言諺語乎。因取方言諺語之載于簡編者，彙為一冊，名曰《卜歲恒言》。農人爭而□之，且即取所言而卜其陰晴，陰晴驗焉。又取所言而卜其寒燠，寒燠又驗焉。更取所言而卜歲之豐歉，歲之豐歉又靡不驗焉。客聞之，趨而進曰：先生澤及一鄉，何不梓之以公之天下乎。吳子猶然笑曰：此俗語也，烏足以行世。客曰：先生此書原為農人設也，何傷乎，固請之。爰不得已而付之梓，時予與吳子砥礪文字，相與最善，欲予一言以冠篇首，予不敢辭，爰即其本末而為之序。年家同學弟汪曾孝升氏譔。

[book_title]凡例
一、晴雨各以本境所致為占候。按《田家五行》曰：「至正壬辰，春末夏初，水至。既非桃花，亦非黃梅，去而復來，進退不已。余家所種低田數多，正苦于插種過時，田中積水，車浚又下，未有乾期，此日尚且勉強督工，雖值天晴，然八風周旋，正不知吉凶若何。至申時，忽東南陣起，見掛帆風，隨有雷三四聲，方且驚愕。忽見一老農，拱手仰天，且連稱謝不已。因問其故，答云：今日無雨而有雷，謂之鎖龍門，自今以後，天無雨矣。或問之曰：此處無雨，他處却雨，如何。老農曰：凡晴雨各以本境所致為占候也。其年果熟，晴多雨少，自此以至立秋，止雨二次。」〈見《農政全書》〉
一、每月占卜，必俟交過節氣方驗。如立春正月節，然必交過立春節方可作正月筭，不然則仍是去歲十二月節氣也，餘月傲此。
一、占卜年歲，必時泰乃驗，否則少驗，以氣候不調，故也。如北方多晴明，南方多陰雨，旱澇則陰晴無驗，是謂氣候不調，否則反是。
一、凡卜草木者，先審其地，如《師曠占》云：桃杏寔多，來年謂之穰。然桃杏有生于沃土者，有生于瘠土者，地土既有肥瘠之不同，則結寔自有多寡之不一，占卜者正當易地而觀，不可執一草一木以為定論也。
一、是集雖曰恒言，然皆出之簡編，未有一語杜撰，故其出處皆載于各說之下，使閱者知其說之有本，非為無稽之言也。
一、是集專為農人占卜而設，故惟取其言之淺近而易明者錄之，至其理深，其文奧，非農人所能解者，一㮣不載。
䢴上吳鵠斗文氏識

[book_title]卷一
新鐫卜歲恒言卷一
䢴上吳鵠斗文偶集
日
日者，陽精也。又，君象也 。〈《羣芳譜》〉
人君德政皆備，則日色精明而揚光。〈《宋志》〉
聖君在上，則日光明，五色備具。〈《易緯》〉
日暈，主雨。〈《農圃春秋》〉
暈黑，則穀傷，大水。暈青，則糴〈音狄，買穀也。〉貴，多風。暈赤，則暑雨霹靂。暈黃，則風雨時，農田治，數見則大安。〈《祥異賦》〉
日暈兩半相向，天下大風。〈《宋志》〉
日生耳，諺云：南耳晴，北耳雨。日生雙耳斷風兩，若生長耳而下垂至地，名曰日幢，〈音床。〉主久雨。久雨當天明忽見日，仍有雨。久雨後天已明，徐徐雲開見日，是日必晴。諺云：日出早，雨淋腦；日出晏，曬殺南來雁。日沒返照，主晴。諺云：日沒返照，曬得貓兒呌。日落脂紅，主風雨。諺云：日落胭脂紅，無雨也有風。返照在日沒前看，脂紅在日沒後看。烏雲接日，主雨。諺云：日落雲裏走，雨在半夜後。日沒後，起青白光數道，下狹上濶，直起亘天，俗云青白路，主來日酷熱，惟夏秋間有之。〈彙《羣芳譜》《農圃春秋》〉
月
月者，闕也，太陰之精也。陰不可抗陽，臣不可敵君，故于文闕者為月，以其闕之時多也，〈《說文》〉
君道福昌則有黃芒或紫氣。〈《宋志》〉
月赤則天將旱。〈《隋書》〉
月望而月中蟾蜍不見者，主大水。月旁有兩耳，十日有雨水。終歲無暈，天下偃兵。〈《宋志》〉
雲如人頭在月旁，白風，黑雨。大風將至，月暈重圓。暈而珥，時歲平康。〈《祥異賦》〉
月暈主風，看何方有缺，風從缺處來。新月下有雲橫截，主來日雨。諺云：初三月下有橫雲，初四日裏雨翻盆。〈《羣芳譜》〉
新月落北，主年荒，穀貴。諺云：日照後壁，人食狗食。要問月出遲早，但看前月大小，前月大則初二夜見月，前月小則初三夜見月。〈《農圃春秋》〉
月如仰瓦，不求自下。月如彎弓，少雨多風。〈范寔湖。〉
星
星之為言精也，陽之榮也，陽精為日，日分為星，故其字從日下生。〈《春秋說題辭》〉
至德之朝，五星若貫珠。〈《坤靈圖》〉
星圓大如口，四邊小星拱之，國興。〈《帝紀》〉
星太光明奪月者，出忠臣孝子。〈《天文志》〉
異星如火，國有火災。〈《梁書占》〉
陰雨初晴，明星不宜多見，多則復雨。諺云：乾星照濕土，來日依舊雨。〈《姚令威叢話》〉
星光閃爍不定，主風。夏夜星密來日熱。〈《農圃春秋》〉
星明滅不動，主雨。星墜，主風。〈《羣芳譜》〉
星自東向西移，主來日雨。東向南移，主來日火災。東向北移，主境內有盗。西向東移，主三日內有風雨。西向南移，主當年水旱災傷。西向北移，主來日風雨。南向東移，主旱。南向西移，主秋霜冬雪。南向北移，主來日有霧。北向東移，主連日雨不斷。北向西移，主雨渰田禾。北向南移，主來日陰而不雨。〈《農圃六書》〉
風
大塊噫氣，其名為風。〈《莊子》〉
得怒之氣則暴，得喜之氣則和，得金之氣則涼，得木之氣則溫，得火之氣則炎，得水之氣則烈。春風自下而上，夏風橫行空中，秋風自上而下，冬風著土而行。〈《羣芳譜》〉
太平之世，風不嗚條，開甲散萌而已矣。〈董仲舒。〉
春風多，夏雨必多。諺云：行得春風有夏雨。一云：春風多，秋雨必多。諺云：一場春風，對一場秋雨。春天東風，必雨。諺云：春發東風連夜雨。〈《農占》〉
夏天北風，主雨。冬天南風，主雪。諺云：冬南夏北，有風便雨。諺云：南風尾，北風頭。言南風漸漸大，北風一起便大。一云：西風頭，南風腳。盖西風初起飄發以漸而緩，南風初來甚緩後則漸急而雨隨之。西南風早起，至晚必靜。諺云：西南早，到晏弗動草。風起東北必有雨。俗云：東北風，雨太公。又云：東風急，備蓑笠。大抵東風必雨，此理之常。《詩》云：習習谷風，以陰以雨。谷風，東風也，東風主發生，故陰陽和而雨澤降。西風剛燥，自能致旱。凡風單日起者亦于單日止，雙日起者亦于雙日止，日裏起者善，夜間起者毒，日內息者和，冬月夜半息者必大凍。曉起大風，不久必息。古云：飄風不終日。風之大者，于日出時必稍靜，謂之風讓日。諺云：日上三竿，不急便寬。諺云：西南轉西北，搓繩來絆屋。半夜五更西，天明折樹枝。又云：日晚風和，明朝再多。又云：東風連夜走，西風不過酉。北風兩頭喧，南風旺于午。春己卯風樹頭空，夏己卯風禾頭空，秋己卯風水裏空，冬己卯風欄裏空。〈彙《羣芳譜》《五雜俎》《農圃春秋》〉
風暴
正月
初三、初八、十一、二十五日、晦日，龍會日，主大風。初十日、晦日、大將軍下界、逢大殺星午時三刻，主惡風，無風即雨。如期皆宜慎渡江河。〈以上出《神樞》〉
初九玉皇暴，二十九龍神會暴。〈以上出《士商要覽》〉
二月
初三、初九、十二日、晦日龍神朝上帝，主大風。初九、十二、十四、十七日酉時後三刻，主惡風，無風即雨，並宜謹慎。〈《神樞》〉
初七春期暴，十七馬和尚過江暴，廿七觀音暴，廿九龍王朝玉帝暴。〈《士商要覽》〉
三月
初三、初七、二十七日龍神朝星辰，主大風。初三、十七、二十七日諸靈祇朝上界，主午後大風雨，並宜慎。〈《神樞》〉
初三真武暴，初七閻王暴，十五真君暴，廿三天妃誔暴，廿八諸神朝上帝暴。 〈《士商要覽》〉
四月
初八、十二、十七、十九日龍會太白，主大風。初八、十九、二十三日諸神會逢太白，辰時三刻，主惡風雨，並宜慎。〈《神樞》〉
初一白龍暴，初八太子暴，廿五龍神太白暴。 〈《士商要覽》〉
五月
初五日、十一日、二十九日天帝朝玉皇，主有大風。又云：初五日、十一日、十九日天帝釋朝玉皇，逢九曜申酉時有惡風，並宜慎。〈《神樞》〉
初五屈原暴，十三關帝暴，廿一龍母暴。〈《士商要覽》〉
六月
初九日、二十七日地神龍王朝玉皇，主大風。十六、十九日、二十七日是地合日，卯辰時時刻有惡風，並宜慎。〈《神樞》〉
十二彭祖暴，廿四雷公暴。〈《士商要覽》〉
七月
初七、初九、十五、二十七神煞交會，主大風。又，西海龍王下，魚鬼登天訴事，午時後有惡風，無風即雨，並宜慎。〈《神樞》〉
初八神煞交會暴。〈《士商要覽》〉
八月
初三、初八、十五、二十七龍神大會，主大風。初二、初八、十七、十九、二十日歲星惡星月建交會，有惡風雨，並宜慎。〈《神樞》〉
十四伽藍暴，二十一龍神大會暴。 〈《士商要覽》〉
九月
十一、十五、十九日龍神朝玉帝，主大風，宜慎。〈《神樞》〉
初九重陽暴，廿七冷風暴。 〈《士商要覽》〉
十月
初八、十五、二十二日東岳府君朝玉帝，主有大風，宜慎。〈《神樞》〉
初五風信暴，二十日東嶽朝天暴。〈《士商要覽》〉
十一月
初一、初三、十九、二十二、二十八日六合，主惡風雨，宜慎。〈《神樞》〉
十四水信暴，廿七西嶽朝天暴。〈《士商要覽》〉
十二月
初三、初五、初六、初八、二十二、二十六日、晦日天地神王上天界，辰時主有惡風或雨，宜慎。〈《神樞》〉
廿四掃塵暴。〈《士商要覽》〉
凡渡江河，朱書「禹」字佩之，吉；寫「土」字手心，下船無恐怖。〈《月令廣義》〉
附：燈火占
焰明作聲，皆主大風。光焰尖者，晴。焰禿不明，主雨。晦無故而炮，主驚。有花，主喜事。〈《月令廣義》〉
雲
雲，山川之氣也。《易》曰：天降時雨，山川發雲。陰重則色深黑而風，陰稍輕則色淺黑而雨，惟晴明則白雲遊颺，乃雲之本相。〈《羣芳譜》〉
常以二分、二至觀雲氣，青為虫，白為喪，赤為兵荒，黑為水，黃為豐年。〈《隋書占》〉
雲陣起自西南者，雨必多。諺云：西南陣，單過也三寸。起自東南者，無雨。諺云：太婆八十八，不曾見東南陣頭發。雲自東北起，多風雨，風念急，雨愈連綿。雲自西北起，必黑如潑墨，先大風而後雨，終易晴。又曰：雲行東，雨無踪；雲行西，水沒犁；雲行南，雨潺潺；雲行北，好曬穀。朝看東南，晚看西北。又曰：朝看天頂穿，暮看四腳懸。但晴則無雨。上風雲雖開，下風雲不散，主雨。諺云：魚鱗天，不雨也風顛。言滿天細紋雲起如魚鱗也。又云：老鯉班雲障，晒殺老和尚。言滿天大片雲起如鯉魚背上紋也。秋多雲而無風不雨。〈《農事須知》〉
雲起如樓梯樣，主晴。諺云：樓梯天，曬破磚。〈《切用格言》〉
冬天近晚，忽有老鯉班雲起，漸合成濃陰者，必無雨，名曰護霜天。〈《羣芳譜》〉
天河中有黑雲生，謂之野豬渡天河，主雨。昔蕭永崖詩：黑猪渡河天不風，蒼龍啣燭不敢紅。〈《切用格言》〉
霞
日與雲相射則紅而成霞。霞如長練，主人民安康。〈《農桑要覽》〉
諺云：朝霞暮霞，無水煎茶。此言久晴之霞也。朝霞不出市，暮霞走千里。此言雨後乍晴之霞也。〈《農圃春秋》〉
暮霞有火焰形而乾紅者，主旱。朝霞雨後乍有，定雨無疑。若晴天隔夜原無，今朝忽有，則當看顏色斷之，乾紅主晴，有褐色主雨。滿天謂之霞得過，主晴；畧有謂之霞不過，主雨。若西方有浮雲稍厚，雨當立至。霞如墨洒，來日午時大雨。霞如牛臥，來日辰時大雨。霞如蛇狀，主人民飢饉。〈《羣芳譜》〉
雷
陰陽相薄，感而為雷，激而為霆。〈《淮南子》〉
霹靂者，天地之怒氣也。〈程正叔。〉
伸春之月，雷乃發聲出地，雷出則萬物出。仲秋之月，雷始收聲入地，雷入則萬物入。雷之迅疾者為霆，一名霹靂。〈《羣芳譜》〉
發雷喜甲子日，主歲熟。秋雷忌甲子日，主人多暑病，歲凶。〈《農桑要覽》〉
雷初發聲在北方者，其年有水。雷從西方起，上田旱，下田熟。〈《師曠占》〉
雷自夜起，必至連陰。諺云：一夜起雷三日雨。雷初發聲，微和者歲內平安，塞猛烈者凶。雷聲猛烈者，雨雖大而易過；殷殷然者，反不易晴。卯前雷，主有雨；當頭雷，主無雨。諺云：「未雨先雷，船去步回。」言不雨也。雪中有雷，主陰雨百日。無雲而雷，主飢疫。雷初起，其聲格格霹靂者，雄雷，旱氣也；其鳴依依不大霹靂者，雌雷，水氣也。
電
電，雷光也。陰陽激射，有火生焉，其光為電。又，電為陽光，陽微則光不見。仲春陽氣漸盛，以擊于陰，其光乃見，以故仲春始電。〈《羣芳譜》〉
在南主晴，在北主雨。諺云：南閃千年，北閃眼前。又云：「北閃三夜，無雨大怪異。」言必有風雨也。〈《田家雜占》〉
夏秋之夜，晴而見電，謂之熱閃 。〈《農占》〉
雨
雨者輔也，水從雲下，輔時以生養萬物也。〈《羣芳譜》〉
天下太平，夜雨日晴。言不妨農事也。太平之世，雨不破塊，潤葉津莖而已矣。〈董仲舒。〉
五更忽雨，日中必晴。諺云：雨打五更，日晒水坑。卒然有雨，不久必晴。《道德經》云：暴雨不終日。雨著水面上有浮泡，謂之水戴帽，主卒未晴。諺云：一點雨，一個釘，下到來朝也不晴。久雨雲黑，忽然明亮，主大雨。諺云：亮一亮，下一丈。又云：病人怕肚脹，雨落怕天亮。晏雨難晴，謂之黃昏雨。諺云：開門風，閉門雨。久雨，若午後少住，或可望晴。久雨，若午時乍晴，有日色，午後雨必多。諺云：雨住午，下無數。雨同雪下，卒難得晴。諺云：夾雨夾雪，無休無歇。甲子日晴，主兩月多晴；雨則久雨。〈《羣芳譜》〉
一云：甲子值隻日多驗，雙日謂之雌甲子，雖雨無妨。〈《歲時雜占法》〉
三季甲子皆宜晴，獨冬甲子宜雨。〈《瑣碎錄》〉
春甲子雨，乘船入市；夏甲子雨，赤地千里；〈「赤」、「尺」古字通用，言為雨阻，跬步若千里之難。〉秋甲子雨，禾頭生耳；冬甲子雨，雪飛千里。四季壬子宜晴，此日名水生日。春雨人無食，夏雨牛無食，秋雨魚無食，冬雨鳥無食。又云：雨打六壬頭，低田只索休。一說：壬子是哥哥，爭奈甲寅何。更須看甲寅日，此日若晴拗得過則不妨。諺云：甲寅日雨，四十九日天不晴。一說：壬子雨，丁丑晴，則陰晴相半，二日俱晴則六十日內少雨，二日俱雨，則六十日內不睛。凡久雨久晴皆看換甲。又云：甲日雨下乙日晴，乙日雨下十日陰。甲午旬中無燥土，逢庚必變，逢戊必晴。久晴逢戊雨，久雨望庚晴。〈《農圃春秋》〉
久雨不晴，但看丙丁；久晴不雨，且看戊己。又云：丙不藏日，是日雖陰雨，日必畧現也。〈《五雜俎》〉
壬子癸丑甲寅晴，木套釘靴掛斷繩。雨打丁巳頭，四十五日無日頭。〈《圃史》〉
雹
雹者，陰楊相搏之氣，蓋沴氣也。〈《程子》〉
陰包陽為雹，陽包陰為霰。雪六出而成花，雹三出而成寔，陰陽之辨也。〈《陸農師語錄》〉
凡雹皆冬之愆陽，夏之伏陰也，主歲穀不豐。〈京房。〉
雹乃陰陽不順之氣結成，亦有懶龍鱗甲之內寒凍生氷，為雷所發飛走墮落，大者如斗升，小者如彈丸。又，蜥蜴含水亦能做雹。人食雹，患疫疾大風顛邪之症。〈《五雷經》〉
春雹主豐年，夏雹小殺，秋雹禾遲熟，冬雹大臣死。〈《農桑要覽》〉
正月雹，大臣有暴死者，人多瘡痍。〈《月令通考》〉
元旦雹，主盗賊，瘡疥。五月雹，殺雞犬，婦人任事，民不安。〈《京房易占》〉
九月雹，不利牛馬。〈《月令通考》〉
醬味不正者，取雹一二升入甕內，即還本味。〈《本草》〉
虹
日與雨交，倐然成質，天地之淫氣也。〈《朱子》〉
雄曰虹，雌曰霓。虹常雙見，鮮盛者雄，闇者雌。赤白色為虹，青白色為霓。清明後十日虹霓始見，小雪日虹藏不見。〈《春秋斗運樞》〉
虹俗名鱟。東鱟晴，西鱟雨。括云：東出日頭西出雨，南見刀兵北太平。虹食雨，主晴；雨食虹，主雨。〈《農桑要覽》〉
雲合則雨，虹見則止。〈《朱子》〉
明而長者，主晴；短而暗者，主雨。〈《切用格言》〉
諺云：「對日鱟，不到晝。」主雨，言西鱟也。若鱟下便雨，返主晴。〈《田家雜占》〉
虹掛東，一場；虹掛西，雨瀰瀰。〈《太玄經》〉
卜歲恒言卷一終

[book_title]卷二
新鐫卜歲恒言卷二
䢴上吳鵠斗文偶集
露
〈附：甘露〉
露者，陰液也。釋為露，結為霜。〈《月令章句》〉
和氣津液疑而為露，露從地出。〈《五經通義》〉
凌霄花上露，入目損目。柏葉上露與菖蒲上露並能明目，旦洗之。〈《本草》〉
露氣濃甘者為甘露，王者敬養耆老則降于松栢，尊賢容眾則降于竹葦。〈《晉中興徵祥書》〉
甘露，美露池，神靈之精，仁瑞之澤，其凝如脂，其甘如飴。一名膏露，一名天酒。〈《瑞應圖》〉
雪
天地積陰，溫則為雨，寒則為雪。〈《大戴禮》〉
太平之世，雪不封樹，凌沴毒害而已矣。〈《拾遺記》〉
諺云：若要麥，見三白，冬無雪，麥不結。此言雪多主來歲年豐之兆也。又云：冬雪年豐，春雪無用。〈《萬寶全書》〉
雪晴而不消，謂之等伴，主再雪。久經日照而不化，是來年多水之兆也。春雪應大水，應在一百二十日。〈《農圃春秋》〉
雪者洗也，洗除瘴癘虫蝗也。凡花五出，雪花六出，陰之成數也。冬至後三戊為臘，臘前三雪，大宜菜麥，又殺虫蝗。臘雪密封陰處數十年亦不壞。用水浸五穀種，則耐旱，不生虫。洒几席間，則蠅自去。掩藏一切果食，不蛀蠧，豈非除虫蝗之驗乎。〈《本草綱目》〉
霜
天氣下降而為露，清風薄之而成霜。〈《乾象占》〉
陰盛則露凝為霜，霜能殺物，而露能滋物，性隨時異也。〈《本草綱目》〉
王者誅不原情，則霜附木不下地；不教而誅，其霜反在草下。〈《京房易傳》〉
唐寧王憲疾，時寒甚，凝霜封樹，名曰樹介。憲歎曰：「此俗所謂樹嫁者也。諺云：凌樹嫁，達官怕。吾其死乎。」已而果薨。〈《唐書》〉
霜初下只一朝，謂之孤霜，主來歲歉；連得兩朝以上，主歲豐。霜降日見霜，則清明日霜止，或前或後，日數皆同，田家出秧必待霜止，甚驗。〈《羣芳譜》〉
霜降，上有鋒芒者吉；平者凶，主來年旱。春霜主雨。〈《萬寶全書》〉
諺云：一夜春霜三日雨，三夜春霜九日晴。〈《便民纂》〉
霧
陰陽之氣亂則為霧。〈《曾子》〉
霧者百邪之氣，為陰胃陽，本于地而行于天。〈《五行志》〉
太平之世，霧不塞望，浸淫被泊而已矣。〈《漢書》〉
霧氣不順為陰陽錯亂，陰積不解，雨未降，有霧不可冒行，冒之者有毒，故田禾花果之類莫不畏霧。一云：旱霧有毒，雨後者無毒。〈《農家五行》〉
陰霧凝封樹上，數日不開，凍而成氷，名為樹介，兵象也。〈《宋史》〉
王肅、張衡、馬均三人俱冒重霧行，一人無恙，一人病，一入死。究其故，無恙者飲酒，病者飽食，死者空腹。〈《博物志》〉
江淮間，以立春連三日看湖中霧氣高尺寸，則水亦至其處，如無霧必旱。又以一九日占霧，定四月之水高下。二九日定五月，三九日定六月，四九日定七月，五九日定八月。每以首日看霧高幾寸、濃薄，以占其月有無水及大小，極驗。又諺云：春霧晴，夏霧落，秋霧不收雨颯颯。霧不收，定是雨。黑霧硫黃氣，主火災。〈《月令廣義》〉
正月
立春正月節
晴明少雲，歲熟；陰則虫傷禾豆。風從西北來，主暴霜殺物，穀貴；正北來，主大寒；東北來，風雨調，五穀熟；正東來，多暴雷；東南來，多風，有虫災；正南來，旱傷萬物；西南來，冲方為逆氣，主春寒，六月有大水；兌來，〈正西。〉旱霜疾疫，又西風為虛邪風，中之必病，如夜半至，無害。〈《羣芳譜》〉
立春天陰無風，民安，蚕麥倍收。東風，吉，人民安，果穀盛。〈《臞仙占》〉
東方青雲，人病，多雨；赤雲，春旱；白雲，八月旱；黑雲，春多雨。南方赤雲，主夏旱，米貴。〈《羣芳譜》〉
虹見正東，春多雨，夏有火災，秋多水。下雨主水。雪先春一日，年豐。〈《花鏡》〉
立春後五戊為社。〈《農圃春秋》〉
元旦
百年難遇歲朝春，遇者其年豐。〈《農圃春秋》〉
元旦晴和，人安，國泰，歲豐。又，主雞蕃息興旺。連三日內無風雨而陰和不見日色，其年必大豐。〈彙《圃史》《羣芳譜》《東方朔占書》〉
雨，主春旱。〈《農占》〉
雨雪，年豐，主秋水。〈《花鏡》〉
唐長壽七年元旦大雪，上謂羣臣曰：元日雪，百穀豐，此語有何故實。姚壽曰：「《氾勝之書》云：雪是五穀之精。」〈《舊唐書》〉
歲朝西北風，大水害農功。歲朝東北，五穀大熟。〈《圃史》〉
元旦東南及南風，皆主旱。〈《農圃六書》〉
四方有黃雲主熟，青主蝗，赤主旱。東井有雲，歲澇。〈《便民書》〉
日未出時，東方有黑雲，春多雨；南方有黑雲，夏多雨；西方主秋，北方主冬，皆如之。〈《圃史》〉
霞，主虫蝗，蚕少，果莢盛，婦女災；紅色，絲貴。〈《羣芳譜》〉
虹見，多旱。〈《花鏡》〉
雷鳴，一方不安，七月有霜。霧，主人疫，桑賤，又主大水。〈《羣芳譜》〉
霜，主七月旱。〈《花鏡》〉
四方有黃氣，大熟；白氣凶，青氣蝗虫，赤氣旱，黑氣水。元旦值甲，穀賤，人疫；乙，穀貴，民病；丙，四月旱；丁，絲棉貴；戊，米、麥、魚、鹽貴；己，米貴，蚕傷，多風雨；庚，田熟，民病，金鐵貴；辛，米平，麥、麻貴；壬，絹布、豆貴，米、麥平；癸，主禾傷，多雨，人民死。一說元日值戊，主春旱四十五日。值卯大熟，值辰雨多，值酉大熟。〈《羣芳譜》〉
二日
晴，大熟，主大安泰蕃息。得甲為上歲，得辛小收，得卯低田半收，得辰風多先旱，得酉大熟。〈彙《羣芳譜》《東方朔占書》〉
三日
晴，主上下安，又主猪安秦蕃息。月暈，所宿地小熟。東北風，水旱調。東南風，晴主旱。西北風，主水。得辛主水，得卯大水，得辰晴雨均，得酉民安。〈彙《羣芳譜》〉
四日
晴，主春煖，羊安泰蕃息。值甲為中歲，得辛主水，得卯大水，得辰七分收，得酉民安。〈彙《羣芳譜》《東方朔占書》〉
五日
晴明，民安，又主馬安泰蕃息。雨，田大收，蚕不收。霧，傷穀。得甲為下歲，得辛小旱，得卯半收，得辰歲稔，得酉中歲。〈彙《羣芳譜》《花鏡》《東方朔占書》〉
六日
晴明，大熟，又主牛安泰蕃息。得辛小旱，得卯半收，得辰大稔，得酉中歲。〈彙《羣芳譜》《花鏡》《東方朔占書》〉
七日
晴，民安，君臣和會。風雨，多災。得辛半收，得卯春澇，得辰水，得酉中歲。〈彙《農占》《東方朔占書》〉
八日
晴煖，宜穀，高田大熟。此夕雨，低田收。八日雨，元夜亦雨。雲掩月，主春雨多。是日不見參星，月半看見紅燈。得辛歲稔，一云春旱不收。得卯春澇，主全收。得辰先旱後水，得酉中歲。〈彙《農占》《東方朔占書》〉
九日
得辰，主仲夏水災。得酉中歲。〈《農占》〉
十日
得辰主旱，得酉中歲。月暈，主大旱。〈《農占》〉
十一日
得辰，五穀不收，冬大雪。得酉歲大熟。〈《農占》〉
十二日
得辰，五穀收，冬大雪。得酉歲大熟。月暈，主飛虫多死，大冷。〈《農占》〉
上元日
晴，主三春少雨，百果熟。又云：雨打上元燈，雲罩中秋月。又云：雨打上元燈，早稻一束草。〈彙《羣芳譜》《花鏡》〉
風吹上元燈，雨打寒食墳。〈《農圃春秋》〉
有霧，主水。〈《花鏡》〉
雨水正月中
陰多，主水少，高下並吉。〈《花鏡》〉
月食，粟賤，多盗。〈《羣芳譜》〉
十六日
夜晴，主旱，惟水鄉宜之。雨，歲俱收。最喜西南風，為入門風，低田大熟。〈《羣芳譜》〉
十七日
為秋收日，晴，主秋成，百果蕃茂。〈《花鏡》〉
二十三日
月暈，五穀不成。〈《農占》〉
二十四日
月暈，五穀不成。〈《農占》〉
二十五日
月暈，枲貴。〈《農占》〉
晦日
風雨，歲惡。〈《農占》〉
凡月內：
日蝕，人病，穀貴，齊大飢。〈《黃帝占》〉又主秦大旱。
日赤如血，主旱。日上有黑雲，大旱。月蝕，人災，多盗，齊大惡，米貴。一曰秦地大旱。南風多主旱，北風多主澇。虹見，七月穀貴。雷鳴，為失時，主疾疫，不收，應所發之方。又云：春雷須見氷，弗氷弗肯晴。電，主人民多殃。雹，主大臣有暴死者，人多瘡痍。霜下著物，見日不消，五穀萬物不實。雪至地，三日內即化，歲熟，人安；七日不消，秋穀不成。甲、乙日雨，春雨多；丙、丁、戊、己，夏雨多；庚、辛，秋雨多；壬、癸，冬雨多。〈彙《羣芳譜》《圃史》〉
霧，主水。諺云：正月霧，雨水遍滿路。〈《時令新書》〉
甲子豐年丙子旱，戊子蝗虫庚子亂，惟有王子水滔滔，都在正月上旬看。〈《通書》〉
日暈，丙丁日，主旱；戊己水；庚辛兵；壬癸江河決溢。四月同。〈《占書》〉
上旬月一暈，主樹木生虫；二暈，禾穀虫；三暈，主雷震物；暈多至六七，路多死人。〈《羣芳譜》〉
正月得三亥，湖田變成海，在正月節氣內方準。〈《周益公日記》〉
二月
驚蟄二月節
值朔日，主蝗災。驚蟄日雷在上旬，主春寒，黃梅水大，；中旬，主禾傷；末旬，主虫侵禾。一云：驚蟄聞雷米似泥。又云：未蟄先雷須見氷。〈彙《羣芳譜》《農圃六書》〉
朔日
值驚蟄，主蝗虫；春分，主歲歉。風雨，主人災，歲歉。〈《農圃六書》〉
二日
田家謂之上工日，宜晴。見氷，主旱。〈彙《羣芳譜》〉
八日
為張大帝生日，前後必有風雨，俗謂請客風，送客雨。東南風主水，西北風主旱。夜雨，桑柘貴。〈《農圃六書》〉
十二日
為花朝。晴則百果寔，最怕夜雨，若得是夜晴，一年晴雨調勻。〈《花鏡》〉
十二日夜宜晴，如晴徹後雖夜雨，多亦不怕。〈《時令新書》〉
十三日
謂之收花日。晴，主百穀果實倍收。〈《圃史》〉
十五日
為勸農日。晴，主年豐，百果寔。〈《羣芳譜》〉
春社
立春後五戊為社，社在春分前，主歲豐；在春分後，主歲惡。晴明，草木蕃茂，六畜大旺，畧有微雨不妨。〈《花鏡》〉
社公不喫乾粮，社婆不食舊水。是日雖晴，亦必有微雨。〈《圃史》〉
春分二月中
晴明燠熱，萬物不成。〈《羣芳譜》〉
春分無雨病人稀。〈《農圃六書》〉
月無光，有災。〈《花鏡》〉
風從西北來，多寒；正北來，人多疾；東北來，主水暴出；正東來，人安，年豐；東南來，草木生虫，主四月暴寒；正南來，五月先水後旱；西南來，多水；正西來，為逆氣，主春寒。有青雲，歲豐。〈《羣芳譜》〉
二十日
晴，主糴平。〈《羣芳譜》〉
凡月內：
月食，主粟賤，人飢。月無光，有災。虹見東，秋米貴；見西，絲貴，民災。雷不鳴，五穀不成，小兒多災。〈《羣芳譜》〉
有霜，主旱。是月宜連霜，諺云：一夜春霜三日雨，三夜春霜九日晴。〈《便民纂》〉
是月夜雨為酵頭雨，黃梅中，雨之多寡應之。以十夜為率，主雨水調勻，若過則水，不及則旱。〈《圃史》〉
霧，主歲凶。諺云：二月霧，父子不相顧。〈《時令新書》〉
三月
清明三月節
喜晴惡雨，諺云：簷前插柳青，農人休望晴；簷前插柳焦，農人好作驕。又，午前晴，早蚕收；午後晴，晚蚕收。〈《月令通攷》〉
清明日雨，主梅裏有水；晴則旱。又清明日雨，百果損。〈《圃史》〉
清明無雨少黃梅。〈《農圃春秋》〉
東北風，末市桑貴；東南風，中市桑貴，末市賤；西南風，晴損桑，末市貴；西北風，中市貴。雷鳴，主小麥貴。清明前二日為寒食，人家墓祭謂之掃松，多值風雨。是日雨，主歲豐。諺云：雨打墓頭錢，今歲好豐年。〈彙《羣芳譜》〉
朔日
值清明，草木茂；值穀雨，主年豐。雨，民疾疫，百虫生，又云井泉空，主旱。雷鳴，旱。〈《羣芳譜》〉
二日
雨，澤無餘。〈《圃史》〉
三日
晴，主桑貴。雨，宜蚕，主水旱不時。三月初三雨，桑葉無人取；三月初三晴，桑上掛銀瓶。是日東風，葉稍賤。雷鳴，小麥貴。〈《花鏡》〉
上巳有霜三月冷。〈《五雜俎》〉
四日
雨，主澇，主桑貴。〈《圃史》〉
六日
雨，壞墻屋。〈《圃史》〉
七日
雨，决堤防。無雨，下秧晴。南風，歲歉。〈彙《羣芳譜》《圃史》〉
八日
雨，乘船行。〈《羣芳譜》〉
九日
雨，難可期。〈《羣芳譜》〉
十一日
麥生日，喜天睛。〈《圃史》〉
穀雨三月中
前一日有霜，主旱。〈《羣芳譜》〉
是日雨，主魚多。〈《農圃六書》〉
十六日
西南風，主大旱，風愈急則愈旱。是日為黃姑浸種日，故南方上鄉人有撩起已浸稻種之說。又，懸錢百文于簷下，風力能動則皆失聲相弔。〈《羣芳譜》〉
十七日
無雨，蒔秧睛。〈《圃史》〉
廿七日
無雨，收稻晴。〈《圃史》〉
晦日
有雨，麥不收。〈《圃史》〉
凡月內：
值日食，大人憂，絲、綿、布、米貴，楚地大凶。〈《黃帝占》〉
月食，絲、綿、米貴。無光，主水災。風不衰，九月霜不降。 〈《羣芳譜》〉
雲甚潤厚大，暴雨將至。〈《隋書占》〉
虹見，九月米貴，魚、塩貴。雷電多，歲稔。暴雨至，名桃花水，主梅雨多。〈《農圃六書》〉
雪經三日不消，秋禾不成，米貴，又主九月霜不降，有三卯，宜豆。〈《羣芳譜》〉
三月無三卯，田家米不飽。初一雨飄飄，人民當食草。三月溝內白，溝底一畝麥。〈言三月晴則麥有收。〉是月若連雨四日，主穀貴。〈《圃史》〉
霧，主人災。諺云：三月霧，病人無限數。〈《時令新書》〉
四月
立夏四月節
晴，主旱。大晴，其年必旱。日暈，主水。宜雨，諺云：立夏不下，田家莫耙。夜雨多，損麥及蚕。有風，主熱。風從西北來，麥不利；從正北來，多雨，人病疫；從東北來，人疫，損穀。正東來，雷不時擊物，一云糴貴；東南來，歲稔，民安；正南來，夏旱；西南來，人不安，草木傷；正西來，有蝗，六畜災。南方有雲，歲豐。〈《羣芳譜》〉
巳時東南有青氣，歲豐，否則歲多災，應在十月。〈《萬寶全書》〉
虹見正南貫離位，主旱，有火災。〈《羣芳譜》〉
朔日
值立夏，地動，人不安；小滿，主災。晴，歲豐。晴而燠，主旱。日暈，主水、主風、主熱，有重種兩禾之患。風，主大風，一云：大風雨主大水，小風雨主小水，歲惡米貴。諺云：四月初一見青天，高山平地任開田；四月初一滿地塗，丟了高田去種湖。農夫謂此日最要緊。〈《羣芳譜》〉
初四日
稻生日，喜晴。雨，主穀貴。〈《圃史》〉
初五日至初八日
微雨，宜早麥。〈《羣芳譜》〉
初八日
晝雨，主旱。夜雨，果實少，麥不收。諺云：小麥不怕神共鬼，〈吳音叶舉。〉只怕四月初八夜內雨。大的北方麥晝花，忌晝雨；南方麥夜花，忌夜雨。又云：四月八日雨，魚兒岸上死；四月八日晴，魚兒上蒿林。〈彙《羣芳譜》《圃史》《農圃六書》〉
十三日
有雨，麥不收。〈《圃史》〉
十四日
晴，主歲稔。諺云：有利無利，只看四月十四。〈《五雜俎》〉
黃昏時日月對照，主秋旱。〈《月令通攷》〉
是日晴明，得東南風尤吉。〈《羣芳譜》〉
小滿四月中
有雨，主歲大熟。〈《花鏡》〉
十六日
宜雨。如日月對照，主秋旱。〈《月令通攷》〉
有穀無穀，只看四月十六。四月十六烏漉禿，高低田稻一齊熟。十六月上早，低田好種稻。〈《圃史》〉
月上早，色紅，主旱；遲而白，主水。〈《花鏡》〉
十八日
四月十八雨飄飄，高田好種雜牢嘈。主旱。〈《圃史》〉
二十日
為小分龍，晴則分嬾龍，主旱；雨則分健龍，主水。東南風，分黑龍，主旱。正南風，分赤龍，主大旱。西北風，分白龍，主大水。東北風，分青龍，主小水。西南風，分黃龍，上下大熟。〈《四時占候》〉
一云二十八日方是分龍日。〈《圃史》

[book_title]卷三
新鐫卜歲恒言卷三
䢴上吳鵠斗文偶集
五月
芒種五月節
晴明，主豐。〈《東方朔占書》〉
一云：芒種宜雨，但須遲。諺云：雨芒種頭，河魚淚流；雨芒種腳，魚捉不著。諺云：芒種端午前，處處有荒田。主無秧。〈《羣芳譜》〉
吳楚以芒種後逢丙日進黴〈音梅〉，小暑逢未日出黴。〈《神樞經》〉
閩人以芒種後壬日進黴，遇辰則絕。〈《花鏡》〉
諺云：雨打梅頭，無水飲牛；雨打梅額，井底開折。又云：田家忌迎梅雨，迎梅一寸，送梅一尺。然南方應，而北方則不應也。〈《五雜俎》〉
按天道自南而北，凡物候每先南方，故閩粵萬物早熟，半月始及吳楚，今驗江南梅雨將罷，而淮上方梅雨，又踰河北至，七月少有黴氣，而不覺以此言之壬丙進梅不足定，擬當易地而論。〈《風土記》〉
夏至前芒種後雨謂之梅雨，半月內驗西南風以定雨候。西南風急名曰哭雨風，主雨立至。若風微，最毒。應在時裏。諺云：梅裏一日西南，時裏三月潭潭。梅裏不宜雷，諺云：梅裏一聲雷，時中三日雨。〈彙《羣芳譜》〉
月內寒，主旱。諺云：黃梅寒，井底乾。〈《圃史》〉
日暖夜寒，東海也乾。〈《五雜俎》〉
朔日
值芒種，六畜災。值夏至，冬米貴。晴，主年豐。〈彙《羣芳譜》〉
此日至十日不雨，大風，大旱。〈《四時氣候》〉
雨，主歉。初一雨落水泉浮，墻崩壁倒難收捉。〈《圃史》〉
初二
雨落井泉枯。〈《圃史》〉
初三
雨落連太湖。〈《圃史》〉
端午
值夏至，穀不收。大晴，主水。諺云：端陽晒得蓬頭乾，十片高田九片浮。雨，主絲貴。〈《農圃六書》〉
只喜薄陰。大風雨，主田內無邊蒂，言風水多也。一云：雨，主來年大熟。〈《四時雜占》〉
霧，主大水。〈《羣芳譜》〉
十日
得辰，早禾半收。〈《羣芳譜》〉
十一日
得辰，五穀不收。〈《羣芳譜》〉
十三日
為白龍生日，當有風雨。〈《農圃六書》〉
五月十三是竹醉日，栽竹多茂盛。〈《五雜俎》〉
夏至五月中
在端午前，主雨水調。諺云：夏至端午前，坐了種田年。〈《田家五行》〉
夏至連端午，家家賣兒女。夏至在五六，不賣牛車便賣屋。〈《圃史》〉
上旬，米貴。中旬，大豐，米大賤。末旬，大歉，米大貴。〈《歲時記》〉
諺云：夏至在月頭，邊吃邊愁；夏至在月中，耽閣糶米翁。無雨，主旱。諺云：夏至無雨，碓裏無米。一說至日晴，主三伏晴，晴則必熱。夏至屬水，主妖；屬金，主大暑毒。值甲寅、丁卯，粟貴。〈《羣芳譜》〉
日暈，主大水。〈《便民圖纂》〉
日月無光，五穀不成，人病。〈《歲時雜占》〉
有雨謂之淋時雨，主久雨。〈《便民圖攷》〉
夏至日雨，其年必農。〈《農圃春秋》〉
夏至日个雨，一點值千金。〈《圃史》〉
夏至後半月為三時，半月內雨謂之時雨，頭時三日，中時五日，三時七日。〈《農圃六書》〉
時雨最怕在中時，中時雨，主大水。若到末時，縱有雨亦善。諺云：夏至未過，水袋未破。〈《四時占候》〉
風從西北來，寒傷萬物。正北來，寒暑不時，山水暴發。東北來，泉湧山崩。正東來，八月人災。東南來，九月風落草木，傷百果。正南來，五穀熟。西南來，六月雨水橫流。正西來，秋雨多。又，青雲為虫，白為喪，赤為兵荒，黑為水，黃為豐年。〈《羣芳譜》〉
夏至有雲三伏熱，夏至有雲六月旱，重陽戊遇一冬晴。〈《圃史》〉
夏至有雷三伏冷，重陽無雨一冬晴。〈《五雜俎》〉
有雷，主久雨。末時雷，主久晴。諺云：迎梅雨，送時雷，送了去，再不回。夏至後四十六日內，虹出西南貫坤位，主水及蝗災，魚少。夏至午時，正南方有赤氣，百穀豐；出右，萬物平；出左，赤地千里。〈《羣芳譜》〉
夏至後九九氣候，諺云：一九、二九，扇子不離手。三九二十七，氷水甜如蜜。四九三十六，汗出如洗浴。五九四十五，頭戴秋葉舞。六九五十四，乘凉入佛寺。七九六十三，床頭尋被單。八九七十二，思量蓋夾被。九九八十一，皆前鳴蟋蟀。夏至後三庚入伏，伏者何也，凡四時之相禪皆相生，獨夏禪于秋，以火克金，金所畏也，故謂之伏。〈《五雜俎》〉
二十日
為大分龍，占同小分龍。兩浙諺云：廿一有雨歲豐，無雨則旱。〈《羣芳譜》〉
二十分龍廿一雨，水車閣在衖堂裏。〈《農圃春秋》〉
二十三日
雨謂之回龍雨，一百二十日曬龍衣，主旱。〈《農圃六書》〉
二十五、六日
諺云：熟不熟，但看五月二十五六。大晴則大旱。楚俗以廿九、三十為分龍節，水則多水。閩俗以夏至後為分龍。〈《四時占候》〉
此日陰沉沉，穀子壓田堘。〈《羣芳譜》〉
三十日
不雨，主人多病。〈《羣芳譜》〉
凡月內：
日食，大旱，大飢，人死，六畜貴，梁大凶。〈《乙巳占》〉
月食，主旱，梁地惡，六畜貴，齊地虫。月無光，大災旱。砲車雲起，主暴風拔木。東坡詩云：今日江頭天色惡，砲車雲起風暴作。虹見，主小水。雷不鳴，五穀減半。上辰、上巳日雨，主蝗災。〈彙《羣芳譜》〉
霧，主旱。諺云：五月□□底全無惜。〈《時令新書》〉
六月
小暑六月節
有雨，主久雨。是日東南風兼有白雲成塊，主在半月船舶風，必大旱。〈彙《羣芳譜》、《花鏡》〉
朔日
值夏至，大荒。值小暑，山崩河溢。值大暑，民病。遇甲，飢，風雨，穀貴。西南風，主虫傷禾。〈《羣芳譜》〉
初三日
晴，山篠盡枯零。初三一陣雨，夜夜風潮到處暑。〈《五雜俎》〉
霧，大熱。〈《羣芳譜》〉
初六日
晴，主收乾稻。雨，主有秋水。〈《月令通考》〉
大暑六月中
夏至日屬金，主大暑毒。〈《羣芳譜》〉
晦日
值立秋，旱稻遲。南風，主虫災，不雨，人多疾。〈《農占》〉
凡月內：
日食，六畜、五穀貴，主旱，沛大凶。〈《月令通考》〉
月食，主旱，六畜貴，沛國惡，魯有水災。月無光，六畜大貴。三伏內有西北風，主稻秕，冬氷堅。諺云：伊內西北風，臘月船不通。月內宜熱，諺云：六月不熱，五穀不結。六月有白雲橫斗下，或東方生雲，皆主雨。虹見，米、麻貴。雷若不鳴，蝗生，冬民不安。電，夜見南方，主晴；北方，主雨。夜晴而見遠電，謂之熱閃，七月亦然。黑霧相連，主雨，一云主旱。諺云：六月裏霧，要雨直到白露。〈彙《圃史》、《羣芳譜》〉
七月
立秋七月節
七月秋，蒔到秋；六月秋，使罷休。〈《圃史》〉
朝立秋，涼颼颼；暮立秋，熱到頭。〈《五雜俎》〉
立秋日晴，萬物多不成熟。小雨，吉。大雨，傷。和風涼，吉。熱，主來年災旱。風從西北來，暴寒多雨。正北來，冬多雨雪，陰寒。東北來，為逆氣，穀不熟，糴貴。正東來，秋多暴雨，人不和，草木再榮。東南來，凶。正南來，旱。西南來，田禾倍收。正西來，秋多雨，霜重。早禾怕北風，晚禾怕南風。是日西方有雲及微雨，吉。晡時西南黃雲如羣羊，是坤氣至也，主五穀、果蔬有成。黑氣相雜，宜桑麻。如無此氣，主歲多霜。赤雲，主來年旱。西南有赤雲，宜粟。秋後四十六日內，虹出正西貫兌位，主旱。立秋後虹見，為天收，雖大稔亦減分數。雷多，損晚禾。己酉日立秋，多晴。〈《羣芳譜》〉
朔日
值立秋或處暑，人多病。日食，人流亡，大水壞城郭，繒帛貴，歲惡，秦國惡之。虹見，主年內米貴。有雷，損晚禾。〈《占書》〉
初三
有霧，主年豐，草木榮盛。〈《花鏡》〉
七夕
有雨，名洗車雨，麥、麻、豆賤。諺云：七月無洗車，八月無寥花。是日遇西南風，謂之金風，無秕穀。〈《農占》〉
八日
得滿斗，主秋成。〈《花鏡》〉
十五日
月食，人災，來年牛馬貴，楚地大旱。是日謂稻竿生日，要晴，有雨主撈水稻。有雷謂之打折竿頭，撈不成。一云十四、十五、十六有雨，俱主撈水稻。俗又謂稻扦生日。〈《農圃六書》〉
處暑七月中
處暑內喜雨，秋前無雨水，白露柱來淋。故諺云：處暑若還天不雨，總然結寔也無收。〈《羣芳譜》〉
十六日
月上早，熟；月上遲，秋雨至。有雨，主來歲荒。是日名為洗鉢雨，十方寺觀，每年四月十五日結夏上堂，七月十五日解夏散堂，十六洗鉢，有雨便知來年必荒，停堂，甚驗。〈《田家五行》〉
晦日
風雨，主人多病，宜麥，布貴，油麻貴。〈《羣芳譜》〉
凡月內：
日食，人災，大水，歲惡，秦國惡之。〈《庚辛占》〉
日无光，虫災，歲凶。〈《家塾事親》〉
月食，人災，來年牛馬貴，楚地大旱。雷大吼，有急令雨雪大，飢民多死，人物相食。霧，主水。諺云：七月霧，魚行人大路。〈《時令新書》〉
有三卯，田禾熟；無則早種麥。雨小，吉；雨大，傷穀。〈彙《花鏡》《羣芳譜》〉
八月
白露八月節
日晴，主收稻。納音屬火，主虫多，難種菜。〈《羣芳譜》〉
有雨，損穀。〈《圃史》〉
諺云：白露前是雨，白露後是鬼。稻花見日方吐，其時雨來，不及收花，所以多粃。〈《農圃六書》〉
若雙日，白露有雨不損苗。單日有雨則損苗。如連陰雨，不為害。〈《羣芳譜》〉
朔日
值白露，主果穀不登；秋分，主物貴。〈《花鏡》〉
晴，主連冬旱，宜薑。略淂雨，宜麥。一云：月月初一要晴，惟此月初一要雨。諺云：八月初一難淂雨，九月初一難淂晴。〈《農圃六書》〉
大風雨，人不安。南風，禾熟。〈《花鏡》〉
十一日
半晴，吉。是日看水深淺，可卜來年水旱。〈《花鏡》〉
中秋
晴，主來年大水。无月，蚌无胎，蕎麥无寔。月有光，主兎多，魚少。雨，主來年低田熟，上元无燈。諺云：雲掩中秋月，雨打上元燈。〈《花鏡》〉
秋分八月中
晴，主不收。〈《月令通考》〉
微雨或陰天最吉。秋分宜在社前，諺云：分後社，穀米遍天下；社後分，穀米如錦堆。淂雨則米粒圓滿多收，諺云：田怕秋旱，人怕老窮。旱必熱，熱則損稻。〈《農圃六書》〉
分社同一日，低田盡叫屈。〈《月令通考》〉
風從西北來，主下年陰雨。正北來，多寒。東北來，風急，主十二月陰寒。正東來，為逆氣，百花虛發。東南來，主十月多暴氣。正南來，歲惡。西南來，土工興，民憂。正西來，大熟。酉時西方有白雲，主大稔；黑雲相雜，宜麻、豆；赤雲，主來年旱。秋分後四十六日，虹見西北貫乾位，多水，主虎傷人。有霜，人多病。〈《花鏡》〉
秋社
立秋後五戊為社，雨來年豐。〈《月令廣義》〉
十六日
夜，萬里无雲，來年大熟。諺云：十六雲遮月，來年防水沒。〈《農圃六書》〉
十八日
為潮生日，前後必有大雨，名橫港水。〈《花鏡》〉
廿四日
為稻藁生日，雨則藁腐。〈《圃史》〉
凡月內：
日食，人多瘡疥。月食，主飢，鄭大凶，魚塩貴，人災。〈《花鏡》〉
有三卯三庚，低田麥稻吉。三庚二卯，麥宜高田。諺云：三卯三庚，麥出低坑；三庚三卯，麥出抝巧。〈高鄉也。〉八月浮雲不歸，二月雷不行。是月不宜聞雷。有雹雪，多病人〈《農占》〉
霧，主歲凶。諺云：八月霧，切莫開倉庫。〈《時令新書》〉
月大，有水災，少菜。〈《羣芳譜》〉
九月
寒露九月節
前後有雷電，主次年有水。〈《農圃六書》〉
朔日
值寒露，主冬冷。值霜降，多雨，來歲稔。晴明，萬物不成。風雨，來年春旱，夏多水。微雨，吉。大雨，傷禾。虹見，主麻貴，人災。〈《花鏡》〉
一日至九日，凡北風則來年米賤。以日占月，如一日北風，正月賤。二日北風，二月賤也。〈《圃史》〉
重陽
晴，則冬至、元旦、上元、清明四日皆晴。雨，則皆雨，主飢荒。諺云：九日雨，禾成脯。又云：重陽濕漉漉，穰草千錢束。〈《田家五行》〉
重陽无雨一冬乾。或謂「无」字當作「霧」。〈《羣芳譜》〉
重陽戊遇一冬晴。〈《圃史》〉
重陽東北風，名「石崇口內風」，萬物盡結寔。西北風為「范丹口內風」，有寔不教吃。〈《農事須知》〉
十三日
晴，則一冬多晴。〈《農占》〉
九月十三晴，釘靴掛斷繩。〈《五雜俎》〉
霜降九月中
前後水必退，古云：霜降水痕收。〈《農事須知》〉
凡月內：
日食，主飢疫，布帛貴，塩貴，女工貴，韓大凶。〈《己巳占》〉
月食，韓國惡，趙分，牛羊災。月常无光，主虫災，布帛貴。草木不凋，主來年三月草木傷。虹出西方，大小豆貴。有雹，牛馬不利。无霜，來年三月多陰寒，草木皆傷。雷嗚，主穀大貴。〈《花鏡》〉
霧，主凶。諺云：九月霧，貧人便欺富。〈《農占》〉
十月
立冬十月節
晴，主冬暖，多魚。〈《月令通考》〉
風從西北來，歲豐。正北來，多霜。東北來，人病。正東來，深雪酷寒，東南來，冬溫，來年夏旱。正南來，五月大疫。西南來，水泛溢，魚塩貴。正西來，米貴。〈《羣芳譜》〉
雷震，萬物不成。立冬四十日內，虹出正北貫坎位，冬少雨，春多水。冬前霜，來年早禾好；冬後霜，來年晚禾好。〈《花鏡》〉
朔日
立冬，有災異。值小雪，有東風，春米賤；西風，春米貴。其日用斗量米，若有米綴斗外，主來年春米陡貴。〈《羣芳譜》〉
晴，則一冬多晴。〈《月令通考》〉
十月初一晴，柴炭灰樣平；十月初一陰，柴炭貴如金。〈《圃史》〉
賣絮婆子看冬朝，无風無雨哭號咷。〈《五雜俎》〉
雷鳴，人災。風雨，來年夏旱。西北風，來年熟。〈《花鏡》〉
二日
雨，芝麻貴。〈《羣芳譜》〉
十五日
為五風生日，此日有風，主終年風雨如期，謂之「五風信」。〈《羣芳譜》〉
十五、十六晴，主冬煖。〈《月令通考》〉
小雪十月中
雪，主穀賤。〈《圃史》〉
東風，春米賤；西風，春米貴。〈《羣芳譜》〉
晦日
占與朔日同。〈《羣芳譜》〉
凡月內：
日食，主冬旱，六畜魚塩貴，秦地大凶，來秋穀貴。〈《黃帝占》〉
月食，秋穀魚塩貴，衛國惡。月无光，六畜貴。有三卯，米價平。又，十月无壬子，留寒待後春。雷鳴，人災。〈《花鏡》〉
有霧，為沫霧，主來年水大，相去一百單五日水至，須看霧，著水面則輕，離水面則重。諺云：十月沫露塘瀊，十一月沫露塘乾。〈《田家五行》〉
十月霧，水牛岡上臥。〈《時令新書》〉
立冬後十日為入液，至小雪為出液，淂雨謂之液雨，亦曰葯雨，百虫飲此皆伏蟄，至來春雷鳴起蟄乃出也。〈《本草綱目》〉
雨打冬丁卯，飛禽不淂飽。〈《圃史》〉
十一月
大雪十一月節
朔日值大雪，主有災。〈《農圃六書》〉
朔日
值冬至節，主年荒。有風雨，宜麥。值大雪節，主年荒，歲凶，民災。〈《羣芳譜》〉
朔日得壬，主旱。二日得壬，小旱。三日得壬，赤旱。四日得壬，大熟。五日得壬，小水。六日得壬，大水。七日得壬，河決。八日得壬，海翻。九日得壬，大熟。十日得壬，少收。十一、十二日得壬，五穀不收。〈《田家五行》〉
冬至十一月中
晴，萬物不成，又主年內多雨。〈《便民圖纂》〉
風寒，吉。風從西比來，明年夏旱。正北來，明歲稔。東北來，正月多陰雨。正東來，雷不止，大雨連行。東南來，百虫害草木。正南來，名賊風，冬溫，乳母多死，水旱不時，穀貴，人疫，避之吉，夜至則无害。西南來，多水。正西來，明秋多雨，一云禾熟。東南風，名歲露，若飢而中其氣，開年瘟，謹避之。〈《羣芳譜》〉
西南風，主久陰。諺云：冬至西南百日陰，半晴半雨到清明。〈《農圃六書》〉
青雲北起，歲熟，民安。赤旱；黑水；白災；黃熟。无雲，凶。〈《羣芳譜》〉
四十六日內虹出東北方貫艮位，春多旱，夏多火災。〈《京房易占》〉
雨則年必晴，晴則年必雨。露，主來年旱。雪大，來年熟，少則來年旱。冬至前後有雪，主來年水多。〈《羣芳譜》〉
至前米價長，貧兒有處養；至前米價落，貧兒轉蕭索。〈《農事須知》〉
冬至日數至元旦，五十日者民食足，若不滿五十日者，一日減一升，有餘日益一升，最驗。〈《四時纂要》〉
冬至後三戊為入臘。〈《圃史》〉
冬至後九九氣候，諺云：一九二九，相逢不出手；三九二十七，籬頭吹觱栗；四九三十六，夜眠如露宿；五九四十五，太陽開門戶；六九五十四，貧兒爭意氣；七九六十三，布衲担頭担；八九七十二，貓犬尋陰地；九九八十一，犁耙一齊出。京師諺又云：一九二九，相逢不出手；三九四九，圍爐飲酒；五九六九，訪親探友；七九八九，沿河看柳。〈《五雜俎》〉
冬至後一百零五日為寒食。〈《容齋隨筆》〉
十七日
東北風，天有雲，主來年有雨，大熟。〈《圃史》〉
晦日
有風雨，主來春少水。〈《農圃六書》〉
凡月內：
日食，人畜俱疫，魚塩貴，糴貴，牛死，燕大凶。〈《乙巳占》〉
月食，米貴，趙、燕惡。月无光，魚塩貴。雷雨，春米貴。有霧，主來年旱。雪少，主來年旱。〈《羣芳譜》〉
仲冬行夏令，主大旱。〈《月令》〉
十二月
小寒十二月節
有風雨，損畜。〈《羣芳譜》〉
朔日
值小寒，主有祥瑞。有風雨，來春主旱。東風，主六畜災。〈《圃史》〉
上酉日
有雨，主冬春連陰兩月。雪，主來年旱澇不均。〈《羣芳譜》〉
大寒十二月中
有風雨，主損鳥獸。〈《花鏡》〉
除夜
東北風，吉。諺云：今夜東北，來年大熟。東南風，主來年水大。除夜犬不吠，新年无疫癘。〈《五雜俎》〉
凡月內：
有日食，主來年水災，夏麥不收，穀貴，牛多死，趙大凶。〈《黃帝占》〉
月食，主來年大水，穀貴，秦國惡。九月至十二月常無光，主來年穀大貴。〈《羣芳譜》〉
霧，主來年旱，酉日尤驗。諺云：臘月有霧露，无水做酒醋。〈《湘潭記》〉
臘月雷，地白雨來催。〈《圃史》〉
雷鳴，主來年旱澇不均。又云：雷鳴雪裏，陰雨百日。虹兒，黍穀貴。〈《羣芳譜》〉
氷後水長，主來年大水；氷後水退，主來年旱。兩春夾一冬，十個牛欄九個空。〈《家塾事親》〉
有暴雨，來年六七月內有水。〈《羣芳譜》〉
十二月為大禁月，宜寒，忽有一日稍煖，即是大寒之信。諺云：一朝赤膊，三日頭縮。大寒不過丑寅，大熱不過未申，過此必稍和。〈《農事須知》〉
立春在殘年，主冬煖。諺云：兩春夾一冬，无被煖烘烘。又云：立春日煖，凍殺百鳥卵。冬至後第一戊為臘，臘前淂兩三番雪，謂之臘前三白。諺云：若要麥，見三白。又云：凍殺蝗虫子。又云：臘雪是被，春雪是鬼。〈《農圃六書》〉
十二月上旬、中旬有雪，來年梅水盛。凡雪日間不積，謂之羞明，霽而不消，謂之等伴，主再雪，又主來年多水。〈《羣芳譜》〉
閏月
欲知來年閏，先筭至之餘，更看大小盡，決定不差殊。如來年該置閏，只以今歲冬至後餘日為率。如今歲十一月二十二日冬至，本月尚餘八日，則來年當閏八月，如係小盡則閏七月。若冬至在上旬，則以望日為斷，十二日足則復起一數，若餘十三日則無閏。〈《簷曝偶談》〉
卜歲恒言卷三終

[book_title]卷四
新鐫卜歲恒言卷四
䢴上吳鵠斗文偶集
地土
地者易也，言能養物懷仁，交易變化，含吐應節，故其立字，土力于一者為地。○地當陰陽之中，能吐生萬物者稱之土。〈《天中記》〉
一年三百六十日，五行各司七十二日，而土分旺于辰戍丑未四季之月，各十八日是謂土王用事。〈《通書》〉
王者德至于地則嘉禾生。〈《援神契》〉
揚州、荊州地土宜稻。豫州、并州地土宜五種。〈黍、稷、菽、麥、稻。〉青州地土宜稻、麥。兗州地土宜四種。〈黍、稷、麥、稻。〉雍州、冀州地土宜黍、稷。幽州地土宜三種。〈黍、稷、稻。出《周官》。〉
亢旱太甚，作雨日久，不為星變即為地震，或大風作而為地震，盖地寒盛則裂，風盛則震也。〈《玉歷通政經》〉
地陷主兵亂。〈《京房》〉
地生毛，人勞兵起。〈《地鏡》〉
地折裂有聲，則兵大起，境土不寧。〈《抱朴子》〉
地無故自成泉，主兵亂，大水。〈《宋志》〉
地面濕潤，主雨。地出水珠如汗，主暴雨。石磉水流，四野氣蒸，主暴雨立至。若得西北風解散則無雨。〈《月令廣義》〉
冬月地不凍，主其鄉人流亡。〈《聞見集》〉
〈戊巳日燕不啣泥，慮巢不堅，凡舍宇土工等事亦宜避土日。《月令廣義》〉
山川
天將時雨，山川出雲。〈《孔子》〉
遠山之色清朗，主睛；昏暗，主雨。〈《士商要覽》〉
小山不出雲者，忽然雲起，主大雨。有霧亦主大雨。諺云：山頭戴帽，平地渰竈。〈《農占》〉
山色昏濛，主天変。忽生雲接天，立時雨。〈《月令廣義》〉
《廬山記》天將雨，則有白雲或冠峰巖，或亘中嶺，謂之山帶，不出三日必有大雨，然不獨廬山為然。大凡山極高而有洞穴者，皆能吐雲作雨。《海錄碎事》云：「大雨由天，小雨由山。」想不誣耳。〈《五雜俎》〉
山移徙及山石自動，或濕或血，皆主兵亂。凡入山念儀方二字以却蛇虫，念儀康二字以却虎狼，念林兵二字以却百邪。〈《地鏡》〉
夏月水底生苔，主有暴雨。若浮水面，立時大雨。水作靛青色，亦然。諺云：水面生青靛，天公又作変。〈《切用格言》〉
水有香氣或腥氣，皆主雨水驟至。〈《士商要覽》〉
正月初一日至十二日，一日主一月，每旦以瓦瓶秤水，視其輕重，重則雨多，輕則雨少。〈《月令通纂》〉
除夕取長流水秤輕重，元日又取水秤之，以較兩年之高下。〈《歲占》〉
三月氷，歲不成。四月氷，天下荒。五月氷，其國亡。六月氷，天下亂。夏氷，歲飢，民流。冬不氷，兵荒，民疫。〈《聞見集》〉
氷堅主水。氷後水長，主來年水。氷後水退，主來年旱。若氷堅可渡，亦主水。〈《家塾事親》〉
謝肇淛曰：客中若遇無甘泉去處，但以苦水烹之，數沸後澄至冷，去其泥滓，復烹之，即甘矣。此亦古人煉炭之法也。為客者不可不知。〈《五雜俎》〉
凡適他方，不伏水土，將鞋底下土刮下，和水服，即止。〈《本草綱目》〉
附：穿井法
於穿井之地覆以多碗，次早揭視，碗中潤水多者，下有脈泉。〈《玉歷》〉
凡井以黑鉛為底，能水散結，人飲之無疾，入丹砂鎮之，令人多壽。〈《本草綱目》〉
人
王者盛德則嘉禾生。嘉禾者仁卉也，其大盈箱，一稃二米。〈《晉中興．徵祥記》〉
王者出號施令合民心，作樂制禮得天心，則草木有益于人者長，以養民。〈《稽命錄》〉
元旦聽人民之聲，聲宮則主歲善吉，商則有兵，徵旱，羽水，角惡。〈《呂覽》〉
凡聽声，徵如負豕覺駭，羽如鳴馬在野，宮如牛鳴窌中，商如離羣羊，角如雉登木以鳴，其音凄清。此言呼以聽土地之音，非謂他音皆然也。声合乎五音，其首声聽其協而詳之也。〈《管子》〉
部吏所致侵漁百姓則蝗食穀，身黑頭赤，武吏也；頭黑身赤，文吏也。〈《酉陽雜俎》〉
食心曰螟，食葉曰蜷，食根曰蟊，食節曰賊，四者皆蝗之名也。〈《爾雅》〉
吏冥冥犯法則生螟。〈《說文》〉
螟應苛政。〈《春秋含孳》〉
使乞貸則生蜷。〈《許慎》〉
吏抵冒取民財則生蟊。〈《說文》〉
妖害忠孝，虫食苗根。〈《京房易傳》〉
王者與諸侯爭則虫食苗節莖。〈《京房易傳》〉
人生三子，主太平。人生三女，國淫失政。人生四子，諸侯競位。人生肉塊，天下飢荒。〈《玉氷玄珠密語》〉
男化為女，宮刑濫也。女化為男，婦政行也。〈《京房易占》〉
男化為女，賢人去位。女化為男，賤人為王。〈《春秋潛潭巴》〉
天將雨，人之病先動，是陰相應而起也。天將陰雨，又使人睡臥者，陰氣也。〈《漢名臣奏》〉
人首頰熱，太白晝見，日月昏暈，燈火焰明搖動，皆主大風。〈《士商要覽》〉
南方有人，長二三尺，裸形，目在頂上，行走如飛，名曰旱魃。所見之國必大旱，赤地千里。一名貉。遇者得之，投于溷中則死，旱災除。〈《神異經》〉
芒神
服色以立春日支神受剋為衣色，剋衣之色為繫腰色。亥子日，黃衣，青繫腰。寅卯日，白衣，紅繫腰。巳午日，黑衣，黃繫腰。辰戌丑未日，青衣，白繫腰。頭髻以立春日納音為法。金日，平梳兩髻在耳前。木日，平梳兩髻在耳後。水日，平梳兩髻，右髻在耳後，左髻在耳前。火日，平梳兩髻，右前左後。土日，平梳兩髻，在頂直上。罨耳以立春時為法。從卯至戌八時，芒神手提罨耳。卯巳酉未時，右手提。辰子申戌時，左手提。八時見日溫和，寅時，芒神戴罨耳，揭起左邊。亥時，戴罨耳，揭起右邊。寅亥時為通氣，故揭起一邊。子丑時，芒神全戴罨耳，為嚴凝時，故全掩也。鞋袴行纏以立春日納音，金日，繫行纏鞋袴全左，行纏在腰左懸。木日，繫行纏鞋袴全右，行纏在腰右懸。水日，繫行纏鞋袴俱全。火日，繫行纏鞋袴俱無。土日，著袴，無行纏鞋子。閑忙，以每年正旦前後各五日內立春者是農忙，則芒神與牛並立。正旦前五日外立春者是農早忙，芒神在牛前立。正旦後五日外立春者是農晚閑，芒神在牛後立。左右立六支，陽年在右邊立，陰年在左立。身像，芒神身高三尺六寸，接一年三百六十日。鞭結，鞭子用柳枝，長二尺四寸，按二十四氣。上用結子，以立春四孟用麻，四仲用苧，四季用絲，俱以五采染色。老少高低，寅申巳亥年老像，子午卯酉年少壯，辰戌丑未年童像。〈《通書》〉
春牛
頭色黃，主歲熟，又專主菜、麥大熟。青，主春多瘟。赤，主春旱。取水土方位，以冬至節後辰日，于歲德方取水土。牛像，牛頭至尾椿八尺，按八卦。牛尾一尺二寸，按十二時。高四尺，按四時。胎骨用桑柘木。踏板用本衙門扇，以六支陽年用左，陰年用右。顏色，牛顏色以立春日為法。日干為頭角耳色，甲乙日青，丙丁日紅，庚辛日白，壬癸日黑，戊己日黃。日支為身色，亥子日黑，寅卯日青，巳午日紅，申酉日白，辰戌丑未日黃。納音為蹄尾肚色，金日白，木日青，水日黑，火日紅，土日黃。籠頭构索以立春日支色，四孟日用麻，四仲日用苧，四季日用絲。构子用桑柘，朝向祭拜方位，隨牛頭所向之方祭拜，牛頭向東祭拜。〈《通書》〉
草木
王者德澤純治，八方同一，則木連理。連理者，仁木也，或異枝還合，或兩樹共合。建元元年，木連理四，一生膏山，一生武昌，一生汝陰，一生汝陽。〈《晉中興．徵祥說》〉
欲知歲之所宜，當于冬至日，將諸穀果菜等種各量一升，以布囊盛埋于陰地，候至五十日，取出量之，則知來歲所宜。重者大熟，輕者不收。〈《汜勝之書》〉
歲欲豐，則甘草先生，甘草，薺也。歲欲苦，苦草先生，苦草，葶藶也。歲欲雨，雨草先生，雨草，藕也。歲欲旱，旱草先生，旱草，蒺蔾也。歲欲流，流，流移也，流草先生，流草，蓬也。歲欲惡，惡草先生，惡草，水藻也。歲欲病，病草先生，病草，艾也。皆以孟春占之。○梅桃杏實多，來歲秋禾善。五木者，五穀之先，欲知五穀，先視五木，擇其本盛者，來年多種之，萬不失一也。故五果分五行，所以表五穀也。○杏多實不虫，來年謂之穰。〈俱出《師曠占 》〉
梅實少則秫亦少。杏花開值清明時，必有雨。〈《月令廣義》〉
桃李寔多者，來歲必穰。〈《鹽鐵論》〉
五時，見生而樹生，見死而穫死。天下時，地生財，不與民謀。〈《呂覽》〉。陳註云：樹生穫死，后稷教民種藝之法也。《汜勝之農書》曰：五穀生于五木，黍生于榆，大豆生于槐，小豆生于李，麻生于楊，大麥生于杏，小麥生于桃，稻生于柳。五木自天生，五穀待人生，故曰見生而樹生。靡草死而麥秋，草木黃而禾登，故曰見死而穫死也。下，降也，謂春夏陽氣下降也。地生財，謂地生百穀為財寶也。天時地財，乃造化生物自然之道，非因人稼穡而始有，故曰不與民謀也。〈《月令廣義》〉
若欲知五穀之收否，但看五果盛衰。李主小豆，杏主大麥，桃主小麥，栗主稻，棗主禾。〈《本草》〉
茅屋久雨菌生其上，可占晴雨，朝出晴，暮出雨。蒹葭初生，剝其小白花嘗之，甘甜主水，餿主旱，即菱草也。〈《月令廣義》〉
麻苧生子，沒殺二苧。二苧生子，旱殺三苧。〈《士商要覽》〉
藕花謂之水花魁，開在夏前，主水。〈《士商要覽》〉
扁豆、鳳他芒種前開花，杞夏月開結，野薔薇開在立夏前，麥花晝放，竹笋透林，皆主水。槐花開一遍，糯米長一遍價。〈《農占》〉
五月暴熱之時，看窠草忽自枯死，主有水。〈《便民圖纂》○看窠草，一名干戈草，蘆葦之屬。〉
芒種前扁豆開花，主有水。〈《月令廣義》〉
凡梅雨中冬青花開，主旱。盖此花不落濕地，關係水旱。諺云：冬青花未破，黃梅雨未過；冬青花已開，黃梅雨不來。〈《常氏日抄》〉
清明之日桐始華，桐若不華，歲有大寒。〈《周書．時訓》〉
桐花初生時，赤色主旱，白色主水。梧桐可知月正閏，歲生十二葉，一邊六月，從下數，一葉為一月，有閏則十三葉，視葉小處則知閏何月。立秋之日，如某時立秋，至期一葉先墜，故云：梧樹一葉落，天下盡皆秋。〈《遁甲書》〉
藕生應月，閏月益一節。芋以十二子為衛，亦應數。〈《續博物志》〉
㯶亦應月生片，遇閏則生半片，歲長十二節，閏年增半節。〈《石室奇方》〉
雨着樹枝凝而成氷，名曰木介，兵與飢荒之兆也。〈《農占》〉
以木炭與物稱之，使輕重等，懸至中，天將雨則炭重，天晴則炭輕。〈《感應類從志》〉
鳥獸
羽虫三百六十而鳳為之長，毛虫三百六十而麟為之長。〈《家語》〉
國安，其主好文，則鳳凰居之。國亂，其主好武，則鳳凰去之。〈《淮南子》〉
王者恩至虫羽則麒麟至，張網焚林則麒麟去。〈《春秋繁露》〉
唐虞之世，麟鳳遊于田。〈《孔叢子》〉
禹時鳳凰棲于木，麒麟步于庭。〈《吳越春秋》〉
巢居知風，穴居知雨。〈《董仲舒》〉
鵲巢識風之多少，獺穴知水之淺深。〈《淮南子》〉
鵲季冬始巢，開戶背太歲，向太乙，知來歲風多，巢必卑下。〈《博物志》〉
鵲知歲之多風也，去喬木而巢扶枝，〈扶，旁也。〉大人過之則探鷇，嬰兒過之則挑其卵，知避遠難而忘近患。〈《淮南子》〉
鵲早噪報晴，謂之乾鵲。又主行人信喜等事。鵲巢近地，其年大雨兼多風。 〈《述異記》〉
齊有一足鳥飛集殿前，舒翅而跳，齊侯使人問孔子。孔子曰：此鳥名商羊，昔童兒屈其一足，振迅兩臂而跳，且謠曰：天將大雨，商羊鼓舞。今齊有之，其應至矣，急告民治溝渠，修堤防。果大霖雨，諸國俱傷，惟齊有傋。〈《家語》〉
閩廣有獨足鳥，文身赤口，晝伏夜飛，或時畫出，羣鳥譟之，惟食虫豸，不食穀粱，声如人嘯，將雨則鳴，即孔子所謂一足之鳥商羊者也。〈《臨海志》〉
班鳩性慤孝，而拙于為巢，纔架數枝，往往破卵，無巢不能居。天將雨即逐其雌，霽則呼而反之。其鳴有還声者，謂之呼婦，主晴；無還声，謂之逐婦，主雨。今人辨其声以為無屋住。〈《爾雅翼》〉
山鵲，亦名鷽，處處山林有之。狀如鵲而烏色，有文采，赤嘴赤足，尾長不能飛遠。諺云：朝鷽叫晴，暮鷽叫雨。字說云：能效鷹鸇声，而性惡其類，相值則搏者，此也。鄭樵以為喜鵲，誤矣。○鷸知天將雨則鳴，故知天文者冠鷸。鷸如鶉，色蒼嘴長，在泥塗間作鷸鷸声者是也。〈《本草綱目》〉
俗候烏飛翅重，知天將雨。〈《酉陽雜俎》〉
烏之白頸者謂之鬼雀，鳴則凶咎。〈《禽經注》〉
鴆，毒鳥也，其雄謂之運日，其雌謂之陰諧。運日知晏，陰諧知雨，天晏靜無雲則運日先鳴，天陰雨將至陰諧則鳴。〈《天中記》〉
雉，介鳥也。商人置雉尾于舟車之上，以候陰晴。天當晴則尾直竪，天將雨則尾下垂。〈《中和集》〉
鬼車鳥，一名九頭虫，出秦中，嶺外尤多。晦暝則飛鳴，声自北而南謂之出巢，主雨；自南而北謂之歸巢，主晴。〈《便民圖纂》〉
焦明至，為雨候。焦明，水鳥也。〈《天中記》〉
鸛鳥仰鳴則晴，俯鳴則雨。〈《禽經》〉
母雞負雛而行，主雨。雞母愁，名曰佗兒，主雨。雞以三更啼，名為荒雞，主荒亂。雞子日中則正，日昃則偏。〈《祛疑錄》〉
白毛烏骨雞，每日以子午卯酉四時，其毛翻竪㦸立。〈《考微錄》〉
雞上宿遲，亦主雨。諺云：喌喌雞上籠，來朝多陰雨。〈《切用格言》〉
鴉浴風，鵲浴雨，八哥浴斷風雨。〈《酉陽雜俎》〉
八哥，亦名寒臯。臯者告也，天寒欲雪則羣飛如告，故曰寒臯。〈《本草網目》〉
鶺脊，亦名雪姑，其色蒼白似雪，鳴則天當大雪，最驗。〈《物理相感志》〉
海燕成羣而來，主風雨。○朝鶴晴，暮鶴雨。朝𪃮晴，暮𪃮雨。又，𪃮叫一聲晴，二聲雨。○夏秋雨陣將至，忽有白鷺飛過，竟不下雨，謂之截雨。〈《月令廣義》〉
元日，牛俱卧，則苗難立；半起半卧，歲中平；俱立，則五穀熟。〈《羣芳譜》〉
除夜聽犬声，以安靜為吉。諺云：除夜犬不吠，新年無疫癘；除夜惡犬嘷，新年多賊盜。或因公私作鬧，驚動閭里，村中來年必遭橫事。〈《農家五行》〉
獺穴近水，主旱；登岸，主雨。狗爬地併眠灰堆上，主雨。狗食青草，主晴。猫食青草，主雨。狗向河邊吃水，主水退。〈《農事須知》〉
偃鼠，頭腳似鼠，口銳，蒼色，大如水牛而畏狗，見則主水。〈《異物志》〉
圍堘上野鼠爬泥，主大水，必到所爬之處。鼠咬麥稻苗，主不收。倒在根，砦米貴；衝洞口，囤穀貴。〈《月令廣義》〉
附：養猫法
凡買猫，用斗或桶并筯一根，和猫置于其內，以袋盛之，勿令人見。每過水溝缺處，將石置之，使不過家，從吉方歸，取猫出，拜堂灶犬畢，將猫筯插于土堆上，使不在家撒屎，然後復牀睡，數日內勿令走出。相猫之法：大約以尾長腰短，目如金銀及上齶多稜者為良。或云：口中三坎捉一季，五坎捉二季，七坎捉三季，九坎捉四季。耳薄者不畏寒。其色以純黃、白、黑為佳，身上有花者次之。訣曰：猫兒身短最為良，眼似金銀尾用長，面如虎威声要噉，老鼠聞之自避藏。又訣曰：露爪能翻瓦，腰長會走家，面長雞種絕，尾大懶如蛇。有病，烏葯磨水灌之。踏傷，蘇木煎湯灌之即愈。其睛可以定時辰，歌曰：子午卯酉一條線，辰戌丑未兩頭尖，寅申巳亥滴溜圓。其鼻端常冷，惟夏至一日則暖。性畏寒而不畏暑，盖陰類也。其孕也兩月而生，一乳數子。養之法：在初吃食之時，日以硫黃少許拌食物飼之，冬不畏冷。世傳薄荷醉猫，死猫引竹。又云：凡猫洗面過耳，則有客至。《本草》云：小猫與小犬食糯米，則腳屈不能行。語云：「朝喂猫，夜喂狗。」取其力以時也。〈彙《天中記》、《畜牧須知》、《本草綱目》〉
鱗介
鱗虫三百六十，而龍為之長。介虫三百六十，而神龜為之長。〈《大戴禮》〉
黃龍者，四龍之長，四方之正色也，神靈之精也。王者不漉池而漁，則應和氣而遊于池沼，不眾行，不羣處，必待風雨而遊乎青氣之中，以及乎天外之野。出入應命，以時上下，有聖則見，無聖則處。○青龍者，木之精，垂雨而下，不處深泉，有聖仁君子在位，不肖斥退，則見。〈《瑞應圖》〉
凡見龍下，主雨。見黑龍下，則不雨，即有雨亦不多。龍若頻下，無雨。諺云：多龍多旱。龍始自何方，只行何方。諺云：龍行熟路。〈《士商要覽》〉
自歲旦數去，遇辰日為龍治水，如一日得辰，便為一龍治水也。〈《通書》〉
宣和己亥，都城北小民家晨起見一物如龍，伏床下，大驚，都人競往觀之。禁中取去驗之，鼉也，杖殺之。已而大水數年，有金人之禍。〈《唐類函》〉
魚浮水面，主陰雨。魚躍離水面，謂之秤水，躍高幾寸則增水幾寸。故諺云：喌喌雞上籠，躍躍魚趂水。〈《切用格言》〉
金魚浮水而上者，則雨必至，盖其水底如沸湯也。〈《羣物奇制》〉
夏初食鯽魚，背脊骨有曲，主水。〈《月令廣義》〉
天將雨也，魚已噞之。〈噞，音言。《淮南子》〉
黑蜧潛泉而居，將雨則躍。〈許慎。〉
朱鼈浮波大雨，江豚拜浪迎風。〈《淮南子》〉
鰕荒蟹亂，俗說披堅執銳之義，歲或暴至，主兵荒兆。〈《蟹譜》〉
夏至前蟹上岸，夏至後水到岸。〈《士商要覽》〉
水蛇高蟠，主水至其處，上望來速，下望來遲。水蛇、鰻魚入鰕籠，主大風、大水。魚逆水游車溝，得鮎鱨晴，鯉鯽雨。〈《月令廣義》〉
昆蟲
虫乃生物之微者，其類甚繁，故字從三蟲，今惟取其可以占卜者詳列于後。樵貢曰：蟻封穴戶，大雨將至。〈《易林》〉
唐詩曰：田家無五行，水旱卜蛙声。注云：三月三日，田雞上晝叫，上鄉熟；下晝叫，下鄉熟；終日叫，上下鄉俱熟。声啞，低田熟；声响，低田澇。〈《聞見集》〉
又，蝦蟆、石蛤夜鳴响亮，主晴。田雞噴水叫，主雨。農占曰：六月無蒼蠅，新舊米相登。蚯蚓朝出晴，暮出雨。又云：雨則先出，晴則夜鳴。○天牛處處有之，大如蟬，黑甲光如漆，甲上有黃白點，甲下有翅能飛，目前有二角甚長，前向如水牛角，能動。其喙黑而扁，如鈅，甚利。六足在腹。乃諸樹蠹虫所化也。夏月有之，出則有雨。〈《本草綱目》〉
平地蟻成陣，主雨。〈《月令廣義》〉
蜻蜓亂飛，主風。蜘蛛添絲，主晴；吊水，主雨。○乾鵲噪而行人至，蜘蛛集而百事佳。〈《西京雜記》〉
蚱蜢、蜻蜓、黃䖟等虫，小滿以前生，主雨。〈《田家五行》〉
介虫有甲，能蜚揚之類，陽氣所生，于春秋為螽，螽者蝗之類也。螽生于春秋，旱氣動象至矣。〈《洪範五行傳》〉
相傳蝗虫為魚子所化，故當大水之歲，魚遺子于陸地，翌歲不得水則變而為蝗。雌雄既交，一生九十九子，故種類日繁。○蝗虫盛時飛蔽天日，所至禾黍無復孑遺，然間有留一二項不食者，界畔截然若有神焉。此虫惟赴火如㱕，若夜能積薪燎原，且焚且瘞，百里之內可以立盡。江南人收成後多用火焚，不惟去穢草，亦所以防此等種類也。〈《五雜俎》〉
蝗虫腹下有梵字，首有王字，乃沴氣所生也。蔽天而飛，大為禾害，而性惟畏金声，北人炒食之。一生八十一子，冬有大雪，則子入土而死。〈《本草綱目》〉
蠓旋飛如磑，則風；一上一下如舂，則雨。〈《爾雅注》〉
卜歲恒言卷四終

        </div>
      </div>
    </div>
  </div>
</div>
<!--update:2025-08-30 10:04:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>