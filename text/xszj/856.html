<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,释词第一,释言第二,释亲属第三,释形体第四,释宫第五,释器第六,释天第七,释地第八,释植物第九,释动物第十,音表第十一,后序一,后序二,岭外三州语,新方言全文在线阅读,新方言全文在线下载,大玄古籍书库">
<meta name="description" content="训诂书。近人章炳麟撰。11卷,前有自序,后有刘光汉(师培)、黄侃二序。全书搜集方俗异语800多条,均按类编排,计《释词》第一、《释言》第二、《释亲属》第三、《释形体》第四、《释宫》第五、《释器》第六、《释天》第七、《释地》第八、《释植物》第九、《释动物》第十,共10类,类各1卷,。第十一卷是《音表》。作者学问博大精深,对古今音尤有深入研究,故能从声音、训诂以通古今之变,能从时地出发,说明词语的错综演变,能够“疑于义者,以声求之,疑于声者,以义求之”(清戴震语);解释一词,广征博引,参伍验证,穷究其源。如《">
<title>新方言_章太炎_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">新方言</span> <br/>
          作者： <span class="inputVal" id="bkauthor">章太炎</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,训诂书,完结</span> <br/>
          字数： <span class="inputVal" id="bknum">[book_length]89778</span> <br/>
          说明： <span class="inputVal" id="bkdec">训诂书。近人章炳麟撰。11卷,前有自序,后有刘光汉(师培)、黄侃二序。全书搜集方俗异语800多条,均按类编排,计《释词》第一、《释言》第二、《释亲属》第三、《释形体》第四、《释宫》第五、《释器》第六、《释天》第七、《释地》第八、《释植物》第九、《释动物》第十,共10类,类各1卷, 第十一卷是《音表》。作者学问博大精深,对古今音尤有深入研究,故能从声音、训诂以通古今之变,能从时地出发,说明词语的错综演变,能够“疑于义者,以声求之,疑于声者,以义求之”(清戴震语);解释一词,广征博引,参伍验证,穷究其源。如《释亲属》第三:“《广雅》‘翁、公、叜、爸、爹、㸙,父也’。今通谓父为爸,古无轻唇,鱼模转麻,故父为爸,或谓之爹。惠、潮、嘉应之客籍谓父为叜,音如宿;或书作叔,非也,世无以叔呼父者。公称今多移于王父,曹州无赖相为老㸙,依曹宪止奢反。”为我国词源学的研究开辟了新路,末附《岭外三州语》一卷,为考释惠州、嘉应州、潮州客家方言中部分词语源流之作。有清光绪三十四年(1908)日本铅印本、宣统元年(1909)文学会社石印本、浙江图书馆校刊《章氏丛书》本等。</span> <br/>
          封面： <span class="inputVal" id="bkimg">Z_12620.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]新方言
[book_author]章太炎
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,训诂书,完结
[book_length]89778
[book_dec]训诂书。近人章炳麟撰。11卷,前有自序,后有刘光汉(师培)、黄侃二序。全书搜集方俗异语800多条,均按类编排,计《释词》第一、《释言》第二、《释亲属》第三、《释形体》第四、《释宫》第五、《释器》第六、《释天》第七、《释地》第八、《释植物》第九、《释动物》第十,共10类,类各1卷, 第十一卷是《音表》。作者学问博大精深,对古今音尤有深入研究,故能从声音、训诂以通古今之变,能从时地出发,说明词语的错综演变,能够“疑于义者,以声求之,疑于声者,以义求之”(清戴震语);解释一词,广征博引,参伍验证,穷究其源。如《释亲属》第三:“《广雅》‘翁、公、叜、爸、爹、㸙,父也’。今通谓父为爸,古无轻唇,鱼模转麻,故父为爸,或谓之爹。惠、潮、嘉应之客籍谓父为叜,音如宿;或书作叔,非也,世无以叔呼父者。公称今多移于王父,曹州无赖相为老㸙,依曹宪止奢反。”为我国词源学的研究开辟了新路,末附《岭外三州语》一卷,为考释惠州、嘉应州、潮州客家方言中部分词语源流之作。有清光绪三十四年(1908)日本铅印本、宣统元年(1909)文学会社石印本、浙江图书馆校刊《章氏丛书》本等。
[book_img]Z_12620.jpg


[book_title]序
維周召共和二千七百四十九年，歲在箸雝涒灘，月在畢陬，丁亥朔，章炳麟曰：自楊子雲籑《方言》，近世杭、程二家皆廣其文，撮錄字書，勿能爲疏通證明，又不麗於今語。錢曉徵蓋志輶軒之官守者也，知古今方音不相遠，及其作《恆言錄》，沾沾獨取史傳爲徵，亡由知聲音文字之本柢；仁和翟灝爲《通俗編》，雖略及訓詁，亦多本唐宋以後傳記襍書，於古训藐然亡麗，俄而撮其一二，又㮯不理析也。考方言者，在求其難通之語，筆札常文所不能悉，因以察其聲音條貫，上稽《爾雅》《方言》《說文》諸書，敫然如析符之復合，斯爲貴也。乃若儒先常語，如不中用、不了了諸文，雖亡古籍，其文義自可直解，抑安用博引爲？然自戴、段、王、郝以降，小學聲均，炳焉復於保氏，其以說解典策，謋然理解，獨於今世方言，丠蓋如也。戴君作《轉語》二十章，其自述曰：「人之語言萬變，而聲气之微有自然之節限，是故六書依聲託事，假借相禪，其用至博，操之至約，五方之言及少兒學語未清者，其展轉譌溷必各如其位。昔人既作《爾雅》《方言》《釋名》，余以爲猶闕一卷書，刱爲是篇，用補其闕，疑於義者，以聲求之，疑於聲者，以義正之。」〈以上戴說。〉善哉！非耳順者孰能與於斯乎？《轉語》書軼不傳，後昆莫能繼其志，名守既慢，大共以小學之用趣於道古而止，微歟！不知其術，雖家人簟席閒造次談論，且弗能自證其故。方今國聞日陵夷，士大夫厭古學弗講，獨語言猶不違其雅素，殊言絕代之語，尚有存者。世人學歐羅巴語，多尋其語根，溯之希臘、羅甸，今於國語顧不欲推見本始，此尚不足齒於冠带之倫，何有於問學乎？余少窺楊許之學，好尚論古文，於方言未偟暇也，中更憂患，悲文獻之衰微，諸夏昆族之不寧壹，略㩅殊語，徵之古音，稍稍得其䚡理。蓋有誦讀占畢之聲既用《唐韵》，俗語猶不違古音者；有通語既用今音，一鄉一州猶不違《唐韵》者；有數字同從一聲，《唐韵》已來一字轉變，餘字則猶在本部，而俗語或從之俱變者；迒陌紛錯，不可究理，方舉其言，不能徵其何字，曷足怪乎？若夫矝之爲光棍也、耿之爲耳卦也、亞腰之爲呼腰也、和門之爲歡門也，其語至常，其本字亦非僻隱不可知者，不曉音均變轉之友紀，遽循其脣吻所宣以檢字書，則弗能得。斯戴君《轉語》之所以貴。因以比類，慮得六例：
一曰一字二音，莫知誰正：衣開曰㒅，從聲類則音如啓，依多聲則音如叉；物亂曰縮，準《唐韵》則聲如莤，隨轉語則聲如糟是也。
二曰一語二字，聲近相亂：謂去曰朅，朅、去雙聲，故言朅者猶書去；謂𠯏〈本既之借，依類音𧥷。〉曰啜，啜、𠯏曡韵，故言啜者猶書𠯏是也。
三曰就聲爲訓，皮傅失根：據地不起曰賴蓌，因以聲訓，則曰賴詐；受人雝蔽曰謾在𠑹裏，因以聲訓，則曰鞔在鼓裏是也。〈此例即《釋名》舊法，未爲甚謬，然求其聲義則是，指爲本語則非。如天，顯也，不可直以顯爲天；春，蠢也，不可直以蠢爲春。〉
四曰餘音重語，迷誤語根：楬曰楬剌，以剌亡義則蔽楬；𥾨曰𥾨怛，以怛亡義則蔽𥾨；釜曰釜盧，以盧亡義則蔽釜是也。〈此例亦昉於古，如焦僥，有僥亡焦；旁皇，有旁亡皇。與曡韵連語，純亡本字者，又各有異。〉
五曰音訓互異，淩襍難曉：朾飯即盛飯，朾卦即貞卦，朾聽即偵聽，言朾同，所爲言朾異；在面曰巴爲輔，在孔曰巴爲魄，在尾曰巴爲把，言巴同，所爲言巴異是也。
六曰總別不同，假借相貿：凡以手歛持，通曰叉，以手斂脅，則別曰侈；凡有所攝受，通曰用，以口受食，則別曰𦤘是也。
明斯六例，經以音變，諸州國殊言詰詘者，雖未盡憭，儻得模略，足以聰聽知原。後生不可待也，及吾未入丠墓之時，爲之理解，猶瘉於放失已。會儀徵鐂光漢申叔、蘄黄侃季剛亦好小學，申叔先爲札記三十餘條，季剛次蘄州語及諸詞气，因比輯余說及二君所診發者，亡慮八百事，爲《新方言》十一篇，恨見聞不周浹，其有異語，俟佗日補次之。讀吾書者，雖身在隴畞，與夫市井販夫，當知今之殊言，不違姬、漢，既陟升於皇之赫戲，案以臨瞻故國，其惻愴可知也。目錄第次別記如左：
釋詞第一
釋言第二
釋親屬第三
釋形體第四
釋宮第五
釋器第六
釋天第七
釋地第八
釋植物第九
釋動物第十
音表第十一
附嶺外三州語

[book_title]釋詞第一
《説文》：𠀀，反丂也。讀若呵。今讀如阿，轉入麻部。凡發聲言阿者，即𠀀字也。樂府《烏生》云：阿母生烏子。發聲指親屬者始此，今語猶然。若呂子明稱阿𫎇，孟公休稱阿九，小字言阿，今惟江南有之。其以自謂，《宋書》范曄妻自稱阿家，今鄙人謙退，自稱小可，可即阿也。小字之字又變作妸。《説文》：妸，女字也。讀若阿。
反丂曰𠀀；凡肎曰可，大言而怒曰訶，誰問曰何，皆自此衍成聲義。古語曰𠀀，今語曰阿，經典相承作猗。其在語末者，《書·秦誓》斷斷猗，《詩·魏風》河水清且漣猗，《莊子·大宗師》而我猶爲人猗，今皆作阿，猶讀歌部本音。其在語首者，《商頌》猗與那與，《晉語》猗兮違兮；《漢書·武帝紀》猗與偉與，文與《晉語》大同；此詠歎之音也。猗亦即阿。今自淮南以至吳、越，鄙俗謳歌猶云阿〈讀若亞。〉得偉，以是爲曼聲。苻秦趙整《琴歌》發聲曰阿得脂，亦猶阿得偉矣。〈偉亦古人閒語之詞。《大戴禮·衛將軍文子》篇：孔子既聞之，笑曰：賜，女偉爲知人。是也。〉
《説文》：丂，气欲舒出，上礙於一也。《士喪禮》曰：皋，某復。注：皋，長聲也。皋聲本衍於丂。今凡有所宣告唱名，多以皋字發端，音如號。〈皋門、應門者，外皋内應，其聲相及，所謂臚句傳也。〉
《説文》：盍，覆也。凡覆於詞前者曰盍，故樂府引端數語稱豔，豔即盍也。〈從盍聲。〉其爲發聲者，《楚辭·離騷》溘埃風余上征，溘吾游此春宮兮，《九歌》盍將把兮瓊芳，溘、盍皆是發聲，無佗義趣。今人有所唱號陳數，必先發聲言盍。盍、蓋聲義相轉，今人舉物發聲言蓋，蝗曰蓋蜢，蚤曰蓋蚤，音古盍反。
《説文》：誒，可惡之詞也。欸，訾也。通作唉。《史記·項羽本紀》曰：唉！豎子不足與謀。今語言欸，聲多引長。
《説文》：唉，應也。誒，一曰：誒，然。《方言》：欸，然也。今應人及然許人皆言欸。聲稍侈則爲俞。《爾雅》：俞，然也。今公廷唱名，應者曰俞，讀如或舂或揄之揄。〈音由。〉世俗皆書作有，誤矣。聲又侈則爲唯。《説文》：唯，諾也。以水切。今應召者多言唯。
《詩·周頌》傳曰：噫，歎也。嘻，和也。案：短言曰噫，長言曰噫嘻。噫與意通，〈見《詩》釋文。〉今人歎詫皆曰噫，音如意。又，《説文》：譆，痛也。通作嘻，《檀弓》注：嘻，悲恨之詞。其歎詫者通作誒，《説文》引《春秋傳》曰：誒誒出出。今《傳》作譆譆。今凡歎詫則曰嘻，或轉如海。又，噫嘻之轉爲噫歆，〈見《士虞禮》及《曾子問》注。〉亦爲噫興。〈見《既夕禮》注。〉《詩·大雅·生民》云：履帝武敏，歆！攸介攸止。又《抑》云：其在于今，興！迷亂于政。歆、興皆即嘻字，以一字斷句。《生民》之嘻爲詫詞，猶誒誒出出也。《抑》之嘻爲痛詞，即《説文》所訓也。〈傳、箋皆未得其義。〉《禮》之噫歆本以警神，今人揚聲，警人者其語亦作噫歆，噫讀如本音於戒切，歆則稍侈如恆耳。至《漢書·灌夫傳》云：夫怒，因嘻笑曰。怒極故笑爲嘻，今人作此聲亦如歆，或稍侈如恆，皆收鼻聲。此別一義。若《周易》釋文引馬融曰：嘻嘻，笑聲。今人形狀笑態猶曰笑嘻嘻。此與怒極故笑之義又異。
何、胡、遐、瑕，一語也。《小雅》遐不謂矣，《表記》引作瑕，注：瑕之言胡也。凡《詩》言遐不眉壽，遐不作人，皆即何不也。浙東紹興謂何處曰瑕里，何人曰瑕氏，讀如蝦蟆之蝦。〈蝦、瑕本同聲，然今通語瑕斂蝦侈，故別之。〉又通語不審人言問之曰瑕，或侈如夸，湖南湘潭問何事則曰夸的。
何與可、阿同一聲，故問訊言何者蘇州言阿是，通語言可是。
《説文》：曷，何也。從曰，匄聲。古音曷當如匄。《秦策》云：蓋可忽乎哉！今閩、廣問何事曰曷，音如蓋，或如介。
《方言》：曾、訾，何也。今通語曰曾，俗作怎。或曰訾，音轉如債。四川成都以東謂何曰訾，揚、越亦如之。訾轉債者，脂、支相轉。
《説文》：曾，詞之舒也。余，語之舒也。從八，舍省聲。曾、余同義，故余亦訓何，通借作舍。《孟子·滕文公》篇：舍皆取諸其宮中而用之。猶言何物皆取諸其宮中而用之也。《晉書·元帝紀》：帝既至河陽，爲津吏所止。從者宋典後來，以策鞭帝馬而笑曰：舍？長官禁貴人，女亦被拘邪？舍字斷句，猶言何事也。亦有直作余者。《春秋左氏傳》曰：小白余敢貪天子之命，無下拜？猶言小白何物也。今通言曰甚麽，舍之切音也。川、楚之閒曰舍子，江南曰舍，俗作啥，本余字也。〈歌戈、魚模麻相轉，甚、舍齒音旁紐相通，故甚麽得爲舍之切音。〉
等，何也。《後漢書·禰衡傳》曰：死公云等道？音轉如底。今常州謂何爲底，讀丁買切。
《方言》：𣵷，或也。沅、澧之閒凡言或如此者曰𣵷如是。郭璞曰：亦憨聲之轉。今廣州謂何故如是曰𣵷，音如憨，俗作咁。長沙問何事曰或事得。以或爲何，猶以咁爲何矣。
《廣雅》：羌，乃也。亦作慶。《漢書·楊雄傳》：懿神龍之淵潛兮，慶竢雲而將舉。案：乃有二義。一爲然後。《説文》：乃，曳詞之難也。一爲適纔，《漢書》言乃者是也。今人言羌音皆如剛，亦或如姜。其言適纔則謂之剛，其言然後亦謂之剛，皆羌字也。轉入聲則爲卻。又，《楚辭》注：羌，楚人語詞也。今黄梅發語必先言羌，音如姜。
《易·彖傳》：蹇，難也。《方言》：寋、〈即蹇。〉展，難也。蹇、展聲相近，亦同爲曳詞之難。《詩》言展如之人兮；展我甥兮。展者，乃也。〈毛傳訓誠，猶未密合。〉蹇見《楚辭》，亦或作謇。《離騷》：謇吾法夫前修兮；謇朝誶而夕替。《九歌》：蹇將澹兮壽宮；蹇誰畱兮中洲？《九章》：謇不可釋也；蹇侘傺而含慼；蹇獨懷此異路。蹇、謇亦皆訓乃，或爲然後，或爲適纔，或爲顧反，隨文解之。〈《楚辭》兩言謇謇，皆與發端言蹇言謇者異，近人遂不能別。〉訓然後者，今語言介，或轉如佉而入麻部。〈凡蹇、健等字，甘、涼音轉入麻部，亦元寒、歌戈通轉之理也。故譯佛典者犍、健與伽、迦錯出；又今吳、越閒謂人有才能曰健，音亦作伽；而通語言建無不謂之架者；皆其證也。〉通語曳詞之難則言佉佉，或言可可，是也。
《説文》：者，別事詞也。《漢書·蓺文志》曰儒家者流，道家者流。者訓爲此。今人謂此爲者，如者回、者里、者番、者箇，是也。禪人語錄多作遮。
者爲此，亦爲是。今直隸、山西然許人語，則應曰遮，本是者字。
《廣雅》：侻，可也。《文選·神女賦》：侻薄裝。注：侻，好也，可也。此謂薄裝正相堪可。然則古言侻者，猶今言對耳。今人言㥦可曰對，不㥦可曰不對。〈《廣雅》㥦亦訓可。〉曹憲雖音侻爲佗括反，而李善云侻與娧同，佗外切；則爲去聲。又侻從兑聲，自可讀兑。《易》言商兑，正謂商量可否也。四川、湖南皆讀對聲如兑矣。《法言》云：孫卿非數家之書，侻也；至於子思、孟軻，詭哉！若以今語通之，侻即是對，詭即是拐。楊子書好用古訓殊語，而證之今人音訓，詞气眇合如此，誰謂古語不在今之方言乎？
《公羊》桓十年傳：弗者，不之深也。今順天遮禁人則言弗，音如佛時仔肩之佛，〈《詩》音義：鄭佛音弻。〉通以別字爲之。
《方言》：粃，不知也。今人反遮人言若云不知者，則呼曰粃，音如䊧。〈此見《東山經》，《廣韵》作屁。〉
《方言》：沅、澧之閒，使之而不肎，荅曰吂。郭璞音茫。今福州小兒不肎則荅曰吂。
毛，無也。《後漢書·馮衍傳》：飢者毛食。注：《衍集》毛字作无。《漢書·高惠高后文功臣表》曰：靡有孑遺，秏矣。師古曰：今俗語猶謂無爲秏，音毛。今湖南、閩、廣皆謂無爲毛。
《説文》：䛩，相毁也。通作惡。《孟子·公孫丑》篇：惡！是何言也？《莊子·人閒世》篇：惡！惡可？又通作啞。《韓非子·難》篇：啞！是非君人者之言也。今音轉如牙，或含不然意，或含驚意，俗作呀。漢《郊祀歌》曰：徧觀是，邪謂何？此含驚意。邪亦今呀字。
《春秋左氏傳》曰：呼！役夫！《集解》：呼，發聲。《釋文》：呼，好賀反。今音如火。呼與吁通。《説文》：吁，驚也。
《説文》：咅，相與語，唾而不受也。天口切。今語如本音者俗作唗，音轉如剖者俗作呸。呸，通語也。
《説文》：叱，訶也。通作㗧。《廣雅》：㗧，咄也。今訶人者或言咄，或言叱。叱讀如次。
《説文》：𣤢，且唾聲。一曰：小笑。許壁切。今凡與人語唾而不受則呼曰𣤢。
《説文》：𣄸，屰惡驚詞也。讀若楚人名多夥。《史記·陳涉世家》：夥頤！涉之爲王沈沈者。服虔曰：驚而偉之，故稱夥頤。其説是矣。又訓夥爲多，則不知夥爲𣄸之假借也。今鄙人偉大其物，猶歎曰夥頤。夥者，𣄸字；頤者，餘音。又轉則爲嚄㖪。《史記·外戚世家》曰：嚄！大姊，何臧之深也！《正義》曰：失聲驚愕貌也。《方言》：㖪，聲也。今凡驚歎亦曰嚄㖪。
《春秋左氏傳》曰：民人痛疾而或燠休之。服虔曰：燠休，痛其痛而念之。若今時小兒痛，父母以口就之曰燠休，代其痛也。〈《正義》引。〉今人呼痛曰燠休。休或呼如由，或轉呼曰阿育，皆一語也。
《説文》：孔子曰：烏，盱呼也。取其助气，故以爲烏呼。音轉則爲邪許。今引重者呼烏呼以助氣。
《周髀算經》趙爽注曰：故者，申事之辭。今浙人申事皆言故，音如各。
故猶此也。《墨子·天志》篇：當若子之不事父，弟之不事兄，臣之不事君也，故天下之君子與謂之不祥者。《莊子·齊物論》：有成與虧，故昭氏之鼓琴也；無成與虧，故昭氏之不鼓琴也。故竝與此同義。今湖北語猶謂此爲故，音轉如過，言此處則曰故里；或書作箇裏，非也。江南運河而東至於浙江謂此爲故，音如格。〈《禮運》：故聖人參於天地；故人者，其天地之德；故禮義也者，人之大端也。《正義》皆別標爲一節，則故非申事之辭，當訓爲此。今人謂此爲故，亦多發端言之，爲下語作凡目。又，《易·繫辭傳》多言是故，愚者怪其與前文不屬。不悟是故皆訓爲此，古人語不避複也。以是故發端，亦猶今言者箇爲下語作凡目矣。〉
故亦作居。《易·繫辭傳》：則居可知矣。鄭、王竝曰：居，辭也。《詩》言上帝居歆，以居徂向。居者，此也。言此曰居，有時言彼亦曰居。《左傳》言誰居，《檀弓》、《郊特牲》、《莊子·齊物論》言何居，誰、何之下皆言居，是指佗也。字變作渠，今吳、楚皆謂彼曰渠，或讀如儲。
《詩·鄭風》：叔善射忌。傳曰：忌，辭也。稍侈則言居，《詩》言日居月諸，是也。此在語末，無佗義趣。杭州言居轉入如格，紹興言忌轉入如亟，與言些言爾略同。
《王風》：彼其之子。箋云：其或作記，或作己，讀聲相似。其本箕之籒文，故江西謂彼人來曰箕來。
《晉語》引《詩·候人》彼己之子，《韓詩外傳》引《詩·羔裘》彼己之子；《春秋左傳》夫己氏，杜解：猶言某甲。今淮西、淮南、江西輕其人則稱老己。
《爾雅》：時、寔，是也。《廣雅》：是，此也。淮西蘄州謂此曰時箇，音如特。淮南揚州指物示人則呼曰時，音如待。江南松江、大倉謂此曰是箇，音如遞；或曰寔箇，音如敵。古無舌上音，齒音亦多作舌頭；時讀如待，是讀如提，寔讀如敵，今僅存矣。
《爾雅》：之，閒也。之訓此者，與時同字。〈時從之聲。〉之、其同部，古亦通用。《周書》：孟侯，朕其弟。其即之也。《爾雅》：之子者，是子也。《管子·山權數》：之龜爲無訾。之亦訓是。《小雅·蓼莪》：欲報之德。箋云：之猶是也。《莊子·逍遥游》：之人也，之德也。之即其也。今凡言之者音變如丁兹切，俗或作旳，之、宵音轉也。〈作底者亦雙聲相轉。〉然江南運河而東以至浙江、廣東，凡有所隸屬者，不言旳而言革，〈或作格。〉則非之字之音變，乃其字之音變矣。馬建忠《文通》徒知推遠言，其引近言之，乃謂之、其不可互用；寧獨不通古訓，亦不通今義也。〈《考工記》：以其一爲之厚。雖互用之、其亦可。《書·甘誓》御非其馬之政，《墨子·明鬼》作御非爾馬之政，則其又可訓爾。是在此在彼在對皆稱其。〉
《廣雅》：微，小也。《小爾雅》：微，無也。微、無雙聲。凡不知其數則問曰幾，不了其物則訊曰微；微、幾同義。〈《説文》：幾，𣁋也。〉《左傳》：南𦳋枚筮之。枚者，微也。〈《詩·國風》傳：枚，微也。〉今人謂射覆爲猜枚，枚即微字。浙江衢、嚴、金華至紹興之諸暨，略指彼處以示人則曰微頭，微音如枚。江西廣信略指彼物以示人則曰微箇，微音如密。〈微、枚、密古皆重脣相轉。〉《晉語》：其靡有微兮。通以今語，猶曰没有甚麽。湖北問何事曰麽事，麽即無字，〈見下。〉問訊辭也，亦與微聲相轉。
《爾雅》：呰，〈即些。〉此也。《釋文》：郭音些，息計反，又息賀反。今江南運河而東至於浙江謂今爲故些。《爾雅》：故，今也。些讀如鮮；〈些、斯、鮮皆聲轉。〉謂前此曰頭些，或曰前些，些亦讀如鮮；謂後此曰後些，些讀如躧。廣州謂此處爲爾些，謂彼處曰那些；爾讀如儞，些正作息計切。
《廣雅》：些，詞也。曹憲音先計反，《爾雅》釋文又音息賀反，云語餘聲也。《楚辭·招魂》用之。今淮西黄梅語餘聲猶多言些，揚州、杭州亦然；音如灑，或促如殺。些猶爾也，詞之必然也。
《聲類》：諸，詞之總也。〈《一切經音義》引。〉古諸字音同都。〈《周禮·夏官》望諸，注：望諸，明都也。《爾雅》作孟諸，皆一語也。〉漢人多以都爲諸。都試者，總試也。都養者，總養也。〈《漢書·皃寬傳》：嘗爲弟子都養。師古曰：都，凡衆也。供諸弟子烹炊。〉其以名官，兼有治事之義。《説文》：諸，辯也。辯即今辦字。〈諸同署。《説文》署，部署也。〉漢官都尉、都水、都司空，都者，猶今言總辦耳。〈《淮南·天文訓》：何謂五官？東方爲田，南方爲司馬，西方爲理，北方爲司空，中央爲都。高誘曰：都，爲四方冣也。此單言都，則正猶今之總辦。今亦尚有都察院。〉今人言總皆曰都，如云都好、都去、都來，是也。本即諸字。
《爾雅》：都，於也。《鄉射禮》注：諸，於也。都、諸亦同字。古今常文率用諸字；惟《孟子》云：謨蓋都君咸我績。《漢書·司馬相如傳》：揆厥所元，終都攸卒。皆訓都爲於。〈趙岐注及《漢書音義》如此。〉今吳、越閒言於猶用都字，如置諸某處則曰放都某處，或曰安都某處。紹興作德駕切，〈魚、模轉麻也。〉蘇州作丁莫切。〈魚、模入聲爲鐸也。〉此與黨字呼董呼篤者音近義別。
都之訓於，亦有不屬上下而單言者。《尚書》：驩兜曰：都！《史記》作於，〈《虞書》六言都，《史記》皆作於。〉是也。或將發語，先言都以指示之。都訓爲是，與者字通。〈都從者聲。〉今通言此處爲者里，黄梅則言都里，音如覩。
焉猶於是也。《月令》：天子焉始乘舟。《楚辭·離騷》：馳椒丠且焉止息。亦或作於。《易·繫辭》：於稽其類。《書·堯典》：黎民於變時雝。於即於是也。其單言於者，《堯典》：僉曰：於，鯀哉！夔曰：於，予擊石拊石。皆指其人其事爲言，於即訓是。今淮西蘄州言此物在是則指曰於，於讀如好惡之惡；直隸音轉如阿。陝西言彼亦曰於，音亦如阿；彼人曰於人，彼事曰於事。彼此同言，猶之、其通互也。於音引長則晉代言阿堵，江南運河而東至於浙江謂所在曰於黨。於讀如惡，〈好惡之惡。〉黨讀如堂。於者，是也；黨者，所也；猶言上黨矣。於黨、阿堵音轉。
黨，所也，方也。《左傳》曰：何黨之乎？《越語》曰：上黨之國。《公羊傳》曰：往黨，反黨。今吳、越閒謂上方曰上黨，高處曰高黨。黨皆讀德挺切，陽、唐轉耕、清也。〈時人不曉，謂是等字，則失其韵矣。〉紹興或轉如董，蘇州或轉入聲如篤，皆指此處則言之。
《説文》：処，止也。或作處，從虍聲。則處亦可讀虍。經典相承多借所爲處，亦借許爲處。《檀弓》：高四尺所。《正義》：所是不定之辭。今人則作許矣。許音近虍；所從户聲，亦與虍近。魚、模轉麻，故今松江、大倉言處言許音皆如化。謂内曰裏許，音如裏化；所在曰場許，音如場化；幾何曰幾許，音如幾化。
鄉，所也。《左傳》曰：毁於而鄉。《匡謬正俗》曰：俗呼某人處爲某享，是鄉聲之轉。今紹興稱在此處曰在享，〈許庚切。〉蘇州謂内曰裏享，音如向；本鄉字也。
《説文》：里，居也。今人通言此處彼處曰者里那里，音如字。夏口而下濱江南北曰者里那里音如孔悝之悝。〈苦回切。〉或書作塊，非也。
《説文》：彼，往有所加也。引伸謂佗曰彼。蘄州指物示人則呼曰彼，音如波。
《廣雅》：方，始也。字亦作昉。《公羊傳》：昉於此乎？《解詁》：昉，適也。《三蒼》云：適，始也。〈《一切經音義》引。〉故《列子·黄帝》篇衆昉同疑。注：昉，始也。今荆州謂適纔爲昉，音在昉、發之閒。
《爾雅》：徂、在，存也。徂通作且。《周頌》：匪且有且，匪今斯今。傳：且，此也。《正義》曰：今謂今時。則且亦今時。徂本訓往，而見在亦爲徂。然將來亦可言徂。《爾雅》：將，且也。〈樊孫本。〉《呂氏春秋·音律》篇注：且，將也。且與徂通。揚州、杭州皆謂少待爲徂徂。或曰：當爲𧇿字。𧇿訓且往，非其義也。
《説文》：曏，不久也。《春秋傳》曰：曏役之三月。許兩切。《廣韵》：曏，書兩切。紹興謂不久曰曏回子，音許兩切。揚州謂未來不久亦曰曏，曏呼作書兩切。
《説文》：俔，閒見也。苦甸切。徐仙民音下顯反。此即今現在字。《大雅》俔天之妹，《韓詩》作磬。凡稱適纔爲閒者，亦曰頃者。〈《荀子》：天下之悖亂相亡不待頃矣。頃、磬同。〉薪州謂適繞爲磐子。
《説文》：俄，行頃也。《公羊》桓二年《解詁》：俄者，謂須臾之閒，創得之頃也。江南運河而東謂少待頃刻曰俄一俄；歌、戈轉麻，作吾駕切。
《説文》：皆，俱詞也。長沙謂皆然爲皆是者樣，讀如諧。
《説文》：咸，皆也。揚州謂皆爲咸，音如緘。〈古咸切。〉
《説文》：𠊩，具也。《虞書》曰：旁救𠊩功。士戀切。𩔊，選具也。士戀切。僎，具也。士勉切。僎今字通作撰。《論語》孔安國注：撰，具也。𠊩、𩔊、僎、撰聲義皆同。選具者，《方言》云：選，徧也。是選具即徧具。今蘇、松、嘉興謂徧具爲𩔊，如皆有曰𩔊有，皆好曰𩔊好，轉爲平聲。作𠊩、僎、撰亦得。〈《公羊》成十五年《解詁》：徐者，皆共之辭也。關東語。徐與𠊩、𩔊、僎、撰亦一聲之轉。〉
《説文》皮從爲聲，是古音爲得發舒如皮。〈爲、皮同在歌部。〉爲有攝代扶助之義。《晉語》：子輿之爲我謀，忠矣！内傳：㱃我酒，吾爲子立之。今江南多言把，把即爲字。爲讀如皮，故轉如把。通語言替，此異文殊語也。〈替即迭字，見《釋言》。〉
被，詞之受也。《廣雅》：被，加也。今凡受人所加皆言被，或轉如把。
貱，詞之予也。《説文》：貱，迻予也。彼義切。古衹作被。《史記·南越尉佗列傳》：即被佗書行南海尉事。謂予佗以書也。今凡以物予人者通語曰給；淮西、淮南、吳、越皆言貱，音轉如把，或轉如伯，廣州乃正作彼義切。
《説文》：虧，气損也。本爲損詞，〈《説文》于，象气舒，虧在于部，故知爲詞。〉引伸爲損。今人謂幸日虧。幸者，屰夭，本有不足義。其言虧者，與古言僅相類。
《説文》：兄，長也。古音兄如荒。〈見《釋名》。〉《詩·大雅》倉兄填兮；職兄斯引。傳竝云：兄，兹也。《釋文》：兄音況。是兄有兹長增益之義。引伸訓甚。《小雅》：僕夫況瘁。況瘁猶甚瘁也。《莊子·知北游》篇：正獲之問於監市履豨也，每下愈況。愈況猶愈甚也。今直隸語終言甚則曰況；如甚熱曰熱旳況，甚苦曰苦旳況，佗皆準此。況讀如荒。通語則謂之很。
《爾雅·釋言》：孔，甚也。東、幽音轉。〈同入，故相轉。〉故《釋器》云：肉倍好謂之璧，好倍肉謂之瑗，肉、好若一謂之環。郭璞曰：好，孔。是借好爲孔也。好、孔聲義皆通。今人謂甚曰好，如甚大曰好大，甚𢘦曰好𢘦，與古言孔正同。〈《説文》云：孔從𠃉從子，𠃉至而得子，嘉美之也。古人名嘉字子孔。是則孔訓爲嘉，亦與好同。好、孔古蓋一字，音變始分爲兩耳。〉
《毛詩·魯頌》傳曰：曼，長也。淮南、吳、越謂甚長曰曼曼長。引伸之，自夏口而下謂甚曰曼。音如蠻。
《月令》注：不貸，不得過差也。貸本作忒。今人謂過曰忒，如過長曰忒長，過短曰忒短。亦通言泰，一音之轉。
《小爾雅》：肆，極也。《説文》：肆，極陳也。《大雅》：其風肆好。傳：肆，長也。通以今語，猶言極好耳。今遼東謂富有曰有得肆，蘇州謂甚好曰好得肆，甚熱曰熱得肆。肆、殺去入相轉。《夏小正》：貍子肇肆。傳：肆，殺也。古以肆爲殺，今以殺爲肆。宋人言甚好曰殺好，猶肆好也。今亦謂極陳力爲殺力，即肆力也。
《説文》：冣，積也。從冂，從取，取亦聲。才句切。最，犯而取也。從冃，從取。祖外切。凡言極至曰冣，今誤書作最，音亦誤作祖外切；惟四川語尚作才句切。
《大傳》注曰：然，如是也。凡言然後、然且、然而、然則，然字皆訓如是。然、爾同義。《孟子·告子》篇：非天之降才爾殊也。爾亦訓如是。今音然爲如延切，與爾皆彈舌音。古音爾本如儞。然字或體作䕼，亦或作㸐。《五行志》：巢㸐墮地。《勮秦美新》：㸐除仲尼之篇籍。此皆然字而從難聲，則然古音如難，與爾音儞爲雙聲。今人謂然則、然後皆曰那麽，那正然字古音之轉。〈《詩》受福不那，《説文》引作不儺。又，《爾雅》那訓多；《詩》其葉有難，借難爲那。足明那、難聲轉。〉反言遮人，古言然則，今言難倒。〈作難道者，音譌無義。〉難即是然，倒有反義。黄州讀然直如難。
然亦狀事之詞。《荀子·非十二子篇》：儼然，壯然，祺然，蕼然，恢恢然，廣廣然，昭昭然，蕩蕩然。今轉爲兒。一曰：然、佴聲轉。《墨經》：佴，所然也。兒亦佴字。
然既音難，其在語末者，或爲商度，或爲問訊，今字作呢，呢本爾字也。〈古音爾在泥母，與然字音難雙聲相轉；猶臡從難聲，今讀泥也。〉《孟子》：木若以美然；夫子若有不豫色然；宜與夫禮若不相似然，此皆是商問語；今語然竝作呢，亦或作那。《左傳》：棄甲則那？那即柰何合聲，亦問訊語也。今語義與柰何略異，故爲然字。
《爾雅》：尼，定也。尼、尒同聲，故《説文》云：尒，詞之必然也。經典相承作爾，今字作呢。〈尒古音亦在泥母，凡尒、爾、籋、𩰞等字皆同。《爾雅》威夷長脊而泥，以泥爲𩰞；麗爾與旖旎、阿那字相通假；故爾亦在泥母也。要之，古音無日母。至於舌上娘母，本與泥母無分，仲尼、仲�、仲泥本一語也。今音尼在娘母，與泥分析；此皆妄爲區域，既違古語，亦非舌上。籋本音尼輒切，故亦在泥母也。〉《公羊》僖二年傳：君若用臣之謀，則今日取郭而明日取虞爾。宣十五年傳：吾軍亦有七日之糧爾。盡此不勝，將去而歸爾。吾猶取此，然後歸爾。此皆豫爲刻定之語，所謂詞之必然也。今語爾竝作呢，亦或作那，音變或讀那爲盧奢切。《後漢書·逸民列傳》：女子怒曰：公是韓伯休那，乃不二價乎？今語那字其義正同。
《論語》：君子哉，若人！《公羊傳》：有明天子，則襄公得爲若行乎？《莊子·外物》篇：任公子得若魚。若皆訓此。今人指物示人曰若，音如諾。亦含警敕之義。《説文》：𩴓，見鬼驚詞。從鬼，難省聲。諾何切。今之警人，則不必見鬼也。《公羊傳》：𬚚而曰：彼哉，彼哉！趣駕。《解詁》曰：望見公斂處父師而曰彼哉彼哉。再言之者，切遽意。今人言若，如古人言彼哉彼哉。又，指示者或曰那箇，那與若亦一音之轉。〈古無日母，故若音如諾。〉
若者，不定之詞也。物不定則言若而。《左傳》：天子求后於諸侯，諸侯對曰：夫婦所生若而人，妾婦之子若而人。無女而有姊妹及姑姊妹，則曰：先守某公之遺女若而人；又曰：則猶有先君之適及遺姑姊妹若而人。數不定則言若干。《曲禮》曰：始服衣若干尺矣。《投壺》曰：某賢於某若干純。唐人猶有若柯、若爲等語。今語亦作那。〈若作諾音，故轉爲那〉。不知其人，則問曰那箇。不知其事，淮南問曰曾〈俗作怎。〉干，四川問曰訾〈音如債。〉介，吳、越問曰若介。若音如𭡠；介者，干之聲轉。然干字本當作㱎。《説文》：㱎，昆干，不可知也。古渾切。干、柯皆借字。
若字在語末有無義者。《易》有孚發若，不節若，則嗟若。王弻曰：若，辭也。今語亦作那。此無義趣，但爲語助而已。
《説文》：矣，語已詞也。從矢，㠯聲。今人語已則言矣，音如里，俗以哩字爲之。㠯、里聲本相通，《説文》㭒或作梩，則㠯聲、里聲一也。
矣亦乎也。《易·彖傳》：又何咎矣？《禮記·文王世子》：女何夢矣？《公羊》隱三年傳：盍終爲君矣。《孟子·梁惠王》篇：蓋亦反其本矣。〈蓋即盍字。〉亦以來字爲之。〈《爾雅》：不俟，不來也。《説文》引《詩》不𥏳不來。蓋古文來亦作𥏳，《爾雅》借俟爲之。此可證來聲、矣聲通。〉《孟子》盍歸乎來，與盍終爲君矣詞例正同。〈乎、來連言，古人助詞不避複。〉《莊子·人閒世》篇：嘗以語我來。又曰：子其有以語我來。來竝即矣字訓乎者也。〈乎亦爲呼召、气請、命敕諸詞，見下。此言來，則气請詞也。〉今語亦作哩，里、來古音一也。〈如貍爲不來，賫、釐同訓，是其例。〉
《檀弓》：生事畢而鬼事始已。盧植注：已者，辭也。〈《通典》禮六十四引。〉已爲語終之詞。古音已、矣同聲，已亦如里。《考工記》：里爲式。注：里讀爲已，聲之誤。是其證也。今語終則言了，里、了一聲之轉。《廣雅》：了，𧥷也。尋《説文》了訓尥，從子無臂，象形；何因又訓爲𧥷？蓋已、了本一字。《説文》包下云：象人褢妊。已在中，象子未成形。是胎中子稱已。子在腹臧，兩手相拱，故了字象無臂而訓爲尥。��二形特左右折旋爲少異。其音則已在之、咍，了在宵、肴、豪，合音冣近，已音如里，與了又爲雙聲；明其本是一字。已訓爲止，故了亦訓𧥷。語終言了，即言已也。
了訓尥戾，《爾雅》戾亦訓止。古以止爲語終詞。《召南》：亦既見止，亦既覯止。止竝同已。今戾亦爲語終詞，俗字作咧。〈戾、列古同部。《南都賦》漻淚，淚即洌字。《説文》：洌，水清也。〉矣、已之音既同來、里，來轉爲戾，〈如《公羊傳》登來，《大學》注引作登戾。此以雙聲相轉，韵部則絶遠也。〉里轉爲咧，〈此亦雙聲相轉，韵則絶不相通。〉例亦同矣。
《大雅》：柔遠能邇。箋：能猶侞也。《釋文》：侞，舊音如庶反。古無日母，如音同奴，故如、帤與能爲雙聲。今蘇州謂如是曰寔能，寔訓爲是，能即如字，此倒語也。凡如字在下者古多有之。《黄庭經》云：人閒紛紛臭帤如。今世言如是亦多倒語。如言者樣，者即訓是，樣本像字，其訓爲如。者字在上，樣字在下，與寔能同例。
《虞書》：柔遠能邇。鄭注：能，姿也。此能即態字。《荀子·正名》：所以能之在人者謂之能，能有所合謂之能。下能字即態字也。《内經·風論》：願聞其診及其病能。病能即病態也。凡諸形狀皆謂之態，亦謂之能。蘇州問何如曰那能，那即若字，能即態字，猶通語言曾〈俗作怎。〉麽樣矣。能亦通佴。《墨經》佴，所然也。
凡然、而、若、乃、如、爾、能七字，古音皆在泥母。雙聲相轉，沿襲至今。鄙語言雖而、實而、故而，若不可通。通以雙聲，雖而即雖然，實而即實乃，故而即故乃，古有其文，可理解也。不曉假借，則《墨子》以可而爲可以，亦怪其難通矣。
《説文》：乎，語之餘也。《淮南·精神訓》注：與，邪辭也。《呂氏春秋·自知》篇注：歟，邪也。乎、歟、邪古韵皆在魚、模，今語皆轉入麻部。凡疑問語或言阿，或言呀。
乎爲呼召詞。《論語》曰：參乎！《晉語》曰：燮乎！疾痛呼天，則曰天乎！乎爲气請詞。《鄭風》：女曰：觀乎！且往觀乎！乎爲命敕詞。《左傳》：勉速行乎，無重而罪！又云：行乎，敬之哉，毋墮乃力！乎爲詠歎詞。《論語》：孝乎惟孝！《仲尼燕居》：禮乎禮！今語皆作阿，轉入麻部。
《説文》：只，語已詞也。《鄘風》：母也天只，不諒人只。今人言底言旳，凡有三義。在語中者，旳即之字。在語末者，若有所指，如云冷旳、熱旳，旳即者字，〈者音同都，與旳雙聲。〉若爲詞之必然，如云我一定要去旳，旳即只字。〈旳字今在二十三錫，凡宵部字多轉入此，爲支部之入聲。只在支部，故與旳相爲假借。〉作底者亦與只近。〈支、脂合音。〉然咫亦可借爲者字。《賈子·連語》：牆薄咫亟壞，繒薄咫亟裂，器薄咫亟毁，酒薄咫亟酸。薄咫即今語薄旳也。〈《莊子·大宗師》篇：而奚來爲軹。則作者作旳皆通。〉
無古音本如模，今閩、廣言毛近之。通語言末，末即無之音轉。如《論語》末之也已。《墨子·公孟》篇吾末予子酒矣。則今語所本也。其在語末，則義近否，古衹單辭。《士喪禮》筮宅辭曰：無有後艱？卜葬日辭曰：無有近悔？倒之即是有後艱無？有近悔無？唐人詩多用無於語末，今語亦然，由模音轉如麽如馬。
《易》言或鼓或罷，《論》言欲罷不能，義爲休止。今人言休止曰罷，此本字也。又爲商問語，如曰好罷、走罷，是也。黄州音轉如波。罷古音亦在歌部，音正如波。歌、戈與魚、模相轉，故罷可轉爲夫。〈《左傳》：夫獨無族姻乎？《楚語》作彼有公族甥舅。《齊語》：夫爲其君動也。《管子·小匡》夫作彼。以夫字、彼字可通，故知罷、波二字與夫字亦可通。古音夫亦重脣。〉商度語言罷言波，乃借爲夫字也。《孟子·告子》篇：必子之言夫。注：夫，歎辭也。此亦商度語矣。〈夫爲發聲者，《少儀》夫襓，注：夫或爲煩。煩亦近罷，與波寒、歌相轉。〉
《詩·鄭風》：不見子都，乃見狂且。傳：且，辭也。《釋文》：且，子餘反。今江南常州、浙江紹興語終言且，與爾、些義略同，亦與矣義略同；轉入讀如踖。〈資昔切。

[book_title]釋言第二
《方言》：一，蜀也。《廣雅》：蜀，弌也。《管子·形埶》曰：抱蜀不言。謂抱一也。蜀音市玉切，音小變則如束。〈《後漢書·鐂焉傳》：焉遣叜兵五千助之。注：漢代謂蜀爲叜。是漢時蜀本音叜。今時北方皆讀束，一音之轉。〉福州謂一爲蜀，一尺、一丈、一百、一千則云蜀尺、蜀丈、蜀百、蜀千，音皆如束。蘇、松、嘉興一、十諸名皆無所改，獨謂十五爲蜀五，音亦如束。
《方言》：𡚜，始也。𡚜，化也。郭璞音歡。𡚜即《爾雅》所謂權輿。《大戴禮·誥志》篇：百草權輿。謂始化生也。與胎同意。淮西蘄州謂婦人免乳爲𡚜，音如看。看與雚聲字通，若看亦作𥉏，《釋名》觀亦訓翰矣。
《方言》：鼃、律，始也。今通謂小兒爲小鼃子，吳、越之閒謂小兒爲小律子。俗或作娃作栗，皆無義。凡兒始生，即以訓始之義名之。故首、鼻皆訓始，而《方言》云：嘼之初生謂之鼻，人之初生謂之首。此可證鼃子、律子之義。
萌芽亦始也。古衹作牙。《後漢書·崔駰傳》：甘羅童牙而報趙。注：童牙，謂幼小也。《管子·海王》篇：吾子食鹽二升少半。以吾爲之。芽又變𤘅。故《類篇》云：吳人呼赤子曰𤘅子。今揚州、鎮江、杭州通謂小兒爲小𤘅。
《爾雅》：俶，始也。《説文》俶本訓善，埱本訓气出土，皆云：一曰：始也。此乃假借。俶、埱音皆近頭。《傷寒論》曰：初頭鞕，後必溏。今猶謂始爲頭。周世言俶，漢以來言頭，猶周世言尗，〈今作菽。〉漢以來言豆矣。〈《説文》：尗，豆也。此以漢語釋古語也。然尗、豆則以尗爲本字，俶、頭則以頭爲本字。〉
《説文》：𣥹，至也。昌六切。字亦作摵。《方言》：摵，到也。郭璞音縮。今人謂至極曰𣥹，音佗𠊱切，以透爲之。透本音式六反，《方言》訓驚，無至極義。《廣韵》乃轉爲佗𠊱切，〈《廣韵》透訓跳。曹憲《廣雅音》曰：世人以透爲跳透字，佗𠊱反，未是矣。案：今人言透過，義即跳過，此非古義。〉則𣥹、摵轉切佗𠊱，音例可知。
《説文》：埱，气出土也。昌六切。音轉作秀。《廣雅》：秀，出也。《周語》曰：贊陽秀也。今語謂通气爲埱气，穿出爲埱出，發越爲埱發。埱佗𠊱切，通以透字爲之。
《爾雅》：縱、縮，亂也。《説文》：縮，亂也。—曰：蹴也。摍，蹴引也。今浙江謂以散繩亂絮縱而引之曰摍，引之而亂曰摍亂。音竝作佗厚切，如𣥹、摵讀佗𠊱切矣。或稍侈如斗，亦舌頭音也。凡齒音多歸舌，流變之例如此。
《説文》：蹴，躡也。《廣韵》子六、七六二切。子六切者，今轉平聲如糟，俗字作蹧。凡事被蹴蹋則壞，故今謂損壞爲蹧，重言爲蹧皋，或言蹧蹋。又，《説文》：縮，亂也。一曰：蹴也。古縮、蹴同聲，〈《説文》：摍，蹴引也。蹴亦即縮。〉故今謂凌亂無敘爲縮，亦讀如蹧。蘄州正謂之縮，作所六切。
《説文》：肅，持事振敬也。《廣雅》：振，動也。〈震、娠、䟴皆有動義。〉持事振敬，所謂戰戰兢兢也。《豳風》：九月肅霜。傳：肅，縮也。今謂舉手振動失常曰手戰，亦曰手斗，〈廣州言手振。〉斗即肅字。肅音轉爲斗，若縮音轉爲斗矣。《通俗文》曰：斗藪謂之豰𣫎，〈《一切經音義》引。此與《方言》之斗藪訓索者義各有異。〉漢時已然。要之，皆假借也。
《爾雅》：夙，早也。亦通作宿。《論語》：子路無宿諾。《集解》：宿，猶豫也。今市井凡取利息賃資未及期豫取者謂之夙支。夙音佗𠊱切，與𣥹、埱轉音一例，通以透字爲之。
《詩·邶風·綠衣》，一章言曷維其已，二章言曷維其亡。亡亦已也。福州謂作事了爲作亡，若通語言言了言歇矣。
《詩·鄭風》：倡予要女。傳：要，成也。《爾雅》：止，待也。止爲待，待亦爲止。〈本同部假借。〉重慶謂終了爲要待，待讀如臺。
《詩·小雅》：夜如何其？夜未艾。箋云：芟末曰艾。今紹興謂事已畢爲艾哉。
《爾雅》：鞠，窮也。今湖北謂事至窮極爲鞠，音如匊。佗處多轉如告。
事盡爲究。《爾雅》：究，窮也。食飽爲𠣿。《説文》：𠣿，飽也。民祭祝曰厭𠣿。〈居祐切。〉埶滿爲彀。《説文》：彀，張弩也。物多爲夠。《方言》：凡物晠而多謂之寇。寇變作夠。《廣雅》：夠，多也。〈《文選》魏都賦注引，今脱。〉今人言此四者音盡如殼，惟事了爲究或呼如咎䌛之咎。究、鞠聲亦相轉。亦通作𥢑。《説文》：𥢑，𥢑䅓而止也。古老切。
《爾雅》：洋，多也。《匡謬正俗》曰：山東呼衆曰洋。今淮南、吳、越偉大其物則稱曰洋。
古人於大物輒冠馬字，馬藍、馬蓼、馬䪥、馬蜩、馬蚿是也。今淮南、山東謂大棗爲馬棗，廣東謂大豆爲馬豆，通言謂大蟻爲馬蟻。
《爾雅》：碩，大也。湖北嘉魚驚偉其大則曰好碩。
《説文》：幺，小也。《爾雅》：幺，幼。《漢書·敘傳》曰：幺䯢。今人謂冣幼小爲幺。
《説文》：茸，艸茸茸貌。案：茸爲小艸叢生。《傳》言狐袭尨茸，《詩》作𫎇戎。𫎇者，物之稚也，亦是小義。《漢書·司馬遷傳》：在闒茸之中。闒爲小户，茸爲小艸，故竝舉以狀微賤也。師古曰：茸，細毛也。鹿角小者爲鹿茸，故知茸爲小名。今福州謂小爲茸，讀如農。古無日母，茸本音農。〈古音日、娘二紐皆入泥，多有柔嘉、微劣之義。〉
《方言》：揫，細也。郭璞音遒。字亦作㾭。《廣雅》：㾭，縮也。曹憲音子就反。湖北謂縮小爲㾭。
《方言》：凡細貌謂之笙。今稱至微之物曰笙，音如星。重言曰零星。
《説文》：𠈈，小貌。斯氏切。字亦作佌。《毛詩·小雅》傳：佌佌，小也。今謂小少皆曰佌，通以些字爲之。
《方言》：杪，小也。木細枝謂之杪。江、淮、陳、楚之內謂之蔑。郭璞曰：蔑，小兒也。今杭州謂極小曰蔑，讀如彌；宜昌謂小兒爲蔑子。其餘或謂赤子爲茅頭，茅、蔑一聲之轉，茅亦小也。蟬之小者，《爾雅》謂之茅蜩，其證也。或作貓頭，非其義矣。茅、𫎇亦一聲之轉。〈如雺讀爲𫎇，可證。〉《方言》懱爵，《荀子》謂之𫎇鳩，又小蟲謂之蠛蠓，是蔑、𫎇皆有小義。《易》言童𫎇，即茅蔑，故曰物之稚。
《方言》：尐，小也。《説文》：尐，少也。讀若輟。今惠、潮、嘉應之客籍謂少爲尐，讀若屑。浙之紹興、寧波狀物之小及少皆曰一尐尐，讀若説。
《廣雅》：隑，長也。曹憲音牛哀反。《漢書·司馬相如傳》：臨曲江之隑州。浙東形狀物長曰隑隑長，轉以形狀物大曰隑隑大。隑亦孴也。《説文》：孴，盛貌。讀若薿。
《方言》：𠭴，短也。凡叕聲字皆有短義。《莊子·秋水》篇：掇而不跂。《淮南·人閒訓》：愚人之思叕。郭、高二注皆訓爲短。又，《説文》訓䆯爲短面，《聲類》訓惙爲短气貌，不止短柱稱棳也。今江、淮、浙西於物之短者稱爲短𠭴𠭴，或曰秃𠭴𠭴。
古人謂物圓可轉及形圓腰細者其音近於胡盧。如蟲名果蠃，艸名括蔞，榖名果蠃，李名接盧，汲具名鹿盧，是也。今人狀物之圓曰圓果盧都。
《説文》：㘣，規也。《廣韵》音火玄切。字通作梋。《通俗文》：書圓曰規，規模曰梋。〈《一切經音義》引。〉今人謂圓規形曰圓梋，規模亦曰梋子，音去玄切。世皆作圈。圈本養畜之閑，音渠篆切。〈今人猶言豬圈。〉《玉藻》杯圈已借爲梋，〈《方言》：椀木謂之梋㭈。〉今更借爲規梋也。
《説文》：翩，似小瓿，大口而卑。引伸凡體卑平者皆曰甂。相承作扁。《釋名》：厀頭曰膞。膞，團也。因形團圜而名之也。或曰蹁。蹁，扁也。亦因形而名之也。團、扁對言，是漢時語已然。〈扁爲户冊，縱陳横陳亦各不一，非必卑平也。故知由甂引伸。〉扁、庳聲轉。〈猶裨之爲偏，辯之爲俾。〉《説文》：庳，中伏舍。一曰：屋庳。《唐韵》作便俾切，《説文》又讀若逋。〈此猶《方言》鋪、脾，止也，爲雙聲。〉故今揚州狀扁曰逋逋，逋音如巴。魚、模轉麻，若父今稱爸矣。
《説文》：竵，不正也。火鼃切。古衹作華。《夏官》：無有華離之地。注：華讀爲𠇗哨之𠇗。今江南謂不正爲竵，尚合本音。佗處皆讀如鼃，合口呼之。口戾不正爲咼，本苦媧切，今江南亦音華，佗處亦合口呼鼃。
《説文》：靡，披靡也。《史記·司馬相如傳》：敞罔靡徙。《索隱》曰：失正也。廣州謂邪曰靡。
《廣雅》：夕，衺也。《呂氏春秋·明理》篇曰：是正坐於夕室也。其所謂正，乃不正矣。高誘曰：言其室邪夕不正。《地官·保氏》注有夕桀。夕者，邪也。桀者，《字林》訓杙，《毛詩·國風》傳訓特立，是直物也。一邪一直爲磬折形，小別於句股也。今淮南、吳、越謂兩物相覆參差不正曰夕，音如鵲。〈夕、昔聲通。〉亦謂邪轉曰夕轉，吳、越如字，淮南音如鵲，猶回訓衺亦訓轉矣。〈夕轉去聲，《廣韵》禡部有笡，訓爲斜逆，音遷謝反。今人亦謂斜逆爲笡。若轉陽唐，則音遷宕切。俗字作戧，江船邪行御風爲打戧。〉
《説文》：𠁥，羊角也。工瓦切。今人謂街巷曲折之處爲𠁥角。圭角、乖角，亦一語也。俗書作拐角。杖首如角，故曰𠁥杖。〈《廣韵》作拐，云：老人拄杖也。此爲後出俗字。〉凡諸邪側皆曰𠁥。頭邪曰𠁥，別當作奊。《説文》：奊，頭衺骫奊態也。雖相承作胡結切，圭聲字自可讀𠁥。
《方言》：宛，蓄也。《爾雅》：宛中，宛丠。孫炎曰：中央下。蓋中窊可積蓄者爲宛，故盌亦從夗聲。淮南謂圈席蓄米爲宛，因名其物爲宛積，讀若窩。籮、簍之屬亦曰宛，蜃、蛤之屬亦曰宛，音在畏、彎之閒，皆以中央宛下得名。《考工記》恆當弓之畏，故書作威。杜子春云：威謂弓淵。《釋名》：淵，宛也。言曲宛也。宛、淵、畏、威、彎一音之轉。
《説文》：均，平徧也。《爾雅》：傭，均也。《小雅》曰：昊天不傭。今人謂均曰勻，均本從勻聲也。吳、越言均或爲傭。
《方言》：鈵，錮也。郭璞音柄。今人謂錮使不泄爲鈵住。
《説文》：𡧍，冥合也。讀若《書》若藥不眄眩。凡物冥合，淮西言𡧍，音如泯；浙江言𡧍縫，音亦如泯。〈𡧍聲在真部，以賓從𡧍聲知之，𡧍本音泯也。〉𡧍音轉爲㒼。《説文》：㒼，平也。《天官》鄭司農注：互物，謂有甲㒼胡，龜鼈之屬。今浙江謂物無竅穴爲㒼。又，通語謂置物覆器中不令泄气亦曰㒼，音如悶。直隸謂射覆爲猜㒼，音如悶。浙江謂錢背爲㒼，音如悶。《漢書·西域傳》曰：以金銀爲錢，文爲騎馬，幕爲人面。如淳曰：幕音漫。漫、㒼一語也。
釁，裂也。字亦作璺。《方言》：器破而未離謂之璺。今淮南謂器裂曰璺，音如悶。案：曹憲音《廣雅》璺字爲問，又鳧鷖在亹亦讀如門，皆聲類相近。此與㒼字音近而義相反；然釁器者在填其罅漏，則與𡧍縫之𡧍義合。
《説文》：襾，覆也。從冖，上下覆之。罅，裂也。二竝呼訝切。蓋相覆爲襾，覆未冥合爲罅。故揚州謂覆未冥合爲罅，音如蝦蟆之蝦。
《方言》：慭，傷也。《説文》：傷，創也。慭爲傷創，故引伸爲殘𦈫。《左傳》：兩君之士皆未慭也。杜解：慭，𦈫也。《釋文》：慭又魚轄反。《説文》：齾，𦈫齒也。五鎋切。歺，列骨之殘也。五割切。慭、齾、歺音義竝同。今人謂物𦈫處爲𦈫慭，正作魚轄反。又，凡有𦈫待充者今人即名爲𦈫，官𦈫、吏𦈫是也。亦名爲額，兵額、賦額是也。額字無義，乃以雙聲借爲慭字。額本音五陌切，然俗音多開口作五斫切，〈慧琳云：江東呼額爲訝。是唐時已有謓開口音者，今則不止江東矣。〉因强借爲慭字，當正。
《説文》：丵，叢生艸也。象丵嶽相竝出也。讀若浞。蘄州謂對構而起曰丵嶽。
《説文》：幵，平也。象二干對構上平也。案：《漢書·地理志》䍐幵，應劭音羌肩反；涇陽幵頭山，師古音牽。今通謂兩物對構取平曰和幵，正如應、顔所音。
《説文》：弗，撟也。今黃州謂撟强爲之爲弗。吳、越之閒亦然，謂回首爲弗轉頭，音皆如弻，弗之古音矣。《記》言獻鳥者佛其首，佛亦弗也。
《易·説卦》：坎爲矯輮。《釋文》：輮，又女九反。今語謂矯之爲輮，自戾亦曰輮，音正作女九反。俗字作扭。
《説文》：尢，㝿，曲脛也。從大，象偏曲之形。𡯪，古文尢。烏光切。杭州謂偏戾爲尢。
《説文》：紃，圜采也。《荀子·非十二子篇》：反紃察之。楊倞曰：紃與循同。《榮辱篇》作反鉛，《禮論篇》同。凡圜轉反覆，多致相戾，如紾字《説文》訓轉，亦可訓戾，是也。杭州謂戾爲紃，讀如訓，皆從川聲也。
《考工記》：轂雖敝不藃。注：藃，藃暴。《毛詩·國風》傳云：喬，上竦也。《爾雅》：句如羽，喬。上句曰喬。小枝上繚爲喬。今謂物不妥帖偏頗暴起爲藃，音如喬；小枝上竦而句曰喬，音如竅；須句如羽謂之喬胡髭。
《考工記》：倨句磬折。凡人立鞠躬向前亦得是名。《莊子·漁父》篇：夫子曲要磬折。今揚州謂器及人句僂向前皆曰磬出。
《説文》：哆，張口也。《廣韵》音敕加切。今杭州凡張皆曰哆，音陟加切。
《爾雅》：漮，虛也。《方言》：康，空也。古通以康爲之。江、淮閒謂蘆菔受凍中虛曰康。鄧廷楨説。〈凡鄧廷楨説皆見其所著《雙硯齋筆記》。〉通語謂罄盡爲光，亦康之音變也。
《説文》：綽，緩也。《爾雅》：寬，綽也。今謂屋及器寬大爲寬綽，人性奢泰爲闊綽。言寬綽者，或轉去聲如操。一曰，《説文》：窕，深肆極也。《荀子·賦篇》：充盈大宇而不窕。窕本音挑，音變如操。在人當書綽，在屋及器當書窕。
《爾雅》法、則、㓝、範、矩、律、戛竝訓常，㓝、範、律、矩則又竝訓法。案：戛亦法也。《康誥》：不率大戛。《正義》曰：戛猶楷也。古字戛、楷雙聲，〈《爾雅》釋文：戛，郭苦八反。偕，《廣韵》苦駭切。〉而相通借。〈《皋陶謨》戛擊，《明堂位》作揩擊，是戛與皆聲字通。〉《儒行》：後世以爲楷。陸、孔皆訓楷爲法式，則戛亦法式矣。《晉書·衛恆傳》：上谷王次仲始作楷法。今人言楷書，皆知其義爲楷法；楷本作戛，則鮮知者。揚州猶謂木模攝麪成餅者曰麪戛子，作苦八反，合口呼之。
《士喪禮》注：形法定爲素。今杭州謂凡模可以攝物就形者爲素子。又，凡以土木模寫形象，通語亦謂之素。字變作塐，塐象是也。
《説文》：像，象也。讀若養。自唐至今皆誤讀像如象，遂別造㨾字，今皆言㨾。
《廣雅》：無慮，都凡也。《周髀算經》趙爽注：無慮者，粗計也。王念孫曰：《莊子·齊物論》：孟浪之言。李頤云：孟浪猶較略也。《吳都賦》鐂逵注：孟浪猶莫絡，不委細之意。莫絡、孟浪、無慮皆一聲之轉。總計物數謂之無慮，總度事情亦謂之無慮。今江、淮閒人謂揣度事宜曰母量，即無慮之轉。〈以上王説。〉驗今南北皆謂大數爲大母子，又謂粗率嫴量爲毛嫴，約舉大數曰約莫。蓋無慮疾呼成無，無古音模，母、毛、莫皆無之聲轉。
《廣雅》：嫴榷，都凡也。《孝經》孔傳：蓋者，辜較之辭。鐂炫《述義》曰：辜較猶梗㮣也。字亦作沽。《檀弓》：以爲沽也。注：沽猶略也。今人謂略揣梗㮣曰嫴，俗變作估；傷人者嫴計死期猶曰保嫴。
《爾雅》：塵，久也。《毛詩·大雅》傳：填，久也。填即塵字。〈填從真聲，在真部。〉久積則塵，《漢書》言陳陳相因是也。今人謂物久爲陳，積亦曰塵。直隸、山東、淮南、吳、越狀物之多曰塵千塵萬，或曰鎮千鎮萬，鎮即填也。〈皆從真聲。〉其訓久者則謂長夜不休爲塵夜，長日不休爲鎮日，鎮亦填也。
《説文》：逴，遠也。讀若掉苕之掉。今人謂相距絕遠曰逴遠，音正如掉。公牘譌作窵遠。《説文》云：窵窅，深也。非遠義。山西謂絕遠曰逴，絕長亦曰逴。
《説文》：迾，遮也。良薛切。今人謂遮爲迾，讀如剌。謂栅爲栅迾子，亦讀如剌。《廣雅》𢉨、幕皆訓庵，𢉨亦所以遮迾者也。案：《地官·山虞》、《澤虞》、《迹人》、《卝人》皆言厲禁，《山虞》注曰：物爲之厲，每物有蕃界也。鄭司農云：厲，遮列守之。彼所謂厲與今言剌正同。今人常文猶言厲禁，不知厲即今言剌矣。
《説文》：略，經略土地也。《小爾雅》：略，界也。相承以落爲之，諸有界域皆曰落，邨落、籬落、部落，皆古今通語也。兩物之閒亦曰落。遼東謂兩山之閒爲山落子，惠、潮、嘉應之客籍謂樹兩枝閒爲樹枝落，落皆讀羅斫切。俗書作岔，尋本乃是略字。樹枝落亦𠲱之音變。《説文》：𠲱，枝𠲱也。古百切。
《説文》：介，畫也。從八，從人。八，別也。象分別相背之形。今直隸、山東謂兩物根柢相連之閒曰介八，若兩指閒曰手介八、腳介八，樹兩枝閒曰樹介八是也。介讀古八切。揚州謂指兩節閒亦曰介八。尋《孟子》云：山徑之蹊閒介然。《長笛賦》云：閒介無蹊。今人言介八，若古人言閒介矣。
介，有所恃也。《左傳》曰：介恃楚衆。《漢書·南越傳》曰：欲介使者權。今江南運河而東至於浙江謂有所倚恃爲介。俗作戤，無以下筆。
《説文》：靠，相違也。今人謂相依爲靠，其義相反，猶亂爲治、徂爲存、苦爲𢘦矣。
《説文》：周，密也。《詩·小雅》傳：周，至也。《論語》：雖有周親。謂至密之親也。凡言比周，謂相密箸也。今人謂相比冣密曰倜，〈佗歷切。〉比鄰曰倜壁，倜即周字聲變耳。〈倜從周聲。〉俗書作貼。《新附》云：貼，以物爲質也。非密比義。又，凡人可信任謂之倜心，倜亦周字。《魯語》曰：忠信爲周。《公羊傳》謂可信任之狗爲周狗，是也。俗亦誤貼。又，同父母者爲周親，周今音轉如旳。〈旳本在宵、肴、豪部，周在幽部，通轉冣近。〉又，《周禮·地官》：五黨爲州，使之相賙。注：賙者，謂禮物不備，相給足也。今凡分卹貧人謂之倜補，亦曰幫倜，倜即賙字音變，古賙衹作周也。俗書亦誤作貼。
《説文》：黏，相箸也。從黍，占聲。古音占當讀佗廉切，〈沾變作添，形誤而紐不誤。〉故入聲則爲帖。今人以紙幅、布帛黏箸物上謂之帖，本黏字也。此與周呼倜者同紐，而韵絕遠，世多溷之。
《説文》：聑，安也。丁帖切。《長笛賦》曰：瓠巴聑柱。謂安柱也。今人謂物安隱不掉曰伏聑，讀如帖。凡言妥帖，亦聑字也。
《説文》：亭，民所安定也。今人謂物之安、事之定曰亭當，言𣲺定者亦曰旳當，旳、亭一聲之轉。旳之非聑猶周之非帖，皆聲類絕遠也。
《小爾雅》：傅，近也。《廣雅》：傅，就也。古言傅者猶今言附，今人謂黏近在上曰傅在上，音如巴，若逋轉爲巴矣。常言有趨傅結納，故今謂以諂事人爲傅結，音如巴結。《爾雅》：屋上薄謂之筄。《釋名》：搏壁，以席搏箸壁也。凡此竝有傅義，今語竝當爲巴。《曲禮》言帷薄，《晉語》言微薄，簾以薄名，竹籬似之，故稱籬笆矣。
《説文》：剴，摩也。〈《廣雅》作磨。〉《廣雅》：摩，近也。曹憲音剴爲五哀反。今人謂相切近爲剴，俗作捱。剴亦自近彼物之稱。直隸謂招朾爲剴朾，陝西謂招殺曰剴刀。
《説文》：㡪，𡎰地以巾𢵢之，讀若水溫㬮。一曰：箸也。《漢書·楊雄傳》：㡪人亡。韋昭、師古皆曰：㡪，乃回反。〈韋音見《莊子》釋文引。〉師古曰：㡪，抆拭也。今山西平陽謂見殺曰㡪刀子，㡪讀去聲如柰。㡪刀子者，謂拭刀子，或箸刀子，義得兩通。澤州謂足被泥沾亦曰㡪，義亦𢵢、箸兩通。山東、直隸言㡪，爲凡相沾箸被飾之稱。
《爾雅》：逮、及、暨，與也。暨亦訓及。今天津、德州謂物比校而劣者通言曰不及，別言曰不暨。佗處或謂追步弗及曰不迭。迭本逮字，聲轉如迭耳。
《説文》：迭，更迭也。今謂新故更代爲替，實即迭字，入轉爲去耳。《匡謬正俗》引《爾雅》：替，廢也。謂前人既廢，後人代之。説雖可通，然非其本。《方言》：庸、恣、比、侹、更、佚，代也。郭璞曰：佚音蹉跌。佚即迭字也。
《説文》：待，竢也。今謂竢爲待，音如等。等、待皆從寺聲，故音轉呼待如等。
《説文》：龓，兼有也。讀若聾。兼有，謂兼幷而有之。《周頌》：我龍受之。謂兼包幷有也。今稱兼包一切爲龓統，二物合幷爲龓，讀皆如隴。俗作攏。又，治河隄岸水門就時謂之合龍，龍亦龓也。毛傳訓龍受之龍爲和，即今合龍義矣。
《小雅》：如酌孔取。箋云：如飲老者，則當孔取。孔取，謂度其所勝多少。凡器之孔，其量大小不同。老者气力弱，故取義焉。今人謂度量多少弗令過劑爲扣，扣分、扣數是也。扣即孔字音轉，猶芤、吼皆入矦部矣。扣亦竘也。《廣雅》：竘，巧也。曹憲音口。適如其量，今言竘巧。至言扣定，則借爲𧥣。《説文》：𧥣，扣也。如求婦先𧥣叕之。苦后切。
《廣雅》：貳、福、〈即副字。〉䔏、倅，盈也。《西京賦》：屬車之䔏。薛綜注：䔏，副也。曹憲音䔏爲楚驟反。䔏訓爲盈爲副，故有充數之義。嵇康《琴賦》曰：承閒䔏乏。《列女傳》：津女娟願備持楫，𥳑子䔏之。謂䔏乏也。今人皆謂充數爲䔏數，又凡語副人意者亦云䔏佗旳意。世以湊字爲之，則義訓稍遠矣。
䔏之訓副，本由造舟引申。《爾雅》：天子造舟。造謂比次，故䔏本當音造。今凡物有數具者，完具曰一副，或曰一䔏，齒音歸舌頭作佗嘯切。鄙俗作套。
造、次雙聲。《論語》：造次必於是。是連語也。今人言一次者或言一造。〈七到切。〉一曰，《説文》：造，就也。一造猶一就矣。
《説文》：𠕓，檮帳之象。苦江切。引伸爲凡包覆之稱。今語有二音。一音如𣪊。凡物之皮則謂之𠕓，通以𣪊字爲之。一音如字，俗字作腔。本言𠕓韜，俗作腔套。《説文》：韜，劍衣也。引伸爲凡外廓之稱。
《説文》：羼，羊相廁也。初限切。今人謂糅襍調和爲羼，良家子入優人閒作戲爲羼戲。
《説文》：𠂤，小阜也。此即今堆字。官，從宀從𠂤。𠂤猶衆也。師，從帀，從𠂤。𠂤，四帀衆意也。今人謂衆共聚集曰一堆兒。《大雅》：敦彼行葦。傳：敦，聚貌。《廣雅》：屯，聚也。古敦、屯皆可讀𠂤。〈《爾雅》郭注：今江東呼地高堆者爲敦。是敦借爲𠂤也。《莊子·至樂》篇：生於陵屯。司馬彪曰：阜也。是屯借爲𠂤也。諄、文、魂與微、皆、灰相轉。〉
《豳風》：有敦瓜苦。傳：敦猶專專也。《大雅》傳：敦，聚貌。《釋文》亦讀徒端反。《管子·霸言》篇：摶國不在敦古。《史記·田完世家》馮因團三國之兵。摶、團皆聚也。故今有團聚、團練諸語。
《説文》：磊䇏，重聚也。今謂物之重、事之艱皆曰磊䇏，或爲絫墜，皆一語也。
《説文》：儹，冣也。作管切。僔，聚也。慈損切。今通謂積資爲儹錢，蘄州言僔。
《説文》：薀，積也。《春秋傳》曰：薀利生𡾤。於粉切。江南運河而東市井謂貨物積滯難渫爲薀，音烏困切。
《説文》：攎，挐持也。洛乎切。《廣韵》訓攎爲斂。自饒州、廣信以至浙江皆謂總持爲攎。盧聲字皆有積聚義，故籚訓積竹矜，䰕爲巤，纑爲縷，皆聚物也。
《説文》：饒，益也。江寧市閒買物欲其增益曰饒。鄧廷楨説。
《士冠禮》注：殺猶衰也。《地官·廪人》注：殺猶減也。舊皆音所界反。《廣雅》：殺，減也。曹憲不出音。今人謂水漿愈渴爲殺渴，薑蒜除腥爲殺腥气，義皆訓衰訓減，仍讀所八反，依曹憲也。
《説文》：㬎，衆微杪也。從日中視絲。古文以爲顯字。讀若唫唫。今浙西杭、湖之閒謂顯燿曰㬎亮。㬎讀如金，舆唫小殊。通語形狀顯燿曰亮㬎㬎，音本如金，稍變作子林切。
《説文》：晣，昭晣，明也。《易》釋文之世反。浙江謂明絜爲清晣。
《爾雅》：鑠，美也。古音讀鑠如燿，〈《漢書·藝文志》：燿金爲刃。師古曰：燿讀與鑠同。今直隸呼鑠近燿。〉故鑠爲光明之美。音變郭璞音舒灼反。《方言》：黸瞳之子，宋、衛、韓、鄭之閒曰鑠。注：言光明也。字亦作爍。今人謂甚明曰鑠亮，光不定曰閃爍。
《説文》：黨，不鮮也。黕、黨、黷、黵四字《説文》列爲一聯，黕訓滓垢也，黷訓握持垢也，黵訓大汙也，則黨亦爲汙垢之義，汙垢故不鮮也。今人謂汙垢曰黨，音如髒，借髒爲之。《後漢書·文苑傳》曰：抗髒倚門邊。注：抗髒，高亢婞直之貌。非汙垢義也。案：《説文》：坱，塵埃也。於亮切。今人單言曰黨，重言曰坱黨。坱黨連言，猶鞅掌也。世人誤書骯髒，單言黨者亦遂誤書髒矣。
《説文》：灒，汙灑也。則旰切。今通謂汙灑爲灒，讀如字。或直謂汙曰灒。俗字作臢。重言曰腌臢，猶坱黨也。
《爾雅》：𣬈鐂，暴樂也。郭璞曰：謂樹木葉𦈫落蔭疏。今人狀木葉果實之墮落曰𣬈鐂杷剌。又，今人謂以鐵器刮木爲暴，其器曰暴子。俗字作鑤。亦謂刮削木皮暴樂而下爾。葉落墮地則狼藉不潔，故常德謂不潔曰𣬈鐂，鐂音如來。移以言人，吳、揚之閒音如憊來。
暴字單言則當作𣗸。《説文》：𣗸，木葉陊也。從木，㲋聲。讀若薄。從㲋聲則當在藥部，漢時藥、鐸不甚分析，故言讀若薄矣。因以重言，《漢書·酈食其傳》家貧落魄，《王莽傳》如淳注言莽母洛薄嗜酒，落魄、洛薄皆謂疏散如木之疏蔭也。今語猶謂貧人疏放爲洛薄，本即𣗸字重語。
樂字單言，《荀子·君道篇》：狂生者不胥時而樂。〈從台州本改，作落者，義近字非。〉《詩·大雅》傳：鐂，爆爍而希也。是樂亦或作爍。《莊子·胠篋》云：下爍山川之精。語亦多言消爍。樂聲之字或讀爲爍，或讀爲𤻲。凡言洛薄，杭州亦言遼落，〈即牢落。〉遼本樂字。
《説文》：弸，弓彊貌。今人狀物之堅彊曰弸硬，讀如崩。
《方言》：馮，怒也。《左傳》：震電馮怒。《楚辭·天問》：康回馮怒。是也。亦或作朋。《吳語》奮其朋埶。以朋爲之。今謂凡事凡物怒力作埶者皆曰馮，讀鋪登切，與馮音皮冰切冣近。或轉爲鋪戎切，或轉爲鋪光切，皆一語也。
奮，振訊而起也。《爾雅》：絕有力，奮。今人謂振起爲奮起來，讀布運切。古無輕脣，則切布運者合於古音也。
《説文》：陊，落也。徒果切。相承以墮爲之。墮訓敗城阜，義亦相通。又云：紿，絲勞即紿。徒亥切。今杭州謂物漸陂陀曰墮，讀徒耶切，歌、戈轉麻也。又謂革器弛緩曰紿。蓋紿、墮本雙聲，台聲、隋聲古多用爲連語，如怠惰皆爲懈，詒䜏皆爲欺，是也。然則紿亦墮爾。
《周禮·地官·司市》注曰：物行苦。《九章算術》有行酒。行者，粗惡之義。今吳、越謂器物楛窳爲行貨。
《説文》：勩，勞也。凡物勞勮則損，故今謂器物磨損爲勩。段玉裁説。
凡事有始終期限，故曰一成，或曰一終。今公牘轉作一宗，通俗轉作一樁，皆終字也。凡物一層爲一重。《説文》：緟，增益也。古今相沿衹作重。音轉如撞。〈撞本從重得聲。〉今人謂一層爲一撞，本重字也。凡土相次比謂之一坒。《説文》：坒，地相次比也。𣬈至切。今人謂土相次比、物相次比皆曰一坒一坒，或言事有先後第次則曰一批一批，范寅説本坒字也。〈范寅説見其所作《越諺》。〉凡人及物一列爲一輩。《説文》：發車百兩爲一輩。今人謂一列爲一排，事有先後一列爲一伐，本輩字也。〈排、輩皆從非聲。排本訓擠，言排比者，亦輩之借。輕重脣相轉，故輩爲伐。〉
《説文》：朾，撞也。從木，丁聲。成，就也。從戊，丁聲。成字從戊，何緣訓就？竊謂成、朾一字。從戊者，謂以矛刺。〈戊即古文矛字。〉刺擊朾撞，古人多通言之。《呂氏春秋·長攻》篇云：反斗而擊之，一成匘塗地。注：一成，一下也。此則一成者謂朾一下耳。《論威》篇云：獨手舉劍，至而已矣，吳王壹成。壹成者，謂揨一下也。〈《廣雅》：揨，刺也。〉《書》言簫韶九成，撞鐘擊鼓，一終則爲一成。一成者，朾一次也。冣初古文，成、朾當衹作丁。《周南》：椓之丁丁。傳曰：丁丁，椓杙聲也。丁之本義當爲椓杙，字則象形，音則象聲。今人皆稱椓杙爲丁，椓亦擊也。〈《説文》。〉凡有所動作者，字多從殳從攴，故撞擊之義轉訓成就，猶攷本訓敂而轉訓成矣。〈《天官·𠣥宰》：設其攷。注：攷，成也。凡《周禮》作攷者，佗書多作考。父爲考，亦從又持杖，然則考者攷也。〉丁壯謂之成人，丁亦與成不異。〈《大雅》言老成人，通言則老亦成也。《急就章》言老復丁，析言則老非成也。〉今人言朾，轉入馬韵，鮮讀宅耕、都挺二切者。然義仍與古近，自訓撞擊而外，有所作爲，無不言朾，如言朾坐、朾躬、朾招呼，此猶有所作爲者字皆從殳從攴也。從某處過曰朾某處過，此朾即是丁字。《爾雅》：丁，當也。其以聲假借者，如言朾飯、朾酒，此朾乃借爲盛。《説文》：盛，黍、稷在器中也。占卜謂之朾卦，此朾乃借爲貞。《説文》：貞，卜問也。廉察謂之朾聽，此朾乃借爲偵。《史記·淮南王傳》：爲中詗長安。服虔曰：偵𠊱之也。然則音雖譌變，而上尋假借，韵部未遷，明其傳之自古矣。
丁爲椓杙，丁聲之朾訓刺，故引伸之今謂蟁蜹𡄋人曰丁。
《説文》：貞，卜問也。《周禮·天府》：陳玉以貞來歲之媺惡。《大卜》：凡國大貞。鄭司農曰：貞，問也。今人謂詰問窮柢曰貞，音如丁。古無舌上音，貞本讀丁也。凡貞，異於常問，以有固必審諦之意，故引伸爲貞實、貞固。今人音如丁者，亦有堅實義。《説文》丁訓丁實，義得兩通。
《爾雅》：丁，當也。字亦通鼎。《漢書·賈誼傳》曰：天子春秋鼎盛。《匡衡傳》曰：匡鼎來。鼎皆訓當。今市井以己所設坫肆迻貿於人謂之鼎坫。鼎者，謂其名實相當也。又，凡以是人充當彼人謂之鼎名，俗以頂字爲之。《爾雅》丁與昌、敵、彊、應皆訓爲當，故今用力抵拒、以言抵拒皆謂之鼎，俗亦以頂爲之。
《廣雅》：㞟、錪、鎮、珍，重也。㞟，曹憲音鼎。今人狀物之重曰重㞟㞟，與錪、鎮、珍，皆一聲之轉。㞟又同壬。《説文》：壬，善也。佗鼎切。重從壬，厚也。今人猶云壬好壬厚。
《説文》：鎮，博壓也。博壓者，如今赌者以物爲質，所謂鉒也。〈今亦謂質曰壓。〉鎮與錪、㞟本一聲之轉，凡質物謂之典，即鎮字也。㞟亦音堂練切，〈徐鉉依《唐韵》音如此。〉今人貿易先期出錢以爲質壓謂之㞟，㞟亦鎮字也。俗皆作墊，謬甚。〈墊本訓下，昏墊、墊隘皆此義也。今人乃謂河中積沙漸高爲淤墊，則義相反矣。此本當作填字耳。〉
《大雅》：上天之載。傳：載，事也。《詩》、《書》皆以載爲事，事、載本一聲之轉。今福州猶謂事爲載，讀如戴。古音載本如戴也。〈《詩》載弁即戴弁。説詳𩛥飯條。〉
《爾雅》：昌，當也。郭璞引《書》禹拜昌言，《孟子》注引《書》作禹拜讜言，《逸周書·祭公解》：王拜手稽首黨言。黨、讜皆即昌字。《典引》蔡邕注：讜，直言也。直亦訓當。《説文》云：當，田相直也。然則直是當直，不謂侃直。名當其實謂之昌。《申子》曰：名者，聖人之符。〈《羣書治要》引。〉《荀子·正名》曰：名無固宜，約之以命。約定俗成謂之宜；異於約，則謂之不宜。合符得宜，是之謂名，是之謂昌。陝西、江南、浙江、江西皆謂名爲名昌，昌讀如堂。古音昌本在舌頭，故或字作讜也。
《説文》：侖，思也。力屯切。字通作論。《大雅》：於論鼓鐘。傳：論，思也。浙江令人自反省者曰肚裏侖一侖。或曰搉一搉。搉即校字，猶常言計校也。范寅説。
《説文》：帇，手之疌巧也。尼輒切。凡𥏚、肅、聿等字皆從帇。今浙東紹興謂作事爲帇，轉去聲爲女劍切。《爾雅》：業，事也。業本大版，訓爲事者亦帇之假借矣。〈《説文》、《釋名》皆以捷業説業，此以聲爲訓也。帇訓疌巧亦然。故帇、業相通。〉
《説文》：攪，亂也。《詩》曰：衹攪我心。今人謂亂之曰攪，其謂治之亦曰攪。此猶古訓以亂爲治矣。要之，今人言攪以代作爲等語。惟應人招飲，謙言曰𢺕，或曰打攪，是爲本義。
《漢書·汲黯傳》：好興事舞文法。注：舞猶弄也。廬之合肥、黃之蘄州皆謂作事爲舞。長沙及揚、越多言弄。弄亦轉佴。《墨經》：佴，自作也。〈佴、弄相轉，例如耳、茸相轉。〉
《説文》：故，使爲之也。相承以雇及顧爲之。今賃人爲之曰顧，本故字也。漢軍法曰：故行不行，奪勞二歲。〈《史記·馮唐傳》集解轉引如淳所述。〉司馬貞謂故與雇同，不悟雇當作故爾。
《爾雅》：將，請也。將音七羊反，與請一聲之轉。廣州謂請曰將。通語倩人爲之亦曰將，俗誤書槍，因傅會曹公捉刀之事，何其誣妄？
《説文》：檢，書署也。《韓非子·外儲説右》曰：田嬰令官具柙券斗石參升之計，俄而王已睡矣，吏盡揄刀削其柙券升石之計。柙義同檢，〈《説文》：梜，檢柙也。《法言序》云：蠢迪檢柙。〉亦謂書署也。今人謂署諾爲畫柙，亦曰檢柙，檢讀如僉。
《説文》：署，部署。有所网屬。今人部署佗人曰：箸某某去。箸者，署轉入聲。
《爾雅》：朕，我也。今北方音轉如簪，俗作偺。偺即朁字，本朕字耳。自秦以來文字無敢稱朕者，而語言不能禁也。〈朕本音在蒸部，《廣韵》入四十七寢，讀直稔切，則轉入侵部矣。朁、簪亦在侵部也。〉
《説文》：我，施身自謂也。義從我聲，故我音轉如儀。《韓詩》：如食儀饇。傳：儀，我也。今江南蘇、松之閒謂我爲儀。我轉爲吾。《説文》：吾，我，自稱也。吾亦音牙。《漢書·地理志》允吾，應劭曰：音鉛牙。〈我吾牙，則歌戈、魚模與麻相轉。〉又轉爲卬。〈魚模、陽唐對轉。〉《爾雅》：卬，我也。今徽州及江、浙閒言吾如牙，亦卬字也。俗用俺字爲之。卬變爲陽。〈疑、喻旁紐相變。〉《爾雅》：陽，予也。字亦作姎。《説文》：姎，女人自稱我也。今直隸、山東農婦皆自稱老姎們，聲在娘、牙之閒。或書作娘，非也。
《爾雅》：余，我也。明時北方人自稱洒家，洒即余也。余從舍聲，古音如舒。舍轉爲書野切，故余亦轉爲書野切。〈余聲之字多轉入麻部。《廣韵》：余，姓。音視遮切。斜、賒、荼、𡨀、塗亦皆入麻韵，魚、模生麻也。〉
《大雅》：予豈不知而作。箋云：而猶女也。音轉爲乃，爲若。《祭統》：若纂乃柤服。注：若、乃，猶女也。今蘇州謂女爲而，音如耐，〈耐從而聲，而古音耐。〉亦與今言乃近。浙東謂女爲若，音如諾。〈諾從若聲。〉音又轉爲戎。《大雅》戎雖小子，纘戎柤考，以佐戎辟，箋皆訓戎爲女。今江南、浙江濱海之地謂女爲戎，音如農。〈古音日紐歸泥，今此三音猶本於古。〉
《説文》：大，象人形。故知古語稱人曰大。今廬州鄙人謂都邑人曰奤子。奤音如夳，即大之俗字也。
華，中國也。《傳》曰：夷不亂華。古人以國稱其種族，今直隸、淮南皆謂山東人爲侉子，侉即華之聲借，若華亦作荂矣。蓋淮南古有徐戎、句吳，直隸亦襍山戎；南北相望，惟山東純爲諸夏，故獨被以華名。其語流傳至今，因謂山東音侉聲侉气。然國族命名本象其聲，夏、楚、吳、揚是也。
《晉陽秋》曰：吳人謂中州人爲傖人，俗又謂江、淮閒襍楚爲傖人。〈《一切經音義》引。〉尋《方言》壯、將皆訓大，將、倉聲通，〈如鸞聲將將、鳥獸蹌蹌是。〉傖人猶言壯夫耳。昔陸機謂左思爲傖父，蓋謂其粗勇也。今自鎮江而下至於海濱無賴相呼曰老傖。
《説文》：貉，北方豸種。凡相輕賤則駡貉子。晉時孫秀妻𦳋氏常呼秀曰貉子。今江南運河而東相輕賤則呼貉子，貉音如馬，若《肆師》、《甸祝》以表貉爲表禡矣。
胡、倭、蠻，四裔之國也。今謂行事無條理、語言無倫次曰胡。浙江別謂之倭。凡專擅自恣者通謂之蠻。
《説文》：孨，謹也。相承以孱爲之。《漢書·張耳傳》：吾王，孱王也。孟康曰：冀州人謂懦弱爲孱。今謂下劣怯弱爲孱頭。孨本旨兗切，今爲初鴈切。
《詩·鄭風》箋：魗，惡也。《正義》曰：魗、醜古今字。音轉爲鯫。《漢書·張良傳》：鲰生説我。服虔曰：鲰音士垢反。鲰，小人也。〈士垢多誤作七垢。案：師古音才垢，徐鉉音士垢，《廣韵》云：淺鲰，小人，仕垢切。説即本服，則服音士垢無疑。以小爲鲰，漢人常語。《釋名》：奏，鄒也，陿小之言也。又云：盾約脅而鄒者曰陷虜。鄒、鲰一也。然言鲰生，亦有猥鄙之意。〉今謂才能下劣者爲鲰頭。魗又同㥢。《方言》：㥢，惡也。郭璞音㥢爲遒。今杭州謂冣下劣爲㥢，江南運河而東音轉如丠，直隸、山東音如朽，或轉如宿，湖南亦如宿，或直言鲰。言丠者亦云婁丠，是曡韵連語也。凡小者曰部婁，醜者曰痀僂，凡小及少皆曰區區。杭州言區區音如摳，開封音如甌。凡此，聲義皆相類也。
《説文》：豎，豎立也。凡人初能立者謂之童豎，豎有短義。故《方言》曰：襜褕，短者謂之裋褕。豎猶裋也。在鳥，短羽則爲𰀫𰀫。音轉《韓非·説林下》曰：鳥有翢翢者，重首而屈尾。翢翢即𰀫𰀫。在人則曰侏儒，亦曰焦僥、周饒。〈《海外南經》：周饒國，其爲人短小。〉緯書言冠短周。周、朱聲通。〈如裯音侏大，可證。〉鐃歌有《朱鷺》，鷺無朱者，朱借爲翢。鷺本短尾，近韓非所謂翢翢矣。短人淺小，童子𫎇昏，故駡人昏愚謂之豎儒。《漢書·張良傳》曰：豎儒，幾敗乃公事！豎儒即侏儒也。豎從豆聲，或轉如斗。今淮西謂僮僕爲斗子，直隸、山東謂農夫無知者爲莊家老斗，即豎字也。
《漢書·息夫躬傳》：僕遬不足數。注：僕遬，凡短之貌也。僕音通附。〈《詩·既醉》：景命有僕。傳：附也。《考工記》：欲其樸屬。注：猶附箸也。〉附婁，《説文》訓小土山。井谷射鮒，虞翻訓小鮮。《方言》：東陽之閒謂短爲㾈。是菐聲、付聲字皆有短小義。《漢書·黥布傳》曰：腐儒！爲天下安用腐儒哉！腐即短小，儒亦本與侏儒同義。古人凡言短小，義兼愚陋。〈高祖駡人，一曰鲰生，二曰豎儒，三曰腐儒，皆同意。〉師古望文生訓，乃云腐者爛敗，失其旨矣。自稱曰僕，本是臣僕，亦兼短義。〈猶豎子爲短人，亦爲童僕。〉《爾雅》：卜，予也。卜即僕字。〈《檀弓》：卜人師扶右。注讀卜爲僕，是卜、僕通也。《爾雅》賚、畀、卜三字，賚即是台，如邰作斄，台者，我也；畀借爲鼻，鼻、自同文，畀即自字；皆與訓予之義相合。世見毛傳訓卜爲予，爲付予之義，因謂《雅》訓予爲付予而非自稱之予。然鼻訓引气自畀；舒字從予從舍，予爲推予，舍即是余；則古人自稱之言多與付予同義。〉王侯自稱不穀，不穀即僕之合音。〈《淮南·人閒訓》注：不穀，不祿也。此爲望文生訓。古人死言不祿，不應以此自稱。〉謙以自稱，亦表短淺之義。唐人自稱阿婆，婆即僕之轉音也。今廣信謂愚人爲僕子，亦猶言腐儒也。
《方言》：庸謂之倯，轉語也。郭璞音相容反。一曰保倯，一曰嬾倯。今傭保、慵嬾皆此庸字。廣信自謙稱倯郎子，猶稱僕稱賤子也。此保倯義。通語謂操作惰弛爲倯懈，凡物寬弛亦曰倯，以鬆爲之。此嬾倯義。
《史記·貨殖列傳》曰：呰窳偷生。今浙西海濱之人謂物楛窳亦曰呰，音子詭切，猶觜從此聲，今亦讀子詭切矣。又，《説文》：倠，仳倠，醜面。仳芳比切，倠許惟切。今黃州謂醜劣爲倠，讀上聲；或謂之仳。凡此，聲義皆相類也。
《説文》：伿，隋也。〈隋即惰。〉以豉切。《內經》有食亦病，亦即伿字。今浙西謂劣材從事爲伿，讀如蟹。〈支、佳本一部。〉又，《説文》：徯，待也。𧨍，待也。《廣韵》竝胡禮切。郭璞《爾雅注》曰：河北人以待爲徯。今人有所觀望畱待則謂之徯，轉讀爲胡懈切，或魚懈切。俗作捱。〈猶奚聲之鞵字亦作鞋而入佳韵也。〉徯、𧨍本一字，亦含伿惰之義。
《方言》：凡駡庸賤，或謂之辟。辟，商人醜稱也。今川東謂醜而庸賤者爲辟。
《説文》：愚，戆也。從心，從禺。禺，㺅屬，獸之愚者。今吳、楚、閩、廣皆謂愚爲禺，俗誤書牛。〈案《唐韵》，禺音牛具切。然偶、耦、蕅等字皆從禺聲，則禺古音如偶。郭璞《山海經注》曰：禺，今江南山中多有。説者不了，乃作牛字。是禺音近牛，晉代已有此誤。牛者，事也。多力任事，應與能獸齊稱，無愚義也。〉或言憃如禺，〈憃音丑江切，今以形近惷字，遂誤作蠢。義絕相遠，當正。〉亦讀如牛，誤爲戴角之牛久矣。
《廣雅》：銖，鈍也。字亦作朱。《莊子·庚桑楚》：人謂我朱愚。今四川謂愚爲朱，誤謂是豬。
《賈子·道術》篇：反慧爲童。《春秋》晉胥童字昧。《廣雅》：僮，癡也。蘄州謂騃不解事爲童，音如董，猶言懵懂矣。又，《方言》：董，錮也。陝西、河南謂以圅胡語使人不解爲錮董住。
《説文》：𪒠，忘而息也。於檻切。字變作憨。平陽謂癡爲憨，音胡檻切。
《方言》：杜，歰也。《廣雅》杜、遴皆訓歰。今通謂人行止遴難言語蹇歰爲杜，音如土，若桑杜爲桑土矣。
《説文》：遴，行難也。經典相承作吝。《漢書·高惠高后文功臣表》：厚德掩息，遴柬布章。晉灼曰：許慎云：遴，難行也。柬，古𥳑字，少也。難行封，則得繼絕者少。案：遴、柬曡韵，猶連蹇耳。今江南、浙西多謂遴爲遴柬，遴轉如練。
《説文》：㥯，謹也。於靳切。蘇州謂謹爲㥯，音如殷。惲，重厚也。於粉切。通語謂重曰惲重，通以㥯字爲之。又，《説文》：殟，暴無知也。〈《一切經音義》引。〉徐鉉音烏沒切。今通謂暴厥無知爲殟死，音如暈。〈殟聲本在文魂部。〉《聲類》：烏殟，欲死也。〈《一切經音義》引。〉今人猶云烏頭暈矣。然《廣雅》殟、殙皆訓極，殙有瞀義，〈《説文》。〉則殟亦有瞀義。淮南、吳、越謂人性句瞀者爲殟孫，讀如溫。此曡韵連語也。
《説文》：顓，頭顓顓謹貌。頊，頭頊頊謹貌。今浙西嘉興謂人迂謹曰顓頊頊。
《左傳》渾敦，杜解謂不開通之貌。《莊子·應帝王》篇，中央之帝爲渾沌，無有七竅，亦此義也。今音轉謂人不開通者爲昏蜑。
《方言》：矝謂之杖。尋古音矝如鰥，故老而無妻者或書作矝，或書作鰥。今人謂杖爲棍，即矝字之變矣。又謂凶人爲光棍。尋《説文》：檮拙，〈亦作杌。〉斷木也。古謂凶人曰檮拙，今謂凶人曰光棍，其義同也。《左傳》檮杌，杜解以爲即鯀。古人即名表德，堯、舜、桀、紂皆是。然則鯀之言棍，即古矝字矣。《楚辭》云：鯀婞直以亡身。婞直亦與矝同義。矝爲直立之物，故古人謂直爲矝。《論語》：古之矝也廉，今之矝也忿戾。又云：君子矝而不爭。廉直爲矝，所謂婞也；忿戾爲矝，所謂檮拙、光棍也。古今語正自不異。又，今人亦謂無室家者爲光棍，則正無妻爲矝之義，訓詁聲音皆同。〈《説文》鯀、鰥二文相接，竝訓魚，疑本重文。〉或言光蜑，亦矝之切音也。
《左傳》云：不可敎訓，不知話言。告之則頑，舍之則嚚。是嚚亦爲不知話言之稱，非徒不道忠信之言而已。今長沙謂甚不解爲嚚不解，嚚音如伶。又，《方言》云：凡相問而不知荅曰誺。誺、伶一聲之轉。來聲之猌讀若銀，慭讀魚覲切，皆與嚚聲同，足知嚚、誺本一語矣。
《方言》：黨，知也。今謂了解爲黨，音如董。俗作懂，非也。《廣韵》懂訓心亂，今猶有懵懂之語，其義絕異。
《説文》：諝，知也。張揖《上廣雅表》曰：令得用諝。今人謂了知爲清楚，即諝字也。《説文》：𤕟，通也。從爻。今人謂疏通有條爲清楚，即𤕟字也。魚、陽對轉，《夏小正》傳：爽也者，猶疏也。今人言清楚亦曰清爽。
《方言》：慧，晉謂之㦟。郭璞音悝。今謂小兒慧了曰㦟，音轉如乖，或如灰。《方言》：衇，慧也。郭璞曰：今名黠鬼衇。《説文》：諞，便巧言也。今通謂善欺者爲諞子，亦曰衇諞。衇讀如𧠨；〈同從𠂢聲。〉諞本音部田切，今音普麪切。
《説文》：諼，詐也。況袁切。今保定、真定、河閒、天津皆謂大言無實爲諼，讀去聲。
陶誕，詐也。《荀子·榮辱篇》：陶誕突盜。《彊國篇》：陶誕比周。今人謂欺詐爲陶誕，陶讀如掉。
《方言》：陂、傜，衺也。《廣雅》：佊，邪也。《孟子·公孫丑》篇詖辭，趙云：險詖之言。又，《周易》鄭注訓陂爲傾，陂古文同頗。是陂、頗、佊、詖本一語也。今人呼邪人爲佊子，俗誤書痞。又謂欺詐爲掉皮，即傜陂也。傜、陶同字。〈一曰：《説文》：娝，不肖也。匹才切。痞子即娝子。亦通。〉
《説文》：俄，行頃也。《廣雅》：俄，衺也。今自揚州至浙東西皆謂無賴訶人受錢者爲俄王。
《公羊》桓六年傳：化我也。《解詁》曰：行過無禮謂之化，齊人語也。哀六年傳云：願諸大夫之化我也。此化直訓行過。凡行過無禮者，非爲暴客，則多需求；故今人謂過人气貸爲募化，踵門气食者爲叫化子。
《説文》：詿，誤也。誤，謬也。詿誤爲漢人常語。今人謂失官爲詿誤，蓋謂己本無罪，被人所詿誤耳。此非本義。武昌、長沙謂錯誤爲詿，音如拐。此乃本義。又，通語謂以言迷誤人者爲詿子，音亦如拐。此亦本義。至略賣人者稱爲拐帶，此別一字。金人有拐子馬，謂相連帶者也。此於字義無取。若因其迷誤小兒，則仍是詿字。凡𠁥、乖、觟、觤、詭等，本義雖殊，用之一也。
《説文》：讕，抵讕也。今謂自食前言、自隱前事爲抵讕。本洛干切，今轉如賴。
《方言》：楚、鄭謂獪曰蔿。郭璞音指撝。案：蔿、蘤《廣韵》皆韋委切，古蓋一字。《古今字詁》曰：蘤，古花字。〈《後漢書·張衡傳》注引。〉《方言》郭注亦讀訓化之蔿爲花。今人謂人狡獪弄術曰起花頭，乾沒人財僞作計簿曰開花賬，即《方言》之蔿字也。其謂幻戲曰把戲，或曰花把戲，把即葩字，〈《一切經音義》引《聲類》云：秦人謂花爲葩。〉花即蔿字。一曰：《説文》援讀若撝，元、歌音轉，故知蝯、爲同文，蔿、諼同字。
《方言》：蔿、譌、譁、涅，化也。凡變詐者多轉化，是則蔿、譌、譁、涅皆可引伸得義。今人謂造作譌言爲涅造，俗以捏爲之。
《説文》：謾，欺也。今人謂欺隱爲謾，俗以瞞爲之。古或作滿。《漢書·谷永傳》曰：滿讕誣天。
《説文》：譸，詶也。《周書》曰：無或譸張爲幻。侜，有廱蔽也。《陳風》：誰侜予美？傳曰：侜張，誑也。譸、侜聲義同。今人謂妄語爲侜誑，或曰胡侜，俗作謅。
《説文》：𠑹，廱蔽也。從人，象左右皆蔽形。讀若瞽。今人言被廱蔽者曰謾在𠑹裏，猶言在術中、墮其調中耳。或云鞔在鼓裏，此即《釋名》以聲爲訓之例也。黃州謂以身蔽人、壅害其事爲𠑹住。
《説文》：訾，不思稱意也。今人謂語不稱實爲胡訾，音如柴，皆從此聲也。
《説文》：詑，沇州謂欺曰詑。託何切。吳、揚之閒謂以虛語欺人曰跳駝子，其虛巧甚者謂之飛駝，皆詑字也。焦循説。〈焦循説見其所箸《易餘籥錄》。〉漢中曰衝駝子。
《説文》：吳，大言也。何承天音胡化反。蘄州謂大言曰吳，音變作具化反。亦謂以大言震人爲誧。《説文》：誧，大言也。讀若逋。今讀若鋪。
《説文》：䛬，往來言也。一曰：小兒未能正言也。或作䛌。大牢切。往來傳言多致謬誤，小兒語尤妄。蘄州謂妄語爲䛌，讀如皰，從包聲也。
《廣雅》：丠，空也。《漢書·楚元王傳》有丠㛮，《息夫躬傳》有丠亭，謂空㛮、空亭也。今淮南謂空言無實爲丠里。尋《莊子·則陽》篇：何謂丠里之言？丠里者，合十姓百名而以爲風俗也。彼謂大言，此謂空言，義相引伸也。又，《荀子·大略》曰：言之信者，在乎區蓋之閒。《漢書·儒林傳》曰：疑者，丠蓋不言。區蓋即丠蓋，皆空闕義。凡事空莫不可定者，湖北謂之區盇夳。盇夳合音爲蓋。
《爾雅》：爽，差也。《方言》：爽，過也。郭璞《爾雅注》曰：謂用心差錯。湖北謂謀而不中爲爽，讀如㼽。〈初兩切。〉《書》曰：惟事其爽侮。
《史記·司馬相如傳》：子虛過詫烏有先生。《文選》作奼。張揖曰：奼，誇也。丑亞切。古乇聲皆讀丁故切，聲略近杜。〈《説文》：亳，京兆杜陵亭也。是亳本讀杜，杜陵字乃借杜爲亳耳。其讀薄者別是一語。〉杜以魚模、陽唐對轉爲唐。〈《秦本紀》：亳王奔戎，遂滅蕩社。徐廣曰：蕩一作湯，社一作杜。案：蕩杜爲雙聲，《左傳》唐杜亦然，皆以一字引爲兩音耳。〉《説文》：唐，大言也。轉訓爲空。〈《管子·地員》：黃唐無宜也。《莊子·田子方》篇：是求馬于唐肆也。唐皆訓空。〉詫訓爲誇，亦虛義。〈《呂氏春秋·本生》篇注：夸，虛也。夸、誇相通。〉今人謂虛造爲杜造，或曰杜撰，杜即唐字，亦詫字也。
《小雅》：垂帶而厲。傳云：厲，帶之垂者。今語謂人坐時陂陀垂下曰賴下去。賴即厲字，古厲、賴相通。〈《左傳春秋經》滅賴，《公羊經》作滅厲；《論語》則以爲厲己也，鄭讀厲爲賴，是其證。〉字亦作攋。《大玄》：大攋之階。《方言》：攋、隓，壞也。曹憲音賴。攋、隓同義，攋下去猶墮下去也。垂下必有所止，故厲亦訓止。字通作戾。《爾雅》：戾，止也。《詩》傳：戾，定也。《晉語》：戾久將底。今亦作賴，凡據地不起曰賴地，又小兒倦欲休學謂之賴學，賴亦嬾也。負債不償亦曰賴，賴者，攋字。《公羊》隱六年傳：輸平，猶墮成也。渝、墮、攋皆同義。或言抵賴、又曰抵讕矣。
《曲禮》：爲其拜而蓌拜。盧植本作蹲。然則蓌者蹲也。《釋文》：蓌音子臥反，又側嫁反。今人謂踞地不起曰賴蓌，因以有所要求亦曰賴蓌，皆音側嫁反。鄭君説《禮》，已以蓌爲詐矣。今凡踞地要求亦皆書作賴詐也。
《方言》：賴，取也。《莊子·讓王》云：其於富貴也，苟可得已，則必不賴。《方言》又曰：予、賴，讎也。則取予皆得賴名。郭璞曰：賴亦惡名。〈厲、剌皆通。〉今人謂以惡索取爲賴。
《説文》：剌，戾也。𣥠，足剌𣥠也。讀若撥。江寧謂人性很戾者爲剌子。通言曰𣥠剌貨，讀如潑。〈普活切。〉
《論語》：子溫而厲，聽其言也厲。鄭曰：厲，嚴正也。《左傳》：與其素厲。杜解：厲，猛也。厲古音同賴同剌，今人謂從事剛嚴猛烈者爲辣手，辣之言厲也。
《周書·呂刑》：奪攘矯虔。鄭注：矯虔，謂撓𢺕。《漢書·武帝紀》：撟虔吏因乘埶以侵蒸庶。韋昭曰：凡稱詐爲撟，强取爲虔。今人謂老嫗善强取及撓𢺕人者爲虔婆。〈婆字之義見後。〉虔亦黯也。《方言》：儇、虔，謾也。郭璞曰：謂慧黠也。
《書》言奪攘，《論語》其父攘羊而子證之，鄭及周氏皆云有因而盜曰攘。今人謂盜劫爲搶，搶攘古連語，知搶即攘也。
《説文》：屰而奪取曰篡。《爾雅》：篡，取也。字亦借䉵爲之。《方言》：凡取物而逆謂之䉵。郭璞音饌。今杭州謂俛拾爲篡，音正如饌。〈虛校《方言》謂篡當音初患反，幷謂今杭人音近撮。然今杭人正作饌音，不作撮音也。〉又，今通語謂爲人任用錢物而陰有所侵盜者爲篡錢，音亦如饌，俗借用趲，此正逆奪之義。〈浙音或如櫬，即初患切之轉音也。〉至汎稱得利爲篡錢者，則《爾雅》篡直訓取之義，《法言》所謂弋人何篡，無關於逆奪也。
《方言》：略，强取也。撈，取也。撈通作勞。《齊語》犧牲不略，《管子·小匡》作不勞，勞、略一聲之轉。今人謂摭取爲撈。其乾沒者，淮南謂之撈，吳、越謂之略，略音如洛。所乾沒者曰略頭，聲亦如洛。廣州索取亦曰略，聲亦如洛。
《説文》：討，治也。誅，討也。今人謂索取曰討，猶言誅求矣。《秦子》曰：有母病瘥，思食新麥。家無，乃盜鄰孰麥而進之。孔文舉聞之，特賞曰：無有來討，勿復盜也。〈《蓺文類聚》八十五引。〉明漢末已有是語。
《説文》：赣，賜也。《淮南·要略訓》：一朝用三千鐘赣。古音贛如紺，入聲如給。今以物與人曰給，四川猶曰赣，音古禁切。
《説文》：辥，辠也。私列切。今人謂罪惡爲罪辥，音如孼。
《説文》：佳，善也。岳州謂水清淑爲水佳，音如乖。佳從圭聲，音本如乖也。山東、直隸及淮南北凡與女子相憐愛者則呼曰小乖乖，乖亦佳之假借。《楚辭》云：與佳期兮夕張。佳人稱佳，若《詩》言予美矣。〈此湖南某氏説。余向以乖爲《方言》之嘳，今改正。〉
《説文》：僄，輕也。匹妙切。今謂人性情輕暴爲僄，姿容輕妙亦爲僄，音如標。
《説文》：暴，晞也。引伸爲箸明。今謂人物性顯明者爲暴亮，音如僄。〈暴古文作𣋴，故有僄音。〉
《説文》：姝，好也。昌朱切。松江、嘉興謂女子美好爲姝。
《方言》：釥，好也。郭璞音錯妙反。今人謂好曰釥，俗作俏。釥之言峭也。又，《説文》：㕊，石閒見也。《字林》：峬峭，好形也。〈《廣韵》引。〉今南人言波峭，北人言峭皮。
《方言》：𠐋、泡竝訓盛，《廣韵》二皆匹交切。浙江謂盛飾刻畫爲花泡。花即華之今字。
《説文》：婧，有才也。倩，人字。東齊壻謂之倩。案：人字爲倩，倩爲美稱；猶甫爲人字，亦男子美稱也。王念孫曰：壻、倩皆有才知之稱。壻之言胥也。鄭注《周官》云：胥，有才知之稱也。倩之言婧也。〈此王説。〉今湖北謂有才知爲倩。
《周書·謚法解》：博聞多能曰憲。《説文》：憲，敏也。《學記》曰：發慮憲。《秋官·朝士》慮刑貶。故書慮作憲。是憲爲思慮之敏。憲從害省聲，冣初古音如害。〈元寒、祭泰通轉冣近。〉今人謂病勮曰利害，以古人敗言成敗、失言得失、急言緩急例之可也。至於齊給便利，慮事輒中，亦美之曰利害，義不相應；害乃借爲憲字。讀憲如害，合於本音。利憲猶敏利也。
《爾雅》：般，樂也。亦作盤。《書》云：盤于游田。重言曰盤桓。《易》曰：雖磐桓，志行正也。其實般、桓本一語，般與桓古音相近。如譯佛書者涅槃或作泥洹，是其例也。今人謂游戲爲頑，本即桓字，實即般字也。〈頑本音五還切，桓則音胡官切，音紐不同。然今人讀疑母字多近喻母。〉又，《爾雅》：婆娑，舞也。婆字《説文》本作媻。《文選·神女賦》注：婆娑，猶媻姗也。今人亦謂游戲爲頑耍，耍即姗之譌俗；〈姗字作�，遂譌作耍。〉本當作媻姍，亦即婆娑。又謂小兒游戲無度爲頑皮，皮亦即婆之聲轉。
《説文》：傞，醉舞貌。《詩》曰：屢舞傞傞。素何切。案：今人謂清狂縱動爲傻，此字已見《廣韵》而訓有異。禡部所化切下云：傻，傻偢，不仁。尋傻字無以下筆，《廣韵》傻、誜同紐，則傻實從夋聲，本即俊字，誤變作傻耳。然俊訓材千人，何因轉爲不仁，復爲清狂縱動？明今義乃借爲傞。醉舞與清狂縱動義相引伸，歌、戈轉生麻部，故素何切轉爲所化切矣。〈夋聲之字，梭入戈韵，䈗、葰入果韵，尤可證。〉
《莊子·達生》：公反，誒詒爲病。李頤曰：誒詒，失魂魄也。誒一音哀。詒音臺。誒亦爲騃。《廣雅》：騃，癡也。《漢書·息夫躬傳》：內實騃不曉政事。《説文》有佁字，云：癡貌。讀若騃。詒亦爲儓。《方言》：儓，南楚凡駡庸賤謂之田儓。郭璞曰：㑣儓，駑鈍貌。儓音臺。駑駘亦此字也。今謂白癡爲誒詒，俗作呆獃。
《説文》：嫢，媞也。居隨切。媞，諦也。承旨切。今荆州謂女子言動審諦爲媞嫢。嫢讀如居，雙聲相轉。
《説文》：踼，跌踼也。徐鍇曰：過越不拘也。今淮南謂人之有才者曰跳踼，或曰亭丈，即跌踼之轉音。古語倜儻，亦此字也。江南、浙江謂人𢘦闊曰倜儻，其囁嚅不能應對者曰不倜儻。倜讀如出。〈凡周聲字得轉爲出。周聲字多訓爲短。《論語摘衰聖》云：鳳有九苞，六曰冠短周。《釋名》：𦩍，貂也；貂，短也。又，周饒即侏儒，亦短義也。出聲字亦多訓短。《天官書》：白虹屈短。《淮南》許注：屈，短也。《説文》：崛，山短高也。《方言》：襜褕，短者謂之䘪䘿。《周髀算經》：往者詘。注：日益短，故曰詘。《左氏傅》云：夫民生厚而用利，於是乎正德以幅之，使無黜嫚，謂之幅利。余以爲嫚借爲曼。《詩》傳：曼，長也。黜借爲詘，爲屈，短也。故曰幅利。是周聲、出聲相通也。朱、出亦通。《説文》：絑，絳也。絀，絳也。此一音之轉。朱、叕亦通。《釋名》曰：棳儒猶侏儒。《方言》鼄蝥，郭璞曰：江東呼蝃蝥。是也。今北方叕聲、出聲之字多呼近朱聲，蓋有由也。〉
《方言》：魏，能也。《周書·謚法解》曰：克威捷行曰魏。今謂不能曰不魏，聲小變如會，通以會字爲之。然作會實無義。凡言會心，或言領會，皆無能義。
《方言》：梱，就也。今揚州稱人無成就者曰不梱，浙西謂無規格曰沒成梱。
《方言》：盬，且也。《內則》注：姑猶且也。今人謂苟且成事曰糊，即盬、姑等字也。〈皆從古聲。〉
《方言》：抵，會也。凡心有所豫期，常言曰會當，今語曰抵莊，莊亦當也。《周書·謚法解》曰：勝敵志彊曰莊。《爾雅》敵、彊皆訓當。故抵莊者，會當也。
《説文》：念，常思也。引伸爲凡思之稱。《大雅》：殿屎，《説文》引作唸㕧。〈唸音都見切。〉今衡州謂隨意爲隨唸，唸本從念聲也。或作隨鈿，斯謬矣。通語曰隨便。
《説文》：覦，欲也。吳、越謂渴欲爲覦，音如矦，古韵俞本如矦也。〈《廣韵》：䞀𧷡，貪財之貌。䞀即覦之變耳。〉
《方言》：惃、𢠜、頓愍，惛也。江湘之閒或謂之氐惆。郭璞曰：氐惆，猶懊憹也。今江、浙、安徽皆謂小兒煩懣懊憹爲氐惆，舌音迆，齒聲如躋遭。
《説文》：馬，怒也，武也。今荆州謂面含怒色爲馬起臉。
《説文》：㖃，厚怒聲。呼后切。後變作吼。今通謂蓄怒爲㖃，或言㖃气，讀烏遘切。或言發吼。
《説文》：愾，大息也。詩曰：愾我寤歎。鎎，怒戰也。《春秋傳》曰：諸矦敵王所鎎。愾、鎎竝許既切，本實同字，故愾亦訓怒。今人謂怒爲气，實當作愾。
《説文》：豧，豕息也。芳無切。安慶、揚州皆謂發怒大息爲豧，讀如鋪。
《説文》：牟，牛鳴也。從牛，象其聲气從口出。古音牟如冒。〈《釋名》：牟追，牟，冒也，言其形冒髮追追然也。《淮南·時則訓》：毋或侵牟。《漢書·景帝紀》：侵牟萬民。此牟乃借爲冒。《左傳》云：冒於貨賄。《賈子·道術》篇云：厚人自薄謂之讓，反讓爲冒。故曰侵冒。説者誤以牟爲食苗之蛑。又，《楚辭·招魂》云：成䲷而牟。注：倍勝爲牟。此牟亦借爲𠔼。《説文》：𠔼，重覆也。重故引伸爲倍。〉今人謂發怒作气爲牟，音如冒；猶言㖃言豧矣。或言冒火。《説文》：冒，冡而前也。牟爲本義；冒火者，以聲爲訓。
《説文》：戆，愚也。陟絳切。今江南運河而東至浙江皆謂婞直爲戆，讀如渠絳切，依贛聲作㗋音也。或言莽戆，作直絳切。《説文》：莽，犬善逐兔艸中也。
《爾雅》：恫，痛也。瘝，病也。《書》：恫瘝乃身。鄭注：刑罰及己爲痛病。引伸凡愛憐曰痛，亦謂之瘝。瘝亦作矝。《方言》：㥄、憮、矝、悼、憐，哀也。今凡謂愛憐小兒者通言曰疼，江南運河而東曰肉痛，揚州、安慶曰瘝，讀如貫。或説卝字，非也。
《方言》：無寫，憐也。相見驩喜有得亡之意也。今蘇州相見存問則曰無寫，與古言無恙、無它同意。
《説文》：謂，報也。《齊策》：吾獨謂先王何乎？注：猶柰何也。案：凡言謂某何者多有難於酬對之意，是亦報也。今人謝人勞苦則曰難謂你，猶言難報也。
《説文》：悼，懼也。徒到切。今人言懼猶曰驚心悼膽，音正作徒到切。悼之言掉也。《莊子·山木》曰：振動悼慄。
《説文》：悑，惶也。或作怖。普故切。今人謂惶懼曰怖，轉入禡韵，以憺怕字爲之。唐義淨譯佛律已作怕懼。此當正者。
《説文》：悸，心動也。其季切。今人謂惶恐曰悸。以北音急讀去聲，遂誤書急字爲之。
《説文》：惶，恐也。今人謂恐爲惶，讀如荒。轉入爲赫。《莊子·外物》篇：憚赫千里。
《説文》：㜘，驕也。嵇康《幽憤詩》：恃愛肆姐。㜘，將預切；姐，兹也切。魚、模轉麻，故㜘爲姐。蘇州謂小兒恃愛而驕爲姐，齒音歸舌，爲丁也切。
《方言》：塞，安也。今杭州謂小兒安寧爲利塞，讀如邊塞之塞。
《方言》：中心不欲而由旁人之勸語曰聳。今通謂他人勸使爲聳。直隸或斂爲許踊切，謂受人勸使者爲聳人。
《方言》：鞅、侼，强也。《廣雅》：詇，告也。今謂人所不願而强請之爲詇求。詇之言鞅也。
《方言》：茫，遽也。吳、揚曰茫。今通謂作事悤遽爲茫。俗作忙。
《説文》：愒，息也。去例切。揚州謂惰慢廢事曰愒了不作。俗作憩。
《説文》：荒，蕪也。今山東謂事變壞曰荒，吳、揚謂事不可收拾曰荒，音並如黃。
《方言》：姡，嬒也。今直隸、山東謂小兒狡詐曰姡嬒，音如發壞，或如發費。四川謂小兒好游戲亦曰獪，音如費。
《説文》：訬，訬𢺕也。一曰：訬獪。讀若毚。儳，儳互不齊也。《周語》：戎狄冒沒輕儳。韋解：儳，進退上下無列也。案：輕狡譟𢺕謂之訬，亦謂之儳；𢺕與無列義相引伸。儳之言毚也。《小雅》：躍躍毚兔。傳：毚兔，狡兔也。〈儳、毚竝士咸切。〉訬之言㲋也。《説文》：㲋似兔，青色而大。〈㲋音丑略切，訬音楚交切，平入相轉。〉兔性狡獪，又進退輕剽無列，故儳、訬皆取其聲。今通謂小兒輕狡譟𢺕爲訬，讀上聲。浙西或別言㲋。湖北謂之亂儳，依《曲禮》音義作蒼陷反。然訬本應讀㲋，〈顧炎武、段玉裁皆有是説。〉而《説文》讀毚者，毚、㲋蓋一語二音；故凡枝格人言者，《曲禮》謂之儳言，今人謂之㲋觜，㲋即儳也。
《説文》：謦，欬也。《莊子·徐無鬼》篇：而況乎昆弟親戚之謦欬其側者乎？《釋文》：謦，苦頂反，又音罄。欬，苦愛反。謦、欬本雙聲。今通謂逆气爲欬，直隸、山東重言則曰謦，音苦定切。江南、浙江或謂不歐而吐曰謦，此本哯字。哯讀如謦，猶俔讀如磬矣。
《説文》：噫，飽食息也。字亦作餩。《廣雅》：餩，䭇也。〈䭇即噎字。〉曹憲音烏克反。今人謂飽食陷气曰餩，如曹憲音。此與詯異。凡飽食後旋气爲詯，陷气爲餩。
《説文》：詯，膽气滿，聲在人上。荒內切。今謂飽後气滿作聲曰朾詯，讀渠內切，猶自聲之洎、臮皆讀其冀切矣。若《説文》云心中滿該，該即餩，非詯也。
《方言》：極，𠯏也。《説文》：𠯏，言蹇難也。居乙切。通語謂言蹇難爲𠯏，淮南謂之極輔子。輔者，《毛詩·國風》傳曰好口輔，故今謂口爲輔，音如巴。魚、模轉麻，若傅爲巴、父爲爸矣。〈見㭰輔條。〉
《説文》：噱，大笑也。其虐切。今人形狀笑聲曰噱噱。
《方言》：龕、喊，聲也。今謂大聲呼唤爲喊。喊本音減，今依《廣韵》作呼覽切。
《説文》：讓，相責讓。今謂罵人曰讓，俗作嚷。其謂喧亂爲嚷者本是𤕦字。《説文》：𤕦，亂也。讀若穰。重言曰搶攘。
《説文》：𠣬，驚詞也。思允切。今人以大言虛赫人謂之𠣬。斂入牙音讀如熏。
《説文》：訇，騃言聲。籒文作𧥻。虎横切。案騃即佁字。今人謂騃人獨語不休爲訇，凡呻吟亦曰訇，俗字作哼。漢賦多以訇字形狀大聲，或書作輷。訇乃借爲轟字。《説文》：轟，羣車聲也。《韵會》妄改騃字爲駭，段氏從之，繆矣。
《説文》：敦，詆也。一曰：誰何也。今人謂反言訶人爲敦，讀如鈍。
《方言》：相難，秦、晉言相憚。今蘄州謂罵人曰憚，《方言》注所謂難而雄也。
《説文》：𥩭，語相訶歫也。五葛切。今蘄州謂以語歫止人言爲𥩭住，合口呼之。
《説文》：午，啎也。啎，逆也。午、啎本一字。午聲有御，義爲禁御。〈禦、篽皆從之。〉啎通作梧，則枝梧也。蘄州謂以惡言歫止人言爲午，音如杵。〈杵從午聲。〉或謂之䟫。《説文》：䟫，歫也。通語凡歫皆曰䟫，今字作撐。
《説文》：槍，歫也。今通謂語言相歫爲槍。倉聲字皆有逆義，如鶬爲逆毛之鳥。今謂逆气而欬亦曰槍，讀去聲。
《説文》：聶，附耳私小語也。蘄州謂附耳私語爲聶。
《説文》：咠，聶語也。《詩》曰：咠咠幡幡。七入切。今人狀私小語曰咠咠錯錯。
《説文》：肁，始開也。治矯切。蘄州謂事尚冥昧始宣發之曰肁，音如操。〈平去皆得。〉
《方言》：謰謱，拏也。蘄州謂支離牽引之言爲謱話，謂倚邪可詫之人爲謱人，音如鹿。淮南、吳、越謂人言煩絮爲謱𢯱，或曰謱疏，讀如字，或如羅。
《荀子·勸學篇》：不問而告謂之傲，問一而告二謂之囋。盧文弨曰：李善注《文賦》引《埤蒼》云：嘈㖕，聲貌。㖕與囋及囐同才曷反。今蘄州謂不問而告爲囋，杭州亦謂多言無節爲囋，通語謂多聲爲嘈囋，音竝作才曷反。又，呂靜《韵集》曰：咀噠，語不正也。〈《一切經音義》引。〉咀噠者，囋之長言。今亦謂多言無節爲咀噠。
《公羊解詁》曰：貶猶損也。《漢書·司馬相如傳》：𦥘君自損。師古曰：𦥘，古貶字。與揚名發譽對言，故有譏毁之義。今湖北謂譏毁爲貶。
《説文》：傿，引爲賈也。〈賈即今價字。〉於建切。《後漢書·崔駰傳》：崔烈入錢五百萬，得爲司徒。及拜日，帝顧謂親倖者曰：悔不小傿，可至千萬。今本傿作靳。今吳、越謂研磨作價爲傿，音如靳。〈元、寒轉諄、文、魂也。〉淮南謂研磨作價爲傿，音如奥。〈此如奥字本在元、寒，轉爲今音。〉
《説文》：該，軍中約也。約成則分定，故今人謂分所應爲曰該，該猶當也。
《爾雅》：俾，使也。今人音侈如派。凡使命曰派，正當作俾。又，《爾雅》：俾，職也。今亦音侈如派。謂分所應爲應有曰該派，正當作該俾也。
《説文》：𥄎，舉目使人也。火劣切。蘄州謂使人爲𥄎，音如越。
《説文》：曹，獄兩曹也。從曰，治事者也。兩曹，《尚書》作兩造，《史記》引作兩遭。其從曰者，當謂兩家對質。《説文》治字正作辭，云：辭，訟也。從𤔔辛；𤔔辛，猶理辜也。又云：辯，治也。則訟者對辯、罪人陳辭皆得謂之治事，非必獄吏也。曹之言詔也，造之言告也。今人謂罪人自吐情實爲招，正當作曹。詔、昭、曹本一語也，古但作昭。《詩》言昭兹來許，《傳》言昭大神，昭告皇祖文王，昭並即今詔字。古爲上下通稱；及秦，天子稱詔。至今上告下曰詔，平人相示曰照會，罪囚具辭曰曹，同爲一語而以尊卑分別爲三矣。
《説文》：楚人謂卜問吉凶曰𠭥。讀若贅。今從舌頭音如對。凡卜問吉凶視其䌛辭曰𠭥卦，音如對課。故常語荅非所問則笑之曰對課。一切占辭今皆謂之課者，支、佳轉歌，故呼卦如課也。
《説文》：倗，輔也。步崩切。此倗友正字。亦爲倗黨。朋聲今轉入東、江，故呼倗如幫。〈幫，正作䋽。〉凡工商游民無不稱幫，又凡相輔助亦曰幫，本倗字也。《説文》云：堋，喪葬下土也。《禮》謂之封，《周官》謂之窆；則朋聲、封聲自古相通轉矣。
《爾雅》：木族生爲灌。凡族類皆曰灌，字亦作權，作圈。《管子·七法》曰：故攻國救邑不恃權與之國。《幼官》曰：慎號審章，則其攻不待權與。《事語》曰：獨出獨入，莫之能禁止，不待權與。《輕重甲》曰：數欺諸矦者無權與。《幼官》曰：强國爲圈，弱國爲屬。《立政》曰：圈屬羣徒不順於常者。凡與國、朋黨皆稱權與，亦稱圈屬。專言宗親亦謂之卷。《春官·大司樂》：舞雲門、大卷。注：言其德如雲之所出，民得以有族類。釋典言眷屬者，即是圈屬。其義汎爲徒黨，則族類之大者也；今人言眷屬、家眷者獨施於宗親，則族類之細者也。
《方言》：臺，匹也。《廣雅》：臺，輩也。蘄州謂我輩曰我臺，爾輩曰你臺。臺本借爲等字。〈等古音如待，與臺俱在之咍部。〉《漢書·張良傳》曰：今諸將皆陛下故等夷。《急就章》曰：襐飾刻畫無等雙。是等亦訓匹訓輩。今書之紙帛者曰爾等、我等，皆從《廣韵》作多肎切矣；惟別語言臺，今不違古。匹、輩引伸，《方言》云：物力同者謂之臺。又云：臺，支也。今通謂同力舉物曰臺。臺亦持也。〈同從之聲。〉《淮南·俶真訓》：臺𥳑以游大清。注：臺猶持也。
《方言》：築娌，匹也。娌，耦也。此本非兄弟婦之專稱。今長沙人在道以手招其朋輩，呼曰阿娌，讀如牙來。蘇州謂我輩爲吾娌，謂彼輩曰娌築，築讀如篤。
《方言》：䫵、鑠、盱、揚、𥉋，雙也。郭璞曰：此本論雙耦，因廣其訓，復言目耳。尋《廣雅》膡〈即𥉋。〉訓二，《月令》注累、騰皆乘匹之名，《大雅》言對揚王休，《廣雅》對又訓揚，則𥉋、揚汎訓雙耦，信矣。今語有䫵、𥉋。《史通》言渠門，至今有你們、我們之語。們者，謂其曹耦，乃䫵之聲轉矣。〈䫵，郭音緜。〉正字當作芇。《説文》：芇，相當也。讀若宀。〈宀亦音緜。〉相當，故爲雙耦也。𥉋、騰即等即臺，之、蒸對轉，若幐、黱作帒、黛矣。
《廣雅》：㕢、侑、儷、諧，耦也。㕢，曹憲音下邁反。今人謂耦俱爲兩㕢，㕢開口呼。〈凡去聲泰、怪、叏等韵，今人多開口呼之，與卦韵同，亦與禡韵相亂，此冣殽溷者。如話本音下𢘦反，今音則與華嶽不殊。餘皆準此。〉遂誤書作兩下。
《説文》：雔，雙鳥也。讀若醻。古多借醜爲之。《爾雅》：醜，衆也。轉訓爲類，經典或借疇字爲之，〈如醜變爲魗。〉後變作儔。今人謂—羣人曰一儔人，謂同類曰儔㚘，〈《説文》：㚘，竝行也。讀若伴侶之伴。案：伴侶爲借字，㚘旅爲正字。〉或曰儔火，音皆如濤。
朋輩謂之火計，此合語也。元魏時軍人同食者稱火伴，漢時吏民被徵詣長安者令與計偕，故今合語爲火計。
《大雅》：帝作邦作對。傳：對，配也。《士昏禮》：設對醬。總言相配爲對，別言相敵爲憝。《方言》：諄、憎，所疾也。《説文》：憝，怨也。徒對切。諄、憝同字。今人謂相惡曰作對，所疾曰對頭，對亦憝也。若耦爲仇，怨耦亦爲仇矣。
《爾雅》：蹶，嘉也。居月、居衛二切。郝懿行曰：東齊里俗見人有善誇美之曰蹶蹶，即作厥音。佗方或如括括；江寧曰蹶蹶，依居衛切而作平聲，亦爲驚歎之詞。或曰：此當作傀。《説文》：傀，偉也。《春官》：大傀異烖。《釋文》引《字林》公回反，今江寧正作此音。
《漢書·王莽傳》：莽欲以厭凶。又曰：國有大災，則哭以厭之。師古曰：厭，當也。音一葉反。《文選·西京賦》：建章是經，用厭火祥。善曰：厭，於冉切。蓋二音通讀也。今杭州人私作厭勝謂之厭祥，祥讀如羊，厭讀於冉切。
《説文》：謯，娽也。側加切。案：娽訓隨從，引伸有鈍遲義。〈《説文》：逯，行謹逯逯也。《漢書·蕭何曹參傳》：當時錄錄未有奇節。師古曰：錄錄猶鹿鹿，言在凡庶之中也。錄、逯皆與娽同。〉謯亦此義。今廣信謂愚爲謯，蘇州亦爾。
《説文》：嬈，苛也。奴鳥切。《淮南·俶真訓》：傷死者其鬼嬈。注：善行病祟人。苛亦病也。《呂覽·審時》篇：身無苛狹。注：苛，病。〈苛，《説文》訓尤勮也。見《一切經音義》引。則苛、疴聲義通，故爲病也。〉今蘄州謂以藥毒人使病爲嬈人。
《荀子·非相篇》：仲尼之狀，面如𫎇倛。楊倞曰：其首𫎇茸然。𫎇茸《説文》作髶，云：亂髮也。《東京賦》曰：髶髦被繡。髶亦作鬆。《廣韵》：髼鬆，髪亂貌。私宗切。在獸爲𫎇頌。《爾雅》：𫎇頌，猱狀。今廣信謂貌醜爲鬆，猶言𫎇倛矣。
《説文》：奡，嫚也。從𦣻從夰。讀若傲。〈𦣻即首字。〉今淮南、吳、越謂仰首曰奡起頭。
《説文》：頫，低頭也。俛，頫或從人免。案：今音俛皆方矩切。《表記》：俛焉日有孳孳。《釋文》：俛音勉。是俛本從免聲，其作方矩切者自是俯字。《古今字詁》曰：頫府，今俯俛也。〈《匡謬正俗》引。〉此則古府今俯，古頫今俛，俯、俛本非一字。俯依《説文》正作㾈，云：俛病也。世人皆誤以俯音俛，〈據《文選·上林賦》注，則《聲類》已以頫爲古文俯字。〉尚賴《表記》釋文存其本音。今吳、越謂低頭曰俛倒頭，俛音如悶，正是古音。〈此猶免之音問，元、諄相轉。〉
《説文》：顉，低頭也。《春秋傳》曰：迎于門，顉之而已。趛，低頭疾行也。《唐韵》顉，乎感切；趛，牛錦切。古金聲在侵部，顉、趛竝牛錦切。今吳、越謂低頭曰顉倒頭，淮南曰顉住，音渠錦切。〈疑紐轉入羣纽也。〉顉又通欽。〈《漢書·楊雄傳》顉頤，《後漢書·周燮傳》作欽頤，是其證。〉故成都、蘇州亦謂顉倒頭曰欽倒頭。《爾雅》欽訓敬，盡人所知，不知本從低頭引伸也。
《毛詩·國風》傳：齊，敬也。《祭義》：齊齊乎其敬也。字通作濟。《小雅》傳：濟濟，言有容也。《大雅》傳：濟濟，多威儀也。今廣信謂婦人斂手爲禮曰作齊，讀如齏。
《方言》：凡相竊視謂之䁓，或謂之䀡，或謂之占。今音轉如張。
《爾雅》：胥，相也。《詩·大雅》曰：聿來胥宇。今四川謂竊視曰胥，音轉如梭，俗作睃。漢中亦如之。
《説文》：督，察也。《漢書·王襃傳》曰：離婁督繩。在目爲督，在言爲譙。《史記·萬石張叔傳》：不譙訶。《索隱》謂即誰何。〈此非字形之誤。誰字音轉爲𠷎，爲孰，皆與譙同在幽部，亦猶氐惆、袛裯，脂、幽二部相合爲音。〉譙亦爲望。《漢書·陳勝傳》：戰譙門中。《趙充國傳》：爲壍壘木樵。師古皆曰：樵，謂爲高樓以望者。督、譙聲轉義近。督從叔聲，在幽部；椒字亦從叔聲，音即與譙相近。又，《漢書·高帝紀》：聞將軍有意督過之。督即譙讓之譙。}}順天謂視曰譙，不分近察遠望，俗字作瞧。又謂旁睞微察曰督，音如秋，俗字作瞅；若𪀖亦作鶖，夫椒亦作夫湫矣。秋、譙聲亦近，若𩏷亦作揫也。
《説文》：隶，及也。從又，從尾省。又持尾者，從後及之也。案：從後持尾，謂追及禽獲之。漢時言捕曰逮。《漢書·王莽傳》：逮治黨與。正此隶字。今謂捕得爲隶住，字從聲變作帶。又，《史記·秦始皇本紀》：以罪過連逮。今凡相連及皆曰逮，攜人同行亦曰逮，並變作帶。
《説文》：𨔣，𨔣互，令不得行也。古牙切。今謂强止人行曰𨔣住，音去駕切。又，凡關津置木水中以禦舟行，古曰水衡，今謂之迦，讀苦野切。俗字作卡，無以下筆。𨔣轉爲抲。〈歌、麻本一部。𨔣之與抲猶茄之與荷。〉《説文》引《周書》曰：盡執抲。今《書》作拘，義同字異。抲借爲𨔣。今江南、浙江皆謂執曰𨔣，音去駕切，即執抲之義也。抲聲古與猗同，《毛詩·國風》傳曰：角而束之曰猗，亦此義也。𨔣又轉苛。《説文序》曰：苛人受錢。今人猶謂勒人出錢曰𨔣，音去牙切。
《説文》：侈，掩脅也。尺氏切。字亦作㢋。《吳語》：將夾溝而㢋我。韋解：傍擊曰㢋。案：《説文》：掩，斂也。則侈謂斂手持脅。今人謂斂手持腰曰叉腰，叉爲通詞，侈爲別詞。歌、戈生麻，侈亦可切尺遮。《廣韵》九麻有哆、䐒等字，是其例也。
《説文》：抯，挹也。側加切。今謂手挹曰抯。音轉亦謂之掫。《廣雅》：掫，持也。
《説文》：丮，持也。讀若𢧢。豦，鬬相丮不解也。豦、丮曡韵，分平入耳。今人謂鬬棋相持不解爲朾丮，相承作劫，其誤久矣。〈《鹽鐵論·擊之》篇：虎兕相據，而螻蟻得志。《羣書治要》作相搏，據即豦字。〉
《玉篇》：𩌊，呼角切，急束也。今山西謂急束髮捽之爲𩌊頭髮，轉去聲音如秏。
《説文》：搦，按也。《埤蒼》：捏、𭡠，搦治也。《通俗文》：手捏曰撚。〈皆《一切經音義》引。〉今撚與搦治竝曰捏。按之曰𭡠，持之曰搦，引緜作線揉紙使緊曰撚。又，《方言》：撚，續也。《周書》曰：後動撚之。孔晁訓從。今揚州、安慶謂盜賊既去接踵相追爲撚。撚俗作捻。至河南言捻匪，則當作㚔。《説文》曰：盜不止爲㚔。讀若籋。今以雙聲轉爲撚字，亦古之遺語也。
《説文》：𢫦，拊也。普百切。音轉爲𢃳。𢃳，𢃳擊也。博下切。今人謂以手{{!|𢱧|⿰扌𣬉}]擊爲𢫦𢃳掌，𢃳讀如巴。
《漢書·百官公卿表》挏馬，晉灼曰：挏音挺挏。《顔氏家訓》云：謂撞檮挺挏之。今杭州謂以物遥擊爲挺，音如釘。福州謂自上擲下曰挏。
《説文》：撲，挨也。挨，擊背也。撲音蒲角切。《廣雅》：擽，擊也。曹憲音歷。杭州謂拳擊爲擽撲。
《説文》：攷，敂也。敂，擊也。今人謂以笞箠訊囚爲攷打，俗作拷。音轉爲𣪊爲㪙。《説文》：𣪊，從上擊下也。苦角切。《廣雅》：㪙，椎也。苦果反。蘄州振物擊人曰㪙。
《説文》：投，擿也。度矦切。今爲丁矦切。俗書作丢。又，《説文》：盩，引擊也。張流切。古音無舌上，盩正作丁流切，故今語自遠引而擊之亦曰盩，俗亦作丢。山東、遼東謂㮄掠捶擊曰盩，乃正作張流切，而稍變爲去聲。
《爾雅》：振，訊也。《廣雅》振、投竝訓棄，則訊亦有投棄之義。今人謂振物投之爲洒。洒即訊字，若古洒埽作汛埽矣。西聲本在真部，故得相通。
《方言》：拌，棄也。今謂棄身爲拌命。拌轉爲甹。《説文》：三輔謂輕財者爲甹。普丁切。今語猶然。
《通俗文》：縱失曰蘭。〈《一切經音義》引。〉今市井謂債不可復收者爲爛帳，爛即蘭矣。凡人縱弛無檢亦曰蘭。《列子·説符》篇：宋有蘭子者。注：應劭曰：闌，妄也。蘭與闌同。今人謂舒縱不節曰爛，爛亦蘭字也。
《方言》：佻，縣也。丁小切。王延壽《王孫賦》作了。今通謂縣物曰佻，讀如弔。
《説文》：紡，網絲也。妃兩切。紡、縛古雙聲，故或以紡爲縛義。《晉語》：獻子執董叔而紡於庭之槐。叔向曰：求繫，既繫矣；求援，既援矣。〈韋解：纺，縣也。此即今人所謂佻者。〉亦或作方。《孫子·九地篇》：方馬貍輪。曹公曰：方，縛馬也。今人謂縛爲紡，讀重脣爲百兩切，亦古音也。
《説文》：約，纏束也。江寧謂以艸索束物爲艸約，約讀如要。古音約如要。《釋名》：要，約也。鄧廷楨説。
《地官·大司徒》：屬其六引。鄭司農曰：謂引喪車索也。《襍記》：執引者三百人。注：在塗曰引。古字引訓爲陳，〈《爾雅》。〉引樂小鼓稱田。〈《説文》：𣍃，擊小鼓引樂聲也。《廣韵》引、𣍃皆羊晉切，《周頌》𣍃字作田。〉陳、田古本一聲，引音如之。故揚州謂棺柩屬引發塗爲出田，田即引也。或説爲奠，非也。
《説文》：嫠，引也。從又，𠩺聲。里之切。今謂提引爲嫠，俗作捚。或音轉如陵。
《説文》：揭，高舉也。江南以手抱物爲揭。《説文》：克，肩也。江南、浙西謂以單肩任物爲克。《小雅》：大侯既抗。傳：抗，舉也。戴物於上亦曰亢，字通作康。《明堂位》崇坫康圭，是也。淮南謂以肩任物曰抗，淮西謂戴物頭上舉之曰亢。
《説文》：勃，排也。今江南運河而東至於浙江謂推排重物曰勃，若通語言般矣。《説文》：般，辟也。象舟之旋。般、勃雙聲而義相近也。
《説文》：㔣，推也。今四川、浙江皆謂推轉圓物爲㔣。㔣之言靁也，古文靁從回。
《穀梁傳》：邾人戕繒子於繒，挩殺也。范訓挩爲捶朾。今揚州謂朾人爲靁捶，是重語耳。
《方言》：凡相推搏或曰攩。今人猶謂支格曰攩。又，《廣雅》：當，直也。今人謂以帷幕遮蔽曰攩，亦兼取當直義。〈《方言》攩字郭璞音晃，曹憲亦音《廣雅》攩字爲幌，《廣韵》訓幌爲帷幔，是知今所謂攩即彼時所名爲幌。然攩本音多朗切，今音無誤。〉
《説文》：𢾅，閉也。讀若杜。《書》言杜乃擭，《大雅》度之薨薨。《韓詩》説：度，填也。度即𢾅字。《晉語》：狐突杜門不出。賈侍中云：杜，塞也。〈《一切經音義》引。〉塞門者，若《吳志》云：孫權恨張昭，土塞其門，昭又於內以土封之。是也。今，浙江謂垜積木石以塞門曰𢾅門，音待陌切。〈《釋文》度本音待洛反，今爲待陌；陌、鐸本一部。〉凡防堵、堵塞語通字當作杜，本字當作𢾅。
《説文》：閼，遮𢹬也。從門，於聲。古音當讀如烏，〈於即烏字。〉故隖從烏聲，訓爲小障。《漢書·召信臣傳》：起水門提閼。閼即隖字，所謂小障矣。今人謂以手掩口曰閼，以被掩身亦曰閼，皆讀如隖。直隸亦謂掩口曰堵。堵即杜字，本𢾅字也。
《説文》：竁，穿地也。充芮切。今人謂鉤歫穿之爲竁，俗作橇。以《廣韵》橇字誤讀爲起嚻切。〈《夏本紀》、《河渠書》説禹所乘四載，橇、橋各異。橇亦作毳，如淳音茅蕝之蕝。修《廣韵》者誤謂橇即是橋，遂以起囂之音切橇字，不審何以缪亂至是。〉今亦誤讀竁音如轎，所謂貤繆者也。
《説文》：掀，舉出也。《春秋傳》曰：掀公出於淖。虛言切。今人謂發𫎇爲掀。或讀作虛尹切，謂推爲掀。一曰：《説文》：搑，推檮也。當作搑字。本而隴切，今誤虛尹。
《廣雅》：撦，開也。《廣韵》：撦，裂開。昌者切。今人通謂裂物曰撦，俗字作扯。
《爾雅》：斯，離也。《方言》：𤺊，散也。《廣雅》：斯，分也。《陳風》曰：斧以斯之。此斫物使析也。今則引裂曰斯，與撦同義。
《説文》：撝，裂也。許歸切。音轉爲華，若華、蘤相通也。《曲禮》：爲天子削瓜者副之，爲國君者華之。注：華，中裂之，不四析也。今謂以刀分物爲華開。
《説文》：婁，空也。《論語》曰婁空。字亦作屢。《大雅》：削屢馮馮。傳曰：削牆鍛屢之聲馮馮然。蓋牆閒穿網，〈此制近人多有之。古人户牖皆穿網。《説文》：𦌬，牖中網也。《招魂》云：網户朱綴。王逸曰：綺文鏤也。非獨在牆。〉有刻削彫鏤椎朾之功，是爲鍛屢。樓亦取義於屢。《釋名》：樓，謂牖户之閒有射孔樓樓然也。今人謂以刀刳物中閒使空爲屢空，屢亦鏤也。
《説文》：捪，撫也。撫，一曰：循也。捪音武巾切。今人謂循髮拭之爲捪，聲如泯。
《説文》：捼，兩手相切摩也。奴禾切。歌、寒對轉，《廣雅》：攤，按也。曹憲音乃旦反。今謂按摩曰捼，音奴禾切。俗誤用挪，非也。
《説文》：𠜵，齘𠜵，刮也。從㓞，夬聲。今天津、河閒皆謂搔癢曰𠜵癢癢，音如𢘦。
《內則》：桃曰膽之。《正義》：拭治去毛令色青滑如膽也。今通謂拭治爲膽。
《説文》：摡，滌也。《詩》曰：摡之釜鬵。《廣韵》：摡，拭也。則拭洗之曰摡。又，《説文》：塈，仰涂也。摡，古代切；塈，其冀切。今人謂拭滌曰摡，涂之曰塈，音皆小變如揩。《廣雅》：揩，磨也。曹憲音看皆反，義亦相似，然非本字。
《廣雅》：汏，洒也。江南運河而東至於浙西多謂洒爲汏。本徒蓋切，〈音如大。〉今徒卦切。〈今人言大亦多作此音。〉《説文》：湔，一曰：手𤃬之。子仙切。浙西謂煩𤃬曰湔，淮南頮面亦曰湔臉。《説文》：濯，𤃬也。直隸謂𤃬衣爲濯衣，音如抽。濯之爲抽，猶擢之爲抽矣。〈《説文》擢、抽皆訓引，此一聲之轉。〉此洗滌之殊名也。
《通俗文》：淅米謂之洮汏。〈《一切经音義》引。〉《淮南·要略訓》：所以洮汏滌蕩至意。高誘曰：挑汏，𤄒也。凡淅米者所以𥳑擇之，故凡𥳑擇皆云洮汏。今人謂𥳑擇曰挑，本是洮字；惟洮米作本字耳。〈𥳑擇之挑，一云導字。《顔氏家訓》云：導，擇也。引光武詔豫養導擇爲説。《百官公卿表》有導官，師古曰：主擇米。導轉爲挑，幽、宵合音冣近也。〉
《説文》瀝、漉皆訓浚，今人漉則曰瀝，音如詈。
《通俗文》：去汁曰潷。〈《一切經音義》引。〉《廣韵》音鄙密切。古字無潷，故醫經但作分泌。今人皆謂去汁曰泌，引伸之謂甚清曰泌清，皆讀鄙密切。
《説文》：抈，折也。魚厥切。今人謂以手折物爲抈，開口呼之。
《説文》：擸，理持也。今謂理須髪爲擸。俗誤書掠，非也。
《釋名》：爪，紹也。此明古音爪、紹相同。今衣工謂袂端接袖爲爪袖，爪即紹也，今人又謂以錢沽物有餘而返其錢爲爪，或謂之繳。尋《説文》：繳，生絲縷也。之若切。引伸爲繳繞。《漢書·司馬遷傳》：名家苛察繳繞。如淳曰：繳繞猶纏繞也。纏繞則有返歸之義，故謂返錢爲繳。之若切轉爲上聲，正當讀爪。相承皆讀繳爲古了切，遂若與爪異語，其實一也。
《說文》指爪字本作㕚，云手足甲也。今人謂尋𧠨爲爪，蓋取捾𱟰之意。
《方言》：受，盛也。齒音轉舌，〈《廣韵》受訓姓者音都導切。〉今以手以裳承接者通謂之兜，兜即受也。
《説文》：𠏮，市也。都隊切。今人謂以銀易錢曰𠏮，通以兑字爲之。
《方言》：撟捎，選也。凡取物之上謂之撟捎。今江、浙皆謂物之上選者爲捎貨，音如峭。
《爾雅》：隱，占也。《廣雅》：隱，度也。今浙江謂以身及手比絜物之高下長短爲偃。偃、隱古通。《齊語》隱五刃，《管子·小匡》作偃五兵，《古今人表》徐隱王即徐偃王。
《説文》：𢪇，扶也。七良切。今浙江謂小兒相扶曰𢪇，音如將。《詩》言福履將之，無將大車，箋皆訓將爲扶，則古衹作將也。直隸謂引導小兒行爲將，則將率之義也。又，《廣雅》：將，養也。《小雅》：不皇將父。《莊子·庚桑楚》：備物以將形。今人猶謂持養曰將養。作𢪇亦得。
《方言》：搪，張也。郭璞曰：謂彀張也。今謂彀張爲撐開，撐即搪矣。
《説文》：舀，抒臼也。以沼切。今謂以器抒水爲舀水。
《廣雅》：戽，抒也。抒出亦曰抒。〈《詩》釋文引《倉頡篇》。〉今謂傾水爲戽水。曹、兗、沂之閒謂投棄爲戽。又，《説文》：斜，抒也。今浙江謂自壺口注酒抒之佗器曰斜酒，讀如賖。〈斜、賖皆從余聲。〉又，《説文》：涒，食已而復吐之。佗昆切。《爾雅》孫炎注：涒灘，萬物吐秀傾垂之貌也。今浙江謂傾水爲涒水，音正作佗昆切，此傾注之殊名也。
《説文》：㘝，下取物縮臧之。讀若聶。今治水田者下取川谷淤泥縮臧之以上壅田，謂之㘝泥。轉上聲爲女檢切，字變作罱。
《廣雅》：扱，插也。今人謂搢裳於帶爲扱。本楚洽切；今北方音如帀，南方音如馺。〈蘇合切。〉
《説文》：𢻱，𢾭也。經典相承作施。古音𢻱、施皆如拕。歌、寒音轉，今變作攤。攤本訓按，音乃旦切，音義皆無所取。《廣韵》二十五寒佗干切下已有攤字，訓爲開也，則其變轉已久。尋討語根，實當作𢻱。〈王叔和《脈經》曰：滑而浮散者攤緩風。今人猶言風攤，俗字作癱。攤乃借爲弛字。弛、施古通。〉
《廣雅》：廢、措、寘、奠，置也。凡置物曰廢，與措、寘、奠同意。《史記·仲尼弟子列傳》曰廢居，《貨殖列傳》曰廢箸。古無輕脣，廢讀如拜。今謂置物爲廢，其音由拜轉擺，俗遂用擺字爲之。《廣韵》擺訓擺撥，未詳其義。《後漢書·馬融傳》云：擺牲班禽。案：《春官·大宗伯》疈辜，故書疈爲罷。鄭司農云：罷辜，披磔牲以祭。則擺牲之擺即是罷字，本訓披磔，無置義也。
《説文》：圮，毁也。《虞書》曰：方命圮族。䤏，圮或從手從非，配省聲。今廬州謂物漸傾穨曰圮下去，讀如擺。案：徐鉉音圮爲符鄙切，古無輕脣，則圮正當讀擺。〈圮從配省聲，非從己聲，切以符鄙，亦未密合切符美者得之。〉或字兼從非聲，與排、裵、悲等字聲尤近。又，廢、圮、敗音義皆近，廢訓屋頓，敗訓毁，圮亦訓毁。凡物傾頓則摇動，今亦云擺，實即圮字。
《説文》：奐，取奐也。《詩·大雅》：伴奐爾游矣。箋云：伴奐，自縱弛之意也。今江、浙謂狗摇尾自縱弛曰奐尾，又凡用拂子、繩索之屬縱弛摇之亦曰奐。又，奐、換聲義相近。《説文》：換，易也。古言掉尾，今言換尾；猶今謂易曰換，亦曰掉矣。
《説文》：冤，屈也。從兔，在冖下不得走。蘄州謂手在袖中屈不得舒爲冤。
《説文》：踦區，臧匿也。或借彄、摳爲之。《春秋》魯公子彄字子臧，是也。引伸爲探臧。《列子·黃帝》篇：以瓦摳者巧，以黃金摳者惛。殷敬順曰：摳，探也。《荀子·君道篇》：探籌投鉤者，所以爲公也。《慎子》曰：投鉤分財，投策分馬，非鉤策爲均也。又曰：分馬者用策，分田者用鉤。〈《慎子》引見《羣書治要》。〉鉤亦摳也。今言拈鬮，即此鉤字。廣信謂隱度探索爲彄。凡此，皆本區字也。
《方言》：揜，臧也。引伸爲射覆。《賈子·匈奴》篇：或薄或揜。〈薄即博。孫詒讓説。〉《漢書·貨殖傳》：掘𠣥搏掩。師古曰：掩，意錢之屬也。掩即揜字。《纂文》：撲掩，俗謂之射數，或云射意也。濟南謂以隱語相射爲調揜子。本衣檢切，今苦敢切。
《漢書·佞幸傳》：縣官㡿賣董氏財凡四十三萬萬。《貨殖傳》：及衆㡿賣。㡿者，度也。〈《史記·李將軍傳》索隱引許慎《淮南》注：㡿，度也。㡿、度古同聲。〉今人謂㡿賣爲𢫦賣，音之轉，猶𩑒顱呼百顱矣。《天官》注云：占賣國中之㡿幣。占、度同義，《漢書》言自占、占租，是也。
《説文》：操，把持也。《史記·酷吏列傳》：操下如束溼薪。沂州謂持止小兒妄動爲操，作上聲。
《説文》：東，動也。動，作也。自西安以至四川皆謂自作不靖曰東亂子，亦曰東禍。佗處多言撞禍，撞從東聲也。
《墨經》：佴，自作也。字從聲轉作茸。《漢書·司馬遷傳》：而僕又茸以蠶室。《文選》正作佴。廣信謂隨意自恣出入曰佴進佴出，即自作義。音如茸。〈佴、茸皆耳聲。〉
《説文》：𢆉，㨖也。如審切。音變從韵作椹。《史記·荆軻傳》：右手椹其匈。又爲戡。《爾雅》：戡，殺也。今稱殺曰戡，俗作砍，無以下筆。音變從紐作刵。〈仍吏切。與𢆉雙聲。〉《廣雅》：刵，斷也。字亦作珥。《秋官·司約》：則珥而辟臧。注：珥讀曰刵，謂殺雞取血釁其户。杭州謂殺曰刵。恆言曰殺，殊語曰刵。
《説文》：刏，劃傷也。一曰：斷也。讀若㱯。㱯音五來切。《中山經》：刏一牝羊。注：刏猶刲也。《周禮》或言刏珥、幾珥、祈珥，皆一語也。廣州謂殺曰刏。恆言曰殺，殊語曰刏。
《爾雅》：鐂，殺也。淮南謂殺曰澑刀子，澑之言鐂也。凡今語以拳朾曰朾拳，以杖〈俗作仗。〉朾曰朾杖，故以刀殺曰鐂刀子，其詞例同矣。
《説文》：副，判也。《周禮》曰：副辜。〈今作疈，是籒文。〉芳逼切。今蘄州謂宰殺犧牲曰伏，伏雞、伏豬是也。伏即借爲疈字。〈伏、疈今爲雙聲，古音又同在職德部。《説文》畐讀若伏；《考工記》不伏其轅，故書伏作偪；是伏與畐聲字通之證。〉《封禪書》言秦德公作伏祠，磔狗邑四門以禦蠱菑。是伏正因磔狗得名，伏即疈辜之疈明甚。伏爲祭名，與膢、臘等。膢、臘主於用肉，伏則主於磔狗；而漢以來皆釋爲伏閉伏臧，不知其即疈字。服虔云：周時無伏，秦始作之。亦不憶疈辜也。
《説文》：㱠，枯也。古但作辜。《春官·大宗伯》：以疈辜祭四方百物。鄭司農曰：罷辜，披磔牲以祭，若今時磔狗祭以止風。《秋官·掌戮》：殺王之親者辜之。注：謂磔之。剖腹張之曰辜，𩮜肉置骨曰冎，〈《説文》。〉辜、冎雙聲相轉。今時極刑剖腹支解復𩮜其肉，但謂之冎。
《説文》：夌，一曰：夌𢕌也。亦作陵遲、陵夷。古語陵遲爲漸下，陵遲者，猶言夷也。〈《説文》：𢓡，行平易也。古但作夷。〉今語陵遲爲剖腹支解，陵遲者，猶言夷也。秦法有夷三族。《漢書·刑法志》曰：大辟有夷三族之令，令曰：當三族者，皆先黥劓，斬左右趾，笞殺之，䲷其首，菹其骨肉於市。夷本訓傷，訓殺，〈《易·序卦》：夷者傷也。《左傳》：芟夷薀崇之。杜解：夷，殺也。〉亦訓爲尸；〈《周禮·天官》：共夷槃冰。注：夷之言尸也。〉陵遲爲夷，亦猶尸諸市也。夷、尸、易、施古音同。〈《爾雅》：夷，易也。弛，易也。顧、謝本弛作施。《毛詩·小雅》我心易也，《韓詩》作我心施也。夷、易、施古一聲。〉易聲有𩮜。《説文》云：冎，𩮜人肉置其骨。施聲有胣。《莊子·胠篋》篇云：萇弘胣。崔譔作施，云：裂也。司馬彪云：胣，剔也。古但作施。《晉語》：施邢矦氏。《左氏傳》：國人施公孫有山氏。施其家者，即所謂夷三族也。〈韋訓劾捕，杜訓行罪，皆非。〉施其身者，即今陵遲爲夷也。古今兩言陵遲，所指各異，然其爲夷一矣。
《左傳》：五雉爲五工正，夷民者也。古雉、夷同聲，故辛夷亦作新雉，《秋官·雉氏》掌殺艸，雉即夷也。字亦作薙。《説文》：薙，除艸也。佗計切。今福州謂殺爲薙，開口呼之。〈凡福州音支多如佳，脂、微、齊多如灰，之多如咍。此與江、河閒異。〉薙本夷也。
《説文》：辟，法也。從卪，從辛，節制其辠也。從口，用法者也。𨐨，治也。《周書》曰：我之不𨐨。今經典但作辟。《王制》：司寇正刑明辟。今諸會黨皆謂殺爲辟。
《説文》：半，物中分也。從八，從牛。解，判也。從刀，判牛角。今廣西屠牛者行賕吏役謂之牛判錢。鄧廷楨説。
《説文》：簎，刺也。士革切。今謂刺爲簎，讀如錯襍之錯。俗作戳。
《説文》：耏，罪不至髡也。或作耐。奴代切。《漢書·高帝紀》應劭注：完其耏鬢，故曰耐。黃生説：徽州婦人治去面毛曰耐面。
《説文》：薅，拔去田艸也。從蓐，好省聲。茠，薅或從休。《詩》曰：既茠荼寥。呼毛切。今山西、淮西、淮南皆謂刈艸爲薅艸，讀呼到切。
《説文》：穮，耕禾閒也。《春秋傳》曰：是穮是袞。甫嬌切。今山東、江蘇皆謂耕禾閒曰穮，音如暴。
《説文》：漢令解衣耕謂之襄。《鄘風》：牆有茨，不可襄也。傳曰：襄，除也。則去艸亦曰襄。音轉字變，芸艸後摩田曰場。《説文》：場，治穀田也。今江南、浙江櫌摩曰場，讀如盪。〈佗浪切。〉引伸謂平滑修潔爲光場，場亦讀如盪。
《説文》：居，蹲也。此即今踞字。黃州謂踞地曰踞倒，讀若枯。惠、潮、嘉應之客籍曰踞下去，讀如古。
《淮南·道應訓》：方倦龜𣪊而食蛤梨。注：楚人謂倨爲倦。倨即踞字，倦之言拳拳也。今四川謂踞地曰倦在地，倦讀如捲。
《説文》：久，從後灸之。象人兩脛後有歫也。《周禮》曰：久諸牆以觀其橈。久古音如己，〈《説文》玖讀若芑。凡《詩》久、玖等字皆與之咍部字爲韵。〉兩脛後有所歫，正象跽形，故字變作跽，作㠱。《説文》：㠱，長踞也。暨已切。跽，長跪也。渠几切。蘄州謂跪曰跽，讀如㠱。
《方言》：企，立也。今福州、廣州謂立爲企。
《詩·大雅》傳：疑，定也。《士昏禮》疑立，注：疑，止立自定之貌。《漢書·司馬相如傳》佁儗，注云：不前。儗亦疑字。今浙東紹興謂立爲疑，讀如礙。疑音小變爲隑。《方言》：隑，立也。隑，陭也。《廣雅》隑、倚皆訓立，陭即倚也。曹憲音隑爲巨代反；浙西謂負牆立曰隑，仰胡牀而坐亦曰隑，音正作巨代反。直隸、山東言陭。
《方言》：䠆𨂣，立也。今淮南謂立爲䠆，音如撐。
《説文》：眙，直視也。今轉作瞪，通語也。浙人謂目大而直視曰眼精眙出，讀若殆。又，《方言》：眙，逗也。今淮南謂久立不前曰站眙，注意晞視曰望眙，亦讀如殆。
《説文》：厃，仰也。從人在厂上。舊皆讀魚毁切，此蓋誤從危音。〈危音魚爲切。〉厃下又云：屋梠也。秦謂之楣，齊謂之厃。木部曰：屋Template:!𣝼聯，秦謂之楣，齊謂之檐。此則厃、檐同字。厃、檐古音竝如詹，故《廣韵》厃、詹竝職廉切。詹下云：多言也。從言，從八，從厃。段玉裁曰：當從厃聲。其説甚是。今人謂危立曰厃，音如贍，俗作站。凡訓仰者多與立同義，故《通俗文》企訓爲望，〈《一切經音義》引。〉而《方言》企訓爲立矣。
《周易》：朋盇簪。京作撍；虞作戠，云：叢合也。《廣雅》：𨅔，止也。今直隸、山東謂車行所至小有宿畱曰打兓，〈俗作尖。〉即撍、𨅔等字也。《爾雅》、《方
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:06:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>