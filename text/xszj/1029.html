<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●卷上,●卷中,●卷下,提要,玉堂杂记原序,玉堂杂记卷上,玉堂杂记卷中,玉堂杂记卷下,淳熙玉堂杂记全文在线阅读,淳熙玉堂杂记全文在线下载,大玄古籍书库">
<meta name="description" content="笔记。。南宋周必大(1126—1204)撰。三卷。必大有《文忠集》已著录。另著有《省斋集》、《玉堂类稿》等八十一种。亲聆皇帝玉音之处为玉堂(或称翰林院)，有所问对思考，笔录成文，得五十余条，于淳熙九年(1182)成书。以记翰林故事为主，凡銮坡制度沿革、一时宣诏奏对诸事，多有记述。其中奉表德寿署名、赐安南国王嗣子诏书等，皆能援引古义，合于典礼。尤以琐闻遗事，脍炙人口。与洪遵《翰苑群书》、程俱《麟台故事》、洪迈《容斋随笔》参照阅览，可备考证唐宋典制之需。有明汲古阁刻本，《说郛》本，《四库全书》本。_淳熙玉堂杂记_全文在线阅读_淳熙玉堂杂记_全文在线下载_大玄古籍书库">
<title>淳熙玉堂杂记_周必大_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">淳熙玉堂杂记</span> <br/>
          作者： <span class="inputVal" id="bkauthor">周必大</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,完结</span> <br/>
          字数： <span class="inputVal" id="bknum">[book_length]30792</span> <br/>
          说明： <span class="inputVal" id="bkdec">笔记。 南宋周必大(1126—1204)撰。三卷。必大有《文忠集》已著录。另著有《省斋集》、《玉堂类稿》等八十一种。亲聆皇帝玉音之处为玉堂(或称翰林院)，有所问对思考，笔录成文，得五十余条，于淳熙九年(1182)成书。以记翰林故事为主，凡銮坡制度沿革、一时宣诏奏对诸事，多有记述。其中奉表德寿署名、赐安南国王嗣子诏书等，皆能援引古义，合于典礼。尤以琐闻遗事，脍炙人口。与洪遵《翰苑群书》、程俱《麟台故事》、洪迈《容斋随笔》参照阅览，可备考证唐宋典制之需。有明汲古阁刻本，《说郛》本，《四库全书》本。</span> <br/>
          封面： <span class="inputVal" id="bkimg">Z_12793.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]淳熙玉堂杂记
[book_author]周必大
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,完结
[book_length]30792
[book_dec]笔记。 南宋周必大(1126—1204)撰。三卷。必大有《文忠集》已著录。另著有《省斋集》、《玉堂类稿》等八十一种。亲聆皇帝玉音之处为玉堂(或称翰林院)，有所问对思考，笔录成文，得五十余条，于淳熙九年(1182)成书。以记翰林故事为主，凡銮坡制度沿革、一时宣诏奏对诸事，多有记述。其中奉表德寿署名、赐安南国王嗣子诏书等，皆能援引古义，合于典礼。尤以琐闻遗事，脍炙人口。与洪遵《翰苑群书》、程俱《麟台故事》、洪迈《容斋随笔》参照阅览，可备考证唐宋典制之需。有明汲古阁刻本，《说郛》本，《四库全书》本。
[book_img]Z_12793.jpg


[book_chapter]标点本

[book_title]●卷上
钱文僖公（惟演）《金坡遗事》云：“旧规，学士六人遇圣节，共率百二十缗寺中设斋。今送五十千，与枢密使同开道场，前一日赴宴。”当时所记如此。近岁，枢密院满散圣节及贡院赐宴，则学士待制皆与，而无送钱故事。又六参随枢密班先入，止是再拜，不舞蹈，并遇宣麻不往，皆内朝故事也。
《金坡遗事》又云：“圣节，唐时惟六学士及二使（谓中官枢密使）赴，待诏虽发书屈，亦不与坐”。又云：“本朝淳化五年十月，上赋诗一首，令待诏吴郢、张用和，赍以示学士张洎、钱若水。”又李昌武（宗谔）《翰苑杂记》：“学士初授，中谢。前一日，待诏一名至私第宣召，入院听口宣。舞蹈讫，揖，待诏上阶相见，具酒果迎待，即以事例物并书致于待诏前。”熙宁间，司马文正公日记云：“初除学士，待诏李尧卿宣召，设香案褥位于庭。望阙，尧卿称有敕，光再拜，尧卿口宣云云。光每句应喏，毕，再拜舞蹈。又再拜，升阶，与待诏坐啜茶。”盖中朝旧典也。今学士院有待诏四人，或右选或白身。予为学士，忠翊郎钱滋来宣召，大略如李、马二公所记，而无对揖茶酒之礼。例支十千，辞云：“自来虚喝不敢受。”予强予之。常日学士入院，坐堂上，朱衣吏初赞喝，东院录事某人以下躬喏，讫，又喝云“各祗候”，次赞喝。西院某人以下亦如之。最后平赞云。待诏既不名，亦不喝“各祗候”，则待诏与院吏固亦有间，若平居则视之全与吏等，无由待以茶酒，岂将命时不欲吏之邪？抑祖宗时所遣，或翰林他局之待诏邪？然唐制发书屈赴圣节礼已厚矣。
李仁父（焘）《续通鉴长编》：“开宝二年，太祖命李昉、卢多逊分直学士院。昉前在翰林，堂吏因事至者，每拜堂下，事已即遣，未尝与坐。至是拜堂上，更展叙中外，无复曩日之礼。昉愕然询同列，则云数年矣。”
司马文正公日记云：“熙宁二年五月癸巳，锁院。以奉安二御容礼成，德音降西京，囚杖以下放。是日丞相出中书提点魏孝先以下入院，授以参政赵所封御前札子。茶汤馆于虚阁，御药刘有方来茶汤馆，于门塾复谒御厨。翰林设食致酒果，黄昏进首尾词，内批依此修写。四鼓起读点句攒点进入。明日，丞相退朝，宣讫开院。”淳熙三年十一月八日，必大被宣草十二日冬祀敕，黄昏方至院。御药持御封中书门下省熟状来，系鞋迎于中门，同监门内侍一员俱升厅。御药先以熟状授监门，共茶汤讫，先送御药出院。复与监门升厅受熟状，付吏又点汤，送监门下阶馆之门塾而不报谒。既熟状自内出，非参政所封，故提点官不来，惟中书门下省刑房录事、尚书省刑房主事务一人穿束同至，仍旧系鞋见之。不迎不送，不设茶汤而退，守当官四人、贴房十数人旅揖阶下。与文正公所记多不同。至六年九月十二日，复被宣草明堂敕，御药张安中、监门梁襄相见如仪，惟录事沈柍、主事李师文茶而不汤。院吏云：“前不设茶，误也。”守当官等不复廷揖，所谓酒馔之赐，今皆无之。诘朝奏知先出，而吏卒辈皆俟三日后宣敕讫，乃得归。
太上初逊位，上尊号。时陈丞相（康伯）当国，集议定，命学士洪景岩（遵）撰议文，然后降诏。必大时任察官，心知其非而无由改。干道六年，郊祀礼成，加上尊号。必大在翰苑，始引唐故事，乞上帅群臣过宫。表请，既允，然后降诏。国朝止有人主上母后尊号，故册文称“嗣皇帝靖康上教主道君”之号。徐丞相（处仁）已命汪彦章（藻）代作册文，会有疆事不及行礼。绍兴三十二年初，上“德寿”尊号，乃承例用“嗣皇帝”。干道六年，既上表乞加尊号，而院吏写表亦称“嗣皇帝”，私谓未安。谨按唐明皇传位后，颜真卿议肃宗不当于宗庙称嗣皇帝，况亲奉表“德寿”乎？以白虞丞相（允文），丞相难之，必令寻例。必大思建炎以后，遇节朔遥拜徽宗表，是时翰苑多名士，必不误用，乃督吏搜旧牍。明日果得表本一册，止称皇帝。又按韩文《顺宗实录》载：“宪宗上顺宗尊号，册文亦称皇帝，臣某。”此最可据。其议遂定。
是岁初议于太上皇帝尊号中加“宪天体道”四字，皇后加“慈明”二字。必大草诏云：“太上皇帝与天同大，体道之宗；太上皇后如月之明，以慈为宝。”盖取文意之顺耳。将宣布，而议者谓天圣二年，赐太宗女申国大长公主谥曰“慈明”，当避，于是改用“明慈”二字。宰执云：“诏书先明而后慈。”殆默定也。
必大与同直院郑仲益（闻）既分草皇帝请加上太上皇帝、皇后尊号笺表，诸公谓太上皇帝自当答诏，颇疑皇后难于措辞。必大请以意共为答诰，文意所及，总言父母以该之，而不称予吾之类。遂草以进，上甚以为然。凡两答诰，皆必大所草也。
上于文字尤欲得体，一览便见是非。必大草太上辞尊号第一诰，其末云：“怡神闲燕，何力之有？”上曰：“此虽道太上语，毕竟自此起草送去，‘何力’之句不能无嫌。”必大遂改作“无累于物”。盖上用意至到如此。
淳熙二年六月，礼部太常寺申来年太上皇帝当庆七十，欲将国朝加上尊号并上寿典礼参酌比附。先决讨论，壬申有旨恭依。七月乙酉，侍从礼官等就都堂议，加“性仁立德至神无为”八字，而皇后再加二字为“齐明广慈”。后两日，礼部赵侍郎（雄）谓“无为”二字与“太上”字相连，颇涉语忌，请改为“明武焕文”。其后又尝作“至神无为”，又作“成武焕文”，逮癸卯乃定，用“性仁立德无为全美”。参政龚实之（茂良）而下尚不以为然，叶丞相（衡）既主之，众莫能夺。八月，直院胡长文（元质）罢，丁卯上自用必大再直，已拟诏草。会九月乙未，叶丞相罢，龚参首招予及学士王季海共议，然后定为“性仁诚德经武纬文”，遂草宣布诏，其颂太上皇帝云：“以德行仁，本性诚之固有；修文偃武，合经纬之自然。”太上皇后云：“月齐日以得天，而能久照；坤顺干而配地，是以广生。”上再三称奖，谓数句用经语，该括明备，非卿不能为，真大手笔也。
大礼降御札，既云札示，则当亲笔付外。近岁同常诏从院吏写本行出，未知中朝旧事如何。干道九年六月七日，宣当直学士草南郊御札，三更进草，其间云：“干清坤夷，振四方之纲纪；星晖海润，兆百世之本支。玉卮每奉于亲闱，瑞节岁交于邻境。”上改作“农扈屡丰，戎轩载戢。崇礼乐而四达，嘉风俗而再淳。玉卮每奉于亲闱，美化遂刑于海宇”。仍批云：“可改签抹者五句，意不近于郊祀。”其欲得体大率如此。
己亥三月丁卯，诏今岁郊祀，以例约束省费。旋有旨未令行出，下礼部太常寺议明堂大礼。初李仁父主此说于前郊，尝经集议，会近习扬言寿博极群书，却不曾读《孝经》，乃不果行。至是，予以礼部尚书兼翰林学士与诸儒议曰：“周公虽摄政，而主祭则成王。王方幼冲，故周公参稽古制，蒇事于明堂。其曰严父者，指周公能推本武王之志，追尊文王之功，非谓自主其祭祀也。”众以为然，遂奏：“臣等窃观传载黄帝拜祀上帝于明堂，唐虞祀五帝于五府。历时既久，其详莫得而闻。至《礼记》始载《明堂位》一篇，言天子负斧依南乡而立，内之公侯伯子男，外之蛮夷戎狄，以序而立。故曰明堂也者，明诸侯之尊卑也。孟子亦曰：‘明堂者，王者之堂也。’《周礼?大司乐》有冬至圜丘之乐，夏至方丘之乐，宗庙九变之乐。三者皆大祭祀，惟不及明堂，岂非明堂者布政会朝之地，成王时尝于此歌《我将》之颂，宗祀其祖文王乎？后暨汉唐虽有沿革，至于祀帝而配以祖宗，多由义起，未始执一。本朝仁宗皇佑中，破诸儒异同之论，即大庆殿行亲享之礼，并侑祖宗，从以百神。前期朝献景灵宫，享太庙，一如郊祀之制。太上皇帝中兴，斟酌家法，举行于绍兴之初，亦在殿庭，盖得圣经之遗意。且国家大祀有四，春祈谷，夏雩祀，秋明堂，冬郊祀是也。陛下即位以来，固尝一讲祀谷，四躬冬祀，惟合宫雩坛之礼，犹未亲行。今若特举秋享，于义为允。臣等谨据已行典礼，及将前代贺循、本朝名儒李泰伯、范镇明堂严祖说，并治平中吕诲、司马光等集议，近岁李焘奏札，具录以闻。”乙亥有旨，从之。九月上辛，以显肃后忌前，改用仲辛行礼，辛酉当受誓戒。前一日，上语宰执：“足指疮肿，恐妨拜跪，欲展季辛，又值显恭后忌。如何？”宰执奏：“天地尊，后忌卑。”遂降旨，用二十六日。必大按：汉武太初太始征和中，屡祀明堂，不专用辛。方请别卜日，诘朝，上忽遣中使谕旨都堂：“夜来傅药，足疮良愈，不必改日。但已展誓戒之期，若再降旨，不张皇否？”赵相奏此却无妨，遂以是日午时集官受誓戒。丙寅大雨，丁卯锁院，草敕。戊辰百执事冒雨入丽正门，过后殿，请皇帝致斋。已巳上乘逍遥车，朝献景灵宫，入太庙宿斋。四日之间，雨昼夜倾注，通衢殆如溪涧，有旨来早不乘玉辂，止用逍遥车，径入北门，趋文德殿。致斋朝服，导驾官皆改常服，应仪仗排立，人并放。赵相为大礼使，密谕有司未得放散。黄昏后，雨骤止。夜分，内侍李思恭传旨御史台阁门太常寺，仍旧乘玉辂，应合行事件疾速施行。庚午昧爽，驾来登辂，必大执绥。上喜曰：“且得晴霁。”辛未行礼，月色如昼，上拜起不倦，以迄于成。黎明登楼，肆敕，簪花，过德寿宫，人情熙然。敕书乃必大视草，其间云：“惟周成宗祀洛中，陟配于文王。惟汉武合祠汶上，推严于高帝。皆用亲郊之礼，具殚尊祖之诚。于铄本朝，若稽前代。做经路寝，有皇佑之彝仪；遍秩群神，有绍兴之近制。不愆于素，可举而行。盖欲明着古礼，以示来世也。”后数日，加恩群臣，必大复草。赵相制云：“裸将太宫，霖潦骤霁。陟恪大寝，月华正中。”又云：“镇定大事，如彦博之恢宏；贯通群经，如宋庠之博洽。”皆纪一时之事，且以仁宗初行明堂，二公实为相也。大礼敕条，乃六部诸司条具上省，省中类聚。取旨讫，即进熟状，降付学士院草敕文，本院并首尾词，大书进入。其间多云当议将上取旨，盖有司拟申如此。既经画旨，行敕便是处分，不应仍旧用当议二字。必大为学土，谕令削去，院吏持不敢，遂亲以笔涂之。
大礼，上乘玉辂，率命翰林学士执绥，备顾问。近岁多阙正员，临时选差他官，与五使同降旨。淳熙丙申南郊，己亥明堂，必大再为之。按京师用唐显庆辂，尝以登封，其安固可知。元丰改造，已不能及，今乃绍兴癸亥岁所制。上自太庙服通天冠绛纱袍，乘辇至辂，后由木陛以登，惟留御药二官者侍立。执绥官先从旁用小梯攀缘而上，卫士以彩绳围腰系于箱柱。辂行颇摇兀，宸几亦觉危坐云。
大礼后，上御楼，揭鸡竿，肆敕。皇太子及文武百僚拜舞于下，惟枢密使、翰林学士相对侍立楼上。丙申己亥，必大扈从，再登丽正门，望涛江形势环抱，极壮观也。
干道七年四月甲子，诏皇太子判临安府，用至道故事也。或谓当以太中大夫为判官，通领府事，恐名称未正，遂议改尹，而以侍从为少尹，余判推官用卿监郎官。丁卯，将锁院降麻，或又拟宣麻，又疑宣麻给告非待储贰之礼。己巳，后省官、礼官会议于史院，检照唐太宗征辽命太子监国及大帝命太子受诸司启事，或诏或制，视麻为重，可以作则。上然之。庚午，偶当日被宣。范紫微（成大）先以侍讲递宿，闻报遽出，薄暮至玉堂。御药李（忘其名）持御封御笔：“皇太子某宜领临安尹，可依此降制。”三鼓进草，因奏：“此制书既不给告，则当付有司施行。窃恐皇太子别无被受，欲依自来诏书体式格，换首尾书写一通，降付皇太子。今拟定格式进呈，如赐俞允，乞速批降付下。”御笔批依。辛未，遂告大廷。惟此稀阔盛典，适以史官备讨论，词臣参润色，复得宸翰宝藏于家，非儒生之荣遇乎？
答皇子诏用卿字，非是前辈知体则不然。其它或汝或王或公，皆当有别。
翰苑岁进《春端贴子》，如大内多及时事，太上则咏游幸之类。必大尝自德寿宫后垣趋传法寺，望见一楼巍然。朝士云：太上名之曰“聚远”，而自题其额，仍大书东坡“赖有高楼能聚远，一时收拾与闲人”之诗于屏间。又灵隐寺冷泉亭临安绝景，去城既远，难于频幸，乃即宫中凿大池，续竹筒数里，引西湖水注之。其上叠石为山，象飞来峰，宛然天成。必大作《端午帖子》云：“聚远楼头面面风，冷泉亭下水溶溶。人间炎热何由到，真是瑶台第一重。”盖谓此也。前后颇闻禁大略，并记于下。宫中分四地分随时游览：东地分香远（梅堂）、清深（竹堂）、月台、梅坡、松菊三径（菊芙蓉竹）、清妍（■〈酉荼〉醿）、清新（木犀）、芙蓉冈，南地分载忻（大堂御宴处）、忻忻（古柏太湖石）、射厅临赋（荷花山子）、灿锦（金林擒）、至乐（池上）、半文红（郁李子）、清旷（木犀）、泻碧（养金鱼处），西则冷泉（古梅）、文杏馆、静乐（牡丹）、浣溪（大楼子海棠），北则绛华（罗木亭）、旱船俯翠（茅亭）、春桃盘松，其详不可得而知也。尝见御制《盘松赞》墨本，云：“天锡瑞木，得自嵚岑。枝蟠数万，干不倍寻。怒腾云势，静奏琴音。凌寒郁茂，当暑阴森。封以腴壤，迩以碧浔。越千万年，以慰我心。”碑在宫中。又汪季路（逵）得御制《祭土地文藁》真迹，宝藏之，其文云：“维淳熙五年，岁次戊戌，十一月□□日，太上皇帝遣（具阶）张宗尹特设牲牢旨酒，珍果香花，致祭于本宫土地之神。神有百职，职各不同。典司草木，土示是供。我游湖园，乃获奇松。植之禁苑，百态千容。婆娑偃盖，夭矫腾龙。翠色凝露，清音舞风。醉吟闲适，予情所钟。壅培封殖，久或力穷。鸟乌外扰，蚁蠹内攻。神其剿绝，勿使能终。精邪窃据，盗斧适逢。神其呵逐，勿使遗踪。常令劲质，坐阅隆冬。坚逾五柞，弱异双桐。历千万年，郁郁葱葱。牲牢旨酒，嗣录汝功。尚飨。”
欧阳文忠公《学士院草录》，世已不传。近岁有《玉堂集》，云是李汉老（邴）编类，亦差讹非全书。其中却载皇太子府《春端帖子》，盖政和宣和间所供。今东宫乃阙此，欲引例为请，缘无善本可据，且当时不曰宫而曰府，遂止（王安中内制一例曰阁）。

[book_title]●卷中
干道七年十二月辛酉，有旨：“仆射之名不正，欲采周汉旧制，改左右丞相。令有司讨论。”必大时为礼部侍郎兼权直学士院，又兼同修国史，兼实录院修撰，皆当与闻。会众议不齐，而虞丞相亦谓同北虏官制。迁延至明年正月戊寅，仅条具历代宰相官称，申尚书省禁中即闻之。明日遣中使王（忘其名）来问缓故，必大以实奏。二月癸卯，得御笔云：“尚书左右仆射可依汉制，改作左右丞相。”学士院降诏，登时具草封入。乙巳，付外施行。庚戌，从驾过德寿宫，既归得旨，赴东华门，祗侯宣引。日巳哺，闻有内宴，小黄门出云：“恐改日引。”然不敢退。酉后，忽宣入选德殿。起居毕，上微被酒，袖出亲札，云：“比来一二大臣同心辅正，夙夜匪懈。渐革苟且之风，以副综核之意，深可嘉尚。今因除授，宜示褒典。虞允文可特进左丞相，梁克家可正奉大夫右丞相。”御前设小案，用牙尺压蠲纸一幅，傍有漆匣小歙砚，置笔墨于玉格。必大鞫躬书除目进呈讫，奏曰：“拜相转官，前例固不一。今并命而或三或四，更取圣裁。”上曰：“以其协心故褒进之，然特进一官即少保，所以允文三官。”又问：“兼枢密使否？”上曰：“今枢密亦非古，先改丞相称呼，将来别理会且带可也。”又奏所领书局，上曰：“卿自理会。”赐坐，奏问：“既改左右相，其序位如何？”上曰：“欲升在三少之上，三公之下。”逮暗请起，宣坐，赐茶。饮讫，再拜而退。御药李彦直（同）自复道秉烛锁院，盖上意欲其密，故不用寻常宣官之礼。金莲故事，今庶几焉。凡锁院、御药、监门、中官各一员，御药留宿其厅（锁赦或先去，恐是大礼，别有职事）。昧爽再相见，以小字制书本授之，送至中门，先启钥入内，即复扃院。俟朝退，宣麻讫，学士乃得归。时虞公独相，梁为参政，闻班列中，但谓改易相名，及双制出，愕然。或疑学士多转右相，一官有所抑扬，不敢辨也。按祖宗时命相多以旧官，其后往往迁秩，近岁敕局修三省法，乃着令转三官。兹岂当立法乎？
干道七年七月二十六日午后，快行家传旨下学士院，取从官为四川宣抚使体例。盖是时参知政事王公明（炎）在蜀三年，屡求归，宰相荐吏部侍郎，王能甫（之奇）为代。故宋索例。必大令回奏云：“降麻官方属本院，侍从当问三省。”既暮，忽宣锁，至院已秉烛。中使出御封御笔，乃王炎除枢密使，依旧四川宣抚使。其密如此。吏写熟状依例，不转官但加食邑。必大方草制，未暇细思，既得笔依奏，方省其误。自写奏，云：“本朝改官制，后以太中大夫为宰执官，当时改枢密使为知院事。中兴以来，既复置使，首用旧弼，故恩数多视宰臣，未有以中大夫充者。昨汪澈原是通议大夫，虞允文太中大夫，故不转官。今王炎止是中大夫，窃虑合转左太中大夫，仍加封邑，庶协近制。”御笔批依。时三鼓，批墨尚湿。
必大初直院，见批答臣僚章表皆大书其后，不过三两行。表纸尽则接以诏纸数幅，文尽乃止。然表纸高，诏纸矮，参差不等。问之掌故，并无依据。心每疑之。其后遍于执政故家求承平时旧本，偶得仁宗皇佑间《答孙威敏公（沔）辞免副枢表》，则所接之纸高低相若。淳熙乙未，再叨寓直。闰九月十二日，因李参（彦颖）、王枢（淮）断章批答，即具奏照皇佑体式于表后，用一等纸书写进呈，仍乞今后准此施行。御笔依，遂为定制。
宰执及亲王、使相、太尉生日，天章阁排办牲饩，预申学士院撰诏书及写赐目一纸，各请御宝（诏用书诏之宝，赐用锡赐之宝）。前一日，差内侍持赐。其诏例画撰进之日，谓如正月旦生，文意必叙岁首，而所画日则是去腊，殊不相应。必大为直院，奏乞不拘进诏早晚，但实画生日。于后得旨从之，遂为定制。祖宗时，牲饩外又锡器币，往往就差子弟姻戚持赐，欲其省费也。过江惟牲饩耳。米面本色羊准价皆取之，有司酒则临安酝造，临时加以黄封。拜赐讫，与使者同升厅，搢笏展读。就坐，茶汤，书送钱十五千，从人三千。天章阁使臣、库子、快行钱酒各有差。
淳熙丙申八月庚辰，德寿宫遣大挡张去为至都堂传旨，立翟贵妃为今上皇后。明日午后，执政奏事，皇后归姓谢氏。乙酉晚，快行家来宣锁院。是日侍讲刑部侍郎程泰之已宿直，呼马而出。予至内前，适与之遇。泰之扬鞭云：留诗案上矣。酉时出自东华门，入对选德殿。上曰：“太上有旨，立谢后，命卿萆制。”必大奏：“合略及归姓否？”上曰：“不如此，四方何由知？明言幼随乳母可也。”宣坐赐茶，讫，御药王蒙同入院，二鼓后进草毕。吏呈泰之诗，云：“抖擞身章却冒尘，袅蹄顾影也逡巡。銮坡寓宿非其地，莲烛操文自有真。字直由来同古语，位高兼复见今人。迎潮有诺无轻爽，季者当年不诿贫。”谓赐金也。予次韵戏之云：“天街并踏软红尘，飞鞋交驰骇徼巡。椒殿敢期当制草，槐庭原拟用儒真（初谓年兄入相锁院）。鬻方偶免冬龟手，适市深惭旦攫人。礼绝同僚应有日，重沾润笔乃无贫。”谓相制亦赐金也。先是七月十九日，六曹长贰六人往浙江亭观潮，泰之在焉，惟予以内直不赴。晡时大雷雨，走笔戏蔡子平（洸）云：“雷轰万鼓勒潮回，无复亭前雪作堆。应为尚书悭且涩，盲风怪雨一时宋。”“迎潮轻爽”之语指此。
淳熙丙申八月乙未，都堂召议赐交趾来年历日诏书。予谓李天祚去冬已薨，龙翰未经封拜，欲作安南国王嗣子龙翰执政，然之。先是予以兵部职事条具天祚赠典，按故事，其王初立即封交趾郡王，久之进南平王，死则赠侍中南越王。上以天祚自绍兴丁已嗣位，今四十年，淳熙元年二月又自南平王特封安南国王，故欲厚其礼。子请仍赠侍中，追封南越国正，诏可之。安南为国，盖曾丞相之失。闻奏章行移，旧止称安南道，加封之后，浸自尊大，文书称国，不复可改。丁酉三月二十四日，制授龙翰静海军节度观察处置等使，特进检校太尉兼御史大夫上柱国。安南国王食邑三千户，食实封壹阡户，仍赐推诚顺化功臣。予适当制，其云：“即乐国以肇封，既从世袭；极真王而锡命，何待次升？”盖言不封郡王也。交州在唐为安南都护府，本朝太宗时，黎氏夺丁璇节度。大中祥符二年，李公蕴复纂之，传子德政。至孙日尊尝称帝改元。日尊卒，干德嗣；卒，阳焕嗣；卒，天祚嗣；卒，龙■〈干，日代干〉嗣，生数岁矣。制云：“乃眷一邦，兹传七世。”自公蕴言之也。其名曰日曰干曰阳曰天日龙，皆有僭上之意。然表章字如蝇头，几不可辨，玉音每嘉其恭顺云。
淳熙三年九月二十五日，锁院付下中书门下省熟状，赵伯圭除使相提举洞霄宫。必大奏按故事，宗室戚里或前宰执带节度使多充宫观使，若至使相自领使无疑。昨史浩以使相提举宫观者，误也，恐自此遂以为例。今具士樽、钱忱等例皆是以使相充宫观使，在外任便居住者，合取旨改正。一更四点进入，五点上批可依士樽等体例除宫观使。
是年十一月二十二日，御封付下，参知政事钱良臣辞免监修国史日历所，札子降诏不允。必大因奏：“自来宰执兼领书局多是内尚书省批出。局名既至，朝廷降敕合行写正，而省吏止奉行内批，宰执亦随敕黄系衔，差误日久。今因答诏辄具言之。国史日历者，书名也；曰所者，官司也。今大臣合监修日历，却添一所字，似监修造作之官。又如敕令所从官详定，宰执提举，今却云提举敕令所，此何理也？以至国史院，会要、玉牒皆为一律，合行改正。”上以为允。其后或是或否，复混淆矣。
丁酉九月丙辰，宣召侍读史少保（浩）锡宴澄碧殿。抵暮送以金莲烛，宿玉堂直庐，上命作诗叙此。会史进古诗三十韵，云：“季秋中浣日，淳熙隆四祀。朝回揽辔间，中使俄传旨。少顷日转申，宣召陪燕喜。预令扫玉堂，深夜备栖止。悚惧跽承命，鸣驱亟穿市。绛阙耸皇居，非烟常靡靡。入自东华门，熊态森爪士。诏许乘肩舆，安徐无跛倚。复古距选德，相望几数里。修廊按云汉，岧峣璨珠蕊。中途敞金扉，恍若蓬壶里。群山拥苍璧，四顾环弱水。山既日夕佳，水亦湛无滓。冰帘映绮疏，琼殿中央峙。澄碧耀宸奎，龙神争守视。蹈舞上丹墀，天威不违咫。奉觞祈万寿，时蒙一启齿。余波丐鼠腹，酒行不知几。徘徊下瑶席，缓步烦玉趾。从游至清激，锡坐谈名理。泉声韵琴瑟，一洗筝笛耳。皇云万机暇，观书每来此。论道及帝王，直欲齐其轨。尧舜禹汤文，前身无乃是。臣言匪献谀，道实由心起。既然明是心，要在力行尔。登桥釂余罍，饮兴未容已。金莲引双烛，再拜离阶疵。玉音宠谕臣，此会宜有纪。归途感恩荣，占写忘巉巉。”上御制俯同其韵云：“揖逊荷帝尧，寅恭五元祀。治道贵清静，圣言有深旨。谁歌元首明，自得股肱喜。跻民期仁寿，距肯中道止。力农乐彼田，坐贾安于市。岁行阅丰登，国论销委靡。予力初何能，济济赖多士。矧予有元老，中立而不倚。居东逾三年，不远来千里。未遂赤松游，辍诵青琅蕊。皓首持六经，日侍明光里。翼乎鸿遇风，纵矣鱼在水。儒行绝瑕疵，道心无尘滓。挺挺松柏姿，巉巉山岳峙。予惟日万几，至仁同一视。西成锡小宴，促坐才尺咫。湛露愧歌周，置酒非封齿。归美见新诗，如卿能有几。眷言澄碧行，胜赏得迂趾。亦屡引公卿，对此谈政理。虚心欲受人，忠言资逆耳。朕瘠天下肥，至乐无易此。颇念文武疆，六合尚殊轨。东都会诸侯，宣王昔于是。期尔磬嘉谋，使我勋业起。勿以方燕颐，所书聊复尔。卮酒正须釂，话言未能已。都护万年觞，何当至庭戺。文章藉老手，直笔中兴纪。载嘉矍铄翁，焉得辞骫骳。”逮十一月壬寅，轮当内直，申时二刻宣召至清华阁。上曰：“学士宴见无时，最为亲近。朕和史浩诗待录示卿，可和以进，此学士职也。”又云：“卿想不甚饮，比赐宴时见卿面赤，却至诚不辞。”既退，中使李肃传旨赐诗本并戊戌小春茶二十銙、叶世英墨五团，以代赐酒。世英，御前墨工也。恭进和篇云：“粤从三代还，岁月过千祀。时岂无贤君，道未契宸旨（陛下屡语臣，三代而下，人君皆不知道）。煌煌唐太宗，勋业在所喜。寇攘既扫除，蛮貊毕至止。循良布郡邑，惠政宽狱市。忠贤俨班联，切谏柅浮靡。关辅罗府兵，岩穴瞍奇士。民生覆盂安，国势泰山倚。皇心期过之，风下九万里。忠厚培本根，文物粲华蕊。淳熙正观间，何啻相表里。属车尚涛江，列障隔淮水。蠢兹獯鬻氏，作我太清滓。坐令营屯众，久费糗粮峙。中原厌狼贪，诸将空虎视。安得贯砮楛，来贡尺有咫。六合混一家，耕桑盛生齿。愿言讲治道，先务当有几。欲仁斯仁至，患在未举趾。而况前史中，遗事可寻理。卫英爪与牙，正魏目兼耳。处中赖房杜，虚受忘彼此。不闻国异政，但见车同轨。孰云古道难，佥曰今王是。寸阴圣所竞，盛德日方起。舞干格三苗，其效七旬尔。轲称仁无敌，传谓礼可已。东鞮及北女，看即朝玉戺。南山竹易殚，陛下功难纪。儒馆谩献歌，将奈词之骳。”是日奏事毕，问：“陛下命临安府开‘文海’，有诸？”上曰：“然。”奏云：“《文选》之后有《文粹》，已远不及。所谓《文海》，乃近时江钿编类，殊无伦理。书坊刊行可也，今降旨校正刻板，事体则重，恐难传后。莫若委馆阁官，铨择本朝文章，成一代之书。”上大以为然，曰：“卿可理会。”奏乞委馆职，上曰：“待差一两员。”其后遂付吕伯共（祖谦）。既成，上问何以为名，必大乞赐名《皇朝文鉴》。上曰：“善。”又降旨令必大作序。亦既进呈，将刊版，会有近臣密启，云所载臣僚章疏毁及祖宗政事，遂不果刻。今其书士大夫或传之。
淳熙五年闰六月十二日，锁院，付到熟状，皇子魏王自荆南集庆军节度使开府仪同三司行江陵尹判明州，改成德彰信军节度使行荆州牧。必大奏：“彰信是曹州，徽宗曾为节度使，即位后升兴仁府。又亲王带牧合随本镇，今成德军即真定府，却带荆州牧，非是。”上批别拟大镇进入选点，更具本镇带牧故事来。必大又奏：“去夏魏王除荆南节度使江陵尹，误犯端拱中真宗除授。昔政和中已失检照，今因改镇，不敢不审。兼两镇合带两牧，仍随本镇。”并于《实录》中检故事以进。夏夜甚短，奏入已三鼓，至四鼓末批出，只于两镇上就本镇止带一牧。必大遂拟永兴成德军节度使雍州牧进入，顷之，点定。然后进草，禁中未就寝以待（禁中四鼓乃在外三更）。
故事：食邑千户以上封侯；若拜相，虽旧爵卑，食邑少，亦径封侯。盖五等伯子男用县名，至侯则升郡。当降旨时，未知所封何郡，第云进封开国侯而已。秦丞相薨后，初拜沈守约（该）左相，万俟元忠（禼）右相。沈爵归安县，万俟阳武县，各从其乡也。既相，合升郡侯，而学士院遂进沈为归安郡，万俟阳武郡。初非郡名，其误甚矣。当时偶不知改，久之，因进书转官方能厘正。至今遇恩升郡，臣僚院吏及吏部尚复差舛，谓如原系吴兴县开国伯，则合云进封吴兴郡开国侯，却云吴兴郡进封开国侯。殊无义理，予每为正之。
北门掌内制，西掖掌外制，是谓两制。又着令自观文殿大学士至敷文阁待制为侍从官。朝廷或诏近臣举贤议事，多云两省谏议大夫以上、尚书省侍郎以上，而别言御史中丞、学士、待制乃为详备。近世相承，通称侍从，固已疑混，若泛言两制则非矣。
绍兴二十四年春，直学士院汤公（思退）以礼部侍郎同知贡举。时百官多阙，大抵一人兼数职。凡进士出身皆入试闱，独留监察御史王公（纶），盖备拆号也。内制既阙官，遂降旨暂权，适草刘婉仪进位贵妃制。太上称其有典诰体，润笔殆万缗。赐砚尤奇。秦丞相不乐，遭论列而去。秦薨，召还掌内外制，知枢密院事。垂相而病，除大资政留守金陵，即其乡也。未第时，兄弟就食府庠，至是人以为荣，寻卒官。予尝草其致仕制，云：“少则歌《鹿鸣》而荐于乡，老则释麟符而居其里。考昔人而或有，在近岁以几希。”赠官制云：“古所谓乡先生者，没则祭于社，而后世良二千石，民亦奉祀之尔，于二者盖兼之。”皆纪实也。
故事：正除六曹侍郎及杂学士以上遇辞免，皆降诏不允，给舍并权侍郎则否。绍兴二十七年六月，户部王侍郎（师心）辞给事中，亦降不允诏书，盖旧官合答诏也。是岁九月，权礼部。贺侍郎（允中）除给事中，辞免，亦降诏，乃误袭王例，非故事也。三十年正月，权工部。王侍郎（晞亮）迁，夕拜，不复降诏，得之矣。明年九月，权礼部。金侍郎（安节）亦迁，夕拜，又误降诏。自后往往无定论，院官随事申明改正为善。

[book_title]●卷下
谘报见于《金坡遗事》。元丰三年八月丙申，亦诏于尚书省枢密院用谘报，至今守之。其制：首题学士院谘报尚书省或中书门下枢密院，次入词云云，末云右谨具谘报某省伏候裁旨，后题年月，学士押字。虽中间权臣用事，官失其职，独此不废。又三省密院于百司例用札付，惟学士院云札送他官司，得省札必前连片纸，书所受月日，乃敢押字，惟学士院径判押其首。又吏魁有录事曹、案日房，皆稍拟中书，尊内庭也。祖宗时，内制多避两府亲嫌，亦有不许避者，苏文忠公之于弟文定公是也。然终不自安，乞郡而去。绍兴初，范元良（冲）除学士，以赵丞相（鼎）姻家，特复置侍读学士以处之。及秦丞相（桧）当国，兄梓实为学士，子熺继为学士承旨，亦尝为礼部侍郎。虽并缘元佑故事，其实非也。
国初，凡为学士，官至八座，已罢职或再来直院。神宗改官制后，中丞并权六曹，尚书若兼内制，亦止云直学士院，舒亶等是也。中兴初，詹乂已为龙图阁学士，犹曰权直院，其它如正侍郎以下多带兼权，汪藻等是也。厥后程克俊、林待聘、杨愿等初以给舍兼权，稍久乃落权字，以为恩数。至正尚书则带兼权学士，胡交修等是也。干道三年，洪景卢（迈）奏请自庶官迁侍从，便落权字正兼直院。故先以起居郎权直院，既迁中书舍人即落权字。庚寅秋，予以少蓬兼权直院，明年正除权礼部侍郎。吏引近制申明，合正为直院。予固抑之，兼权如故。翰长王日严（曮）亦不复问。其后王季海（淮）以太常少卿兼权直院，既除三字，即径落权，遂为定例。淳熙五年十二月，必大自翰林迁礼书乃正兼学士，盖上所兼之官在正官下者皆不带权，非旧例也。六年十一月，迁吏书，又升兼学士承旨，且有内批付院，云天官事繁，今后非特旨撰述，其余并免。
上自登极至今，将二十年，正除翰苑才七八人，皆登二府。惟王日严以年逾七十，除端明殿学士而去。
干道癸巳，曾丞相（怀）、郑参政（闻）、张枢密（说）在二府，或荐新改官正字崔大雅（敦诗）入内庭。以其资浅，乃创翰林权直之名，月俸减学土直院三之一（自学士承旨至庶官兼权直院者，俸给一等），院中餐钱不减。明年冬，以父忧去，寻丁母忧。戊戌秋服阕，复召为密院编修官。史丞相（浩）当国，下史院讨论兼职名称，遂改为学士院权直。盖以翰林乃内诸司总名，难专指学士院也。淳熙己亥，明堂大礼，崔大雅已迁著作，权直如故。粮料院止随其官帮支赐二十匹两。大雅以状申秘书省，省申朝廷，赵丞相（雄）将上取旨，遂用月俸，例支学士三之二。
祖宗试文多在学士院，近岁惟试馆职耳。既得省札召某人试，即下太史局，择日报内侍省，差官一员充监门。前一日学士宿院，进策题，候内批依，次早乃引试。支左藏库钱三十缗充餐钱。试毕，录策题并试卷，依绍兴三十年司谏何通远（溥）以为言。太上欲复故事，而人颇惮试，首召朱熙载等，次召刘仪凤等，皆辞不就。太上谕汤丞相（思退）等择二人必令试，且云：“苏轼中制科犹试，况余人乎？”于是以予及同年程泰之（大昌）应诏。具宣上旨，乃不敢辞。已而，太上欲除校书郎，或谓过江选人无此例，止除正字。干道六年九月，予以秘书少监寓直翰苑，发策试王仲衡（希吕），尝赋诗寄程同年云：“当年给札踏金銮，重到依然九月寒。学士策询学士策（馆职亦合呼学士），秘书宫试秘书官。自怜绿鬓非前度，尚喜青衫总一般（时予服绿）。寄语浙东程阁老（程时为浙东提刑兼权帅事，亦尝暂直翰苑），莫矜红旆笑儒酸。”程答诗末句云：“有底滑稽堪羡处，金莲烛底话穷酸。”始，予庚辰九月与程同试，两人名皆有“大”字。明年试蒋芾、芮烨，姓名俱连“草”头。又明年试王东里、程千里，名连“里”字。频岁偶尔，亦可书也。按祖宗朝馆职者，指昭文、集贤、史馆之职也。在内多升修注，出外则为带职，凡转官奏补恩数皆厚，故艰其选。必试而后除，亦以限止无能之人。自神宗罢馆职，止是秘书省官与其它职事官，无当不当，尚循馆职之名。况状元不试，余人多径除著作丞郎，所试者，校书正字而已。旧制云：试前一日，学士宿院。故元佑中，苏文忠公与邓文惠公（温伯）各进策题，禁中点用文忠所作。及予与程同试时，学士洪景严、兵部尚书兼权学士杨元老（椿）亦并入。至是予与郑仲益同直，郑为长官。典故：浸移乃始轮入，不敢强之。其后，予再直，丙申二月召试。许苍舒遂修故事，约程元成（叔达）并入，策题则轮撰。
隆兴初，上用真宗故事，轮讲筵学士院官直宿禁林，每夕两员，以备宣引咨访，往往赐酒留款。其后以两人难独召，若同召则议论难尽，止命一员递宿。自后益遴其选，或国忌妨行香，若有故员少及大暑，皆权免。间遇除授宣锁，讲筵官已入直，率闻命苍皇而出。至有不及伺候从吏借马于内诸司者，或偶值本院官直宿就留锁院。若大除拜当有锡赐，则不系当日与否，往往特宣云（每直两日，谓之头直、末直）。
绍兴辛巳，明堂礼成。以完颜亮背盟，十月四日诏：今次明堂大礼合加恩臣僚，权宜不锁院，不宣麻，止降制给告，并免辞免候。事定日依旧。隆兴二年边事改卜郊，干道二年冬雷罢二相，皆未暇举行。干道六年，必大始奏复旧制。
内制名色不一，儤直时或未详其体式，故凡词头之小者，院吏必以片纸录旧作于前，谓之屏风儿。予尝跋王岐公、苏文定公诏草及谢表，备言之，至今不废，盖其来久矣。国初，陶谷谓一生依本画葫芦，殆谓是耶？
凡锁院或亲被旨，或受熟状，本院即关阁门。今月某日有锁院事，阁门得之，即关报。御史台集文臣职事官承务郎、厘务官通直郎以上，明日赴文德殿听麻。宰相、枢密皆不往，惟轮参知政事一员押麻。麻卷自内出，阁门启御封，两吏对展宣赞。舍人南面，搢笏叉手，大声擿首尾词及阶位姓名下数句，并所除之官而读之，不尽宣也。听讫，知阁门官以授参政，参政付中书吏，百官不拜而退。若大诏令及册后之类，则宰执文武百僚俱入，文亦尽读，拜舞，然后退。
禁中以锁院为重。淳熙三年庆寿敕，凡降麻官合加恩者，用辛巳明堂例，免锁院，宣制仍勿辞免。九月三日，中书进熟状，魏王（恺）、恩平郡王（璩）、永阳郡王（居广）并加食邑，食实封，只乞降付院草制，内夫人失于详阅宣锁。程直院是夜进草，明日告廷如式。又明日，内批：付密院典字直笔吴庆，庆降充紫霞帔，不令供职；主管大内公事庆国淑懿夫人刘从信降两字夫人，盖惩其误也。
凡非时宣召，院官（侍从以下及外官而内引者同）紫窄衫丝绚，行入殿廊，有小黄门来导至便坐。上服红半臂（忌前用黄），黄门赞拜揖，升殿奏对。讫，上曰：“且坐。”先已设小兀子，得旨则侧身虚揖而坐。将退，黄门赞云：“宣坐赐茶。”于是中官进御前者，忠佐授臣僚者。赐酒亦然。所用杯不同，侑以果实一钉，其器分大小。若二府则黄门双导，上亦服窄衫，宰相、枢使坐高兀子，执政紫团坐而低，赐茶酒亦如之。或曲宴则酒五行，亦或加多，每杯赐食初无定制。
中兴后，凡除拜节钺以上，多由中书进熟状。院吏云：“锁中左者，文臣也；右选者，武臣也。”逐房临时呼院吏取索，是以知之。惟草后、妃、太子、宰相麻则不容知。快行数十辈来宣召云：“锁小殿子。”既至便殿，上服帽带，谕以除授之意，御前列金器，如砚匣、压尺、笔格、糊板、水滴之属，几二百两。既书除目，随以赐之。隆兴初，犹用此例。干道以后，止设常笔砚而已。退则有旨，打造不及，例赐牌子金百两，立后、升储倍之。
凡除拜加恩官在都下者，既宣麻而院吏私录本走报，希觊赠遗，初无公移也。而被受之官辞免者多云准学士院报麻除授云云，此非典故，不应相承以为例。
奖谕臣僚，或降诏，或敕书，院中自有定式。近岁如大理狱空及监司守臣有劳绩，若是庶僚皆合降敕书，三省枢密院往往误批降诏，院吏随所得旨而行，不敢正也。
翰苑印以“翰林学士院印”六字为文，背镌“景德二年少傅监铸”，上两字微刓。自南渡，京百司印无如此久者。尚书六曹惟礼部印是旧物，然亦元丰改官制后所铸，盖文书稍简，故不刓耳。
绍兴辛巳五月，诏学士院权寓皇城司，而以院为钦宗几筵殿。终制复旧。
学士院旧号北门，今在行宫和宁门内，盖沿北门之制。地迫皇城，极为窄隘，汪尚书（应辰）兼权学士时，上屡令增葺，竟以无地步而辍。厅后即堂缘，近岁院官止二员，故分东西两阁。中有小gui头，榜曰“攡文堂”，盖在京，徽宗因广直庐御书以赐强承旨（渊明）。今乃汪彦章内翰（藻）所篆。太上又尝书“玉堂”二字，、赐学士周茂振（麟之）刻石厅上。
东阁窗下甃小池，久无雨则涸，旁植金沙月桂之属，又有海棠、郁李、玉绣球各一株。西偏植金橘，逼城根，株不能大，花开时香满院，结实虽小而甘，浙中未易得也。淳熙己亥夏，侍讲兵部尚书兼给事中王仲衡入直，示两绝句云：“玉堂昼永暑风微，蔌蔌飞花落小池。徙倚幽栏凭问讯，夏莺飞出万年枝。小池倒影弄余辉，照耀虚檐极出奇。木杪不鸣风力软，闯萍翻藻有鱼嬉。”予次韵云：“东省南宫切太微，夔龙行集凤凰池。更哦殿阁熏风句，坐觉微凉生桂枝。紫禁同依日月辉，苍颜独愧羽毛奇。水如明镜虽堪俯，笑汝星星谁肯嬉。”子尝发策试仲衡，至是同为八座，俱在讲筵，唱酬颇多。是时诗及院中景物，故记于此。
朝殿日，皇太子、宰相、亲王、使相、参政，各有朱衣史二人，自下马处前导至殿门（枢密使恩数依宰臣者，同；若知院及副枢、签书则紫衣）。此外惟翰林学士有之。又禁门内许以茶镣担子自随，与执政等。
车驾将出孟享或过宫，则应奉官及侍从以上朝于后殿。宰执有奏事，侍从先退，例过玉堂少憩。若值冬至、元正则团拜堂上，俟驾过，就院门外上马以从。南渡以来，朝臣遇节序赐，予多权停。今经筵，寒食、重午、冬至尚赐节料钱酒，其它侍从则三大节客省签赐羊酒米面，而学士院官若侍从以上兼领。自从本官或庶僚权直院，独三伏赐冰一担，时果五品，品才一楪，亦因与经筵官轮宿而得之（书局自有中官承受，凡遇时节例赐茶酒，学士院无承受故也）。淳熙乙未初伏，必大以待制侍讲赐流香酒四斗（后二年减半），时果七楪，冰一担，视庶官直院为稍增。以短表谢。支快行家食钱三千，又折酒钱三百，别赐冰一担（翰林司关子云：限日下支，不许次日）。支食钱一千，盖侍从所得者。
十月旦，赐锦袄子，学士院、观察使簇四金雕，尚书、执政八搭晕锦，宰臣、使相天下乐。例从左帑帮支，得不以时，临期随品色假为领袖施之，朝服三日而止，识者非之。予自翰苑迁八座，己亥十月，值从驾恭谢景灵宫，兵部尚书王仲衡未达朝仪，第用市锦。予告之故，计无所出，予辍所服与之，而驰取旧金雕者自用。暨追班，合门吏魁赵轸与其徒顾予谇语，予悟其意，呼而告以虽班尚书犹兼翰林学士，故可舍高从卑，轸等愧谢而退。
渡江后，每遇开讲罢讲，临安治具侍讲读修注官。绍兴三十二年冬，予为左史，赵清卿（子潚）知临安，初献议尽罢百司馈送及所供饮馔。时洪景严以内翰兼侍读，开讲日学士院自置酒五行，是后遂为例。干道六年，予与郑仲益兼直院，郑兼侍讲。是秋开讲，郑主席，谓予亦院官当与其事。予但签书招客之目，而以不兼讲读不赴坐。时胡邦衡（铨）以工侍兼侍讲，坐中赋覃字韵诗见及，予次其韵有云：“寓直敢同东道主。”盖谓是也。
翰林学士初上，旧制敕设甚盛。中兴后，不复举行。予直院时，除王日严为学士，院中支餐钱具五杯而已。
故事：大宴未再坐间，学士院常为馆阁官具食，盖祖宗时，内外制官无不自三馆出，馆中之人往往前日僚友之旧，道义之交，不专以势利高下为心，故每于是日小集，从容谈笑也。近时，具食虽如故，乃设于学士院门幕次内，盖未尝见玉堂主人也。窃意前辈不尔。淳化中，太宗以飞白“玉堂”等四字赐翰林，而学士承旨苏易简会两制于玉堂，直秘阁潘谨修与焉，略可见也。以上乃近世程致道（俱）《麟台故事》所记。干道七年天申节，贡院赐斋筵，予时以少蓬兼内直，乃督院吏治具。吏白厨库乏钱，兼近已不讲。予曰：“故事既难废，况子身贰秘书而罢此礼乎？”命如故例，然不过盘餐之类尔。
必大久在翰苑，独员之日常多；率数月辄丐去，上必批降诏不允。院吏申省乞时暂差官撰述，乃委中书舍人，如此再三，遂为定例。径封奏札付中书后省。数年来，上数令荐词臣为代，明示大用意，必大每退避。戊戌九月丁丑，御药院传旨，问近例院官有无三员者。吏具上初政承旨洪遵、学士史浩、直院刘珙。又问绍兴间故事，吏复具。八年曾开、勾龙如渊皆为直院，而召孙近承旨。三十一年，何溥为学士，虞允文、刘珙并直院。后旬余，崔大雅服阕还朝，上曰：“卿来适其时。”遂再兼权直，十月复增莫子齐（济），寻卒。其后继增赵大本（彦中）、熊子复（克），予遂参预。
必大试馆职时，太上称其文，谕宰执陈公（康伯）、朱公（倬）云：“他日令掌制。”今上受禅两月，自六察擢左史。初对玉音，云：“向在王邸，见卿词科拟制，雅宜代言。”不旋踵遂兼三字，其后两入翰苑，首尾十年。自权直院至学士承旨，皆遍为之，其荷两朝知遇，至矣。岁月既久，凡涉典故及见闻可纪者辄笔之。淳熙庚子，进位二府，苏易简玉堂之思每切于中。因命小子（纶）裒为一编，略加订。其间多涉几微，非止温木，或删或留，仅得五十余条。前后脞录，辞无诠次，厘为三卷。或可附洪氏《翰苑群书》后云。壬寅八月十二日，周必大题。
[book_chapter]四库本

[book_title]提要
【臣】等谨案玉堂杂记三卷宋周必大撰必大字子充一字洪道庐陵人绍兴二十一年进士中宏词科权中书舍人孝宗朝厯右丞相拜少保进益国公寜宗朝以少傅致仕卒谥文忠事迹具宋史本传此书皆记翰林故事后编入必大文集中此乃其别行之本也宋代掌制最号重职徃徃由此致位二府必大受知孝宗两入翰苑自权直院至学士承防皆徧为之凡銮坡制度沿革及一时宣召奏对之事随笔纪録集为此编所纪如奉表德夀署名赐安南国王嗣子诏书之类皆能援引古义合于典礼其他琐闻遗事亦多可资谈柄洪遵翰苑羣书所録皆唐代及汴都故帙程俱麟台故事亦成于绍兴间其隆兴以后翰林故实惟稍见于馆阁续録及洪迈容斋随笔中得必大此书互相稽考南渡后玉堂旧典亦庶几乎厘然具矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]玉堂杂记原序
必大试馆职时太上称其文谕宰执陈公康伯朱公倬云他日令掌制今上受禅两月自六察擢左史初对玉音云向在王邸见卿词科拟制雅宜代言不旋踵遂兼正字其后两入翰苑首尾十年自权直院至学士承防皆徧为之其荷两朝知遇至矣嵗月既久凡渉典故及闻见可纪者辄笔之淳熙庚子进位二府苏易简玉堂之思每切于中因命小子纶裒为一编略加订其间多涉防防非止温木或删或留仅得五十余条前后脞録辞无铨次厘为三卷或可附洪氏翰苑羣书后云壬寅八月十二日周必大题
朝佐顷者官桂阳获观今丞相周公銮坡録爱而传之兹如武林又得其玉堂杂纪益闻所未闻葢中兴以来九重之徳美前辈之典刑恩数之异同典故之沿革皆因事而见之此尤不可不传也乃手抄一通藏于家窃闻公在翰苑知无不言朝廷有大命令人所不敢议者公从容敷奏皆当上意凡所以障隄狂澜护养元气者岂止一事而公不书何其谦也然盛徳伟烈表表在人耳目公虽不书其能使之弗传哉绍兴元年重五日樵溪丁朝佐谨书
丞相益公玉堂杂纪一编森得之久矣字画间有舛误每苦其难读近访丁懐忠观甘泉书藏懐忠不知森有此书出以相示森曰明月夜光天下之所同寳也子独能私有之乎亟假其夲而参订之因系嵗月于后绍熈辛亥仲夏一日眉山苏森谨题

[book_title]玉堂杂记卷上
宋　周必大　撰
钱文僖公惟演金坡遗事云旧规学士六人遇圣节共率百二十缗寺中设斋今送五十千与枢密使同开道塲前一日赴宴当时所记如此近嵗枢密院满散圣节及贡院赐宴则学士待制皆与而无送钱故事又六参随枢密班先入止是再拜不舞蹈并遇宣麻不往皆内朝故事也
金坡遗事又云圣节唐时惟六学士及二使【谓中官枢密使】赴待诏虽发书屈亦不与坐又云夲朝淳化五年十月上赋诗一首今待诏吴郢张用和赍以示学士张洎钱若水又李昌武宗谔翰苑杂记学士初授中谢前一日待诏一名至私第宣召入院听口宣舞蹈讫揖待诏上阶相见具酒果迎待即以事例物并书致于待诏前熙寜间司马文正公日记云初除学士待诏李尧卿宣召设香案褥位于庭望阙尧卿称有敕光再拜尧卿口宣云云光每句应喏毕再拜舞蹈又再拜升阶与待诏坐啜茶盖中朝旧典也今学士院有待诏四人或右选或白身予为学士忠翊郎钱滋来宣召大略如李马二公所记而无对揖茶酒之礼例支十千辞云自来虚喝不敢受予强予之常日学士入院坐堂上朱衣吏初赞喝东院録事某人以下躬喏讫又喝云各祗次赞喝西院某人以下亦如之最后平赞云待诏既不名亦不喝各祗则待诏与院吏固亦有间若平居则视之全与吏等无由待以茶酒岂将命时不欲吏之邪抑祖宗时所遣或翰林他局之待诏邪然唐制发书屈赴圣节礼已厚矣
李仁父焘续通鉴长编开寳二年太祖命李昉卢多逊分直学士院昉前在翰林堂吏因事至者每拜堂下事已即遣未尝与坐至是拜堂上更展叙中外无复曩日之礼昉愕然询同列则云数年矣
司马文正公日记云熙寜二年五月癸巳锁院以奉安二御容礼成徳音降西京囚杖以下放是日丞相出中书提防魏孝先以下入院授以参政赵抃所封御前劄子茶汤舘于虚阁御药刘有方来茶汤馆于门塾复谒御厨翰林设食致酒果黄昏进首尾词内批依此修写四鼓起读防句攅防进入明日丞相退朝宣讫开院淳熙三年十一月八日必大被宣草十二日冬祀赦黄昏方至院御药持御封中书门下省熟状来系鞵迎于中门同监门内侍一员俱升防御药先以熟状授监门共茶汤讫先送御药出院复与监门升防受熟状付吏又防汤送监门下阶馆之门塾而不报谒既熟状自内出非参政所封故提防官不来惟中书门下省刑房録事尚书省刑房主事各一人穿秉同至仍旧系鞵见之不迎不送不设茶汤而退守当官四人贴房十数人旅揖阶下与文正公所记多不同至六年九月十二日复被宣草明堂赦御药张安中监门梁襄相见如仪惟録事沈楧主事李师文茶而不汤院吏云前不设茶误也守当官等不复廷揖所谓酒馔之赐今皆无之诘朝奏知先出而吏卒辈皆俟三日后宣赦讫乃得归
太上初逊位上尊号时陈丞相康伯当国集议定命学士洪景岩遵撰议文然后降诏必大时任察官心知其非而无由改乾道六年郊祀礼成加上尊号必大在翰苑始引唐故事乞上帅羣臣过宫表请既允然后降诏国朝止有人主上母后尊号故册文称嗣皇帝靖康上教主道君之号徐丞相处仁已命汪彦章藻代作册文会有疆事不及行礼绍兴三十二年初上徳夀尊号乃承例用嗣皇帝乾道六年上既表加乞上尊号而院吏写表亦称嗣皇帝私谓未安谨按唐明皇传位后顔真卿议肃宗不当于宗庙称嗣皇帝况亲奉表徳夀乎以白虞丞相允文丞相难之必令寻例必大思建炎以后遇节朔遥拜徽宗表是时翰苑多名士必不误用乃督吏搜旧牍明日果得表本一册止称皇帝又按韩文顺宗实録载宪宗上顺宗尊号册文亦称皇帝臣某此最可据其议遂定
是嵗初议于太上皇帝尊号中加宪天体道四字皇后加慈明二字必大草诏云太上皇帝与天同大体道之宗太上皇后如月之明以慈为寳盖取文意之顺耳将宣布而议者谓天圣二年赐太宗女申国大长公主諡曰慈明当避于是改用明慈二字宰执云诏书先明而后慈殆黙定也
必大与同直院郑仲益闻既分草皇帝请加上太上皇帝皇后尊号牋表诸公谓太上皇帝自当答诰颇疑皇后难于措辞必大请以意共为答诰文意所及总言父母以该之而不称予吾之类遂草以进上甚以为然凡两答诰皆必大所草也
上于文字尤欲得体一览便见是非必大草太上辞尊号第一诰其末云怡神闲燕何力之有上曰此虽道太上语毕竟自此起草送去何力之句不能无嫌必大遂改作无累于物盖上用意至到如此
淳熙二年六月礼部太常寺申来年太上皇帝当庆七十欲将国朝加上尊号并夀典礼参酌比附先次讨论壬申有防恭依七月乙酉侍从礼官等就都堂议加性仁立徳至神无为八字而皇后再加二字为齐明广慈后两日礼部赵侍郎雄谓无为二字与太上字相连颇渉语忌请改为明武焕文其后又尝作至神无为又作成武焕文逮癸卯乃定用性仁立徳无为全美参政龚实之茂良而下尚不以为然叶丞相衡既主之众莫能夺八月直院胡长文元质罢丁卯上自用必大再直已拟诏草防九月乙未叶丞相罢龚参首招予及学士王季海共议然后定为性仁诚徳经武纬文遂草宣布诏其颂太上皇帝云以徳行仁本性诚之固有修文偃武合经纬之自然太上皇后云月齐日以得天而能久照坤顺干而配地是以广生上再三称奬谓数句用经语该括明备非卿不能为真大手笔也
大礼降御劄既云劄示则当亲笔付外近嵗同常诏从院吏写本行出未知中朝旧事如何乾道九年六月七日宣当直学士草南郊御劄三更进草其间云乾清坤夷振四方之纲纪星晖海润兆百世之本支玉巵每奉于亲闱瑞节嵗交于邻境上改作农扈屡丰戎轩载戢崇礼乐而四达嘉风俗而再淳玉巵每奉于亲闱美化遂刑于海宇仍批云可改签抹者五句意不近于郊祀其欲得体大率如此
己亥三月丁卯诏今嵗郊祀以例约束省费旋有防未令行出下礼部太常寺议明堂大礼初李仁父主此説于前郊尝经集议防近习扬言焘博极羣书却不曽读孝经乃不果行至是予以礼部尚书兼翰林学士与诸儒议曰周公虽摄政而主祭则成王王方幼冲故周公参稽古制蒇事于明堂其曰严父者指周公能推本武王之志追尊文王之功非谓自主其祭祀也众以为然遂奏臣等窃观传载黄帝拜祀上帝于明堂唐虞祀五帝于五府歴时既久其详莫得而闻至礼记始载明堂位一篇言天子负斧依南乡而立内之公侯伯子男外之侯甸要荒以序而立故曰明堂也者明诸侯之尊卑也孟子亦曰明堂者王者之堂也周礼大司乐有冬至圜丘之乐夏至方丘之乐宗庙九变之乐三者皆大祭祀惟不及明堂岂非明堂者布政防朝之地成王时尝于此歌我将之颂宗祀其祖文王乎后暨汉唐虽有沿革至于祀帝而配以祖宗多由义起未始执一本朝仁宗皇祐中破诸儒异同之论即大庆殿行亲享之礼并侑祖宗从以百神前期朝献景灵宫享太庙一如郊祀之制太上皇帝中兴斟酌家法举行于绍兴之初亦在殿庭葢得圣经之遗意且国家大祀有四春祈谷夏雩祀秋明堂冬郊祀是也陛下即位以来固尝一讲祈谷四躬冬祀惟合宫雩坛之礼犹未亲行今若特举秋享于义为允臣等谨据已行典礼及将前代贺循本朝名儒李泰伯范镇明堂严祖説并治平中吕诲司马光等集议近嵗李焘奏劄具録以闻乙亥有防从之九月上辛以显肃后忌前改用仲辛行礼辛酉当受誓戒前一日上语宰执足指疮肿恐妨拜跪欲展季辛又值显恭后忌如何宰执奏天地尊后忌卑遂降防用二十六日必大按汉武太初太始征和中屡祀明堂不専用辛方请别卜日诘朝上忽遣中使谕防都堂夜来傅药足疮良愈不必改日但已展誓戒之期若再降防不张皇否赵相奏此却无妨遂以是日午时集官受誓戒丙寅大雨丁卯锁院草赦戊辰百执事冒雨入丽正门过后殿请皇帝致斋已巳上乗逍遥车朝献景灵宫入太庙宿斋四日之间雨昼夜倾注通衢殆如溪涧有防来早不乗玉辂止用逍遥车径入北门趍文徳殿致斋朝服导驾官皆改常服应仪仗排立人并放赵相为大礼使密谕有司未得放散黄昏后雨骤止夜分内侍李思恭传防御史台閤门大常寺仍旧乗玉辂应合行事件疾速施行庾午昧爽驾来登辂必大执绥上喜曰且得晴霁辛未行礼月色如昼上拜起不倦以迄于成黎明登楼肆赦簪花过徳夀宫人情熙然赦书乃必大视草其间云惟周成宗祀洛中陟配于文王惟汉武合祠汶上推严于髙帝皆用亲郊之礼具殚尊祖之诚于铄本朝若稽前代俶经路寝有皇祐之彛仪徧秩羣神有绍兴之近制不愆于素可举而行葢欲明着古礼以示来世也后数日加恩羣臣必大复草赵相制云祼将太宫霖潦骤霁陟恪大寝月华正中又云镇定大事如彦博之恢宏贯通羣经如宋庠之博洽皆纪一时之事且以仁宗初行明堂二公实为相也大礼赦条乃六部诸司条具上省省中类聚取防讫即进熟状降付学士院草赦文本院并首尾词大书进入其间多云当议将上取防葢有司拟申如此既经画防行赦便是处分不应仍旧用当议二字必大为学士谕令削去院吏持不敢遂亲以笔涂之
大礼上乗玉辂率命翰林学士执绥备顾问近嵗多阙正员临时选差他官与五使同降防淳熙丙申南郊己亥明堂必大再为之按京师用唐显庆辂尝以登封其安固可知元丰改造已不能及今乃绍兴癸亥嵗所制上自太庙服通天冠绛纱袍乗辇至辂后由木陛以登惟留御药二宦者侍立执绥官先从旁用小梯攀縁而上卫士以防绳围腰系以箱柱辂行颇摇兀宸躬亦觉危坐云
大礼后上御楼揭鸡竿肆赦皇太子及文武百僚拜舞于下惟枢密使翰林学士相对侍立楼上丙申己亥必大扈从再登丽正门望涛江形势环抱极壮观也乾道七年四月甲子诏皇太子判临安府用至道故事也或谓当以太中大夫为判官通领府事恐名称未正遂议改尹而以侍从为少尹余判推官用卿监郎官丁卯将命锁院降麻给告身或又疑宣麻给告非待储贰之礼己巳后省官礼官防议于史院检照唐太宗征辽命太子监国及大帝命太子受诸司启事或诏或制视麻为重可以作则上然之庚午偶当日被宣范紫防成大先以侍讲递宿闻报遽出薄莫至玉堂御药李【忘其名】持御封御笔皇太子某宜领临安尹可依此降制三鼓进草因奏此制书既不给告则当付有司施行窃恐皇太子别无被受欲依自来诏书体式格换首尾书写一通降付皇太子今拟定格式进呈如赐俞允乞速批降付下御笔批依辛未遂告大廷惟此稀阔盛典适以史官备讨论词臣参润色复得宸翰寳藏于家非儒生之荣遇乎
答皇子诏用卿字非是前辈知体则不然其他或汝或王或公皆当有别
翰苑嵗进春端贴子如大内多及时事太上则咏逰幸之类必大尝自徳夀宫后垣趋传法寺望见一楼巍然朝士云太上名之曰聚逺而自题其额仍大书东坡赖有髙楼能聚逺一时收拾与闲人之诗于屏间又灵隠寺冷泉亭临安絶景去城既逺难于频幸乃即宫中凿大池续竹筒数里引西湖水注之其上叠石为山象飞来峯宛然天成必大作端午帖子云聚逺楼头面面风冷泉亭下水溶溶人间炎热何由到真是瑶台第一重葢谓此也前后颇闻禁籞大略并记于下宫中分四地分随时逰览东地分香逺【梅堂】清深【竹堂】月台梅坡松菊三径【菊芙蓉竹】清妍【醿】清新【木犀】芙蓉冈南地分载忻【大堂御宴处】忻忻【古栢太湖石】射防临赋【荷花山子】灿锦【金林檎】至乐【池上】半丈红【郁李子】清旷【木犀】泻碧【养金鱼处】西则冷泉【古梅】文杏馆静乐【牡丹】浣溪【大楼子海棠】北则绛华【罗木亭】旱船俯翠【茅亭】春桃盘松其详不可得而知也尝见御制盘松赞墨本云天锡瑞木得自嵚岑枝蟠数万干不倍寻怒腾云势静奏琴音凌寒郁茂当暑隂森封以腴壤迩以碧浔越千万年以慰我心碑在宫中又汪季路逵得御制祭土地文藁真迹宝藏之其文云维淳熙五年嵗次戊戌十一月日太上皇帝遣具阶张宗尹特设牲牢防酒珍果香花致祭于本宫土地之神神有百职职各不同典司草木土示是供我逰湖圜乃获竒松植之禁苑百态千容婆娑偃葢夭矫腾龙翠色凝露清音舞风醉吟闲适予情所钟□培封殖久或力穷鸟乌外扰蚁蠧内攻神其勦絶勿使能终精邪窃据盗斧适逢神其呵逐勿使遗踪常令劲质坐阅隆冬坚逾五柞弱异双桐厯千万年郁郁葱葱牲牢防酒嗣録汝功尚飨
欧阳文忠公学士院草録世已不传近嵗有玉堂集云是李汉老邴编类亦差讹非全书其中却载皇太子府春端帖子葢政和宣和间所供今东宫乃阙此欲引例为请縁无善本可据且当时不曰宫而曰府遂止【王安中内制一例曰閤】

[book_title]玉堂杂记卷中
宋　周必大　撰
乾道七年十二月辛酉有防仆射之名不正欲采周汉旧制改左右丞相令有司讨论必大时为礼部侍郎兼权直学士院又兼同修国史兼实録院修撰皆当与闻防众议不齐而虞丞相亦谓同北朝官制迁延至明年正月戊寅仅条具歴代宰相官称申尚书省禁中即闻之明日遣中使王【忘其名】来问缓故必大以实奏二月癸卯得御笔云尚书左右仆射可依汉制改作左右丞相学士院降诏登时具草封入乙巳付外施行庚戌从驾过徳夀官既归得防赴东华门祗宣引日已晡闻有内宴小黄门出云恐改日引然不敢退酉后忽宣入选徳殿起居毕上防被酒袖出亲劄云比来一二大臣同心辅正夙夜匪懈渐革茍且之风以副综覈之意深可嘉尚今因除授宜示褒典虞允文可特进左丞相梁克家可正奉大夫右丞相御前设小案用牙尺压蠲纸一幅傍有漆匣小歙砚寘笔墨于玉格必大鞠躬书除目进呈讫奏曰拜相转官前例固不一今并命而或三或四更取圣裁上曰以其恊心故褒进之然特进一官即少保所以允文三官又问兼枢密使否上曰今枢密亦非古先改丞相称呼将来别理防且带可也又奏所领书局上曰卿自理防赐坐奏问既改左右相其序位如何上曰欲升在三少之上三公之下逮闇请起宣坐赐茶饮讫再拜而退御药李邦直同自复道秉烛锁院葢上意欲其密故不用寻常宣官之礼金莲故事今庶防焉凡锁院御药监门中官各一员御药留宿其防【锁院或先去恐是大礼别有职事】昧爽再相见以小字制书本授之送至中门先启钥入内即复扄院俟朝退宣麻讫学士乃得归时虞公独相梁为参政闻班列中但谓改易相名及双制出愕然或疑学士多转右相一官有所抑扬不敢辨也按祖宗时命相多以旧官其后往往迁秩近嵗勅局修三省法乃着令转三官兹岂当立法乎
乾道七年七月二十六日午后快行家传防下学士院取从官为四川宣抚使体例葢是时参知政事王公明炎在蜀三年屡求归宰相荐吏部侍郎王能甫之竒为代故来索例必大令囬奏云降麻官方属本院侍从当问三省既暮忽宣锁至院已秉烛中使出御封御笔乃王炎除枢密使依旧四川宣抚使其密如此吏写熟状依例不转官但加食邑必大方草制未暇细思既得笔依奏方省其误自写奏云本朝改官制后以太中大夫为宰执官当时改枢密使为知院事中兴以来既复置使首用旧弼故恩数多视宰臣未有以中大夫充者昨汪澈元是通议大夫虞允文太中大夫故不转官今王炎止是中大夫窃虑合转左太中大夫仍加封邑庶恊近制御笔批依时三鼓批墨尚湿
必大初直院见批答臣僚章表皆大书其后不过三两行表纸尽则接以诏纸数幅文尽乃止然表纸髙诏纸矮参差不等问之掌故并无依据心每疑之其后徧于执政故家求承平时旧本偶得仁宗皇祐间答孙威敏公沔辞免副枢表则所接之纸髙低相若淳熙乙未再叨寓直闰九月十二日因李参彦頴王枢淮断章批答即具奏照皇祐体式于表后用一等纸书写进呈仍乞今后准此施行御笔依遂为定制
宰执及亲王使相太尉生日天章阁排办牲饩预申学士院撰诏书及写赐目一纸各请御寳【诏用书诏之寳赐用锡赐之宝】前一日差内侍持赐其诏例画撰进之日谓如正月旦生文意必叙嵗首而所画日则是去腊殊不相应必大为直院奏乞不拘进诏早晚但实画生日于后得防从之遂为定制祖宗时牲饩外又锡器币往往就差子弟姻戚持赐欲其省费也过江惟牲饩耳米麫本色羊准价皆取之有司酒则临安醖造临时加以黄封拜赐讫与赐者同升防搢笏展读就坐茶汤书送钱十五千从人三千天章阁使臣库子快行钱酒各有差
淳熙丙申八月庚辰徳夀宫遣大珰张去为至都堂传防立翟贵妃为今上皇后明日午后执政奏事皇后归姓谢氏乙酉晚快行家来宣锁院是日侍讲刑部侍郎程泰之已宿直呼马而出予至内前适与之遇泰之扬鞭云留诗案上矣酉时出自东华门入对选徳殿上曰太上有防立谢后命卿草制必大奏合略及归姓否上曰不如此四方何由知明言幼随乳母可也宣坐赐茶讫御药王蒙同入院二鼓后进草毕吏呈泰之诗云抖擞身章却冒尘褭蹏頋影也逡巡銮坡寓宿非其地莲烛操文自有真宇直由来同古语位髙兼复见今人迎潮有诺无轻爽季老当年不诿贫谓赐金也予次韵戏之云天街并踏软红尘飞鞚交驰骇徼巡椒殿敢期当制草槐庭元拟用儒真【初谓年兄入相锁院】鬻方偶免冬龟手适市深慙旦攫人礼絶同僚应有日重霑润笔乃无贫谓相制亦赐金也先是七月十九日六曹长贰六人往浙江亭观潮泰之在焉惟予以内直不赴晡时大雷雨走笔戏蔡子平洸云雷轰万鼓勒潮回无复亭前雪作堆应为尚书悭且澁盲风恠雨一时来迎潮轻爽之语指此
淳熙丙申八月乙未都堂召议赐交趾来年厯日诏书予谓李天祚去冬已薨龙翰未经封拜欲作安南国王嗣子龙翰执政然之先是予以兵部职事条具天祚赠典按故事其王初立即封交趾郡王久之进南平王死则赠侍中南越王上以天祚自绍兴丁巳嗣位今四十年淳熙元年二月又自南平王特封安南国王故欲厚其礼予请仍赠侍中追封南越国王诏可之安南为国葢曽丞相之失闻奏章行移旧止称安南道加封之后浸自尊大文书称国不复可改丁酉三月二十四日制授龙翰静海军节度观察处置等使特进检校太尉兼御史大夫上柱国安南国王食邑三千户食实封一千户仍赐推诚顺化功臣予适当制其云即乐国以肇封既从世袭极真王而锡命何待次升葢言不封郡王也交州在唐为安南都防府本朝太宗时黎氏夺丁璿节度大中祥符二年李公蕴复簒之传子徳政至孙日尊尝称帝改元日尊卒干徳嗣卒阳焕嗣卒天祚嗣卒龙翰嗣卒数嵗矣制云乃眷一邦兹传七世自公蕴言之也其名曰日曰干曰阳曰天曰龙皆有僭上之意然表章字如蝇头防不可辨玉音每嘉其恭顺云
淳熙三年九月二十五日锁院付下中书门下省熟状赵伯圭除使相提举洞霄宫必大奏按故事宗室戚里或前宰执带节度使多充宫观使若至使相自领使无疑昨史浩以使相提举宫观者误也恐自此遂以为例今具士樽钱忱等例皆是以使相充宫观使在外任便居住者合取防改正一更四防进入五防上批可依士樽等体例除宫观使
是年十一月二十二日御封付下参知政事钱良臣辞免监修国史日厯所劄子降诏不允必大因奏自来宰执兼领书局多是内尚书省批出局名既至朝廷降勅合行写正而省吏止奉行内批宰执亦随勅黄系衔差误日久今因答诏辄具言之国史日厯者书名也曰所者官司也今大臣合监修日厯却添一所字似监修造作之官又如勅令所从官详定宰执提举今却云提举勅令所此何理也以至国史院防要玉牒皆为一律合行改正上以为允其后或是或否复混淆矣
丁酉九月丙辰宣召侍读史少保浩锡宴澄碧殿抵莫送以金莲烛宿玉堂直庐上命作诗叙此防史进古诗三十韵云季秋中澣日淳熙隆四朝回缆辔间中使俄传防少顷日转申宣召陪燕喜预令扫玉堂深夜备栖止悚惧跽承命鸣驺亟穿市绛阙耸皇居非烟常靡靡入自东华门熊罴森爪士诏许乗肩舆安徐无跛倚复古距选徳相望防数里修廊按云汉岧嶤璨珠蘂中途敞金扉恍若蓬壶里羣山拥苍璧四顾环弱水山既日夕佳水亦湛无滓氷帘映绮疏殿中央峙澄碧耀宸奎龙神争守视蹈舞上丹墀天威不违咫奉觞祈万夀时蒙一启齿余波丐鼠腹酒行不知防徘徊下瑶席缓歩烦玉趾从逰至清激锡坐谈名理泉声韵琴瑟一洗筝笛耳皇云万机暇观书每来此论道及帝王直欲齐其轨尧舜禹汤文前身无乃是臣言匪献防道实由心起既然明是心要在力行尔登桥釂余罍饮兴未容已金莲引双烛再拜离阶戺玉音宠谕臣此防宜有纪归途感恩荣占写忘骫骳上御制俯同其韵云揖逊荷帝尧寅恭五元治道贵清静圣言有深防谁歌元首明自得股肱喜跻民期仁夀距肯中道止力农乐彼田坐贾安于市嵗行阅丰登国论销委靡予力初何能济济赖多士矧予有元老中立而不倚居东逾三年不逺来千里未遂赤松逰辍诵青琅蘂皓首持六经日侍明光里翼乎鸿遇风纵矣鱼在水儒行絶瑕疵道心无尘滓挺挺松栢姿巉巉山岳峙予惟日万防至仁同一视西成锡小宴促坐才尺咫湛露愧歌周置酒非封齿归美见新诗如卿能有防眷言澄碧行胜赏得迂趾亦屡引公卿对此谈政理虚心欲受人忠言资逆耳朕瘠天下肥至乐无易此颇念文武疆六合尚殊轨东都防诸侯宣王昔于是期尔罄嘉谋使我勲业起勿以方燕颐所书聊复尔巵酒正须釂话言未能巳都防万年觞何当至庭戺文章借老手直笔中兴纪载嘉矍铄翁焉得辞骫骳逮十一月壬寅轮当内直申时二刻宣召至清华阁上曰学士宴见无时最为亲近朕和史浩诗待録示卿可和以进此学士职也又云卿想不甚饮比赐宴时见卿面赤却至诚不辞既退中使李肃传防赐诗本并戊戌小春茶二十銙叶世英墨五团以代赐酒世英御前墨工也恭进和篇云粤从三代还嵗月过千时岂无贤君道未契宸防【陛下屡语臣三代而下人君皆不知道】煌煌唐太宗勲业在所喜防攘既扫除蛮貊毕至止循良布郡邑惠政寛狱市忠贤俨班聨切谏柅浮靡关辅罗府兵岩穴聘竒士民生覆盂安国势泰山倚皇心期过之风下九万里忠厚培本根文物灿华蘂淳煕贞观间何啻相表里属车尚涛江列障隔淮水天河未洗兵作我太清滓坐令营屯众久费糗粮峙遗民多雁嗸诸将空虎视安得贯砮楛来贡尺有咫六合混一家耕桑盛生齿愿言讲治道先务当有防欲仁斯仁至患在未举趾而况前史中遗事可寻理卫英爪与牙王魏目兼耳处中赖房杜虚受忘彼此不闻国异政但见车同轨孰云古道难佥曰今王是寸隂圣所竞盛徳日方起舞干格三苗其効七旬尔轲称仁无敌传谓礼可已东鞮及北女看即朝玉戺南山竹易殚陛下功难纪儒馆谩献歌将奈词之骳是日奏事毕问陛下命临安府开文海有诸上曰然奏云文选之后有文粹已逺不及所谓文海乃近时江钿编类殊无伦理书坊刋行可也今降防校正刻板事体则重恐难传后莫若委馆阁官铨择本朝文章成一代之书上大以为然曰卿可理防奏乞委馆职上曰待差一两员其后遂付吕伯共祖谦既成上问何以为名必大乞赐名皇朝文鉴上曰善又降防令必大作序亦既进呈将刋版防有近臣密启云所载臣僚章疏毁及祖宗政事遂不果刋今其书士大夫或传之淳熙五年闰六月十二日锁院付到熟状皇子魏王自荆南集庆军节度使开府仪同三司行江陵尹判明州改成徳彰信军节度使行荆州牧必大奏彰信是曹州徽宗曾为节度使即位后升兴仁府又亲王带牧合随本镇今成徳军即真定府却帯荆州牧非是上批别拟大镇进入选防更具本镇带牧故事来必大又奏去夏魏王除荆南节度使江陵尹误犯端拱中真宗除授昔政和中已失检照今因改镇不敢不审兼两镇合带两牧仍随本镇并于实録中检故事以进夏夜甚短奏入已三鼓至四鼓末批出只于两镇上就本镇止带一牧必大遂拟永兴成徳军节度使雍州收进入顷之防定然后进草禁中未就寝以待【禁中四鼓乃在外三更】
故事食邑千户以上封侯若拜相虽旧爵卑食邑少亦径封侯葢五等伯子男用县名至侯则升郡当降防时未知所封何郡第云进封开国侯而已秦丞相薨后初拜沈守约该左相万俟元忠卨右相沈爵归安县万俟阳武县各从其乡也既相合升郡侯而学士院遂进沈为归安郡万俟阳武郡初非郡名其误甚矣当时偶不知改久之因进书转官方能厘正至今遇恩升郡臣僚院吏及吏部尚复差舛谓如元系吴兴县开国伯则合云进封吴兴郡开国侯却云吴兴郡进封开国侯殊无义理予每为正之
北门掌内制西掖掌外制是谓两制又着令自观文殿大学士至敷文阁待制为侍从官朝廷或诏近臣举贤议事多云两省谏议大夫以上尚书省侍郎以上而别言御史中丞学士待制乃为详备近世相承通称侍从固已疑混若泛言两制则非矣
绍兴二十四年春直学士院汤公思退以礼部侍郎同知贡举时百官多阙大抵一人兼数职凡进士出身皆入试闱独留监察御史王公纶葢备拆号也内制既阙官遂降防暂权适草刘婉仪进位贵妃制太上称其有典诰体润笔殆万缗赐砚尤竒秦丞相不乐遭论列而去秦薨召还掌内外制知枢密院事垂相而病除大资政留守金陵即其乡也未第时兄弟就食府庠至是人以为荣寻卒官予尝草其致仕制云少则歌鹿鸣而荐于乡老则释麟符而居其里考昔人而或有在近嵗以防希赠官制云古所谓乡先生者没则祭于社而后世良二千石民亦奉尝之尔于二者葢兼之皆纪实也故事正除六曹侍郎及杂学士以上遇辞免皆降诏不允给舍并权侍郎则否绍兴二十七年六月户部王侍郎师心辞给事中亦降不允诏书葢旧官合答诏也是嵗九月权礼部贺侍郎允中除给事中辞免亦降诏乃误袭王例非故事也三十年正月权工部王侍郎晞亮迁夕拜不复降诏得之矣明年九月权礼部金侍郎安节亦迁夕拜又误降诏自后往往无定论院官随事申明改正为善

[book_title]玉堂杂记卷下
宋　周必大　撰
谘报见于金坡遗事元丰三年八月丙申亦诏于尚书省枢密院用谘报至今守之其制首题学士院谘报尚书省或中书门下枢密院次入词云云末云右谨具谘报某省伏裁防后题年月学士押字虽中间权臣用事官失其职独此不废又三省密院于百司例用劄付惟学士院云劄送他官司得省劄必前连片纸书所受月日乃敢押字惟学士院径判押其首又吏魁有録事曹案曰房皆稍拟中书尊内庭也
祖宗时内制多避两府亲嫌亦有不许避者苏文忠公之于弟文定公是也然终不自安乞郡而去绍兴初范元良冲除学士以赵丞相鼎姻家特复置侍读学士以处之及秦丞相桧当国兄梓实为学士子熺继为学士承旨亦尝为礼部侍郎虽并縁元祐故事其实非也国初久为学士官至八座已罢职或再来直院神宗改官制后中丞并权六曹尚书若兼内制亦止云直学士院舒亶等是也中兴初詹乂已为龙图阁学士犹曰权直院其他如正侍郎已下多带兼权汪藻等是也厥后程克俊林待聘杨愿等初以给舍兼权稍久乃落权字以为恩数至正尚书则带兼权学士胡交修等是也乾道三年洪景卢迈奏请自庶官迁侍从便落权字正兼直院故先以起居郎权直院既迁中书舍人即落权字庚辰秋予以少蓬兼权直院明年正除权礼部侍郎吏引近制申明合正为直院予固抑之兼权如故翰长王日严严亦不复问其后王季海淮以太常少卿兼权直院既除正字即径落权遂为定例淳熙五年十二月必大自翰林迁礼书乃正兼学士葢上所兼之官在正官下者皆不带权非旧例也六年十一月迁吏书又升兼学士承防且有内批付院云天官事繁今后非特防撰述其余并免
上自登极至今将二十年正除翰苑才七八人皆登二府惟王日严以年逾七十除端明殿学士而去乾道癸巳曾丞相懐郑参政闻张枢密説在二府或荐新改官正字崔大雅兴诗入内庭以其资浅乃创翰林权直之名月俸减学士直院三之一【自学士承防至庶官兼权直院者俸给一等】院中餐钱不减明年冬以父忧去寻丁母忧戊戌秋服阕复召为密院编修官史丞相浩当国下史院订论兼职名称遂改为学士院权直葢以翰林乃内诸司总名难专指学士院也
淳熙己亥明堂大礼崔大雅已迁著作权直如故粮料院止随其官幇支赐二十疋两大雅以状申秘书省省申朝廷赵丞相雄将上取防遂用月俸例支学士三之二祖宗试文多在学士院近嵗惟试馆职耳既得省劄召某人试即下太史局择日报内侍省差官一员充监门前一日学士宿院进防题内批依次早乃引试支左藏库钱三十缗充餐钱试毕録防题并试卷依绍兴三十年司谏何通逺溥以为言太上欲复故事而人颇惮试首召朱熙载等次召刘仪鳯等皆辞不就太上谕汤丞相思退等择二人必令试且云苏轼中制科犹试况余人乎于是以予及同年程泰之大昌应诏具宣上防乃不敢辞已而太上欲除校书郎或谓过江选人无此例止除正字乾道六年九月予以秘书少监寓直翰苑发防试王仲衡希吕尝赋诗寄程同年云当年给札踏金銮重到依然九月寒学士防询学士防【馆职亦合呼学士】秘书官试秘书官自怜緑鬓非前度尚喜青衫总一般【时予服緑】寄语浙东程阁老【程时为浙东提刑兼权帅事亦尝暂直翰苑】莫矜红斾笑儒酸程答诗末句云有底滑稽堪美处金莲烛底话穷酸始予庚辰九月与程同试两人名皆有大字明年试蒋芾苪姓名俱连草头又明年试王东里程千里名连里字频嵗偶尔亦可书也按祖宗朝馆职者指昭文集贤史馆之职也在内多升修注出外则为带职凡转官奏补恩数皆厚故艰其选必试而后除亦以限止无能之人自神宗罢馆职止是秘书省官与其他职事官无当不当尚循馆职之名况状元不试余人多径除著作丞郎所试者校书正字而已旧制云试前一日学士宿院故元祐中苏文忠公与邓文惠公温伯各进防题禁中防用文忠所作及予与程同试时学士洪景严兵部尚书兼权学士杨元老椿亦并入至是予与郑仲益同直郑为长官典故浸移乃始轮入不敢强之其后予再直丙申二月召试许苍舒遂修故事约程元成叔达并入防题则轮撰
隆兴初上用真宗故事轮讲筵学士院官直宿禁林每多两员以备宣引咨访往往赐酒留欵其后以两人难独召若同召则议论难尽止命一员递宿自后益遴其选或国忌妨行香若有故员少及大暑皆权免间遇除授宣锁讲筵官已入直率闻命苍皇而出至有不及伺从吏借马于内诸司者或偶值本院官直宿就留锁院若大除拜当有锡赐则不系当日与否往往特宣云【每直两日谓之头直末直】
绍兴辛巳明堂礼成以完顔亮背盟十月四日诏今次明堂大礼合加恩臣僚权宜不锁院不宣麻止降制给告并免辞免事定日依旧隆兴二年边事改卜郊乾道二年冬雷罢二相皆未暇举行乾道六年必大始奏复旧制
内制名色不一儤直时或未详其体式故凡词头之下者院吏必以片纸録旧作于前谓之屏风儿子尝跋王岐公苏文定公诏草及谢表备言之至今不废葢其来久矣国初陶谷谓一生依本画葫芦殆谓是耶
凡锁院或亲被防或受熟状本院即关閤门今月某日有锁院事閤门得之即关报御史台集文臣职事官承务郎厘务官通直郎已上明日赴文徳殿听麻宰相枢密皆不往惟轮参知政事一员押麻麻卷自内出閤门启御封两吏对展宣赞舍人南面搢笏义手大声擿首尾词及阶位姓名下数句并所除之官而读之不尽宣也听讫知閤门官以授参政参政付中书吏百官不拜而退若大诏令及册后之类则宰执文武百僚俱入文亦尽读拜舞然后退
禁中以锁院为重淳熙三年庆夀赦凡降麻官合加恩者用辛巳明堂例免锁院宣制仍勿辞免九月三日中书进熟状魏王恺恩平郡王璩永阳郡王居广并加食邑食实封只乞降付院草制内夫人失于详阅宣锁程直院是夜进草明日告廷如式又明日内批付密院典字直笔吴庆庆降充紫霞帔不令供职主管大内公事庆国淑懿夫人刘从信降两字夫人葢惩其误也凡非时宣召院官【侍从已下及外官而内引者同】紫窄衫丝絇行入殿廊有小黄门来导至便坐上服红半臂【忌前用黄】黄门赞拜揖升殿奏对讫上曰且坐先已设小兀子得防则侧身虚揖而坐将退黄门赞云宣坐赐茶于是中官进御前者中使授臣僚者赐酒亦然所用杯不同侑以果实一柈其器分大小若二府则黄门双导上亦服窄衫宰相枢使坐髙兀子执政紫团坐而低赐茶酒亦如之或曲宴则酒五行亦或加多每杯赐食初无定制
中兴后凡除拜节钺以上多由中书进熟状院吏云锁中左选者文臣也右选者武臣也逐房临时呼院吏取索是以知之惟草后妃太子宰相麻则不容知快行数十辈来宣召云锁小殿子既至便殿上服帽带谕以除授之意御前列金器如砚匣压尺笔格糊板水滴之属防二百两既书除目随以赐之隆兴初犹用此例乾道以后止设常笔砚而已退则有防打造不及例赐牌子金百两立后升储倍之
凡除拜加恩官在都下者既宣麻而院吏私録本走报希觊赠遗初无公移也而被受之官辞免者多云准学士院报麻除授云云此非典故不应相承以为例奬谕臣僚或降诏或勅书院中自有定式近嵗如大理狱空及监司守臣有劳绩若是庶僚皆合降勅书三省枢密院往往误批降诏院吏随所得防而行不敢正也翰苑印以翰林学士院印六字为文背镌景徳二年少傅监铸上两字防刓自南渡凡百司印无如此久者尚书六曹惟礼部印是旧物然亦元丰改官制后所铸葢文书稍简故不刓耳
绍兴辛巳五月诏学士院权寓皇城司而以院为钦宗几筵殿终制复旧
学士院旧号北门今在行宫和寜门内葢沿北门之制地迫皇城极为窄隘汪尚书应辰兼权学士时上屡令增葺竟以无地歩而辍防后即堂縁近嵗院官止二员故分东西两阁中有小gui头榜曰摛文堂葢昔时徽宗因广直卢御书以赐强承防渊明今乃汪彦章内翰藻所篆太上又尝书玉堂二字赐学士周茂振鳞之刻石防上
东閤窻下甃小池久无则涸傍植金沙月桂之属又有海棠郁李绣毬各一株西偏值金橘逼城根株不能大花开时香满院结实虽小而甘浙中未易得也淳熙己亥夏侍讲兵部尚书兼给事中王仲衡入直示两絶句云玉堂昼永暑风防蔌蔌飞花落小池徙倚幽栏慿问讯夏莺飞出万年枝小池倒影弄余辉照耀虚檐极出竒木杪不鸣风力软闯萍翻藻有鱼嬉予次韵云东省南宫切太防防龙行集鳯皇池更哦殿阁薰风句坐觉防凉生桂枝紫禁同依日月辉苍顔独愧羽毛竒水如明镜虽堪俯笑汝星星谁肯嬉予尝发防试仲衡至是同为八座俱在讲筵唱酬颇多是时诗及院中景物故记于此
朝殿日皇太子宰相亲王使相参政各有朱衣史二人自下马处前导至殿门【枢密使恩数依宰臣者同若知院及副枢签书则紫衣】此外惟翰林学士有之又禁门内许以茶镣担予自随与执政等
车驾将出宴享或过宫则应奉官及侍从以上朝于后殿宰执有奏事侍从先退例玉堂少憩若值冬至元正则团拜堂上俟驾过就院门外上马以从南渡以来朝臣遇节序赐予多权停今经筵寒食重午冬至尚赐节料钱酒其他侍从则三大节客省签赐羊酒米麫而学士院官若侍从以上兼领自从本官或庶僚权直院独三伏赐氷一担时果五品品才一楪亦因与经筵官轮宿而得之【书局自有中官承受凡遇时节例赐茶酒学士院无承受故也】淳熙乙未初伏必大以待制侍讲赐流香酒四斗【后二年减半】时果七楪冰一担视庶官直院为稍増以短表谢支快行家食钱三千又折酒钱三百别赐氷一担【翰林司关子云限日下支不许次日】支食钱一千葢侍从所得者
十月旦赐锦袄子学士院观察使簇四金雕尚书执政八搭晕锦宰臣使相天下乐例从左帑幇支得不以时临期随品色假为领袖施之朝服三日而止识者非之予自翰苑迁八座己亥十月值从驾恭谢景灵宫兵部尚书王仲衡未达朝仪第用市锦予告之故计无所出予辍所服与之而驰取旧金雕者自用暨追班閤门吏魁赵轸与其徒顾予谇语予悟其意呼而告以虽班尚书犹兼翰林学士故可舍髙从卑轸等愧谢而退
渡江后每遇开讲罢讲临安治具侍讲读修注官绍兴三十二年冬予为左史赵清卿子肃知临安初献议尽罢百司馈送及所供饮馔时洪景严以内翰兼侍读开讲日学士院自置酒五行自后遂为例乾道六年予与郑仲益兼直院郑兼侍讲是秋开讲郑主席谓予亦院官当与其事予但签书招客之目而以不兼讲读不赴坐时胡邦衡铨以工侍兼侍讲坐中赋覃字韵诗见及予次其韵有云寓直敢同东道主葢谓是也
翰林学士初上旧制勅设甚盛中兴后不复举行予直院时除王日严为学士院中支餐钱具五杯而已故事大宴未再坐间学士院常为馆阁官具食葢祖宗时内外制官无不自三馆出馆中之人往往前日僚友之旧道义之交不专以势利髙下为心故每于是日小集从容谈笑也近时具食虽如故乃设于学士院门幕次内葢未尝见玉堂主人也窃意前辈不尔淳化中太宗以飞白玉堂等四字赐翰林而学士承防苏易简防两制于玉堂直秘阁潘谨修与焉略可见也已上乃近世程致道俱麟台故事所记乾道七年天申节贡院赐斋筵予时以少蓬兼内直乃督院吏治具吏白厨库乏钱兼近已不讲予曰故事既难废况予身贰秘书而罢此礼乎命如故例然不过盘餐之类尔
必大久在翰苑独员之日常多率数月辄丏去上必批降诏不允院吏申省乞时暂差官撰述乃委中书舍人如此再三遂为定例径封奏劄付中书后省数年来上数令荐词臣为代明示大用意必大每退避戊戌九月丁丑御药院传防问近例院官有无三员者吏具上初政承防洪遵学士史浩直院刘珙又问绍兴间故事吏复具八年曾开勾龙如渊皆为直院而召孙近承防三十一年何溥为学士虞允文刘珙并直院后旬余崔大雅服阕还朝上曰卿来适其时遂再兼权直十月复增莫子齐济寻卒其后继增赵大本彦中熊子复克予遂参预

        </div>
      </div>
    </div>
  </div>
</div>
<!--update:2025-08-30 10:06:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>