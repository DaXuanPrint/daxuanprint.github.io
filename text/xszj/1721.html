<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="马一浮之书札（第一卷）,马一浮之书札（第二卷）,马一浮之书札（第三卷）,马一浮之书札全文在线阅读,马一浮之书札全文在线下载,大玄古籍书库">
<meta name="description" content="《马一浮全集》收编《书札》共三卷，分“致亲戚师友”（上、下）与“致学生晚辈”两部分，呈现马一浮儒学思想乃至生命的丰富性。事实上，研读论学书信，不仅是为了理解马一浮，而且也诚如马一浮在一封信中所讲，“晦翁与友朋论学书最多，其言为学功夫、次第、品节、条目，最深切详尽”，实乃进学之门径。当然，马一浮的“论学”，并非今人熟知的一味骛外的知识、理论，抑或思想，而是切于自身的儒家义理之学。从本书信集中，可以看到马先生与同辈学人的切磋与对晚辈后学的指导，通过编者的解读与爬疏，可以使读者更为贴切的看到作为新儒家尤其理学家">
<title>马一浮之书札_马一浮_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">马一浮之书札</span> <br/>
          作者： <span class="inputVal" id="bkauthor">马一浮</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,书信日记,完结</span> <br/>
          字数： <span class="inputVal" id="bknum">[book_length]411593</span> <br/>
          说明： <span class="inputVal" id="bkdec">《马一浮全集》收编《书札》共三卷，分“致亲戚师友”（上、下）与“致学生晚辈”两部分，呈现马一浮儒学思想乃至生命的丰富性。事实上，研读论学书信，不仅是为了理解马一浮，而且也诚如马一浮在一封信中所讲，“晦翁与友朋论学书最多，其言为学功夫、次第、品节、条目，最深切详尽”，实乃进学之门径。当然，马一浮的“论学”，并非今人熟知的一味骛外的知识、理论，抑或思想，而是切于自身的儒家义理之学。从本书信集中，可以看到马先生与同辈学人的切磋与对晚辈后学的指导，通过编者的解读与爬疏，可以使读者更为贴切的看到作为新儒家尤其理学家的马一浮的思想与治学方法。</span> <br/>
          封面： <span class="inputVal" id="bkimg">Z_13485.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]马一浮之书札
[book_author]马一浮
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,书信日记,完结
[book_length]411593
[book_dec]《马一浮全集》收编《书札》共三卷，分“致亲戚师友”（上、下）与“致学生晚辈”两部分，呈现马一浮儒学思想乃至生命的丰富性。事实上，研读论学书信，不仅是为了理解马一浮，而且也诚如马一浮在一封信中所讲，“晦翁与友朋论学书最多，其言为学功夫、次第、品节、条目，最深切详尽”，实乃进学之门径。当然，马一浮的“论学”，并非今人熟知的一味骛外的知识、理论，抑或思想，而是切于自身的儒家义理之学。从本书信集中，可以看到马先生与同辈学人的切磋与对晚辈后学的指导，通过编者的解读与爬疏，可以使读者更为贴切的看到作为新儒家尤其理学家的马一浮的思想与治学方法。
[book_img]Z_13485.jpg


[book_title]马一浮之书札（第一卷）
致亲戚师友（上）
鲁同
一九〇一年
鲁同表兄大人足下：
南归十四年，音书梗阻。己亥夏，樊朗然姻伯回，带到手书并寄惠芽菜一坛，具悉种切。屡拟奉书，一道近状，迁延未果。转眼二年余，伏计姑母大人福体康宁，表兄昆玉近祺多豫，谅慰远怀。
弟遭多故，自癸巳九月先慈见背，频年家运备极颠连。先君数撄危疾，日就衰老，旋于庚子三月忽患中风，夏秋小愈，而家二姊竟以八月病故。九月，家大姊于归丁氏。先君病遂日笃，延至今年三月，百医罔效，竟于十四日卯初弃养。弟藐然一身，惨遭此变，頫仰擗踊，不如无生。幸附身附棺之具皆有备豫，寿圹亦于上年营就，今年山向尚利，大约在十一月举葬。弟撰有先君暨先慈及二姊行述，共为一卷，颇具梗概，附呈查览。年来家乡情形不得可道，舍间度支日绌，贸易迄少起色，大有不省支持之势。
未省表兄近就何业？光景裕否？有无授室？太亲母尚无恙否？书中未见提及，殊以为念！姑母自必佳胜，表姊已否出阁？一一在念。有便务望详示覼缕，以慰悬悬。信寄浙江绍兴府城大路一大参号，不误。
四姑母年已六十，人尚康健。家大姊嫁丁氏，姊夫名崇华，业儒，同邑世家，颇为浃洽，差以告慰。弟于己亥秋入学，先君已为婚娶，妇汤姓，山阴人。知姑母系注，特附及之。南岸先墓岁蒙姑母暨八姑父母等代为展视，感非可言。石缝略开，谅无大碍。匆促握管，不能具详。八姑父书可以取阅，较知委细也。敬请姑母大人福安，诸兄姊近祉，不尽千万。期表弟福田叩首。四姑母及家叔均附笔请姑母安并道念。
汤仪
一九〇一年
今当远行，留数语为别。陈之座右，用赖良箴，勿以为老生常谈也。
家道不幸，重遭大故，藐焉孤露，不如无生，所以勉延残息者，以此身受之吾亲，不容汶汶以生，泯泯以没耳。虎视在前，蝇喙在后。跬步未蹈，荆棘已生。思之痛心，言之哽喉，此为何如时乎！疢疾方深，忧患方剧，未始非磨厉德性、激发智识之资。诵《白圭》之诗，廪冰渊之操，正唯遭际之酷，乃见学养之真。卿不须悲其遇，但植其志耳。有五大要，在所必察。湔旧改良，是在术智。述之如下：
一、持大体。吾家夙禀礼法，内外肃然，阃教以成。体统之谓何？内外大防，不可有毫发渝越。凡处事过激切则生变，过缓顺则生侮。缓顺卿过之，吾但患卿缓顺，不患卿激切。以后须立志改革，坚定不易，随时随处，尽力弥缝。万勿一味委曲将顺，自取荼苦。盖吾在家时，有若许事碍于更张，今则凡事皆卿自为之。积重难返，要当以湔除，此不可失之机也。是为第一要。
一、慎宾祭。宾祭之职，中馈专司。吾去后，宾客当少。但遇祭祀，务须先期陈设（陈祖父母像，并陈父母像于旁），预备供品，碗盏肴馔，必洁必精。父亲几筵，常日供膳，夙兴夜寐，不可有失。既尽妇道，亦安姑母之心。前旨既行，为难自少。万勿置身事外，一任率行，自贻罪疚。是为第二要。
一、敦敬睦。遭命不幸，不得事二亲。二姐既卒，大姐又嫁，谊分之戚，惟有姑母。温凊之道行焉，晨兴省问，夕寝视安。居恒谈话，宜随时开陈大义，弥缝间隙。妇言亦居四德之一，苟能委曲详尽，切于事情，亦可儆悟一二，勿徒事墨墨已也。大姐处如遣人来，必详问起居，寄声请候，不可疏忽。如遣人往，务须慎选谆谕，以免謑误。是为第三要。
一、谨服物。无论何物，皆须谨密，以防盗窃。汗衣曝器，尤须审慎。巾簂中物，不但不得遗却，亦不得轻落人眼。盗窃事小，嫌疑事大，万勿忽视，以期缮固堤防。平时衣服，尤宜严整。不可晏起，致蹈疏懈之咎。是为第四要。
一、驭婢妪。卿之待人，恒虑太宽。有极小之事，却有绝大关系，岂可概予优容。以后随事宜稍加辞色，用示体制，而杜弊乱。是为第五要。
一、勤学问。不能识字，比于盲瞽；不能读书，比于冥行。近月以来，略涉书史，于古者女子立身之道，御变之方，当已稍加梗概。以后宜时时翻检，随处体察，事事置身其间，而权衡之，久久自有把握。陈文恭教女遗规，及历史中列女传，并小学古训纂等书，一篇之中，三致意焉。奇女贤妇，皆基于此矣。诗能感发情性，植养伦理，所授各篇，勿可遗忘。其他卷帙，随时 阅，能解者识之，不能解者悟之，久之亦自能贯通。甘苦之语，勉旃勉旃。是为五要中之总要。
凡此诸要，皆上下、尊卑、长幼、内外、亲疏、贤否、得失之分界，卿之义务，略尽于是。务宜一日三复，奉为标准。能令事事契合，自然应付有余。堕地以来，行年二十，俯仰百感，周旋万难，所望者勉为贤哲，不负父母教育。天降闵凶，孝养不逮，所以仰慰二亲者，惟在斯耳。信能体此旨而行之，则虽不及事吾亲，亦可稍释疚恨。念哉慈训，毋负苦心。倚装匆匆，率书数行。庶几别后，永如晤语。言不尽意，行矣，勉之。
光绪辛丑十月下浣，耕余临行赠言。
再，家存先君手泽三簏，务宜敬谨庋藏，勿令鼠子窜入。若遇非常，他物可弃，此簏必力筹保全，万勿任令散佚，以重不孝。至属切属。耕余濒行再记。
袁思亮　馗公　蘉公
一　一九〇一年
馗公足下：
一昨见过，浮乃为俗客所嬲，弗得相与从容吐奇论，尽积极之怀。爰慊弥日。月顷从大马路，稍稍便于往来，恨不获相继见。浮复以事当还绍兴，有旬日之行役。尽日苦乱，念当一走别，竟不可得。稍须至月尽，复就公谈耳。
无与出，独居甚岑寂。公有暇，盍来视之？依棹写数字，不尽千万。浮和南。初十午。
二
浮白蘉公：
昨者伻来，直它出，未有以报。世界第二印刷退化，讹字若恒河沙，不可爬剔。弟之当改良，不复在广智印矣。仲清已先去，浮亦迫岁暮当归。此间由社员项伟臣、萨功实监其事。浮等以明正十五前即来此。单行本稿已约七八种，年内经济未充分，弗能印也。明正尚须会议定宪法。使内部组织稍稍完全，乃得希望外部之膨胀。请版权事，宜如何备文，尚希有以教之。明日便发黄浦，弗能诣前，徐俟正岁继相见。不尽万一。敬重侍奉安隐。浮顿首。二十。
三
蘉公足下：
昨者伻来，直他出，未即报。东文速成馆系友人林左髓所设。现一月卒业者已都散去。左髓亦归温州。章程无由得检奉。闻左髓言，明年尚当设特别科，十日速成。玆事乃可不学而能。识虚字数十字，一日便足。暇时见过，当以文法书相饷。世界第二已付印单行本，亦须腊月乃可出。以译员甚竭蹶也。蘉公颇能以暇隙为理董一二种否？能一枉谈，不胜大愿。无量、一浮敬白。廿六。
沈瓞民
一　一九〇二年
高山独立足下：
手教具悉。清议股票尚未到沪，已往广智查询，购五十分仅可八折，云俟彼中股票寄到，再行关白。《算学课艺》问之廉存，云销路不甚王，寄售处亦未可决算代价。东行之愿，苦不能遂，郁郁居此，绝少进步。培荪代购《哲学史》等书，讫未寄到，便中尚望代为询及。拙存尚无信来。杭地日文学堂颇切实否？家乡有友人欲往肄业，公暇希代往考察，一一示知，为祷。他容续详，敬问近好，不宣。小弟制马浮顿首。十八日。
廉存书刻已寄到数部。拙存已有信来，安抵东京。
二　一九四〇年四月十三日
流离日久，睽远日深。前奉来音，如闻乡语。所以阙然未答者，良以干戈羁旅，百无一安。本为避地而来，未有藏身之计。时人梦梦，难与为缘；长路迢迢，欲归不得。此情盖兄所未知。实恨无以慰远望之怀，何敢侈言讲学。缘起流布，妄有拟议之言，徒虚语耳。书院寒陋，无足齿数，弟子才如出鷇之雏，先生颇类丧家之狗。微特远惭湘绮，抑亦近愧余杭。不然者，晦翁之迎子静，好事能传；横渠之遇二程，皋比立撤。不待示谕之及，固早已行之恐后矣。肝肺之言，当蒙见察，不以为诞也。近刻二种，土梗之言，无足尘涴视听，聊奉为笑。唯履道贞吉，不宣。庚辰三月六日。
何稚逸
一　一九〇七年
甥生禀义方，夙嗜文史。弱岁孤露，沦泊江湖，性慕幽遁，肆志玄览，不名一艺。闇于当代之故，未娴人间之节。内自量省，惟当缮命岩谷，韬影丘园，橡梠自充，猿鹤为群。非有鲁连存赵之术，徒怀鲍焦抱木之操。材否异受，飞潜殊限。虽欲远谒，末由自致。
窃惟王迹中迈，九州云扰，群鹿竞逐，黔首愁苦，将欲雍容决策，咄嗟树义。却虎狼于西土，驱狐鼠于中原。使功高泰山，国重九鼎。斯非常之烈、魁桀之事，非介夫素士所能预。若乃贯缀前典，整齐百家，搜访文物，思弘道艺，次献哲之旧闻，俟来者之足征，则中材菲学，可勉而至也。
夫仲尼周流，晚综六艺；伯阳将隐，遂草五千。子长发愤于《史记》，扬雄默守于《太玄》；董生精思于天人，平子推象于灵宪；仲淹崛起于河汾，尧夫高步于百源；司马萃力于涑水，濂洛绍统于尼山。此皆名世之业，甥何敢望焉。若中垒《别录》、昭明《总集》，班、蔡通故考文，符、充抒论正俗，郑樵博洽，端临多识，辨物比类，述者为贤。虽非至道之契，抑亦著作之林也。今礼敝俗窳，邦献隳阙。士行回辟，贱义漓真。睢盱喭竞，罔克繇道。
甥虽不敏，窃有志于二宗。欲为儒宗，着秦汉以来学术之流派；李二曲欲作《儒鉴》未就，不详所□；万季野撰《儒林宗派》，但举名号；黄梨洲纂《宋元明学案》，全谢山修补二代，断自宋人，偏崇门户，滥收著籍，甥尝病之。念两汉迄唐，通儒大师千载相嬗，阙而未录，岂非学者之憾？因欲纂汉以来汔于近代诸儒学术，考其师承，别其流派，以补黄、全之阙。幸而成书，亦儒林之要典也。 为文宗，纪羲画以降文艺之盛衰。文章之道，历世递变，至于今日而敝极矣。斯直治道升降之所系，非细故也。甥尝历览前文，旁征异国，而知文字之运与时消息。因为七序、八史、五表、六论，发挥指趣，着其得失，以待后之君子择焉。别写《第目》一通附览，伏乞是正。 将以汇纳众流，昭苏群惑。悬艺海之北辰，示儒术之总龟，振斯道於陵夷，继危言于将绝。体制草创，篇帙未具，并力缀辑，皓首为期。贮以铁函，藏诸石匮。亦终甘樵苏之弃，未敢希国门之悬耳。在昔长卿乘传，文教敷鬯；德裕筹边，经纶焕烁。伏想通山馈饷，斥徼屯田，内抚百蛮，辑安诸道。政事之暇，载崇篇翰。岂若微之坐镇，但播声诗，升庵迁徙，世传《滇记》而已哉。泸南春树，照轸连荣，渭北浮云，萦魂 望。时伫音诲，俾有楷循。
甥所为《文宗》，论撰及半，智短力局，旷乎难成。今辄撮其大要，写为《第目》一通，以备省览，唯斥而正之。
二　一九〇七年
奉六月八日谕，敕甥进所译书，将加抉择，并以甥游学无方，远荷存念。
甥往岁留北美，稍习德意志文字，慕其学术之盛。尝欲西游柏林，因历欧土诸邦，揽其异书，归遗国人。落落縆载，斯愿竟虚。退而行遁江介，守龙蛇之训，毕志文艺，思有所比傅，以适于道，未有获也。见当世为西学者，猎其粗粕，矜尺寸之艺，大抵工师之事，商贩所习，而谓之学。稍贤者，记律令数条，遂自拟萧何；诵章句不敌孺子，已抗颜讲道，哆口议时政。心异其矜炫，而盈国方驰骛以干要路、营世利，甥实未知其可，故宁闇然远引，不欲以言自显。
甥所收彼土论著百余家，略识其流别。大概推本人生之诣，陈上治之要。玄思幽邈，出入道家。其平实者，亦与儒家为近。文章高者拟于周末诸子，下不失《吕览》、《淮南》之列。凡此皆国人所弃不道，甥独好之，以为符于圣人之术。知非当世所亟，未敢辄放论，取不知者疑怪。欲综会诸家国别、代次，导源竟委，为《西方学林》，辅吾儒宗，以俟来者。又欲草《西方艺文志》，着其类略，贫不能多得书，病掸绎未广，汔未可就。
时人盛慕欧制，曾不得其为治之迹，惊走相诧，徒以其器耳。上所以为政，下所以为教，谓能一变至道，甥不敢知也。夫上智远察，或乖一时之策，高议违俗，易触人上之忌，由来远矣。今独欲排众忤时，轻有所短长，不亦殆哉。此甥所以默守臧密，不露文章，灭景湛身，憺然遗虑者也。
若夫文学之运，甥以为《诗》流荡为剧曲，《春秋》穷为章回，中土之文至元而尽矣。元以后文章，其在欧洲乎？希腊古歌诗，洒然有《风》《骚》之遗，英法诸家篇什所祖。德最晚起，制作斐备，尔雅深厚，乃在先唐之上。尝欲纂《欧洲文学小史》《诗人传》，皆未竟。国人方睢睢，未遑文艺之事，折芳草以贻佣竖，坐毳幙而进咸池，知其不能入也。然甥卒当就之，用以自娱。
积简凌芜，未能远呈。明问所及，弗敢蔽匿，辄举一二以对，幸不荒辍。及于杀青，当谨写其稿，上之左右。甥愚不自量，妄有删述之志，所业浩博，白首莫殚。性好幽眇闳廓之思，知不为世资，冀垂空文以自见。私其所守而不化，安于困诎而不悔。任重道远，恻恻靡届，惟舅氏教之。谨因申君还，附数字。临书依恋，不具悉。
三　一九〇九年
伏读今月十二日京邸来谕，不虞有左迁之事。知将陈情阙下，明其曲直。夫薏苡明珠之谤，自古有之，是非久而自彰，此于舅氏曾不能有秋豪之损。然邪正消长之机，实系国家治忽升降之数。青蝇塞途而贤者日远，真天下之忧也。
来谕慨然唯欲自明侃侃之节，不以一官之得失为意，耿介之中弥见恬淡，此真古君子之量。惟西台之诉，若其未行，甥之愚騃，窃欲舅氏缓之。尝览古君子出任当世之事，盖鲜有得免于小人之嫉者。然槃根错节，卒得伸其道于天下，彼浮云之毁，曾何伤于日月乎？舅氏抱匡时之略，中外钜公，岂无一二好贤之人？但得一疏入告，则复用可期，贝锦之诗，不足为咏矣。甥刍荛之见，不知所裁，惟舅氏教之。
向以滇越路遥，未遂瞻谒。今近在辇下，舟车通利，数日可达。不胜依慕之私，拟于旬日内束装北上，暂趋京邸，一罄积年之愫。六月初旬当可亲奉启诲，谨先此以闻。
谢无量　无量　啬庵
一　一九〇八年
瘗影陋巷，忽荷赐诗。曜灵经天，九幽以烛。何期候虫之鸣，仰承河岳之应。其文则葩，其志则圣。曹刘有所未能，无论晋宋。向妄以三谢为比，吾知过矣。扬雄岂唯西道孔子，直是汉兴一人，非今日无量之谓而谁谓乎！若夫季长颓老，尚愧儒宗，阳明居夷，始阐性学。浮之区区，何足望之？来□酯溢宠盛，欲约之于道，弥见循循之怀，令浮悚汗，靡所自究。虽然，曷敢不勉？索居累载，望道如雾，思退就北面，讲问所业。奉令德之薰闻，窃余光以自照。吴越千里，舟楫所通而未能朝发，但增臞想，可若何？愿继今教之。寤寐如觌。
二　一九〇八年
赐命谨至，悼其寡闻。敕进所论，思将裁之于道，幸得比狂简之列。虚被明教，无术以自塞，惕然不知所据。至欲使共述《春秋》素王之业，伏读汗流。信嘉让之过隆，岂鄙野所敢窃哉。夫《春秋》广鲁于天下，司马迁综《史记》，监于百代。宵竖窃祀，乱政相嬗，饰征伐之号，矫一统之制，其悖久矣。瀛国竞长，禹域为隘，夷夏殊准而是非异贯，将正厥失，得求北辰之归，其事至博而难尽。唯无量躬服圣知，喟然宏制作之轨，秉天道，垂人纪，此万世之烈。浮愿得及身奉笔削、受大义，然后暝然赴清泠以终耳，敢有加乎？性乐文艺，陋不自掩。向者窃慕无量之绪言，妄意缀辑。既暌讲席，失所资仰，亦遂惰放不复为。丛惑齐于丘山，集精羞于雾露，必视北面，亲犹龙之仪，修严事之礼，乃更得论次所志。希奉朝闻，殚于白首，不敢有匿耳。
三　一九〇八年
向辱贶诗，见并耕之志。蒙致净土诸经论，内愧钝浊，未达斯恉，笺谢淹迟。将永断湍流，求闻一谛。伏荷嗣问，弥重悚叹。承栖神极乐，皭然不滓。敷大慈之弘誓，变阎浮于七宝。情符曩哲，感叶群灵。夫时浇众惑，经教沦废，西方圣人特留是宗，垂济行浅。浮之愚垢，猥奉启示，有瞻妙乘，以结愿眷干城而累息耳。令弟希安，君家子由，宿具慧解，笃意净业。前以杨居士在南都宣大乘法，招浮往参，悔沮此行，不接莲社诸贤之议。谛道人说经天童，蔑缘俱会。久绝人徒，并殊方外。经涂绵邈，虚愿见之怀。长报德音，茂以至道。
四　一九〇九年十二月六日
向流言称希安且为沙门，弗敢谓信。尝以书问于左右，宜蒙垂答。闻门下学者甚盛，未审近日所以为教之旨可得闻否？往无量在都下草蜀学会叙，当时叹美，都不觉有异。及今思之，疑其稍驳，颇非醇儒之务，窃望无量有以进于前也。无量圣贤之姿，兼总百家，必归于儒。浮私所期仰，君山之于子云，未足为拟。伏惟任道不惑，以礼正俗，永牖斯民。使蜀士彬彬，比于邹鲁，此真天下之幸耳。吾舅氏方居益中，乐交其贤士，谓无量蜀之颜子，不可以不见，将往造左右，就忘年之雅，令浮以书先焉，辄布其区区。浮顿首。无量足下。己酉十月二十四日。
五　一九一〇年十一月六日
窃闻无量新立精舍于成都，学者麇会，两汉之风复见。今日吾道安可久堙？是以天畀无量光缵斯文，浮之仰望夫岂有极？昨过沪上，有告以希安将袭浮屠之服者，初闻绝诫异，退而念之，有以知其不然也。夫佛之为教，古之圣人未尝得闻，希安诵其言而悦之，为其能仁也。至于去人伦以为道，是岂仁者之心乎？矧希安以无量为之兄，宁得有是？浮即愚騃，良不敢信告者之言以疑无量兄弟。虽然，人言曷为至于斯？是不可以不察也。圣往时剥，礼废不修，民志不能定于一，天下所以多患。诡服夷言，惟俗所适；髡首辫发，亦何以异？然求仁之方，其不系于是也明矣。浮诚拘瞀，域于所闻，幸贤兄弟昭其区区。伏候教来，不宣。十月五日。
六　一九一〇年
闲居守默，契阔日深。形阻江维，思极岷昊。远勤藻翰，眷问蓬蒿。永慰心魂，足忘悁邑。承下帷讲论，遐迩宗归。蹑卿云于汉京，拟成都于齐鲁。一时谈者咸谓无量天下工文，世之显学，邵矣，茂矣。浮少历益部，窃慕高密之乡；晚伏稽岩，恨远华阴之市。瞻言增慨，如何可喻。在昔独拜下床，谬称同贯，及玆屏处，遂叹寡闻。虽欲蠲遗尘累，掸究天人，隐几长嘘，拔山等诮。徒抱无涯之感，弥推绝伦之姿耳。近闻综括献典，剖判百家，播之谈林，着为艺轨，号曰古学，颇已刊行。文仪留荆，始传《谢释》；景君返蜀，《奥集》斯成。用今方古，夫岂殊科。刘之遴从刘孝标乞《类苑》，尝曰：足下擅此博物，宜令吾见异书。今吾子之书，高于《类苑》；区区之愿，渴于之遴。琼玖脱贻，酲忧能写，白日在天，苍波注海，戴盆惕夕，变燧惊时。常嗣音声，敬勖光采。不宣。
七　一九一七年五月二十三日
曩辱答诗，久不继问，实以惰废，无可言者。赤霞自苏州来书云，游于海陵黄翁之门，盛称其贤。赤霞新更字子起，今仍称其旧字，以相呼习久，亦不忘其朔耳。 浮因往书询其所以教人为学之方，而答书殊不能详，但云欲浮要左右同至苏州，可面相告语。浮期以异日，赤霞怪其濡滞，又病其不善问，遂有愠词。念既与之交旧，不欲径拂其意，欲遂一往视之。且未知黄翁之道果如何，亦可因见赤霞，一叩其说。不识左右亦能辱而与之偕否？如不厌往返劳涉，愿即惠答，便当先诣左右，然后相将如苏。伏俟来命，以决进止。不胜仰伫之至。与赤霞往复书数通，今并以附览。浮之所问，诚失之直率，而赤霞之言，亦不能无病。最后一书，张皇矜奋，气象尤似不佳。使其得近有德，为日稍久，则于出词气之道，将必有以易此。今其言未善，当为隐之。以其恳恳之意，亦不可没，故不当匿之于足下之前耳。
八　一九一七年九月
经时不通音问，都无可言。昨荷惠书寄示英译《康德论衡》，甚厚甚厚！平居虽多暇日，而艰于涉览，深恐负此佳书，未知何日乃能卒窥其旨也。宗伯华见过，为说叔本华唯意论，多可喜。闻将取希维格及鲍生书，撰次《欧洲哲学史》，得吾子之鸿笔，资宗生之善悟，必成完书。吾生多幸，将假薰习之力，沃其愚心，庶其犹有闻乎？向见所出《中国哲学史》及《佛学大纲》，理无不融，事无不摄。刘氏之叙九流，魏生之志释老，方之为陋。并世言学者，莫之能先也。
辱问何所致力，实惭无以对。虽尝有志于六艺，而疏于讲习。不敢幸其所乍获，而忽其所未闻。方将深之以玩索，通之以博喻，恒苦心智薄劣。义理无穷，俟之耆艾或能略得其统类，故当就问君子，以释所疑，今犹未敢言耳。
慧法师何乃无归意？属营草庵，谋之经年，犹不得当。饮峰故址，与山僧往复甚久而不肯署券，今姑置之。永福寺禅房，粗为涂葺，凿通户牖，安置几榻，聊可憩止。户外有老梅数株，方华。窗对岖嵚，松竹交映。虽颇荒陋，差有幽邈之致。时往登览，辄复兴怀。从者亦能一来视之否？赤霞在吴江，乃欲以其学施之于事，殊无意来杭州。彭逊之近在此，好以消息说爻象，亦时有自得之义。近复撰一书曰《观象稽年》，以万有一千五百二十，当天地始终之数，以成周之盛，当乾卦，以孔子生当午会，今已在酉中。其术与邵子绝异，亦似毖纬之流裔也。方春时育，惟体道不息，常枉言教。临书不胜依驰。
九　一九一七年十二月二十七日
承丹阳舟中还讯，期以旬后俱会湖上，其为庆慰，孰有逾斯。赤霞不欲独留杭州，云将迟吾子于沪，更与偕至，故遂以昨日行。浮未能从之俱前也。赤霞此来，语道质实，于法无碍，可谓好仁不倦，得而能舍。惜未获晤对，共相咨决。窃愿吾子不忘久要之言，赤霞亦践重来之约，联翩并集，辱而见教。山寺幽迥，聊可憩止，青松不凋，寒梅始发。将以贞观天地之美，畅论仁智之乐，通千载于朝夕，揽六合于襟抱，不亦善乎。夫以融契一理，宜或感致同心，虽复缘聚不常，故谓得暂为胜耳。何日言驾，跂予望之。临书悬驰，不一一。十一月十四。
一〇　一九一八年二月十四日
曩者相期集于永福，垂至而不果。是由其机之劣，未能感致仁贤。然相去密迩，经年不造，独望吾子来惠，其情亦有似于嫚。祇以恋此林岩，且为贤弟和尚守之。终冀得相携手于是间，遂不知有六合之大，曷敢高言相忘于道术邪？比日春还，惟乐道安仁，和顺弥积，曷胜远慕。赤霞来书，云尚未还九华，将以开岁至沪，或能追践昔日之言，则仰青云、睹白日，不觉为远矣。自违讲习，惟日其迈，窈然独望，无所用心。每见士友之间，或有缓于穷理而急于利物，恒惕以知惧，而徒滞虚玄，仍多旷失，不有吾子，孰为解蔽？是以不知其过，感已久于离群，辅仁不倦，犹印须于我友耳。彭逊之忽思绍佛种，遂将剃染。李居士叔同亦同修净业。不谓慧师之后，复有斯人。各求其志，在彼法可谓无有增减。他日吾子若来，或视此二僧于大慈山中，亦一段因缘。乡人有蒋再唐者，颇好义学，与共论儒佛异同，强之以笔札，因妄有戏论，至怪谬可笑。新岁多暇，聊复录去，藉资嗢噱。又有一诗赠扬州沙门沧崖者，亦并录以为笑。其人颇能修习禅观，兼明天台教义，绰有玄风，亦似方外之秀也。无可为言，拉杂及此，迟诲不具。戊午正月四日。
一　一九二〇年三月
辱诗绰有逍遥之致，庶几正始遗风。何图飏砾博此明珠，无异披云而睹丽日。夫随流妙尽于无住，体物莫神于会寂。无住则遗照，会寂则忘功。照遗则有无俱遣，功忘则物我齐丧。若此者，缘应万殊，湛合恒一，复何滞哉？吾子虽迹寄有为，岂以形劳为患？前言之戏，幸其无忤。情不遂已，复有继和。窃谓动静故非异趣，惑智良不并存。人亦有言，靡哲不愚，愍彼沄沄，益怀有觉。是以不辞渗漏，重纳败阙。敢希屡邀解颐，故当掩耳无憾。别奉禅语数帙，狐涎一斗，谬尘海慧，所冀通方，略其野逸，挹其玄奥。非遇上贤，未宜径出。若在所吐弃，可贻令弟和尚。言对难期，伏增叹想。不尽。
一二　一九二〇年五月三日
再辱答诗，如两镜相照，无不摄之光，便当从此辍笔。而结习未忘，不觉连犿随出，遂至十余首，犹不可止。不知是何等野干鸣，合是大德所诃。然虽粗言俚语，颇有衲僧气息。且以累年不详令弟万慧法师道况，忆之甚深，亦欲假此问讯，故不辞复呈丑拙。俟于湖还舟之日，聊一披览，或当破颜微笑。虽不敢望复有继和，若或犹未恶其近野，亦愿因此微志，重复感得甘露施也。临书曷胜驰想，不悉。三月望日。
一三　一九二〇年
自别经岁，都不相知，维以永怀，形于歌叹。既莫可将意，聊复致之，假为笑噱。语曰：“志之所至，诗亦至焉。”虽复未尽瑕颣，贵且寄其幽廓。若不以鄙拙见遗，幸而贶答，亦将窥妙德于音前，接玄赏于词外耳。
一四　一九二六年三月
晋简文云：“平叔巧，累于理；叔夜俊，伤其道。”此语题品嵇、何，或未称实。然玄德不可以事存，希声不可以言取。故知俊、巧与道远也。况乃采绘虚空，吟弄风月，托之名句，抑已末矣。今此区区，聊以从吾子之好，寄一时之思，岂曰敝帚而可享哉。丙寅二月。
一五
迁流之相，已历三时；问讯之书，乃无一字。顺俗情谓将为寥阔。然溪山虽异，云月是同；真照无边，曷尝云隔。亮得意玄微，名相斯寂；应迹周流，幻化不废。故知那伽在定，语默齐然矣。浮破有徒嗜，滞无成习；未绝言思，犹存觉观。以吾子临之，譬赤日之于霜雪也。宜不吝弹诃，示同依摄。自余世谛蔑复关怀外，奉《指月录》一部，当是久除之金屑，遗此杂毒，假以涂鼓耳。
一六　一九三八年三月十五日
缘会靡常，遂成间阔。然平生之契，终始不渝，以吾心之拳拳，知子之不予弃也。寇乱以来，人忧涂炭。闻凡百君子，俱集巴中。想匕鬯不惊，磐石可措。虽在草野，瞻望增怀。自南都不守，不旬日而杭州亦陷。浮先徙桐庐，旋因寇逼富阳，再奔开化。不图衰白之年，身更乱离之厄。困不失亨，徒成虚语，蹇而能济，将俟朋来。故里已墟，欲归不得，兵车载道，行路弥难。士友间或劝入蜀，浮以何必择地乃为首阳。傫然一身，无所复恤。但相从患难尚有一甥及及门数人，并其妇子凡十五口。若任转于沟壑，亦非义之所安。念今之邹鲁，唯在于蜀，弦诵未辍，犹为儒生所归。矧有吾子知我，不虞后生见距。或容有讲论之地，能以束修自给，则吾虽衰耄，犹可力为，尽此残年，甘于羁旅。当俟来命，以取进止。自非吾子，不发斯言，初不敢怀期必也。附五言三章，经乱所作，陋不自匿，亦欲吾子知其所怀。开化为浙边县，本衢州属，顷依故人叶左文以居。惠书可寄左文转授。如荷电复，尤所仰盼。临书不胜神驰。不尽万一。戊寅二月十四日。
一七　一九三九年八月四日
隔阔累年，继以丧乱，都不相闻。每念昔游，恍如昨梦。不图衰白之年，辗转流徙，遂至蜀中。逢人辄询尊兄所在，有杜思伯者，告以九龙寓址。及来嘉州，倏已数月，有小诗奉怀，未即寄。适有友人抄示见怀一律，乃知远荷存录，无改平生之契。复和一章，俱录在别纸。言虽拙劣，取足以粗述鄙怀，聊以奉正。又别寄《复性书院缘起》一文，尤卑不足道。事既从缘，义唯顺应，匪云摄物，庶以行权。亦知迂陋与时俗相乖，自非素心，未邀玄鉴。思比迹方外，曲引初机，或不失处蹇之义，实望君子有以教之。凌云山俗传为子云故居，何时返辙，得相从奉手于水边林下，寤寐以之。迟教，不具。己卯六月十九。
一八　一九三九年十一月二十五日
无量尊兄足下：
六月曾寄书问讯，逾两月被邮局却还。旋为何毅吾持去，以必为寄达相要，未知其果达否也。七月杪得电，审体中未安，迄未致问。或竟以东坡海外故事，谬相传说，心疑其诳而怀不能已。托人驰书询之令弟，亦久未得复。顷见答敬仲书，喜跃之情可知也。即日秋清，想餐卫早复为慰。隤疝之疾，旧医似谓其治在肝，慎勿刳割。承有还蜀之意，浮与敬仲渴望久矣。世乱年衰，相念弥切，何期羁泊，遂来郑乡，近依礼门而不得一见，可乎？嘉州风物不殊江左，虽兵革之后，岩栖穴处有类峒蛮，然山川故自佳也。兄居夷已久，岂不怀归？傥一旦相聚于水边林下，亦可得意忘言。寤寐思之！不我遐弃，垂老之幸也。书院亦是不得已而后应，事至浅薄。且古调独弹，每为俗耳所诧。一廛乍寄，犹无力以诛茆；半菽才分，初何心于乞米？差欲比迹方外，暂此息阴；敢谓抗明素业，希风往哲？此其衷曲，唯吾子知之。既有违俗之嫌，亦深寡助之叹。每与敬仲从容谈议，实望兄惠然肯来，示我周行，救其阙失，或不以硁硁坐贻鄙叹。若夫敷畅玄言，闵斯沦溺，亦推不倦之怀，唯从仁者所好耳。小诗别呈。新愈，诸惟爱摄，不宣。浮再拜。己卯十月十五。
一九　一九三九年一月十八日
奉十一月十三日教，喜体中即安。兼荷赐答诸什，如饮醍醐。自流离以来，独谣寡和，未有斯乐也。比栖迟山寺，无异鹑居。霜风入林，江流转急，闵时念乱，益难为怀。幸依君子之邦，未睹仁贤之辙。譬之衲僧挂搭，不见主人，拨草瞻风，无从咨决。行将捐书绝学，窃比子桑，杜口藏身，尚惭摩朅，实有孤陋之叹耳。讲稿数篇，乃所以诒童蒙，义至浅薄，不敢自匿，辄以奉正。望纠其违失，示我周行，无以荒率见摈，幸甚。别附小诗博笑，敬颂餐卫万宜，不宣。敬仲兄属笔致候。己卯十二月十日。
二〇　一九四〇年三月十七日
向曾奉书述意，欲以近作小诗乞为题序。今遂写去一册，伏望赐览，并求俯为芟削，择其略可存者，加墨见返，使可付之剞劂，记此流离。匪以自扬其陋，聊慰朋旧隔阔之怀。虽感有浅深，言有粗妙，亦自胸襟流出，差同谷响泉声耳。想不吝裁诲，伫闻示答，不宣。弟浮再拜，谨呈无量尊兄座下。二十九年三月十七日。
二一　一九四〇年五月二十四日
向辱赐《避寇集》序，独荷爱重，遂近过情。虽李绰之于元晖，微之之于少陵，不是过也。浮何敢望之，读之增悚。比承返辙巴中，病榻蹶起，亟以电问。得复，知命驾犹需，思立往就见；会新愈，又书院将届暑假，未容辍讲，是以不果前。
今有求于兄者：书院虽事至浅薄，以浮之固陋，未足以继先儒素业，徒为时人所訾，颇悔不遵括囊之训。渝中一二交旧，谬见諈诿，实不相知。故若存若亡，迄无所就。明知时蹇缘劣，不复可为。然任运支持，绵此一脉，亦似今日所不容已者。诸友方议组董事会，浮意欲浼兄加入。虽李耳与韩非同传，或非兄之所乐，然入佛入魔，智用无碍，以兄恢廓之度，能阅众甫以应无穷，于事必有所济。浮不以书院自私，兄所知也。为当来计，不能不望兄为法城堑，无令种智断绝，则浮虽横担榔栗，直入千峰，无所憾矣。又去年曾妄思援象山白鹿洞旧事，欲屈兄临讲，使诸生得就炉锤。其时兄留滞海南，尚亲药饵，未敢固以为请。今兄已还渝，喜占勿药，嘉州相望，近在咫尺，飞航迅疾，半日可达，又夙有见枉之约，窃不自揆，复敢申其鄙愿，冀蒙垂许。虽来学诸子根柢至浅，未有受教之资，此如父兄之于子弟，未遽弃其不才，终思有以益之。欲使亲炙耆贤，获承音旨，粗闻自淑之道。至于讲说之广略，晷刻之短长，一惟兄之所命。飞航往复，当使人专候，代执徒御之劳。下榻山寺，虽岩穴非邃，而林木翳如，空中之警，亦或暂可无虞。傥惠而见许，能在一月之内，翩然命驾，尤所忻盼。以夏至后暑热，诸生将散归也。若肯来山中逭暑，虽绳床草屋，不抵炎蒸，江月溪风，亦堪晤对。未识新归宾集，有此燕闲之晷否？老友相遇，了无俗情，故不觉言之直遂如此，兄必不以为渎也。旧识黄岩刘百闵、及门诸暨寿毅成，二人者皆书院董事，兹函嘱就近奉谒。俟其诣前，亦愿俯而接之。别附小诗博笑。渐燠，唯加意珍卫。敬迟惠答，不具。
二二　一九四〇年六月二十九日
得电继往一书，谅达。刘君百闵为吾乡夏灵峰先生高弟，寿君毅成亦尝从弟游。二君者皆有造于书院，其慕义久矣。闻兄还渝，思得奉谒，今遂为之介，唯兄进而与之语。兄何日莅嘉，已嘱毅成预为定航空坐券，俟行期决定，请随时告之。率尔附此，幸恕其冒渎，不宣。
二三　一九四〇年七月二十四日
得前月杪教并辱惠诗，诚余于词，但有叹仰，微兄吾不闻此言也。不胜渴伫之情，虽未敢敦促，然闻旧患未平，又日在警戒中，何以安处？刘、寿二君岂尚未诣邪？寇虐甚于汤镬，虽至人夷险憺忘，魔仗自远，不足以惊三昧，世情所怵，似亦以暂避山中为得。心之忧矣，曷云能来？辄附小诗申意，履道贞吉，亦幸有以见谕，释此悬情。临书神驰，不悉。
二四　一九四〇年七月二十七日
廿日寄航讯，并附短诗，深虑寇虐方炽，市中不可复居，请早为之计。顷刘百闵见告，张家花园寓屋竟毁，造访无由，未知徙居何所，闻之不胜忧念。料兄烛在几先，定已拔宅远举，未致惊及徒御，亟盼有以见示，慰其悬情。若能践山中之约，尤寤寐所求者也。率尔驰问，敬伫还答，临书神往，不宣。
二五　一九四〇年八月十日
啬庵道兄：
前月中旬闻渝中空袭甚烈，曾寄书张家花园。旋得刘百闵书，云往访不遇，知寓屋竟毁于寇，兄已别迁而未详所止。又寄书监察院问讯。至月杪始见报，知兄已至成都，此二书或竟未达左右。即日未知动定何似，想薪木之灾，未致惊及匕鬯，宾游无废，是否现已卜居成都？未晤之间，不胜驰系，所怀百端，难以言罄。亟思往就见，犹虞新归事集，未有燕闲之顷，不如且相俟于山中。日夕引领以待，幸先以数字见及，慰其悬情，不宣。弟浮顿首。庚辰七月七日。
二六　一九四〇年八月十二日
啬庵尊兄左右：
得电欢忻，至于起舞。弟与敬仲皆相望久矣，今幸良晤近在旦夕，何快如之！山中距车站颇遥，行期确定，犹盼先二三日以快函见示，俾可迎候。临书不胜翘跂之至。弟浮顿首。庚辰七月九日。
二七　一九四〇年八月二十七日
啬庵道兄：
迟兄久不至， 望曷已。顷晤唐君德安，获略闻起居。知命驾犹需□，益以增怀。《避寇集》方刻成，今先致数册。以有兄赐序，差掩其陋，恨刻工甚劣耳。既荷坚诺，故暂不趋前，日夕徙倚，以俟清光，想有以慰其悬伫也。临书神驰，不具。弟浮再拜。书方讫，获廿二日教，差慰想望。所患当易平，仍盼早日快晤。
二八　一九四〇年九月十五日
啬庵尊兄左右：
一昨敬仲兄寄简，弟适小病，未及附问，唯日盼巾车之至。乌君还，承动定轻安，宾从方盛，犹未获请闲，未知何日始能奉对。不胜悁望之情，辄写俚句别呈，藉以奉速。《避寇集》方脱手，今寄去二十册，未足以供覆瓿也。爱而不见，我劳如何。披云睹日，定不在远。临书神驰，不宣。弟浮顿首。庚辰八月十四日。
二九　一九四〇年十月五日
啬庵道兄左右：
奉前月卅日教，省体中未复，方近医药。慎调护，徐俟豁然，从容相即，固不为晚。山中寂寥，不胜怀念之切，遂屡形于言，亦自不能已耳。惠诗率尔更和，并前奉忆二绝及近作数首，别录写去，乞正。候虫自鸣，岂足以当竽籁，贵且遣意，微遇兄亦不发也。所怀无由倾尽，欲因披晤加以荡涤，更不留一元字脚，安复有真谛哉。来教喻以不二，辄漫及之。未晤间千万珍卫，仍旦晚仰伫，不悉。前寄呈《孝经大义》，并求赐教。敬仲兄附笔致意。弟浮顿首。庚辰九月五日。
三〇　一九四〇年十月二十五日
啬庵道兄：
初旬寄书谅达。比日秋清，唯尊候转胜。伏处岩穴，深以未能相即为憾。何日命驾，朝夕翘勤。寿君毅成夙愿趋谒，积久未果。今遂如成都，诣前请益，特附数字为通于左右，亦使代白鄙怀。幸赐从容之间，不胜仰荷。临书神驰，不宣。弟浮顿首。庚辰九月廿五日。
三一　一九四〇年十一月八日
啬庵道兄座下：
被初三日教并贶答诸诗，兼荷写示近什，兴寄微妙，极水流云在之趣，山中寂寥，何幸得此！虽奉对犹虚，忻然若接光音矣。知兴居犹未康复，至深悬情。颇闻成都近日又告空袭，谅徒御不惊，安能无念。窃意傥无妨于药饵者，曷若且就岩穴暂憩。山舍虽仅容足，亦未过虑登陟之劳，或携一侍者来，便于伺应，似无不适。然未敢坚促，仍俟从容有间，想定不我弃耳。相去咫尺而未能一趋视，亦良以为疚。赐诗难为赓和，怀不能已，复缀二律，虽病其俚浅，仍以写呈，未足仰酬来旨也。秋高，唯超然恬养，及时动驾。临书不胜引领。弟浮顿首。庚辰十月九日。
三二　一九四〇年十二月十三日
啬庵道兄座下：
奉前月廿八日教并惠诗，叹其精绝。且喜气力转胜，许以月内见枉，不胜旦夕忻伫之情。比日霜清，山水泬寥，寇势亦似稍寂，宜若可以动驾矣，但宜敬须临贶，未应琐琐，更烦听览；怀不自已，复成短句，用答来篇，辄以写上。别附数首，兼博莞尔。未晤间仍希善葆由颐，及时降重。临颖神驰，不具。弟浮再拜。十一月十五日。
二二　一九四一年一月十一日
啬庵道长兄座下：
濠上旬日之聚，积年未有此乐。恨丘壑过小，未足仰留玄虑。别后奉电，知逾日始达成都，徒增道路之累。比想踵息安和，药物可舍，茹芝青城，定适所愿。何时拔宅，仍希见示。虽复暂违，犹如晤语。逮及春暄，更践重来之约。当徐登峨眉，用孙思邈法试求一椽地为避世计，兄或不吾弃耳。讲事区区，不谐于俗。既生灭从缘，亦不欲多所饶舌。自非上德，无以持世，旦暮间且暂羁泊，恭默以俟。若能转物，须藉龙天。诚得大智以神力摄受，举而廓之庄严末劫，未始不可留此一线光影于方外。此浮所终望于兄者，非浮所能堪任也。俗情不察，乃仅以学人粥饭为忧，斯已陋矣。微兄更谁可与语？因聊复及之。日绎余闻，稍复留意观象之法，殊未有得。岁宴，唯颐神养恬，益臻道妙。小诗别附博哂。敬迟继教，不宣。弟浮再拜。旧腊十二月几望。
三四　一九四一年一月十七日
啬庵道兄左右：
十一日往一书，旋奉九日和诗，且喜神观超然，不觉疲顿。得此良足慰意，然弥恨其去之速耳。比闻复有小警，飞鸟遗音，谅无足患，但未知青城之计将遂行否？深息之余，当不废药饵，及春定可霍然。观象已疾之法，宜益备矣。敬仲自渝来书，索得董会章程送览。俗情自尔，令人少味，想不以应迹为浼。率附一诗，录在别纸。迫旧历岁除，景物萧索，寄心在雪峰瓦屋问，时仰惠音，以祛沙惑，不尽。弟浮顿首。一月十七日。
三五　一九四一年二月二日
啬庵道兄坐下：
开岁奉教并辱和二诗，浣慰无已。真如曾见枉，为道建议经过。并谓兄有一电致董会，嘱为代发，乃于途中亡其电稿。因语张立民致书毅成、百闵，具道所以。立民昔曾受学于真如。 真如诚热心相为，但或格于省吏，亦听其自然，不可强也。创议诸人前恭后倨，近乃置书院补助费于施行公库法之列，方电毅成辈争之，亦恐未必得遂。往者谬以讲贯之事欲使咨白于部员，今复以区区饩廪之资使受成于委吏，其为礼也如此，儒者之道将扫地无余。凡今之人，难与为缘，尤非麋鹿之性所安。弟以学人一时未能遣散，当勉维半年，过此更无留理。彼时当请董会推兄主持，变更规则，别选生徒。或迳专以刻书为事，亦可使不断绝。否则昙华一现，亦于天壤间无所增损。此事当俟兄体中轻安，徐就商略，今未宜琐琐渎听耳。青城林壑幽胜，居处便安，求药宜易得。入春木王，所患必自已，便可更理游事，日夕仰伫。率白，敬颂道履，不宣。弟浮再拜。辛巳人日。
三六　一九四一年三月十九日
啬庵道长兄坐下：
获书知尚未入青城，未审近日服饵何如。向医者言入春疾当已，是必可信，即不入山，想勿药亦宜不远也。见和岁除二律，微兄安得有此？山中寂寥，无所托意，偶以是自遣。每得兄诗则忻然以喜，然又未尝不自哂其拙。昨适写得五律数章，似未失比兴之旨，已别付邮。以并世唯兄为能知其志，是以数数呈似，不足为外人道也。
前书迳率，似拂兄意，来教责以息念，览之增悚。兄夷旷之度，又方养疴遗物，诚不宜以此事劳及神虑。弟之区区，非以己所不欲加之于兄，特念斯道衰熄，俗情闇蔽，初不自揆拙劣，妄思为后人作缘。既与俗多迕，不复可为，自宜杜口。然书院存废，系乎众缘，不关一身之去就。若能改弦更张，亦或有济。是必真俗变融，方可摄机利物。私心属望莫过于兄。且兄既俯居董事，不以为浼，此亦事之莫能外者，以与兄为忘形之交，故不觉言之迳易如此耳。真如年前一晤，弟绝罕入城，未获继见。后承抄示所议，乃舍事而言人，览之殊汗颜。此事或竟留中，初无足异，以见问故及之。
刻书在今日诚不易举，又非时人所好。其实沤生沤灭，二法本齐。道之显晦有时，人之语默无异。乐行忧违，古之常训。知其不可而为之，是亦儒者为世诟病之一端。今姑置之六合之外，且俟兄体中轻安，徐就山中更商游事，宜可洒然。入泥入草之谈，匪特累兄洗耳，弟亦不仅漱口三日已也。若到青城，彼中景物有可喜者，幸以见告。恨道路多阻，未得追随。面壁神游，跂望何及。因暇时枉玄诲。渐暄，唯餐卫恬适，不宣。弟浮顶礼。二月廿二日。
三七　一九四一年四月二日
啬庵道长兄座下：
向以一书寄成都，颇□其言之过。旋晤真如，知已入青城，比日暄和，山中定多奇趣，又宜于服食，所患必若失矣。玄游方适，未宜数数以俗事相娆，然书院一日犹存，弟即一日不容置而不问。今复有所渎陈，未知其可乎。平时谬为后生称说，每以孤陋为惧。往者欲屈兄临讲，冀豁蒙滞，未蒙垂许。以兄方近药饵，未敢继以为请也。去冬见枉萧寺，诸生得瞻丰采者，益思提诲，屡以为言。弟答以谢先生方摄养青城，宜俟春和，体中益安，得践重来之约，必力为劝请。今思得一法，随顺世谛，名号写在别柬，附函呈上，乞兄留之。凡当世名德，不以书院为外而不吝法施者，欲依此例迎之，初非为兄一人而设。如香宋翁及真如，皆各以一柬奉延。虽无当于礼意，似可少慰诸生之望，而见许者亦无克期讲说之劳，但以时一临莅，被以闻熏，为益已大。宪老乞言，亦犹行古之道。相知如兄，尤望略其鄙野，察其微悃，幸勿见屏。时人不察，固以儒术为可废。而弟之短昧，不足以振之。是以动而有悔，其道益孤，揆之事势，良不可为。故愿兄之加被，勿效攒眉，使后人以为口实。如兄而犹拒我，则将何以为心，吾固将去之唯恐不速矣。言之又不觉质率如此。安服余晷，亦幸有以见答。何日降重，并乞先示。临书神驰，不具。弟浮顶礼。三月六日。
三八　一九四一年四月二十一日
啬庵道长兄座下：
辱望日教，知已还成都，并示青城二诗，读之神往，悠然若蹑丹丘、凌紫烟矣。体中当益胜，比尚服药邪？前此曾寄二书，一在二月廿二日，依来示寄成都邮局八十号信箱，别附小诗一帧。一在三月八日，用张真如言，寄青城天师洞彭当家转。以时考之，不容不至。今来教乃未见及，似竟未达者。然尘垢之言，未宜数数相溷，弃置良不足陈。然亦欲得兄一经眼，或可遣人询之邮局，是否已至，以一语置答足矣。
青城乃竟有雪，大峨亦不胜寒。乌尤培塿之垤，春来寒燠无定，一日乃备四时，住久亦若安之。但壁观神游，寂寥谁语。幸许相即，深望其在旦暮，无过淹也。学子来者益稀，讲说亦自厌其拙劣，岂足更挂唇吻？然终望兄不吝法施，有以振之。饥渴之怀，乃在此而不在彼，此或非世人所了耳。真如力任化缘，不择贫里，亦是古法。庵内人不知庵外事，真成衲僧风味矣。漫举以为戏，亦以来教及之。惠诗和如别纸，殊浅率不入律。敬问餐卫佳善。临颖神驰。弟浮再拜。三月廿五日。
前书恐遂失之，适院中诸子以所录底本来，因以附呈。
三九　一九四一年四月二十四日
啬庵道长兄坐下：
向被教，兼损青城二诗，曾以一书寄甘家碾，匝月未蒙赐答。忽忽春尽，想颐神养恬，益臻和理，更不须调药矣。见与敬仲书，知有邛、雅之行，或前书犹未经览，否则必是恶其言之近野也。今姑置是事，但望重莅山中，更得从容奉对，于愿已足。弟不乐久羁此，将为打包行脚计，亦不可不一为别。然恨未能就见，故愿兄之见枉。此忘形之言，微兄吾何敢道。临书神驰，迟诲。不具。弟浮顿首。
四〇　一九四一年五月五日
啬庵道长兄坐下：
获四月廿日雅安来教，并惠寄《吴伯朅遗书》。求之累年，何幸一旦得之。且喜就罗道人论却病之术，其效益着，不日还成都，便可见枉。山居寂寥，忽忽春尽，仰伫久矣，恨未能立往相迓，徙倚瞻望，靡日不勤。想和理弥臻，消摇无碍，执手之期，当不在远也。今奉戋戋，聊为傔从豪末之资。此乃书院随俗通例，乞兄勿斥。命驾有日，仍盼先以电示。又前月迟书未至，偶成二绝，嫌其俚浅，未寄，今并附以博笑。临书不胜翘跂之至。弟浮再拜。
四一　一九四一年七月十五日
啬庵道长坐下：
山中旬日之聚，足慰枯槁，然颇憾其行之遽，又未及相送登车，累日如有所失。羁此三年，索然寡欢，惟去冬及兹两荷存问，顿忘流离之感。乱离瘼矣，吾安适归？又不得相从岩穴，念之殊难为怀耳。入青城后，专气存神，必能已疾。动息仍时以相闻。嘉州江水顷涨，濠上已与岸平，过此将与鱼游。余事不足挂齿。贶诗依韵复和一首，聊以寄意。蒙山茶尚未至也。暑雨，想摄卫多宜，不宣。《地理辨证》一册，是兄临行时所遗，今并《知言》、《洪范约义》别寄。余刻未就，容续呈。敬仲患差已，知念附及。弟浮顿首。六月廿一日。
四二　一九四一年七月四日
旬前奉答一书，或已经览。比日溽暑，想入山恬愉，定可适志。昨因热逼，坐月不寐。讽味来篇，偶成短咏，但取趁韵，聊复写上，藉露鄙怀。补刻《避寇集》亦别往一本。逢暇时枉音教为幸。弟浮顿首。
四三　一九四一年八月五日
啬庵道长坐下：
自从者还成都后一惠书，未得继教者忽忽两月。想入山已久，踵息弥深，微恙定已尽却。静中光景，宜有可以见告者，念之不能去怀，何寂然也？有人谓兄有宅在少城，或为诸郎所居，闻最近寇袭成都，宜未至惊及仁里。比新秋已凉，兄或将下山矣。暑中苦热、苦潦、苦寂，无可遣日，偶得小诗，俱以写寄。依前示寄成都信箱八十号。 颇病其拙野。尘中无事不败人意，荆公诗云：“高论久为衰俗废。”良不虚耳。渴思得山中讯一豁愁抱，姑以此寄天师洞，敬问气力安隐，引领还答，不具。弟浮顿首。
四四　一九四一年十月二十八日
啬庵道长兄坐下：
辱和《消夏》诗及前月廿七日教，均逾旬始至。兄诗冲夷隽远，乃觉前所进者犹为粘滞之音也。白露戒节，山中早凉，不审近日兴居何似。承谕屏药物、罢导引、废游涉，日唯少食多睡，以观树为适。虽已疾之道方便多端，窃疑是疾因于沉寒锢结，法宜养阳。秋后林壑萧森，薄寒中人，或未宜久居。宜转就高旷处，多得阳光，仍进温通之剂，较为有益。服食似不可阙，更择导引法之善者辅之。不期速效，必能祛之以渐矣。成都寇警过频，不若嘉定稍可，前月亦未灾及。岩野清秋，道路无虞，甚盼重来，留止稍久，宜若可行。弟羁滞此间，祇成空过，伐树操戈，见驱无日。方求引避而未知所适，当以岁暮为期，亦望于去蜀之前一申快晤耳。小诗奉怀，录在别纸。顺颂道履安和，不宣。弟浮百拜。新历三十年重九。
四五　一九四一年十一月二十四日
啬庵道长兄坐下：
奉九月廿六日教并贶答一律，欣若暂对。弟前此亦曾寄答五言一章，或已至邪？承将于重阳后下山，许以初冬见枉，益跃然以喜，唯恐白日之不速也。来书喻以去住随缘，诚哉是语。比山中猿鸟益复寥落，殊少拔俗之韵，令人索然。又橡栗俄空，遂将星散。人之视我，犹不得比方外，在缘固宜去耳。所恨胡尘暗天，豺虎塞路，未有以为行脚之计，此亦无足为言。若得更枉山中，一慰寥寂，虽无胜事，贵且清言，廓除尘芥，然后即路，无复憾矣。讲习既废，剞劂亦停，更百无可为。颓然杜门，时复以吟啸自适。独谣寡和，同之候虫。今聊写数篇，以资笑噱，续呈一律，俱在别纸。若还成都时，以动止见告为望。渐寒，唯充养益和。临书神驰，不一一。弟浮顿首。十月十六日。
又尊恙积年未已，兄虽不以为意，似未可遂置之。有人言成都有针医叶心清，住方正东街七号，本大邑人，颇善针法，能治宿疾。未知其术如何，还时似不妨问人，或有与之习者，当知其术之善否。善则试之，亦可以为药物导引之助。但道听之言，未必可信，姑以相告，兄必能择之也。弟浮再白。
四六　一九四一年十一月七日
啬庵道长兄坐下：
辱重阳日教兼贶答一律，蒙示山中杂题诸绝，益见闲中体物之妙，羚羊絓角，未足以喻其神境也。承即日还成都，更近医药，入冬阳和，必日向健，徐图相晤濠上，旦暮非远，恨未能往即于锦里耳。时危道阻，固未能即为归计，然俟间便行，其去必矣。荒率呻吟，意度局促，未足多呈，聊复写去数篇，冀不虚雅贶。奉和杂题，辄变为五绝，亦避重就轻。间入俚语，以当笑谑，俱在别纸。未晤间幸加意调摄，命驾有日，仍盼电示。临书神驰，不具。弟浮再拜。立冬前一日。
四七　一九四一年十一月
啬庵道长兄坐下：
得九月晦成都教，喜体中益和。辱重和五绝廿二章，何幸得此。虽尚迟瞻对，不啻已承謦欬，有如天乐之盈耳矣。率尔再酬六绝，聊寄仰伫之思，不以拙劣自掩。仍盼临发先期电示为幸。弟浮再拜。辛巳十月上弦。
四八　一九四二年一月一日
啬庵道长兄坐下：
辱十二月十四日教，知方用灸法治疾。期以月初见枉，今其时矣。料克效旬日，必可应手，旦暮间引领以俟巾车之至，恨无缩地之术也。昨得仰光友人来书，获详今弟慧法师近状。劫火已遍大千，彼处亦虑非福地。虽道人行处，魔不能娆，在俗情似当为徙避计。弟意欲劝请还蜀，而未得其道，亦欲就兄商之，以是尤渴盼早临。霜寒，道路良苦，愧未能相即于成都，乃以仰劳徒旅。何日言驾，幸乞迅示，以慰悬驰。不一一。弟浮再拜。
四九　一九四二年二月六日
啬庵道长兄坐下：
比荷远辱，暂亲光霁，颇恨其去之速。获一月卅一日成都来教，且喜动止如恒。慧法师若能遄归，敬当除舍以待。弟劝请徒勤，迎奉礼阙，弥觉欿然。颇闻缅境兵事益亟，深望其早发耳。廖君刻工如有消息，亦盼惠示。书院拙计，至少须写手一人，刻手四人，井研距乐山不过百里，其来尚易。工值当一视廖君之例，稍增亦可。但嘱其必来乐山，若在井研则不便也。琐渎想不谓过。别附小诗，亦是旧习未忘，不避笑斥。入春唯摄卫益和，不宣。弟浮顿首。
五〇　一九四二年二月十一日
啬庵道长兄坐下：
六日往一笺。顷奉八日惠教，具示刻工近值，似此良不易举。廖君赠书尚未至，晤时乞先为致谢。向误以廖君所招刻工为在井研，前书所言自可置之。唯有如来谕，先写底本，徐俟其可，暂且不拟另觅矣。昨晤真如，言有徐贤恭者，新从仰光来，曾见万慧，似有归意，但以路难为虑。弟亦更函所识吴生，冀助成其行，姑静以俟之耳。比想复用灸法，入春犹寒，伏唯颐神安道，频枉音诲为望。弟浮顿首。
嘉定文庙石刻朱子大字，不知所由来。审其笔势，或非赝鼎。偶从故纸中得墨拓二本，磨泐太甚，辄以一本奉寄，已别付邮，他日可留取抚五题跋耳。弟浮再顿首。
五一　一九四二年二月二十四日
啬庵道长坐下：
昨往一笺，计已澈听。顷得吴敬生仰光来函，辄以附览。据其发书时为前月廿五日，匝月始至。揆之事势，今或已在撤退中。慧师既与吴有同行之约，成都汇款如能在其撤退以前到达，则益佳。以臆度之，当可成行。若吴到昆明，宜有信见告，慧师之还或不在远也。吴函即请不必寄还。比日稍暄，想未罢灸，体中益和，动息时以相示为望。弟浮顿首。
五二　一九四二年八月二十六日
啬庵道长坐下：
除夕惠书，旬日始至。炎洲火发，佛地不宁，万慧法师尚无消息。昔邓峰以飞锡解兵，投子以悬屩却寇，道人行处，俗情难测，试从定中观之何如？刻书亦是无憀之思，世缘不具，芥子许事亦不能就。旧日刻工虽劣，视成都稍易蓄，方拟重招数人，未必可致，且随分俟之。便辍而不为，亦无增损。因垂念，故及之。别赓短章乞棒。雪晴，伏承尊候安隐，不宣。弟浮再拜。壬午上元。
五三　一九四二年三月十六日
啬庵道长坐下：
次君祖荫见枉，获闻起居。旋李生来，复辱书存问良厚。继又得赐和一律，叹其超绝，难为嗣音。仰光竟陷，慧法师料已先行。数日前曾电昆明询吴敬生踪迹，慧师若与偕发，日内当有确讯。弟处若得消息，即以奉闻。李生僦居坝上，时一过从。惜其读书尚少，未有以益之耳。别写俚句，并以为笑。比日暄和，唯充养益胜。不一一。弟浮顿首。
五四　一九四二年三月十八日
十四日往一笺，度已彻览，尚未得慧法师来讯，殊深悬情。料已在途中，当不致过久也。顷有细事奉渎，辄以迳白。曩欲刻《春秋胡氏传》，苦无佳本。弟仅有闵齐伋刊本，又亡其首卷。曾见商务印书馆所印《四部丛刊续编》目中，有宋本《胡传》，疑出常熟瞿氏藏本，遍求未得。念成都稍稍聚书者或有之，欲求兄为转借一本，俾得据以校录一过，即还之，未知可否。若无从代借，亦可置之，不亟也。曾函询成都商务分馆，据答已卖罄。妄意省立图书馆当有之。此系坊本石印，宜非所重，未知肯见借否。 刻工已募得数人，亦思就所能及者略出数册，聊以解嘲。附近作数律为笑，野狐伎俩，不敢望和耳。顺颂道履安和，不具。
书未发，适得吴敬生自渝来信，乃知法师竟不果行，殊失所望。原书迳以附呈，颇疑当敬生行时，兄书尚未到达也。道人云水，随缘无碍，不可以常情论之。向之区区，殊未能得物外之旨耳。
五五　一九四二年三月二十一日
啬庵道长坐下：
昨往一笺，以吴敬生书附呈，计彻左右。慧法师以缘阻未行，在俗谛虽不能无惜，若以无差别智观之，良不足异。当日劝请，特游于方内者之情，亦似不可少耳。偶依前韵得一律，复以写呈，留此一段公案，非欲斗韵也。因暇更承音诲，不宣。弟浮再拜。
五六　一九四二年四月二十日
啬庵道长坐下：
损书及见答诗，兼旬未报。承宿疾都已，将理游车，未知何适及以何日发轫？上巳偶作一小诗奉讯，今遂寄去乞教，聊当晤语。代假《胡传》，今尚未至，邮寄迟缓，初无足异。前蒙寄廖君书，亦经两月始达。廖君以五运六气说《诗》《易》，盖京房、翼奉以后所罕觏也。续得慧法师来讯否？兵灾遂及身毒，然沙门梵行自居，故当无碍耳。渐燠，唯动定胜常，时枉音教。不一一。弟浮顿首。
五七　一九四二年八月一日
啬庵道长坐下：
向辱贶答上巳日奉怀诗，讽咏不去手。以见谓将出游，遂未复致问，忽忽徂暑。顷获江油来教，写示窦圌山长篇，信是奇作。读之洒然如置身飞仙亭，尽睹云岩之胜，真足以忘世矣。及读哀独秀诗，又愀然以悲。以彼才士，天下之好，乃为众嫉，抑塞以亡其天年，岂独交旧之感而已。然使独秀有知，得此诗可以不憾。更不能属和，辄妄题短句于篇后，以志赞叹。别纸录俟绳削，亦不以浅率而匿之也。秋近，想不日还成都，道旅清胜，因暇频枉音诲，以慰拳拳，不具。弟浮再拜。壬午六月二十日。
比因逭暑，偶喜篆刻，既乏佳石，亦未娴刀法，唯取自适，亦不求工。为兄刻得小印二方，体势亦非时人所尚，聊复拓奉，以博一笑。其石则恐邮寄损坏，留俟他日面奉，且兄亦向不喜用此也。弟浮再白。
五八　一九四二年九月一日
伏中奉答一书，仍寄成都旧址，不审达未？比见八月廿六日新闻，知已还自窦圌，将就北郊白龙堰养鱼，恨道阻未能相即，聊寄小诗奉讯。渴伫音教，以慰茕寂。不具。
五九　一九四二年九月十五日
啬庵道长坐下：
向者书往而教适来，继蒙贶答之什，忻若暂对。且喜宿疾良已，燕处超然。鱼鸟之乐，亦古来嘉遁所尚，胡为不可？恨未能助诛茆引泉之役耳。比吴敬生来山，具道昔在仰光参承慧法师颇久，因得详慧师道风孤峻，胡乱不足为忧。向之区区，真俗情也。弟琐琐羁旅，与物少缘，书院益难为计，言之徒败人意，是以不欲有言。浙中全陷，欲归无日，秋气泬寥，郁陶弥积。每得来诗，辄为神往。复漫酬一律，以当晤语，匪欲斗韵，别纸请正。未获即面，伏唯随时宴息，罄无不宜，频枉音教为望。弟浮顿首。
六〇　一九二一年九月二十七日
再辱贶答前韵，兼蒙赐和《江村遣兴》十二章，叹其精妙，难为嗣响。率尔更呈二律，取博笑斥，以代晤谈。匪关好事，亦并忘其拙劣也。弟浮拜。啬庵道兄坐下。
六一　一九四二年十月
九日奉寄一诗，不省达未？比日霜晴，唯体中佳胜。向荷来教，念及山中盐酱，今偶忆此，戏作衲僧语奉酬，藉资诙笑，不足言诗。仍寄呈，冀发嗢噱。
六二　一九四二年十一月五日
再答近日贶酬之什，兼述怀仰，率尔不入律。过此亦欲暂止，盖屡呈鄙拙，亦自嫌其辞费也。仍乞莞教不尽。浮皇恐再拜。啬庵道长坐下。
六三　一九四二年十二月四日
曩蒙贶示《飞仙亭》诗，讽咏反复，使人泠然有御风之想，叹其难为嗣音。顷寒夜静处，穆然神游，忽思奉和。遂率尔下笔，唯取足韵，忘其芜拙，聊复写奉，以博一粲。浮拜呈。啬庵道长坐下。壬午十月晦夕。
六四　一九四二年十二月五日
啬庵道长坐下：
前书甫发而和诗适至。空山寂寥，无所托意，偶形篇什，以寄其思，重劳酬答。然微是益如槁木，莫使复阳矣。《飞仙亭》诗信是奇作，久之未能属和，顷亦和去一篇，写在别纸乞正，终为韵缚，无好语也。尚有俗事奉干：曩山中所招刻工，仅得四人，近去其二，每月刻字不及万，通常一人每月可刻五千字。 病其过少。虽苦乏绝，万一犹或可继，欲再招二三人赓续其事，而难其选。念成都当有之，但须令来山工作，供其膳宿，未审每万字需工价若干？山中近定每万字币四百圆，来年恐须酌加，如刻手不甚劣，工价不甚远，可否请因便托人为招致数人。由成都来此，亦可酌予路费。以旧俗须在阴历年内说定也。又需写工一人，现所刻皆旧时写成者，写工久缺矣。 字画端正可用者，每万字定工价百元。写工熟手者，约每日写千字，月可得三万字。 供膳宿及路费，俱照刻工例，亦未知可得人否？若能与刻工同时招致，尤善。琐事本不当奉渎，然舍此别无他道，幸兄谅之。若竟不可得或工价过高，亦希有以见答。临书不胜皇悚，弟浮顿首。
六五　一九四二年十二月十四日
前辱示哀弘一法师诗，未有以报。顷有人寄示法师吉祥相，又睹其本行记，因再题二律，存此方外之契。辄复写呈，敬俟勘政。浮再拜。啬庵道长坐下。
六六　一九四三年一月一日
啬庵道长坐下：
前有书托询刻工，琐事本不宜上渎，比闻工价益高，山中旧有数人，亦已增价，而剞劂之费，来年是否可继，殊不敢必。因拟暂不续招，前书所陈，即请寝罢。此亦随时而异，不能不尔。但虚左右诹访之力，良以为愧耳。比日盛寒，唯顺时养藏，熙怡自适，因暇幸以数字见及。别附小诗博笑，不宣。弟浮皇恐再拜。壬午十一月廿五日。
六七　一九四三年一月六日
啬庵道长兄坐下：
月来数寄书，皆未获报，良念。山中奇寒，为往年所未有，未审起居如何。日月易得，李生先芳来山不觉及岁，深愧未有以益之。浮既辍讲，同舍又寥寥，无可熏习，恐成坐误。兼之苦乏学人之相依者，致无以供脱粟。李生自具膳食，亦病其费。今岁暮将归，因其道成都，辄附数字奉白，幸告其父兄，不如且令就家读书，兼可尽子弟之道，不烦仆仆相就，无所取义。先芳气质尚好，自能用力，可期有进，浮非能取而与之，是乃爱之，非距之也。夏间曾为兄刻小印二方，因石质过劣，又邮寄不便，阁置未奉，今遂付先芳持呈。又近刻二种，已别邮奉，并希诲斥。临书愧悚，敬颂道履休胜，不宣。弟浮顿首。腊月朔。
先芳未行而十一月廿二日教适至。刻工深劳咨问，前以惮于工价之昂，已于廿五日奉白，请停罢。山中旧工留数人，亦予增价，仅及廖君所示之半，后此亦恐难久耳。辱和《题弘一师本行记》诗，简旷非弟所及。近刻皆短书，至粗率无足道，乃荷比之辅嗣，益增汗颜矣。辄更附数字奉答，不尽。弟浮再拜。啬庵道长坐下。同日。
六八　一九四三年一月二十六日
啬庵道长坐下：
损大寒日教并蒙和诗，不唯相忆之殷，亦感同声之应，何厚如之。大化流行，周而复始，伏惟奉时安道，与物为春。晤对犹虚，但增怀仰。书院刻书未能断手，而势难为继，不得不思方便施设，因有鬻书之想。谬学江湖，事近游戏，良知不为时俗所喜，或免见斥于友朋。今遂以渎闻，别呈二诗，并附通启。如荷不鄙，幸择其可告者而告之，不敢谓其有当也。通启方刻成，俟刷就当再别寄。 临书皇恐，更求诲示，不具。弟浮再拜。
六九　一九四三年二月十九日
别纸写呈近作七页，藉博一噱。语多近俳，虑乖雅正，伏求删削。如荷兴到俯和数章，尤慰岑寂，不敢望也。浮重复顶礼。
七〇　一九四三年三月一日
前以近体诸篇奉正，自病其陋。今复附歌行二首，未知稍有近于诗人之旨否？请间仍不吝指诲为幸。弟浮重复顶礼。
七一　一九四三年三月十八日
啬庵道长坐下：
比因多暇，时有讴吟。谬附同声，遂尘视听。匪云好事，唯以写忧。何敢上拟《风》《骚》，但可下侪谣俗。乃辱藻鉴，报以琼瑶。同忧乐于人天，进神明于礼乐。仰被诗人之旨，益惭劳者之歌。既靡言之不酬，亦有感而斯应。辄申鄙拙，更和来篇。媵以俳辞，将同谐笑。如承燕览，幸赐弹诃。物候初暄，伏想玄襟弥鬯。临书曷胜驰跂，不宣。浮再拜。春分前三日。
七二　一九四三年四月二十九日
上巳惠诗精妙，思和而未属。顷承来教，感于时令之异，兼谓张君将来山。因成短律乞正，率易殊不入格。末由奉对，为憾。渐燠，唯调御万宜，不具。浮再拜。啬庵道长坐下。
七三　一九四三年六月六日
啬庵道长坐下：
顷由中央银行送来前月廿五日手教，并附刘自干书。捐赠刻赀二万元，已交书院收入刻书捐款项下。刘公雅意，固所当承，若非大德缘熏，亦末由致此也。书院刻书之计，比益艰困，然舍此则无义可言，不容遽辍耳。附答刘书，仍乞饬转为荷。入夏雨旸愆忒，兴居何似，亦有出游之思否？别附小诗十二绝博笑。因暇频枉音诲，不悉。弟浮再拜。
又，前承介张采芹，有书见及，云有人嘱书，已寄润来。而其纸久不至，或邮局迟误，已函告张君，俟纸到即书。若遇张，希为道及。琐琐奉闻，增悚。弟浮再启。
七四　一九四三年七月十四日
辱和《闲居》三首，叹其精绝。独处幽邈，无言可喻，兼旬未报，顷以江涨，几坏鹑居，偶涉吟咏，遂有小诗奉怀，不匿其陋，辄并近作数首写去，藉博轩渠，不足以言诗也。前寄《春秋胡传》，不悉已至否？方暑，唯调神养长，以道自娱，时枉音诲，以慰仰望。
七五　一九四三年八月一日
啬庵道长坐下：
前寄伏日诗，当已至。大热，比体中复何如？顷有细事奉白。书院俗谛也，向来不智，乃与俗汉为缘。一步不可行，一事不能举，深悔多此一来。又谬以兄居董事，真似李耳与韩非同传。今不唯不敢再言讲习，亦不敢再言刻书，决当从此罢手。已告渝上诸贤。诸贤玄远，每事阁置，未必以其言闻于左右。然在处俗之道，不可不使兄知之。今遂不嫌渎听，抄奉代电二通。暑中实不合以是相慁，故仍别写数诗去，以当羯鼓解秽，亦自讶其不类。沤生沤灭，事本从缘，了无加损，何关忻厌。但未能打包迳去，犹待蛇蚹蜩翼，殊恨其未洒然耳。弟浮顿首。癸未七月朔。
渝上诸贤向来不析人法，每陷误解，一若书院乃为浮而设者。兄实有助于书院，而诸贤乃独尸其名，空言相絷。浮愚，实不敢知。盖书院存废，不当与浮之去就同日而语，此系两事。浮既无能为役，义则当去。诸贤苟有善法，自可行之，不以浮去而异。今为兄一吐胸臆，如彼中犹有来告兄者，愿以此意喻之。幸甚，幸甚！弟浮悚然再拜。
七六　一九四三年八月三十日
啬庵道长坐下：
得廿四日教，并贶三诗。玄鉴莹然，雅音弥远，故当服膺无间。向之所呈，唯以存神松石，岂复流韵岩阿；何敢上拟希声，犹冀不违日损耳。敬再酬短句，并录近体二首奉正，仰答来恉，不宣。浮再拜和南谨呈。七月晦。
七七　一九四三年十二月十日
啬庵道长坐下：
前辱和《杜若歌》，久而未答，以山中事多败人意，无可言者，诗亦废矣。比日霜寒，想动定胜常，但有驰仰。
兹有不容不渎闻者。李生先芳之来，实因左右，今不幸而有走失之事，不敢不告。书院学人去年即已星散，讲习之意无复存者，故于去腊李生之归，即劝其不必再来，以留此无益也。今春复至，亦不能却，仍予安置书院。平时读书虽勤，文义犹多捍格，况无朋友夹持，弟实无术以进之。不欲久误其学，秋冬间曾再劝其还家，无事客游。察其应对，似颇怏怏，初不虞其有疾也。久之，觉其言动稍异，乃审其有心疾。因致书其祖父，告之以实，谓宜谕令早归，使易于疗治。书院不便敦促其行，亦不能为营医药。其祖若父似未之省，亦姑俟之。不图昨日猝然病发，叫呼狂走，若见鬼神。弟亲往视之，为之诊脉，问其所苦，初若少安。拟遣人伴送至蓉，闻成都有精神病院，欲乞兄谋之珂里人与彼家相习者，或先送至医院就医，一面告其家遣人至蓉接取。渠意识忽明忽昧，闻言亦表示愿行。方为准备舟车，仍以温语慰藉，犹不敢遽以狂人目之。一时疏于防范，乃忽乘间走失。自昨午至今一昼夜，四出寻觅，竟不得其踪迹。以有心疾之人，孤身独迈，际此危时，深虞其有意外。若明后日仍无下落，诚恐一去不还。书院对此实无办法，今日已电告其家。渠犹有行箧留置院中，并有法币千余元交存会计处。行后察其室中，诸物咸在，并未携去一物。此其出走，纯属一时病态可知。万一竟至失踪，其所遗诸物，自应俟其家属来取。书院不能测其所至，即不能保其必还，只能请其家属自行设法寻觅。但对于其家，自不能不深致疚憾。设彼竟迳还乡里，自堪庆幸。继此或能得其踪迹，亦所祷祀以求。然事殊不可必耳。不幸而有此事，既不敢不告于左右，兼望转告其家，请予谅察。
临书仓卒，不胜悚歉。仍候赐教，不尽。弟浮顿首。十二月十日。
七八　一九四三年十二月十四日
啬庵道长坐下：
十日因李生先芳患狂疾，忽然走失，具书奉告。当时深虑其不复返，百计寻觅，幸于十一日由其同里人蒋玉梁者伴送来山。但狂疾益甚，衣服悉已弃掷，见人瞪视骂詈，近之则乱殴。此间医院不肯留，亦无法送其还家，不得已送之军医院，以守卫人多，免其逸出也。昨已发急电告其祖父，速派人来嘉接取。察其病状虽恶，尚能食能睡，但不能识人，一时或无他变。所寄医院，人皆苦之，势不可久。务望促其家人速来接取，万勿延误。草草再渎，幸谅之，不具。弟浮顿首。十二月十四日。
七九　一九四四年一月二十四日
啬庵道长坐下：
辱教及惠诗，兼附沈尹默兄和作，岁晏华予，为贶已厚。又荷兄与尹默同损翰墨之资，合致六万元，以纾书院之困。自非相收相念之笃，何以及此？于义不可以辞。弟虽不问院事，不敢孤两兄雅意，已谨为致之书院，留作专刻经籍之用。属俟书成，敬识卷尾，以示弗谖。尹默兄处，亦即请兄转达鄙悃，不更另函。附一诗，分写两本，请以一本寄沈兄。辞虽陋，亦不敢自外也。来教述向君意甚殷，但弟既撤皋比，岂能再事讲说。来年尚淹留此间，如使道路可行，亦思一至成都，聊叙契阔，然不敢必耳。往者鬻字无补于刻书，近乃资以自活。其不欲仰食书院，亦以自惩其失，各行其志之所安，于人无尤也。又从前辱赐序《避寇集》，每读之，殊觉汗颜。追悔当时率尔之作，都无足存，有负题品。今欲取前后所为者稍事删削，什不存一。然实未遑写定，仅草自序一篇。其言亦恐近妄。如人疾疢，自言痛处，可使同病察其呻吟，医者易为药石，故不当有隐于知我。亦寄一通因以就正，另一通请为寄尹默，乞并教之。发春犹寒，唯乐道多豫。临书神驰，不具。旧历癸未除夕，弟浮再拜。
八〇　一九四四年一月三日
前以李生狂疾奉白，劳累书垂问。近得其父承开来此，舁之还家。其疾亦似差减，幸释重负。因念李生狂或可已，狂有甚于李生者，滔滔皆是，何时而可已乎？书院无复存理，渝中二三子卤莽灭裂，又不肯径废，遂使夷为吏属，从前宾接之意，扫地无余。弟唯自咎其不智，焉能咎人之不仁哉。凡今之人，难与为缘，始谅终鄙，天下事往往如此。然兄固董事也，若辈乃不以闻于左右，弟亦不欲言之。自今遂不更问，亦不食周粟，但犹借住濠上，直寄耳。道路难行，微特不能还乡里，亦不得一至成都。天地否塞，未有甚于此时者，而时人方文致太平，亦可异也。岁暮寒切，唯体道自娱，煦然如春，频枉音诲为望。
八一　一九四四年六月二十八日
啬庵道长坐下：
辱和诸诗，所谓“玄圃积玉，无非夜光”；向之所呈，直土梗耳。新秋渐凉，唯履候清豫，罄无不宜。睽阙日久，倾怀曷极。偶效短吟，多为近体，兴寄益卑。聊写一首为笑，不敢望属和也。浮再拜。六月廿八日。
八二　一九四四年七月十八日
辱和《异鹊》二章，如鸾鹤唳天，然后知候虫之细也。吟叹累日，何幸得此。比秋霖积潦，独处寥廓，偶为绝句，聊复写二首为报。重荷不鄙，乞纠其声病。日损未能，犹托咏歌以自放，真无憀之思耳。
八三　一九四四年十月
秋晨思积，空山泬寥，末由言展，每怀靡及。道之多阻，我劳如何。辄复写近作二篇奉正。此宋人之垩也，虽曰恶诗，不忘郢斫，但未可以示时人耳。浮顿首。啬庵道长。
八四　一九四四年十月
昨寄数诗，病其鄙野。倾得五言一章，称近庄语，因复请正。累烦听览，亦将废然就默也。
八五　一九四五年五月六日
啬庵道长坐下：
得上巳日教并辱和章，适小疾，疾已复偕敬仲游犍为清溪，遂稽答谢。拙稿零乱，多随手散佚，偶寄一时之思，实无足存。见示宜付剞劂，深荷爱厚，今犹未暇及此。当俟乱定能还浙中，或以余力删订，自合先事就正耳。书院谋传刻故书，在今日为艰困之业，亦或哂其弇陋。诸公既欲稍集资粮，视其力所能至，小小为之，未敢遽期其广。浮唯堪粗预校理，未能有稗微末。敬仲遂已还渝，答诸公书虑彼中或不以尽闻，兹录一通奉左右，虽琐琐，不敢有隐也。游犍为得二诗，辄并写呈一笑。入夏唯兴居安胜，频枉教诲，不具。弟浮顿首。立夏日。
八六　一九四五年八月二十二日
月初寄《秋涨》一律，旋得贶和奉怀之作，深慰仰望。比道路传闻，寇将自退。果豺虎无虞，便思早理归棹。何日即路，正未可知，感发于中，辄形咏叹。聊复写去数首，以当晤言。冀神理玄通，无间山岳，不斥其词之陋也。秋霖殢人，唯顺时观物，自得无碍，不具。弟浮顿首。啬庵道长坐下。七月望。
八七　一九四五年九月六日
啬庵道长坐下：
七月十九日曾寄数诗，旋获中元日教，并贶和《秋涨》一首，存录甚厚。廿五日洪水骤至，濠上草屋竟倾，不可复居。因移尔雅台避水，复作小诗数首，辄并录奉。虽幸免为鱼，又同栖鸟。世事无常，良无足异，唯旦夕渴望东归。有致渝中诸贤一电，姑妄言之，彼中或未及闻于左右，今别写附上。如有所教示，请以书告敬仲。弟初不为身谋，为相从避难诸子计，不容存而不论，非好事也。潦后新凉，唯履候多豫。伫望音诲，不具。弟浮顿首。
八八　一九四五年十月三日
啬庵道长坐下：
辱贶和诸篇，何期空谷得被云和，慰此幽独，为惠良渥。靡言不报，辄再奉一律为谢。又写近作数首，并乞赐正。古者友朋间篇什往复不厌其频，今或斥为好事。哲人玄嘿，亦病言语之烦，犹恨未能屏绝。然欲假此相见，聊寄其思，或不为过，固不欲以示涂人耳。比闻干戈未戢，舟楫难通，东归之计，尚为虚语，未知需至何时。濠上衡茅已坏，不堪复居，即暂寄山寺过冬。敬仲有来山之讯，亦尚未至，因荷存注，故及之。离索已久，真同槁木。霜寒，唯和豫胜常，不吝时诲。临书跂仰，不具。浮再拜。
八九　一九四六年九月十九日
远辱和章，欣若晤对。方卧荆棘，忽被璆琳。导以逍遥，慰其幽独，为幸厚矣。还杭所遇，多败人意。乱离斯瘼，吾安适归？假舍西泠，殆不可久。不欲枉道徇俗，苟以取容，以是处物益乖，拂人愈甚。比讲习既废，剞劂亦停，坐啸行吟，无所取义。虽暂犹寄迹，终当去之。不能避世，犹将避人。若邪、云门或堪投老，藏身杜口，以毕余年。行路悠悠，无可与语，聊为吾兄一吐之耳。奉酬小律，藉露鄙怀。近作数章，并求教削。秋凉，唯珍重，不宣。
九〇　一九五〇年七月二日
累月未奉来教，怀不能释。近假舍苏堤蒋氏别业。居停蒋苏盦，雅士也，性不谐俗而喜为诗，尤慕高谊，属为致拳拳。暮年得藉屋壁安置故书，犹胜委之道路。图书馆云者，亦为时俗所讪，一任马牛呼耳。孝怀及毅成辈颇见将谏，出启事一通，闻已达之左右，今亦附数纸，聊用为笑。后此若贶书，请迳寄定香桥，并希因便告真如。
九一　一九五一年七月十五日
辱五月晦日教，贶示《雨后》诸什，音旨所被，如履虚乘风，心神俱释。浮向以鄙近之辞进，真土梗矣。浙中阴雨连月，令人邑邑。湖居虽傍苏盦林亭，差适幽独，然目不窥园，足不出户，兴味顿尽，神明益衰，无足复言。来篇率和二首，亦恨少新意，今写在下方，乞正其失。盛夏唯顺时养恬，不吝玄诲，远慰驰情。相见无日，临书神往，不具。浮再拜。啬庵道长坐下。辛卯六月初伏日。
九二　一九五二年二月十一日
啬庵道长坐下：
损辛卯岁除日惠书，良慰怀仰。且喜伤指已愈，无妄之眚不足为患。来篇恢奇，难为嗣响，义无虚辱，亦勉和一首，聊资拊掌而已。年运而往，入此岁来，犬马之齿遂已七十。老而无闻，益深离索之感。故旧不遗，犹或见问，亦有小诗告谢。知我厚我，莫过于子，并以写呈，希切绳之。湖上景物凋弊，绝少过从，掩室杜口，泯然待尽。长言永叹，乃是留惑润生。然惧蹈非时之诫，亦不敢出也。方春犹寒，唯乐天养性，以道自娱。时枉音诲，为望。真如有书来，云将移居。比若晤及，并为道意。不宣。浮再拜。壬辰正月既望。
九三　一九五二年十月二十八日
啬庵道长坐下：
仲秋获惠诗，良慰怀仰。羸病，久废笔研，经月未有以报。比日霜清，伏惟履候无爽。昨偶得二律，聊复写呈，露其鄙拙，深望赐以绳削。目疾药此间乃不可得，老来诸根渐坏，理之必然，亦竟置之，不复求也。燕闲仍冀不倦音诲，不宣。浮再拜上。壬辰秋九月十日。
九四　一九五三年一月二十二日
蒙惠眼药，试之良效，欲为小诗奉谢，思久弗属。今勉缀一律，聊以写呈。辞理枯涩，益见衰耗，不复能达意也。岁暮寒盛，野处块然，弥感茕寂，时望音教，如阳光之被槁木耳。唯和神凝道，不尽。浮再拜。啬庵道长坐下。壬辰腊月八日。
九五　一九五三年六月六日
啬庵道长侍右：
昨蒙惠寄七十摄影，乍亲光相，喜溢心神。悟遍界之不藏，仰身云之无尽。长日瞻对，若在烟霄，非俗情所能喻也。循玩嘉篇，率尔复和一首，并录请正。夏物蕃秀，敬想成都风日和美。唯遵时养恬，神明益楙，不宣。浮再拜。癸巳四月廿五日。
九六　一九五三年十月十七日
八月既望曾寄一简，并为苏盦乞书楹帖，当蒙省录。顷偶得小诗，辄更写奉。拙劣之语，屡渎听览，亦自哂其陋。炳烛余光，结习未舍，固知靡境不空，凡言皆戏，索居苦寂，假是以遣幽独耳。尚冀终教之为幸。又欲验目力，试作小字，下笔枯涩，益不成书。乃知天之所废，不可复振。然非赖针药，犹不能及此也。丹崖晤时并希致声。秋清，唯兴居休胜，餐卫咸宜，不具。癸巳九月十日。
九七　一九五三年十二月二十三日
啬庵道长左右：
辱十月十日教，并赐和诸什，咏叹无斁。兼旬未有以报，今始率成一律，用答存注之厚属。偶游无锡，得二篇，亦并写奉。一时兴寄之言，蹇浅无足观采，取资嗢噱而已。苏盦亦有诗答谢，兹为附达。霜寒，墐户不出，唯日展来篇，有如瞻对。风物不异，日月其慆，瞬及春还，何时言驾？仰唯凝神安道，频枉音诲，以慰拳拳。丹崖均此致意，不宣。浮再拜。癸巳冬至后一日。
九八　一九五四年四月三日
啬庵道长左右：
辱花朝赐和诸什，叹其精绝，难为嗣响。浮炳烛余光，日就衰萧，行与草木同腐，敢自比于金石乎？重荷见勖之厚，读之增悚。道里悠远，山川间之，良不能已于怀，辄复率成短章，用当晤对。此事以恐终废，然暮年酬答，聊以寄其寂寥之思，自视亦渐觉少味矣。比春日载阳，唯纯气大和，神明益茂，临书不胜驰仰。拙句附后，并希绳削。浮再拜上。甲午三月朔。
九九　一九五五年七月十八日
啬庵道长左右：
获五月廿三日教，辱示《移居》诸什，见恬养冲夷，深慰积想。浮寂处寡忻，累月不着一字，今始率尔仰和。思理枯涩，乃类语体，趁韵而已，仍录以为笑。湖上潦后酷热，日唯少食多卧，收视返听，谬谓此中亦具三昧，徒戏论耳。暑中惟颐神自在，若见丹崖，并为道念，不宣。浮再拜上。乙未初伏日。
一〇〇　一九五五年九月二十一日
啬庵道长左右：
辱和《遣热》《暑寱》诸篇，叹为稀有。回视鄙作，爽然自失，如聆九皋鸣鹤而后知蛩吟之细也。法不孤起，仗境方生。老不歇心，徒增语业。继今将扫踪灭迹，韬声辍响。陋不自掩，辄复疣赘一上，但求发药，不敢望垂和耳。比日秋清，唯优游熙怡，益富自得之趣。临颖曷胜驰仰，不宣。浮再拜上。乙未秋分前三日。
一〇一　一九五五年九月二十二日
昨日奉酬短律，率尔下笔，结句粗劣，书已发而悔之。今追改，别写一通寄呈，并谢卤莽之咎。积习难忘，过此当自惩轻忽。不有钝根，何以发上哲之莞尔？或不嫌其烦数邪。乙未秋分前二日，浮再拜白。
一〇二　一九五五年十月二十五日
啬庵道长左右：
获寒露前三日教，并辱和章，如饮醇醪，顿忘疾疢。故知文字般若，应感即形，瓶泻云兴，靡不周浃，何施之厚也。浙中秋来亢旱，湖水尽涸，草木焦枯，令人意兴萧索。稍得近体数首，寄其无憀之思，辄复写呈，乞予绳削。弗敢求和，但冀有新篇不吝示及一二，于愿斯足。炳烛余光，理无久住，微言赠答，已是希声。唯此一事，足慰茕寂，矧各在暮年，弥复可贵。以是不嫌频数，屡献恶诗，所幸被以雅音，药其鄙近，过此更无余念耳。天寒道远，仰望增劳，唯深根宁极，神明益茂。临书不胜拳拳。浮再拜。乙未九月十日。
一〇三　一九五六年二月二十九日
啬庵道长左右：
燕中十日之聚，足慰隔阔。惜牵于酬酢，颇乏优游，非山野所乐。归车复劳远送，益增怅惘。别后未知以何日言旋？且喜御风而行，瞬息即至。春后游峨眉，当可从容相见于吴、会间，此寤寐所求也。浮偃息湖上，羸顿未复，仅成短诗，聊叙鄙怀，辄写奉一笑。春寒，唯珍重，不宣。令弟慧法师道影乞惠一帧，并以为请。浮再拜上。丙申正月十八日。
一〇四　一九五六年
啬庵道长侍右：
前月枉书并惠长律，欣已安抵北都，积想顿释。会暂至广州，得晤力子，获详近履，益慰远念。知都中并不苦寒，且有朋友之乐，料优游暇豫，定多怡适。湖上寂寥，妄思出游，苏其筋脉，然老年终不堪行旅，归后颇惫。得五言一章，聊述所感，辄写呈一笑，用代晤语，不敢望属和也。来春如得相即，颇思奉约一登泰岱，兼谒孔林。未知缘会如何，任运而已。岁暮愁予，但有神往。临书不胜仰企，不远及。弟浮顿首。
一〇五　一九五七年六月二日
别示王君利器□□一文，所谓郭序惜过断烂，然亦见考据之勤。其文附还，并乞致意。丁酉端午前一日。
一〇六　一九五八年三月二十日
累月未致一字，遂成疏阔。近惟目疾良已，神明益茂，深慰驰仰。浮日就昏耄，不出户庭，分绝游观，末由言面。怀不能已，聊复成吟。虽宿习可嗤，或未见摈于仁贤耳。戊戌二月朔，浮再拜。
一〇七　一九五八年七月二十二日
啬庵道长坐下：
春暮辱和诗，叹其精绝，入夏遂酷热废笔砚。近得惠教，亦兼旬未能答。承示周医师论文，此间知友用罗马尼亚针药者颇多，转相索阅，遂不复能寄还。日内近海多风，转凉，餐卫当已复常。浮暑中亦少食多卧，尚可堪忍。自惟日近墟墓，戏为题辞豫书之，好事者劝付石刻，俗工不识隶势笔画，讹谬不成字，乃愈形其辞之陋。今往拓本一通，聊以为笑。又集十言篆刻一幅，亦并附览，或不以诞妄见斥，但不可以示时人耳。奎垣属书小幅，草草塞责。比唯颐神忘暑，益深夷旷之乐，不宣。浮再拜。
一〇八　一九五八年九月二十八日
前月赐和《滤风行》，旷未报谢。每揽琼瑶，益惭土梗，久耽玄默，永断呻吟，不复再进恶诗。昨遇中秋，独对佳月，忽又破戒。陋不自掩，聊复写呈。词未协律，又嫌近俚，然坡乃怀邦，此则遗世，亦似不妨异撰也。蒋苏盦久钦大德，思一瞻仰，今遂造门，幸赐垂接。因付以此纸，藉为进见之资，可乎？
一〇九　一九五八年十一月二十一日
啬庵道长坐下：
秋间承见和《水调歌头》，叹其超绝。适患目疾，久未报谢。顷读惠诗，益感相忆之厚。苏盦未还湖上，来篇已寄沪，冀其北归早得见之。星贤曾来杭相视，近或往谒，仅托其道意，亦未及致书。周医师论罗马尼亚针药治验，颇谓于目疾有益，经年置而未试，殊负指诲，今将求而试之。收视返听，盖是老年当然之则，但得免为左丘明足矣。比日霜寒，唯顺时养藏，神明益茂。临书不胜驰仰。浮再拜。戊戌小雪前二日。
一一〇　一九五九年一月二十六日
辱大寒前一日教，并赐和之作。三复咏叹，不能自已，辄题篇后奉谢。拙作旋有更定，适于大寒日寄呈。寄出后复思于篇末“科学诗人”一联下，增“情忘始信风乘我，机发真同箭去弦”二句，似语意方足。旧时习气未易铲除如此，后生不复知有此事，老年舍此亦无以自娱，思之良复可笑。固不当自匿于知我，亦未欲迳示于途人。诗人托物起兴，不可为典要，不知者或按剑视之，故不如其已也。来教意厚，不容不答，故申其愚怀如此。湖上冱寒，近乃转燠，未知北地如何？仰唯煦神养愉，远慰悁望，不悉。浮再拜上。戊戌冬十二月十八日。
一一一　一九五九年三月八日
啬庵道长坐右：
立春前辱贶和《飞箭行》，后韵至矣，幸哉。向谓世间一切语言俱为戏论，诗乃戏之邮者。今科学虽进，思上游列星或尚早，计过门大嚼，贵且快意而已。来谕称许溢实，殆恒顺众生，所以示教。耄期之年无可自适，不古不今，非唐非宋，适成其为“解放诗”耳。春雨闬门，复成短律，聊奉一笑。发陈方始，益唯神用超然，安乐健行。临颖曷胜驰仰，不具。浮再拜。己亥正月上九。
一一二　一九五九年四月十二日
啬庵道长坐右：
前荷赐和人日诗，讫今未报。一春多雨，索居寡忻，并笔劄亦废矣。迩者龙华高会，海众云臻，浮以负痾绝游，遂虚良晤，念之增劳。苏盦近在湖上，颇慰岑寂，有《南湖禊饮图》卷子，欲乞公于引首题数字以为重。去岁北游奉谒，恨未携此卷自随。今因其嗣君锡夔于役还京，遂命赍呈左右。颇嫌其率渎，又方有小疾，未及作书修敬，属浮代为之请。锡夔亦佳士，望俯赐接见，并因暇一为题之。此虽近好事，其意甚诚，想必不拂其所欲也。仰望唯道履淳和，时望教敕，不尽。浮顿首。旧历己亥三月五日。
一一三　一九五九年八月四日
啬庵道长坐右：
前辱长至日和章，欣若暂对。幻躯不耐酷热，脉见结代，遂来莫干山养疴。此山小有丘壑，竹树交荫，颇堪忘暑。偃卧浃旬，罕出游陟。昨始稍事登览，偶得一诗，直抒所感。念不当匿于知我，辄以写呈，藉资嗢噱。日与木石为侣，益病枯槁。追念曩昔从游之乐，何可复得。月内当不下山，深望来教慰其岑寂。临颖曷胜怀仰之至。山中笔墨不具，倚石写此，幸恕其荒率。浮再拜。己亥七月朔。
一一四　一九五九年八月二十七日
啬庵道长坐右：
辱小汤山来教，赐和《逭暑诗》，叹其精绝。少陵云：“我独觉子神充实。”尤足慰离索之感，使疾疢遽忘矣。北都早凉，想已还精舍。浙中余暑犹炽。浮所患由壮火食气，心脉不振，故乐就幽阴，未敢用灸焫，目疾亦喜阴恶阳。近时药物奇乏，服食之道亦无所施，默存日损而已。便为谢撄宁，朽质不足念也。短诗附呈，益病俚拙，取呈以当晤语，幸不吝绳削，不敢望属和。将俟白露下山。唯道用轻安，和粹弥至，不宣。浮再拜。己亥七月下弦。
一一五　一九六〇年四月二十九日
啬庵道长坐下：
濒行辱书，喜眩疾差已。别又兼旬，想摄卫多适，定可除药。浮还杭惫极，复感温热，入屏风山疗养，顷始粗安。令弟法师塔铭，率尔下笔，不及百言，辞过简质，深恐未当。别纸写奉，幸正其谬失。如或可采，浴佛节前犹可寄缅。未知碑石尺寸，字尤拙劣，若用摄影法上石，似可随意申缩耳。山中笔砚不具，草草书此，临颖不胜神驰。浮再拜。庚子四月四日。
一一六　一九六〇年八月十五日
星贤来书，具道体中安和，神明转胜，闻之喜慰。辄兴短章，申其怀想。不欲多烦听览，更不敢望属和也。山中早凉，白露后还杭，并以附闻。浮再白。
一一七　一九六〇年八月二十五日
啬庵道长坐下：
辱闰月廿六日教，并赐答一律，喜葆光养和，流露行间，如亲睟然之容，浣慰不可言。唯好我过于知我，致有溢美之誉，伏读增悚。《庐山新谣》续得十二章，仍付星贤，请间呈览。率皆放恣之言，乏玄旷之趣。虽不敢自匿其鄙拙，实无当于风诗。老而不进，徒供笑噱而已。在山殊少游陟，近已辍咏，又苦薄寒，不日将还杭矣。秋深，仍望加意颐卫，不宣。浮再拜。庚子七月二日。
一一八　一九六〇年十一月二十五日
啬庵道长侍右：
前辱立冬日教，再和《高阳台》词，深荷累贶之厚。然高韵难酬，因而敛手，尚阙笺答。昨奉九月晦日继示，并附灵光上坐来书，嘱补作令弟慧大师塔铭序。谨依来旨写成后记数行，别纸寄呈。力求近俗，无取词费。虽于昔贤体制或有未符，然义在随时，如斯已足。以序在铭前，宜加润色，记系铭后，不嫌简质。若为刻石计，或刻之碑阴，或别立一石，俱可任便。如用铜制摄影上版，行款大小亦可随意申缩。但苦目疾，下笔惝恍，几不成书，无力更写，未知是否可用？伏望删正，傥尚无大谬，即请转寄灵光，恕不另复。渠惠寄塔影，已由庐山转到，无须更寄也。近日多雨转寒，伏唯顺时颐悦，远慰怀仰，不宣。浮再拜。庚子小雪后三日。
一一九　一九六一年四月十八日
啬庵道长坐前：
经时未通一字，每于星贤书中略闻起居，知去冬眩疾微作，旋已即安。比春深暄和，定占勿药，曷胜怀仰。浮目疾近瞽，益远笔砚，亦不欲数烦听览，故书问日疏。顷偶得小诗，聊复写呈一笑，弗敢劳属和也。如尚未亲笔札，愿得雪湄夫人赐答数行，不异亲闻謦欬。唯调神养气，益臻康愉，不宣。辛丑上巳后一日。浮再拜上。
一二〇　一九六二年二月
经岁未致一字，每从星贤书中知近体转胜，仍时有小眩，不宜亲笔札。恒思就问，又恐劳酬对，不如其已。然怀不能释，辄形于言，聊复写去，不敢望答。烦雪湄夫人略示数行，使得闻摄养之候足矣。
邵廉存
一　一九〇八年
穷居自晦，良友日疏，泊然以思，块然以叹。伏承近讯，实慰宿心，示我周行，惜其冥往。顾君子之嘉宠，悼予生之多愆。爱则镂膺，惭兼泚颡。足下铅椠在手，杀青可书，万言立就，千金不易。市人争买，不数东陵之瓜；朝士能读，何论柳州之集。穆伯长鬻《柳子厚集》于汴京报国寺，榜曰：“能句读者不索值。”朝士过问甚稀。今廉存之书，求者盈门，且出自撰，贤于伯长远矣。 盖文章之有神，亦期会之克相。浮智齐木雁，辩谢雕龙。子云成《玄》，徒覆瓿其奚恤；伊川治《易》，须盖棺而始传。坏简或以代薪，敝帚本非求醵。矧乏中郎之籍，岂贪涑水之名。所以偷存余息，实念朝闻；言凛深渊，敢忘三益。若乃晦庵壮学，未归刘氏之田；太冲暮年，犹仰虞山之粟。斯古人之所同悲，固今日以为甚病。恨早从避世，罔解徇人。屠沽并游，祢衡嗟其难入；伊优取合，赵壹所为兴刺。虽欲下侪卜祝，希业饼酿，翔而后集，其道蔑由。是以子舆有画墁之讥，仲尼有执御之喟。天实为之，谓之何哉。昔畀缥缃，未酬缣帛。逸少之换鹅不闻，元亮之索酤能免。岂云终避，冀幸稍宽。无寤寐之或谖，庶药石之常警。包荒有象，宜臆何辞。
二　一九〇九年
前辱三月二十九日教，知与无量饮酒甚欢，并觏王君育仁。酒间与计当世能文者，齿及鄙陋，猥欲令浮出其撰述，预邮铎之选，且谓浮宜有以应之。承命逡巡，旬日而不报。今复继书督责，浮于是不可以无言矣。浮山泽之人也，非能 知当世之务。然于古立言之君子，其书存者，未尝不求而读之，择焉而考其所归。取今时人之论与古所谓立言者较之，诧其不类甚矣。
夫今之有报纸，比缀国闻，傅以论议，日刊布以告邦之人，非皆自托于立言者邪？使其纪事核而有体，著论详而能择，明于是非得失之故，本乎学术，稽乎政事，准之于义理，介然不阿，好恶无所蔽，辨民志之所乡，使奸回者惮而弗敢恣其私，君子者确乎知正义之不亡而有所恃，则《诗》《春秋》之遗法而良史之材也，岂不信美哉。十年以来，从事于报者众矣，大都哗然用稗贩相标榜。义例则犹是猥杂，文辞则犹是芜秽。又其甚者，以莠言溺吾民。究其始志，欲以哄流俗人之耳，求市利而已，非真有所不得已也。及其馁败，则相随以籍没于官而斗讼于室。呜呼，立言者固如是邪？是故苟于义利之界辨之未明，是非之察讲之未素，而轻于自任，托舆论以售其欺者，非浮所敢知也。
凡今之为报者，既不入于官，则出于私。于兹有人焉，不肯为一二有力者奔走，毅然思尽力于邦人，呼天以自謈，将曰宣吾民之疾苦，正告以振拔之术，触不测之忌而无所避，此其志足尚矣。是报者出，天下且圆视而起，以谓吾民之气将由是而伸，士论之郁而未发者，皆将于是有所集，以竞纡其恉。民志可得而正，祸乱可得而拨矣。虽以浮之颓然自放于人外，亦曷尝不于诸君子望之？杭州密迩上海，而邮传甚滞。《民呼》之来者视他报独后，试求得数纸读之，峥峥有生气矣。然于所谓核而有体，详而能择者，疑若有未尽焉。浮以为报者，实具编年记注之体而兼表志之职者也。其为论说，当有义类。若能本《春秋》之意，惩诸史之失；据所见之世，考之行事；正褒贬，章大义，刺讥必当于经；显微阐幽，彰往察来，则可以备人伦之纪，示王道之归。所谓属辞比事、推见至隐者，此物此志也，诚不宜污损曲狭，自同于邸报，俯拾于野史。而今所以为报者，则视邸报为已进，跂野史犹未及。痤词俚语，纤碎已极，此浮所以为报馆诸君子惜者也。且今日之祸，不患在朝之多小人，而患在野之无君子；不患上之无政，而患下之无学。祸之灼然切肤一国所共见者，得豪杰之士，犹可弭也。独其中于无形发于隐微之地者，为学术人心之大忧。履霜坚冰，驯致其道，辨之不早辨，则人欲横流，天理将废。呜呼，吾为此惧矣。
夫天理终不可灭，人心终不可亡，此确然可信者。然其间必赖学术以维系之。不然者，几何不相率以渐而入于兽也？今之炫文者去经术，尚口者盭躬行，贪功者矜货利，骛名者贼廉耻，人人皆欲有所凭假以求逞。循此以往，人与人相食，不待异族之噬而吾属尽矣。诸君子果欲以济民物为己任，安可不于此加之意乎？古之君子，其立身有本末，其出言有物有序，夫而后可以行远而信。诸君子信能以道谊自任，其中纯然不杂以功利之私，使浮持三寸弱翰竭其所欲言，助诸君子张目，以尽匹夫之责，亦所固愿。若未然者，未同而言，君子所病。浮宁嘿然自噤于穷山，未能嗫嚅忸怩以从诸君子之后。且其所言亦来必有合于诸君子刊报之旨，恐非诸君子所乐闻也。浮读《易》至“有言不信，尚口乃穷”，未尝不废书三叹。益将刊落声华，沉潜味道，不欲以文自显。且恐其学未至，言之不慎，或致害道以疑乱当世，重自绝于圣者之门。以此洗心，退藏于密，非仅守括囊之训也。率复不具。己酉四月十三日。
三　一九〇九年六月
辱初四日教，责浮前书所言，高而不切，不可施之某报。向作是书，特率意为之，其言至卑浅，无伦脊，不切诚有之，高则未也。至谓欲施之某报，则廉存误解吾意，浮曷尝谓将以施之某报邪？固谓廉存勿以示人，而廉存既以语毓仁，又将告之某君，抑若浮之言盖有为而发者，此岂浮之意哉。浮生平不敢薄待天下士，亦不敢轻信天下士。其为说不苟同，亦不强人以同我。知其学之未至，不敢轻有所短长以疑世骇俗。故宁闇然自晦，将以求其所志，何敢妄自矜许以口说求胜于人乎？
来书谓其自处太高，頫视一切，尤非愚陋所敢承也。天下将亡，则民有市心。彼夫报者，固以市道为业者也。乃若浮所言，庶几不悖于著述之旨，而与市道舛驰，宜其乖迕不入。特以廉存为知言之君子，故为略论其粗迹，岂谓遽可执今之为报者尽人而与之争乎？《孟子》曰：“大匠不为拙工改废绳墨，羿不为拙射变其彀率。”夫浮之志，亦犹是而已。《易》曰：“言行者，君子之枢机。可不慎乎？”有文王之德而后可以演《易》，有孔子之志而后可以制《春秋》，有屈原之才而后可以作《离骚》。若夫今之君子，其忲然自许者，亦非浮所敢知也。不能终嘿，复有所云。虽近腐谈，亦足与贤者之意相发，非其性与人异也。己酉五月初六。
四　一九一一年二月三日
向廉存以岁莫还临浦，道杭州，宿于木场巷贾人肆，去吾门数百武而不入，然后知廉存重贿交而轻素友也。春之方至，君子居室，其乐融融。老夫垂尽之年，万物祖于前，百忧集于后虑，不复意人间尚有改岁事。他日重经陋巷，或枉高轩，则暂纵谈谐，亦足慰此茕独，然非所敢望耳。浮顿首。廉存老友足下。辛亥正月五日。
田程　君伟
一九〇八年
来教云：古载记后妃、列女，各以类从。总集若《全唐诗》《全唐文》，后妃、闺媛亦异部居。今以“名媛”颜书而录后妃之作，于义为乖。谨按，古者列女之称皆统后妃而言。刘向造《列女传》，自有虞二妃至三代贤后，并与匹妇杂举，写在一简，后世未闻以为非。永乐中，解缙等受诏纂《古今列女传》，亦用向法。班书沿太史公特书例，以高后入《本纪》，元后别为《列传》，自余后妃总为《外戚传》。范书始立《后纪》，而别出《列女传》。然其序曰：“如马、邓、梁后别见《前纪》，梁嫕、李姬各附《家传》，若斯之类，并不兼书。”由是观之，则其意侪后妃于列女甚明也。
《诗•鄘风•君子偕老》：“展如之人兮，邦之媛也。”《诗序》谓刺卫夫人而作。则周之诗人尝称其君夫人曰媛矣。《毛传》：“美女为媛。”《郑笺》：“媛者，邦人所依倚以为媛助。”《许书》因之。 盖“媛”、“援”以叠韵为训，非假借字也。 皇甫规《女师箴》曰：“唐媛兴妫，文母盛周。”所谓唐媛者，舜之二妃也。然则后妃亦得称媛，于古有之。推魏制有淑媛，后周制有御媛，唐制有昭媛、修媛、充媛，位比于九嫔。名媛之称疑与数名相绲，然媛者，固妇人之美称。总集家有以“名贤”、“群英”名其书者，今曰“名媛”以别于男子，亦犹“名贤”“群英”云尔。名媛者，列女之殊称。列女得该后妃，则名媛亦得该后妃也。
古之总集皆以文为别，挽近变例乃有以人为别者。以人为别，则人为主，文系于人，故人各为类。而一人之文，又各以其文之体制为次，犹之别集也。以文为别，则文为主，人系于文，故文各为类。而一类之文，又以其人之时代流品为次，此一定之例也。萧《选》载帝王之作，不闻与诸文异简。今以后妃之制，与列女同录，似未为过也。凡斯所据，诚知偏漏驳杂，益彰其疏谬。然实未敢轻于畔古，故愿君伟更有以正之。
田毅侯
一九〇九年
伏读所为《宋遗民诗序》，有以见删述之义，其忧患深矣。且夫君子之为书，盖不得已而后作，岂若徒以格律、声偶、字句之末，取贵俗嗜者哉。毅侯为是书，将以出国之脆。夫偷人于滓浊而导之清泠之渊，此其志至盛。然必求其无悖《小雅》诗人之旨，则所录疑于少宽。
尝谓，谓唐以后诗不古若者，妄也。词则工而志则荒，虽古无取；苟其志正，虽词之未至，无病焉耳。由《三百》以至于今，凡为诗者，较其词则远矣，乃若其志考之，盖犹有合者焉。宋之遗民，其人大都憔悴悲思，呻吟痛苦，呼天以自舒，虽欲弗怨，其可得乎？后之人诵之，有以见亡国之酷如是，而知所以发愤自拔。此诚作者及今日撰述之微旨所寓。若必于字句焉察之，则泥矣。然而词之过激者，可以无废；其害义者，不可不去也。
统览集中，郑思肖诗收录特多。思肖为诗颇近怪怒，若《大宋地理图歌》云：“悖理汤武暂救时，谋篡莽操大生逆。”以汤、武下与莽、操比称，斯言实害义之尤。虽曰愤激所出，别有寄托，然足贼矣。浮以为必宜刊之。又《续洗兵马》云：“当知孔明杲卿辈，巍然三代古君子。吕尚磻溪钓文王，乃是汉唐人才耳。”杲卿与孔明人物不同，未可比论；以太公望为出孔明、杲卿下，即孔明、杲卿能安之乎？即曰寄托，其词亦甚病。又赵必王象《赠黄槐谷》一首，若以怼天为词，亦近违道之言。斯三诗者，愿毅侯削而去之。夫诗不以词害志。浮之为是，殆同高叟之固，然愚者之察，弗敢弗告，非欲诋訾古人也。他若俞德邻《游杭口号》末首：“倘有圣贤吾欲中”；方夔《清明》：“洒向南方飏后灰”；郑思肖《德祐元年岁旦歌》：“不变不变不不变”；周友德《钱唐怀古》：“人死海中沉玉玺”，皆于文为不词，然不过语病，不容绳之过严，则虽存之可也。
又唐玉潜亦与于冬青之役，程敏政《宋遗民录》载其《清明日》诗，其言婉以思，似可入录。今收林霁山而遗玉潜，窃所未安。收骨事不宜专属霁山，已别笺册中。 又鄂州梁栋隆吉，虽其祖父曾仕金，栋固身食宋禄，入元不仕，与其弟柱隐茅山以终。《遗民录》有其诗二十首、词二首，鲍廷博刊本复辑补诗三首。亦颇见黍离之哀，非《月洞》《梅岩》比。今集中亦遗之，窃谓宜加选补。又忆邓牧心亦有诗，然大都放言，不甚哀怨，想所不取。又周草窗宜亦可选。 外此郡县诸志中，宜若尚有可增辑者。异日更为续编以广之，则尤美矣。
集中间有讹字，已为卤莽校理，笺于册中，然惧其妄也。属为弁言，盖非敢僭，且于古一书不二序，谨避，为《书后》一篇。言词疏浅，不能赞于万一，心知其不当，惧虚明教。窃谓论遗民者，如是乃可以显其志。若必龂龂于一姓之故，独尊其节，犹之隘也。狂夫之见，幸贤者正其谬失。
许丹　季上
一　一九〇九年五月四日
接书，知奉太夫人居金陵，甚善。金陵才士所萃，且与杨居士为邻，宜益富讲论之乐。季上年甚少，才甚高，艺甚博，浮所仰望。自天下之为道者多歧，世用异论相胜，而道益以晦。学者往往忽于下学之旨，矜口说而不务躬行。斯世所由纷纷，惑于义理之正，不得尽其性，以日趋于槁亡，此人道之忧也。窃愿季上有以采群言之赜而必衷于儒，以圣人之道为归，斯诚今日吾党之任，岂独浮之私心所跂于季上者哉！他非所及。三月望日。
二　一九一〇年四月二十八日
季上足下：
枉书辞旨甚美。夫术之难齐，自古然矣。道之出于自然而不息者，不可以方，体无弗在也。言语所不载，文字所不形，思虑所不介，则其朕绝矣。水之行于地也，随所注而成川；道之散于百家也，因所见而为名。故百川之于水，如其量而止；百家之于道，如其术而止。《易》曰“天下何思何虑”，其斯之谓欤？吾儒之于二氏，其相非久矣。要贵度之吾心而确乎有以自得，斯可以无辨。浮之守其一曲而不化，亦犹足下之不返也。胡君书已别裁答，时伫音教，不宣。庚戌三月十九日。
刘雨山
一　一九〇九年九月二十九日
雨山先生坐前：
浮自放岩穴，远迹人间，偃息衡门，不求闻达。以家舅氏辱与明公雅故，遂致草野之名为左右所知。明公披榛采兰，不图并收蒿艾，猥加延揽。会送舅氏还蜀，道出江州，遽劳使命要之浔上，舅氏敦迫就道，遂不能辞。候谒豫章，谬蒙垂接。既荷握发之勤，复感悬榻之谊，虽古之名贤，劳谦下士，何以加玆？夫汲黯以长揖取重，诸葛以结毦见奇。浮之硁硁曾何足云？若乃祢生草札，疏密得宜，阮瑀典文，增损不易，亦复事殊曩哲，才谢斯选。顾惭顽薄，寔未敢自同宾末。仰惟明公延纳儒雅，言辞如云，时因休沐，得奉谈议。或能少出布衣之论，藉发江海之思。是则郗生入幕，匪可等伦；郭文居园，差堪引况者耳。分当暂违麋鹿之侣，以答明公好士之诚。自还杭州，复婴末疾，抱衅床蓐，不任舟车，虽渴于言侍，未能戒途。伏望明公昭其悬迟，宽以旬日，使积疢朝解，则屣履夕行。恐孤盛怀，兼虚惠伫，辄用陈白，匪敢有他。秋寒，惟为国素卫。不宣。浮顿首。八月既望。
二　一九〇九年
豫章旬日之留，甚荷高谊。还山抱疾，遂迟瞻谒，远劳手毕存问。攀援古昔，辞义谆笃。循览三复，积疢都忘。窃叹明公盛德，泛爱不遗；如浮岩野陋质，犹蒙过意。忘年折节，谦尊弥光。天下之士，有不闻声响臻，争欲输诚于明公之门哉？夫当代贤豪长者所以礼下布衣，为道存也。浮之疏拙，岂足以称？虽欲罄勖埃露，安能仰裨河岳之量乎？虚被明命，良不自安。高秋气肃，宿疟稍解，暂当涉江相诣，冀奉清诲。临书悬驰，伏维台候禔福。
三
寝疾多暇，辄忆旧书。记向从文澜阁得见前明刘忠愍公球《两溪文集》二十四卷，其书似少传本。忠愍，安福人，在明正德间以翰林侍讲数上封事，皆有体要。后以忤王振下诏狱，卒被害，大节凛然。其文章温雅有法度，颇近杨东里。明公望出安福，忠愍之事宜具载谱牒，不省家集是否流传？伏念忠愍为令族先献，而明公今复旬宣斯土，表章固所宜先，收藏更不可阙，未识丛架有无斯帙？若其未备，似可就文澜阁本借抄，于令族文献不无少裨，傥亦明公所乐闻乎？
四
数勤藻翰，眷问蓬蒿。邈矣心飞，翛然神远。承案罗秘籍，坐有佳宾，挥麈生风，不乏清谈之侣，倚筇落日，未忘物外之交，固长者之冲襟，真古人之高致也。浮匹虚自晦，学道无闻，虽复筠箨写书，芰荷为屋，未尝不极论空有，覃究天人，而呕凤难成，吞爻徒梦，只类苏门之仰啸，终齐南郭之长嘘。每欣藏牍之荣，实念投辖之雅。来禽小帖虽一字而堪珍，山居新赋讵尺缣所能写。盛夏唯宜奉时多豫，愿因休沐，常嗣音声。
微军禅师
昨偕友人叶君相访，承与明窗下安排。叶君以和尚尊候未安，未宜频奉酬对，拟别时再来，暂且不欲栖泊，有劳和尚神用，放过不少。望资福刹竿而便回，见德山招手而即悟，故不必定留一宿耳。谨代为肃谢。伏维珍重。不宣。
洪允祥　巢林
一　一九一〇年
辱书以方造《天铎》，征祝颂之词，猥及于浮。夫史失然后报兴，报也者，史家之流也。《传》曰：“《诗》亡然后《春秋》作。”使巢林之为报，能本诗人之旨，秉《春秋》之训，文远而义章，明乎是否得失之故，自足以风动天下。美称之归，犹水之赴壑，何有于野人之言。且未闻颂而可征者也。今之报必有祝，其为用乃近于上梁文、寿诗，至怪俚非体，岂特浮所不能为，亦宜巢林所弗取尔。若比太冲取重于士安，则浮固非其人，矧祝词者又非序之伦耶？诚固陋，未能曲徇足下之意，然甚望巢林之报有以殊异乎俗。嗟乎，巢林勉之矣，非巢林吾何敢道！惟日进醇酒，吐辞如春，自致百世之业。
二　一九一〇年
损十八日教，知夕饮百觚，日出万言，盛哉，洋洋乎！以巢林之才，区区治一报，此如黄河泻地，所注成川，何虑弗给？事方造始而谦让未遑，非其义也。承为称说冯君高义，良所慕悦。卿等翩举于海隅，老夫栖景于岩穴，殊无相见之道耳。来书见方于怀宝，实足发吾之莞尔。吾无仲尼之圣，世有阳虎，当不予讥，巢林何为忧之？
三　一九二六年八月二十三日
来书引喻失义，非所施于老友。道无异同，亦无先后。以真谛言，公固不得异于我；以俗谛言，吾岂又得先于公乎？今夏奇热，此方之人，莫不病暑。乃知金石流、土山焦而不热，徒为诞语。然镬汤炉炭亦正生忍初门，于中正好用力。来教云：“日日忧旱，得雨而喜。”此是诗人本怀。固知忧喜雨旸本非二物，此浮所谓诗以感为体也。人心有私系则失于感通，若虚中廓然，何所不格？雨旸寒暑即是变化云为，在《易》谓之贞，在禅谓之普。故曰“天下何思何虑”，言无私也。异由计起，涂虑万殊；贞乃本然，归致冥一。公能会此，则即诗见道，体物不遗，然后物我顿忘，言象可泯，何事区区与古人较短长乎？残暑犹虐，诸维珍重，不宣。丙寅七月十六日。
四　一九二六年十月九日
累书未报，良由事缘所间，亦是懒漫，欲省言语之繁，此世法所不许。然据公疑处，祇在文字边，如试官发策问，不关要眇。若是真正学道人，必无如许闲络索。大凡文士学佛，不能越教家圈绩，所谓虾蟆跳不出斗也。十年前若与公往复，亦当下笔不能自休。今日视之，只是秀才家活计，直须掷向他方世界始得。顷作得一短偈，奉酬如下：“文殊须按剑，弥勒祇求名。寄语洪居士，胡为止化城？圣贤如电拂，渊默是雷声。明镜非疲照，枯椿不可行。”祇此四十字，答来问已竟。直不敢孤负殷勤，非避繁就简，故作如是狡狯也。若公契此，乃可以本分相见。欲从义路入，熟看肇公《维摩注》尽佳。王弼、郭象有此玄言，无此正眼。
尚有一语答公：释迦、老子、文殊、普贤、观音、弥勒只是一群闲汉。公且理会洪巢林是有是无，是寓言，是表法？象山谓朱济道曰：“识得朱济道，便是文王。”此语是好个入处。今语公只须识得自己，更不用理会诸佛，此语决不相诳。教家亦云，如来智相之身非同色身，迭相见义。此非情识思量分别境界，待公自证。自然一见一切见，成则总成，坏则总坏，了无可疑也。亦无五阴可破，亦无五位可成。公到此时节，方信此言谛实。今日与公饶舌无益也。
来书云：“以躁竞意涉希静之途，苦其难入。”此正情识隔碍，故见有静躁二境，取着转深。法离二边，中亦无住，何有躁静，用人作么？公若契此语，亦是小歇场也。近月以家姊有疾，日读方书，故成阁笔。今稍宁帖，重出公书读之，伸纸率答，纸尽便止，亦无容心。若复有疑，更盼来教，不宣。丙寅九月三日。
五　一九二六年十月十五日
来书目愚论为拨教，虑其为王、何之续。巢林真吾诤友也。然千钧之弩不为鼷鼠发机，吾自为公说，亦是一期药病之言，不可为典要，岂以尽语途人哉。
夫教本心法，禅亦名言。心既不生，言何由立？心言既绝，则禅教双非。举心即差，言发成过。唯其有不生之生，是以有无说之说，此禅教之原也。今示有言，何谓拨教？但欲公悟即言玄契之教，不欲公学依他作解之禅。今乃距鱼兔而守筌蹄，仰化城而疑宝所，揆之教意，夫岂云然？
贤首云：“微言滞于心首，转为缘虑之场。实际居于目前，翻成名相之境。”执教之弊，斯言尽之。公既宗贤首，何为不信其言？五教特立顿教，以收达磨一宗。公今欲外曹溪，此岂贤首之旨耶？智者据《法华》立实教，从南岳亲证三昧，得旋陀罗尼。《法华玄义》一书，真同天地日月，从来无敢致疑。公乃有取于妄人龚自珍删订《法华》之说，直欲废其本经，则天台一宗根本扫地。又引近人悠谬奇诞之言，至疑马鸣、龙树为无其人。此乃真拨教耳。愿公速忏，无堕谤般若过。至以时人不悦学为忧，欲导之以教乘，此是正念。然世间有一等鄙夫，以妄想希求为本，亦谬袭学佛法之名。此如博徒掷枭，牙郎货绢，佛法虽弊不到此。人若此下劣，彼虽有目，不睹教乘。纵令仁者垂慈，亦不奈伊何。使吾遇之，但有合掌杜口而已。
来书云：“观世易空，观心尚窒。”浮愚，实所未喻。即曰权示偏小，亦殊未有斯义。夫所言世者，盖谓三世迁流之相耳。此是自心流注所现，离心岂有世邪？公既重义学，所言空、窒，宜有楷定。将何谓空，何故名窒？详公之意，似以无碍当空，碍故言窒。准斯以谈，世若空者，心已无碍；若心有碍，世岂得空？愿公先空其心，自亡世碍。今云心窒，知世故未遽空也。盖流注想断，心即常住，不迁之体，乃得现前。克实言之，于诸迁流相恒见不迁，故谓之空，非拨之令空，决非莽莽荡荡脱空谩语可得而托也。
公谓读书作诗，正须用情识，此实不然。读书到怡然理顺、涣然冰释时，作诗到“文章本天成，妙手偶得之”时，已非情识境界。此事用力到极处，亦须智讫情枯忽然转身始得，直与参禅无异。否则爱憎取舍，终身劳扰，读书必失之穿凿，作诗亦堕入艰涩，岂有洒落自在分耶？公今日尚未到此田地，无怪处处打成两截。如谓诗与禅必不可合，只缘公胸中有此两物为碍，若双融互夺，二境俱忘，自觉此语为剩。徐俟数年后，公见处又自当别，今且存而不论可也。今日登高，却无诗兴，归来信笔书此，不敌湖上数刻之谈。知得此书时，亦如酒味之薄，不堪一醉。然甚望报以佳诗，消此禅病耳。丙寅九月九日。
六　一九二六年十月二十五日
前日答公书，总为剩语。触忤高贤，罪过罪过！公今日尚未堪受此钳锤，是以大呼屈棒。今请痛筑三拳，亦足为公雪屈。所谓“诬人之罪，以罪加之”，老夫合吃此棒。此亦绝好科诨，公闻之当为破颜满引一杯否？若道湛翁学禅，真乃以儒为戏。吾禅久已掷向他方世界。“禅”之一字是甚乾矢橛？决不肯以此系缚公也。
谈禅已竟，今当说诗。“诗是吾家物”，少陵此语不是自私其祖，人人有分，故作湛翁亦得，作巢林亦得。同坑无异土，何事张乖？教家引经，每举“无二无二分，无别无断故”二语。《大般若经》偈也。 从前读此十字，真如西天人不会唐言，直得五年分疏不下，今日重拈，不觉哑然。若问仁者作么生会？答云：依旧分疏不下。《法华》偈云：“佛子住此地，即是佛三昧。经行及坐卧，常在于其中。”来书坐禅与修止观之问，请诵此语为答。总之，言谈辩 树说，悉皆无益。据公此言，即见公只说到禅与止观之义解，未尝一日实修其事也。若公已修是事，虽未得三昧，即见作诗、上讲堂、吃酒、闲话，总是止观，总是禅，“无二无二分，无别无断故”也。 巢林莫道者老汉又寱语，此教之所由衰也。姑置是事。
今有五言二篇，别纸录呈，奉求属和。其一法度稳密，其一深得比兴之旨，皆非苟作。公此事是当家，莫以此语为过否？以公恶闻禅语，故以是进，亦羯鼓解秽之道也。群儿方戏，未足败吾清兴。然公不肯和吾诗，何其吝也？临书辗然。丙寅九月十九日。
七　一九二六年十一月十八日
来书未会鄙意，因知公于教意皆影响之谈也。将谓仁者善能分疏，此语最毒。今不欲与公逞机锋，实告公，愈分疏愈不是。盖公有如许见解，蕴在胸中，皆足为病，何时得廓然去？昔人有问赵州谂：“至道无难，唯嫌拣择，是时人窠窟否？”谂云：“曾有人问我，直得五年分疏不下。”公若会得我语，则赵州语、如来语，一时顿彻，安用费此间气力？亟亟分疏，转见败阙。此语明知触忤不少，然吾不敢孤负公，所谓答在问处，亦是因公致得，吾未尝有言也。
解黏去缚，亦是家常，何足惊怖？公乃以李卓吾相诧，不知卓吾之病，正坐邪见炽然。不用求真，唯须息见。卓吾邪见若息，元是圣人。公之圣见不忘，亦骂卓吾不得。公学《华严》，岂不闻李长者云“见在即凡，情忘即佛”邪？吾诚不忍公坠在见网，故复不辞话堕，叨忒一上，犯手伤锋，乃非得已。公若不契，一任疑着，吾唯拱手谢过，岂有隐哉。濂洛诸贤莫不参悟，归而求之六经，其辟禅辟佛，乃是大机大用。龙象蹴踏，非驴所堪。公情见未忘，儒佛皆成过患，禅教并是疮疣。以药病喻，正乃大承气汤证候，固非尽人可与。
浮非开堂秉拂之人，亦无聚徒讲学之事，岂暇导人以禅？此公不须为我忧者。即或有人见问，亦且教伊先看《语》《孟》。此一事乃差与公同。前数年有答秀水金甸丞先生一书，颇足与公今日之意相发。因录一通附览。供状具在，请勘验便知。
又有一间事须料简者，来书见称以师，吾与巢林友也。礼：朋友相字。师之称安可滥施？有之，唯俗士尊沙门曰师。自晋以来，习此不察，忘其为如来十号之一。无其德者，滥膺是称，直类土龙刍狗耳。巢林而师我，岂欲沙门我邪？见者疑其为谑，世间名字不可矫乱，须令顺理。浮于巢林，以年则相后，以学则相等夷，何师之有？愿后此勿复以是见施，此亦蠲除戏论之一端也。霜寒，珍重，不宣。丙寅十月十四日。
八　一九二六年十一月
向答一书，其言直遂，有似不逊。经旬未得继教，巢林岂愠邪？切切偲偲，亦犹行古之道，非是葱岭带来。如其不契，亦望以直声报之。朋友道衰久矣，何幸得一巢林，吾言安敢不尽？禅是闲名，大可束阁；性是实德，必须亲证。来书多裁量他人之言，而少向内体究之意，此是功利之余习，亦非义学之家珍。欲断见惑，莫先于此。又不好伊洛诸贤，亦是任情取舍，曾不一考其言。浮愚，以为公于禅教二门涉猎已久，泛泛寻求，终无把鼻。曷若归而求之六经，取法宋贤，约而易入。欲请先看《二程遗书》，平心玩味，则旧来诸见渐可消融。如晋人闻乐彦辅谈义，自觉言语之烦矣。此是承气汤之后改进四君子，公莫谓彼自无疮，勿伤之邪？昨游西溪得一诗，气韵衰飒而格调未弱。聊复写奉，以博一粲。或邀俯和，亦足慰寂漠也。霜寒，珍重，不宣。丙寅十月。
王钟麒　毓仁　无生
一　一九一〇年
获扬州来教，喟然有意乎古者为己之学。忘其固陋，欲引与讲习，见虚己下问之盛。夫以毓仁之才之美，归而求之，将见圣贤可学而至。如浮焉者，安能有所增益于毓仁乎哉？
儒家之言，至二程而极其醇，至晦庵而极其密，此百世之师也。学道不师程朱，是谓出不由户。遗书具在，世人忽焉不之读。读者或又挟其成心以测之，蔽惑所以日深。道之不明，岂非不善学之过与？天下无邦，民弃厥天，则日怵迫于利，以竞其生，不夺不餍。此孟子所谓“仁义充塞，率兽食人”之时至矣。吾党今日唯当反身修德，致命遂志，尽其在己，存天理，去人欲，而后患难夷狄之纷乘乃有以自主而不为所动。此非细事，所愿与毓仁共勉之者也。
《二程全书》奉去一部。《易传》最宜详玩。吉凶消长之理，进退存亡之道，伊川说之最切。“君子居则观其象而玩其辞”，伊川盖深有得于此者。尹和靖曰，伊川之学求之是书足矣，非过言也。来示欿然有求识门径之说，此固撝谦之过。然窃谓欲求门径，莫如先读《朱子文集》。晦翁与友朋论学书最多，其言为学功夫、次第、品节、条目，最深切详尽。于学者之弊，亦摘发无遗。但虚心平气以读之，自能时见己之病痛所在，因而用力。无以急迫之心求之，自有循循之效。此浮年来读朱子书所亲历之言。徒以质本昏懦，未能有得。若以毓仁之明而优柔餍饫于此，必斐然有成矣。今日求所以告毓仁者，似亦无逾于此，千万留意省察，斯道之幸也。
细玩来书，谓人生易尽，不可不早求安身立命之所。此言仍与彼教以“生死事大，无常迅速”而后学者相近，恐犹是旧时学佛病痛。儒者穷理尽性之学，须是于斯道认得端的，粹然循乎天性之自然，非有迫而为之也。孟子曰“尽其心者知其性”者也。圣人，人伦之至，不过能尽其性，不曾于性上加得毫末。所谓性者，亦非有浑然一物可以把捉，但随时体认，不令此心走作向外，则得之矣。程子教学者“涵养须用敬，进学在致知”，此言最为切要，不可忽也。卖文自给，似亦无伤，须令收敛枝叶，返诸义理。是非之间，慎以出之。此亦敬肆之别。凡此之言，鲜不谓腐。感毓仁好问之切，不敢不少尽其愚。病起不能多作字，草草奉此。时望教敕，不宣。
二　一九一〇年
得初四日教，知尊恙比已向安，私心庆慰何极。燕居休养，慎保有术，当日益清佳。焦山据江心水中，残暑环蒸，非秋爽未宜居。又饮食须过江取办，似不若就家为适也。读先儒书随时劄记，亦是蓄聚之功。
见示欲用意编纂月刊一册，志在流布。然此恐易入于急遽捃拾之弊，而少优柔餍饫之思，于人己皆未必有深益。区区窃愿尊兄爱惜心力、深自敛养，俟涵泳既久而后沛然出之，未为晚也。八子丛书，取类既有未安，称名亦觉未当。若以着学术流变，则当上起两汉，下际近代，虽约举亦未可卒尽。若欲示学者宗归，则百温与濂溪殊涂；陆王与程朱异撰。并资讲明固学者所有事，若合为一冶比而同之，则非笃论矣。刻书，须先聚善本而后议刻。即刻一家之书，先后校勘考订，所待讨论者已多。观朱子刻二程遗书，是何等勘酌。近人刻书日趋苟且，于此亦见人心之漓薄。君辈刻书不可不鉴此失。 较近刻书，非浮慕虚名，即私图市利。间有贤智之士，惄然有忧世之心，发愤著述，思易天下。然其有诸己者，未有居安资深之乐；其发乎言者，不胜偏陂掎摭之病。见理未莹，而主张太过，其流失亦非细，大抵皆好胜欲速之念有以误之。此足为深戒。现以自警，亦弗敢弗告也。泰州学术之病，观黎洲所记已见大概。《心斋语录》未见全书，其见龙之说、安心之说，皆甚害学者。 山农、心隐之徒，至今余风犹煽。此种气习，其所由来甚远，亦非面究，莫悉一也。
三　一九一二年
被教，知疾疢未安，深为县情。辛钘曰：“养神为上，养形为下。”伊川先生自言受气甚薄，三十而始盛，四十、五十而始完。尊兄虽清羸，年方壮盛，善自摄卫，可期日强，无事郁郁销损其气也。
时人议论称引，不出异域皮革之书，此灭学之征也。昔之论职官者，犹知考《周礼》；讲刑法者，犹知准《唐律》。今则抱日本法规以议百世之制度，执西方名学以御天下之事理。动色相矜，以为管、葛所不能窥，董、贾所不能谕。及察其研核是非，敷陈得失，则徒连犿缴绕，非真有幽妙闳阔之思、确乎不拔之理也。以此论道经邦，日以滋乱。
吾侪当世所名为腐儒，使不自量而为之敷经术，陈古训，违众迕时，轻有所短长，不亦殆哉？报之为文，贵其有益于时，下匡民志而上以讽示有位，仆诚不足以与于此。哀群言之芜秽，无术以易之，则宁嘿然以没世耳。穷而至于卖文，则苟而已矣。是以思之累日，不得其当，更无矜慎之可言。欲为《求野录》一书，推习俗之所由失，而稍稍傅之于《礼》，就根于人心之不可没者以为说，冀略存坊民正俗之意，庶几恍然于乱名改作之非。才得十余条，须略可成卷，当以写上。子桓极喻于享帚，亭林表质于采铜，亦非所贵也。
数年前曾为《西方艺文志要略》及《欧罗巴诗人传》《文艺复兴论》，并译述未竟，束置累载，今当稍稍出之。恨摆字多讹舛，思倩人缮清本，然后以寄也。
四　一九一二年
手教谨至，承欲造《独立周报》，获睹简章。某君邃于法理，足下长于史事，相与出其论议，必能折衷至当。末流有此，直道所由存矣。嘤鸣之求，下逮鄙拙，亦何敢过于自匿？特念今日欲移风易俗，盖非从容论古所能取效。仆既于当世之务未尝究心，强欲有言，无异对庙堂之士饷以黄冠，坐行阵之间忽陈俎豆。见之者非唯笑鄙说为不伦，亦将讥大报以无择。于简章所标帜志，所谓最新之学理者，不几显然相背耶？
西方艺文之属，鄙意以为辽东之豕白头，无足多异。译文凌乱，颇不耐整理。或适以导民志于非僻，意良不欲出之。至旧时文字，关于考古者亦非今报所取。盖报之职志不在是，羼入此类乃觉其芜而非体。诗则久不作，亦病未有以应也。无量五言力追大谢，近体亦逼少陵。今风雅荡然，出之可以振起颓俗。其存在仆处者，当举以见饷。闻无量且来沪，别后造述必更弘多，求其相助必能增大报之光焰。仆则志焚笔砚已久，今欲以代赁舂、牧豕，强所不能，虽犹幸未随厨俊之后尘，已觉稍失邯郸之故步。
每览顾宁人与潘次耕书云：自今以往，当思中才而涉末流之戒。孝标策事，无侈博闻；明远为文，常多累句。务令声名渐减，物缘渐疏，庶几可免。于今之世，未尝不叹其言之深切。《诗》曰：“不醉不臧，不醉反耻。”又曰：“民之讹言，亦莫之惩。”今足下之为是报，独立不倚，用心甚盛。虽谤伤之来，可置不问，而月旦之间裁量品核，必慎以出之。凤鸣于朝阳而枭音自戢，桐生于高岗则蚍蜉不上，于足下之报深望之矣。
陈独秀　仲甫
一　一九一一年
闻仗策渡江，戮力乡国，见义必为，邦人所仰。金陵新拔，敌已逾淮。虏运未终，经纶匪易，公等勉之。浮山泽之氓，蔑术济屯，分填沟壑，亦无所憾。惟灵隐之约，斯游竟虚，欲求向之摩挲虫篆，敷论《典》《坟》，良不可得，堪为永叹。瞻望靡及，我劳如何。不有遐心，时伫音敕。不宣。
二　一九一一年二月四日
日迟见枉，久而不来，诗人固若是其难致邪？有少浊醪，聊欲速足下共酌，诚即辱驾，以为极欢，否则期以来日，亦唯足下所择，毋使长兴少陵逼仄之叹，真成不可追攀耳。仲甫有咏鹤诗云：“偶然憩城郭，犹自绝追攀。”故以此调之也。 临书莞尔，伫候报决。浮顿首。陈隐居足下。
三
损教以皖中兴学，猥承过意，欲使备讲论，且以大儒之业期之，感相望之厚，弥愧鄙浅，未能庶几于此。邓公以耆德典学乡邦，吾兄淹贯经术，多士模楷，必能化民成俗。使今日复见邹鲁，相从朝夕，岂非至欢？顾自审所学，实不能以及人，恐伤左右之知，以乖皖士之望，是以不敢遽承。当世不乏德行道艺之士足当师儒之任者，若以浮之下学亦冒斯选，此愚心之所疑也。语出中诚，非为虚让，吾兄少能昭其悃愊，不以为隐耳。
越中儒雅，以浮所习，则有田子毅侯，蹈履醇实，长于诗书；叶子佐文博闻循礼，笃守洛闽。二子者，并有师儒之德。田则长住下泉，叶方深遁岩穴，嗟其不能致。既虚嘤鸣之求，亦见茝兰之寂也。闻无量远归，已别致讯，末由言面为叹。率尔奉答，不宣。
书来浮适如沪，所亲以寄沪，而浮又适以是时归，恨其不入怀袖。亟以书抵沪索返寄，遂淹多日，乃得发之。以是陈答稍迟，幸勿为过。
罗守之
一九一一年一月二十九日
还山来，不觉岁暮，竟未致一字为候，固由野性疏蕳，亦以忘言之契，不必托缣素而始申也。每忆寒夜围炉共话时情事，良不可忘，未知何时更得相聚耳。雨老处亦未致书，以托人写忠愍《两汉文集》，尚有数卷未讫。欲俟其写成寄之，省却一篇应酬文字。致劳笺问，亦大可笑也。桂林直无好消息。暮春湖上之约颇能践否？俱在念中。默观时变，全身为上，微名岂足多恋？把玩来书，颇恨其短，岂真苏黄尺牍不肯多着字邪？开春，惟凡百佳胜，临书莞尔。庚戌除夕。
刘雨老
一九一一年二月五日
往岁依左右奉谈仪者经月，明公立分与年，独见礼厚，真有古人风。中心藏之，何日忘之？本与麋鹿相习，但思自遂岩穴，不乐久处庭囿，是以兴言夙迟，长辞还山，卒岁优游，旷于笺谢。比得罗守翁寄讯，谓燕见时颇垂询山中书状，在明公失一野客，何足为念？而惓惓至此，益以彰疏简之咎，无所逃也。中外嚣嚣，未知所届，审时进退，是在明哲。以公盛德，宜享大年，他日从容啸歌，傥得追随林墅，尤至愿矣。忠愍遗集旧托友人募人诣文澜阁转写，数月仅克蒇事。写手不得上选，又数易其人，故楷法殊劣，且全书不能一致。阁中书例不得携出，其典守者不为人佣书。阁峙湖上，所募写官则居城中，须每日携笔砚出城就阁中写之。能书者不肯应募，应者亦以仆仆为苦，未几辄辞去，复易他人，故费日甚多，而不能精写。浮往时尝借抄阁书，亦皆如此。 卷端犹冒署“四库全书”字样。盖阁中须本旧题如此，写官不谙私家传录体式，遂来去也。已写成，不可复易。卷中谓字，旧本所不能无，亦未暇校雠。兹装成八册寄呈，俟以属善书者更用佳纸写定方称藏本。原镌恐不易觏耳。外媵绢素横卷一幅，欲乞明公政事之暇，擩染大笔，用为宠畀。当装以玉轴，袭以文锦，永为镇山之宝。宜明公所不靳也。方春熙和，仰惟钧候禔福。伫望还教，不宣。辛亥正月七日。
叶左文渭清　俟庵
一　一九一五年十一月二十四日
夏末詹君允明来，辱致《述学》，并拜佳茗辛菜之贶，经时未能修答。每想进德之勤，望之弥远。自惟涉学多昧，用心既杂，益以惰废，惧遂不复有闻，或将见绝于君子。然向往之私，固不能以自已也。池州曹子赤霞，与浮为执友，其人多闻好学，笃厚爱人，窃慕尊兄高义，欲遣其子就学门下，以浮尝获交于左右，因使为之介。幸而见许，将以来春躬率其子千里造门，执贽以谒。若曹子之爱其子，岂不有异于常人哉。其尊德乐道，出于中心之诚，浮不敢不为之请，愿无过执谦冲，惠而许之。伏候还辱，将以报书曹子，慰其仰望。霜寒，惟居密养藏，侍奉多嘏，不一一。浮再拜。左文尊兄足下。十月十八日。
二　一九一七年一月三十日
秋初詹君允明来，辱手示，承以深衣之制，先儒考之未详，难可遵用。愧未能博证，以释所疑，因之久而未答。自违讲习，于今四年。虽不敢忘戒惧之意，每叹义理无穷，用力有间，体之于日用之间而知其所失多也。曩者惠书颇有轻许之词，读之实增悚汗。后此深望时加警策，乃为爱之。比日春还，伏维堂上起居多福，所以承顺亲心者，其道益得，和乐之效，必可臻至。尊兄求仁之事，岂复有切于此者乎？林君乐圃敦悦于学，远见诹访，甚愧无以益之。
今日所谓科学，大都艺成而下之事。求之异国，既勤苦难成，欲归而施之实用，又于道鲜适。即以英文言之，昔者浮亦尝问之鞮氏。知欲考其文章流别洎乎学术之变，非多蓄书而历年久殆不可得。且若不以经术为柢，则心无权衡、流于非僻者有之。
窃谓林君始冠之年，似不必以居夷留学为亟，且当研求义理，修之于家。矧与尊兄近在肺胕，相从咨受，其益无方，可以不愿乎其外也。质之林君，以为何如？允明见示，嘱求书目。近年省中坊肆，故书益乏，除局本外，皆颇不易觏。其曹元弼《礼经校释》一种，当托夷初为觅之都市耳。今因詹君还，聊奉旃褥一具， 袜二量，不敢进之老人，或可以颁近侍。詹君行促，率尔书此，不能宣尽。愿体道安仁，孝乎惟孝。临书曷胜怀仰。丁巳十二月十八。
三　一九一八年六月一日
向者允明至，辱书及所遗砚。君子之言，炳乎若白日之照幽谷也。离索日久，过不自省，所学不纯，以为朋友之忧。何幸犹得曲被明诲，其敢不敬拜？诚日兢兢，恐遂违远圣道，自绝于儒者之门。反之于心，求之于圣人之遗言，良不敢溺其所已习而忽其所未闻。每叹至道无方，研几不力，将谓归致是同，因忘涂虑之杂，耽虚玄而好名理，吾实有惭焉。若夫游履隐怪，滞情固必，虽不知择志，将谨之，放辟之患，犹或可止。不有吾子，孰救其失哉！
旧于释氏书不废涉览，以为此亦穷理之事。程子所谓大乱真者，庶由此可求而得之。及 绎稍广，乃知先儒所辟，或有似乎一往之谈，盖实有考之未晰者。彼其论心性之要，微妙玄通，校之濂洛诸师，所持未始有异，所不同者，化仪之迹耳。庄、列之书，特其近似者，未可比而齐之。要其本原，则《易》与礼乐之流裔也。此义堙郁，欲粗为敷陈，非一时可尽。又虑非尊兄今日所乐闻，故不敢以进。
尊兄壹志三《礼》，恪守程朱。虽终身不窥释氏书，何所欠缺？若浮者亦既读之而略闻其义，虽以尊兄好我之深，吾平日信尊兄之笃诚，恨未能仰徇来恉，一朝而屏之。且其可得而扃闭者，卷帙而已。其义之流衍于性道、冥符于六艺者，日接于心，又恶得而置诸？不敢自欺以欺尊兄，避其名而居其实，自陷于不诚之域，故坦然直酬，以俟异日之得间而毕其说。非敢巧自文饰，吝于改过，甘为君子之弃也。
藿食止是庶人之常。昔者朱子豆饭藜羹与学者共，非必比于饮酒不乐之训，意其或者未至甚乖于礼邪？至于礼经名数，诚概乎未究，异日若得相从，必当退就北面，请受其义。此志未尝一日去心。
今天下之患乃在功利，不在禅学。居恒与游者，良有一二翱翔方外之士，谓其犹能外息驰求，内安寂泊，视彼汲汲于利欲者，不犹愈乎？尊兄忧吾容接之广，吾方恨其人难遘耳。承属六圃远来相咨，自愧所学甚杂，不足为之导。以师则不敢居，以友则不敢外，姑出先儒雅言，聊共诵习。优而柔之，使自得之。若平日讲论所及，或有滥入于释氏者，如水既入海，其味无别。浮殊不能自知，是在六圃之善择，并须尊兄之勘验，亦不可以匿而不告也。
今因允明还里，托其携奉近刻《尚书单疏》一部，并果子糖四瓯，聊佐饴蜜之奉。盛夏惟和愉尽道，顺时养长，以间复承教敕。浮再拜。戊午五月廿三。
四　一九二〇年一月二十一日
每从伯敬获详起居，知微有癣疥之疾。想治之有宜，易就平复。又闻先公茔兆已得，未委卜于何日安厝。时物迁变，遂将及期。君子致隆思慕，其犹驷之过隙。然祥祔有时，宜頫循中制。夫惟践形尽性，为能达孝尊亲。尊兄居贤善俗，教思无穷，将以通于神明，俟乎百世，此其所以广孝之道，岂有涯极哉。伯敬相从累月，不忘过庭之训，时因就问，觇其悦学。窃谓治经一以反躬为主，义理所先，文章所后。但愧荒朽无以导之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:08:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>