<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="续蟹谱,续蟹谱全文在线阅读,续蟹谱全文在线下载,大玄古籍书库">
<meta name="description" content="续蟹谱，一卷，褚人获撰，记述螃蟹的专著。《昭代丛书》本。_续蟹谱_全文在线阅读_续蟹谱_全文在线下载_大玄古籍书库">
<title>续蟹谱_褚人获_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">续蟹谱</span> <br/>
          作者： <span class="inputVal" id="bkauthor">褚人获</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,动物志,完结</span> <br/>
          字数： <span class="inputVal" id="bknum">[book_length]3075</span> <br/>
          说明： <span class="inputVal" id="bkdec">续蟹谱，一卷，褚人获撰，记述螃蟹的专著。《昭代丛书》本。</span> <br/>
          封面： <span class="inputVal" id="bkimg">Z_13075.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]续蟹谱
[book_author]褚人获
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,动物志,完结
[book_length]3075
[book_dec]续蟹谱，一卷，褚人获撰，记述螃蟹的专著。《昭代丛书》本。
[book_img]Z_13075.jpg


[book_title]續蟹譜
長洲褚人穫稼軒纂
予性嗜蟹，讀傅肱《蟹譜》，未免朶頤，既作蟹卦，復隸蟹事，以補傅譜之所未備，名曰《續蟹譜》。毛子序始見之，曰：如此下酒物，盍公之同好乎。因付剞劂氏。
蟹以臍尖、團為雄、雌。雄曰蜋螘，雌曰博帶。
蟹腹中之虛實，視月之盈虛。月黑則肥，月明則瘦。其性甚寒，故必用薑。〈《羅氏雜說》〉
蟹生於江者，黃而腥。生於湖者，紺而馨。生於漢者，蒼而清。〈《山家清供》〉
漢武帝時，善菀國貢一蟹，長九尺，有百足，四螯，因名百足蟹。煮食之，其殼勝於黃膠，又名螯膠，勝於鳳喙之膠也。〈《名山藏》〉
呂亢守台州臨海，命工作蟹圖，凡十有二種：一蝤蛑，二曰撥拔掉，三曰擁劍，四曰彭滑，〈即彭𧑅。〉五曰竭朴，六曰沙狗，七曰望潮，八曰倚望，九曰石蜠，十曰蚽江，有十二腳，十一曰蘆虎，十二曰彭蜞。海中又有黃甲、𪓟鼊、蟳、蠘。〈《獅山掌錄》〉
蟹曰無腸公子〈《抱朴子》〉，又名含黃伯〈《清異錄》〉，又名橫行介士 〈兵書〉。藏蟹名含春侯 〈謝諷《食經》〉。
毛勝封蟹為曹邱常侍兼仗甲大使。〈《水族加恩簿》〉
蝤蛑，大者長尺餘，兩螯至強。八月，隨大潮退殼，一退一長。能與虎鬭。〈《埤雅》。〉黃山谷詩：怒目橫行與虎爭，寒沙奔火禍胎成。
擁劍，狀如蟹，從廣二尺許，有爪，一螯偏大而赤，因名執火。一螯甚細，主取食，俗呼越王鈴下。
蟛蚏，生海中，一名長卿。〈《古今注》。〉王吉夜夢一蟛蜞在都亭，作人語曰：我翼日當舍此。吉覺而異焉，使人於都亭候之，見司馬長卿至，吉曰：此人文章當橫行一世。因呼蟛蜞為長卿。卓文君一生不食蟛蜞。〈《成都故事》〉
海陽巨蟹，其殼專車。〈《汲冢書》〉
女丑山有大蟹，廣千里焉。〈《博物誌》〉
有海賈忽見兩山相見出於波間，各高數丈，已忽不見。舟人云：此蟹螯也。〈《潛確類書》〉
江東云：蟹稻之登也，率執一穗，以朝其魁，然後任其所之。蚤夜曹沸，指江而犇，漁者緯蕭承其流而取之，名曰蟹籪。〈陸龜蒙《蟹志》〉
團臍膏，尖臍螯，秋風高，團者豪，請舉手，不必刀，羹以蒿，猶可饕。因舉黃山谷詩云：「一腹金相玉質，兩螯明月秋江。」所謂詩中之騷也。
大德丁未，吳中蟹厄如蝗，平田皆滿，稻穀蕩盡。吳諺「鰕荒蟹亂」，正謂此也。《吳越春秋》稻蟹不遺種。蓋言蟹食稻也，蟹之害稻，自古為然，以五行占之，乃為兵象，是亦披堅執銳介甲之屬。明年，海賊蕭九六大肆剽掠，殺人流血。〈《平江記事》〉
鄞有蛣埼亭。蛣，蚌也，長一寸，廣二分。有小蟹在其腹中，為蛣求食，故名蟹奴。埼，曲岸也。此中多蛣，故以名亭。
關中無蟹，秦人收得一乾蟹，土人怖其形狀，以為怪物。有病瘧者，則借去懸於室中，瘧遂痊。不但人不識蟹，鬼亦不識也。〈《筆談》〉
周草窗嘗觀潮，見一道人負簏自隨，啟而視之，皆枯蟹，多至百餘種，如惠文冠、如皮弁、如箕、如瓢、如虎、如龜、如螘、如蝟，或赤、或黑、或紺，或斑如玳瑁，或燦如錦茜，其一蟹上有金銀絲，皆目所未覩。信海涵萬類，無所不有。昔聞有好事者，居海濱為蟹圖，未知視此為何如也。〈《癸辛雜識》〉
陶穀奉使吳越，忠懿王設宴，因進蝤蛑，詢其族類，忠懿命自蝤蛑至蟛蚏，羅列十餘種。穀笑曰：真所謂一蟹不如一蟹。蓋譏忠懿之不如錢鏐也。〈《聖宋拾遺》〉
宋初，通判常與知州爭權，每云我是郡監。有錢昆者，浙人，嗜蟹，常求補外郡。人問其所欲，昆曰：但得有螃蟹無通判處則可。〈《歸田錄》。〉蘇子瞻詩：欲問君王乞符竹，但憂無蟹有監州。
宋曹翰征幽州，率所部攻城東南隅，卒掘土得蟹以獻。翰謂諸將曰：蟹，水物而陸居，失所也。且多足，彼援兵將至，不可進拔之象。况蟹者，解也，其班師乎。已而果驗。〈《經世奇謀》〉
杜相性嗜蟹，苦痰嗽，人或止之，答曰：痰嗽猶有時，螃蟹過却便沒。〈《雜誌》〉
南唐僕射嚴續，以位高寡學為時所鄙。江文蔚作〈蟹賦〉以譏之，中云：外視多足，中無寸腸，口裏雌黃，每失途而相煦，胸中戈甲，常聚眾以橫行。〈《湘山野錄》〉
宋仁宗內宴饈饌，進蟹一器二十八枚。帝曰：吾尚未嘗，未知枚直幾錢。左右對：直一千。帝不悅，曰：數戒汝輩勿侈靡，一下箸費錢二十八千，吾不忍食也。置之不食。〈《聞見錄》〉
平原郡貢糖蟹，採於河間界。每年採貢時，斲冰火照，懸老犬肉於出蟹處，蟹即浮出，因取之，一枚直百金。以氈密束於驛馬，馳至京師。〈《酉陽雜俎》〉
石蟹生於崖之榆林港內半里許，土極細膩，但最寒，蟹入不能運動，片時即成石矣，人獲之，則曰石蟹。相傳置之几案間，能明目。　臨川水在崖州東一百三十里，唐以此水名縣。中產石蟹，漁人採之，初頗軟，出水堅硬如石。〈《一統志》〉
河南登封縣嵩山有白龜泉，泉有石蟹。客問道士楊洞曰：蟹旁行，天性乎。洞微以手指之，蟹遂直行。〈《山堂肆考》〉
支硎山有細泉自石面罅中流出，雖大旱亦不竭，俗呼為馬婆溺，相傳支道人養馬蹟也。萬曆庚子，忽見乾燥，山中人云：有賈胡每夜燭光，凡半月，取一玉蟹而去。〈《桐下听然》〉
隋煬帝時，吳都獻蜜蟹二千頭，蜜擁劍四甕，法如糖蟹而味佳美。每進御，則旋拭殼面，貼以鏤金龍鳳花鳥，為食品第一。〈《大業拾遺記》〉
明世宗一日御便殿，見蟹行地，問是何物。內臣以蟹對。命取看，背有字曰「張𤧚桂蕚」。驚求其故，轉相追究，乃太監崔文所書，蓋言二人之橫行也。文謫南京。〈《戒庵漫筆》〉
海鹽張方洲〈寧〉，家藏石蟹一枚，其體如玉，以水磨之腥氣如蟹，病目者塗之能脫眥定痛。〈《方洲雜錄》〉
嘉靖中，會稽章禮，始為諸生，後棄之走燕京。甲子，仍入試。主司甫閱卷，有巨蟹鼓甲而前，異之，遂拔置第一。〈《鴻書》〉
明松江幹山沈宗正，深秋設籪於塘，取水族入饌，見三蟹相附而起，視之，乃一蟹八跪俱脫，不能行，二蟹舁以過籪。
天順癸未，東莞方彥卿〈俊〉同黃廷美〈瑜〉會試，寓新安俞君玉家。正月六日，賀廷美懸弧，君玉邀賞花燈，劈糟蟹薦酒。彥卿戲賦〈鵲橋仙〉詞曰：草頭八足，一團大腹，持螯笑向俞君玉，花燈預賞為先生，生日是正月初六。今宵過了，七人八穀，又七日天官賜福，福如東海壽南山，願歲歲春杯盈綠。蓋借蟹寓黃瑜姓名也。〈《雙槐歲鈔》〉
蟹盃，良工以金銀為之，飲不得其法，則雙螯鉗其唇，俟飲盡乃脫。〈鄭獬《觥紀》註〉
鄭超宗〈元勳〉於友人方無違家，見金陵濮仲謙以竹製一蟹一蟬，情態畢肖，置之几上，蠕蠕欲動。〈《耳新》〉
蘇州嘉定縣近海產蝨蟹，大如荳，味甚佳。
建陽產白蟹，直行。遇旱，以盤貯之，迎置壇中，即雨。
千人捏似蟹，大如錢，殼甚堅，壯夫極力捏之不死。
蟹腹下有毛，食之殺人。
增補　張潮
蟹殼燒灰存性，能治跌打骨痛。臨臥時，以熱酒和末，調服五錢，絮被覆之，熟睡一宵，次日即不痛矣。
武林諸若雲云：手無力人，于霜降後買極肥大蟹，雌雄各十二枚，以鐵線縶其八足一螯，虛其一螯不縶。雄者虛左，雌者虛右。蟹既被縶，怒無所施，其力皆注于所不縶之螯，約半日，然後斷取其螯，□以羣藥搗和為丸，服之，則兩臂多力。如慮傷生，不妨于取螯之後去其鐵線，縱之于澤可也。

        </div>
      </div>
    </div>
  </div>
</div>
<!--update:2025-08-30 10:07:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>