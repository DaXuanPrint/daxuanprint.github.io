<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,国朝汉学师承记卷一,国朝汉学师承记卷二,国朝汉学师承记卷三,国朝汉学师承记卷四,国朝汉学师承记卷五,国朝汉学师承记卷六,国朝汉学师承记卷七,国朝汉学师承记卷八,国朝汉学师承记。【标点本】全文在线阅读,国朝汉学师承记。【标点本】全文在线下载,大玄古籍书库">
<meta name="description" content="清江藩著。八卷。约成书于嘉庆二十三年（1818）。阐述清初至嘉庆一百五十年左右的学者57人的撰述、学术思想、渊源关系。使清代学术源流，厘然可考，为清代学术史的重要著作。所列人物，基本上是乾嘉学派的著名学者，对常州学派的主要人物，如庄存与、刘逢禄等，则未列专传。并将开创清代学术风气的黄宗羲、顾炎武置放卷后，以为二人近于理学，谓其“多骑墙之见，依违之言，岂真知灼见哉？”门户之见极明显。又取诸家撰述，专精汉学者，仿唐陆德明《经典释文传注姓氏》之例，附《国朝经师经义目录》一卷。详列清代中前期有关经学的著作，但偏重">
<title>国朝汉学师承记 【标点本】_江藩_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">国朝汉学师承记 【标点本】</span> <br/>
          作者： <span class="inputVal" id="bkauthor">江藩</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,学术,完结</span> <br/>
          字数： <span class="inputVal" id="bknum">[book_length]91071</span> <br/>
          说明： <span class="inputVal" id="bkdec">清江藩著。八卷。约成书于嘉庆二十三年（1818）。阐述清初至嘉庆一百五十年左右的学者57人的撰述、学术思想、渊源关系。使清代学术源流，厘然可考，为清代学术史的重要著作。所列人物，基本上是乾嘉学派的著名学者，对常州学派的主要人物，如庄存与、刘逢禄等，则未列专传。并将开创清代学术风气的黄宗羲、顾炎武置放卷后，以为二人近于理学，谓其“多骑墙之见，依违之言，岂真知灼见哉？”门户之见极明显。又取诸家撰述，专精汉学者，仿唐陆德明《经典释文传注姓氏》之例，附《国朝经师经义目录》一卷。详列清代中前期有关经学的著作，但偏重于训诂考证之作。末附《宋学渊源记》。初刻于嘉庆二十三年，阮元作序。后收入《江氏丛书》《四部备要》《丛书集成初编》和《万有文库》中。</span> <br/>
          封面： <span class="inputVal" id="bkimg">Z_12252.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]国朝汉学师承记 【标点本】
[book_author]江藩
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,学术,完结
[book_length]91071
[book_dec]清江藩著。八卷。约成书于嘉庆二十三年（1818）。阐述清初至嘉庆一百五十年左右的学者57人的撰述、学术思想、渊源关系。使清代学术源流，厘然可考，为清代学术史的重要著作。所列人物，基本上是乾嘉学派的著名学者，对常州学派的主要人物，如庄存与、刘逢禄等，则未列专传。并将开创清代学术风气的黄宗羲、顾炎武置放卷后，以为二人近于理学，谓其“多骑墙之见，依违之言，岂真知灼见哉？”门户之见极明显。又取诸家撰述，专精汉学者，仿唐陆德明《经典释文传注姓氏》之例，附《国朝经师经义目录》一卷。详列清代中前期有关经学的著作，但偏重于训诂考证之作。末附《宋学渊源记》。初刻于嘉庆二十三年，阮元作序。后收入《江氏丛书》《四部备要》《丛书集成初编》和《万有文库》中。
[book_img]Z_12252.jpg


[book_title]序
兩漢經學所以當尊行者，為其去聖賢最近，而二氏之說尚未起也。老莊之說盛於兩晉，然《道德》、《莊》、《列》本書具在，其義止於此而已。後人不能以己之文字飾而改之，是以晉以後鮮樂言之者。浮屠之書，語言文字非譯不明，北朝淵博高明之學士，宋、齊聰穎特達之文人，以己之說傅會其意，以致後之學者繹之彌悅，改而必從，非釋之亂儒，乃儒之亂釋。魏收作《釋老志》後，蹤跡可見矣。吾固曰：「兩漢之學純粹以精者，在二氏未起之前也。我朝儒學篤實，務為其難，務求其是，是以通儒碩學有束發研經、白首而不能究者，豈如朝立一旨、暮即成宗者哉！」
甘泉江君子屏得師傳於紅豆惠氏，博聞強記，無所不通，心貫群經，折衷兩漢。元幼與君同里同學，竊聞論說三十餘年，江君所纂《國朝漢學師承記》八卷，嘉慶二十三年元居廣州節院時刻之，讀此可知漢世儒林家法之承授，國朝學者經學之淵源，大義微言，不乖不絕，而二氏之說亦不攻自破矣。元又嘗思國朝諸儒說經之書甚多，以及文集、說部，皆有可采，竊欲析樓分條，加以翦截，引繫於羣經各章句之下。譬如休寧戴氏解《尚書》「光被四表」為「橫被」，則繫之《堯典》；寶應劉氏解《論語》「哀而不傷」即《詩》「惟以不永傷」之「傷」，則繫之《論語·八佾篇》而互見《周南》。如此勒成一書，名曰《大清經解》。徒以學力日荒，政事無暇，而能總此事、審是非、定去取者，海內學友惟江君與顧君千里二三人。他年各家所著之書，或不盡傳，奧義單辭，淪替可惜，若之何哉！
歲戊寅除夕，阮元序於桂林行館。

[book_title]國朝漢學師承記卷一
先王經國之制，井田與學校相維，里有序，鄕有庠。八歲入小學，學六甲、五方、書計之事，始知室家長幼之節。十五入大學，學先聖禮樂，而知朝廷君臣之禮。所以耕夫餘子亦得秉耒橫經，漸《詩》《書》之化，被敎養之澤，濟濟乎，洋洋乎，三代之隆軌也！秦并天下，燔《詩》《書》，殺術士，聖人之道墜矣。然士隱山澤巖壁之間者，抱遺經，傳口說，不絕於世，漢興乃出。言《易》，淄川田生；言《書》，濟南伏生；言《詩》，於魯則申公培，於齊則轅固生，於燕則韓太傅；言《禮》，魯高堂生；言《春秋》，於齊則胡母生，於趙則董仲舒。自茲以後，專門之學興，命氏之儒起，《六經》、《五典》，各信師承，嗣守章句，期乎勿失。西都儒士開橫舍，延學徒，誦先王之書，被儒者之服，彬彬然有洙泗之風焉。爰及東京，碩學大師賈、服之外，咸推高密鄭君，生炎漢之季，守孔子之學，訓義優洽，博綜羣經，故老以爲前修，後生未之敢異。晉王肅自謂辨理依經，逞其私說，僞作《家語》，妄𢰅《聖證》，以外戚之尊，盛行晉代。王弼宗老、莊而注《周易》，杜預廢賈、服而釋《春秋》，梅賾上僞《書》，費甝爲義疏，於是宋齊以降，師承凌替，江左儒門，參差互出矣。然河洛尚知服古，不改舊章，《左傳》則服子愼，《尚書》、《周易》則鄭康成，《詩》則並主於毛公，《禮》則同遵於鄭氏。若輔嗣之《易》，惟河南、青齊間有講習之者，而王肅《易》亦間行焉。元凱之《左氏》但行齊地，《僞孔傳》惟劉光伯、劉士无信爲古文，皆不爲當時所尚。《隋書》云︰「南人約簡，得其英華；北學深蕪，窮其枝葉。」豈知言者哉！唐太宗挺生於干戈之世，創業於戎馬之中，雖左右櫜鞬，櫛沐風雨，然銳情經術，延攬名流，卽位後讎正《五經》，頒示天下，命諸儒萃章句，爲義疏。惜乎孔沖遠、朱子奢之徒妄出己見，去取失當，《易》用輔嗣而廢康成，《書》去馬、鄭而信僞孔，《穀梁》退麋氏而進范甯，《論語》則專主平叔，棄尊彝而寶康瓠，舍珠玉而收瓦礫，不亦傎哉！宋初承唐之𡚁，而邪說詭言，亂經非聖，殆有甚焉。如歐陽修之《詩》，孫明復之《春秋》，王安石之《新義》是已。至於濂、洛、關、閩之學，不究禮樂之源，獨標性命之旨，義疏諸書，束置高閣，視如糟粕，棄等弁髦，蓋率履則有餘，考鏡則不足也。元明之際，以制義取士，古學幾絕，而有明三百年，四方秀艾困於帖𢬸，以講章爲經學，以類書爲博聞，長夜悠悠，視天夢夢，可悲也夫！在當時豈無明達之人、志識之士哉？然皆滯於所習，以求富貴，此所以儒罕通人，學多鄙俗也。
我世祖章皇帝握貞符，膺圖籙，撥亂反正，伐罪弔民，武德定四海，文治垂千古。順治十三年，勅大學士傅以漸𢰅《易經通注》，以《永樂大全》繁冗蕪陋，刋其舛訛，補其闕漏，勒爲是書，頒之學官。聖祖仁皇帝嗣位，削平遺孽，親征西番，戡定三藩，永清六合，然萬機之暇，棲神墳典，悅志藝文，闡五音六律之微，稽八綫九章之術，天亶𥈠知，典學宏深，伊古以來所未有也。康熙十九年，勅大學士庫勒納等編《日講四書解義》、《日講書經解義》。二十二年，勅大學士牛鈕等編《日講易經解義》。三十八年，奉勅𢰅《春秋傳說彚纂》。五十四年，又勅大學士李光地等𢰅《周易折中》。六十年，又勅大學士王頊齡等𢰅《書經傳說彚纂》，又勅戶部尚書王鴻緒等𢰅《詩經傳說彚纂》。凡御纂羣經，皆兼采漢宋先儒之說，參考異同，務求至當，遠紹千載之薪傳，爲萬世不刋之鉅典焉。世宗憲皇帝際昇平之時，咸寧之世，未明求治，乙夜觀書，雖夙通三乘，然雅重七經。卽位之後，卽刋行聖祖《欽定詩經傳說彚纂》、《書經傳說彚纂》，皆御製序文，弁於卷首，又編定聖祖《日講春秋解義》。雍正五年，御纂《孝經集注》折衷羣言，勒爲大訓，推武、周達孝之源，究天地明察之理，故能心契孔、曾，權衡醇駁也。至高宗純皇帝，御極六十年，久道化成，不疾而速，不行而至，武功則耆定十全，文德則旁敷四海，富旣與地乎侔訾，貴乃與天乎比崇，盛德日新，多文日富。乾隆元年，詔儒臣排纂聖祖《日講禮記解義》。十三年，欽定《周官義疏》、《儀禮義疏》、《禮記義疏》。二十年，大學士傅恒等奉勅𢰅《周易述義》、《詩義折中》。三十年，大學士傅恒等奉勅𢰅《春秋直解》。於《易》則不涉虛渺之說與術數之學，觀象則取互體以發明古義。於《詩》則依據毛、鄭，溯孔門授受之淵源，事必有徵，義必有本，臆說武斷，槪不取焉。於《禮》則以康成爲宗，探孔、賈之精微，綜羣儒之同異，本天殽地，經國坊民，治法備矣。於《春秋》則採三家之精華，斥安國之迂謬，闡尼山之本意，洵爲百王之大法也。經學之外，考《石鼓》，辨大昌、用修之非；刋《石經》，湔開成、廣政之陋。又刻《御製說經文》於太學，皆治經之津梁，論古之樞要，所謂懸諸日月，煥若丹青者也。於是鼓篋之士，負笈之徒，皆知崇尚實學，不務空言，游心六藝之囿，馳騖仁義之塗矣。我皇上誕敷文敎，敦尚經術，登明堂，坐清廟，次羣臣，奏得失，天下之眾，鄕風隨流，芔然興道而遷義，家懷克讓之風，人誦康哉之詠。猗歟偉歟，何其盛也！蓋惟列聖相承，文明於變，尊崇漢儒，不廢古訓，所以四海九州强學待問者，咸沐《菁莪》之雅化，汲古義之精微。縉紳碩彥，青紫盈朝；縫掖巨儒，絃歌在野；擔簦追師，不遠千里；講誦之聲，道路不絕，可謂千載一時矣。
藩綰髮讀書，授經於吳郡通儒余古農、同宗艮庭二先生，明象數制度之原，聲音訓詁之學，乃知經術一壞於東、西晉之清談，再壞於南、北宋之道學，元明以來，此道益晦。至本朝，三惠之學盛於吳中，江永、戴震諸君繼起於歙，從此漢學昌明，千載沉霾，一朝復旦。暇日詮次本朝諸儒爲漢學者，成《漢學師承記》一編，以備國史之採擇。嗟乎！三代之時，弼諧庶績，必舉德於鴻儒；魏晉以後，左右邦家，咸取才於科目。經明行修之士，命偶時來，得策名廊廟。若數乖運舛，縱學窮書圃，思極人文，未有不委棄草澤，終老邱園者也。甚至饑寒切體，毒螫�膚，筮仕無門，齎恨入冥，雖千載以下哀其不遇，豈知當時絕無過而問之者哉！是記於軒冕則畧記學行，山林則兼誌高風。非任情軒輊，肆志抑揚，蓋悲其友麋鹿以共處，候草木以同彫也。
閻若璩〈張召　吳玉搢　宋鑒〉
閻若璩，字百詩。先世居太原縣西寨村，五世祖始居淮安。祖世科，明萬歷甲辰進士，官至布政司參議。父修齡，郡學生。若璩生，世科愛之，常抱置膝上，摩其頂曰︰「汝貌文，其爲一代儒者以光吾宗乎！」若璩生而口吃，性鈍。六歲入小學，讀書千遍，不能背誦。年十五，冬夜讀書，扞格不通，憤悱不寐，漏四下，寒甚，堅坐沉思，心忽開朗，自是穎悟異常。是年，補學官弟子，一時名士如李太虛、方爾止、王于一、杜于皇，皆折輩行與交。若璩研究經史，寒暑弗徹。嘗集陶貞白、皇甫士安語，題所居之柱云︰「一物不知，以爲深恥；遭人而問，少有寧日。」其立志如此。年二十，讀《尚書》，至古文，卽疑二十五篇之僞，沈潛二十餘年，乃盡得其癥結所在，作《古文尚書疏證》。其說之最精者，謂︰「《漢書‧藝文志》言︰『魯共王壞孔子宅，得古文《尚書》，孔安國以攷二十九篇，得多十六篇。』《楚元王傳》亦云︰『逸《書》十六篇，天漢之後，孔安國獻之。』古文篇數之見於西漢者如此，而梅賾所上乃增多二十五篇︰此篇數不合也。杜林、馬、鄭，皆傳古文者。據鄭氏說，則增多者《舜典》、《汨作》、《九共》、《大禹謨》、《益稷》、《五子之歌》、《嗣征》、《典寶》、《湯誥》、《咸有一德》、《伊訓》、《肆命》、《原命》、《武成》、《旅獒》、《冏命》十六篇，而《九共》有九篇，故亦稱二十四篇。今晚出《書》無《汨作》、《九共》、《典寶》等篇︰此篇名之不合也。鄭康成注《書序》，於《仲虺之誥》、《大甲》、《說命》、《微子之命》、《蔡仲之命》、《周官》、《君陳》、《畢命》、《君牙》，皆注曰『亡』，而於《汨作》、《九共》、《典寶》、《肆命》諸篇，皆注曰『逸』。逸者，卽孔壁《書》也。康成雖云受《書》於張恭祖，然其《書贊》曰︰『我先師棘下生子安國，亦好此學。』則其淵源於安國明矣。今晚出《書》與鄭名目互異，其果安國之舊耶！」又云︰「古文傳自孔氏，後惟鄭康成所注者得其眞；今文傳自伏生，後惟蔡邕《石經》所勒者得其正。今晚出《書》『宅嵎夸』，鄭作『宅嵎䥫』；『昧谷』，鄭作『柳谷』；『心腹腎腸』，鄭作『憂腎陽』；『劓刵劅剠』，鄭作『臏宮劓割頭庶剠』，與眞古文旣不同矣。《石經》殘碑遺字，見於洪适《隸釋》者五百四十七字，以今孔《書》校之，不同者甚多。碑云『高宗之饗國百年』，與今《書》之『五十有九年』異；孔敘三宗以年多少爲先後，碑則以傳敘爲次，則與今文又不同。然後知晚出之《書》蓋不古不今，非伏非孔，別爲一家之學者也。班孟堅言︰『司馬遷從安國問故，故《堯典》、《禹貢》、《洪範》、《微子》、《金縢》諸篇多古文說。』許愼《說文解字》亦云︰『其稱《書》孔氏。』今以《史記》、《說文》與晚出《書》相校，又甚不合。安國注《論語》『予小子履』，以爲《墨子》引《湯誓》，其辭若此，不云此出《湯誥》，亦不云與《湯誥》小異，然則『予小子履』云云，非眞古文《湯誥》，蓋斷斷也。其注『雖有周親，不如仁人』句，於《論語》則云『親而不賢不忠，則誅之，管蔡是也。仁人謂微子箕子，來則用之』；《尚書》則云『周，至也。言紂至親雖多，不如周家之少仁人』。其詮釋相懸絕如此，豈一人之手筆乎！」又云︰「古未有𡗝族之刑，卽苗氏之虐，亦祇肉刑止爾，有之，自秦文公始。僞作古文者，偶見《荀子》有『亂世以族論罪，以世舉賢』之語，遂竄之《泰誓篇》中。無論紂惡不如是甚，而輕加三代以上以慘酷不德之刑，何其不仁也！荀卿曰︰『誥誓不及五帝。』《司馬法》言︰『有虞氏戒於國中，夏后氏誓於軍中，殷誓於軍門之外，周將交刃而誓之。』當虞舜在上，禹縱征有苗，安得有會后誓師之事？此亦不足信也。《司馬法》曰︰『入罪人之地，見其老弱，奉歸無傷，雖遇壯者，不校勿敵。敵若傷之，藥醫歸之。』三代之用兵，以仁爲本如此，安得有『火炎崑岡，玉石俱焚』之事？旣讀陳琳《檄吳文》云︰『大兵一放，玉石俱碎。』鍾會《檄蜀文》云︰『大兵一發，玉石俱碎。』乃知其時自有此等語，則此《書》之出魏晉間又一佐也。」又云︰「《武成篇》先書一月壬辰，次癸巳，又次戊午，已是月之二十八日，後繼以癸亥、甲子，是爲二月之四五日，而不冠以二月，非今文書法也。《洛誥》稱乙卯，《費誓》兩稱甲戌，此周公、伯禽口中之詞，指此日有此事云爾，豈史家紀事之例乎！」又云︰「《書序》，《益稷》本名《棄稷》，馬、鄭、王三家本皆然，蓋別是一篇，中多載后稷與契之言。揚子雲《法言‧孝至篇》言︰『合稷契之謂忠，謨合臯陶之謂嘉。』子雲親見古文，故有此言。晚出《書》析《臯陶謨》之半爲《益稷》，則稷與契初無一言，子雲豈鑿空者耶！」其辨《孔傳》之僞云︰「三江入海，未嘗入震澤，孔謂江自彭蠡分而爲三，共入震澤者，謬也。金城郡，昭帝所置，安國卒於武帝時，而《傳》稱積石山在金城西南，豈非後人作僞之證乎！《傳》義多與王肅注同，乃孔竊王，非先有孔說而王取之也。漢儒說六宗者，人人各異，王肅對魏明帝乃取《家語》『孔子曰所宗者六』之語，肅以前未聞也，而《僞傳》已有之，非孔竊王而何！」其論可謂信而有徵矣。
康熙元年，始游京師，合肥龔尚書鼎孳爲之延譽，由是知名。旋改歸太原故籍，爲廩膳生。崑山顧炎武游太原，以所𢰅《日知錄》相質，卽改訂數則，炎武心折焉。未幾，出游鞏昌，與陳秀才壽善，一夕共成七言絕句百首，名曰《隴右倡和詩》。十七年，應博學宏詞科試不第，留京師，與長洲汪編修琬反覆論難。琬著《五服考異》成，若璩糾其繆，琬雖攺正，然𧅰前轍，謂人曰︰「百詩有親在，而喋喋言喪禮乎！」若璩聞之，曰︰「王伯厚嘗云︰『夏侯勝善說禮服，言禮之喪服也。蕭望之以禮服授皇太子，則漢世不以喪服爲諱也。唐之奸臣以凶事非臣子所宜言，去《國恤》一篇，識者非之。』講經之家豈可拾其餘唾哉！」崑山徐贊善乾學問曰︰「於史有徵矣，於經亦有徵乎？」若璩曰︰「按《雜記》曾申問於曾子曰︰『哭父母，有常聲乎？』申，曾子次子也。《檀弓》︰『子張死，曾子有母之喪，齊衰而往哭之。』夫孔子沒，子張尚存，見於《孟子》。子張沒而曾子方喪母，則孔子時曾子母在可知，《記》所載《曾子問》一篇，正其親在時也。」乾學歎服。三十一年，客閩歸，乾學延至京師爲上客，每詩文成，必屬裁定，曰︰「閻先生學有師法，非吳志伊輩所及也。」合肥李公天馥亦云︰「詩文不經百詩勘定，未可輕易示人。」及乾學以尚書歸里，奉勅修《一統志》，開局於洞庭東山，旣又移嘉善，後歸崑山，若璩皆從事焉。若璩精於地理之學，山川形勢，州郡沿革，瞭若指掌。嘗曰︰「《孟子》言讀書當論其世，予謂並當論其地。少讀《孟子》書，疑滕定公薨，使然友之鄒問孟子，何緩不及事；及長大親歷其地，方知故滕國城在今縣西南十五里，故邾城在今鄒縣東南二十六里，相去僅百里，故朝發而夕至，朝見孟子而暮卽反命也。」因𢰅《四書釋地》六卷、《釋地餘論》一卷。又據《孟子》七篇，參以《史記》諸書，作《孟子生卒年月考》一卷。晚年，名益著，學者稱爲潛邱先生。世宗在潛邸，手書延至京師，握手賜坐，呼「先生」而不名。索觀所著書，每進一篇，未嘗不稱善。疾亟，請移就外，留之不可，乃以大牀爲輿，上施青紗帳，二十人舁之出，移居城外十五里，如臥牀簀，不覺其行也。卒年六十有九，時康熙四十三年六月八日。世宗遣官經紀其喪，親製輓詩四章，有「三千里路爲余來」之句。後爲文以祭之，有云︰「讀書等身，一字無假，孔思周情，旨深言大。」若璩以諸生而受聖主特達之知，可謂得稽古之榮矣。
平生長於考證，遇有疑義，反覆窮究，必得其解乃已。嘗語弟子曰︰「曩在東海公邸夜飲，公云︰『今晨直起居注，上問古人言使功不如使過，此語自有出處，當時不能答。』予舉宋陳良時有《使功不如使過論》，篇中有秦伯用孟明事，但不知此語出何書耳。越十五年，讀《唐書‧李靖傳》，高祖以靖逗留，詔斬之，許紹爲請而免。後率兵破開州蠻，俘擒五千，帝謂左右曰︰『使功不如使過，果然。』謂卽出此。又越五年，讀《後漢書‧獨行傳》，索盧放諫更始使者勿斬太守，曰︰『夫使功不如使過。』章懷注︰『若秦穆公赦孟明而用之，霸西戎。』乃知全出於此。甚矣學問之無窮，而尤不可以無年也！」天性多否少可，詞科五十人中，獨許吳志伊之博覽，徐勝力之强記而已。如李天生，謂其杜𢰅故事；汪鈍翁，謂其私造典禮。所服膺者三人，曰錢受之、黃太沖、顧寧人。然論受之則曰︰「此老《春秋》不足作準。」論太沖則曰︰「太沖之徒麤。」《待訪錄》，指其繆訛不一而足。《指摘日知錄》一卷，見《潛邱劄記》中。藩聞之顧君千里云︰「曾見初印亭林所刋《廣韻》，前有校刋姓氏，列『受業閻若璩』名。」則若璩常執贄崑山門下。然若璩所著書中不稱亭林爲師，豈亭林沒後遂背其師耶？所著《古文尚書疏證》、《四書釋地》、《孟子生卒年月考》、《潛邱劄記》，行於世。子詠，亦能文。
同時山陽有張弨者，字力臣，隱於賈，受業於崑山顧炎武，究心小學。有《婁機漢隸字原校本》，敘曰︰「自隸變篆以就省，而碑版各家可以隨意增減點畫，改易偏旁，好異尚奇，貽誤後學。今悉凖之《說文》，於《漢隸字原》中取一正體，以朱筆標出之；或破體而不至背正體者，亦標出之；其雖無當於正體而近是者，亦㸃出之；其全譌者，則據《說文》駁正之；其本碑不誤而《字原》抄寫致錯者，亦校正之。」論「辭」字曰︰「辭」乃「辭訟」之「辭」，若「辤受」之「辤」，則從「受」，而「文詞」之「詞」又別焉。論「懷」字曰︰「懷」乃「懷想」之「懷」，若「褱抱」之「褱」，則不從「心」，而「褢袖」之「褢」，又別焉。論「麟」字曰︰麟，大牝鹿也，非西狩所獲也。四靈之一，乃「麐」字也。論「氤氲」二字曰︰以篆法當作「壹㚃」，而隸無「㚃」字，故借爲「烟煴」，又借「煴」而爲「緼」，若「氤氲」乃俗字，而「絪」亦俗字也。論「雕」字曰︰「雕」之爲「鵰」，猶「雞」之爲「鷄」，本一字，而彫則𤥨也。今反歧「雕」與「鵰」爲二字，而系「雕」與「彫」爲一字，謬之尤者也。論「華」字曰︰古作「𠌶」通作「�」，宋齊以前無『花』字，北朝魏齊之交，始有之。論「彊」字曰︰「彊」者，弓有力也。「强」則蚚也，非彊也。論「累」字曰︰「繫纍」之「纍」省而爲「累」，非「積絫」之「絫」。論「序」字曰︰「庠序」之「序」是學名，非「次敘」之「敘」。論「艸」字曰︰「艸」乃象形，若「草」，則斗櫟實也，別爲一字。論「气」字曰︰凡「天气」「地气之「气」皆「气」也，加「米」是「氣廩」之「氣」。今妄以「氣」爲「气」而加食字爲「餼」，贅文也。論「俊」字曰︰千人之材曰「俊」，若「雋」，則肥肉也。�]爲「弓」之橫體，引弓射隹，故曰得雋，非俊也。今加「人」於「雋」旁，通以爲「俊」，謬之大者也。論「黻」字曰︰黑與青相次之文，巿則上古蔽前之皮，其字象形。「巿」之重文曰「韍」，非「黻」也。後世加「艸」於「巿」爲「芾」，非也；又改「韋」作「糸」爲「紱」，亦非也。漢人不曉，妄用之。宋之米元章名芾，而通書作「黻」，皆誤也。其書之大畧如此。力臣雖不知古人假借通用之說，然謹守叔重之書，辨鄕壁虛造之字，其學識遠出戴侗、楊桓之上矣。雅好金石文字，遇荒村野寺古碑殘碣埋沒榛莽之中者，靡不椎拓。嘗登焦山，乘江潮歸壑，往山巖之下藉落葉而坐，仰讀《瘞鶴銘》，聚四石，繪爲圖，聯以宋人補刻字，証爲顧況書，援據甚核。力臣書法唐賢，世稱能品，爲炎武寫《廣韻》及《音學五書》，今世傳彫本是也。
力臣之後有吳玉搢，字藉五，號山夫。考古書文字之異，取字體之假借通用者，系韻編次，各注所出，爲之辨証，著《別雅》五卷。亦癖金石，與力臣同嗜，作《金石存》十卷。乾隆年間，游京師，秦大司寇蕙田延至味經軒中，校定《五禮通考》。後以廩貢生官鳳陽訓導卒。
又有安邑宋半塘者，傳潛邱之學。半塘名鑒，字符衡，世居運城。生而穎悟，善讀書。乾隆甲子，舉於鄕。戊辰，成進士，銓授浙江常山縣知縣。三年，調鄞縣。蒞鄞七年，以廉能升廣東南雄府通判，署連州，又署澳門同知，又署潮陽縣。所至有政聲，士民立生祠，頌遺愛焉。以親老告歸，囊無長物，攜書數千卷而已。歸田後，弟某爲確山令，馳書招之，至確山，卒於官署。半塘湛深經術，尤精小學，以潛邱《古文尚書疏證》文詞曼衍而不爾雅，重輯《尚書攷辨》四卷。嘗曰︰「經義不明，小學不講也。小學不講，則形聲莫辨而訓詁無據矣。《說文解字》乃小學之祖也，取而疏之，治經者其有所津逮乎！」採經、史、《方言》、《釋名》、《玉篇》、《廣韻》、《水經注》諸書爲《說文解字疏》，詳贍辨博。又益以坿、借、備三門。如《水部》「沛」字，本遼東水名，附訓爲澤，借訓爲大爲仆，此皆見於經傳者。若見於史者，如《漢書‧禮樂志》「神哉沛」，師古注「沛，疾也」；司馬相如《封禪文》「沛然攺容」，師古注「感動」；又《大人賦》「沛艾赳螑」注，張揖曰︰「沛艾，駊騀也。」則謂之「備」也。此乃宋氏一家之學。附者，《說文》無此訓，以經注訓附益之，故曰附。至於借，例與附益無二，又非通借之借，意當時必有一說以處之，不可得聞矣。又有《易見》、《尚書彙鈔》、《漢書地理考》、詩文集藏於家。子葆淳，字帥初，一字芝山。乾隆甲午優貢生，癸卯舉人，隰州學正，以例授國子監助敎。學問淹通，工詩古文詞。性愛金石，隸書行楷山水皆入能品，傳其家學。時陽城張古餘太守與芝山友善。太守名敦仁，古餘其字也。乾隆甲午舉人，乙未成進士，戊戌補應殿試，以知縣用，今官吉安府知府。於學無所不窺，邃於經術，尤精天文歷算，北方之儒者也。
胡渭〈黃儀　顧祖禹〉
胡渭，初名渭生，字朏明，一字東𬋈，世爲德清人。曾祖友信，明隆慶戊辰進士，廣東順德縣知縣，有政聲，工古文，與歸有光齊名，世所稱思泉先生也。父公角，天啟甲子舉人。渭生十二而孤，母沈攜之避寇山谷間，雖遭顚沛，猶手一編不徹。十五爲縣學生，試高等，充增生，屢赴行省試不售，乃入太學，嘗館益都馮文毅公家。渭潛心經義，尤精輿地之學。崑山徐尚書乾學奉詔修《一統志》，開館洞庭山，延渭與黃儀子鴻、顧祖禹景范、閻若璩百詩分郡纂輯，因得博觀天下郡國書，又與子鴻輩觀摩相善，而問學益進焉。
渭素習《尚書‧禹貢》，謂僞孔、孔沖遠及蔡沈於地理皆疎舛，如三江當主鄭康成說，庾仲初之言不足信；「浮于淮泗，達于河」，「河」當從《說文》作「菏」；「滎波旣豬」，「波」當從鄭康成本作「播」；梁州之黑水與導川之黑水不可溷而爲一。因足疾家居，博稽載籍及古今注釋，攷其異同而折中之，依經立解，章別句從，成《禹貢錐指》二十卷。錐指者，取《莊子‧秋水篇》「用管窺天，用錐指地」之意，言所見者小也。又謂《禹貢》山川非圖不明，而漢永平中賜王景之圖及晉司空裴秀之圖皆亡，宋程大昌《禹貢山川地理圖》世無傳本，而合沙鄭氏東卿《禹貢二十五圖》世亦罕覯，且於郡國山川未能精審，先儒舊說與經異者不能𨤲正。乃據九州島五服導山導水之文，證以地志、《水經》，參之傳紀，計里畫方，爲圖四十七，古今水道山脈，條分縷析，聚米畫沙，如身歷目擊者矣。漢唐以來，河道遷徙，雖非《禹貢》之舊，要爲民生國計所繫，故於《導河》一章，備攷歷代決溢攺流之跡。論近日淮黃之勢云︰「清口不利，海口愈塞，加以淫潦，而河淮上流一時並決。洪澤諸湖衝盪高堰，人力倉卒難支，必決山、鹽、高、寶諸湖，而淮南海口沙壅更甚，爲禍尤烈。近日治河，乃遏之使不得北，而南入於淮，以便運耳。南行非河之本性，東衝西決，率無寧歲，非治河治漕也。設會通有時不用，則河可以北。先期戒民，凡田廬塚墓當水之衝者悉遷他所，官給其費，兩岸之隄增卑倍薄，更於低處創立遙隄，使暴水至，得左右游波，寬緩而不迫。然後縱河所之，決金龍，注張秋，而東北由大清河入於渤海，不煩人力也。」其說可稱卓論，豈不通時務之迂儒所能哉！
嘗謂《詩》、《書》、《禮》、《春秋》皆不可無圖，惟《易》無所用圖，六十四卦，二體六爻之畫，卽圖也。八卦之次序方位，乾坤三索、出震齊㢲，二章盡之矣，安得有先後天之別哉！《河圖》之象，自古無傳，何從擬議！《洛書》之文，見於《洪範》，五行九宮初不爲《易》而設。作《易圖明辨》十卷。又言《洪範》古聖所傳，如日月之麗天，有目者所共覩，而間有晦盲否塞者，先儒曲說爲之害也。漢儒《五行傳》專主災異，以瞽史矯誣之說亂彝倫攸敘之經，其害一也。《洛書》之本文，具在《洪範》，宋儒創爲白黑之㸃、方圓之體、九十之位，書也而變爲圖矣。且謂《洪範》之理通於《易》，劉牧以九爲《河圖》，十爲《洛書》，蔡元定兩易其名，其害二也。《洪範》元無錯簡，而宋儒任意改竄，移庶徵「王省惟歲」以下爲五紀之傳，移皇極「斂時五福」至「其作汝用咎」，及三德「惟辟作福」以下並爲五福六極之傳，其害三也。作《洪範正論》五卷。又作《大學翼眞》七卷，言格物致知之義，釋在《邦畿章》內本無缺文，無待於補。其議論之正，可謂通儒矣。
康熙己卯，因再從姪會恩官京師，乃復游日下，禮部尚書李振裕、侍講學士查昇，皆以爲當代儒宗。未幾，以老病歸。昇供奉內廷，暇日以《禹貢錐指》進呈，上覽而嘉之，問年籍，對曰︰「浙江人，六十餘歲，禮部侍郎胡會恩之叔也。」四十二年，法駕南巡，渭𢰅《平成頌》一篇，獻諸行在，有詔嘉獎，召至南書房直廬，賜饌及書扇，又御書「耆年篤學」四大字賜之，禁直諸臣咸謂一時之曠典云。五十三年正月九日，卒於家，年八十有二。
黃儀，常熟人，篤信古學，放經史中地理及各家輿地書靡不究心。謂班《書‧地志》所載諸川，第言其所出所入，而中間經歷之地不可得聞，惟《水經注》備著之，然非繪圖，讀者不能了然於心目。乃反覆尋玩，每水各爲一圖，如某水出某縣，向某方，流逕某縣某方，至某縣合某水，某縣入某水，無一不具。閻若璩見之，不忍釋手，歎曰︰「酈道元千古以下第一知己也！」
顧祖禹，無錫人，徙居常熟，客於釣渚渡，依范九鼎，後居膠山黃守中家。父柔謙，字剛中，精於史學，著《山居贅論》一書。祖禹少承家訓，不事帖𢬸，經史皆能背誦如流水。性好遠游，足跡遍天下，無所遇，歸而閉戶著書，𢰅《歷代州域形勢》九卷、《南北直隸十三省》一百十四卷、《川凟異同》六卷、《天文分野》一卷，共一百三十卷，又用開方法繪地圖　卷，名曰《讀史方輿紀要》。凡職方廣輿諸書承譌襲謬，皆一一駁正，詳於山川險要及古今戰守之蹟，而景物名勝皆在所略，讀其書，可以不出戶牖而周知天下之形勝，爲地理之學者，莫之或先焉。世所稱三大奇書，此其一也。其二則梅文鼎《歷算全書》，李清《南北史合抄》。然合抄本人所易爲，李書尤嫌疏漏，豈能與顧氏、梅氏之書稱鼎足哉！
張爾𭍾
張爾歧，字稷若，自號蒿庵居士，濟陽人也。少爲縣諸生，遜志好學，工古文詞，著《天道論》、《中庸論》、《篤終論》，爲時所稱。年三十，讀《儀禮》，歎曰︰「漢初，高堂生傳《儀禮》十七篇。武帝時，有李氏得《周官》五篇，河間獻王以《考工》補《冬官》，共成六篇，奏之。後復得古經五十六篇於魯淹中，其十七篇與高堂生所傳同，餘三十九篇無師說。《漢志》所載傳《禮》者十三家，其所發明，皆《周官》及此十七篇之旨也。十三家獨《小戴》大顯，近代列於經以取士，而《二禮》反日微。蓋先儒於《周官》疑信各半，而《儀禮》則苦其難讀故也。夫疑《周官》者，尚以新莽荊國爲口實，《儀禮》則周公之所定，孔子之所述，當時聖君賢相士君子之所遵行，可斷然不疑者，而以難讀廢，可乎！」因鄭康成注文古質，賈公彥釋義曼衍，學者不能尋其端緒，乃取經與注章分之，定其句讀，疏其節，錄其要，取其明注而止，有疑義則以意斷之，亦附於末，始名《儀禮鄭注節釋》，後攺名《儀禮鄭注句讀》。又參定監本脫誤凡二百餘字，並考《石經》脫誤凡五十餘字，作《正誤》二篇附於後。成書之時，年五十有九矣。崑山顧炎武游山左，與爾歧友善，讀其書而爲之序，手錄一本，藏山西祁縣所立書堂。嘗與汪琬書，稱爾歧之學根本先儒，立言簡當。又《與友人論師道書》曰︰「獨精《三禮》，卓然經師，吾不如張稷若。」其爲亭林所推重如此。爾歧閉戶著書，是以世無知者，平生交游，炎武之外，則長山劉友生、樂安李象先、關中李中孚、王宏𢰅四人而已。所著書有《夏小正傳注》一卷、《吳氏儀禮考注訂誤》一卷、《弟子職注》一卷、《老子說略》二卷、《濟陽縣志》九卷、《蒿庵集》三卷、《蒿庵閒話》二卷，《春秋傳議》未成。晚年蕭然物外，不與世接，自爲墓銘而卒。
馬驌〈王爾膂〉
馬驌，字宛斯，一字驄御，鄒平人。順治己亥進士，謁選在京師，用才望與順天鄕試同考官，後爲淮安府推官。尋奉裁攺知靈壁縣，有善政，卒於官，士民皆哭，且號於上曰︰「願世世奉祀。」於是得部檄，祠名宦。驌少孤，事母以孝聞。頴敏强記，於書無不精研，而尤癖《左氏春秋》，以敘事易編年，引端竟緒，條貫如一傳，謂之《左傳事緯》，凡數萬言。又取太古以來及亡秦之事，合經史諸子，鉤括裁纂，佐以圖考，參以外錄，謂之《繹史》，分五部︰一曰《太古三皇五帝》，計十篇；二曰《三代夏商西周》，計二十篇；三曰《春秋十二公時事》，計七十篇；四曰《戰國春秋至亡秦》，計五十篇；五曰《外錄》，紀天官、地志、名物、制度等，計十篇。合一百六十篇，篇爲一卷。其書最精，時人稱爲「馬三代」。顧炎武讀是書，歎曰︰「必傳之作也！」康熙四十四年，仁皇帝南巡狩，至蘇州，一日，垂問驌所著書，命大學士張玉書物色元板。明年四月，令人賫白金二百兩至鄒平購板入內府。
同時有王爾膂，字襄哉，號止庵，一號泡齋，掖縣諸生，讀經宗漢學，以爲鄭夾漈謂漢人窮經而經亡，此言大非。漢儒有家法，七十子之大義賴漢以存，窮經而經亡，當在魏晉以後。蓋荀、虞之《易》亂於王輔嗣，馬、鄭之《書》亡於僞孔氏，賈、服之《春秋》淆於杜元凱，其幸存者，毛、鄭之《詩》，何氏之《公羊》，鄭氏之《三禮》耳。窮經當以毛、何、鄭爲主，然後參以六朝、唐、宋、元、明諸儒，擇其善而折衷焉，庶乎可矣。其論讀史也，以正史爲主，而旁証以外史，如《前後漢》外，有荀悅、袁宏兩《漢紀》；《三國志》外，有蕭常《續漢書》、謝陛《季漢書》；《晉書》外，有崔鴻《十六國春秋》；《南北史》、《宋》、《齊》、《梁》、《陳》、《隋》諸書外，有許嵩《建康實錄》；《新唐書》外，有劉昫《舊唐書》、范祖禹《唐鑒》；《五代史》外，有尹洙《五代春秋》，范坰、林禹《吳越備史》，勾延慶《錦里耆舊傳》，馬令、陸游《南唐書》；《宋史》外，北宋有王禹偁《東都事略》、曾鞏《隆平集》，南宋有李心傳《建炎以來朝野雜記》、徐夢莘《北盟會編》、葉紹翁《四朝聞見錄》；《元史》外，有蘇天爵《名臣事略》。凡此諸書，皆當參互考訂，以知其得失。亦一時之學者也。
《國朝漢學師承記》卷一

[book_title]國朝漢學師承記卷二
惠周惕〈惠士奇　惠松崖〉
惠周惕，字元龍，一字研溪，吳縣人。先世居扶風。遠祖元祐徙洛陽，靖康末以文林閣學士扈高宗蹕，如臨安，家湖州。生善，分爲四支︰曰四七，曰卄一，曰三八，曰小一。三八支後七傳至倫，始遷吳縣東渚邨，五傳至洪，洪年至一百五歲，吳下所稱「百歲翁」是也。洪生萬方，萬方生有聲，有聲生周惕。有聲字樸庵，明歲貢生，與同里徐枋友善，以九經敎授鄕里，尤精於《詩》。研溪先生少傳家學，又從徐枋、汪琬游，工詩古文詞。旣壯，阢於貧，遍遊四方，與當代名士交，秀水朱彝尊亟稱之，文名益著。康熙辛未，成進士，選庶吉士，因不習國書，攺密雲知縣，卒於官。著有《易傳》、《春秋問》、《三禮問》、《詩說》及《研溪詩文集》。
子士奇，字天牧，晚年自號半農人。研溪先生夢東里楊文貞公來謁，已而生先生，遂以文貞之名名之。年十二，卽能詩，有「柳未成隂夕照多」之句，爲先輩所激賞。二十一爲諸生，不就省試。或問之，曰︰「胷中無書，焉用試爲！」乃奮志力學，晨夕不輟，遂博通六藝九經諸子及《史》、《漢》、《三國志》，皆能闇誦。嘗與名流宴集，坐中有難之者曰︰「聞君熟於《史》《漢》，試爲誦《封禪書》。」先生朗誦終篇，不遺一字，衆皆驚服。戊子，鄕試第一，明年，成進士，選庶吉士，散館授編修。癸巳、乙未會試，兩充同考官。聖祖嘗問廷臣誰工作賦，閣學蔣廷錫以華亭王頊齡、仁和湯右曾及先生三人對。其後己亥正月，太皇太后升祔禮成，奉命祭告炎帝陵、舜陵。故事，祭告使臣，學士以上乃得開列，先生以編修得膺寵命，洵異數也。庚子，主湖廣鄕試。冬，奉命督學廣東。雍正元年癸卯，命留任三年。嘗謂漢時蜀郡僻陋，文翁守蜀，選子弟就學，遣雋士張寬等東受七經，還以敎授。其後司馬相如、王褒、嚴遵、揚雄相繼而起，文章冠天下。漢之蜀，今之粵也。於是毅然以經學倡。三年之後，通經者多，文體爲之一變。又謂今之校官，古博士也。博士明於古今，通達國體，今校官無博士之才，弟子何所效法！訪諸輿論，有海陽進士翁廷資，其學品勝校官之職，具疏題補韶州府敎授，得以誘進多士。吏部以學臣向無題補官員之例，格不行。世宗特旨︰「惠士奇居官聲名好，所舉之人諒非徇私，著照所請補授，後不爲例。」在任遷右春坊右中允，超擢侍講學士，轉侍讀學士。丙午，任滿還都，送行者如堵牆。旣去，粵人設木主配食先賢︰廣州於三賢祠，惠州於東坡祠，潮州於昌黎祠，元旦及生日，諸生肅衣冠入拜。其得士心如此。丁未五月，奉旨修鎭江城，以產盡停工罷官。乾隆元年，奉旨調取來京引見，以講讀用，所欠修城銀兩得寬免。丁巳六月，補侍讀。戊午，以病告歸。辛酉三月卒，年七十有一。
先生邃深經術，𢰅《易說》六卷、《禮說》十四卷、《春秋說》十五卷。其論《易》曰︰「《易》始於伏羲，盛於文王，大備於孔子，而其說猶存於漢。不明孔子之《易》，不足與言文王；不明文王之《易》，不足與言伏羲。舍文王、孔子之《易》而遠問庖犧，吾不知之矣。漢儒言《易》，如孟喜以卦氣，京房以通變，荀爽以升降，鄭康成以爻辰，虞翻以納甲，其說不同，而指歸則一，皆不可廢。今所傳之《易》，出自費直，費氏本古文，王弼盡攺爲俗書，又創爲虛象之說，遂舉漢學而空之，而古學亡矣。《易》者，象也。聖人觀象而繫辭，君子觀象而玩辭，六十四卦皆實象，安得虛哉！」
其論《春秋》曰︰「《春秋》三傳，事莫詳於《左氏》，論莫正於《穀梁》。韓宣子見《魯春秋》曰︰『《周禮》盡在魯矣。』然則《春秋》本周禮以記事也。《左氏》褒貶皆春秋諸儒之論，故紀事皆實，而論或未公。《公羊》不信國史，惟篤信其師說，師所未言，則以意逆之，故所失常多。要之，《左氏》得諸國史，《公》、《穀》得之師承，雖互有得失，不可偏廢。後世有王通者，好爲大言以欺人，乃曰︰『三《傳》作而《春秋》散。』於是啖助、趙匡之徒爭攻三《傳》，以伸其異說。夫《春秋》無《左傳》，則二百四十年盲然如坐闇室之中矣。《公》、《穀》二家，卽七十子之徒所傳之大義也。後之學者當信而好之，擇其善而從之，若徒據《孟子》『盡信書不如無書』之說，力排而痛詆之，吾恐三《傳》廢而《春秋》亦隨之而亡也。《左氏》最有功於《春秋》，《公》、《穀》有功兼有過，學者信其所必不可信，疑其所必無可疑，惑之甚者也。」
其論周禮曰︰「《禮經》出於屋壁，多古字古音，經之義存乎訓，識字審音，乃知其義，故古訓不可攺也。康成注經，皆從古讀，蓋字有音義相近而僞者，故讀從之。後世不學，遂謂康成好攺字，豈其然乎！康成《三禮》、何休《公羊》，多引漢法，以其去古未遠，故借以爲說。賈公彥於鄭注如『飛茅』、『扶蘇』、『薄借綦』之類，皆不能疏，所讀之字亦不能疏，輒曰從俗讀，甚違『不知蓋闕』之義。夫漢遠於周，而唐又遠於漢，宜其說之不能盡通也，況宋以後乎！周秦諸子，其文雖不盡雅馴，然皆可引爲《禮經》之證，以其近古也。」
幼時讀卄一史，於天文、樂律二志未盡通曉。及官翰林，因新法究推步之原，著《交食舉隅》二卷，言︰「測日食者先求食限，食限必在兩交，去交近則食，遠則否，有入食限而不食者，未有不入食限而食者也。古法不能定朔，故日食或在晦。說者謂日之食晦朔之間，月之食惟在望，此知二五而不知十也。日月有平行，有實行，有視行；日月之食亦有實食，有視食。實食者，日月在天相揜之實度；視食者，人在地所見之初虧，食甚復圓也。古術或知求實行，莫知求視行；皆知求平朔，莫知求實朔。故不能定朔者，以此。七政有高卑，故有恒星天，有五星天，有日天，有月天。古人以恒星最高，遂指恒星爲天體；新法於恒星天之外，又有宗動天，合於九重之數。宗動者，七政之所同宗也。沈括謂日月星辰之行，不相觸者，氣而已，此不知歴象者也。如日月有氣而無體，則月焉能揜日哉！日高而月下，五星亦有高下，高下旣殊，又焉能相觸乎！《春秋》『日有食之，旣』，旣者，有繼之辭，非盡也。新法謂之金錢食︰日大月小，月不能盡揜日光，故全食之時，其中闕然，而光溢於外，狀若金錢也。」
又𢰅《琴𨗹理數考》四卷，其略云︰「十二律，黃鍾至小呂爲陽，蕤賓至應鍾爲隂，陽用正而隂用倍，蕤賓長，小呂短，黃鍾中，自古相傳之舊法也。晉永嘉之亂，有司失傳。梁武帝始攺舊法，黃鍾長，應鍾短，小呂中，由是陽正隂倍之法絕。漢魏律𨗹小呂一均之下徵調，黃鍾爲宮，有小呂，無蕤賓，故假用小呂爲變徵，黃鍾𨗹之黃鍾宮爲正宮，小呂𨗹之黃鍾宮爲下宮，徵最小而以爲宮，故爲下宮。隋鄭譯遂以黃鍾正宮當之，擅去小呂，用蕤賓，以附會先儒宮濁羽清之說。夫宮濁羽清者，指下徵調而言，譯攺爲正宮，是以歴代之樂皆患聲高。隋唐以來，惟奏黃鍾一均，而旋宮之法廢矣。古法盡亡，獨存於琴𨗹，𨗹孔疎密，取則琴暉。琴之十二律起於中暉，𨗹之七音生於宮孔。黃鍾𥴦從宮孔黃鍾始，一上一下，終於蕤賓；琴自中暉黃鍾始，一左一右，終於十暉。」書成，惟嘉定王進士恪見而喜之，餘莫能解也。
所著有《紅豆齋小草》、《詠史樂府》，及《南中集》、《采蓴集》、《歸耕集》各一卷，《人海集》四卷、《時術錄》一卷。海內學者稱爲紅豆先生。初，研溪先生由東渚邨遷居郡城東南香溪之北，郡城東禪寺有紅豆一株，相傳白鴿禪師所種，老而枯矣。至是時，復生新枝，研溪先生移一枝植堦前，生意郁然，僧𥈠目存爲繪《紅豆新居圖》，自題五絕句，又賦《紅豆詞》十首，和者二百餘人。四方名士過吳門者，必停舟訪焉。因自號紅豆主人。所以鄕人稱研溪先生曰老紅豆先生，半農先生曰紅豆先生，松崖先生曰小紅豆先生。
松崖先生，半農先生之次子也，名〈家諱。〉，字定宇，一字松崖。初爲吳江學生員，復攺歸元和籍。自幼篤志向學，家有藏書，日夜講誦，自經、史、諸子、百家、襍說及釋道二藏，靡不穿穴。父友臨川李紱一見奇之，曰︰「仲孺有子矣。」學士視學粵東，先生從之任所。粵中高才生蘇珥、羅天尺、何夢瑤、陳海六，時稱惠門四子，常入署講論文藝，與先生爲莫逆交。至於學問該洽，則四子皆自以爲遠不逮也。及學士毁家修城，先生往來京口，饑寒困頓，甚於寒素。遭兩喪，不以貧廢禮。終年課徒自給，甑塵常滿，處之坦如。雅愛典籍，得一善本，傾囊弗惜，或借讀手鈔，校勘精審，於古書之眞僞，瞭然若辨黑白。乾隆十五年，詔舉經明行修之士，兩江總督文端公尹繼善、文襄公黃廷桂交章論薦，有「博通經史，學有淵源」之語。會大學士九卿索所著書，未及進而罷歸，然先生於兩公，非有半面識也。年五十後，專心經術，尤邃於《易》，謂宣尼作《十翼》，其微言大義，七十子之徒相傳，至漢猶有存者。自王弼興而漢學亡，幸傳其略於李鼎祚《集解》中。精揅三十年，引伸觸類，始得貫通其旨，乃𢰅《周易述》一編，專宗虞仲翔，參以荀、鄭諸家之義，約其旨爲注，演其說爲疏，漢學之絕者千有五百餘年，至是而粲然復章矣。書垂成而疾革，遂闕《鼎》至《未濟》十五卦，及《序卦》、《雜卦傳》二篇。孔氏《正義》據馬融、陸績說，以爻辭爲周公所作，與鄭學異。其所執者，《明夷》六五云「箕子」，《升》六四云「王用享于岐山」，皆文王後事也。先生獨能辨之。於《明夷》之五曰︰「箕子當從古文作『其子』，『其』古音『亥』，亦作『萁』。劉向云今《易》『其子』作『荄茲』，荀爽據以爲說，讀『萁子』爲『荄茲』。『其』與『亥』，『子』與『茲』文異而音義同。《三統術》云『該閡于亥』，『孳萌于子』，該、亥亦同物也。五本《坤》也，《坤》終於亥，《乾》出於子，用晦而明，明不可息，故云『其子之《明夷》』。馬融俗儒，不識七十子傳《易》之大義，讀『其』爲『箕』，蓋涉《彖傳》而譌。五爲天位，箕子臣也，而當君位，乖於《易》例甚矣。謬種流傳，兆於西漢。博士施讐讀『其』爲『箕』，蜀人趙賓述孟氏之學，以爲箕子《明夷》，隂陽氣無箕子，箕子者，萬物方荄茲也。賓據古義以難諸儒，諸儒皆屈，於是施讐、梁邱賀皆嫉之。孟喜、讐、賀同事田王孫，喜未貴而學獨高。喜所傳《易家候隂陽災變》書，得自王孫，而賀惡之，謂無此事。語聞於上，宣帝遂以喜爲攺師法，中梁邱之譖也。讐賀嫉喜而並及賓，班固作喜傳，亦用讐賀之單詞，皆非實錄。劉向《別錄》猶循孟學，故馬融俗說，荀爽獨知其非，復用賓古義，而晉人鄒湛以漫衍无經譏之。蓋魏晉以後，經師道喪，王肅詆鄭氏而禘郊之義乖，袁凖毁蔡服而明堂之制亡，鄒湛譏荀諝而《周易》之學晦，郢書燕說，一倡百和，何尤乎後世之紛紜也！」於《升》之四曰︰「文王爻辭，皆據夏商之制。《春秋》引《夏書》︰『惟彼陶唐，帥彼天常，有此冀方。』服虔云︰『堯居冀州，虞夏因之。』《禹貢》冀州『治梁及岐』，《爾雅》云︰『梁山，晉望也。』諸侯三望，天子四望，梁山爲晉望，明梁、岐皆冀州之望。此王謂夏后氏受命祭告，非文王也。」其說《乾》之四德曰︰「元者，天地之始。《說文》『元從一』，『道立於一，造分天地，化生萬物』。《乾》之初九，積善在下，陽之始生，東方爲仁，故云『善之長』。隂陽交而後亨，《乾》之九二當上升《坤》五爲天子，故《文言》再言君德。經凡言亨者，皆謂《乾》《坤》交也。《乾》六爻二四上匪正，《坤》六爻初三五匪正。《乾》變《坤》化，六爻皆正，成兩《旣濟》，故云『各正性命，保合太和』。和卽利，正卽貞也。經凡言利貞者，皆爻當位，或變之正，或剛柔相易。惟《旣濟》一卦，六爻皆正，故云『剛柔正而位當』。《襍卦篇》所謂『《旣濟》定』也。卦具四德者七，《乾》《坤》變化而成兩《旣濟》；《屯》三爻變，《革》四爻變，皆成《旣濟》；《隨》三四易位，成《旣濟》；《无妄》三四易位，上爻又變而成《旣濟》；《臨》二升居五位，三爻又變而成《旣濟》︰故皆言元亨利貞也。」其論占筮之法曰︰「《易》稱天下之動貞夫一，故卦爻之動，一則正，兩則惑。京氏筮法，一爻變者爲九六，二爻以上變爲八。晉公子得貞《屯》悔《豫》皆八，乃三爻變，不稱《屯》之《豫》而稱八；穆姜遇《艮》之八，乃五爻變，不稱《艮》之《隨》而稱八︰所謂貞夫一也。七者，蓍之數；八者，卦之數。蓍圓而神，卦方以知，神以知來，知以藏往。知來爲卦之未成者，藏往爲卦之已成者，故不曰七而曰八。《春秋內外傳》無筮得某卦之七者，以七爲蓍之數，未成卦也。」
又因學《易》而悟明堂之法，𢰅《明堂大道錄》八卷、《禘說》二卷。大略謂《說卦》「帝出乎震」，帝者，五帝也，在太微之中，五德相次以成四時，聖人法之，立明堂爲治天下之大法。明堂有五室四堂，室以祭天，堂以布政。王者承天統物，各於其方以聽事，謂之明堂月令，今所傳《月令》是也。古之聖人，生有配天之德，沒有配天之祭，故太皥以下歴代稱禘，太皥以木德，炎帝以火德，黃帝以土德，少皥以金德，顓頊以水德。王者行大享之禮於明堂，謂之禘、祖、宗，其郊則行之南郊。禘、郊、祖、宗四大祭，而總謂之禘者，禘其祖之所自出故也。鄭注《大傳》「不王不禘」，及《詩‧長發》「大禘」箋，皆云︰「郊祀天」，是郊稱禘也。《周頌‧雝》序云︰「禘太祖也。」鄭箋云「太祖謂文王」，是祖稱禘也。劉歆云「大禘則終王」，是宗稱禘也。董子曰︰「天地者，先祖之所自出也。」禘者，禘其祖之所自出，故四大祭皆蒙禘名。禘禮上溯遠祖，旁及毁廟，下逮功臣。聖人居天子之位，行配天之祭，推人道以接天，而天神降，地示出，人鬼格，夫然而隂陽和，風雨時，五穀熟，草木茂，羣生咸遂，物无疵癘，所謂《旣濟》定也。先儒皆以明堂上有靈臺，下有辟雍，四門有太學。熲容《春秋釋例》云︰「太廟有八名︰肅然清靜，謂之清廟；行禘祫，序昭穆，謂之太廟；告朔行政，謂之明堂；行饗射，養國老，謂之辟雍；占雲物，望氛祥，謂之靈臺；其四門之學，謂之太學；其中室，謂之太室︰總謂之宮。」盧植《禮記》注亦云︰「明堂卽太廟，與靈臺、辟雍古法皆同一處，近世殊異，分爲三耳。」而晉時袁凖著論非之，昧於古制矣。王者覲諸侯或巡狩四岳，則有方明，方明者，放乎明堂之制也。亦謂之明堂，《荀子》所謂「築明堂於塞外以朝諸侯」。戰國時，齊有泰山明堂，卽方明也。《周書》「朝諸侯則於明堂，覲諸侯則設方明」，故虞禋六宗而覲四岳羣牧，《周禮》方明而覲公侯伯子男。六宗方明，卽明堂六天之神，鄭氏謂天之司盟，非也。自明堂之制不詳，而禘禮亦廢。鄭氏知圜邱方邱之爲禘，而不知爲明堂六帝。王肅又誤據魯禘，攺禘爲宗廟之祭，無配天之事，此魏明所以㡿漢四百餘年廢無禘祀也。禘行於明堂，明堂之法本於《易》。《中庸》言至誠可以贊化育，與天地參，此明堂配天之義也。又有《易漢學》七卷、《易例》二卷，皆推演古義，鍼砭俗說。
於《書》有《古文尚書考》二卷，謂孔壁中古文得多十六篇，內有《九共》九篇，析之爲二十四篇。鄭康成所傳之二十四篇，卽孔壁眞古文，東晉晚出之二十五篇，與《漢書》不合，可決其僞，唐人詆鄭所傳爲張霸僞造者妄也。今文《太誓》三篇，其略見於《太史公書》，太史公從安國問故，當可信，唐人尊信晚出之《太誓》，而以今文《太誓》爲僞，亦非也。
於《春秋》有《左傳補注》六卷，自序云︰「嘗見鄭康成之《周禮》、韋宏嗣之《國語》，純采先儒之說，末乃下以己意，令學者審其異同。杜元凱《春秋集解》雖根本前修，而不著其說，又其持論間與諸儒相違，於是樂遜《序義》、劉炫《規過》之書出焉。今刺取經傳，附以先世遺聞，宗韋、鄭之遺，前修不揜，效樂、劉之意，有失必規，而於古今文之同異，辨之尤悉」云。其注「秦穆姬屬賈君」，用唐尚書說，以賈君爲申生妃；「令尹蔿艾獵」，用《世本》說，爲叔敖之兄；「同盟于亳城北」，用服虔本，證「亳」爲「京」之譌；「塹防門而守之廣里」，用《續漢書》及京相璠說，以防門、廣里爲地名；「吳句餘」，用服䖍說，以爲吳子餘祭；「萬者二人」，用吳仁傑說，「二人」當爲「二八」；「臧文仲廢六關」，訓「廢」爲「置」，讀如《公羊》「廢其有聲者」之「廢」。皆前人所未及道也。又言《公羊》有嚴、顏二家，蔡邕《石經》所定者，《嚴氏春秋》也；何邵公所注者，《顏氏春秋》也。《石經公羊》末云「桓公二年，顏氏有所見異辭」云云；僖公三十年，顏氏言「君出則己入」，今何本皆有之。又云︰「顏氏無『伐而不言圍者，非取邑之辭也』，今何本亦有之。以此知何所注者，顏氏本也。鄭康成注《三禮》引隱二年『放於此乎』，隱三年『登戾之』，桓十一年『遷鄭焉而鄙留』，皆與何氏異，與《石經》同。蓋鄭所據者，嚴氏本也。」又云︰「應劭《風俗通》稱穀梁爲子夏門人，楊士勛謂受經於子夏。按桓譚《新論》云︰『《左氏》傳世，遭戰國寖微，後百餘年，魯穀梁赤爲《春秋》，殘略多所違失。』然則穀梁子非親受經於子夏矣。古人親受業者稱弟子，轉相授者稱門人，則穀梁於子夏，猶孟子之於子思，故魏糜信注《穀梁》，以爲與秦孝公同時也。楊士勛言穀梁作傳，傳孫卿，卿傳魯人申公，申公傳博士江公。按孫卿，齊湣、襄時人，當秦之惠王，則在其後。卿所注書，言天子廟數及賻賵襚含之義，述《春秋》善胥命，而言盟詛不及三王，諸侯相見，仁者居守，皆本《穀梁》說。其言傳孫卿，信矣。隱元年《傳》『成人之美，不成人之惡』，僖二十二年《傳》『過而不攺，是謂之過』，二十三年《傳》『以不敎民戰，則是棄其師』，今皆在《論語》中。《傳》所載與《儀》、《禮》二記合者尤多。故鄭康成曰︰『穀梁善於經者也。』」
其論《論語》曰︰「宣尼言『述而不作』，於《魯論》見之。《鄕黨》一書，半是禮經；《堯曰》數章，全書訓典。論君臣則人言不廢，譏無恒則南國有言。於善人爲邦，則曰『誠哉是言』；於隱居行義，則曰『吾聞其語』。素絢唐棣，逸《詩》可誦；百官冢宰，古典可稽。『出門如見大賓，使民如承大祭』，此胥臣多聞之所述也。『視其所以，觀其所由，察其所安』，此文王官人之所記也。『克已復禮』，《左氏》以爲古志；『己所不欲，勿施於人』，《管子》以爲古語。〈見《小問篇》。〉『參分天下而有其二』，《周志》之遺文也；〈今《逸周書》卽《周志》也，在《程典篇》。〉『陳力就列，不能者止』，周任之遺言也。推此言之，聖人豈空作哉！」
其論《爾雅》曰︰「《釋詁》、《釋訓》，乃周公所作，以敎成王，故《詩》稱『古訓是式』。漢時謂之故訓，又謂之詁訓，詁訓者，雅言也。周之古訓，仲山式之；子之雅言，門人記之。俗儒不信《爾雅》，而仲山之古訓，夫子之雅言，皆不存矣。」
又𢰅《九經古義》十六卷，討論古字古音，以博異聞，正俗學。又以范蔚宗《後漢書》缺略遺誤，范書行而《東觀漢記》、謝承、薛瑩、司馬彪、華嶠、謝沈、張瑩、袁山松諸家之書皆亡，乃取《初學記》、《藝文類聚》、《北堂書抄》、《太平御覽》諸書，作《後漢書補注》十五卷。所有𢰅述，如《王文簡公精華錄訓纂》二十四卷，盛行於世，論者以爲過於任淵之注山谷，李壁之注荊公詩焉。《周易本義辨証》五卷、《太上感應篇注》二卷、，亦經好事刋刻。惟《山海經訓纂》十八卷，《九曜齋筆記》二卷、《松厓筆記》二卷、《松厓文鈔》二卷，世無刋本。又有《諸史會最》、《竹南漫錄》，皆未成書。卒於乾隆二十三年戊寅五月，年六十有二。先生晚年，盧運使見曾延至䢴上，如《雅雨堂十種》、《山左詩鈔》、《感舊集》，皆先生手定焉。
同時與先生友善者，沈彤、沈大成。大成字學子，號沃田，華亭人，有《學福齋集》。受業弟子最知名者，余古農、同宗艮庭兩先生，如王光祿鳴盛、錢少詹大昕、戴編修震、王侍郎蘭泉先生，皆執經問難，以師禮事之。錢少詹爲先生作傳，論曰︰「宋、元以來，說經之書盈屋充棟。高者蔑棄古訓，自誇心得；下者勦襲人言，以爲己有。儒林之名，徒爲空疎藏拙之地，獨惠氏世守古學，而先生所得尤深，擬諸漢儒，當在何邵公、服子愼之間，馬融、趙岐輩不能及也。」
沈彤
沈彤，字冠雲，一字果堂，吳江縣諸生也。康熙、雍正間，何學士焯以制義倡導學者，四方從游弟子著錄者四百餘人。弟子中惟陳季方、陳少章及彤最知名。季方工文詞，少章精史學，彤獨以窮經爲事，核先儒之異同而求其是，爲文章不貴詞藻，抒心自得而已。應博學宏詞科，以奏賦至夜半不及成詩，不入選。有人薦修《三禮》及《大清一統志》，議敘得九品官，恥不仕。遂歸吳江，閉戶治經，矻矻終年，羣經皆有𢰅述，尤邃於《禮》。著《周官祿田考》三卷，因歐陽脩有《周禮》官多田少，祿且不給之疑，故詳究周制以與之辨，《官爵數》、《公田數》、《祿田數》三篇，積算特爲精密。又以《儀禮》古人患其難讀，自唐賈公彥後，惟朱子、李如圭、張淳、黃幹、楊復五人，乃專攻《士禮》，著有《儀禮小疏》，惜未成書，惟有《士冠禮》、《士昏禮》、《公食大夫禮》、《士喪禮》、《喪服傳》五篇，每篇附以監本《刋誤》，卷末又附《左右異尚考》一篇。其說以康成、公彥爲宗，兼采元敖繼公之注，然掊擊君善者十之七，從其說者十之二三耳。彤述作矜愼，不輕意下筆，所著如《尚書小疏》、《春秋左傳小疏》，僅有數十則，以視近日士大夫急於成書，蹈鹵莽滅裂之譏者，有霄壤之分矣。其書傳於世者，《周官祿田考》、《儀禮小疏》之外，有《吳江》、《震澤》二縣志、《果堂集》十二卷。彤老而無子，窮困以卒，得年六十有四。
藩向在京師，有夫己氏問予曰︰「叔嫂有服乎？無服乎？」予答之曰︰「據《禮經》，是叔嫂無服也。考《奔喪》云『無服而爲位者，唯叔嫂及婦人降而無服者麻』，鄭注︰『雖無服，猶弔服加麻，袒免，爲位哭也。』則叔嫂之服，弔服加麻，袒免，旣葬而除，無所謂大功也。」夫己氏出鄞人萬充宗《叔嫂有服辨》示予，大笑曰︰「子墨守鄭學，知其一而不知其二，豈得爲禮家乎！」充宗之文，因晉成粲之說，而曲解《喪服傳》「夫之所爲兄弟服，妻降一等」，以證叔嫂之大功，而謂康成不能解，公彥强爲之解。予心知其說之謬，然無以應也。南歸後，讀《儀禮小疏》曰︰「『夫之所爲兄弟服，妻降一等』，鄭於上記注云︰『兄弟，猶言族親也。』此兄弟同義，故不重出。賈云︰『妻從夫服，其族親卽上經夫之諸祖父母，見於《緦麻章》，夫之世叔父母，見於《大功章》。夫之昆弟之子不降，嫂叔又無服，今言從夫降一等，記其不見者，當是夫之從母之類乎！』彤謂此條總結上經，非專記其不見者。夫之姑姊妹，見於《小功章》，賈乃遺之。至云從母之類，則有若夫之從祖父母，夫之從父姊妹之類，皆以小功而降爲緦，有若夫之族曾祖父母、族祖父母、族父母，及夫之從祖姑姊妹適人者之類，夫皆爲之緦，妻皆降而無服，並包含於其中矣。從母者，母之女兄弟也，故亦可稱兄弟。」此可以發成粲之癥結，息充宗之狂喙矣。且自愧不能潛心尋討傳文及鄭、賈之說，至爲夫己氏所折，乃知果堂肄《禮》之精審如此。嗟乎！先輩之用心縝密，烏可及哉！
余古農先生
先生諱蕭客，字仲林，別字古農，吳縣布衣也。先生生五歲，父幕游粵西不歸，母顏授以《四子書》、《五經》，夜則課以《文選》及唐宋人詩古文。年十五，通《五經》，卽知氣理空言，無補經術，思讀漢唐注疏。家貧不能蓄書，有苕溪書棚徐姓識先生，一日詣書棚借《左傳注疏》，匝月讀畢，歸其書，徐姓訝其速，曰︰「子讀之熟矣乎？」曰︰「然。」徐手翻一帙，使先生背誦，終卷無誤。徐大駭曰︰「子奇人也！」贈以《十三經注疏》、《十七史》、《說文解字》、《玉篇》、《廣韻》。於是閉戶肄經史，博覽羣書。性癖古籍，聞有異書，必徒步往借，雖僕僕五六十里，不以爲勞也。以郭璞注《爾雅》用舊注而掩其名，謂之攘善無恥，乃採注疏及《太平御覽》諸書中犍爲舍人、孫炎、李巡舊注而爲之釋。書未成，先成《注雅別鈔》八卷，專攻陸佃《新義埤雅》及羅願《爾雅翼》之誤，兼及蔡卞《毛詩名物解》。沈宗伯德潛見其書，折節下交。年二十二，以《注雅別鈔》就正於松崖先生，先生曰︰「陸佃、蔡卞乃安石新學，人人知其非，不足辨；羅願非有宋大儒，亦不必辨。子讀書𢰅著，當務其大者遠者。」先生聞之矍然，遂執贄受業，稱弟子焉。吳縣朱丈文游，藏書之富甲於吳門，延先生敎讀，館於滋蘭堂中，得遍讀四部之書。又嘗閱《道藏》於玄妙觀，閱《佛藏》於南禪寺。居恒手一編弗輟，日不足，則繼之以夜，於是目力虧損，不見一物。有人傳以坐暗室中，目蒙藍布，存想北斗七宿，一年之後，目雖能視，然讀書但能讀大字本而已。直隸總督方恪敏公觀承聞其名，延至保定修《畿輔水利志》。間游京師，與朱學士笥河先生、紀文達公昀、胡文恪公高望相友善，咸謂其學在深寧、亭林之間。因目疾復作，舉歙戴震以代，遂南歸，以經術敎授鄕里，閉目口授，生徒極盛。是時，江震滄孝廉名筠者亦以目疾敎讀，時人皆號爲盲先生。同郡以經義、詩、古文詞相論難者，薛家三先生、汪愛廬先生、彭進士紹升、汪孝廉元亮先生，上下議論，風發泉湧。家三先生曰︰「鬼谷子縱橫家，舌有鋒鍔，不可當也。」先生狀貌奇偉，頂有二肉角，疎眉大眼，口侈多髯，如軌革，家懸鬼谷子像，故同社中戲呼爲鬼谷子。乾隆年間，詔開四庫館，徵四方名彥充校讎之任，有人以山隂童鈺及先生名達於金壇，因一諸生一布衣，格於例，不果薦。先生貧病交攻，再娶無子。卒年四十有七。其牢騷不平之氣，往往托之美人香草，形於歌詠，哀音微茫，有騷人之遺意焉。
生平著述甚多，《爾雅釋》、《注雅別鈔》悔其少作，不以示人。《文選音義》亦悔少作，然久已刋行，乃別𢰅《文選雜題》三十卷。又有《選音樓詩拾》若干卷。先生深於《選》學，因名其樓曰選音。疾革之時，以《雜題》、《詩集》付弟子朱敬輿，敬輿寶爲枕中秘，以是學者罕知之，惟《古經解鉤沉》已入《四庫經部》。當日戴震謂是書有鉤而未沉者，有沉而未鉤者。然沉而未鉤，誠如震言；若曰鉤而未沉，則震之妄言也。今核考其書，豈有是哉！惟皇侃《論語義疏》，其書出於著《鉤沉》之後，且爲足利贗鼎，何得謂之鉤而未沉者乎！藩爲先生受業弟子，聞之先生曰︰「《鉤沉》一書，漢、晉、唐三代經注之亡者本欲盡采，因乾隆壬午四月得虛損症，危若朝露，急欲成書，乃取舊稿錄成付梓，至今歉然。吾精力衰矣，汝能足成之，亦經籍之幸也。」藩自心喪之後，遭家多故，奔走四方，雨雪載塗，饑寒切體，不能專志壹心，從事編輯。今年已五十，忽忽老矣，歎治生之難，蹈不習之罪，有負師訓，能不悲哉！
江艮庭先生
先生諱聲，本字䲔濤，後攺叔澐。其先世居休寧之梅田，後遷蘇州，又遷無錫，復歸吳下，遂爲吳縣人。少與兄震滄孝廉同學，不事帖括，讀《尚書》，怪古文與今文不類，又怪《孔傳》庸劣，且甚支離，安國所爲不應若此。年三十五，師事同郡通儒惠松崖徵君，得讀所著《古文尚書考》及閻若璩《古文疏證》，乃知古文及《孔傳》皆晉時人僞作，於是集漢儒之說以注二十九篇，漢注不備，則旁考他書，精研古訓，成《尚書集註音疏》十二卷，附《補誼》九條、《識僞字》一條，《尚書集註音疏前後述外編》一卷，《尚書經師系表》也。經文註疏，皆以古篆書之。疑僞古文者，始於宋之吳才老，朱子以後，吳草廬、郝京山、梅鷟皆不能得其要領。至本朝閻、惠兩徵君所著之書，乃能發其作僞之跡，勦竊之原。若刋正經文，疏明古注，則皆未之及也。先生出而集大成，豈非伏、孔、馬、鄭之功臣乎！
其辨《泰誓》曰︰「《泰誓》今文古文皆有之，漢儒皆誦習之，馬、鄭皆爲之注。自東晉僞古文出，則有《泰誓》三篇，世無具巨眼人，遂翕然信奉，以爲孔壁古文，因目此爲今文，且反疑其僞，以故寖微而至於亡。顧其遺文記火流穀至之事，且無諸傳記所引之語，故馬融雖爲之注，不能無疑。今姑備錄馬說而辯之。馬融《書敘》曰︰『《泰誓》後得，案其文，似若淺露。』又云︰『八百諸侯不召自來，不期同時，不謀同詞。及火復于上，至于王屋，流爲雕，五至，以穀俱來，舉火神怪，得毋在子所不語中乎！』又《春秋》引《泰誓》曰『民之所欲，天必從之』；《國語》引《泰誓》曰『朕夢協朕卜，襲于休祥，戎商必克』；《孟子》引《泰誓》曰『我武惟揚，侵于之疆，則取于殘，殺伐用張，于湯有光』；《孫卿》引《泰誓》曰『獨夫紂』；《禮記》引《泰誓》曰『予克紂，非予武，惟朕文考無罪；紂克予，非朕文考有罪，惟予小子無良』。今之《泰誓》，皆無此語。吾見《書傳》多矣，所引《泰誓》而不在《泰誓》者甚多，弗復悉記，略舉五事以明之，亦可知矣。』馬此說具《正義》。辯之曰︰案融之意，以《泰誓》非伏生所傳，故疑之爾。融獨不見伏生之《尚書大傳》乎！《泰誓》『維四月，太子發上祭于畢』云云，《大傳》旣引其文矣，其所以不傳者，蓋生年老，容有遺忘，自所得二十八篇之外，不能記憶其全故爾。《大傳》引《九共》曰『予辨下土，使民平平，使民無敖』，引《帝告》曰『施章乃服明上下』，能錄其片語而不傳其全文，是其不能記憶之明騐也。然則《泰誓》雖不出於伏生，不得謂非秦火已前伏生所藏之舊文矣。且《漢書‧藝文志》云︰『《尚書》古文經四十六卷，爲五十七篇。』計伏生書二十八篇，三分《盤庚》，則爲三十，加孔氏多出之二十四篇，才五十四，加《泰誓》三篇，適五十七，無《泰誓》則不符其數。又李顒集注《尚書》，於此《泰誓》輒引孔安國曰，則孔氏古文亦有此篇，安國且作傳矣。而兩漢諸儒備見今文古文者，未嘗疑《泰誓》有今古文之異，然則今文《泰誓》同乎古文，又可知矣。融獨以其後得而疑之，則五十四篇惡在其可信邪！若其所稱八百諸侯不期而會，則婁敬說高帝嘗言之矣，司馬子長亦錄其文於本紀矣，不旣信而有徵乎！又若火流爲雕，以穀俱來，斯乃符命之應，猶龜書馬圖之屬也。孔子繫《易》，曰︰『河出圖，洛出書，聖人則之。』《論語》記孔子之言曰︰『鳳鳥不至，河不出圖，吾已矣夫！』然則符瑞之徵，聖人且覬幸遇之，而乃以火流穀至爲神怪，謂爲子所不語，豈通論乎！且《思文》之詩不云乎？『詒我來麰，帝命率育。』卽此以穀俱來之謂，融亦將斥《詩》爲誕乎！不然，《詩》則信之，《書》則疑之，進退皆無據矣。融又以《書傳》所引《泰誓》甚多，而疑此《泰誓》皆無有。又案︰《湯誓篇》傳自伏生，旣又出諸孔壁，今文古文若合符節，而『予小子履敢用玄牡』云云，載於《墨子‧兼愛篇》，而《湯誓》未有其文。故孔安國注《論語‧堯曰篇》不敢質言《湯誓》之文，而云『《墨子》引《湯誓》，其詞若此』。又《墨子‧尚賢篇》引《泰誓》曰『聿求元聖，與之戮力同心以治天下』，而《湯誓》中亦無之。然而謂《湯誓》有逸文可也，謂《湯誓》爲僞書則不可。以此相況，《泰誓》亦猶是耳，夫復奚疑哉！不獨此也，《大傳》引《盤庚》曰『若德明哉，湯任父言，卑應言』，引《無逸》曰『厥兆天子爵』，今《盤庚》、《無逸》具在，而皆無是言。經與傳具出於伏生，不應傳錄其文，經反遺其語。然則伏生旣傳之後，歐陽、夏侯遞有師承，猶不能無闕逸，況《泰誓》經灰燼之餘，百年而出，反怪其有遺逸邪！且夫傳記諸書，夫人而見之矣，苟欲僞造，必不敢張空弮以自吐其胸臆，並不敢出神奇以駭人之觀聽，將摭拾典籍以龔補綴，依據誼理以爲干城，以求售其欺於後世，如彼僞孔氏之所爲矣，安肯故留此間隙以滋後人之議哉！蓋惟當時實有其事，史官據事直書而無所顧忌，故有火流穀至之文。逮其後遺文殘闕，傳之者僅守殘編而不敢補緝，故無諸傳記所引之語，斯何足怪乎！季長之說，吾不謂然，故爲此辨。」此又閻、惠二君之所未及也。
先生精於小學，以許叔重《說文解字》爲宗，《說文》所無之字，必求假借之字以代之。生平不作楷書，卽與人往來筆札，皆作古篆，見者訝以爲天書符籙，俗儒往往非笑之，而先生不顧也。嘗著《六書說》一首，自書勒石。其說轉注，以五百四十部爲建類一首，以凡某之屬皆從某爲同意相受，實前人所未發。又《恒星說》一卷，文不錄。喜爲北宋人小詞，亦以篆書書之。先生性耿介，不慕榮利。交游如王光祿鳴盛、王侍郎蘭泉先生、畢制軍沅，皆重其品藻，而先生未嘗以私事干之，所以當事益重其人。嘉慶元年，詔開孝廉方正科，江蘇巡撫費公淳首舉先生，賜六品頂帶。卒年七十有八。晚年因性不諧俗，動與時違，取《周易》艮背之義，自號艮庭，學者稱爲艮庭先生云。
藩少從古農先生學，先生沒後，藩汎濫諸子百家，如涉大海，茫無涯涘，先生敎之讀七經三史及許氏《說文》，乃從先生受惠氏《易》，讀書有疑義，質之先生，指畫口授，每至漏四下猶講論不已，可謂誨人不倦者矣。子鏐，字貢庭，名諸生。孫沅，字鐵君，優貢生。世傳其學。弟子數十人，元和顧廣圻、長洲徐頲最知名。廣圻字千里，號澗薲，邑諸生。天資過人，無書不讀，經、史、小學、天文、歴算、輿地之學靡不貫通，又能爲詩古文詞駢體文字，當今海內學者莫之或先也。頲字述卿，嘉慶甲子舉人，乙丑以第二人及第，今官翰林院編修。先生老友中來往親密者，錢宮詹大昕、褚部郎寅亮。宮詹別有傳。
褚寅亮
褚寅亮，字搢升，號鶴侶，一字宗鄭，長洲人也。乾隆十六年，召試舉人，授內閣中書，官至刑部員外郎，與錢宮詹大昕爲同年友。深於經學，從事《禮經》幾三十年。嘗謂宋人說經，好爲新說，棄古注如土苴，惟《儀禮》一書爲樸學，空談義理者不能措辭，而晦庵、勉齋、信齋又崇信之，故鄭氏之學未爲異義所汩。至元吳興敖繼公𢰅《集說》，雖云采先儒之言，其實自注疏而外，皆自逞私意，專攻鄭氏，學者苦注疏之難讀，而喜其平易，乃盛行於世。蓋君善之意不在解經，而有意與康成立異，特其巧於立言，含而不露，若無意於排擊者，是以入其元中而不悟。至於說有不通，甚且攺竄經文，曲就其義，不幾於無所忌憚乎！著《儀禮管見》四卷。其說之最精者，如《鄕飲酒》記「北面者東上」，敖攺「東」爲「西」。駁之曰︰「注明言統於門，門在東，則不得以西爲上也。」《鄕射》「記勝者之弟子洗觶升酌，南面坐，奠於豐上，降，袒執弓，反位」，敖以「袒執弓」句爲衍。駁之曰︰「勝者之弟子，卽射賓中年少者，以是勝黨，故袒執弓，非衍文也。」《燕禮》「勝觚於賓」，敖攺「觚」爲「觶」。駁之曰︰「凡獻以爵者酬以觶，燕禮宰夫主獻，旣不以爵，則酬亦不以觶矣，安可破觚爲觶乎！」《大射儀》「以耦在還上射於左」，敖依《鄕射》攺爲「於右」。駁之曰︰「上射位在北，下射位在南，鄕射大射所同。但鄕射位在楅西，從楅向西則北爲右；大射次在楅東，從楅向東，則北爲左。敖比而同之，昧於東西之別矣。」《喪服》記「公子爲其妻縓冠」，敖攺「縓」爲「練」。駁之曰︰「練冠之紕亦飾以縓，故《閒傳》云『練冠縓緣』。就其質言之，曰練冠；就其紕言之，曰縓冠。母重，故言其質；妻輕，故言其紕，非有二也。」《士虞禮》「明齊醙酒」，敖以「醙酒」爲衍文。駁之曰︰「注明言『有酒無醴』，據下文『普薦醙酒』，亦專言酒，不及醴，豈得妄解明齊爲醴，輒刪經文乎！」《特牲饋食禮》「三拜衆賓，衆賓答，再拜」，敖攺「再」爲「一」。駁之曰︰「鄕飲酒衆賓答一拜者，大夫爲主人也；有司徹之答一拜者，大夫爲祭主也。此士禮，安得以彼相例乎！」
寅亮精天文歴算之術，尤長於句股和較相求諸法，作《句股廣問》三卷。錢少詹著《三統術衍》，寅亮校正刋本誤字，如「月相求六扐之數」句，「六扐」當作「七扐」；「推閏餘所在，加十得一」句，「加十」當作「加七」。少詹服其精審。早年爲《公羊》何休之學，𢰅《公羊義疏》二十九卷。又以《玉篇》、《廣韻》諸書中字體之不悖於六書者，補許氏《說文》之闕，名曰《說文補遺》。其書藏於家。乾隆五十三年，以老疾告歸，未幾卒。
《國朝漢學師承記》卷二

[book_title]國朝漢學師承記卷三
王鳴盛〈金曰追〉
王鳴盛，字鳳喈，一字禮堂，別字西莊，嘉定人。生而敏慧。四歲，隨王父讀書丹徒學署，日識數百字，縣令馮詠以神童目之。年十二，爲《四書》文，才氣浩瀚，已有名家風度。年十七，補諸生，屢試第一，鄕試中副榜，才名藉甚。江蘇巡撫陳文肅公大受，招入蘇州紫陽書院，院長歸安吳大綬、常熟王峻皆賞其才。乾隆十二年鄕試，以《五經》中式，會試不第，客游蘇州。時沈文慤公德潛以禮部侍郎致仕，海內英雋之士皆出其門下。與王侍郎蘭泉先生、錢少詹大昕、吳內翰企晉及曹仁虎、趙文哲、黃文蓮相倡和，文慤以爲不下嘉靖七子。又與惠松崖徵君講經義，知詁訓必以漢儒爲宗。精研《尚書》，久之乃信東晉之古文固僞，而馬、鄭所注，實孔壁之古文也。東晉所獻之《大誓》固僞，而唐人所斥爲僞《大誓》者實非僞也。古文之眞僞辨，而《尚書》二十九篇粲然具在，知所從事矣。十九年，莊培因榜，以第二人及第，授編修，公卿爭以禮致之。刑部侍郎秦蕙田修《五禮通考》，屬以分修，尤見重於掌院學士蔣文恪公溥。二十三年，天子親試翰詹諸臣，特置一等一名，擢侍講學士，充日講起居注官。明年，充福建正考官，未蕆事，卽有內閣學土兼禮部侍郎之命，還京。有御史論其馳驛濫用驛馬，罣吏議，左遷光祿寺卿。尋丁內艱歸，遂不復出，卜居蘇州閶門外，不與當事通，亦不與朝貴接。家本寒素，賣文諛墓以自給，餘則一介不取也。閉戶讀書，日夕探討。嘗謂漢儒說經必守家法，亦云師法，自唐貞觀𢰅諸經義疏而家法亡，宋元豐以新義取士而漢學殆絕。今好古之士皆知崇注疏矣，然經注惟《詩》、《三禮》及《公羊傳》猶是漢人家法，餘經則出於魏晉，未爲醇備。故所𢰅《尚書後案》以鄭、馬爲主，不得已間采僞孔、王肅，而唐宋諸儒之說，槩不取焉。又𢰅《十七史商榷》一百卷，主於校勘本文，補正譌脫，審事迹之虛實，辨紀傳之異同，最詳於輿地、職官、典章、制度，獨不喜褒貶人物，以爲空言無益也。又有《蛾術編》一百卷，其目有十︰《說錄》、《說字》、《說地》、《說制》、《說人》、《說物》、《說集》、《說刻》、《說通》、《說系》。其書辨博詳明，與洪容齋、王深寧不相上下。詩宗盛唐，中年出入於香山、東坡，晚年獨愛玉谿生，謂少陵以後一人。手定詩集二十四卷，古文若干卷。老年因讀書窮日夜不輟，目遂瞽，有吳興醫鍼之而愈，著書如常，乃自號西沚。卒年七十有八。
藩十六歲時，著《爾雅正字》，光祿在艮庭先生家見此書，囑艮庭先生招藩往謁，獎賞不去口。嘗謂藩曰︰「予門下士以金子璞園爲第一。予近日得見好學深思之士，惟子及李子賡芸、費子士璣三人而已。」璞園名曰追，嘉定諸生。閉門校書，不求聞達，《十三經》皆有校本，而《儀禮》尤精，著有《儀禮正譌》十七卷行於世。士璣，吳江人，嘉慶戊午科舉人，治漢《易》。李賡芸，號許齋，嘉定人，深於小學，乾隆庚戌成進士，今官浙江嘉興府知府。
錢大昕〈錢塘　錢坫〉
錢大昕，字曉徵，一字辛楣，又號竹汀。先世自常熟徙居嘉定，遂爲嘉定人。生而穎悟，讀書十行俱下。年十五，爲諸生，有神童之目。時紫陽書院院長王侍御峻詢嘉定人材於王光祿西沚，以先生對。先生，西沚之妹婿也。侍御告之巡撫雅蔚，文檄召至院中，試以《周禮》、《文獻通考》兩論，下筆千言，悉中典要，侍御歎爲奇才。乾隆十六年，高宗純皇帝南巡，獻賦行在，召試舉人，以內閣中書補用。在京師與同年長洲褚寅亮、全椒吳朗講明《九章》算學，及歐羅巴測量弧三角諸法。時禮部尚書大興何翰如久領欽天監事，精於推步，時來內閣與先生論李氏、薛氏、梅氏及西人利瑪竇、湯若望、南懷仁諸家之術，翰如遜謝以爲不及也。
先是，在吳門時，與元和惠定宇、吳江沈冠雲兩徵君游，乃精研古經義聲音訓詁之學，旁及壬遯太乙星命，靡不博綜而深究焉。乾隆十九年，莊培因榜，成進士，散館，授編修。二十三年，大考翰林，以二等一名擢右贊善，尋遷侍讀。二十八年，又以大考一等三名擢侍講學士，充日講起居注官。三十七年，攺補侍讀學士。其年冬，擢詹事府少詹事。純皇帝深知爲績學之士，官侍讀學士時卽命入直上書房，授皇十二子書。又奉敕修《熱河志》、《續文獻通考》、《續通志》、《一統志》、《天毬圖》，皆預纂修之列。己卯、壬午、乙酉、甲午，充山東、湖南、浙江、河南主考官。庚辰、丙戌，充會試同考官。主考河南之年，授廣東學政。明年夏，以丁外艱歸。先生淡於名利，慕邴曼容之爲人，嘗謂官至四品，可以歸田，故奉諱家居之後，卽引疾不出矣。嘉慶四年，今上親政，垂詢大昕家居狀，朝貴寓書敦勸還朝，婉言謝之。嘉慶九年十月二十日，卒於紫陽書院，年七十有七。
先生深於經史之學。其論《易》先天後天之說曰︰「《說卦傳》，孔子所作，其言曰『《震》東方，《巽》東南，《離》南方，《乾》西北，《坎》正北，《艮》東北』，惟不見《坤》《兌》二方。《兌》爲正秋，則必正西方矣；《坤》介於《離》《兌》之間，亦必位西南矣。伏羲畫卦以來，蓋已有之。伏羲以木德王，而傳稱帝出乎震，是《震》東、《巽》東南之位，必出於伏羲，不當別有方位也。漢唐以前，儒家與方士均未有言先天圖者，宋初，方士始言之，而儒家尊信其說，欲取以駕乎文王、孔子之上，毋乃好奇而誣聖人乎！天地水火，雷風山澤，各自相對，本無方位之可言，後儒援『天地定位』四語，傅會先天之說，尤爲非是。夫天高而尊，地下而卑，古今不易之位也。地勢北高而南下，君位北而南面，臣位南而北面，信如《乾》南《坤》北之說，上下傎倒甚矣，安得云定位乎！」
論虞氏之卦之說曰︰「之卦，卽變卦也。虞仲翔說《易》，專取旁通，與之卦旁通者，《乾》與《坤》，《坎》與《離》，《艮》與《兌》，《震》與《巽》，交相變也。之卦則以兩爻交易而得一卦。《乾》《坤》者，諸卦之宗，《復》、《臨》、《泰》、《大壯》、《夬》，陽息卦，《姤》、《遯》、《否》、《觀》、《剝》，隂消卦，皆自《乾》《坤》來，而諸卦又生於消息卦。三隂三陽之卦，自《泰》來者九︰《恒》，初四易也；《井》，初五易也；《蠱》，初上易也；《豐》，二四易也；《旣濟》，二五易也；《賁》，二上易也；《歸妹》，三四易也；《節》，三五易也；《損》，三上易也。自《否》來者九︰《益》，初四易也；《噬嗑》，初五易也；《隨》，初上易也；《漠》，二四易也；《未濟》，二五易也；《困》，二上易也；《漸》，三四易也；《旅》，三五易也；《咸》，三上易也。二隂二陽之卦，自《臨》來者四︰《升》，初三易也；《解》，初四易也；《明夷》，二三易也；《震》，二四易也。自《遯》來者四︰《无妄》，初三易也；《家人》，初四易也；《訟》，二三易也；《巽》，二四易也。自《大壯》來者四︰《大畜》，上四易也；《暌》，上三易也；《需》，五四易也；《兌》，五三易也。自《觀》來者四︰《萃》，上四易也；《蹇》，上三易也；《晉》，五四易也；《艮》，五三易也。《臨》二之五爲《屯》，《觀》上之初亦爲《屯》；《臨》初之上爲《蒙》，《觀》五之二亦爲《蒙》，故不從自《臨》《觀》來之例，於《屯》曰《坎》二之初，於《蒙》曰《艮》三之二也。《遯》二之五爲《鼎》，《大壯》上之初亦爲《鼎》；《遯》初之上爲《革》，《大壯》五之二亦爲《革》，於例不當從《遯》《大壯》來，而仲翔於《鼎》曰《大壯》上之初，於《革》曰《遯》初之上，失其義矣。愚謂《鼎》蓋《離》二之初，《革》蓋《兌》三之二也。《臨》初之五爲《坎》，《觀》上之二亦爲《坎》；《遯》初之五爲《離》，《大壯》上之二亦爲《離》；《臨》二之上爲《頤》，《觀》五之初亦爲《頤》；《遯》二之上爲《大過》，《大壯》五之初亦爲《大過》；此四卦亦不得從《臨》、《觀》、《遯》、《大壯》來之例，《中孚》、《小過》二卦，則非《臨》、《觀》、《遯》、《大壯》所能變。且《頤》、《大過》、《中孚》、《小過》與《坎》、《離》、《乾》、《坤》，皆反覆不衰之卦，故別自爲例，於《頤》曰《晉》四之初，於《大過》曰《訟》三之上，於《中孚》曰《訟》四之初，於《小過》曰《晉》三之上。而仲翔於《大過》仍取《大壯》五之初，於《頤》兼取《臨》二之上，又於《坎》云《觀》上之二，於《離》云《遯》初之五，皆自紊其例也。一隂一陽之卦，仲翔說《易》未及之。今依其例，理而董之，則《復》初之二爲《師》，初之三爲《謙》；《剝》上之五爲《比》，上之四爲《豫》；《姤》初之二爲《同人》，初之三爲《履》；《夬》上之五爲《大有》，上之四爲《小畜》，每卦當各生二卦也。而仲翔於《謙》云《剝》上之三，〈蔡君謨說。〉於《豫》云《復》初之四，於《比》云《師》二之五，此別取兩象易爲義。其注《大畜》云《萃》五之二成《臨》，於《豐》云《噬嗑》上之三，於《旅》云《賁》初之四，亦兩象易也。《暌》本《大壯》上之三，而仲翔注《繫辭》『蓋取諸《暌》』，又云《无妄》五之二，亦自紊其例也。」
論鄭爻辰之例曰︰「鄭氏爻辰之例，初九辰在子。《頤》初云『舍爾靈龜』，子爲天黿，龜者，黿屬也。《同人》初云『同人于門』，《隨》初云『出門交有功』，《節》初云『不出戶庭』，子上直危，危爲蓋屋，故有門戶之象。《節》九二『不出門庭』，二亦據初，故云門也。《明夷》初云『三日不食』，子爲玄枵，虛中也，故有不食之象。九二辰在寅，《泰》二云『用馮河』，寅上直天漢，雲漢，天河也。九三辰在辰，《大壯》三云『羸其角』，辰上直角也。九五辰在申，《萃》五云『大人虎變』，申上直參，參爲白虎也。上九辰在戌，《暌》上云『見豕負塗』，戌上直奎，奎爲封豕也。初六辰在未，《小過》初云『飛鳥以凶』，未爲鶉首也。六三辰在亥，上直營室，營室爲清廟，《萃》渙之彖辭皆云『王假有廟』，謂六三也。六四辰在丑，《大畜》四云『童牛之牿』，丑上直牽牛也。上六辰在巳，《小過》上云『飛鳥離之』，巳爲鶉尾也。《小過》六爻，惟初上有飛鳥之象，此其義也。《解》上云『公用射隼』，巳上直翼，翼爲羽翮，有隼象也。此皆可以爻辰求之者也。康成初習京氏《易》，後從馬季長授費氏《易》，費氏有《周易分野》一書，其爻辰之法所從出乎？」
論孔壁《書》增多二十四篇，康成旣親見之，何以不爲之注？曰︰「漢儒無無師之學。古文《尚書》初得之屋壁，未有能通之者，孔安國始以今文讀之，而成孔氏之學。然安國非能自造也，亦由先通伏生《書》，古今文本不相遠，以此證彼，易於闓闡，惟文義不能相通者，乃別爲之說，以名其學。若增多之《書》，旣無今文可相參攷，雖亦寫定，而不爲訓詁，故馬季長云『逸十六篇絕無師說』也。自安國以及衞、賈、馬諸君，皆未有說此逸篇者，康成又何能以無徵不信之說著於竹帛乎！卽如《禮》古經五十六篇，鄭亦親見之，其注《儀禮》，多以古文參定，而不注增多之三十九篇，亦以無師說故也。《左氏》得劉子駿剏通大義，故流傳至今。而《逸書》、《逸禮》無師說，故皆亡於永嘉。自東晉古文出，乃有安國承詔爲五十八篇作傳之語。夫使安國果爲逸篇作傳，則都尉朝、庸生輩必兼受之，何以馬、鄭以前傳古文者皆止二十九篇已哉！朱文公疑康成不解《逸禮》三十九篇，予向亦未喻其故，今因論古文逸篇而並悟及之。」
論《詩毛傳》多轉音曰︰「古人音隨義轉，故字或數音。《小旻》『謀夫孔多，是用不集』，與『猶』、『咎』爲韻，《韓詩》『集』作『就』，於音爲協。毛公雖不破字，而訓『集』爲『就』，卽是讀如『就』音。《書‧顧命》『克達殷，集大命』，漢《石經》『集』作『就』。《吳越春秋》『子不聞河上之歌乎？同病相憐，同憂相救。驚翔之鳥，相隨而集，瀨下之水，囘復俱留』。是『集』有『就』音也。《瞻卬》『藐藐昊天，無不克鞏』，《傳》訓『鞏』爲『固』，卽轉從『固』音，與下句『後』爲韻也。《載芟》『匪且有且』，《傳》訓『且』爲『此』，卽轉從『此』音，與下句『茲』爲韻也。顧亭林泥於一字祇有一音，遂謂《詩》有無韻之句，是不然矣。溱洧之『溱』，本當作『潧』，《說文》『潧水出鄭國』，引《詩》『潧與洧，方渙渙兮』是也。今《毛詩》作『溱』者，讀『潧』如『溱』以諧韻耳。『溱』卽『潧』之轉音，不可謂《詩》失韻，亦不可據《詩》以疑《說文》也。《魯頌》『烝徒增增』，《傳》云︰『增增，眾也。』本《爾雅‧釋訓》文。而《小雅》『室家溱溱』，《傳》亦云『溱溱，眾也』。『潧』、『溱』聲相近，轉『潧』爲『溱』，亦以諧韻，與『潧洧』作『溱洧』同。」
論《春秋》曰︰「孟子言『孔子成《春秋》而亂臣賊子懼』，愚嘗疑之。將謂當時之亂賊懼乎，則趙盾、崔杼之倫，史臣固已直筆書之，不待《春秋》也。將謂後代之亂賊懼乎，則《春秋》以後，亂賊仍不絕於史册，吾未見其能懼也。孟氏之言，毋乃大而夸乎！然孟子固言『《春秋》者，天子之事也』，述王道以爲後王法，防其未然，非剌其已然也。太史公曰︰『撥亂世，反之正，莫近乎《春秋》。』又曰︰『有國家者不可以不知《春秋》，前有讒而弗見，後有賊而不知。爲人臣子者不可以不知《春秋》，守經事而不知其宜，遭變事而不知其權。』《春秋》之法行而亂臣賊子無所容其身，故曰懼也。凡篡弑之事必有其漸，聖人隨事爲之杜其漸。隱之弑也，於翬帥師戒之；子般之殺也，於公子慶父帥師伐於餘邱戒之。此大夫不得專兵柄之義也。尹氏立王子朝，在昭公之世，而書尹氏卒於隱之策；崔杼弑君在襄公之世，而書崔氏奔衞於宣之策。此卿不得世之義也。齊侯使其弟年來聘，再見於《春秋》，爲無知之殺君張本也。母弟雖親，不可使踰其分也。趙穿弑君，而以趙盾主惡名，穿之弑由於盾也。胥甲父與穿同罪，盾於甲父則放之，於穿不惟不放，且使之帥師侵崇，盾尚得辭其罪乎！侵崇小事，不必書而書之，所以正盾之罪，且不使穿得漏網也。鄭公子宋弑君，而以歸生主惡名，歸生正卿，且嘗帥師敗華元矣，力足以制宋而從宋之逆，較之趙盾，又有甚焉，不得託於本無逆謀也。楚公子比之弑君，棄疾成之，而比獨主惡名者，奸君位也。而棄疾之惡終不可掩，故以相殺爲文，著其罪同。然比與棄疾皆楚靈之弟，靈逐比而任棄疾，卒死於二人之手。先書比奔晉，又書棄疾帥師圍蔡，明君之晜弟不可以愛憎爲予奪也。衞孫甯出其君，而以出奔爲文，衎有失國之道也。貶衎，則嫌於獎剽，故先書公孫剽來聘以見義，公孫而干正統，其罪不可掩也。楚商臣、蔡般之弑，子不子，父亦不父也。許止不嘗藥，非大惡，而特書弑以明孝子之義，非由君有失德。故楚、蔡之君不書葬而許獨書葬，所以責楚、蔡二君之不能正家也。楚成之事與晉獻畧同，子孝則爲申生，子不孝則爲商臣，而晉亦尋有奚齊與卓之弑，未有家不齊而國治者也。故晉獻之卒亦不書葬也。書閽弑吳子餘祭，戒人君之近刑人也。書盜弑蔡侯申，戒人君之疏大臣而近小人也。欒盈之入曲沃，趙鞅之入晉陽，書之以戒大都耦國之漸，人臣不可專其私邑也。楚子䖍弑於乾谿，書其地，著役之久也。君親出師，久而不歸，禍之不旋踵宜矣。楚之强莫强於䖍，伐吳，執慶封，滅賴，滅陳，滅蔡，史不絕書，而無救於弑者，無德而有功，天所惡也。宋襄公用鄫，楚靈王用蔡世子，皆特書之，惡其不仁也，且以徵二君之强死，非不幸也。宋公與夷、齊侯光、楚子䖍，以好戰而弑，晉侯州蒲以誅戮大臣而弑，經皆先文以見義，所以爲有國家者戒，至深切矣。《左氏傳》曰︰『凡弑君，稱君，君無道也；稱臣，臣之罪也。』後儒多以斯語爲詬病。愚謂君誠有道，何至於弑？遇弑者，皆無道之君也。其賊之有主名者，書名以著臣之罪；其微者不書，不足書也；無主名者亦闕而不書，史之愼也，非恕臣之罪也。聖人修《春秋》，述王道以戒後世，俾其君爲有道之君，正心修身，齊家治國，各得其所，又何亂臣賊子之有！若夫篡弑已成，據事而書之，良史之職耳，非所謂其義則竊取之者也。秦漢以後，亂賊不絕於史，由上之人無以《春秋》之義見諸行事故爾。故曰︰惟孟子能知《春秋》。」
論婦人七出之說曰︰「七出之文，先王所以扶陽抑隂，而家道所以不至於窮而乖也。夫父子兄弟，以天合者也；夫婦，以人合者也。以天合者，無所逃於天地之間；而以人合者，可制以去就之義。堯舜之道不外乎孝弟，而孝弟之衰自各私其妻始。妻之於夫，其初固路人也，以室家之恩聯之，其情易親，至於夫之父母，夫之兄弟姊妹，夫之兄弟之妻，皆路人也，非有一日之恩，第推夫之親以親之，其情固已不相屬矣。矧婦人之性，貪而吝，柔而狠，而築里姑姊之倫，亦婦人也，同居而志不相得，往往有之，其眞能安於義命者，十不得一也。先王設爲可去之義，義合則留，不合則去，俾能執婦道者可守從一之貞，否則寧割伉儷之愛，勿傷骨肉之恩。故嫁曰歸，出亦曰歸。以此坊民，恐其孝衰於妻子也。然則聖人於女子，抑之不已甚乎？曰︰去婦之義，非徒以全丈夫，亦所以保匹婦。後世閭里之婦，失愛於舅姑，讒間於叔妹，抑鬱而死者有之；或其夫淫䣱凶悍，寵溺嬖媵，凌迫而死者有之。準之古禮，固有可去之義，亦何必束縛之，禁錮之，置之必死之地以爲快乎！先儒戒寡婦之再嫁，以謂餓死事小，失節事大。予謂全一女子之名，其事小；得罪於父母兄弟，其事大。故父母兄弟不可乖，而妻則可去，去而更嫁，不謂之失節。使其過在婦歟，不合而嫁，嫁而仍窮，自作之孽不可逭也；使其過不在婦歟，出而嫁於鄕里，猶不失爲善婦，不必强而留之，使夫婦之道苦也。自七出之法不行而牝雞之司晨日熾，夫之制於婦者隱忍而不能去，甚至於破家絕嗣。而有司之斷斯獄者，猶欲合之。知女子不可事二夫，而不知失婦道者雖事一夫，未可以言烈也；知臣之不可事二君，而不知失臣節者雖事一君，未可以言忠也。此未諭先王制禮之意也。」
論性與天道之說曰︰「經典言天道者，皆以吉凶禍福言。《易》『天道虧盈而益謙』；《春秋傳》『天道多在西北』，『天道遠，人道邇』，『吾非瞽史，焉知天道』；古文《尚書》『滿招損，謙受益，時乃天道』，『天道福善禍淫』；《史記》『天道無親，常與善人』︰皆此道也。鄭康成注《論語》曰︰『天道，七政變通之占』，與《易》、《春秋》義正同。孟子云『聖人之於天道也』，亦謂吉凶隂陽之道，聖人有所不知，故曰命也；否則，性與天道又何別焉！一說︰性與天道，猶言性與天合也。《後漢書‧馮異傳》︰『臣伏自思惟，以詔勅戰攻，每輒如意；時以私心斷決，未嘗不有悔。國家獨見之明，久而益遠，乃知性與天道，不可得而聞也。』《管輅列傳》︰『苟非性與天道，何由背爻象而任心胸？』《晉書‧紀瞻傳》︰『陛下性與天道，猶復役機神於史籍。』此亦漢儒相承之說，而何平叔俱不取。」
論《孟子》「決汝漢，排淮泗而注之江」，先儒以爲記者之誤，曰︰「漢儒趙邠卿注《孟子》，於此文未嘗致疑，宋以後儒乃疑之。予謂孟子長於《詩》《書》，豈不知讀《禹貢》！且生於鄒嶧，淮泗之下流近在數百里之間，何至有誤！蓋天下之水莫大於海，而江卽次之，故老子以江海爲百谷王。南條之水皆先入江，後入海。世徒知毗陵爲江入海之口，不知朐山以南，餘姚以北之海，皆江之委也。漢水入江二千餘里，而尚有北江之名，淮口距江口僅五百里，其爲江之下流何疑！《禹貢》云『沿于江海，達于淮泗』，此卽淮泗注江之證。注江者會江以注海，與導水之文初不相悖也。《說文》云︰『江水至會稽山隂爲浙江。』浙江者，漸江也。漸江與江水不同源，而得名江者，源異而委同也。《國語》『吳之與越，三江環之』，韋昭以爲吳松江、錢塘江、浦陽江也。錢塘江卽浙江，吳松、浦陽亦注江而後注海，故皆有江之名。漢儒去古未遠，其言江之下流，不專指毗陵一處，如知會稽山隂亦爲江水所至，則無疑乎淮泗注江之文矣。」
此先生說經之大略也，至於辨文字之詁訓，考古今之音韻，以及天文輿地，草木蟲魚，散見於文集、《十駕齋養新錄》者，不下數萬言，文多不載。嘗謂自惠、戴之學盛行於世，天下學者但治古經，略涉三史，三史以下茫然不知，得謂之通儒乎！所著《二十二史考異》，蓋有爲而作也。又謂史之蕪陋，未有甚於《元史》者。顧寧人謂《食貨》、《選舉》二志皆案牘之文。朱錫鬯謂列傳旣有速不台矣，而又有雪不台；旣有完者都矣，而又有完者拔都；旣有石抹也先矣，而又有石抹阿辛；阿塔赤、忽剌出兩人旣附書於杭忽思、直脫兒之傳矣，而又別爲立傳︰皆乖謬之甚者。金華、烏傷二公本非史才，所選史官又皆草澤迂生，不諳掌故，於蒙古語言文字，素所未習，所以動筆卽譌。卽假以時日，猶不免穢史之譏，況成書之期又不及一歲乎！如太祖功臣，首推四傑，而赤老溫之傳獨缺。世尚公主者，魯、昌、趙、鄆最著，而鄆國之傳亦缺。塔察兒、和禮霍孫，至元之良臣，旭邁傑、倒剌沙，泰定之元輔，而史皆失其傳。《禮》、《樂》、《兵》、《刑》諸志皆缺順帝一朝之事，《地理志》載順帝事僅二條，餘亦缺漏。列傳之重複者，如昻吉兒已附於《也蒲甘卜傳》，而又別有《昻吉兒傳》；重喜已附於《塔不已兒傳》，而又別有《重喜傳》；阿朮魯已附於《懷都傳》，而又別有《阿朮魯傳》；譚澄已附其父《資榮傳》，而又別有《譚澄傳》︰此又朱氏所未及糾者也。其它事跡舛誤，如仁宗莊懿皇后卒於仁宗朝，未嘗尊爲皇太后；吾也而圍益都，從木華黎之弟帶孫，非從木華黎；張子良來歸元帥察罕，非因阿朮；叚直爲深州長官，在太祖朝，非世祖朝︰此皆謬戾之顯然。因搜羅元人詩文集、小說、筆記、金石、碑版，重修《元史》；後恐有違功令，攺爲《元詩紀事》。
生平著述傳於世者，《潛研堂文集》五十卷、《詩集》　卷、《二十二史攷異》一百卷、《潛研堂金石文跋尾元集》六卷、《亨集》七卷、《利集》六卷、《貞集》六卷、《十駕齋養新錄》二十卷、《養新餘錄》三卷、《日記抄》　卷、《補元史氏族表》　卷、《元詩紀事》、《補元史藝文志》六卷。先生不專治一經而無經不通，不專攻一藝而無藝不精。經史之外，如唐、宋、元、明詩文集、小說、筆記，自秦漢及宋元金石文字，皇朝典章制度，滿洲、蒙古氏族，皆研精究理，不習盡功。古人云︰「經目而諷於口，過耳而闇於心。」先生有焉。戴編修震嘗謂人曰︰「當代學者，吾以曉徵爲第二人。」蓋東原毅然以第一人自居。然東原之學，以肄經爲宗，不讀漢以後書。若先生學究天人，博綜羣籍，自開國以來，蔚然一代儒宗也。以漢儒擬之，在高宻之下，卽賈逵、服䖍亦瞠乎後矣，況不及賈、服者哉！
先生之弟大昭，從子塘、坫、東垣、繹、侗，子東壁、東塾，一門羣從皆治古學，能文章，可謂東南之望矣。大昭字晦之，一字竹廬。淹貫經史，著書滿家，刋行者，惟《後漢書補表》八卷而已。嘉慶元年，應孝廉方正科，賜六品頂戴。東垣舉人，繹、侗、東壁、東塾皆諸生。
塘字學淵，一字禹美。爲諸生時，與諸澱淪、汪䋚青、王鶴谿、王耿仲相倡和，爲古今體詩，爲王光祿西莊、王侍郎蘭泉先生所激賞。塘慊然不足，不欲以詩名。及選拔入成均，試歸，肆力於經史之學。乾隆四十四年，舉江南鄕試。明年，汪如洋榜成進士，需次當得知縣，自以不習吏事，就敎職，選授江寧府學敎授。公務多暇，專志𢰅述，於聲音、文字、律呂、推步之學尤有神解，著《律呂考文》六卷。又著《史記三書釋疑》，於律秝天官家言，皆究其原本，而以他書疏通證明之。《律書》「上九，商八，羽七，角六，宮五，徵九」數語，注家皆不能曉，小司馬疑其數錯，塘據《淮南子》、《太元經》證之，始信其確不可易。又以《淮南‧天文訓》一篇多《周官》馮相、保章遺法，高氏注闕略，罕所證明，作《補注》三卷，以闡其旨。晚年讀《春秋左氏經傳》，精心有得，作《古義》若干卷以補杜氏之闕，且糾其謬。其所作古文曰《述古編》，四卷。皆行於世。卒年五十有六。
坫字獻之。少而穎敏，有過人之資。精於小學，游京師，朱笥河先生延爲上客。乾隆甲午，中副榜，遂至關中，在畢巡撫沅幕中，與歙方子雲、陽湖洪亮吉、孫星衍討論訓詁輿地之學。後就職州判，監修陝西城，授乾州州判，得末疾歸，卒於蘇州。著有《詩音表》一卷、《車制考》一卷、《論語後錄》五卷、《十經文字通正書》十四卷、《新斠注地理志》十六卷。獻之工於小篆，不在李陽冰、徐鉉之下。晚年，右體偏枯，左手作篆，尤精，世人藏弆其書如拱璧云。嘗注《史記》，詳於音訓及郡縣沿革，山川所在。兵部侍郎松筠爲陝甘總督時，重其學品，親至臥榻問疾，索未刋著述。獻之以《史記注》付公，泣曰︰「坫疾不起矣。三十年精力盡於此書，惟明公憐之，勿使蠟以覆車焉！」是時侍郎有伊犁將軍之命，曰︰「塞外不能事剞劂，當錄一副本，原稿必寄子也。」後江都韋佩金書城爲廣西凌雲縣知縣，獲譴謫塞外，戍滿南還，公知書城與獻之同舉於鄕，以原稿囑書城付獻之。獻之捧書泣曰︰「我不能復見公矣！」至公爲兩江總督時，獻之先四年死，而書城亦化爲異物，公皆賙恤其家。嗟乎！當今士大夫能謙益下士，故舊不遺如公者，有幾人哉！
《國朝漢學師承記》卷三

[book_title]國朝漢學師承記卷四
王蘭泉先生〈袁廷檮〉
先生諱昶，字德甫，號述庵，一字蘭泉，又字琴德。其先世居浙江之蘭溪，高祖懋忠始遷江南松江府青浦縣西珠街角鎭，遂爲青浦人。考士毅，字鴻遠。年四十五無子，禱於杭州靈隱寺，夢人贈以蘭，明日市蘭歸，逾兩旬，蘭茁兩枝︰一出土卽隕，其一長尺有六寸，森森若巨竹狀。及夏，紫燕栖於楹，同巢異穴。至冬，陸太夫人孕男不育，而錢太夫人生先生，咸以爲蘭徵燕兆也。先生生而開敏，四五歲時，能背誦周伯弜《三體唐詩》，爲人演說楊用修《卄一史彈詞》，娓娓不倦。年十八，應學使試，以第一入學。是年，得韓柳文集、《歸震川集》、張炎《山中白雲詞》，讀而愛之，乃肆力於古文詞。年二十一，丁外艱，先生侍疾日久，哀勞毁瘠，居喪讀《禮》，不作詩文。服闋，游吳中，蔣恭棐、楊繩武見先生詩文，謂宋文憲以後一人也。肄業紫陽書院，時從惠徵君定宇游，於是潛心經術，講求聲音訓詁之學。是時沈尚書歸愚爲院長，選先生及王光祿鳳喈、吳舍人企晉、錢少詹曉徵、贈光祿寺少卿趙升之、曹學士來殷、上海黃芳亭、泌陽令文蓮七人詩，稱爲吳中七子。流傳日本大學，頭黙眞迦見而心折，附番舶上書於沈尚書，又每人各寄《相憶詩》一首，一時傳爲藝林盛事。乾隆十八年癸酉，鄕試中式。十九年甲戌，成進士，歸班候選，秦尚書蕙田延先生修《五禮通考》。明年，游山左歸，陸太夫人病逝，哭泣盡禮。兩淮鹽運使盧見曾聘先生，課其子及孫，與程編修午橋、馬同知曰琯、弟徵君曰璐、汪部曹棣、張貢生四科爲文酒之會。二十二年，高宗純皇帝南巡，獻賦行在，欽定一等第一，授內閣中書。是歲，仍留揚州，盧運使屬𢰅《紅橋小志》以記篠園平山堂亭榭花木之勝。明年，入都供職，溧陽、南沙、薌林三公皆以國士待之。二十二年，授刑部山東司主事，充方略館收掌官。三十一年，授刑部浙江司員外。三十二年，陞刑部江西司郎中。是年，詔開經咒館，令章嘉胡圖克圖偕其徒重譯《首楞嚴經》及諸經秘宻咒，充兼校經咒館。先是，純皇帝以三藏中有俚俗猥瑣者，命劉文正公議加删定，公以屬之先生，與汪舍人孟鋗按日稽覽，六閱月而畢。上知先生深於內典，故有是命。三十三年，兩淮運使提行事發，先生與趙文哲坐言語不密罷職。
時緬甸未靖，詔以伊犁將軍阿桂爲兵部尚書、定邊右副將軍，總督雲南貴州將軍，文勤公阿克敦子文成也。文勤爲先生殿試讀卷師，是以知先生學問經濟，請以從，詔許之。三十四年，文成出萬仞關，住騰越。頃之，得旨命大學士忠勇公傅恒爲經略，緬酋懵駁乞降。經略屬先生草檄諭懵駁，允其降。三十六年，文成罷，用理藩院尚書温福代之，奏留先生佐籌善後事。會四川小金川土司澤旺之子僧格桑指沃日咒詛，發兵佔其地，又侵據明正土司濃等塞；而金川應襲土司索諾木亦併革什咱，殺其土司。上命温福移師赴四川，奏請以先生行，奉旨賞給主事，隨往四川軍營辦事，旋授吏部考功司主事。僧格桑遣人訴沃日詛害狀，先生作檄斥其罪。大兵進討，克斑斕山，破斯當安，進攻日耳寨。三十七年，參贊大臣五岱與温福訐訟，詔罷五岱，命文成往北山木雅斯底代統其衆。先生從文成督兵，緣山而下，築卡斷賊路。時南路總督桂林統兵次達烏，久不能克，乃以兵三千遣參將薛綜從墨壟溝經郭舟山出賊後，爲夾攻之策。旣行，大雨雪，兵無繼者。金川賊由格六古來援，綜援絕糧盡，全軍皆沒。上削桂林職，趣文成督南路兵，文成奏請以先生從。先生因兵至達烏久不攻戰，賊必無備，乃建策潛師襲之，於十一月四日子刻潛師渡溪，遂據達烏，翁古爾壟之賊亦震駭無守志，破其柵，克美諾，僧格桑遁入金川。
先是，文成奏先生係獨子，母年七十餘，深明大義，勗以殫心軍事，今從軍已五年矣，請量加拔擢。至是，得旨以吏部員外郎陞用。大兵進討金川，議分三路︰温福與參贊哈國興由空喀；文成與參贊明亮由當噶；兵部尚書果毅公豐昇額與參贊舒常往綽斯甲，由日傍、俄坡。未幾，哈國興病沒，奉旨以海蘭察代之。三十八年，從師由美諾進發，次當噶山，攻克西山峯，又克兩大碉；而將軍温福自空喀移兵木果木，攻戰失利。賊煽小金川人盡反其地，先侵登達、占固，提督董天弼赴水死，遂分宼登春、八卦碉。海蘭察奪隘出，兵潰，温福死焉，六月十日也。金川旣得美諾，率衆犯當噶，參將劉輝祖率一百四十餘人拒戰，自亥至寅，殺賊二百人，而領隊大臣奎林於色木則隘口拒賊，日十餘接。賊死者甚衆，畏當噶兵，乞降。文成知當噶不可守，姑從其請，徹師至翁古爾壟，奏「沃日乃進討大路，請往視師」，乃西行。是時，晨夕得警報，而詔旨詢問無虛日。先生馳馬日行四五百里，夜草奏治文書，恒徹夜不寐。十一月八日，大兵至大板昭，僧格桑復竄入金川，八日而小金川悉平。三十九年，分兵三路合攻，先生從師，自美諾啓行，抵谷噶。四月，刑部侍郎袁守侗按事入川，詔令入軍營視狀，知軍牘皆先生一人經畫，囘京具奏。上嘉之，有旨垂問，文成覆奏，得旨擢吏部郎中。四十年五月，克遜克爾宗，奉旨補吏部文選司郎中。八月，克勒烏圍賊巢。十二月，克則朗噶，克下壓雍中喇嘛寺取之。金川賊索諾木之母阿倉及姑阿青，時在河西，路斷不能歸，來降，於是移大營於噶喇依。〈卽刮耳厓。〉四十一年，三路兵合攻，索諾木兄莎羅奔岡達克，索諾木、明楚克等相繼投出。三月，合攻益急，索諾木率其兄爽爾瓦沃雜爾、弟斯丹巴、妻巴底土、妹得什安木楚及大頭人丹巴訛雜爾等二千餘人齎印出降，僧格桑已病死，并以首獻，兩金川蕩平。先生從征九年，雖羽書旁午，然磨盾之暇，馬上吟咏，穹廬誦讀，無一日廢也。凱旋至良鄕，駕幸黃新莊郊勞，用戎服行禮。四月二十九日，上遣皇子獻俘太廟。五月朔，御午門受俘，訊於瀛臺，以逆酋兄弟罪在不赦，磔死，縣首藁街。是日，幸紫光閣，賜宴，作四裔之樂。宴畢，賜白金縀匹，朝珠荷包。奉旨︰「吏部郎中王昶久在軍營，著有勞績，着陞授鴻臚寺卿，賞戴花翎，在軍機處行走。」命纂《金川方畧》，充總修官。尋擢通政使司副使。四十二年三月，擢大理寺卿。四十三年，上因《大清一統志》成於雍正四年，至乾隆二十三年平定準噶爾、囘部，拓地二萬餘里，及府州縣增置攺析者多，命重修，充總修官。四十四年，補授都察院左副都御史，又有旨授河南布政使。戶部尚書梁公國治言先生在軍機久，多聞舊事，請留內用，上允其奏。四十五年，隨駕南巡，鑾輿次嘉興，有旨授江西按察使。旋丁內艱，囘籍治喪，能盡古喪禮。奉諱家居時，建宗祠，置家塾，以敎族人子弟。服闋，補授直隸按察使，未抵任，攺授西安按察使。四十九年，甘肅固原屬鹽茶㕔囘人田五阿渾倡復新敎，糾衆攻破西安州。阿渾者，囘語通經敎主之稱也。總督李侍堯、提督剛塔具奏，奉旨以西安州距陝西長武六跕，恐囘匪竄入，命往禦，乃至長武。長武有都司一員，兵一百三十名，提督調去，存三十名。又益以冝君兵五十名，合參將孫受兵四十二名，共一百二十名。而長武之通甘肅者有七路，各以兵役數人守之。未㡬，田五自戕死，餘黨張文慶等走會寧，提督又調孫受兵去，長武勢益弱。賊又走安定之官川，其地乃前囘匪馬明心所居，囘匪盤聚於此，賊勢甚張。乃借兵於總兵三德，得兵三百，令通判黃秉哲率領以來，椎牛享之，分撥城內外，聲勢稍壯，民心乃安。
時副都統明善、參將孫受以滿漢兵一千七百人駐高廟山，擊賊失利，二人沒於陣，賊勢大熾，距長武不及三百里。先生乃試炮巡城爲防禦計，數堞分人，籍城外民强壯者識其名，如有急，入城協守，凡刀矛炮石燈燭油米悉具無缺，民恃以不恐。邠、乾、永壽皆鑿塹塡門，而長武樵採往來自若也。賊知有備，不敢犯，與石峯囘匪合兵據隘以守。上命大學士阿桂、戶部尚書福康安、領侍衞內大臣都統海蘭察領京兵從山西來，工部尚書復興領兵從河南來，將軍莽古賚統寧夏兵一千，阿拉善王旺親班巴爾統蒙古兵一千五百，皆會隆德，賊首馬文熹率衆降。而總兵三德調赴甘肅，敷倫泰代之；會敷倫泰亦調往甘肅，以太原總兵富敏泰統兵。先生恐其未習地利，遂出長武，從隴州至長寧見富敏泰，告以要險形勢及攻賊之策，復歸長武。諸軍攻剿，斷賊水道，賊勢蹙，欲突圍出，海蘭察率兵邀截，殪無算。於是阿渾張文慶、李可魁、馬四娃等皆就擒，餘黨悉平。是役也，用兵陝西綠營駐防五千名之外，調山西兵二千、京兵二千，絡繹過長武，需車輛馬騾約以萬計，而銀錢、火藥、鎗炮車裝駝載者又以萬計。先生不攜胥吏，不藉賓僚，草檄飛書，無一舛誤。奏上，有旨嘉許。五十一年，河南伊陽縣民秦某等三十餘人戕知縣孫岳灝，逸去。巡撫畢沅搜捕不獲，因奏言伊陽接壤湖陝，恐由熊耳諸山遁入商洛，得旨𣲖往督緝。乃赴商州，檄州同李景蓮邏緝，奉旨授雲南布政使，仍令督捕，事竣，入都陛見。未幾，景蓮等獲秦某解京師，卽命入京。陛見時，奏肝氣不調、精神疲憊，請攺京職，温旨不許，乃之任。五十三年，調江西布政使。五十四年，奉旨授刑部侍郎。五十五年，隨駕東巡，囘鑾至青縣，上命與兵部尚書慶桂往江南同鞫高郵州典史陳倚道揭州書吏假印重徵事。定讞囘京，又命同兵部侍郎吉慶馳驛鞫湖南湘鄕縣民童高門控書吏收漕折色案。事竣，又命審湖北應城縣科𣲖斂錢事；發摺起行，又得旨鞫江陵縣趙學三控書吏何良弼修方家淵堤工偷減土方案。訊畢，又命訊湖南永明縣賄買武童及長沙勒買常平倉穀二案；分別定擬奏聞，奉旨允行。是年，純皇帝八旬萬壽，恩詔晉封三代皆光祿大夫，妣皆一品夫人，先生曁鄒夫人亦封一品。勘方家淵堤工時，按冊丈量，無偷減情跡，其殘損處應賠補者，屬知府張方理任之。囘至荊州，方家淵堤工尚未修補，乃具奏方理草率揑飾，落其職。五十七年，隨駕幸五臺。八月，充順天鄕試主考官，有貴介子擯斥，忤當軸旨，遂乞假南歸，有終焉之志矣。一日，上召見大臣，詢王昶何以不來，輦下諸公飛札告知，乃克日就道。時届隆冬，跋涉二千里，精神疲苶，動履盤跚。召見時，上鑒其老病，以原品休致，傳諭歲暮苦寒，宜竢春融囘籍。
先生以文學受純皇帝特達之知，所以開續三通館、方略館、《通鑑輯覽》，皆預纂修之役。己卯、庚辰、壬午充順天鄕試同考官，辛巳、癸未充會試同考官，及壬子主試順天，所得皆知名士。在京師時，與朱笥河先生互主騷壇，門人著錄者數百人，有「南王北朱」之稱。歸田後，往來吳門，賓從益盛，與王西沚、錢竹汀兩先生艤舟白公堤下，朋簪雜遝，詩酒飛騰，望之者若神仙然。六十年乙卯，先生年七十二，純皇帝以明年歸政，舉行千叟宴，詔中外臣工逾七十者皆入宴，遂詣闕。召見時，詢問舊事及江浙年歲豐稔狀，奏對稱旨。嘉慶元年正月初四日，行千叟宴禮於寧壽宮。宴畢，賜玉如意、楠木鳩杖、綢縀、裝錦大𣭙、筆墨等十六件。獻詩六章，奉旨刻入《燕集》中。二十一日，陛辭出都，主婁東書院講席。嘉慶四年正月，太上皇帝升遐，入都哭臨。三月初一日，召見詢問歴官始末，及外省吏治民情，與川楚宼盜未平之故。奏對畢，又諭凡有欲言，可繕寫密封以進。明日，詣觀德殿前敬謁梓宮，遂陳數事，上命留覽。四月十三日，百日期滿，具奏囘籍。先生以辛酉年補博士弟子，至嘉慶六年辛酉，六十年矣。江蘇學政錢樾、松江府知府趙宜喜請重游泮宮，率新弟子祗謁文廟，行釋奠禮，宴於曲水園。時阮侍郎元爲浙江巡撫，請主敷文書院。主講席者三年，卒於家，年八十有三。
先生天資過人，於學無所不窺，尤邃於《易》。詩宗杜少陵、玉溪生而參以韓、柳，古文則以韓、柳之筆發服、鄭之藴。功業文章炳著當代，求之古人中，亦豈易得者哉！生平著述甚富︰《春融堂詩文集》六十八卷，《金石粹編》一百六十卷、《明詞綜》十二卷、《國朝詞綜》四十八卷、《湖海詩傳》四十六卷、《續修西湖志》、《青浦縣志》、《太倉州志》、《陝西舊案成編》、《雲南銅政全書》，皆刋行於世。其未刋行者，則《滇行日錄》三卷、《征緬紀聞》三卷、《蜀徼紀聞》四卷、《屬車雜志》二卷、《豫章行程記》一卷、《商洛行程記》一卷、《重游滇詔紀程》一卷、《雪鴻再錄》二卷、《使楚叢談》一卷、《臺懷隨筆》一卷、《青浦詩傳》三十六卷、《天下書院志》十卷。其未成書者，則《羣經楬櫫》、《五代史注》。楬櫫，取《周禮‧職金》注「今時之書有所表識，謂之楬櫫」之意，蓋以漢學爲表識而專攻毁漢學者。皆藏於家。
藩從先生游垂三十年，論學談藝，多蒙鑒許。後先生因袁大令枚以詩鳴江浙間，從游者若騖若蟻，乃痛詆簡齋，隱然樹敵，比之輕清魔。提唱風雅，以三唐爲宗，而江浙李赤者流，以至吏胥之子、負販之人，能用韻不失粘者，皆在門下。嘉慶四年，藩從京師南還，至武林，謁先生於萬松書院，從容言曰︰「明時湛甘泉，富商大賈多從之講學，識者非之。今先生以五七言詩爭立門戶，而門下士皆不通經史，𧢼知文義者一經盼飾，自命通儒，何補於人心學術哉！且昔年先生謂笥河師太邱道廣，藩謂今日殆有甚焉。」黙然不答。是時，依草附木之輩聞予言，大怒，造謗語搆怨，幾削著錄之籍，然而藩終不忍背師立異也。
先生弟子中，以經術稱者三人︰開化戴君敦元，字金溪，乾隆癸卯舉人，庚戌中式進士，癸丑殿試，授庶吉士，今官刑部郎中。會稽王君紹蘭，字畹馨，癸丑進士，官至福建按察使。二君博通經傳，爲當代聞人。
袁上舍廷檮，字又愷，一字壽階，吳縣人也，明六俊之後，爲吳下望族。饒於資，築小園於楓江，有水石之勝。又得先世所藏五硯，爲樓弆之。蓄書萬卷，皆宋槧元刻，秘籍精抄，以及法書、名畫、金石、碑板貯於五硯樓中。又得洞庭山徐尚書健庵留植於金氏聽濤閣下之紅蕙，種之階前，名其室曰紅蕙山房。遇春秋佳日，招雲間汪布衣墨莊、胡上舍元謹、同邑鈕布衣非石、顧秀才千里、戈上舍小蓮爲文酒之會。時錢竹汀先生主紫陽講席，王西沚先生、叚大令懋堂三寓公亦時相過從，袁大令枚、王蘭泉先生往來吳下，皆主其家。於是四方名流莫不拏舟過訪，詩酒流連，應接不暇。壽階性好讀書，不治生產，且喜揮霍，急人之難，坐是中落，乃奔走江浙間，歲無虛日矣。後江觀察頡雲延之康山賓館，頡雲爲俗僧小石搆精舍於浙之西溪，屬壽階董其事，冒暑熱獨步山中，得痢下疾，死於家，年四十有七。
藩與壽階少同里閈，後攜家邗上，壽階館於康山，蹤跡最宻，談論經史，有水乳之合。壽階無書不窺，精於讎校，邃深小學。其論《大誥敘》「將�殷命」云︰「今《尚書》諸本皆無『命』字，《詩‧豳譜正義》引此則有『命』字。案《微子之命敘》及《周官敘》皆云『旣黜殷命』，則此必曰『將黜殷命』，二敘相應。且此《敘正義》云『黜退殷君武庚之命』，又云『獨言黜殷命者』，又云『且顧微子之命，《敘》故特言黜殷命也』。據此，則《正義》本實有『命』字。近見錢少詹《唐石經攷異》云︰『「將黜殷」下本有「命」字，後摩攺』。因取舊藏《石經》檢視，『作』字之旁猶留『命』字右偏之波磔，『誥』字旣移第二行之末矣，而第三行之首猶有摩未盡之『誥』字具存，此摩攺之明證也。」其論《說文解字》「䕮，以秋華」曰︰「以秋華者，謂此爲《月令》『有黃華』之『䕮』字，以別於『蘜之爲治牆』、『菊之爲大菊、蘧麥也』。」「嗙，司馬相如說，『淮南、宋、蔡舞嗙喻』也」，曰︰「『淮南、宋、蔡舞嗙喻』，七言句也，蓋《凡將篇》之一句。李善引《凡將》曰『黃潤纖美宜製襌』，歐陽詢引《凡將》曰『鍾磬竽笙筑坎侯』，皆七言也。」「麔，麋牝者」，曰︰「宋本作『牡』，與《爾雅》合。上文曰︰『麎，牝麋。』則麔不當云牝矣。」「液，盡也」，曰︰「『盡』當作『�』，《血部》︰『�，气液也。』小徐本《玉篇》、《廣韻》竝作『律』者，假借通用字。今毛本作『盡』，誤也。」「𢁓，古文亥爲豕，與豕同」，曰︰「汲古閣初印本篆文如此，各本皆同，說解當云『古文亥，亥爲豕，〈小徐本如此。〉故字與豕同』，轉冩譌脫耳。字與豕同者，古文『豕』亦作『𢁓』，見九篇《豕部》，此『己亥』與『三豕』之所由誤也。所謂誤者，『己』與『三』字之誤耳。『亥』『豕』古文本同字，讀書者當依文義讀之，今本剜攺篆體作『犴』，則叔重云『與豕同』者何解乎！」著書甚多，皆未編輯，其子椎魯，不能讀父書，所有稿本散失無存矣。今記藩之所聞者，略書數語，以見梗槩云。
非石名樹玉，吳縣人。家洞庭山，隱於賈，無書不讀，亦深小學。著有《說文解字校錄》三十卷、《說文新附考》七卷，詩文清峭拔俗，亦當代之畸士焉。
朱笥河先生
先生諱筠，字竹君，一字美叔，號笥河。其先家浙之蕭山，曾祖必名始居京師，遂爲大興人。祖登俊，湖南長陽、四川珙縣知縣，後官中書科中書。父文炳，大興諸生，官陝西盩厔縣知縣。先生年十三，通七經。十五作詩文，才氣浩瀚，老宿見之咋舌。與弟文正公珪讀書，同臥起，手鈔黙誦，雞鳴不已。弟兄同入泮宮，學使呂熾試以《鵬翼摶風歌》，奇其才，爲之延譽。京兆尹武進蔣炳邀劉文定公綸、程文恭公景伊、錢文敏公維城、莊侍郎存與及其弟學士培因，設筵招先生及文正公飲，試以《崑田雙玉歌》，詩成，諸公歎賞不絕，於是京師有競爽之目。年二十五，乾隆癸酉，中式舉人。明年，成進士，選庶吉士。丁丑，散館，授編修，充方略館纂修官。辛巳，充會試同考官，旋丁外艱，哀毁骨立。先生本無宦情，服闋後，欲徧游天下名山，已乞假矣，上召見文正，詢家事曰︰「編修無定額，汝兄當補官，不似汝需缺也。」文正告之翰林院，取假呈歸，曰︰「兄實無疾，恐上再詰問，不敢欺罔，强爲弟起。」先生不答，旣而輾然曰︰「汝敗我清興矣。」是年，授贊善。明年，大考翰詹，御試二等，擢翰林院侍讀學士，充日講起居注官，戊子科順天鄕試同考官。三十四年，欽𣲖協辦內閣學士批本事充己丑會試同考官。庚寅，奉命爲福建鄕試正考官，充辛卯會試同考官。是秋，奉命視學安𡽪，以古學敎士子，重刻許氏《說文解字》而爲之敘。
敘曰︰「漢汝南召陵許君愼，范蔚宗《儒林傳》不詳，惟曰︰『《五經》無雙許叔重，爲郡功曹，舉孝廉，再遷除洨長，卒於家，作《說文解字》十四篇』。本書召陵萬歲里公椉許沖上書言︰『先帝詔侍中騎都尉賈逵修理舊文，臣父故太尉南閣祭酒愼本從逵受古學，博問通人，考之於逵，作《說文解字》凡十五卷。愼前以詔書校書東觀，敎小黃門孟生、李熹等，以文字未定，未奏上。今病，遣臣齎詣闕。建光元年九月己亥朔二十日戊午上。』徐鍇曰︰『建光元年，安帝之十五年，歲在辛酉也。』按《賈逵傳》︰肅宗建初元年，詔逵入講北宮白虎觀、南宮雲臺。八年，詔諸儒各選高才生授《左傳》、《穀梁春秋》、古文《尚書》、《毛詩》，皆拜逵所選弟子及門生爲千椉王國郎，朝夕受業黃門署。據此，知許君校書東觀敎小黃門等，當在章帝之建初八年，歲在癸未也。本書許君《自敘》言『粵在永元困敦之年，孟陬之月，朔日甲申，次列微辭』。徐鍇曰︰『和帝永元十二年，歲在庚子也。』按《逵傳》︰逵以永元八年自左中郎將復爲侍中騎都尉，內備帷幄，兼領秘書近署。據此，知許君本從逵受學，其考之於逵作此事，正當逵爲侍中之後四年。其後二十一年，當安帝之建光元年，歲在辛酉，君病在家，書成，乃令子沖上之也。其始末略可考見如此。夫許君之爲書也，一曰世人詭更正文，鄕壁虛造不可知之書；一曰諸生競說字解經，諠稱秦之𨽻書爲倉頡時書；一曰廷尉說律，至以字斷法，皆不合孔氏古文，謬於史籀。恐巧說衺辭使學者疑，於是依據宣王太史籀《大篆》十五篇、丞相李斯《倉頡篇》、中車府令趙高《爰歴篇》、太史令胡母敬《博學篇》、黃門侍郎揚雄《訓纂篇》諸書，又襍采孔子、楚莊王、左氏、韓非、淮南子、司馬相如、董仲舒、京房、衞宏數十家之說，然後成之。又曰『必遵舊文而不穿鑿』，又曰『非其不知而不問』，蓋其發揮六書之指，使百世之下猶可以窺見三古制作之意者，固若日月之麗天，江河之由地。其或文奧言微，不盡可解，亦必明者之有所述，師者之有所授，後學小生區聞陬見，不得而妄議已。《易》曰︰『書不盡言，言不盡意。』陳其大要，約有四端。一曰部分之屬而不可亂。《敘》曰︰『其建首也，立一爲端，據形聯系，引而申之，以究萬原，畢終於亥。』是以徐鍇作《繫傳》，有《部敘》二卷，本《易‧敘卦傳》，爲之推原偏旁所以相次之故，使五百四十部一字不紊。今起東旣疑韻書，而比類又從字體，便於檢討，實昧形聲。自李燾之《五音韻譜》作，而部分紛然，自亂其例矣。一曰字體之精而不可易。夫篆本異文，而今同一首者，『奉』『奏』『春』『秦』『泰』是也。篆本同文，而今異所从者，『𨑢』『從』『𨑡』『徒』是也。『賊』之『从戈，則聲』而攺从『戎』，『賴』之『从貝，剌聲』而攺从『負』，半譌也。『䑞』之爲『舜』，『壷』之爲『壺』，『𠚖』，之爲『曲』，『�』之爲『爵』，全譌也。以『气化』之『气』當『乞』，而『氣牽』之『氣』遂當『气』，於是有俗『餼』字；以『萎飼』之『萎』當『�』，而『饑餧』之『餧』當『萎』，於是有俗『餒』字，此因一字以譌數字者也。『匈』已从『勹』，而又从『肉』，『州』已从『川』，而又从『水』，旣重其類；『垔』从『土』，而又『土』，『蜀』从『虫』，而加『虫』，又重其从︰此并二字以譌一字者也。从者失从，滋者不滋，自𨽻一變之，楷再變之，而字體莫之辨識矣。一曰音聲之原可以知。『䢉』之『从䢅，囱聲』，《玉篇》『囱』『窗』同。《考工記》匠人『四旁兩夾窗』，窗一音悤。徐鍇以爲當从『凶』乃得聲，非也。『移』之『从禾，多聲』，古音弋多反。《楚辭》︰『夫聖人者不凝滯於物，而能與世推移。舉世皆濁，何不淈其泥而揚其波。』徐鍇以爲『多』與『移』聲不相近，非也。『能』之足似『鹿』，『从肉，乙聲』，古音奴來、奴代反。《詩》︰『其湛曰樂，各奏爾能，賓載手仇，室人入又，酌彼康爵，以奏爾時。』徐鉉等以爲『乙』非聲，疑象形，非也。『摘』之『从手，啻聲』，陟革反，去聲則陟寘反。『啻』與『啇』同文，『摘』與『適』同聲。《詩》『勿予禍適，稼穡匪懈』。徐鉉等以爲當从『適』省乃得聲，非也。此音聲之可據者也。一曰訓詁之遺可以補。《易》『其牛觢』，觢，一角仰也。《爾雅》『皆踊觢』，郭注︰『今豎角牛也。』《書》『西伯旣𢦟黎』，『𢦟』从戈今聲，殺也，不當作『戡』，戡，剌也。《詩》『深則砅』，『砅』从水从石，履石渡水也。『在彼淇厲』，蒙梁而言，亦此訓也。『得此𪓰𪓿』，『𪓰』亦爲『鼁』，鼁𪓿詹諸。『縞衣綼巾』，『綼』，从糸卑聲，未嫁女所服，處子也。《周禮》『垗五帝於四郊』，垗，畔也。爲四畤界，祭其中也。《春秋傳》『脩涂梁𤁺』，𤁺，荊州浸也。《職方氏》︰『豫州，其浸波𤁺。』鄭注《春秋傳》曰︰『楚子除道梁𤁺。』則𤁺宜屬荊州，在此非也。『闕䂬之甲』，䂬，水邊石也。《論語》『小人窮斯㜮矣』，『㜮』从女監聲，過𢀩也。《孟子》『呭呭猶沓沓』，呭呭，多言也，沓沓，語多沓沓也，所謂『言則非先王之道』也。《爾雅》『西至汃國，謂四極』，『汃』从水八聲，西極之水也。《廣韻》︰『汃，府巾切，西方極遠之國。又普八切，西極水名也。』不當作『邠』，邠，周大王國也。此訓詁之可據者也。部以屬之體，以別之音，以審之訓，以絜之文字之事加諸蔑矣。後之非毁許君者，或摘其一文，或泥其一說，歴代以來，不量與撼，要無足論。惟近日顧氏炎武脩紹絕業，學者所宗，而於是書亦有不盡然之言，竊恐瞽說附聲，信近疑遠，是不可以不辨。今如所舉『秦』从『禾』，以地宜禾，『宋』从『木』爲居，『辥』从『辛』爲辠，『威』爲姑，『也』爲女隂，『殹』爲擊聲，『困』爲故廬，『暜』爲日無色，『貉』之言惡，『犬』之字如畫狗，『有』曰不宜有，『𧞻』爲解衣耕，『弔』爲人持弓會敺禽，『辱』爲失耕時，『臾』爲束縛捽抴，『罰』爲持刀罵詈，『勞』爲火燒門，『宰』爲辠人在屋下執事，『冥』爲十六日月始虧，『刑』爲刀守井，凡此諸說，皆始造文字，取用有故，必非許君之所創作。書契代遠，難以强說，復不當刪。是以觀象闕文之訓明著於《敘》，豈得以勦說穿鑿，橫暴先儒乎！至若江別汜洍，舄�掔已，逑救各引，載旆爲坺，當時孔壁古文未亡，齊、魯、韓三家之《詩》具在，衆音襍陳，殊形備視，豈容廢百舉一，去都卽鄙耶！」
又言︰「別指一字，以『鎦』當『劉』，以『㽕』當『由』，以『絻』當『免』，此說亦非。按本書之例，从某者有其部也，某聲者有其字也。『瀏』之从水劉聲，『紬』之从絲由聲，『勉』之从力勉聲，具著於篇。乃知書闕有間，傳冩者之過謂，別指一字以當之者謬矣。《記》曰『今人與居，古人與稽』，『居』不當爲法古乎！《易》曰『是興神物，以前民用』，『用』不當爲卜中乎！《費誓》之『費』攺爲『粊』，訓爲『惡米』。按陸德明《經典釋文‧曾子問》注作『粊誓』，粊音祕，鄭君說也。『童』爲男有辠，按《易》『喪其童僕』作『童』。至『僮』之字，《國語》『使童子備官而未之聞』，韋昭注︰『僮，僮蒙不達也。』《史記‧樂書》『使僮男僮女七十人俱歌』。本書《敘》︰『尉律，學僮十七已上。』亦同。當知『僮子』之『僮』从『人』，辠人爲奴者正作『童』也。訓『參』爲商星，乃連大書讀，『參商，星也』。卽如《水部》河水出焞煌塞外，泑澤在昆侖下之例，明參與商同爲星，非參商亦不知也。其引齊之郭氏及樂浪事，古人往往隨事博徵，不拘拘一說也。至援《莽傳》及讖記以『劉』之字爲『丣金刀』，謂許君脫其文。按『劉』之字从『刀』，從金丣聲，丣古酉，丣非戼也。讖記不可以正六書。《後漢書‧光武紀論》『王莽以錢文有金刀，攺爲貨泉，或以「貨泉」字爲「白水眞人」』，於篆『貨』或近『眞人』，『泉』豈得爲『白水』耶！《五行志》『獻帝初，僮謠曰「千里草，何青青，十日卜，不得生」』以『千里草』爲『董』，『十日卜』爲『卓』。按『重』字从『壬』『東』聲，非『千里草』，『早』字爲『日』在『甲』上，非『十日卜』，又可據以爲證乎！又援魏太和初公卿奏於文『文』『武』爲『斌』，古未嘗無『斌』字。按『彬』从『彡』从『林』，爲文質備，文武之字，經典闕如，不知所从，無以下筆，徐鉉列之俗書是也，又可據魏以疑漢乎！凡顧氏所說，皆不足以爲許君病，輒附疏之，用詔學者。」
時上詔求遺書，先生上言︰「伏見皇上稽古右文，勤求墳典。請訪天下遺書以廣藝文之闕，而前明《永樂大典》中古書有僅存，宜選擇寫入於著錄。又請立校書之官，參考得失，併令各州縣所有鐘鼎碑碣悉拓進呈，俾資甄錄。」奏入，上嘉之，下軍機大臣議行。乃命纂輯《四庫全書》，於《永樂大典》中採輯逸書五百餘部，次第刋布，流傳海內，實先生啓之也。又奏請倣漢熹平、唐開成故事，擇儒臣校正《十三經》文字，勒石太學，奉旨︰「候朕緩緩酌辦。」其秋，以某生欠考事，部議甚嚴，得旨︰「朱筠學問尚優，加恩授編修，在《四庫全書》處行走。」又命總辦《日下舊聞》纂修事。是時，金壇掌院爲總裁，又直軍機，凡館書稿本，披覈辨析，苦往復之煩，欲先生就見。而先生執翰林故事，總裁纂修相見於館，無往見禮。先生友某公强先生見之，先生持論侃直，不稍下。金壇憾之，間爲上言朱筠纂修不勤，上曰︰「命蔣賜棨趣之。」而不之罪焉。己亥八月，特旨命先生督學褔建。至閩，以經學六書訓士，口講指畫，無倦容。有某生爲攝令某坐以殺人，鍜鍊成獄，發其奸，雪某生冤，閩中士人至今稱道之。任滿囘京，卒於家，年五十有二。
先生博聞宏覽，於學無所不通，說經宗漢儒，不取宋元諸家之說。十七史、涑水《通鑑》諸書，皆考其是非，証其同異，汎濫諸子百家而不爲異說所惑。古文以班、馬爲法而參以韓、蘇，詩歌出入唐、宋，不名一家。先生之學，可謂地負海涵，淵渟嶽峙矣。先生性愛山水，探黃山、武𡗝之勝，峭壁巉巖，不通樵徑，攀藤附葛，必登其巓，題名鐫石而下。性又喜飲，至連舉數十觥不亂，拇戰分曹，雜以諧笑。每酒酣耳熱時，議論天下事，自比李元禮、范孟博，激揚清濁，分別邪正，慷慨激昻，聞者悚然。屢主文柄，搜羅英俊，如大理寺卿陸錫熊、吏部主事程晉芳、禮部郎中任大椿，皆所取士也。戴編修震、汪明經中皆兀傲不羣，好雌黃人物，在先生幕中，獨於先生無間言。陽湖孫觀察星衍爲諸生時，以不見先生爲恨，屬同邑洪君稚存爲紹，願遙執弟子禮。天下士仰慕丰采，望風景附有如此。先生提唱風雅，振拔單寒，雖後生小子一善行及詩文之可喜者，爲人稱道不絕口，飢者食之，寒者衣之，有廣厦千間之槩，是以天下才人學士從之者如歸市。所居之室名曰「椒花吟舫」，亂草不除，雜花滿徑，聚書數萬卷，碑版文字千卷，終年吟嘯其中。足不詣權貴門，惟與好友及門弟子考古講學，釃酒盡醉而已。藩年十六卽受知於先生。每酒闌燈炧時，嘗謂藩曰︰「吾儕當以樂死，功名利鈍何足介意哉！」先生之襟期磊落，蕭然遠矣。
子二︰長錫卣，府學生。次錫庚，字少白，乾隆戊申科舉人，候選直隸州，緣事罷官。讀書好古，精於《左氏春秋》，能世其學。弟子以通經著者︰興化任大椿、龍溪李威、陽湖洪亮吉、孫星衍、偃師武億、全椒吳鼒。李威字畏吾，深於六書之學，著有《說文解字定本》十五卷。戊戌進士，今官廣東廉州府知府。孫星衍字伯淵，讀書破萬卷，訓詁輿地及隂陽五行之學靡不貫串。乾隆丙午舉人，丁未以第二人及第，今官山東糧道。吳鼒字山尊，淹通經史，凡學術之異同，論說之是非，一見卽能分黑白，辨昭聾也。乾隆壬子舉人，嘉慶己未進士，今官翰林院侍讀學士。任君大椿別見。
武億
武億，字虛谷，先世由懷慶軍籍遷偃師。父紹周，雍正癸卯進士，官至吏部郎中。少喜讀書。年十七，喪父；十九，母孟、生母郭皆逝。時伊洛溢，廬舍毁圮，架蓆處洿泥中，誦讀不輟，斯朽木焚火以禦寒，斧傷指及足，流血殷地，終不廢讀也。年二十二，入學。乾隆庚寅，舉鄕試。庚子，會試中式，賜同進士出身，以知縣用。辛亥，選山東博山縣，訟無留牘，禱雨卽降。有人賄以二千金者，曰︰「汝不聞雷聲乎！我懼雷擊我也。」暇日召耆老問土俗利病，革除民供煤炭及饋里馬草豆諸秕政。博山民煮糯米汁爲土玻璃，作釵珥瓶盎燈毬鬻於市，乃婦孺嬉戲之物，不足以供玩好之式。乾隆中葉有好事者，爲山東巡撫取以入土貢，遂爲例，每歲按額徵之，民苦其擾。乃爲民請於大吏，力白其害，遂不入貢。剏范泉書院，立程課敎諸生，親往講學，勵以讀書、立品、爲善士。君承笥河先生之學，痛詆二氏，乃檄合邑僧尼至署，諭以佛爲異端，害人心，壞風俗，演傅奕、韓愈之言，反覆譬喻。僧尼雖不解其說，然感其誠，皆蓄髮還俗。於是入其境者苐聞絃歌之聲，不聞梵唄之音矣。
乾隆壬子，大學士和珅兼步軍統領，聞妄人言山東反賊王倫未死，宻遣畨役四出蹤跡之。於是副頭目杜成德、曹君錫等十一人橫行州縣，至博山，宿逆旅飲博，手持鐵尺，指揮如意，莫敢誰何。君率役往收之，成德等持器械拒捕，役不敢前，君手撲之仆，縛以歸。成德尚倔强不服，出牌擲於堂上，瞋目大呼曰︰「吾等奉提督府牌緝要犯，汝何官，敢問我邪！」立而不跪。命役撾其脛，始伏地。乃杖之曰︰「牌役二名，此十一人爲誰？且牌文明言所至報有司協緝，汝來三日不謁見，是不奉法。吾通揭汝等騷擾狀，奈我何！」成德等始懼，咸叩首求去。其事喧傳省中，小人皆謂武鹵莽，禍叵測，將累上官。時山東巡撫吉慶畏勢闒茸，聞此言，卽發員絡繹於道，訪問虛實。有府佐劉大經者與君不相能，駕說於大府前，吉慶以「濫責無罪」，直書其事劾之。和珅笑曰︰「是暴吾役之不謹而隂爲武令地也。」封還其疏。吉慶望風承旨，易以「任性行杖」，空言入奏。報罷，縣民聞令去，扶老攜幼，數千人走省中見大府，叩首乞留我好官。吉慶曰︰「歸無譁，還汝好知縣。」吉慶知不容於輿論，而忸於權勢，會將入覲，乃挈君至都下爲謀捐復。和珅總吏部事，駁之，其事遂寢，乃請主東昌啟文書院講席，以塞衆口也。後故人秀水王復爲偃師令，遂歸，與復商榷政事，暇時考校古書，相得甚歡，不復作出山之計。嘉慶四年，天子親政，和珅伏辜，詔各舉所知廢員可起用者。有以博山事聞，敕吏部將原任山東博山縣知縣武億行文豫省巡撫咨部引見，並將革職原案查奏，十一月二十九日事也，而君先一月死矣，得年五十有五。
君生而狀貌魁梧，有兼人之力，兼人之量。生平深於經史，七經注疏、三史、涑水《通鑑》皆能闇誦。所著書有《經讀考異義證》、《偃師金石記》、《校定五經異義駁異義補遺》、《箴膏肓》、《起廢疾》、《發墨守》、《鄭志》等書。與童君二樹名鈺者同修《偃師縣志》，童君好收藏碑版，君考訂秦漢以來金石文字，童君服其精審。於是酷嗜翠墨，游歴所至，如嵩山泰岱，遇有石刻，捫苔剔蘚，盡心摸拓；或不能施氈椎者，必手錄一本。偃師杏園莊去所居四十餘里，民家掘井得晉《劉韜墓誌》，長二尺有餘，重幾百斤，君肩之以歸。性善哭，館笥河師家，除夕師謂君曰︰「客中度歲，何以破岑寂？」君曰︰「但求醉飽而已。」乃遺以二彘肩，一雞一鶩，蒙古酒一斗，及湯餅䬪飥諸物。君閉戶恣啖，食盡酒傾。至晚，師曰︰「醉飽矣，更有他求乎？」對曰︰「哭。」師亦曰︰「哭。」乃放聲大慟，比鄰驚問，笥河師大笑而去。庚子年，陽湖洪亮吉稚存、黃景仁仲則流寓日下，貧不能歸，偕飲於天橋酒樓，遇君，招之入席，盡數盞後，忽左右顧盼，哭聲大作，樓中飲酒者駭而散去。藩嘗叩之曰︰「何爲如此？」曰︰「予幸叨一第，而稚存、仲則寥落不偶，一動念，不覺涕泣隨之矣。」藩戲之曰︰「君乃今日之唐衢也。」藩與君交垂二十年，核君行事，不愧循吏。古人云︰「以經術飾吏事。」不通經術而能爲循吏者，蓋有之矣，我未之見也。
洪亮吉〈張惠言　臧琳〉
洪亮吉，字君直，一字稚存。先世居歙縣，祖公寀贅於武進趙氏，至君，籍陽湖。生六歲而孤，依外家讀書，頴悟異常兒。晚自塾歸，母氏篝燈課讀，機聲軋軋，與書聲相間不斷。年十八，祖妣趙及祖相繼下世，君承重，水漿不入口，杖而後起。二十四歲，入學爲附生，與同邑黃秀才景仁爲詩歌相唱和，有時譽，人目爲洪黃。後謁安𡽪學使笥河先生，受業爲弟子，先生延之校文。時幕下士多通儒，戴編修震、邵學士晉涵、王觀察念孫、汪明經中皆通古義，乃立志窮經。家居與孫君星衍
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:04:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>