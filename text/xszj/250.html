<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,刘元城语録解原序,元城语录解卷上,元城语录解卷中,元城语録解卷下,元城语録解【行録附】,元城语録解附録,元城语录解全文在线阅读,元城语录解全文在线下载,大玄古籍书库">
<meta name="description" content="《元城语录》三卷，宋马永卿编。永卿字大年，扬州人，流寓铅山。据《广信府志》，知其尝登大观三年进士。据所作《懒真子》，知尝官江都丞、浙川令、夏县令。又称尝官关中，则不知何官矣。徽宗初，刘安世与苏轼同北归，大观中寄居永城。永卿方为主簿，受学於安世，因撰集其语为此书。安世之学出於司马光，故多有光之遗说。惟光有《疑孟》，而安世则笃信之，亦足见君子之交不为苟同矣。其中艺祖制薰笼一事，周必大《玉堂杂记》谓其以元丰后之官制加之艺祖之时，失於附会，然安世非妄语者，或记忆偶未确耳。李心传《道命录》又论其记程子谏折柳事为虚，">
<title>元城语录解_马永卿_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">元城语录解</span> <br/>
          作者： <span class="inputVal" id="bkauthor">马永卿</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,完结</span> <br/>
          字数： <span class="inputVal" id="bknum">[book_length]46420</span> <br/>
          说明： <span class="inputVal" id="bkdec">《元城语录》三卷，宋马永卿编。永卿字大年，扬州人，流寓铅山。据《广信府志》，知其尝登大观三年进士。据所作《懒真子》，知尝官江都丞、浙川令、夏县令。又称尝官关中，则不知何官矣。徽宗初，刘安世与苏轼同北归，大观中寄居永城。永卿方为主簿，受学於安世，因撰集其语为此书。安世之学出於司马光，故多有光之遗说。惟光有《疑孟》，而安世则笃信之，亦足见君子之交不为苟同矣。其中艺祖制薰笼一事，周必大《玉堂杂记》谓其以元丰后之官制加之艺祖之时，失於附会，然安世非妄语者，或记忆偶未确耳。李心传《道命录》又论其记程子谏折柳事为虚，谓程子除说书在三月，四月二日方再具辞免，四月上旬非发生之时云云，然四月上旬与三月相去几何，执此以断必无方春万物发生不可戕折之语，则强辨非正理矣。安世风裁岳岳，气节震动天下，朱子作《名臣言行录》，於王安石、吕惠卿皆有所节取，乃独不录安世。董复亨《繁露园集》有是书序曰，朱文公《名臣言行录》不载先生，殊不可解。及阅《宋史》，然后知文公所以不录先生者大都有三。盖先生尝上疏论程正叔，且与苏文忠交好，又好谈禅。文公左袒正叔，不与文忠，至禅则又心薄力拒者，以故不录。其说不为无因，是亦识微之论。然《道命录》备载孔平仲诸人弹论程子疏议，以示讥贬，独不载安世之疏，不过於孔平仲条下附论其不知伊川而已，盖亦知安世之人品世所共信，不可动摇，未敢丑诋之也。近时有安邱刘源渌者，作《冷语》三卷，掇拾伊、洛之糟粕，乃以卫道为名，肆言排击，指安世为邪人，谓其罪甚於章惇、邢恕，岂非但执朋党之见，绝无是非之心者欤。要之，安世心事如青天白日，非源渌一人所能障蔽众目也。《行录》一卷，明崔铣所续编，大名兵备副使於文熙又补缀其文。旧本附语录之末，今亦并存之，庶读者知安世之行，益足证安世之言焉。至语录之中，时有似涉於禅者，此在程门高弟游、杨、吕、谢之徒，朱子亦讥其有此弊。是不必独为安世责，亦不必更为安世讳矣。</span> <br/>
          封面： <span class="inputVal" id="bkimg">Z_12014.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]元城语录解
[book_author]马永卿
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,完结
[book_length]46420
[book_dec]《元城语录》三卷，宋马永卿编。永卿字大年，扬州人，流寓铅山。据《广信府志》，知其尝登大观三年进士。据所作《懒真子》，知尝官江都丞、浙川令、夏县令。又称尝官关中，则不知何官矣。徽宗初，刘安世与苏轼同北归，大观中寄居永城。永卿方为主簿，受学於安世，因撰集其语为此书。安世之学出於司马光，故多有光之遗说。惟光有《疑孟》，而安世则笃信之，亦足见君子之交不为苟同矣。其中艺祖制薰笼一事，周必大《玉堂杂记》谓其以元丰后之官制加之艺祖之时，失於附会，然安世非妄语者，或记忆偶未确耳。李心传《道命录》又论其记程子谏折柳事为虚，谓程子除说书在三月，四月二日方再具辞免，四月上旬非发生之时云云，然四月上旬与三月相去几何，执此以断必无方春万物发生不可戕折之语，则强辨非正理矣。安世风裁岳岳，气节震动天下，朱子作《名臣言行录》，於王安石、吕惠卿皆有所节取，乃独不录安世。董复亨《繁露园集》有是书序曰，朱文公《名臣言行录》不载先生，殊不可解。及阅《宋史》，然后知文公所以不录先生者大都有三。盖先生尝上疏论程正叔，且与苏文忠交好，又好谈禅。文公左袒正叔，不与文忠，至禅则又心薄力拒者，以故不录。其说不为无因，是亦识微之论。然《道命录》备载孔平仲诸人弹论程子疏议，以示讥贬，独不载安世之疏，不过於孔平仲条下附论其不知伊川而已，盖亦知安世之人品世所共信，不可动摇，未敢丑诋之也。近时有安邱刘源渌者，作《冷语》三卷，掇拾伊、洛之糟粕，乃以卫道为名，肆言排击，指安世为邪人，谓其罪甚於章惇、邢恕，岂非但执朋党之见，绝无是非之心者欤。要之，安世心事如青天白日，非源渌一人所能障蔽众目也。《行录》一卷，明崔铣所续编，大名兵备副使於文熙又补缀其文。旧本附语录之末，今亦并存之，庶读者知安世之行，益足证安世之言焉。至语录之中，时有似涉於禅者，此在程门高弟游、杨、吕、谢之徒，朱子亦讥其有此弊。是不必独为安世责，亦不必更为安世讳矣。
[book_img]Z_12014.jpg


[book_title]提要
（臣）等谨案。元城语録三卷，宋马永卿编。永卿字大年，扬州人，流寓铅山，据广信府志，知其尝登大观三年进士，据所作嬾真子，知尝官江都丞、浙川令、夏县令，又称尝官闗中，则不知何官矣。徽宗初刘安世与苏轼同北归，大观中寄居永城，永卿方为主簿，受学于安世，因撰集其语为此书。安世之学出于司马光，故多有光之遗说，惟光有疑孟而安世则笃信之，亦足见君子之交不为苟同矣。其中艺祖製薫笼一事，周必大《玉堂杂记》谓其以元丰后之官制加之艺祖之时，失于附会，然安世非妄语者，或记忆偶未确耳。李心传《道命録》又论其记程子谏折栁事为虚，谓程子除说书在三月，四月二日方再具辞免，四月上旬非发生之时云云，然四月上旬与三月相去几何，执此以断『必无方春万物发生不可戕折』之语，则强辨非正理矣。安世风裁岳岳，气节震动天下，朱子作名臣言行録，于王安石，吕恵卿皆有所节取，乃独不録安世，董复亨《繁露园集》有是书序曰『朱文公名臣言行録不载先生，殊不可解。及閲宋史，然后知文公所以不録先生者大都有三，盖先生尝上疏论程正叔，且与苏文忠交好，又好谈禅。文公左袒正叔，不与文忠，至禅则又心薄力拒者，以故不録其说』，不为无因，是亦识微之论，然道命録备载孔平仲诸人弹论程子疏议，以示讥贬，独不载安世之疏，不过于孔平仲条下附论其不知伊川而已，盖亦知安世之人品，世所共信，不可动摇，未敢丑诋之也。近时有安邱刘源渌者作冷语三卷，掇拾伊洛之糟粕，乃以卫道为名，肆言排击，指安世为邪人，谓其罪甚于章惇、邢恕，岂非但有朋党之见，絶无是非之心者欤。要之安世心事如青天白日，非源渌一人所能障蔽衆目也。行録一卷，明崔铣所续编，大名兵备副使于文熙又补缀其文，旧本附语録之末，今亦并存之，庶读者知安世之行，益知证安世之言焉。至语録之中时有似涉于禅者，此在程门髙弟游杨吕谢之徒，朱子亦讥其有此弊，是不必独为安世责，亦不必更为安世讳矣。
乾隆四十三年七月恭校上
总纂官（臣）纪昀（臣）陆锡熊（臣）孙士毅
总校官（臣）陆费墀

[book_title]刘元城语録解原序
余观马永卿所著元城先生语録，呜呼前辈不复见矣。使余读之，至于三歎息也。余考先生所学所论皆自不妄语中来，其论时事论、经史皆考订是非，别白长短，不诡随，不雷同，不欺于心，而终之以慎重，此皆不妄语之功也。司马温公心法先生其得之矣。绍兴丙子八月范阳张九成序
僕家髙邮，少从外家张氏诸舅学问，五舅氏讳枞，字圣作，七舅氏讳桐，字茂实，九舅氏讳楫，字济川。大观三年冬，将赴亳州永城县主簿，七舅氏戒僕曰永城有寄居刘待制者，汝知之乎。僕谢不知。舅氏因为言先生出处起居之详，且曰汝到任可以书求教。僕到任之次日因上谒。三日以书求教。先生曰若果不鄙，幸时见过。僕因三两日一造门。后数月先生以僕为可教，意亦自喜，尝曰某在谪籍，少人过从，贤者少年，初仕宦肯来相从，愿他日无负此言。是时先生寓于县之回车院，年六十三四，容貌堂堂，精神言语雄伟闓爽，每见客无寒暑无，早晏必冠带而出，虽谈论踰时，体无欹侧，肩背耸直，身不少动，至手足亦不移。噫可畏人也。僕从之学凡一年有馀，后先生居南京，僕往来数见之，退必疏其语，今已二十六年矣。僕既不能卓然自立，行其所学，以追前辈，已负先生之託矣。若又不能追録先生之言，使之泯絶，则僕之罪大。僕懐此志久矣，独以奔走因循，欲作复止，比因窃録祠廪，晨昏之暇辄追録之，以传子孙。葢以僕声名之微，不能使他人之必传也。先生元城人，讳安世，字器之。事在国史绍兴五年正月朢日。维扬马永卿大年序

[book_title]元城语录解卷上
（宋）马永卿编（明）王崇庆解
僕初见先生，先生问僕乡里，且曰王巩安否，僕对曰王学士安乐，来赴任时尝往别之，后两日知县詹承议辅，语僕曰适见刘待制，云新主簿可教。因问何以得之，公曰后生不称前辈表徳，此为得体。又曰此公极慎许可，吾友一见已蒙称道，此可重也。王学士字定国，从先生学，居于高邮。【解曰此马永卿受教元城之始。今夫前辈表徳称不称，顾何足怪，而元城取焉。葢其一念忠厚之发终身徳业之地，于是乎在不但为得体而已，呜呼彼有童心未除，客气未降，而方傲视尊长，抗礼父兄甚者，从而毁焉。谓永卿之罪人非与。】
僕见后三日，僕献书求教，先生再读之，似有喜色，且以言见谢，僕因问立身仕宦之道。先生问余家属毕曰贤俸禄薄，当量入以为出。僕复问请益。先生曰汉书云吏道以法令为师，有暇可看条贯。又曰不独可以治人，亦可以保身。僕归检汉书，前语出薛宣传，先生之意以僕初出塲屋，行已或犯法，且为吏所欺，故有此言。【解曰此元城不得已而从俗，不得已而以吏教人者也。今夫吏道以法令为师，固也。不曰儒道以六经为师也乎，不曰儒道以仁义为师也乎，是故闻有积不善而罹殃者矣，未闻躬行仁义而犯法者也，闻有不理绳墨而失身者矣，未有潜心圣经而得非报者也，乃以吏道倡如吾儒六经仁义何故。愚尝以为六经仁义不独可以治人，亦可以保身，故知元城不行已而从俗者也。读者尚勿以为迂。】
先生问僕旧治甚经。僕对治书。先生曰今之书乃汉所谓尚书，若复求孔子所定之书，今不见矣。僕闻其言色骇。先生曰汉承秦火之后，诸儒各以所学谈经，或得或失，然各自名家。自济南伏生以降，不独一人就其中取之，独孔安国古文尚书尤胜诸家，则今之尚书是也。僕曰其畧何如，可得闻乎。先生曰止如曰若稽古，字徃徃不同，不知近日士人如何解。僕因举新经以对。先生曰此非金陵説乎，非但金陵之説非，而孔氏之説亦非也。因令取注尚书，以手指，语僕曰自此作尧典，以尚书序也。旧典他序同在一处，孔氏移于诸篇之首。又指『尧典曰』以下，语僕曰此两字乃篇题也，其下当为粤若稽古。粤若，发语之辞也。稽，考也。言史氏考古有此事也。今孔氏以若为顺古道而行之，非也。然此事贤卒未能解，可取前汉儒林传艺文志熟读之则可见矣。僕后数日再见，且曰尧典之说，果如先生之言，因曰儒林传云孔氏有古文尚书，孔安国以今文字读之，因以起其家，窃恐今之尚书非古文也。先生笑曰是也，古文尚书乃科斗，科斗变为大篆，大篆变为小篆，小篆变为隷书，所谓今文字，乃汉之隷书也。故尚书序云为隷古定，其去科斗逺矣。僕又曰粤若者则所谓越若来三月是也。所谓稽古者则所谓惟稽古是也。先生曰然，今按艺文志注曰秦延君説曰若稽古二三万言，则是『曰若稽古』当作四字一句也。今乃以『尧典曰』为一句。『若稽古帝尧』为一句。非也。秦恭字延君，信都人也。见儒林传。【解曰此元城教永卿读书之大畧也。大段去古旣逺则文必以渐而变，义必因人而更，惟二帝三王之大经大法，今载诸典谟训诰者固皆定而可考也。是故书以道政事，然帝王之道心法既同则亦不可以形迹泥矣。此在穷经者变通如何耳，是故以尧舜之揖让，其道未有増焉，以汤武之放伐，其道未有损焉，分定故也，若乃科斗篆隷之説，盖评经之书法云耳，非论经之道也。】
先生因言及王荆公学问。先生曰金陵亦非常人，其操行与老先生畧同。先生呼温公则曰老先生，呼荆公则曰金陵。其质朴俭素，终身好学，不以官职为意，是所同也，但学有邪正，各欲行其所学尔，而诸人辄溢恶，此人主所以不信与，夫天下之士至今疑之，以其言不公故愈毁之而愈不信也。尝记汉时大臣于人主之前説人短长，各以其实，如朱云是其一也。僕退而检朱云传，华隂守丞嘉，封事，荐朱云为御史大夫，下其事问公卿，衡对：以为云素好勇，数犯法亡命，受易颇有师道。僕后见先生，因举此言，先生曰是矣，凡人有善有恶，故人有毁有誉，若不称其善而併以为恶而毁之，则人必不信有是恶矣，故攻金陵者只宜言其学乖僻，用之必乱天下，则人主必信，若以为，以财利结人主，如桑弘羊；禁人言以固位，如李林甫；姦邪，如卢杞；大佞，如王莽，则人不信矣。葢以其人素有徳行而天下之人素尊之而人主夷考之无是事，则与夫毁之之言亦不信矣。此进言者之大戒。【解曰元城论荆公所以尊温公也。其实温公荆公何可同也。然曰畧同则已得之矣。其曰质朴俭素，终身好学，不以官职为意。自当时观之，二公若有同者矣，不知二公所学之诚与否，其亦同乎。未也。今即一事则亦有足徵者，是故蓬头垢面，非人情矣。质朴俭素者固如是乎。居家争墩，当时之舆评者然也，不以官职为意者固如是与，则知金陵之与温公名虽畧同而心实相悬絶，此则诚与不诚之间，不可不察也。然其博学多才，宜亦有不可毁者，而人乃往往毁焉，则其执拗有以取之。愚故曰元城论荆公所以尊温公也。】
先生问僕曰世之所以罪金陵者何也。僕以新法对。先生曰此但一事耳，其为大害不在是也。且论新法多成周之法，且五帝之法尚不同，而金陵乃以成周之法行于本朝何哉。且祖宗所以不多为法令者正恐官吏縁此以挠民也。正如庄子言剖斗折衡则民不争，使天下人皆如庄周，自可不争，使天下吏人皆如临川，可以不要人钱也。僕曰所谓大害何也。先生曰正在侥倖路开耳。譬如一大室中聚天下珍宝，只有一门，门前有一正路甚广大，然极迂逺难到，若非其人辄趋此路者必有人约迴之，然此室又有数小邪路可到，有数小门可入，自古圣君贤臣相与同心极力闭此门，若有由邪路来者则拒之，使不得入，或时放一两人入亦不至甚害也。若乃广开此路，大开此门，则人乗此径路而入，自此门一开之后不复可闭，何况有人于室中招之乎。嘉祐之末，天下之弊在于舒缓，金陵欲行新法，恐州县慢易，因擢用新进少年而侥倖之路从此遂启，又敎人主作福作威之术，故有不次用人。至于特旨，御前处分，金字牌子，一时指挥之类，纷纷而出，以为赏罚。人主之柄，且此柄自持可也。若其势必为姦臣所窃，则赏罚纲纪大坏，天下欲不乱得乎。【解曰元城论金陵引用新进，轻变纪纲，其言至当，无复可议，则夫金陵得罪当世者可知矣。然曰敎人主作威作福之术，则似少碍，何则。威福，人主之大权，夫何可一日无而亦曰敎之云乎。然其加一术字则犹有可诿者。洪范曰惟辟作威，惟辟作福。谓政在人主也。又曰臣无有作威作福。谓权不可下移也。金陵乃敎之以术则戾夫道而咈人性者多矣。此元城讥之以为大害者非过也。】
先生寻常亦谈释氏，每曰孔子佛之言相为终始，孔子之言毋意毋必毋固毋我，佛之言曰无我无人无衆生无寿者，其言次第若出一人，但孔子以三纲五常为道，以治生灵为心，故于色色空空之説微开其端，欲令人自得耳，且孔子之心，佛心是也，假天下无三纲五常之道则祸乱大作，人将无噍类，岂佛之心乎。譬如州县长官不事事，而郡县大乱，乃复礼佛诵经，闭门坐禅，以为学佛可乎。故儒释道神四者，其心皆一，但门庭施设不同尔。先生曰古今大儒因著论毁佛法者盖有説也，且彼尾重则此首轻，今为儒弟子宜各主其敎，使之无过于重而已，且三敎犹鼎足，独令一足大，可乎，则鼎必覆矣。且所谓佛法者果何物也，凡可以言者皆有为法也，谓之有为法，则有成有败，然万物之理，盛极必坏，故佛法太盛，则不独为吾儒病，亦为佛法之大祸也。彼世之小儒，不知此理，见前辈或毁佛法，亦从而诋之，以谓佛法皆无足采。非也。刍荛之言，圣人择焉，且佛法岂不及于刍荛之言乎。而圣人，尧舜周孔也。彼乃自视，以为过于尧舜周孔，此又好大之病也，与溺佛而至佞佛同科。【解曰此一段恐是元城先生诚之未化处，不然则永卿附会他人之言，失其真耳。愚不敢曲为之避，巧为之讳，亦吾儒所同然乎。今夫道一而已矣，佛氏见之谓之寂灭，老氏见之谓之虚无，则是以道为二也。二之者是为非道。夫非道则亦不可道矣。今观其言，孔子佛之言相为终始，不知所谓相为终始者何如。又曰其言次第，若出一人。夫门人记孔子所谓意必固我者人之私也，而夫子则举无是矣。非梦幻泡影之谓也，彼佛之无我无人云者则谓万法皆空矣。夫惟其然，是以絶妻子离，人为丧耳目，大乱之道也。相去逺矣。比而同之，无乃过乎。且曰儒释道神其心皆一。岂有其心既一而其道独异者乎。又曰但门庭施设不同，夫既曰施设不同，又岂有体段独同者乎。呜呼率天下之人参异同之变，害天理之正，必自斯言始矣。愚不可以不论。】
先生因言及东坡先生曰士大夫只看立朝大节如何，若大节一亏则虽有细行，不足赎也。东坡立朝，大节极可观，才意髙广，惟已之是信。在元丰则不容于元丰人，欲杀之。在元祐，则虽与老先生议论亦有不合处，非随时上下人也。僕又问东坡称先生喜谈禅何也。先生曰非也。北归时与东坡同途，极欵曲，故暇日多谈禅。某尝患士大夫多以此事为戏，且此事乃佛究竟之法，岂可戏以为一笑之资乎。此亦冝戒。【解曰夫永卿之详不可考，然观其以东坡称先生喜谈禅为问，则其微意亦自可窥矣，而元城方且目为究竟。又曰此亦宜戒。吾不圗元城师仲尼而何以有此也，虽然是或一道也，夫常情必有所见而后心有定，必心有所定而后心无累，彼佛之道谓万法皆空，则夫汲汲于富贵，戚戚于贫贱者从而味焉审焉，则亦以灰其念而淡其心矣。元城之谈禅无乃为此，不然吾又何敢知乎。】
先生曰金陵有三不足之説，闻之乎。僕曰未闻。先生曰金陵用事，同朝起而攻之，金陵闢衆论进言于上曰天变不足惧，祖宗不足法，人言不足恤。此三句非独为赵氏祸，乃为万世祸也。老先生尝云人主之势天下无能敌者，或有过举，人臣欲回之，必思有大于此者巴揽，庶几可回也。天子者天之子也。今天变乃天怒也。必有灾祸，或可回也。今乃敎人主，使不畏天变，不法祖宗，不卹人言，则何等事不可为也。僕曰此言为万世祸，或有术以禁絶其説，使不传于后世乎。先生曰安可絶也，此言一出，天下莫不闻之，不若著论明辨之曰此乃祸天下后世之言，虽闻之必不从也。譬如毒药不可絶而神农与歴代名医言之曰此乃毒药如何形色，食之必杀人，故后人见而识之，必不食也。今乃絶之，不以告人，既不能絶而人误食之死矣。先生又曰巴揽两字，贤可记取，极有意思。【解曰元城论『金陵三不足之説』足以误苍生祸后世，其意甚美。此正金陵所谓执拗者也。夫人主之有天下，受之于上天，传之于祖宗，资之于谏论，自有尧舜以来莫之或违，而曰不足畏，所畏者何，而曰不足法，所法者何，而曰不足恤，所恤者何，故曰此正金陵之所谓执拗者也。】
先生与僕言行已出处，且曰绍圣初，某谪岭表，既到岭上，北望中原，慨然自念奉父母遗体而投炎荒，恐不生还，忽忆老先生语云北人在烟瘴之地，唯絶嗜慾可以不死，是日遂絶，至于今更不复作，且大丈夫自誓不为则止耳，何必用术也。赵清献，本朝一名臣，欲絶慾不能，乃挂父母之画像于卧牀中，且以偃卧其下而使父母具冠裳监视，不亦渎乎。昔陶潜赋归去来，即径归。而王羲之乃自誓于父母坟前且仕宦。岂是不好。事但看行已如何耳。若仕宦有益于社稷生灵，其胜独善一身多矣。盖先生之意欲自比彭泽而以清献比右军。【解曰此一段见元城不背其师，不忘其亲其诚之所为乎。是故养生莫如寡欲，知所以寡欲则知所以养生矣。然曰是日遂絶，至于今更不复作，则有非元城不能为者。愚故曰诚之所为也。】
先生曰金陵在侍从时与老先生极相好，当时淮南杂説行乎时，天下推尊之以比孟子，其时又有老蘓人以比荀子，但后来为执政，与老先生论议不合耳。老先生尝谓金陵曰介甫行新法，乃引用一副当小人，或在清要，或在监司，何也。介甫曰方法行之初，旧时人不肯向前，因用一切有才力者，候法行已成即逐之，却用老成者守之，所谓智者行之，仁者守之。老先生曰介甫误矣。君子难进易退，小人反是。若小人得路，岂可去也。若欲去，必成讐敌。他日将悔之。介甫黙然。后果有卖金陵者虽悔之亦无及也。【卖金陵者吕惠卿吉甫也○解曰金陵引用新进变更朝章，最其误之大者。观温公之所谓他日将悔之，其见逺矣。呜呼，其诚而明乎，明而诚乎，金陵虽将悔之，其将能乎。】
先生曰：人臣进言于君，当度其能为，即言之，若太迫蹙，闗闭，或一旦决裂，其祸必大，不若平日雍容以讽之，使无太甚可也。哲庙初鋭意于学，一日经筵讲毕，于一小轩中赐茶，上因起折一栁枝，其中讲筵臣乃老儒也。起谏曰方春万物生荣，不可无故摧折。哲宗掷之，其色不平。老先生闻之不悦，谓门人曰，使人主不欲亲近儒生者，正为此等人也。叹息乆之。【老儒即伊川先生，程颐字正叔○解曰程子为讲官，谏折栁一节，所以养人主好生之心，夫是谓因事纳忠易，所谓自牖者也。元城从而短之且目为老儒则元城于体认天理之功，吾恐其去程子逺矣。盖愚深为元城惜焉。】
先生曰天下之事不可以一槩论，且以饮酒一事言之。本草言三人早行，内一人独生者以饮酒故也。且冬月早行，冒寒必疾，故藉酒酷烈之气以敌之。某初到南方，有一高僧敎余言南方地热而酒性亦大热，本草所谓大海虽冻而酒不氷，今岭南烟瘴之地而更加以酒必大发疾，故疾之状使人遍身通黄，此热之极也，故余过岭即断酒，虽遍歴水土恶弱他人必死之地，某独无恙，今北归已十年矣，未尝一日患瘴者此其効也，故某多与人言此事，欲尽知之。若此辈或有言酒可以避瘴者，但见初到炎乡，藉此以御瘴气，似乎有验，不知积久，积热于五脏之间不可救也。若北人能絶酒色两事，虽在炎方何害。【解曰圣人无欲，贤者寡欲，衆人多欲。此固自然之理而亦人品有以限之矣。元城投岭海，以酒色为戒，是亦保身之一节云。夫保身所以重亲也，孝之端也，然君子之节欲保身，岂必岭海然后戒哉。愚亦未能制。夫欲者故饮酒多失之无度。读元城之训深有警焉。】
先生尝问僕参禅乎。僕对以亦尝有此事但未能深得尔。先生曰所谓禅，一字于六经中亦有此理，但不谓之禅尔。至于佛乃窥见此理而易其名，及达摩西来，此话大行，不知吾友于世所谓话头者亦畧闻之乎。僕对曰见相识中爱，理会栢树子。又问吾友如何解。僕无以对。先生曰据此事不容言，然以某所见则夫子不答是也。且西来意不必问而话亦不必答。然向上老和尚好玩弄人，故以不答答之，所谓栢树子者乃繫驴橛也。后人不知，只守了树后寻祖师西来意，可一笑也。又曰佛法到梁，敝矣，人皆认著色相。至于武帝为人主，不知治民，至乱天下，岂佛意也。盖佛法只认著色相，则佛法有可灭之理。达摩西来，其説不认色相，若渠不来，佛法之灭久矣。又上根聪悟，多喜其説，故其説流通。某之南迁，虽平日于吾儒及老先生得力，然亦不可谓于此事不得力。世间事有大于生死者乎，而此事独一味理会生死，有箇见处，则于贵贱祸福轻矣。且正如人担得百斤则于五六十斤极轻。此事老先生极通晓，但口不言耳。葢此事极繫利害，若常论则人以谓平生只由佛法，所谓五经者不能使人晓生死説矣。故为儒者不可只谈佛法，盖为孔子地也。又不根之人以谓寂寞枯藁乃是佛法，至于三纲五常不是佛法，不肯用意，又有下者复泥于报应因果之説，不修人事，政敎错乱，生灵涂炭，其祸盖有不可胜言者，故某平生未曾与人言者，亦本于老先生之戒也。【解曰元城以参禅话头问永卿，惜永卿未究圣学，不能以正对，故元城谈禅之癖亦永卿有以误之也。夫正与邪未尝两立，谓佛窥见此理，理其理，非吾儒理也。吾观佛之説，大段以人世为梦幻，以生死为泡影，则是认物而遗性，不复论理之本然矣。此何可以治天下国家，为哉，充其类必将使三纲五常沦灭无遗，则其为私莫大焉。圣人故曰攻乎异端，斯害也已。盖不徒为一时发也。】
先生平日皆荘语，有一雅谑谩记之。先生为谏议大夫，日値除，一执政姓胡，名不欲记之，先生再三论列，文字不降出。时刘贡父为给事中，先生于朝，路见之问曰昨晚有甚文字降出。贡父曰岂非器之于新除，有异闻乎。先生曰然，若迟囘不去，当率全台谏攻之，孔子所谓鸣鼔而攻之者。贡父应声曰将谓是暗箭子，元来是鸣鼔儿。闻者皆启齿。先生素严毅亦笑容。又曰贡父好谑，然立身立朝极有可观，故某与之交游。【解曰元城闻贡父之戏而笑，亦包老笑比黄河清之意，则其平生严重不同流俗可知，然贡父之善谑，则亦无取焉耳。】
先生与僕论变法之初。僕曰神庙必欲变法何也。先生曰盖有説矣。天下之法未有无敝者，祖宗以来，以忠厚仁慈治天下，至于嘉祐末年，天下之事似乎舒缓，委靡不振，当时士大夫亦自厌之，多有文字论列，然其实于天下根本牢固，至神庙即位，富于春秋，天资絶人，读书一见便解大旨，是时见两蕃不服，及朝廷州县多舒缓，不及汉唐全盛时，每与大臣论议，有怫然不悦之色，当时执政从官中有识者以谓，方今天下正如大富家，上下和睦，田园开闢，屋舍牢壮，财用充足，但屋宇少设饰，器用少精巧，僕妾朴鲁迟钝，不敢作过，但有邻舍来相凌侮，不免嵗时以物赠之，其来已久，非自家做得如此，遂不敢承当。上意改革法度，独金陵揣知上意，以身当之，以激切奋怒之言以动上意，遂以仁庙为不治之朝，神庙一旦得之，以为千载会遇。改法之初，以天下公论谓之流俗，内则太后外则顾命大臣等，尚不能回，何况台谏侍从州县乎，祗增其势尔。虽天下之人羣起而攻之而金陵不可动者，盖此八个字，吾友宜记之。僕曰何等八字。先生曰虚名，实行，强辩，坚志。当时天下之论，以金陵不作执政为屈，此虚名也。平生行止无一可訾，议者虽欲诬之，人主信乎，此实行也。论议人主之前、贯穿经史今古，不可穷诘，故曰强辩。前世大臣欲任意行一事，或可以生死祸福恐之，使回；此老，实不可以此动，故曰坚志。因此八字，此法所以必行也。得君之初与主上若朋友，一言不合己志，必面折之，反覆诘难，使人主伏弱乃已。及元丰之初，人主之徳已成，又大臣尊仰，将顺之不暇，天容毅然，正君臣之分，非与熙宁初比也。【解曰天下之法，贵守不贵变。观金陵新法之行，固本其八字，亦误其一生。】
先生与僕论唐史及明皇信任姚宋事。先生曰此二人与张説乃天后时相也，非已自用故敬惮之，至于张九龄辈乃已所自用，故于进退轻也。僕曰人主用相必要专一，明皇用二相专，故能成开元之治。先生曰明皇仰面不对除吏，虽是好事，然未也。僕曰何以言之。先生曰明皇之任用宰相是也。其以情告宦官者非也。使力士以诚告崇固可，若加以诞谩之语则崇何从质之。曷若以语力士之言，面谕崇，则君臣之情洞然无疑矣。力士与王毛仲不相善，至奏其怨望之言而终被诛，然则人主不面质其臣而好与宦官宻语，未有不窃弄权柄而乱天下者也。此事可为戒，不可以为法。【解曰明皇知任姚宋以相善矣，而不能面谕之何哉，至使宦官高力士者传语焉，万一如元城所谓加以诞谩，其将如何。其将如何，噫此有天下者之所当慎也。必如古之都俞吁咈于一堂而后可也。】
先生与僕言仁庙恭俭。先生曰仁庙恭俭出于天性，故四十二年如一日也。易所谓有始有卒者。常记得老先生言明皇即位之初，焚锦绣珠玉于前殿为非。僕曰何以言之。先生曰世以明皇初节俭，后奢侈，疑相去辽絶。此説非也。此正是一箇见识耳。夫锦绣珠玉世之所有也。已不好之则不用，何至焚之。焚之必于前殿，是欲人知之，此好名之敝也。夫恭俭不出于天性而出于好名，好名之心衰则其奢侈必甚，此必至之理也。故当时识者见其焚珠玉，知其必有末年之敝。若仁庙则不然，若非大臣问疾则无由见其黄絁被，漆唾壶。僕归检唐史，开元二年二月己未，焚锦绣珠玉于前殿，然当时有识者不曾问其姓名，至今以为恨。【解曰元城论仁庙恭俭四十二年如一日，信为人主之盛节，若乃明皇开元二年二月己未焚锦绣珠玉于前殿，则已涉于好名矣，是故帝王以恭俭为先，恭俭以自然为贵。】
先生与僕论唐史，言及明皇任宰相，先生曰以明皇之任韩休一事观之，信忠臣之难遇而佞臣之难去也。藉使令知其人，曰某人忠某人姦，亦未必能任且去之也。明皇分明知韩休之忠，乃速去之，分明知萧嵩之佞，乃久任之，后来任李林甫又更好笑，分明知其姦，至用之一十来年，至死乃罢。人主唯患不能分别忠佞，今分明知之乃如此，欲天下不乱可乎。僕曰譬人之服药，未达药性而误服之，一旦或悟则必去之而更进良药，今已知药之害人，以其甘而久服之，药之有益，以其苦而去之，则欲其人之不死，其可得哉。先生曰虽大无道之君亦恶乱亡，而明皇中材之主，知姦邪而任之何也。僕无以对。先生曰此敝于左右之佞幸耳。盖所谓佞幸者嫔御也、内臣也、戚里也、幸臣也，此皆在人主左右而可以进言者也。贤相不与佞幸交结，彼有所倖求则执法而抑之，人人与之为讐，必旦旦而谮之，而人主之眷日衰矣。姦臣则交结佞幸，彼有侥求则谨奉而行之，人人感其私恩，必旦旦而誉之，则人主眷日深矣。所谓谮之者非显然谮之也。或因一事凡可以媒孽者无不为也。所谓誉之者非显然助之也。或因一事凡可党援者无不为也。人主虽欲用忠臣而去佞臣，不可得也。且人主之去宰相，必积怒，然后去之，非一日也。左右佞幸最能测人主之喜怒，彼姦臣之为相，岂无一事贻怒，然纔觉怒，必于佞幸处知之，急急收救，故不至于积怒而去也。又人主不知为左右浸润，只道我自能进退，大臣不知，佞幸知之久矣。李林甫所以作相二十年不去者，正縁得高力士安禄山陈希烈等内外赞助之也。僕归检唐书，如先生言。开元十六年九月相萧嵩，二十一年三月相韩休，是年十二月嵩休同罢，开元二年五月相林甫，至天宝十一载十一月薨于位。韩休为相，明皇尝引鑑黙黙不乐，左右曰自韩休入朝，陛下无一日欢，何自戚戚不逐去之，帝曰吾虽瘠，天下肥矣。萧嵩每启事必顺旨，我退而思天下，不安寝，韩休敷陈治道，多讦直，我退而思天下，寝必安。吾用休社稷计耳。李林甫传，裴士淹与明皇评宰相，至李林甫曰是子妬贤嫉能，举无比者。士淹因曰陛下诚知之，何任之久也。帝黙不应。【解曰元城以明皇任韩休一事谓忠臣难遇佞臣难去，固至论矣。以愚观之，三代而下何莫不然，独明皇也哉。是故人主用贤，退不肖，以刚明为主。】
先生尝曰太祖即位，尝令后苑作造薰笼，数日不至，太祖责怒左右，对以事下尚书省，尚书省下本部，本部下本曹，本曹下本局，覆奏，又得旨，复依方下製造，乃进御，以经歴诸处行遣，至速须数日，太祖怒曰谁做这般条贯来约束我，左右曰可问宰相，上曰呼赵学究来，赵相旣至，上曰我在民间时用数十钱可买一薰笼，今为天子乃数日不得何也，普曰此是自来条贯，盖不为陛下设，乃为陛下子孙设，使后代子孙若非理製造奢侈之物，破坏钱物，以经诸处行遣，须有台谏理会。此条贯，深意也。太祖大喜曰此条贯极妙，若无薫笼是甚小事也，其后法坏自御前，直降下后苑，作更不经由朝廷。至今以为例。【解曰创业之君动为子孙之法观，后苑薫笼之作数日不至，太祖之怒宜若未可释者，而赵普乃以自来条贯为对。又曰为陛下子孙设则亦可谓近情矣。宜太祖之有悟也。易曰纳约自牖。赵韩王有焉。】
先生尝曰太祖极好读书，每夜于寝殿中看歴代史或至夜分，但人不知口不言耳，至与大臣论事，时出一语，往往独尽利害之实。河东折氏、灵武李氏，自五代以来世守此土，两蕃畏之，故令世袭，葢其意曰若不捍御则敌人入宼，先壊世袭地，此乃渠本家子孙久逺物，必行爱惜，分外防备，若挈土地入蕃，不过令依旧世守，本朝必为理会，若反噬则太原及陕西路大帅御之，非若禄山连三路节度之比。极为得策。其后以为世袭不便，以折氏平河东有功依旧，乃移李氏为陕西两镇，因此遂失灵夏，至今为患。又言太祖与羣臣未尝文谈，盖欲激厉将士之气，若自文谈则将士以武健为耻，不肯用命，此高祖溺儒冠之意也。澶渊之役章圣既渡大河，至浮桥一半，高琼执御辔曰此处好唤宰相吟两首诗，盖常时宰相王钦若陈尧佐辈好诗赋，以薄此辈，故平日憾之而有此语。【解曰元城称宋太祖极好读书，此亦臣子揄扬祖宗至美。夫惟读书故论事各当至论，与羣臣未尝文谈，以励将士之气，恐太祖当时未有此意。盖其质任自然者如此，乃又曰此高祖溺儒冠之意，尤为无据。】
元城语録解卷上

[book_title]元城语录解卷中
（宋）马永卿编（明）王崇庆解
先生尝言老先生每于朝廷阙政，但只于人主之前极口论列，未尝与士大夫閒谈，以为无益也。熈宁之初尝有文字谏用兵而不曽留稿，然某得在弟子之列，尝闻其大畧，以谓中国与契丹为邻，正如富人与贫人邻居，待之以礼，结之以恩，高其牆垣，威其刑法。待之以礼则国家每有使命往来，有立定条贯礼数束缚之也。结之以恩则嵗时尝以遗馀之物厌饱之也。髙其牆垣则平日讲和而不失边备也。威以刑法，待其先犯边，然后当用兵也。今乃不用，是富者爱邻家贫民些小财物，开门延入而与之博，若胜焉则所得者皆微细弃贱之物，不足为富人财用多寡，若不胜焉则富人屋宇田宅财物皆贫家所有矣。又况博奕者，贫人日用为之，乃所工也，而富人之所短。贫人日夜专望富人与之博，但无路尔，今乃自家先引而呼之，贫人亦何幸哉。且富人之待贫人，至于用刑法则是入官府也。至是无术矣。若不至于入官府，处则为善矣。且官吏之清严者常云富人胁势以陵贫民，故贫民往往得理，今既用兵则两国用兵之胜负繫之于天，岂知天之心，不若清严官吏心乎。又况边隅无隙而已，为兵首，乃最古今之大忌，则官中所谓先下拳者也，其败必矣。此疏累数千言，大槩如此。【解曰  温公此疏今亦未见全文，恐其大意则亦帝王不治荒逺云耳，所以深治之也。崇庆往年备官云中，亦有九事以呈当路。其一云自古有两国必有用兵，无斩然尽灭之理。要之顾自处如何，以我之静制彼之动，以我之实攻彼之虚云云者，然愧轻言无实，未有以致诸实用，每对稿未尝不三歎息。】
先生与僕论霍光立宣帝事。先生曰霍将军立宣帝固是好事，然博陆之意亦有在也。僕曰何以言之。先生曰昭帝既崩，广陵王胥、燕王旦尚在，霍光议立昌邑，二王不得不与光争权，一旦杀二百人，呼号于市曰当断不断，反受其乱，盖当时亦欲杀光，但未闻耳，后乃立宣帝，只一身，外家乃许伯，老宦者易制，故立之。藩王入继，必亲信本国之臣，如文帝即日入未央，夜拜宋昌为卫将军，领南北军，张武为郎中令，行殿中，且二者为汉朝要权，故不移日，以亲信代之，而平勃等重权一旦夺之，其理自然也，然则光之立宣帝正为其无党耳。【解曰  霍光立宣帝，正以其委任，权力得以乘时成事，至于党之有无不俟论矣，然以大义则以臣易君为不恭，霍光立宣帝是也。以君夜拜其臣，为不知体。汉文帝拜宋昌于未央是也。】
先生与僕论国初之事，以谓太祖规模出于前代逺甚。僕曰何以明之。先生曰昔徳宗宪宗时，来瑱，于頔，最先来朝，继而或杀之，或破其家，而河朔诸藩镇乃无术治之，如此则藩镇岂肯来朝也。其缚卢从史事又真可笑，当初出兵惊天动地，与武元衡复讐，去讨王承宗，承宗捉不得，却去自家寨中缚下卢从史凯旋而归，君臣更相贺，其无耻如此。大哉，太祖之神武也，既平孟蜀而两浙，钱王入朝，羣臣自赵普已下争欲留之，圣意不允，一日赵相拉晋王于后殿，奏事毕，晋王从容言钱王事，太祖曰二哥你也出这言语，我平生不曾欺善怕恶，不容易留住这汉候，捉得河东刘王令纳土，于后数日钱王陛辞，太祖封一轴文字与钱王，曰到杭州开之。钱王至杭，会其下开视，乃满朝臣僚乞留钱王表札。君臣北面再拜谢恩，至太平四年，河东已平，乃令钱王纳土。先生曰太祖此意何也。僕曰此所谓不欺善也。先生曰此固然也，钱氏久据两浙，李氏不能侵藉，使钱王纳土，使大将镇之，未必能用其民，须本朝兵去镇服，又未必能守，两浙必不敢附李氏，李氏既平则两浙安归乎。此圣模之宏逺也。【解曰  宋太祖立国气象忠厚，每事务从寛大，要之有可观者，然其复遣钱王复国者，正为致李氏计耳。若曰钱氏已降矣而又稽之留之如李氏未归之心何故。寛钱氏所以致李氏也，至太平四年河东已平，果令钱王纳土，则宋太祖之本心白矣】
先生尝言三代以上即不问，三代以降，虽汉髙祖、光武、唐太宗，皆出吾太祖下。僕曰何以言之。先生曰且以立后嗣言之。髙帝太宗所立皆其子，多少时处置不下，髙帝即悲歌泣下，太宗不独泣，欲引刀自刺，无处置如此。我太祖自冒矢石取天下，自有魏王齐王各长立竒伟，乃以天下与弟，且一命之卑，十金之産，尚欲与其子，况天下之富贵乎，此正诸佛菩萨用心，为生灵而来，既了此一大事，即脱然而归，不复为子孙计，此尧舜用心也。僕曰旧史言唐明宗祷天而生太祖，太祖于天成二年丁亥嵗生，后太宗于己亥嵗，两圣人相继生，故能定天下。先生曰然。【解曰  宋太祖以天下与其弟，不与其子，此心却类尧舜，过汉唐逺矣。然天下者天下之天下，要之在得人而已。孟子曰天与贤则与贤，天与子则与子。夫所谓天与云者係夫民心之所归向耳。是故父有天下传之子者经也，不得已而传之贤者权也。圣人亦何心哉。故曰太祖此心过汉唐逺矣。】
先生尝言祖宗之时于人材长养成就之意，甚懃也。僕曰如何。先生曰所谓长养成就，非如今学校之类也，但于人材爱惜保全之尔，譬如富家养山林，不旦旦伐之，乃可为栋梁之具，若非理摧折之，及至造屋，无材可用也。是爱惜人材乃人主自为社稷计耳。神考之信任金陵是甚次第而老先生号为党魁，故金陵以两府啗之，欲絶其辞，然老先生是岂可以官职啗者也，故闻政府之命，其去愈牢。当时台谏皆金陵之党，遂醖造一件大事，点汚老先生（如霍光事）。神宗谓金陵曰，前日言章大无谓司马，某岂有此事。金陵请事，目神宗曰置之，谗言不足道也。故老先生以端明为崇福，退居于洛者十五六年，天下之望翕然归之。至于元祐之初，主少国疑之际，一用老先生，天下无异论。傥神宗听人言，以一二事汚衊之，重责党魁以厉馀臣之异意者，虽天下知老先生无此事而天下之士恶直丑正，或有疑者，则老先生之声价岂得如此大，近来朝臣之出必有言章丑恶之辞，极力诋毁之。至今天下无一全人，万一要箇好人使，安可得也。此不是国家坏人，乃是自坏也。是以祖宗时，有言事官出，即以言事不当责之，虽坏了官职，犹得此美名，近来言事之臣，坐责宰相多谕言官，令搜寻撰合事节汚衊之，使之和直臣之名亦不能得，且人言事固不为名，然中人以上，可以名节诱之而使其至今。权臣自知己之姦邪，欲天下之人须得如己之姦邪而不肯以直臣之名与人，此最天下之大祸也。【解曰  元城称祖宗之时于人材长养成就之意甚勤。又曰人主爱惜人材自为社稷计。此一段论説甚粹，我高帝重亷吏之科，严赃吏之诛，惓惓以保爱小民，务得真材为虑。大哉圣人之为忧也。聨芳宋祖矣。】
先生与僕论春秋。僕问西汉之时左氏不立学官何也。先生曰西汉学者各有师授，一授之于师则终身不变。左氏与二家大相戾，故不列于学官也。僕曰春秋之説不胜其烦，何也。先生曰吾友之问是矣。仲尼门人皆受六经之义，而六经而前世事可以明言得失，至于春秋所贬损，皆当时君臣有威权势力，不可书见，故仲尼授弟子，弟子退而异言，故其説不胜其烦。公穀皆七十二贤弟子，其説皆有师承，非公穀自为之也。公穀皆解正春秋，所无者，公榖未尝言之，故汉儒推本，以为真孔子之意，然二家亦自矛盾，则亦非孔子之意矣。若左传，则春秋所有者，或不解春秋所无者，或自为传，故先儒以谓左氏或因经以起事，或后经以终义，或依经以辩理，或错经以合异，然其説亦有时牵合。要之读左氏者当经自为经，传自为传，不可合而为一也。然后通矣。僕曰然则读春秋当取何法。先生曰当于二家之中取其长而有合于吾心者从之，或皆不取而自断以己见亦可也。然此事先儒或为之，多失于穿凿，以为三家皆不可信而吾于数千载后独得圣人之微意，呜呼其诬先儒，后世之罪大矣。至于唐时啖助尤为作恠，至于以谓左氏者非左丘明也，乃论语孔子所引前世人，老彭伯夷等类非同时人。所谓左丘明耻之，丘亦耻之者，左丘明非春秋左氏，而左氏别有名也。其妄意穿凿乃至如此。想见啖助当初，立此新意，穿凿之时自谓可破万世之惑，不知为后世笑具也。吾友宜深戒之。【解曰  左氏不列学官，元城之説是矣。至谓春秋不胜其烦之故弟子退授之后各有所见，窃恐未然。夫春秋非仲尼莫能修，故虽高弟如游夏不能赞一辞，而曰弟子退而异言，愚故以为未然也。自今观之谨严者莫如春秋，何尝不胜其烦。不然岂别有一春秋乎。盖必有博物者择之。】
先生尝云西汉乐章可齐三代。旧见汉礼乐志房中乐十七章，观其格韵高严，规摹简古，駸駸乎商周之颂。噫异哉，此高帝一时佐命功臣不至，叔孙通辈皆不能为此歌，寻推其源乃唐山夫人所作。服虔曰高帝，姬也。韦昭云唐山，姓也。而汉初乃有此人。纵使竹竿、载驰、方之陋矣，然后妃传中乃独不载何也。先生因曰兴王之初，人材色色过人，且如唐太宗朝将相，固不可及，至伎艺之士，医有孙真人，隂阳有李淳风吕才，相法有袁天纲，亦后世不及也。【解曰  三代之乐，自徳中流出，房中十七章之云不过彷彿其影响而已，而元城以为可齐三代駸駸乎商周之颂，吾窃以为过矣。仲尼曰有徳者必有言，谓根本之所发者别也。又曰有言者未必有徳，则枝辞蔓语而已矣。其唐山之乐章乎。】
先生问曰吾友亦尝看佛书乎。僕曰然。先生曰凡看经者当知其意，若但寻文逐句，即不通处或起诽谤，或造祅幻，不若不看。僕曰何也。先生曰，法华经云「或遭王难苦，临刑欲夀终，念彼观音力，刀寻段段壊」，言其性曰。先生因取楞严经指示僕曰，观世音言「今衆生于我生，身心获十四种无量功徳……五者，薰闻成闻，六根销复，同于声听，能令衆生，临当被害，刀段段坏，使其兵戈，犹如割水，亦如吹光，性无摇动」，盖割水吹光而水火之性不动摇耳，犹如遇害而吾性湛然，此乃得观音无谓之力，所谓刀寻段段坏者正谓是耳。又云「七者，性音圆销，观聴反入，离诸尘妄，能令衆生，禁繫枷锁，所不能著」，谓人得无谓力，则虽被拘执而吾观徳反入而枷锁不能为害，故祖师被刑云「将头迎白刃，一似斩春风」，而老黄龙住归宗，又入牢狱，若此人者，刑杀枷锁所不能害也。先生又曰吾友可以此理谕于人，使后人不至谤佛也。【解曰，元城，宋大儒，学圣贤之道，当以仲尼「内省不疚，何忧何惧」为训可也，当以孟子「其为气也至大至刚，以直养而无害则塞乎天地之间」为训可也，乃惓惓以佛书教永卿乎，乃取观音无谓之力乎。仲尼曰道不同不相为谋，元城既师仲尼矣乃又复议佛教乎，今姑以一事喻焉，当必有释然者矣，夫天下之至恶者莫如盗，设有羣盗杀人劫财者一旦律之官府，在天理王法无一可赦，明甚，使其临刑或禁繫枷销，从而念彼观音力则亦将脱然矣乎，将亦刀寻段段坏乎，果尔则三代以还，盗贼得不死于王法者亦衆矣，是大乱之道也，不可从也，何所取哉。虽然，吾岂谤佛而况忍非元城乎。】
先生尝曰贤主言笑嚬呻，足以移风俗，庆厯中广州有死蕃商没官珍珠，有司贱估其直，十分价中纔及一分，令郡官分买之，为本路监司按劾计赃，幷珍珠赴京师具案，既上，仁宗时于禁中问之，且命取所估珍珠，上与宫官同閲，爱其珍异，张贵妃在侧，意欲得之，上依所估价出禁中钱易之，以赐贵妃，时禁中同列因是有于上乞旨和买，縁此，京师珠价腾踊，上颇知之，一日上于别殿赏牡丹，妃嫔毕集，贵妃最后至，乃以前日珍珠为首饰以夸同辈，欲至上前，上望见，以袖掩面曰满头白纷纷的都没些忌讳，贵妃慙赧，起易之，乃大悦，使人各簪牡丹一枝，自是禁中更不戴珍珠，价大减。【解曰书称成汤不迩声色，不殖货利，此万世帝王之所当法也。吾尝慨，夫天生尤物，足以移人，而货色其又甚者，自非圣人，志气如神纯然天理，鲜不惑也矣。仁宗既以珍珠赐贵妃，及其至也，乃复以袖掩面，何哉。然犹知所以戒夫珍异也异乎溺情而不知返者矣。呜呼，人主一好恶之间而四方之依违在焉，得不谨哉，得不谨哉。】
先生因言公孙弘姦诈人也，亦有长处，谏罢西南夷，不用卜式、郭解是也。且武帝之好征伐，天下皆欲谏而止之，而式身为庶人，乃愿以家财助边，以迎合人主，其后又欲父子死南越，帝由是移怒列侯不肯从军，坐酎金失侯者百六人，实式激其怒也，故弘以式为非人情不轨之臣，不可以为化而乱法，且郭解以匹夫而夺人主死生之权，且圣人之作五刑，固有轻重，今一言不中意而立杀之，此何理也，考其唱此悖乱之风，解实为之魁，故弘之言「解，布衣为任侠，行权以睚眦，杀人，解不知，此罪甚于解知」，故老先生与某言此一事以为得大臣之体。【解曰元城谓公孙弘姦诈亦有长处，此所谓君子不以人废言也，然公孙弘之诈，非诚者莫能破，公孙弘之长处，非有量莫能取，元城归之温公有以哉。】
先生曰，老先生退居洛日，无三日不见之。一日见于读书堂，老先生曰昨夕看三国志识破一事，因令取三国志及文选示某。乃理会武帝遗令也。老先生曰遗令之意如何。某曰曹公平生姦至此尽矣故临死谆谆作此令也。老先生曰，不然，此乃操之微意也，遗令者世所谓遗嘱也，必择紧要言语付嘱子孙，至若纎细不紧要之事则或不暇矣，且操身后之事有大于禅代者乎，今操之遗令谆谆百言，下至分香卖履之事、家人婢妾，无不处置详尽，无一语语及禅代之事，其意若曰禅代之事，自是子孙所为，吾未尝教为之，是实以天下遗子孙而身享汉臣之名，此遗令之意歴千百年无人识得，昨夕偶窥破之。老先生似有喜色，且戒某曰非有识之士不足以语之。僕曰非温公识高不能至此。先生曰此无他也，乃一诚字尔。老先生读书必具衣冠正坐庄色，不敢懈怠，惟以诚意读之，且诚之至者可以开金石，况此虚伪之事一看即解散也，某因此歴观曹操平生之事无不如此，夜卧枕圆枕，噉野葛至尺许，饮鸩酒至一盏，皆此意也，操之负人多矣，恐人报己故先扬此声以诳时人，使人无害己意也，然则遗令之意亦扬此声以诳后世耳。【解曰  元城述温公识破曹孟徳遗令之事，信乎只是一诚，更无别法，故曰一诚足以破万伪也。呜呼此中庸所以惓惓至诚与。】
先生与僕论本朝名相。先生曰本朝名相固多矣，然最得大臣体者惟李沆丞相。僕曰何以明之。先生曰，李丞相每谓人曰「但诸处有人上利害，一切不行耳。」此大似失言，然有深意，且祖宗之时经变多矣，故所立法度极是稳便，正如老医，看病极多，故用药不至孟浪杀人，且其法度不无小害，但其利多耳。后人不知，遂欲轻改此，其害纷纷也。李丞相每朝谒奏事毕，必以四方水旱、盗贼、不孝、恶逆之事奏闻，上为之变色，惨然不悦。既退，同列以为非，问丞相曰「吾侪当路，幸天下无事。丞相每奏以不美之事，以拂上意，然又皆有司常行，不必面奏之，事后告已之。」公不荅，数数如此，因谓同列曰「人主一日岂可不知忧惧也，若不知忧惧则无所不至矣」，惟此两事最为得体，在汉之时惟魏丞相能行此两事，以为古今异制，方今务在奉行故事而已。奉故事，诏书凡三十二事，勅掾吏案事、郡国及休告从家还至府，辄白四方异闻，或有逆贼、风雨灾变，郡国不上，辄奏言之，此最为宰相大体，后之为相者则或不然，好逞私智，喜变祖宗之法度，欲蔽人主，恶言天下之灾异。喜变法度则纲纪乱，恶言灾异则人主骄。此大患也。【解曰  信如元城之言则李文靖岂独为宋家之名相哉，噫吾于是乎有感矣。】
先生曰，老先生既居洛，某从之盖十年，老先生于国子监之侧得营地，创独乐园，自伤不得与衆同也。以当时君子自比伊周孔孟，公乃行种竹浇花等事，自比唐晋间人，以救其敝也。独乐园子吕直者性愚鲠，故公以直名之，有草屋两间，在园门侧，然独乐园在洛中诸园最为简素，人以公之故春时必游，洛中例，看园子所得茶汤钱，闭园日与主人平分之。一日园子吕直得钱十千，省来纳。公问其故，以衆例对。曰此自汝钱可持去，再三欲留，公怒，遂持去，回顾曰只端明不爱钱者。后十许日，公见园中新创一井亭，问之乃前日不受十千所创也。公颇多之。【解曰  不观温公创独乐之园，无以见其同仁之量；不观温公却园丁之钱，无以见其守身之洁。然公之所以如是夫岂矫情为哉，亦一诚而已矣。】
先生与余论国初取诸国次第。先生曰「王朴论之详矣，其言絶少，虽论十年，用兵先后难易，无一字不验，于后此与韩信诸葛武侯一等人也」僕问河东之地最难取，故独在后？先生曰「此固然矣，然有天道焉，太祖初为归徳军节度使，实在宋国，故号宋，且河东乃晋地也，昔高辛氏迁阏伯于商丘主辰，今应天府是也，迁实沉于大夏主参，今太原府是也，且参商不相能久矣，物不两大，故国初但曰并州，不加以府号，盖有深意也。又本朝收河东在戊寅年重午日，乃火土旺日，此参水神所忌，故尅之时宋受命已十九年矣，而晋始服，是以本朝盛则后服，衰则先陷，吾友可记之，天下有变而河东必先非我所有，顾老夫不复见矣」先生又云，其事不逺但不欲言之。言毕色惨然者久之，僕不敢再问。后至靖康之祸，僕愈信先生之言，靖康元年丙午嵗重，九日太原陷而晋地之属本朝纔一百四十九年，噫先生可谓先知矣。僕又妄意测之曰丙午为天水故火最大忌。又中国阳位午方也，故晋出帝之事亦在于丙午。丁未年此可验也，且九为阴阳之极数，故太原以重九日陷，又渊圣为第九世而即位之年正一百六十六年，此盖汉书所谓阳九之厄百六之会也，可不信夫。呜呼靖糜之事虽由人谋，不臧天道亦昭昭矣，故僕因先生之言而备载之。【解曰  元城与永卿论国初取国次第，乃以王朴自况，大段帝王之兴废，物事之成败，自有一定之理，至如五行相生相尅，诚亦有之，然非吾儒之所汲汲也。夫古人谓君相不言命，非不知有命也，不以命而废人事也，盖人事尽则天命在是矣。】
先生曰书传之间有大害事者若卜世卜年之类是也。僕曰何以言之。先生曰「先王之有天下，日慎一日而惟恐其不终，故书曰天难谌，命靡常。诗曰天命靡常。此文武周公之书也。岂有预为歴世长久之説，以数告子孙，使子孙倚恃天命，恣为淫虐而不惧于危亡乎」僕曰若是则王孙满之言妄矣。先生曰「盖有説也。当楚子问鼎之时，王室之威不能制也，天子之徳不能懐也，故假天命神告之事以拒之，且曰卜世三十，年七百，而今尚未也。不然则文武周公之志荒矣」僕退检史记，武王灭商，至定王二十世，凡四百二十年，故史记云「王使王孙满应设以辞，楚兵乃去」盖使之託辞以拒其言也。僕后以此质于先生。先生曰然。【解曰  元城论卜世卜年之説非先王本意，此言甚美，呜呼知此，则知有天下者之不可不强于自治矣。】
先生尝言，某初见老先生求敎，老先生曰诚。某既归，三日思诚之一字，不得其门，因再见请问，曰「前日蒙敎以诚，然某思之三日不得其説，不知从何门而入」，老先生曰从不妄语中入。某自此不敢妄语，且六经之中絶无真字，所谓诚即真也，故古者君臣师弟子之间惟是诚，实心中所欲言者即言之。故冉求曰非不説子之道，力不足也；子路曰有是哉，子之迂也；宰我欲短丧，自谓期可已矣。食夫稻，衣夫锦，于汝安乎。曰安。且今有士人于此必不肯自谓居丧而安于食稻衣锦也。彼三人者皆孔子高弟而其言如此者，以其出于至诚也。西汉之初，去古未逺，人心质朴，惟务纯实，更无忌讳。文帝时贾谊上疏曰「生为明帝，没为明神，頋成之庙，称为太宗」，元帝时翼奉上疏曰万嵗之后称为高宗，盖当时羣臣凡心中所欲言者即径言之，不以其言为不可发也。盖君臣之诚，故能如此。【解曰  元城自以受教温公之后自此不敢妄语是矣，然不知其往往谈佛而陷于妄也，虽然元城非妄也，谈佛者之谈为妄耳，敢附此妄议，愿正有道焉。】
先生又曰，天下诈伪之风甚矣，以某从少至老观之，诚实之风几乎一日衰于一日一年衰于一年。方今夫妇兄弟父母之间犹相谄谀也，相欺诈也，况于君臣朋友之间乎。且君臣父子兄弟夫妇朋友，只是一箇道理，若一处坏即皆坏矣。此风大可畏，当其祸乱未作时，犹一切含糊，不见丑怪，若万一有大祸乱，则君臣之间无所不至矣。故贾谊有言「见利则逝，见便则夺。主上有败即因而挻之矣。主上有患则吾苟免而已，立而观之耳。有便于吾身者，则欺卖而利之耳」，凡此种种吾友他日将见之。【解曰  元城叹诈伪之风日甚，其诚进于熟矣，至叹夫妇兄弟父母之间亦不免，此閲世变精矣。呜呼其以诚为教乎，其以诚为教乎。】
先生与僕论诗，至国风，先生曰，读诗者当求其意，不当求其义，若求其义，或失之穿凿，若求其意则可见古人用心处也。且如黍离之诗，某尝见老先生言惟刘炫之説最善，其説以谓：凡人之情于忧乐之事，初遇之则其心变焉，次遇之则其心微变，三遇之则其心如常矣。此人之常情也。至于君子忠厚之情则不然，其行役也往来固非一见之也，初见稷之苗矣，又见稷之穂矣，又见稷之实矣，而感伤之心终始如一而不少变焉。此诗人之意也。若以谓视苗以为穗，视穗以为实，则失之逺矣。又云：孔子时诗今不可得而见之，且以论语考之，今硕人之诗尚无素以为绚兮一句，则知孔子时诗亡矣。盖汉之初出于秦火之后，诸儒所传不一，时有三家，鲁诗，本之申公，齐诗本之辕固，韩诗本之韩婴，三家皆列于学官，置博士弟子员讲説之。又有毛公之学自谓子夏所传，独河间献王好之，不得列于学官，至后汉大儒马郑辈好之，遂行于世而三家之説废矣。先生又曰，汉四家诗各有短长，未易一槩论，某尝记少年读韩诗有雨无极篇，序云，正大夫刺幽王也。首云雨无其极，伤我稼穑，浩浩昊天，不骏其徳。如此类者不可胜举。因曰诗中云正大夫离居，岂非序所谓正大夫乎。先生曰然。凡此事但欲吾友知耳。若又以先儒为非则启后生穿凿，害愈大矣。【解曰  元城此论即孟子「以意逆志，是为得之」之意。昔者吾友吕仲木尝言「诗易春秋，当外言而求意」，以今观之谅哉。】
先生与僕论淮阴武侯二人不同，若论人品则淮隂不及孔明逺甚，若论功业而武侯何寥寥也。僕曰：西南者汉始终之地也，故汉起于西南而卒终于此。而淮隂当汉之初兴故能卓卓如此，而武侯之时火将烬矣故无所成。先生曰：此固然矣，然淮隂所以得便宜者以平日名太卑而武侯所以无成者以平日名太高也。淮隂有乞食袴下之辱也而武侯即隠于隆中而当时谓之卧龙。此一事也。又淮隂既从项梁，又事项羽，又归汉，而武侯则必待三顾而后起。此又一事也。又楚汉之时用兵者皆非淮隂之敌而尝易之，故淮隂能取胜也。三国之时若司马仲达辈乃武侯等辈人也，而又素畏孔明，故武侯不能取胜也。譬如奕碁，有二国手，一国手未有名而对之乃低，碁不知其为国手而尝易之，故狼狈大败；有一国手已有名，对局者亦国手而差弱焉，谨以待之故胜败未分也。且淮隂既平魏赵而功业如此其卓荦也，而龙且尚且轻之曰吾平生知韩信为人易与耳，寄食于漂母，无资身之策，受辱于袴下，无兼人之勇，以淮隂平日名素卑也。孔明与司马宣王对垒不能取尺寸地，宣王受其巾帼之辱而不敢出，兵至，其已死，按行军垒犹曰天下竒材也，故当时有死诸葛走生仲达之嘲，以孔明平日名素高故也。人品高下不同而其功业反相去逺者由此。【解曰  人品之高下係乎人，功业之成败係乎天，故以淮隂之辅汉不害其为卑，以武侯之无成不害其为高，又况英雄不可以成败论乎。】
先生问僕近读何书。僕对以读西汉到酷吏传。先生曰：班氏特恕杜张，何也。僕曰：太史公时汤周之后未显，至班氏独以为有子孙之赎父罪，故入列传。先生曰：孟子云，名之曰幽厉，虽孝子慈孙，百世不能改也。而班氏固辄没其酷吏之名，何也。僕曰：世之论者以谓二人皆有意，太史公之意欲以教后世人臣之忠，班氏之意欲以教后世人子之孝。先生曰：此固然也。然班固于此极有深意，张汤之后至后汉犹盛，有恭侯纯者虽王莽时亦不失爵，至建武中歴，位至大司空，故班固不使入酷吏传，以张纯之故也。僕曰：是时杜氏之絶已久，而亦不入酷吏传，何也。先生曰：杜张一等人也，若独令张汤入列传，则世得以议已故并贷杜周，此子産立公孙洩之义也。僕退而检左氏，郑卿良霄字伯有，既死为厉，国人大惧，子産以谓鬼有所归，乃不为厉，乃立公孙洩、良止以止之。公孙洩，子孔之子也，良止，良霄之子也。郑杀子孔。子孔虽不为厉，故亦立之。且伯有以罪死，立后非义也，恐惑民故立洩，使若自以大义存，诛絶之后不因其为厉也。僕以先生之言深得班固之意，故详载之。【解曰  班固称汉良史，然张汤不入酷吏传，以张纯故乃併已絶之。杜氏与周而亦贷焉，则恐人之议已故此，元城以为子産立公孙洩之义，其然乎甚哉。史氏之难也吾感矣。】
先生与僕论西方用兵。先生曰天下之大祸莫大于用兵之成败而人主为左右所蒙蔽而不知也。老先生居于夏县之私第，日夕在赐书阁读书，一日大喜谓其兄旦曰，某昨夕读轮台诏，方知汉武帝用兵之久而中国不亡葢每遣将之出而成败胜负辄以实上闻而无毫髮不知者，故天下之柄皆归于人主而不为左右欺罔，此所以行兵三十年而中国不亡。某取汉书考之信而有实。【解曰  人主之所患者莫大于蒙蔽，此舜之所以明目达聪也，吁岂独用兵一事已哉。】
先生一日问僕颇能围碁否。僕对以「亦尝为之，终不高，故虽与人对局，亦复嬾嬾尔」，先生曰：棊中有一事，今以公论之。某尝见高棊云，高低不甚相逺，但高棊识先后著耳。若低棊即以后著为先著故败。昔有高棊曰，汉高帝方黥布以穷来归，故洗足不起，以挫其鋭。布欲自杀，后见张御从官如汉王，则又大喜过望。此识先后著也。又有低棊曰，梁武帝方侯景以穷来归，遽裂地而王之，其后景凡有所须辄痛挫抑之，故景反而梁亡。此以后著为先著也。先生又曰：围棊有过行者必须皆是高棊而当局者为利害所昏故藉傍人指之尔。若低棊虽是提耳而明告之亦不悟也。昔汉高帝闻韩信欲为假王，辄大怒慢骂，良平蹑足，此过行法也，且高帝见处不甚相逺，但高帝当局而迷尔。使良平遇暗主虽累千万言亦何益哉。【解曰  元城围棊之问先后著之，説尽天下之变矣，是故汉髙之于黥布，梁武之于侯景是其验哉。】
元城语録解卷中

[book_title]元城语録解卷下
（宋）马永卿编（明）王崇庆解
先生尝谓僕：本朝官制多循唐时，葢以其相近也，然独有一事乃用汉制，深得治体。僕曰何也。先生曰：唐制诸道帅臣兼观察之权，故藩镇擅权，无人纠举，必待罪恶暴著，然后朝廷治之，则害物已多矣，是以江南观察使即宣帅越帅为之，荆湖观察使即潭帅鄂帅兼之，其馀诸道亦复如此。至于本朝，即以前宰相执政，从官为帅，恐其权大重，则以有清望、官有风采者为监司，以纠之，然不过台省寺监官，如有藩臣一事不法，即行按劾，故不敢为非，不待朝廷制之而后有忌惮也。汉元封五年初置刺史，部十三州，秋分行部四，封秩纔六百石尔，且汉制万户以上县令秩千石至六百石。今刺史之秩卑矣，然刺史之权极重，以六条问事，一条谓强宗豪右，其五条皆谓二千石不法，且秩低，则其人激昻自进，假以重权则能行其志，此良法也。成帝绥和元年更名牧，秩二千石，其法隳矣。故唐观察使则绥和之制也。本朝监司即元封之制也。然则不深知古今治乱者岂可轻变前人法度哉。又本朝不独监司如此，又取天下清徳名望骨鲠之士以为台谏，使宰相不敢为非，亦此意也。【解曰  元城谓宋家设监司以纠帅臣，使有忌惮，立台谏以纠宰相，使不敢为非，其论治体甚当，然曰台谏止，使宰相不敢为非，则若有遗焉。夫台谏者以言为责者也，上而天子，下而百官，内而宫壼，外而夷夏，无不得论者，岂但不使宰相为非而已哉。】
僕一日上谒先生，坐定。先生曰今日夏至。僕对曰然。先生曰：天道逺矣，六阳至此而极，万物繁鲜可谓盛矣，然一隂已生于九地之下，他日天地沍寒肃杀万物，葢从今日始。僕曰隂阳消长之理当如是。先生曰：物禁大盛者乃衰之始也。正如齐自太公以来无盛于桓公之时。桓公七年始霸而会诸侯，至十四年齐公子完来奔，是年嵗在己酉而不知有齐国者由此人也。又经三己酉至齐简公之四年，嵗在庚申，田常弑其君，遂专齐国。后二年楚灭陈，自己酉至庚申一百九十二年，其事始验。僕因对曰：某观汉宣帝时事正与先生之言合。甘露三年呼韩邪单于稽侯■〈犭册〉来朝，此汉极盛时也，是年王政君得幸于皇太子，生成帝于甲观画室，为世适皇孙，此新室代汉之兆也。岂不如夏至一隂生之类乎。先生曰：是则然矣。然汉再受命已见于景帝生长沙定王发之时，则其朕兆固已乆矣。僕又问曰：事之废兴既皆有数而人事无益乎。先生曰：不然，圣人有所谓知命，有所谓言命，子罕言命。又曰：不知命无以为君子，但圣人知而不言，若不知命尚不可为君子，况圣人乎。若知而言之，是教天下后世不修人事，一本于命。纲纪废坏，赏罚无章，生灵至于无噍类，其祸固有不可胜言者矣。良久先生曰：天下之事似非偶然，太平之时，君臣会和，正如春夏用事，自然有和风时雨来相辅佐生成万物。及其衰也，君臣会合正如秋冬用事，自然有严霜烈风相辅佐肃杀万物。葢各有其时，非偶然也。先生言毕惨然久之。僕知其意有所在也，遂不敢复问。【解曰  元城与永卿论夏至，谓物禁大盛乃衰之始，其知言哉。得亢龙旨矣。曰一隂生九地之下，得履霜旨矣。葢天地间不过六隂六阳，迭相循环，万古如一日者也。故曰元城其知言也。是故夏至一隂生，隂之始，冬至一阳生，阳之始。此尧夫所谓一嵗之呼吸者与。】
先生尝云：左氏惟论一时小小可喜之事，独不论天下大体。僕曰何也。先生曰：且以伐原一事论之。左氏以论伐原而示之信，且原者何也，天子之邑也。天子之邑，文公何为而伐之，葢文公以兵逼而取之也，且晋既定王室之难而请隧，故周人辞之，曰王，章也，未有代徳而有二王，亦叔父之所恶也。与之阳樊温原攅茅之田，且晋文之请隧非真欲请之也，示欲逼周取天下，若楚庄王之问鼎也，故周人窥见其意而辞之，以谓晋文未有代周取天下之徳而乃有二王，既而周人不得已而与之田，名曰与之，其实逼天子而夺之，何以知其然邪，其围阳樊，人呼曰此谁，非王之懿亲，其俘之也乃出其民，且阳樊之人往往皆天子之亲而晋欲俘之，呜呼其不臣也矣，故既围阳樊，又复围原，以此可见天子之邑不欲属晋，而晋以兵威逼而取之也。而左氏复以为美何哉，且王室都洛而温乃今武原也。今晋以兵围而取之，其逼王室甚矣，且王室之难有时也，而王畿之地有时而尽，今晋文公之有功，宜如文侯仇受赏于平王之礼，而乃以兵伐取其地，此周之所以愈弱也。且天子曰万乗，诸侯曰千乗，盖言以大制小，以强服弱，今王畿之狭如此，是晋能定王室一时之难而贻成周无穷之祸也。盖东西二周通，封畿，宗周镐京也，地方八百里，八八六十四为方，百里者六十四也。雒邑，成周也。方六百里，六六三十六为方，百里者三十六也。二都得方百里。百为方千里也。故诗曰邦畿千里。东西长而南北短，短长相覆为千里，此周文王时也。至幽王时宗周灭，所谓方八百里者失之也。及平王东迁洛邑，则方六百里尔。至襄王时以河南赐文公，又为诸侯所侵，故为地至小，然则文公之伐原，乃文公至不美之事，而左氏乃反称之何也，故某以谓只论一时小小可喜之事，不论天下大体。【解曰  元城此论善矣，然左氏浮夸之罪何但此哉。虽然文公伐原，意在一时小信而不顾万世之大义。左氏过録意圗一时可喜而不复思天下之大体，要之其失均焉。】
先生与僕论熈宁殿试用策时。先生曰：诗赋经术皆是朝廷一取人之科目耳，使如三代两汉魏晋之时採取名誉，岂不得人，然奔竞矫激之风胜矣，故以言取人，示公道也。殿试之用诗赋策问，固无优劣，人但见策问，比之三题似乎有用，不知祖宗立法之初，极有深意，且士人得失计较为重，岂敢极言时政阙失，自取黜落，或居下第。必从而和之。是士人初入仕而上之人已敎之謟也。傥或有沽激慷慨直言之士，未必有益，故元和初，牛僧孺、李宗闵、皇甫湜对策，极诋时政，縁此纷争，分牛李之党为缙绅之祸者几五十年，以此足可知也。盖朝廷设科目无有难易，苟只以四句诗取，人人来应，亦有得有失，或使之尽治五经十二史人以来应亦有得有失。况登科之初未见人材，及后仕宦则其材智名声君子小人贵贱分矣，不必须得殿试可以别人材也。敦厚浮薄，色色有之，唐文宗之言至矣。先生尝云：人主之职在于用人，苟能平日有术以採闻之而皆为我用，则其运天下有馀裕矣。倪寛为廷尉卒史，见谓不习事不主曹，乃之北地视畜牧耳，及为疑奏，张汤始竒之，上问谁为之者，汤言倪寛，上曰吾固闻之久矣。又萧望之为治礼丞上疏，宣帝自在民间闻望之名，曰此东海萧生耶，且寛身。为廷尉卒史而廷尉以下皆不知之，而天子深居九重乃久闻其名，则武帝之聪明过羣臣逺矣。且宣帝以少年在民间鬬鸡走马，日游三辅而当时贤人与民疾苦皆知之，盖留心久矣，故二主卓然为汉贤主，必有大过人者，故为人主不能有术以自知天下豪杰，惟左右权臣佞幸之是聴，乌能起太平之治哉。僕因问曰然则人主用何术可以知之。先生曰：若使天下之士，凡有言者皆得达于上，又人主于燕閒之时，于其等辈广访而备问之，然后博记而审察之，天下无遗材矣。【解曰  采名固失之浮，殿试诗赋诸作若示公矣而或不考其实则亦何真才之可得哉。然则其必如虞廷之敷奏以言明，试以功而后可也。吾师甘泉湛子尝论举业徳业，二业合一而后真才出焉，世道可望焉，其所感深矣。呜呼是在君相。】
先生与僕论左氏先生曰：祁奚请老。外举其雠，内举其子是也。而谓之请老非也。晋悼公之三年乃鲁襄公之三年，祁奚请老而举解狐，又举祁午。后十八年晋平公之七年乃鲁襄公二十一年，晋讨栾氏之难，囚叔向。叔向曰救我者必祁大夫。祁大夫外举不弃雠内举不失亲，其独遗我乎。于是祁奚老矣，闻之见宣子而免之。傥以七十而请老，至此年几七十矣。虽不足怪，然不若史记之所载也。因取史记示僕。晋世家悼公之三年晋会诸侯。公问羣臣之可用者。祁奚举解狐又举祁午。先生曰据此则是时祁奚未必七十而请老也。但举羣臣之中可用者耳。当以世家为正。【解曰  祁奚请老与否，初何必惓惓究之，而元城必欲推寻其故，盖亦穷理格物之所在。有不可苟如此矣。】
先生与僕论作史之法，先生曰新唐书叙事好简畧其辞，故其事多欝而不明，此作史之弊也，且文章岂有繁简也，意必欲多则冗长而不足读，必欲其简则僻澁令人不喜读。假令新唐书载卓文君事不过止曰少尝窃卓氏以逃，如此而已，班固载此事乃近五百字，读之不觉其繁也，且文君之事亦何补于天下后世哉，然作史之法不得不如是，故可谓之文如风行水上出于自然也，若不出于自然而有意于繁简则失之矣。唐书进表云「其事则増于前，其文则省于旧」，且新唐书所以不及两汉文章者，其病正在此两句也。又反以为工何哉。然新旧唐史各有长短，未易优劣也。【解曰  作文之法莫如自然，元城当矣。此古人所以必贵三长也。夫所谓自然者何也。繁简当其可，是非合其人也。推而究之，万事皆然，独作史也乎。】
先生尝谓僕曰：汉诸儒所传六经与今所行六经不同，互有得失，未可以偏辞论也。王嘉奏对曰，臣闻咎繇戒帝舜曰「亡敖佚欲。有国，兢兢业业，一日二日万几」。师古曰虞书咎繇谟之辞也。言有国之人不可敖慢逸欲，但当戒慎危惧，以理万事之机也。敖音傲。今尚书乃作无教逸欲有邦。恐敖字转冩作教字耳。若谓天子无教，诸侯佚欲，恐或非也。先生又曰似此等类六经中甚多。要无令俗子知，恐生谤议尔。【解曰  圣人作经如造化生物，莫非自然，汉诸儒传经如良工圗画，虽有工巧彷彿时终失其真处多耳。吁，三代而后岂独六经与古不同，元城虑俗子之生谤，宜矣。】
先生尝曰：难哉人臣之事君也，既自知已之所能为，又须知君之所能为，若不知而直前，未有不受祸败者也。且如萧望之为太子太傅八九年，固当深知元帝之为人，及元帝即位，乃欲逐去许史恭显等。夫望之虽为师傅，然比之许史则其情疎矣。且能聴疎臣之言以逐亲爱，自古人君止一人能之，秦昭王也。且宣帝何如主也，犹且委任宦官，葢寛饶一触而杀其身则其权可知矣。元帝至昏庸也。其视昭王宣帝犹天冠地履也。是岂能去许史恭显哉。故恭显谮堪、更生下狱，时元帝初即位，不省「谒者召至廷尉」为下狱。后上召堪更生，曰繫狱，上大惊曰非但廷尉问邪。且望之久为太傅，知太子仁柔，宜以知术辅导之，使洞晓天下之事然后可以为人主，今乃懵然无知如此。不知望之八九年间所以辅之者何等事者也。亦不容无罪矣。鼂错诚非长者然言亦可取。尝上疏云皇太子所读书多矣而未深知术数，此亦不为无理故。凡人之性明锐者，当辅以寛和谦冲之道，其性仁柔者当辅以发强刚毅之术，如此乃有贵于学矣。【解曰  人臣事主固难，然有二道焉。是故忠以谋国几以相时则亦庶乎其可矣。夫元帝之于许史则戚畹也，其于恭显辈则亵狎近幸也，望之于此当示以大义，处以无事，待以不恶而严可也。乃欲逐之使去，吾恐其万无是也。未几取辱宜哉。古人有言为臣良独难，其亦谅此也夫，其亦谅此也夫。】
先生与僕论官制，因言及玉堂故事，先生曰「且如玉堂两字人多不解，太宗皇帝常飞白题翰林学士院曰玉堂之庐，葢此四字出于李寻传，且玉堂殿名也，而待诏者有直庐在其侧，李寻时待诏黄门故曰久污玉堂之庐，至英庙嗣位乃彻去，及元丰中有翰林学士上言乞摘去二字，复榜院门以为臣下光宠，诏可，是乞以殿名名其院也，不逊甚矣」。因检汉书，葢汉之待诏者或在公车或在金马门或在宦者庐或在黄门，时李寻待诏黄门，哀帝使侍中徃问灾异，对曰「臣寻位卑术浅，过随衆贤待诏，食太官，衣御府，久汚玉堂之庐」。师古曰玉堂殿在未央宫。然制度不见其详，独翼奉传略载之「奉尝上疏曰，汉徳隆盛在于孝文皇帝躬行，节俭外省繇役，其时未有甘泉建章及上林中诸离宫馆也。未央宫又无髙门武台麒麟凤凰白虎玉堂金华之殿，独有前殿曲台渐台宣室承明耳」。以此考之则玉堂殿乃武帝所造也。僕后以问先生。先生曰然。【解曰  元城论玉堂故事颠末亦是教永卿格物考古一事。虽然古今名物可考而知者多矣。此吾儒所以必贵博文也哉。】
后数日僕问先生曰「髙帝七年萧何治未央宫，立东阙北阙前殿武库太仓，见其壮丽甚怒，谓何曰，天下凶凶，劳苦数嵗，成败未可知，是何治宫室过度也」。何曰「天下方未定，可因以就宫室，且夫天子以四海为家，非令壮丽，亡以重威且亡令，后世有以加也」。上说。僕怪萧何如此，乃吟一絶云：创业艰难尚尔为，太平奢侈可前知，欲令后世无能过，可笑萧何尔许痴。僕因举此诗。先生笑曰：此则固然，然何之意深矣。髙帝项王皆楚人，丰沛临淮相去至近，二人之心岂一日忘山东哉。羽见秦地皆已烧残乃思东归，使其如昔日之盛，未必不都闗中也。汉五年夏，虽自雒阳驾之闗中，然长安宫殿未成，寄治栎阳。又髙帝之在闗中，无几时矣。五年秋亲征臧荼，复至洛。六年十二月取韩信还至雒阳。七年冬十月自征韩信。又自雒阳至长安，时宫阙已成，乃自栎阳徙都长安，则髙帝都长安之心方定矣。然何欲顺适其意以就大事，不欲令窥其秘也，故假辞云云，此何之深意也，而史氏见萧何之意，又不欲明言之，又不欲不言之，乃书上说两字，以见髙帝在何术中而且乐都闗中也。【解曰  酇侯治未央之过，温公老先生葢尝论之矣，然史书上说二字，恐一时实録如此，未有所谓术之说，然元城述以教永卿，要必有独得者，非后来所敢轻议也。】
先生又曰：吾友后生未可遽立议论以褒贬古今，葢见闻未广而涉世浅故也。且如孔子万世师也，方孟僖子且死，戒其嗣懿子师孔子时，子年尚少也。又齐景公晏子适鲁问礼时孔子方年三十，其后孔子年五十馀方歴■〈目甹〉诸国十四年而只数归鲁时孔子年六十三嵗，乃始删诗定书，繫周易，作春秋，只数年间了却一生著述。葢是时学问成矣，涉世深矣，故其著述始可为后世法，譬如积水于千仞之源，一日决之滔滔汨汨，直至于海，其源深也。若夫潢潦之水，乍流乍涸，终不能有所至者，其源浅也。古人著书多在暮年葢为此也。【解曰  此元城教人至意不独，策励永卿。易曰修辞立其诚，故立言难，吾慨世之无忌惮者曽未如何便欲著述，不知其事，岂细故哉。愚亦坐病此者，故二十以来已不自量矣。要其年方四十有六，以见闻则未博，以世故则未深，以诚心则未定，而亦云然，无乃首为元城罪人乎。三复抱愧聊复记之。】
先生与僕论易。僕曰所谓为文言者真孔子之所作乎。先生曰「其中有孔子之言，未必皆孔子之作也。葢先儒以此释经也。」僕曰何以实之。先生因取左氏示僕：襄公九年穆姜薨于东宫，始徃而筮之，遇艮之八，史曰是谓艮之随，随其出也，君必速出。姜曰「亡是。于周易曰随卦：元，体之长也；亨，嘉之会也；利，义之和也；贞事之干也。体仁足以长人，嘉徳足以合礼，利物足以和义，贞固足以干事，然故不可诬也」。是以虽随无咎且孔子生于襄之二十二年，当穆姜为此言时吾圣人未生。又左氏以解随卦，周易以解乾卦。又元体之长也，葢谓人之元首，其义尤亲切于善之长云。【解曰  据此则文言未必皆夫子之言明矣。然既曰周易以解乾卦，当以文王为是，左氏以解随卦恐非。】
先生尝言，子弟固欲其佳，然不佳者未必无用处也。元丰二年秋冬之交东坡下御史狱，天下之士痛之，环视而不敢救，时张安道致仕，在南京乃愤然上书，欲附南京，逓府官不敢受，乃令其子恕持至登闻鼔院投进，恕素愚懦，徘徊不敢投，久之东坡出狱，其后东坡见其副本，因吐舌色动久之，人问其故，东坡不荅，其后子由亦见之，云宜吾兄之吐舌也。此时正得张恕力或问其故，子由曰独不见郑崇之救葢寛饶乎。其疏有云「上无许史之属，下无金张之託」此语正是激宣帝之怒尔，且寛饶正以犯许史辈，有此祸，今乃再讦之，是益其怒也，且东坡何罪，独以名太髙，与朝廷争胜耳。今安道之疏乃云其实天下之奇材也，独不激人主之怒时急救之，故为此言矣。僕曰然则是时救东坡者宜为何说。先生曰但言本朝未尝杀士大夫，今乃开端则是杀士大夫自陛下始而后世子孙因而杀贤士大夫必援陛下以为例，神宗好名而畏义疑，可以此止之。【解曰  元城以张恕不投东坡之疏一事谓子弟不佳者未必无用，固圣贤无弃人之意，然张恕之不投疏与东坡之出狱恐亦几会人事之偶中耳，未可以此便谓子弟之不佳者皆可用也。孟子曰「中也养不中，才也养不才，故人乐有贤父兄也」。斯言其至矣乎。】
先生曰：某之北归与东坡同途，两舟相衔未尝三日不相见，尝记东坡自言少年时与其父幷弟同读郑公使北语録，至于説大辽国主云用兵则士马物故，国家受其害；爵赏日加，人臣享其利，故凡北朝之臣劝用兵者乃自为计，非为北朝计也。辽主明知利害所在，故不用兵。三人皆叹其言，以为明白而切中事机，时老蘓谓二子曰古人有此意否。东坡对曰，严安亦有此意但不如此明白。老蘓笑以为然。先生又云：前辈读书例皆如此，故谓之学问必见于用乃可贵，不然即腐儒尔。武帝时严安上疏谏用兵，其畧云今徇南夷，朝夜郎，深入匈奴，燔其龙城，议者美之，此人臣之利，非天下之长策也。郑公之言其源出于此。【解曰  观此则知三蘓开口论天下事如指诸掌者有源流矣。古人读书固如此，若乃寻章琢句，夸多鬬靡而终无所用者则亦何贵于读书为哉。虽然未也，其必如周程之潜心理学，如顔孟之努力性情，而后益可贵也。】
先生与僕论厯法，尝曰古今厯法各不同，其闰法亦从而异，秦用颛帝之厯。水徳王天下以十月为嵗首，故遇闰年即闰九月而谓之后九月，葢取左氏归馀于终之意，至于汉初因而不改。先生因命取史记秦楚之际月表示僕：二世二年后九月徐广曰应闰建酉、汉二年后九月徐广曰应闰建已、汉五年后九月徐广曰应闰建寅，葢徐广推厯以谓此三年合闰八月、四月、正月，以归馀于终，故闰九月也。非独如此，髙后八年七月髙后崩，羣臣既诛诸吕，迎立代王，闰月己酉，王即皇帝位，元年十月辛亥，皇帝见于髙庙，且己酉辛亥相去三日，已隔一年，则知闰月者乃后九月也。僕曰：书云以闰月定四时，成嵗谓之定四时，则是四时之间有闰也。先生曰：非也。葢谓无闰月则以春为夏，以夏为秋矣，故曰定四时，非谓四时之间有闰月也。【解曰  尧命义和作厯。厯法之源始此。元城以为古今厯法各不同，闰法亦异。要之小过不及之间或有増损而已，其大体定法则确乎不可易也。愚尝思之：天地开闢以来，一气衮衮未尝有息而理实主焉，故尧夫以二至为天地一气之呼吸，则知春夏者气之呼，秋冬者气之吸，圣人者有以见其理而测其度，故定为年月日时，以为民生日用之候，不然寒署愆则蚤莫无凖，蚤莫无凖则起居失宜，起居失宜则作辍乖方，而望天下治、生民安、万物遂，得乎。】
先生与僕论唐十一族事。先生曰：甘露之事葢亦疎矣。考其时乃太和九年十一月二十一日也。是时李训谋以甘露降于禁中诏百官入贺，因此欲杀宦官，且十一月末岂甘露降之时耶，谋之疎想见，大抵色色如此。某意宦官知此谋久矣，故不可得而杀也，且天下之事有大于此者乎，凡可以救死无不为也。若当时只贬黜之，其祸未必至此，乃以死逼人而疎畧如此，宜其败也。易曰：君不密则失臣，臣不密则失身，几事不密则害。成圣人之言信矣。先生又言：是时凡覆十一族而王涯者年过七十，不能引退而与小人同位，故虽不预谋，顾彼宦官安知之，其遇祸也宜哉。且涯自言留心太玄经久矣，始于贞元十二年丙子，至元和四年己丑，凡十四年，亦尝作为文字。后二十六年乃有甘露之祸，且太玄惟以进退消息为说，涯知其说而不能行何也。故曰知之非难行之惟难。【解曰  元城论甘露之变一事最得大体。夫宦官有罪，是诚不可姑息，苟无罪则亦未有尽诛之理，故李训之谋虽谓之疎可也。呜呼此仲尼所以假年学易。】
先生尝言：魏徵传称「尝仆所为碑，停叔玉昏，顾其家衰矣」此言非也。郑公之徳，国史可传，何赖于碑，而停叔玉昏乃天以祐魏氏也。房玄龄之子遗爱因尚主，遂为房氏大祸始，以淫荡败其家法而终灭其族。僕后考魏氏之谱，郑公四子叔玉叔瑜叔琬叔珪，而叔瑜生莘莘生商商生明明生冯冯生謩，至此五世矣，使其家尚主而其祸或若房氏，岂有再振之理。先生曰停叔玉昏乃天以佑魏氏于斯信矣【解曰  人之徳业显晦固有定分而子孙盛衰亦有定命，故元城以魏郑公之名不恃夫碑，又以其停昏为魏氏幸也】
先生尝曰：宰相之任难哉，自古以来不负谤者少矣，元载既诛时望归刘晏，代宗惩前事遂擢太常卿杨绾，礼部侍郎常衮为相，时大厯十三年，乙巳嵗四月壬午至七月己巳绾薨，相去纔一百八日矣，然绾之名望如此，藉使不死，假之嵗月或恐建立又过于此，或曰非也，当时绾衮齐名，衮至此年闰五月甲戌方罢，故物议之如此，至目为濌伯，则绾之早亡未必为不幸也，葢权者人所嫉，持权既久而亡所建立，其被谤也不亦宜哉。【解曰  元城尝叹宰相之任难，又曰自古以来不负谤者少，其论允矣。然古来负谤岂独宰相哉。特立独行者亦鲜不负谤矣。又曰权者人所嫉，吾以为特立独行亦鲜不为人所嫉矣，故尝考之人事，人未有嫉而不谤，亦未有谤而不本于嫉者也。然则君子之处世，奈何患吾徳之不修，不患谤之负不负也。其亦庶几乎。】
先生一日与僕论左氏绦县老人之嵗。僕曰已尝考之不能解。先生曰老夫能言之。因取左氏史记幷纸笔于卓子上，再三笺注，且曰非好古者不足与语也。僕秘之久矣，又恐因而泯灭辄著于后。先生解曰：臣生之嵗正月甲子，朔四百有四十五甲子矣，其季于今三之一也。所谓其季于今三之一者：季者末也；今，今日也。谓已得四百四十四全甲子，其末一甲子六十日而今日乃癸未，纔得二十日也，故曰三之一。文公之十一年夏，叔彭生会晋郄缺于承匡。冬十一月甲午叔孙得臣败狄于咸。文公尽。十八年宣公尽。十八年成公尽。十八年至襄公三十年。通七十四年。以表考之文公之十一年嵗在乙巳。襄公三十年嵗在戊午。今乃云七十三年者葢谓襄公之三十年，上距文公之十一年得七十三年也。所谓亥二首六身者：注云亥字二画在上，併三六为身，如算之六，葢古之亥字如此写，故曰二首六身，其下六画如算子，三箇六数也。所谓下二如身定其日数者：注云下亥上二画立置身傍，葢如者往也。移下亥上二画往于亥字身傍，则当如此写。其左立者二画乃二万也。其右重者六画乃三箇算子。六数则六千六百六旬也。故曰是其日数也。且四百四十五甲子合得二万六千七百，今乃差四十日者则前所谓其季于今三之一。谓之旬者葢古以甲子数日，故谓之旬，如今隂阳家所谓甲午旬中之类是也。与书期三百有六旬有六日同义。【解曰  元城论綘县老人之嵗曰四百有四十五甲子，恐左传此事颇涉诞恠，要未可信，虽然元城非妄语者其必有所考矣，而愚以左氏浮夸断之则终有不敢信耳。】
先生好谈易。尝问僕曰易更三圣何也。僕曰「汉艺文志言宓戏氏始作八卦，文王重易六爻作上下篇，孔氏为之彖象繫辞文言序卦之属十篇，故曰易更三圣」先生曰：以大传言之，神农氏为耒耜盖取诸益，日中为市葢取诸噬嗑，黄帝尧舜为舟楫葢取诸涣，服牛乘马葢取诸随，且益噬嗑涣随皆六十四卦之名也，神农黄帝尧舜皆文王之前也，则重易六爻谓文王可乎。其周官太卜掌三易，一曰连山二曰归藏三曰周易，为经卦皆八，其别皆六十有四，葢夏曰连山商曰归藏周曰周易，此又可见夏商之时已有六十四卦，非至文王重易六爻也。然则扬雄班固之徒何以言文王重易爻，葢文王拘于羑里而演六十四卦之辞，如乾元亨利贞、坤元亨利牝马之贞是也。非重六爻也。至于爻辞则恐周公所作，如乾初九潜龙勿用，坤初六履霜坚氷至是也。若爻辞是文王作，则不应曰王用亨于西山。又不应曰箕子之明夷。故汉艺文志亦言文王作上下篇。则今卦辞上下二经也恐先儒传习之误也。若夫彖象繫辞文言序卦之属十篇，班固以为孔子所作。由此言之则作易者不止三圣矣。先生又曰：今之所谓繫辞者乃古所谓大传也。司马迁传「易大传曰天下一致而百虑同归而殊涂」则在汉之时谓之大传不谓之繫辞也。又云：易曰「差之毫釐谬以千里」然今易中无此两句，则亦恐大传之言也。今失之矣。易曰「繫辞焉以断吉凶是故谓之爻」凡两言之，观圣人之意则爻者所繫辞，大凡一卦之中所载之爻皆其辞也。以繫辞于一卦之下故曰繫辞，此后人失也，故诗序亦谓之大传，葢传取其解经之义尔，如春秋有三传之类俱取其释经也。先生曰：吉凶生大业，韩康伯注云既定吉凶则广大悉备，此言非是。葢有兴有废，汤武秦汉之事也。又云直，其正也，方，其义也，君子敬以直内，义以方外，当为正以直内。又云：能说诸心，能研诸侯之虑，当为能研诸虑。如此类者五经中极多。僕曰前辈多不言之何也。先生曰：此事极繫利害，五经其来已逺，前辈恐倡后生穿凿之端，故不敢著论，但欲知之尔。若或为之倡，则后生竞生新意，以相夸尚，六经无全书矣。其害万万多于无立论之时，此前辈所以慎重姑置之，不言可也。韩魏公与欧阳文忠公同政府甚久，终日相聚，无事不言，但不曽与文忠公论繫辞。僕曰何也。先生曰：文忠公论繫辞在集中，吾友所见也。其中有失，若与之同则又是一文忠公，若论议不同，或至争忿，故魏公存之不论。【解曰  元城以为作易者不止三圣，葢认神农黄帝尧舜作用合易处，遂以为神农黄帝尧舜作易也。其实非矣。愚固非知易者，然以理测之，恐大传十三卦但叙羣圣所为，暗与易合，非因易而后为此，故每段曰葢。曰葢者疑辞。未知是否，以俟君子。】
元城语録解卷下

[book_title]元城语録解【行録附】
公举进士不就，选径归洛，从学于温公。温公曰何为不仕。公以漆雕开吾斯未能信之语以对。温公说复从学者，数年一日，避席问尽心行已之要，可以终身行之者。温公曰其诚乎。公问行之何先。温公曰自不妄语。始公初甚易之，及退而自櫽括日之所行与凡所言，自相掣肘矛盾者多矣。力行七年而后成，自此言行一致，表里相应，遇事坦然，常有馀裕。【解曰  学无终穷故曽子有「毙而后已」之论，元城弃官而受学于温公，盖亦有以见此矣，然曰力行七年而后成，则恐诚之为道未可若是限也。易曰天行健君子以自强不息，吾党之士其尚知所以不息而后坦然有馀者得矣。噫诚可以易视为哉。】
公言：安世平生只是一箇诚字，更扑不破，诚是天道，思诚是人道，天人无两箇道理，因举左右手，顾之笑曰只为有这躯殻故假思以通之耳，及其成功一也。安世，自从十五嵗以后便知有这箇道理也。曽事事著力，毕竞不是，只有箇诚字，纵横妙用无处不通，以此杜门独立，其乐无穷，恁怎生也动安世不得。【解曰  元城论天人无两箇道理最是。葢天人只是一箇实理而已，然必假思以通之故谓思诚。至若纵横妙用无处不通则以有是实体故耳。故曰体用一源显微无间。】
温公荐充馆职。因谓公曰知所以相荐否。公曰获从公逰旧矣。温公曰：非矣。光居閒，足下时节问讯不絶，光位政府，足下独无书，此光之所以相荐也。擢右正言。是时差除颇多政府亲戚。公言，祖宗以来执政大臣亲戚子弟未尝敢受华要之职，自王安石秉政以后，尽废累圣之制，专用亲党，务快私意，数年间亷耻扫地，今庙堂之上犹习故态，歴疏太师平章军国重事、彦博司空平章军国事、公著左僕射、大防右僕射，纯仁门下侍郎，固左丞，存右丞，宗愈堂，除子弟亲戚，凡数十人，且曰中书侍郎挚未见所引私亲而依违其间不能纠正，雷同循黙，岂得无罪。愿出臣此章，徧示三省，俾自此以徃，厉精更始。【解曰  温公所以荐元城，与元城所以被荐，可以互观也矣，且彦博公著大防，皆当时所谓名相，而元城乃不少假借，然后知温公之荐人与元城之被荐者非后世比也。】
会知汉阳军吴处厚，上蔡确安州所为谤诗。公即论奏曰：确诗十篇多涉讥讪而二篇尤甚。借唐为谕，谤讪君亲，至于沧海扬波之语其所包藏尤为悖逆。葢确自谓「齿髮方盛，足以有为，意在他日，时事变易，徼倖复用」，摅泄祸心，此而可舍，国法废矣。已而蔡确责授光禄卿，分司南京，公与梁焘同上疏力争，以为责命大轻，未厌舆议，疏十馀，上始窜确于新州。【解曰  元城论蔡确之事，疏十馀，上始窜确于新州，此易所谓：君子有解，小人退也】
蔡确虽贬，尚与章惇等自谓有定策功，创造语言，恐胁贵近，公复言：蔡确、黄履、邢恕、章惇四人者在元丰之末号为死党，惇确执政，倡之于内，履为中丞，与其寮属和之于外，恕立其间往来传送，天下之事在其掌握，圣上嗣位皆实，太皇太后圣虑深逺，为宗庙社稷无穷之计，彼四人者乃敢贪天之功以为已功，伏望明正四凶之罪，布告天下。除蔡确近已贬窜外，所有章惇黄履邢恕欲乞并行逐之逺方，终身不齿。由是三人亦皆得罪。【解曰  观元城之论，确履惇恕亦难乎其为力矣，故虽则暂去而所以婴其祸变者终亦无穷焉。易曰孚号有厉。其为君子之谋至矣。】
迁起居舍人兼司谏，公偶为家人顾乳母，牙媪以谓无有，诘其故，因言内降指挥见求乳母，公怒曰汝何敢尔妄言，且今上犹未纳后，安得有此。媪云内东门司开封府録实预其事。公与府録有契，因乗间问之，荅如所闻。即上疏言：前世之主鲜有不以声色为累，至于近之大早御之无节则又不能保固真元増益寿，考圣贤所戒可为寒心，且世俗闻粗有百金之産犹知爱其子孙以为嗣续之託而况国朝百三十年之太平，六圣忧勤积累之业，陛下继而有之，可不自爱自重以为宗庙社稷无穷之计乎，若陛下实未尝为，则臣之所言犹不失谏官之职，万一有之则臣之进説已是后时，惟冀陛下爱身进徳，留意问学，清心寡慾，増厚福基。宣仁后初不知，因公言始穷诘其事，乃知顾乳母者为刘氏也，后怒而挞之。由是刘深以望公【解曰  此元城所谓先事之防对病之药者乎。夫以一乳母之事曽未详悉，乃闻之而忧焉，至形之章疏若是切也者，不有宣仁之贤，暴白其事，吾恐元城之虑。夫国者未巳也，吁其贤乎。】
自崇庆垂帘复祖宗旧政，温公既薨之后，荆公之徒多为飞语，以动摇在位，诱之以利，胁之以祸，无所不至，大臣多首鼠两端，为自全计。吕范二相尤畏之，欲用其党以平旧怨，谓之调停。差除之际，公与梁焘朱光庭每极力争论，吕公病之，因荐熈丰旧人邓温伯为翰林，承旨意者言官必争，因以遂之。公言温伯，熈宁中王安石吕惠卿更相倾陷，温伯始终反覆出入两党，又附蔡确，为之草制，称其有定策之功。乞行罢黜，疏累上不报，即引疾。在告陈乞宫观，乃除集贤修撰，提举西京崇福宫。【解曰  荆公引用羣小流毒无穷，贤相如吕范曰尤畏之，则他可例想也。方且为调停之説，以依违其间，其将何为其将何为，易曰：九四鼎折足·形渥·凶，范吕之谓哉。】
公徧歴言路，正色立朝，知无不言，言无不尽，每以辨是非邪正，为先进君子退小人为急，其面折廷争至雷霆之怒，赫然则执简却立，伺天威稍霁，复前极论，一时奏对且前且却者或至四五，殿前观者皆汗缩竦聴，目之曰殿上虎。【解曰  殿上虎，人中龙也，故龙虎者大人君子之象。】
宣仁后晏驾，吕丞相使陵下，范纯仁奏乞除执政即用李清臣为中书侍郎，邓温伯为尚书右丞，时大臣卒用调停之説遂有李邓之除，二人皆熈丰之党，屡见攻于元祐，乃以先朝事激怒上意，会廷策进士李邓撰策题，歴诋元祐之政有复新法之意，从而中伤元祐诸人。公乃出镇常山。未几元丰旧人悉皆收召，遂相章惇。言者以公倾言蔡确落职，知南安军而吕丞相亦不免逺窜，乃深媿于公。其后范丞相门人状范公之行曰，使其言行于熈丰时，后必不至纷更尽申于元祐中，必无绍圣大臣复讐之祸。或以此问公。公曰微仲尧夫不知君子小人势不两立如氷炭，故开倖门延入李邓，排去正人，易若反掌，调停之説果何益哉；昔温公为相日盖知其后必有反覆之祸然救生民之患如救焚拯溺，犹恐不及，何暇更顾异日一身之患哉。世以公为知言。【解曰  隂阳昼夜，邪正善恶，自有天地，莫之能违，则其相仄固宜是，故以温公之入相则有元祐之时，以金陵之入相则有熈丰之时。夫难进而易退者贤也，难得而易失者时也，为世道计者奈何其不慎于此哉。】
绍圣初，党祸起，器之尤为章惇蔡卞所忌，逺谪岭外，盛夏奉老母以行，途人皆怜之器之不屈也。一日行山中，扶其母篮舆憩树下，有大蛇冉冉而至，草木皆披靡，担夫惊走，器之不动也，蛇相向者久之乃去。村民罗拜器之曰：官，异人也，蛇乃吾山之神，见官喜相迎耳，官行无恙乎。温公门下士多矣，如安世所守，凛然死生，祸福不变，葢其平生喜读孟子故刚大不枉之气似之。【解曰  君子积诚懋徳，可以动天地感鬼神而况于龙蛇乎。是故大蛇之相向与二龙之夹舟，其致一也，皆可验吾心之诚，故学不至于圣贤不足以言学。】
惇卞用事必欲致公于死，故方窜广东则移广西，既至广西则复徙广东，凡二广间逺恶州军，无所不至，人皆谓公必死，然七年之间未尝一日病，年几八十，坚悍不衰，此非人力所及，殆天相也。或问何以至此。曰诚而已。【解曰  元城遇难而不失其常，所谓君子素位而行，无入而不自得者乎。然求其要，则有非诚之至者莫之能为也矣。故君子诚之为贵。】
蔡京用事。三省言蔡京奏刘挚等逆心，则其一时党附显著之人同恶相济岂得无之，如刘安世尝论禁中顾乳母事，谓陛下已亲女宠。又论不御经筵陛下已惑酒色。诬罔圣躬形于章疏者果何心也。今挚贬死，废及子孙，而安世不问罪罚殊科如此，臣不知其説也。诏刘安世移海州安置，公时执丧不候服阕。赴贬所时，公在贬所，有土豪縁进纳以入仕者，因持厚赀入京以求见惇，犀珠磊落贿及僕隷，久之不得见，其人直以「能杀公」意达之，惇乃见之。不数日荐上殿，自选人改秩除本路转运判官，其人飞驭径驱至公贬所，郡将遣其客，来劝公治后事，涕泣以言，公色不动，留客饮酒谈笑自若，对客取笔书数纸，徐呼其僕曰闻朝廷赐我死，即死依此行之。谓客曰死不难矣。客从其僕取纸閲之，则皆经纪其家与同贬当死者之家，事甚悉。客惊叹以为不可及也。俄报运使距城二十馀里而止，翌日当至，家人闻之益号泣不食，亦不能寐，且治公身后事，而公起居饮食如平常，曽无少异。至夜半伺公则酣寝，鼻息如雷。忽闻锺动，上下惊曰锺声何太早也。黎明问之，鸣锺者乃运判公一夕呕血而毙矣。明日有客唁者曰若人不死则公未可知矣，然公亦无喜色，于是见公处死不乱如此。公贬梅州，忽有所厚士类数辈至，慇懃之馀辄相向垂涕。公曰岂非安世有后命乎。客曰属闻朝廷遣使入郡将不利于公，愿公自裁无辱。公告之曰，安世罪大责轻，若朝廷不贷，甘心东市之诛，使国家明正典刑诛一戒百，亦助时政之万一，何至効匹夫匹妇自经于沟渎哉。不为动。使者入海岛，杖死元祐内臣陈衍葢。累朝相授不杀近臣。惇卞屡造此祸而不克，故令使者迂往诸郡，以虚声逼诸流人，使其自尽也。【解曰  夫京不足道也。彼所谓运判者何人，顾乃阿附小人以谋杀君子，独何人大哉。诚乎诚至而鬼神孚焉，天地格焉。呕血之报，谁曰偶然哉。易曰「剥之无咎，失上下也」小人可以省矣。】
公曰安世除谏官三日有大除拜，安世便入文字，凡二十四章。又论章惇十九章。及得罪惇，必欲见杀。人言「春循梅新，与死为隣。髙窦雷化，説著也怕」八州恶地，安世歴遍七州。【解曰  惇卞之害元城也无所不用其机矣。自今观之，岭海之所谓恶地，如春梅如雷化，斯亦险矣，而元城歴焉，亦卒无恙，何哉，在我之诚心直道，夫固有以胜，夫险也。庄生曰人心险于山川。惇卞以之。易曰履道坦坦幽人贞吉。元城以之读者合而观焉。知所择矣。】
建中间公与蘓子瞻自岭外同归，至宣和间，内侍梁师成得幸，贵震一时，虽蔡京童贯皆出其下，师成令吴可自京师来宋，欲鈎致公引以大用，且以书抵公，可至三然后敢出之，且道所以来之意，大槩以诸孙未仕为言以动公，公谢曰「吾若为子孙计则不至是矣，且吾废斥几三十年，未尝有一点墨与当朝权贵，吾欲为元祐完人，不可破戒」。乃还其书而不荅，人皆为公危之而公自若也。【解曰  师成之在尔时既称京贯皆出其下则其孙之仕用与否亦何必元城而后可哉，吾以是知小人之于君子未尝不知所重也，然非重君子也，重名义也，其斯师成所以惮元城乎。】
先生云安世寻常未尝服药，方迁谪时年四十有七，先妣必欲与俱，百端恳罢不许，安世念不幸使老亲入于炎瘴之地已是不孝，若非义固不敢为，父母惟其疾之忧，如何得无疾，祗有絶欲一事，遂举意絶之，自是逮今未尝有一日之疾，亦无宵寐之变。陈瓘曰公平生学术以诚入，无往而非诚，凡絶欲是真絶欲，心不动，故公曰然。公曰安世自絶欲来三十年，气血意思只如当时，终日接士夫剧谈，虽夜不寐，翌朝精神如故，平生坐必端已，未尝倾侧靠倚，每日行千步，燕坐调息，复起观书，未尝昼寝，啜茶伴客有至六七盌，终身未尝草书，嵗时家庙祭享，拜跪七十有二，未尝废阙，祖父相传安世终身由之，以励子孙，一皆本之以诚，故心尝前知两月前自觉必有变异，果长子不禄，故至诚如神圣人岂吾欺哉。【解曰  元城絶欲一事，葢诚所为乎，夫惟诚是以明而刚也，是故明则烛理，刚则坚志，惟烛理故前知，惟坚志故天下之欲不能动，然则元城所以大过人者其在是与。】
公曰。今人咸言事已如此不可复理，某以为甚易耳。孟子云夫天未欲平治天下也，如欲平治天下，当今之世舎我其谁哉。非敢轻蔑天下之士，自以实见天下有可为之理耳。请言一事。某少时在开寳寺习省课，潞公为枢相，一日以先人监牧司申一事，颇违当时朝廷之意，召某问之，某以实对。已而问近有所闻否，某言昨有人相访云王介甫求去甚坚，恐相公代其任。潞公曰安得有此，譬如立大厦，其匠擅其工，斤斧纷纷然，其大木截之令小，小者复碎之，曽未就绪，辄要主人辞去，旧屋既毁，新材又坏，后之人如何其可为也。余时甚少，气颇锐，应之曰某虽晚进，以理观之，似未然。潞公愕然曰何故。某曰今日新政不知果顺人之所欲，为人之所利乎，若不然相公当之，去所害，兴所利，反掌之间耳。潞公黙然。【解曰  天下无不可行之理，是以无不可为之事。元城引孟子以为如欲平治天下当今之世舎我其谁，盖自量其力足以任天下之重如此，要非苟为大言而已。观潞公所以处当时世务者如此宜，元城有所未然也。呜呼使元城之志行则元祐之治，虽三代可也，而卒不能焉何哉。】
胡珵问曰，筮仕之初，遽领推勘，不知治狱要道何如。公曰在常注意而一事不可放过，某有同年宋若谷初在洺州同官，留意狱讼，当时遂以治狱有声，监司交荐，其后官至中散大夫。尝曰狱贵初情，每有繫狱者一行若干人，即时分牢异处，亲往遍问，私置一簿子，随所通语毕记之，因以手画膝上教珵曰题云某人送到，某人某事，若干人列各人姓名，其后行间相去可三寸许，以初问讯所得语列疏姓名左方，其后结正无能出初语者。盖人乍入狴犴既仓卒又异处不能相谋。此时可以得其情耳。狱贵初情。此要道也。【解曰  天下之至难者莫如狱，故君子尽心焉。书曰惟明克允。易曰先王以明罚勑法。其皆有以见此乎。然谓一事不可放过。又谓狱贵初情此要道也。盖示人以求情于初则人之情得矣。推而论之何往不然哉。】
吕舍人曰。器之尝谓予言：当官处事，须权轻重，务令道理毋使偏重可也。夫是之谓中。因言元祐间，尝谒冯当世，当世言熈宁初与陈暘叔吕寳臣同任枢密，暘叔聪明少比，遇事之来迎刃而解，而寳臣尤善秤停，每事之来必秤停轻重令得所而后已也。事经寳臣处者，人情事理无不允当，因极言秤停二字最吾辈当今所宜致力。【解曰  元城所谓处事当权轻重务合道理毋使偏重，大哉斯言，可以训矣。葢天下之事多坏于太过而亦常失之不及。夫过也不及也均之，非中也夫。以其非中也者何哉，未之秤停故也。吾见夫罹此而自悔者多矣。此元城所以教人当致力也。呜呼斯言也其仲尼民鲜之遗叹乎。】
先生嵗晚閒居，或问先生何以遣日，公正色曰君子进徳修业惟日不足而何云遣乎。【解曰  理在天地，何尝一日止息，仁者见之谓之仁，智者见之谓之智，百姓则日用而不知矣，故君子之道鲜焉者此也，观元城之荅时人几乎见道之全体矣，夫惟其见之也全，故其为之者力也，呜呼反是而谓之遣日者宜乎衆矣哉。】
公自宣和元日以后谢絶賔客，四方书问皆不启封，家事无巨细悉不问，夏六月丙午，忽大风飞瓦骤雨如注雷电昼晦，于公正寝，人皆骇惧而走，及雨止辨色公已终矣，闻者咸异焉。及葬，杨中立以文弔之曰刼火洞然不烬惟玉。搢绅往往传诵，以为切。当公在宋，杜门屏迹不妄交游，人罕见其面。及公殁，耆老士庶妇人女子持薰剂而哭公者日数千人。后二年辽人驱坟户发棺见公顔貌如生，咸惊曰必异人也。一无所动葢棺而去。昔有与苏子瞻论元祐人才者至公则曰器之真铁汉不可及也。【解曰  吾党所谓铁汉释氏所谓金刚，元城之大节不可夺矣。是故雷雨正寝之变，辽人发棺之叹，耆庶逺近之哭，皆天理之自然者也。呜呼君子诚意之验其不可掩如此夫。】

[book_title]元城语録解附録
附录：元城语录三卷附行録一卷（浙江鲍士恭家藏本）元城语录三卷，宋马永卿编。永卿字大年，扬州人，流寓铅山。据广信府志，知其尝登大观三年进士。据所作嬾眞子，知尝官江都丞、浙川令、夏县令。又称尝官关中则不知何官矣。徽宗初，刘安世与苏轼同北归，大观中寄居永城，永卿方爲主簿，受学于安世，因撰集其语爲此书。安世之学出于司马光，故多有光之遗说，惟光有疑孟而安世则笃信之，亦足见君子之交不爲苟同矣。其中艺祖製薰笼一事，周必大〖玉堂襍记〗谓其以元丰后之官制加之艺袓之时，失于附会，然安世非妄语者，或记忆偶未确耳。李心传〖道命录〗又论其记程子谏折柳事爲虚。谓程子除说书在三月，四月二日方再具辞免，四月上旬非发生之时云云。然四月上旬与三月相去几何，执此以断必无「方春万物发生不可戕折」之语，则强辨，非正理矣。安世，风裁岳岳气节震动天下，朱子作名臣言行录于王安石吕惠卿皆有所节取，乃独不录安世，董复亨〖繁露园集〗有是书序曰「朱文公名臣言行录不载先生殊不可解」，及阅宋史然后知文公所以不录先生者大都有三。葢先生尝上疏论程正叔且与苏文忠交好，又好谈禅，文公左袒正叔不与文忠至禅，则又心薄力拒者，以故不录其说，不爲无因，是亦识微之论，然道命录备载孔平仲诸人弹论程子疏议以示讥贬，独不载安世之疏，不过于孔平仲条下附论其不知伊川而已，葢亦知安世之人品，世所共信不可动摇，未敢丑诋之也。近时有安邱刘源渌者作〖冷语〗三卷，掇拾伊洛之糟粕，乃以衞道爲名，肆言排击，指安世爲邪人，谓其罪甚于章惇邢恕，岂非但有朋党之见，絶无是非之心者欤。要之安世心事如青天白日，非源渌一人所能障蔽衆目也。〖行录〗一卷，明崔铣所续编，大名兵备副使于文熙又补缀其文，旧本附语录之末，今亦并存之，庶读者知安世之行益知证安世之言焉。至语录之中时有似渉于禅者，此在程门高弟游杨吕谢之徒，朱子亦讥其有此獘，是不必独爲安世责，亦不必更爲安世讳矣。（四库全书总目卷一百二十一·子部三十一·杂家类五）
嬾眞子五卷（内府藏本）
宋马永卿撰。是编乃其杂记之书，然亦多述刘安世语。又开卷冠以司马光事，书中亦多称光，盖其渊源所自岀也。宋史艺文志著录晁陈二家书目，乃皆不载，然袁文爲建炎绍兴间人，王楙爲庆元嘉泰间人，费衮爲绍熙开禧间人。文《瓮牖閒评》驳其中印文五字一条，楙《野客丛书》驳其中承露蘘一条，衮《梁溪漫志》驳其汉太公无名母媪无姓一条，是其书未尝不行于世，特二家偶遗之耳。其书末称绍兴六年，盖成于南渡以后，中间颇及杂事而考证之文爲多，如据汉书王嘉封事谓书「无教逸欲有邦」，教当作敖。谓陶潜游斜川诗「开嵗倐五十」当作五日，与殷晋安别诗本十韵，传本误脱一韵，东坡亦误和九韵。谓杜甫诗虬鬚十八九，字岀汉书丙吉传。谓韩愈感二鸟赋序贞元十一年误作十五年。又考正曹成王碑衍文讹字及笺释句读。谓前汉百官表少府之「遵官」据唐百官志当作「导官」。谓成元英庄子疏不知其时已有县令，误读县爲悬，解爲「高名令闻」。谓古者席面之賔乃称客，列座之賔皆称旅，引左传爲证。谓二十八宿中亢氐觜三星，韵略皆误音。谓赐酺始赵武灵王。谓河鼓之河当作何。谓唐中兴颂复，复指期复，复字本汉书匡衡传。皆引据确凿，不同臆说。其谓离骚正则灵均乃小名小字，虽无所考，亦足以备一解。惟颇参襍以二氏至谓韩愈亦深明佛理，是亦安世之学喜谈禅悦之馀泒，存而不论可矣。（四库全书总目卷一百二十一·子部三十一·杂家类五）
书名 元城语录解
作者 宋 马永卿（字大年 号懒真子）编  明 王崇庆（字德徽号端溪）解
部 子类:杂家类属:杂说之属
参考资料: 四库大辞典
三卷，附行录一卷。北宋马永卿（生卒年不详）编。马永卿字大年，扬州（今属江苏）人，曾流寓铅山。据《广信府志》载，知其曾登大观三年（1109）进士。据所作《嫩真子》，知其曾官江都丞、淅川令、夏县令，又称曾官关中，但不知何官。刘安世，字器之，学者称元城先生。宋徽宗初年，刘安世与苏轼同北归，大观（1107—1110）中寄居永城，马永鲫方为主簿，听说刘安世学问博洽，上门求教，拜师为徒。受学一年有余，受益非浅。因追录先生之言，编成此书。全书分上中下三卷，分条记事，共分乡里、献书、治书、学问、新法、释氏、东坡、金陵、行己、淮南、进言、饮酒、西来、雅谑、变法、唐史、恭俭、任相、薰笼、读书、谏兵、霍光、神武、三代、人材、春秋、西汉、佛书、贤主、公孙弘、遗令、名相、居洛、取国、卜世、求教、诈伪、论诗、人品、酷吏、用兵、围棋、官制、夏至、左氏、殿试、请老、作史、六经、事君、玉堂、高帝、褒贬、论易、子弟、北归、历法、甘露、魏徵、宰相、老人、谈易等六十二条。卷首有绍兴丙子（1156）八月范阳张九成序，谓“先生（刘安世）所学所论，皆自不妄语中来，其论时事、论经史、皆考订是非，别白长短，不诡随，不雷同，不欺于心而终之以慎重。此皆不妄语之功也。”刘安世之学出于司马光，书中多有司马光之遗说，但司马光有疑孟，刘安世则笃信之，确实不盲目诡随。此书虽名语录，但颇及考证，间涉佛道学说，于治经史、育后人、研风俗、述文化等，多可参证。书中亦有偶失之处，如艺祖（宋太祖）制薰笼一事，周必大《玉堂杂记》谓其以元丰后之官制加之艺祖之时，失于附会。安世非为妄语附会之人，当为记忆偶失。李心传《道命录》又论其记程子谏折柳事为虚，谓程子除说书在三月，四月二日方再具辞免，四月上旬非发生之时。《四库全书总目》驳斥说“四月上旬与三月相去几何？执此以断必无方春万物发生不可戕折之语，则强辩非正理矣。又谓朱熹作《名臣言行录》，于王安石、吕惠卿等皆有所节取，独不录安世之言行。是因为安世曾上疏论程颐，又与苏东坡交好，语录中又微及程颐谏折枝事，又好谈禅学等，朱子左袒程颐，故而不是，以为门户之见。今考朱熹《名臣言行录》前后集凡引《元城语录》数条，非为一字不取。可证其书颇有价值。《元城语录》刊行后，颇具影响，明人崔铣以《宋史·艺文志》有刘安世《言行录》二卷，早佚，乃精心搜寻，拾遗补缺，辑成《行录》一卷，附于《元城语录》之后，与之并行于世。清人王崇庆参考诸书，为之注释，名之曰《元城语录解》、《行录解》，“其言之纯者，则益发挥以振开后学之志；少有未醇，亦为之辩难，使学者不昧所从。”（《元城语录解》序）。解中多所发明，间有辩证，亦能伸己见，颇为可取。清人王仁俊又搜集散失，辑有《元城语录佚文》一卷，可资参证。今传本不一，有《四库全书╱托跋廛丛刻╱小万卷楼》等丛书本，《惜阴轩丛书╱畿辅丛书╱丛书集成初编》本附有《元城语录解╱行录解》；经籍佚文》收有王仁俊辑《元城语录佚文》一卷。
书名:嬾真子作者:马永卿（字大年；号懒真子） [宋] 撰部:子类:杂家类属:杂说之属参考资料:四库大辞典五卷。北宋马永卿撰。马永卿生平事迹，详见《元城语录》条。是书为其杂记之文，共分司马端明讲书、画像纪年、鱼袋、光武出于舂陵节侯之后、温公不受遗酒、柳氏家法、中国月建与印度不同、韩退之上书、胡人两马、驸马都尉、东坡诗下立字有来处等一百七十三则。书中多述其师刘安世语，开卷又冠以司马光事，称光之处颇多，以其学术渊源所自出也。晁公武《郡斋读书志》、陈振孙《书录解题》不载此书。袁文为建炎、绍兴间人，其书《瓮牖閒评》曾驳其中印文五字一条；王楙为庆元、嘉泰间人，其《野客丛书》曾驳其中承露囊一条；费衮为绍熙、开禧间人，其《梁谿漫志》驳其中汉太公无名、母媪无姓一条。是其书在宋代即已行于世，晁陈二家书目偶遗之耳。书中记载各种杂事，以考证之文为多。如据《汉书》王嘉封事，谓《书》无教逸欲有邦之教当作“敖”；谓陶潜游斜川诗，开岁倏五十当作五日；与殷晋安别诗本十韵，传本误脱一韵，东坡亦误和九韵；谓杜甫诗“虬须”十八九字出《汉书·丙吉传》；谓韩愈感二鸟赋序，贞元十一年误作十五年；又考证曹成王碑衍文讹字及笺释句读；谓前汉百官表少府之遵官，据唐百官志当作导官；谓成元英庄子疏不知其时已有县令，误读县为悬，解为高名令闻；谓古者席面之宾乃称客、列座之宾皆称旅，引《左传》为证；谓二十八宿中元、氐、觜三星韵略皆误音；谓赐酺始赵武灵王；谓河鼓之河当作何；谓唐中兴颂“复复指期”，“复复”字本《汉书·匡衡传》等等，皆引据确凿，不同臆说。谓《离骚》正则灵均乃小名、小字，虽无可考，亦足备一家之说。书中亦掺杂佛理及道家之言，体现儒、佛、道三教合流之趋势。足资考证。今传本颇多，有《稗海╱四库全书╱子书百家╱百子全书╱养素轩丛╱笔记小说大观╱丛书集成初编》等丛书本，《儒学警悟╱宋人小说》本作《嬾贞子录》五卷，宛委山堂《说郛》、五朝小说、《五朝小说大观》作《嬾贞子录》一卷，商务印书馆《说郛》选本不分卷，《旧小说》收入《嬾真子》六则。
元城先生语録三卷、谭録一卷、道护録两卷
右刘忠定公安世（字器之）之语也。维扬马永卿大年为之序。器之大名人中，熙宁六年进士第，哲宗朝厯正言左史司谏、右谏议中书舎人，贬黜乆之至除名，勒停送峡州编管。起提举，鸿庆复直龙图阁以卒。昔有与苏子瞻论元祐人才者，至公则曰器之真铁汉不可及也。（四库全书·史部·目录类·经籍之属·郡斋读书志卷五下）
元城语录三卷
右朝散郎维扬马永卿大年撰。永卿初仕亳州永城主簿，从寓公刘安世器之学，记其所闻之语。（四库全书·史部,目录类·经籍之属·直斋书录解题卷九）
元城语録三卷
陈氏曰。右朝散郎维扬马永卿大年撰。永卿初仕亳州永城主簿，从寓公刘安世器之学，记其所闻之语。（四库全书·史部·政书类·通制之属·文献通考卷二百十）
马永卿懒真子五巻（四库全书·史部·正史类·宋史卷二百六）
马永卿，字大年，扬州人，大观进士，退居于铅山南溪，譔论语解十卷，易拾遗二卷，懒真子録二十卷，集十五卷府志。（四库全书·史部·地理类·都会郡县之属·江西通志卷九十六）
马氏（永卿）周易拾遗
二卷
佚
广信府志：马永卿字大年，扬州人大观三年进士，退居铅山，撰论语解十卷，易拾遗二卷。（四库全书·史部·目录类·经籍之属·经义考卷二十二）
元城先生刘安世，字噐之，大观间谪亳州，寓永城县之囬车院，年已六十馀，维阳马永卿赴永城县主簿，其舅髙邮张桐属使求教，既至见先生雄伟闓爽，谈论踰时，体无欹侧，肩背耸直，身不少动，手足亦不移，自是从之学，后二十六年当绍兴五年，追录其语为元城语三卷。（四库全书·子部·儒家类·黄氏日抄卷四十四）
元城先生语録序（宋）张九成撰
（四库全书·集部·别集类·南宋建炎至德祐·横浦集卷十六）
余观马永卿所著元城先生语録，呜呼前辈不复见矣，使余读之至于三歎息也，余攷先生所学所论皆自不妄语中来，其论时事论经史，皆攷订是非，别白长短，不诡随，不雷同，不欺于心，而终之以慎重，此皆不妄语之功也，司马温公心法先生其得之矣。绍兴丙子八月范阳张某序
元城语録序【董后亨】
元城先生当宋哲宗朝，髙节闳议，能令权奸胆落，间关新恩，瘴疠间频死弗死，晚年居亳，士大夫相谓曰过南都不见刘待制如过泗水不谒文宣王，殁纔二嵗而髙宗南渡，宋遂不支。然则去就存殁，先生盖宋一代安危所係，非仅仅取直名去者也。而朱文公名臣言行録不载先生，殊不可觧。及閲宋史然后知文公所以不録先生者大都有三：盖先生尝上疏论程正叔且与苏文忠交好，又好谈禅。文公左袒正叔，不与文忠，至禅则心薄力距以为寂灭之教者。以故不録。然周公留相，召公不恱。游定夫、胡康侯皆大儒，亦与秦丞相善。正叔岂过周公，文忠岂不及秦丞相哉。先生寕至不得，从召公、定夫、康侯后，议从末减耶。至谈禅一节则先生逺窜岭南时，意非絶欲鲜营不可，故稍覧西来语，有慨于中，以外薄世縁，内完真我。夫用之忠君孝亲，不用之离类灭伦，用之禔躬飬性，非用之立教，贻训正语，所谓正人用邪法邪法亦归正者，奈何目为异学而令不得与韩范文富闗濓伊洛琬琰千载耶。嗟乎寃矣寃矣。予待罪天雄。天雄即先生故里，间召故老问先生坟墓，已前化为乌有。问及子孙则不知何许。问及祠宇则湫隘頺废，仅遗像存耳。余因低徊乆之。最后乃得先生所谓尽言集数卷，并语録三巻，行録一巻者，受而卒业。尽言集本颇善，语録辑扵马大年，行録辑于崔子锺，为觧者所坏，且多鲁鱼之误，余暇乃即其觧正订其误，稍掇遗事附其后而列本传于首，命外黄令刻之。苏文忠尝上疏神宗朝乞校勘陆宣公奏议，当是时神宗求治太鋭，信任非人，故文忠縁此感悟神宗，神宗不用，卒为临川所误，醸成靖康之祸。今之时，世视宋未谂何似，而先生师司马君实，传陈莹中学，自不妄语入，或于宣公无不及，其于近日士风人才尤对症之药。诗曰：髙山仰止，景行行止，虽未能至，心殊向徃之。吁。予于先生盖向徃深矣。（四库全书·集部·总集类·明文海卷二百二十六）
周易议卦一卷（编修程晋芳家藏本）
明王崇庆撰。崇庆，字德徵，开州人，正德戊辰进士，官至南京吏礼二部尚书。是书泛论卦名卦义，间亦推及爻辞，自序谓以六十四卦大义本诸彖质诸象而又叅诸人事。然所得颇浅，本载所著五经心义中，曹溶摘入学海类编。考明史艺文志亦载崇庆周易议卦一卷，则当时巳别行矣。（四库全书总目卷七·经部七·易类存目一）
五经心义（无卷数　浙江巡抚採进本）
明王崇庆撰。崇庆有周易议卦，已著录。此本又合所著《书经说畧╱诗经衍义╱春秋断义╱礼记约蒙与议卦》共爲一编。唯周易无序，馀皆有自序，大抵皆剽掇旧文，罕所心得。（四库全书总目卷三十四·经部三十四·五经总义类存目）
海樵子一卷（编修程晋芳家藏本）
明王崇庆撰。崇庆有周易议卦，已著录。是编仅二十六则，多摹仿王通中说╱周子通书╱张子正蒙之体，大抵老生常谈，末一条论爲将必用儒者谓有张良之楚歌则项羽之魂自褫；有诸葛之云鸟则南人之反自定。夫渡泸之役未必徒恃阵图；至于四面楚歌，出自张良，史记汉书皆不载，不知其何所本矣。（四库全书总目卷九十六·子部六·儒家类存目二）
山海经释义十八卷图二卷（通行本）
明王崇庆撰。崇庆有周易议卦，已著录。是书全载郭璞注，崇庆间有论，说词皆肤浅，其图亦书肆俗工所臆作，不爲典据。（四库全书总目卷一百四十四·子部五十四·小说家类存目二）
王崇庆周易议卦二卷（四库全书·史部·正史类·明史卷九十六）
王崇庆书经説畧一卷（四库全书·史部·正史类·明史卷九十六）
王崇庆诗经衍义一卷（四库全书·史部·正史类·明史卷九十六）
王崇庆礼记约蒙一卷（四库全书·史部·正史类·明史卷九十六）
王崇庆春秋析义二卷（四库全书·史部·正史类·明史卷九十六）
王崇庆五经心义五卷（四库全书·史部·正史类·明史卷九十六）
王崇庆南京户部志二十卷（四库全书·史部·正史类·明史卷九十七）
王崇庆开州志十卷（四库全书·史部·正史类·明史卷九十七）
王崇庆端溪集八卷（四库全书·史部·正史类·明史卷九十九）
王崇庆【字徳徴，开州人，正徳进士，授户部主事，时刘瑾既得罪下狱未诛，崇庆疏请即正法。嘉靖改元上新政，十三事皆见嘉纳。又以豹房回子余永以邪术惑武宗，及陕西总兵李隆阴主叛军，杀都御史许铭，皆宜诛。厯擢四川布政使，以平白草蕃功累官南京吏部尚书。】（四库全书·史部·地理类·都会郡县之属·畿辅通志卷七十三）
王崇庆直隶开州人，正徳间以进士官主事，上疏忤旨谪沁州州判，髙才邃学，名山胜蹟，所在啸咏。寻入为部曹，擢分巡冀南道，驻汾州。惟正风俗敦士习是务，尝毁悬元宫为子夏祠，撒静心寺为察院。后以母老请归。累官南京吏部尚书。（四库全书·史部·地理类·都会郡县之属·山西通志卷九十七）
王崇庆周易议卦一卷（四库全书·史部·目录类·经籍之属·千顷堂书目卷一）
王崇庆书经説畧一卷（四库全书·史部·目录类·经籍之属·千顷堂书目卷一）
王崇庆诗经衍义七卷（四库全书·史部·目录类·经籍之属·千顷堂书目卷一）
王崇庆礼记约蒙（四库全书·史部·目录类·经籍之属·千顷堂书目卷二）
王崇庆春秋析义二卷（四库全书·史部·目录类·经籍之属·千顷堂书目卷二）
王崇庆五经心义五卷【其书觧易曰议卦书曰説畧诗曰衍义春秋曰断义礼记曰约蒙】（四库全书·史部·目录类·经籍之属·千顷堂书目卷三）
王崇庆开州志十六巻（四库全书·史部·目录类·经籍之属·千顷堂书目卷六）
王崇庆山海经释义十卷（四库全书·史部·目录类·经籍之属·千顷堂书目卷八）
王崇庆蓬莱观海亭集三卷【一作十卷】（四库全书·史部·目录类·经籍之属·千顷堂书目卷八）
王崇庆南京户部志二十卷（四库全书·史部·目录类·经籍之属·千顷堂书目卷九）
王崇庆海樵子七卷又海樵滥语二卷又古学选注二卷又溪野问答一卷又解刘元诚语録三卷（四库全书·史部·目录类·经籍之属·千顷堂书目卷十一）
王崇庆海市辨一卷（四库全书·史部·目录类·经籍之属·千顷堂书目卷十二）
王崇庆玄风录辨衍一卷（四库全书·史部·目录类·经籍之属·千顷堂书目卷十六）
王崇庆端溪集八卷【字徳徵开州人南京礼部尚书赠太子太保】（四库全书·史部·目录类·经籍之属·千顷堂书目卷二十二）
王崇庆崇庆字徳徵，开州人，正徳戊辰进士，累官戸部尚书，赠太子少保，有端溪先生集。（四库全书·集部·总集类·明诗综卷三十八）
王氏【崇庆】周易议卦二卷存崇庆自序曰：夫易以象道而显神，开务而昭化也。庆行年四十有九乃始取而读之。然而未之入也，则以六十四卦大义，本诸彖，质诸象，而又叅诸人事考焉，慎斯以往其庶乎。孔天胤曰：先生自晋东还，日以著书为事，易有议卦，书有説略，诗有衍义，春秋有断义，礼有约蒙，深体往圣之精颇定后儒之惑。蒋一葵跋曰：易无辞，初亦无画。无画而有画也，有画而有辞也。非圣人意也，矧画之上更加圈乎。故尼父十翼説者犹或疑之，则辞何容赘也，后有君子悟在画前而得其无辞之藴，直证先天。是为深于易尔。姓谱：崇庆字徳徵，开州人，正徳戊辰进士，歴南京吏礼二部尚书。（四库全书·史部·目录类·经籍之属·经义考卷五十二）
王氏【崇庆】书经説畧一卷存崇庆自序曰：五经莫古于易，其次莫如书，易以道道之体，所谓先天而天弗违，书以道道之用，所谓后天而奉天时，其致一也。然二帝以揖让而官天下，古未有也，故其书皆曰典。典，主也。主夫道也。非三王比也。先儒以其事可为后世之法故曰典。失传经之大旨矣。夫书，先人之家传，庆读有年矣，五十而后再取读之，始若粗有得焉，于是乃述四代而撮其要断其义，因名曰説畧，聊复以备自考且为家塾童蒙之地云尔。蒋一葵曰：葢闻尼父序书篇有一大义焉，其间小节目不论也，是故：典谟禅继也；汤诰牧誓，弔伐也；太甲，迁也；大诰，摄也；顾命，终也；康王之诰，始也；他篇准是，葢无无义者。余读王先生説畧而益信所闻也。（四库全书·史部·目录类·经籍之属·经义考卷八十八）
王氏【崇庆】诗经衍义一卷存崇庆自序曰诗三百周诗也商颂十二得之周太师氏而亡其七亦周人为之也夫上公之封礼乐之备所以思康微子也周先王之用心笃矣是故学莫大乎性情风所以风此也雅所以雅此也颂所以颂此也然则学诗奈何曰本之吾心以审其几叅之事物以观其变弘之学问思辨以广其志反之无声无臭以会其极其庶几哉作诗经衍义（四库全书·史部·目录类·经籍之属·经义考卷一百十三）
王氏【崇庆】礼记约蒙一卷存崇庆自序曰：夫礼先王之所以治天下，圣人所以教万世也。予旣为礼记管见，又自病其逐逐于章句，琐琐于训辞，未之能约也，于是复取其篇目而总断之，是故芟繁所以会要也，撮意所以提纲也，简文所以敦行也。其庶几先王圣人之意乎。此盖庆之晚年书也，藏之家塾蒙士，或有助焉，亦庶乎千虑而一得矣，作约蒙，嘉靖丁酉。蒋一葵曰：语有之，玉巵无当虽寳非用，侈言无当虽丽非经。夫戴记四十九篇纯驳不同，诸家复祖，谶纬附会其説，遂成千古礼障，今王先生有约蒙焉，政不必侈为议论，而穷礼之源，极礼之致，三千三百灿若指掌焉。呜呼此不可与曲士道也。（四库全书·史部·目录类·经籍之属·经义考卷一百四十四）
王氏【崇庆】春秋断义一卷存崇庆自序曰。昔者吾闻诸夫子曰「吾行在孝经，志在春秋」而孟子推广仲尼则又曰「其事则齐桓晋文，其文则史，其义则丘窃取之」，吾是以知春秋圣人之心经也。因史而寓吾义焉尔也。然而圣人之义存乎取舎，圣人之取舎存乎是非，是故是非之来无恒而后吾之取舎应焉而何尝有心于其閒也，如此则圣人可窥，后人之凿可恶也矣。今夫人伦莫大乎君臣父子夫妇长幼，朋友始终莫大乎冠昏丧祭弔赙殡葬，交际莫大乎朝觐会同盟誓聘问，内外莫大乎中国四裔，润色戡定莫大乎礼乐征伐，省咎反躬莫大乎时之灾祥，民之向背，巡行莫大乎省方田狩。然而莫不有先王之法在焉。夫法，天之理也，人之纪也。不可乱也。理悖而纪乱，人之心灭矣。吾乃今然后知仲尼之悲周也。夫悲周因之于鲁，探其原也。是故言鲁所以正列国也。举列国所以例鲁也。又从而参之周，所以互见也。爲无穷防也。仲尼取舎之义微矣，然而经者纲也，史之文也，有笔削焉，传者目也，列国之事也，圣人取舍之心行乎其中矣，而谓字字而襃，字字而贬，岂所以论圣人也哉。故善观春秋者必以传，善观传者必以理，必自平心易气，始平心易气者，必自无欲，始仲尼复起必从吾言矣。作春秋断义，嘉靖戊戌。（四库全书·史部·目录类·经籍之属·经义考卷二百一）
王氏【崇庆】五经心义【分见各经】五卷存苏祐曰。端溪先生自晋东迁，日以著书为事，所撰有易经议卦、书经説略、诗经衍义、春秋断义、礼记约蒙。深体往哲之精，颇定后儒之惑。（四库全书·史部·目录类·经籍之属·经义考卷二百四十八）

        </div>
      </div>
    </div>
  </div>
</div>
<!--update:2025-08-30 10:04:07-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>