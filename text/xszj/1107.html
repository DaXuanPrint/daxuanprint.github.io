<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,琴旨卷上,琴旨卷下,琴旨全文在线阅读,琴旨全文在线下载,大玄古籍书库">
<meta name="description" content="二卷。清王坦(生卒年不详)撰。王坦字吉途,南通(今属江苏)人。王坦作此书,本照《律吕正义》的宗旨,而加以推究阐明。其五声数论琴之说,认为丝乐弦音,应当以五声之数定其丝纶多寡之数为体,徽分疏密之数为用,不可以用黄钟九寸、太蔟八寸之说为准。其解黄钟均以仲吕为角之疑说、三弦独下一徽说、五弦独上半徽说,泛音四准说、调宫转调说都言之成理,颇有见地。王坦在清代论琴诸家中可谓有创见者。是书有《四库全书》本。_琴旨_全文在线阅读_琴旨_全文在线下载_大玄古籍书库">
<title>琴旨_王坦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">琴旨</span> <br/>
          作者： <span class="inputVal" id="bkauthor">王坦</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,音乐,完结</span> <br/>
          字数： <span class="inputVal" id="bknum">[book_length]35144</span> <br/>
          说明： <span class="inputVal" id="bkdec">二卷。清王坦(生卒年不详)撰。王坦字吉途,南通(今属江苏)人。王坦作此书,本照《律吕正义》的宗旨,而加以推究阐明。其五声数论琴之说,认为丝乐弦音,应当以五声之数定其丝纶多寡之数为体,徽分疏密之数为用,不可以用黄钟九寸、太蔟八寸之说为准。其解黄钟均以仲吕为角之疑说、三弦独下一徽说、五弦独上半徽说,泛音四准说、调宫转调说都言之成理,颇有见地。王坦在清代论琴诸家中可谓有创见者。是书有《四库全书》本。</span> <br/>
          封面： <span class="inputVal" id="bkimg">Z_12871.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]琴旨
[book_author]王坦
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,音乐,完结
[book_length]35144
[book_dec]二卷。清王坦(生卒年不详)撰。王坦字吉途,南通(今属江苏)人。王坦作此书,本照《律吕正义》的宗旨,而加以推究阐明。其五声数论琴之说,认为丝乐弦音,应当以五声之数定其丝纶多寡之数为体,徽分疏密之数为用,不可以用黄钟九寸、太蔟八寸之说为准。其解黄钟均以仲吕为角之疑说、三弦独下一徽说、五弦独上半徽说,泛音四准说、调宫转调说都言之成理,颇有见地。王坦在清代论琴诸家中可谓有创见者。是书有《四库全书》本。
[book_img]Z_12871.jpg


[book_title]提要
钦定四库全书　　　　　经部九
琴㫖　乐类
提要
〈臣〉等谨案琴㫖二卷
国朝王坦撰坦字吉途南通州人自来言琴律者其误有五一在不明管子三因九开之法而以管音律吕定弦音一在不知以五声二变明弦音之度分而以律吕分徽位一在不知管子一百八为征及白虎通离音尚征之意泥于大不逾宫之说而以大弦为宫一在不知三弦为宫而以一弦十徽为仲吕一在据正宫一调论律吕谓隋废旋宫止存黄锺一均而不知五声旋宫转调之全惟
御制律吕正义一书考定详明发古人之所未发坦作是书一一本正义之㫖而反复推阐其五声数论琴说谓丝乐弦音其体本实当以五声之数定其丝纶多寡之数为之体徽分疏宻之数为之用不可以黄锺九寸太蔟八寸为准盖管音全半不相应弦音全半相应以管律与徽分较之欲取其声之同则其分不同欲取其分之同则其声不同即正义以五声二变定弦音之度及管音弦音全半应声不同二篇之㫖也其释黄锺均以仲吕为角之疑说谓一弦全度散声为林锺征则十徽乃黄锺宫位故应三弦散声如以一弦全度散声为黄锺则十徽乃仲吕之位不能应三弦之姑洗角即正义丝音尚征一弦非宫之义也其三弦独下一徽说谓十徽之分为全度四分之三宫声三弦之全度八十一分三因之则为二百四十三以二百四十三而四分之则六十零七五为十徽之分而五行之全度则为角声六十四之分必按三弦六十四之分始与之应故在十一徽其五弦独上半徽说谓五声以倍半取应凡九徽之分为全度三分之二其声为本弦相生之声五弦角声角生变宫其三弦为宫声故不能与九徽变宫声应而必在上半徽即正义宫声三弦之角位在十一徽与角弦之宫位在八徽九徽正中之义也其泛音四准说谓全弦以七徽为界自七徽上至岳山得声之清所出五声二变度分之声与实音相应八徽至十三徽得声之浊泛音不与实音相应乃从焦尾至各徽而出其旋宫转调说谓角调之角弦𦂳一声而为宫声即为旋宫角既为宫则宫转征征转商商转羽羽转角皆以次而移于正义诸圗说尤能精思阐发在近时言琴诸家可谓不失其宗者矣乾隆四十六年十一月恭校上
总纂官〈臣〉纪昀〈臣〉陆锡熊〈臣〉孙士毅
总　校　官　〈臣〉陆费墀

[book_title]琴旨卷上
欽定四庫全書
琴旨卷上
南通州王坦撰
五聲數論琴
夫古人審定八音之樂各從其類匏竹以度之長短較其空竅各均土以量之多寡較其中空容受金石以權衡之輕重較其厚薄等差革本止一聲為衆樂之節奏其體制大小悉以律吕為準則至於絲則絲綸有巨細徽柱有長短必以五聲之數較定之方不失古聖人作樂精微之妙後世以絲竹之樂為八音之要領竹樂以律吕相較絲樂亦以律吕相較有謂黄鐘均以仲吕為角此以律吕論琴不得其所以然之理也有謂隋廢旋宫獨存黄鐘一均此以律吕論琴並失旋宫之義也或以律吕名調〈以徵調為蕤賓調以商調為姑洗調是也〉或以律吕名絃〈宋姜䕫七絃琴圖説黄鐘大吕並用慢角調故於大絃十一徽應三絃散聲云云是也〉或以律吕名徽〈明張右衮太古琴經以十二徽象十二月中之第七徽象閏是也〉紛紛聚訟訖無定説孟子曰不以六律不能正五音蓋以六律六吕三分損益隔八相生之理正此五音也何嘗以六律六吕為此調此絃此徽之本乎蓋竹樂管音其體本虚故圍徑之大小空竅之長短可較以十二律吕之度以某律吕之度定其圍徑大小之度為之體以某律吕某律吕之度定其空竅長短之度為之用若絲樂絃音其體本實故絲綸巨細得數之多寡徽分長短得數之疎宻〈兼言瑟曰徽柱獨論琴故曰徽分巨絃數多者分宻細絃數少者分疎故曰得數之疎宻〉則必較以五聲之數以某聲之數定其絲綸多寡之數為之體以某聲某聲之數定其徽分疎密之數為之用此律吕之度較管音五聲之數較絃音一定之理也琴雖七絃止有宫商角徵羽五正聲得為用巨絃數多以五聲數之多者主之細絃數少以五聲數之少者主之烏可以黄鐘之九寸太蔟之八寸為準則耶自古原以五聲數論絃音故相傳有宫商角徵羽少宫少商七絃之名絃數多寡既以五聲數為凖則而徽分疎密得聲之應和亦當以五聲數較之其理自明矣夫黄鐘九寸之聲宫聲八十一之數二者相為表裏而損益相生其聲原無不協故唐宋而後遂執律吕之度以論絃音殊不知管音與絃音秉質有虚實之異生聲取分不能相同管音全度無論長短全半不相應〈簫笛自吹口至第一孔之度九寸為全度至第六孔之度四寸五分為半度而聲低一字不相應必於四寸之度聲相應是無論長短全半不相應也〉絃音全度無論長短全半相應〈焦尾至岳山為全度七徽為半度而聲相應七徽至岳山為全度四徽為半度而聲相應四徽至岳山為全度一徽為半度而聲相應是無論長短全半相應也〉管音自首音至第八音七聲相均俱得全分得七全分〈管音之七聲相均者由半度聲低一字陽律黄鐘宫得黄鐘之半為變宫隂吕大吕清宫得大吕之半為凊變宫陽律以黄鐘為宫太蔟為商姑洗為角蕤賓為變徵夷則為徵無射為羽半黄鐘為變宫半太蔟仍為宫隂吕大吕為宫夾鐘為商仲吕為角林鐘為變徵南吕為徵應鐘為羽半大吕為變宫半夾鐘仍為宫陽律得半律而為七隂吕亦得半吕而為七故七聲相均得七全分也〉絃音自首音至第八音七聲不相均止得五全分二半分實得六全分〈絃音之七聲不相均者因止用五正聲變宫至宫得半分變徴至徵亦得半分而不得為用故止得五全分二半分為六全分也〉是故管律與徽分欲取其聲之同則其分不同欲取其分之同則生聲不同若以管音考覈絃音非理數之自然無由得貫通之妙黄帝作八音伶倫截竹為管葭莩為灰以仲冬之月氣至灰動為黄鐘之管得黍九十為九寸即宫聲之八十一也〈侯氣之法為室三重戸閉塗釁必周密布緹縵室中以木為案毎律吕一内庳外髙從其方位加律其上以葭莩灰抑其内端案律而𠉀之其為氣所動者灰散人及風所動者灰聚〉用三分損益隔八相生之法損而下生益而上生終於仲吕得律十二以配十有二月而度量權衡之理生焉黄鐘之長九十黍為分寸尺丈引曰度以較匏竹之音黄鐘之容千二百黍為龠合升斗斛曰量以較土樂之音黄鐘所容千二百黍之重為銖兩斤鈞石曰權衡以較金石之音因五聲之數之取聲無迹可見〈太極生隂陽隂陽生而五行具有五行斯有五聲五色五味即萬物莫逃乎五矣但色味皆有迹可推惟聲無迹而清濁髙下即五聲之數無迹之迹也〉故用律吕相生之理而衆樂之長短多寡輕重皆得其指歸絲樂之取聲雖與律吕之理相通若覈其至要用五聲相生之理最為簡便〈絲綸巨細本具五聲自然之理故琴制自庖羲也八音之樂制自黄帝以五聲無迹可推故用度量權衡之理推之也古人以五聲之數較絲樂不益信哉〉絲樂之較以五聲而不用律吕猶之衆樂較以律吕而不用五聲故古人審定八音之樂各從其類也今以五聲相生十二律吕隔八相生管音得十二律吕之長短俱表圖於後可見古聖人較絲樂絃音必以五聲之數不以律吕管音之度取分也
自宫之八十一損益相生至角之六十四得數皆無竒零故曰始於宫終於角茍不拘以某數損益相生皆不能生宫之八十一是始於宫而宫為聲之君也角之六十四損益相生得四十二六六為變宫有竒零不能得聲之正是終於角而聲之止於五故謂五正聲也蓋五聲無迹惟數可以推之欲知其數之得聲惟絃音可以推之宫商角徵羽大小之倫即絲綸巨細之次第也宫商角徵羽相生之序即絃音隔一下生隔二上生得聲相和之理也
隔八相生始於黄鐘終於仲吕得律十二以配十有二月絃音之五聲二變運於其中無毫釐之差故唐宋而後執律吕論琴殊不知生聲取分不同也
管音自林鐘而上俱不與律吕隔八相生之理相合要知不相合乃聲音自然之理隂陽分用之妙黄鐘宫生夷則徵夷則徵生太蔟商太蔟商生無射羽無射羽生姑洗角姑洗角生半黄鐘變宫半黄鐘變宫生蕤賓變徵五聲二變皆陽也大吕宫生南吕徵南吕徵生夾鐘商夾鐘商生應鐘羽應鐘羽生仲吕角仲吕角生半大吕變宫半大吕變宫生林鐘變徵五聲二變皆陰也黄鐘大吕俱得其半度之聲為變宫而陽律不及於隂吕陰吕不及於陽律各得一均之七聲為一十有四故不與十二律吕之度相同亦不與絃音之取分相同也
一絃尚徵〈有圖〉
一絃為宫世傳其説久矣葢縁國語大不踰宫細不過羽之論也後世以此二語推之遂謂二絃為商三絃為角四絃為徵五絃為羽六絃應一絃為少宫七絃應二絃為少商其説雖近自然而不知實失古人作樂之旨夫大不踰宫宫之前不可定為徵羽則細不過羽羽之後顧可定為宫商耶何為羽之後又有少宫少商也或謂此亦國語宫逐羽音之説則又不然六絃之宫逐五絃之羽寧三絃之宫不可逐二絃之羽乎國語自論鑄鐘之義非論琴之七絃也〈按國語周景王將鑄無射之大林伶州鳩對以云云〉自隋廢旋宫樂經既失世人皆知黄鐘宫聲為律吕之本一絃為衆絃起音之始故首推一絃為宫聲于細按五音相生之序三分損益之法而一絃尚徵焉宫生徵徵生商商生羽羽生角宫損一分上生生徵益一分下生亦生徵宫之八十一三分之而損一分則為五十四乃徵聲之數徵之五十四三分之而益一分則為七十二乃商聲之數商之七十二三分之而損一分則為四十八乃羽聲之數羽之四十八三分之而益一分則為六十四乃角聲之數又加宫之八十一三分之而益一分則為一百有八乃徵聲之倍數倍徵之一百有八三分之而損一分則仍為七十二亦是商聲之數商之七十二三分之而益一分則為九十六乃羽聲之倍數倍羽之九十六三分之而損一分則仍為六十四亦是角聲之數按相生之音五而相生之數七宫為八十一商為七十二角為六十四徵為五十四羽為四十八徵數五十四倍之為一百有八羽數四十八倍之為九十六古聖立法上下相生損益並用故琴絃一定有七也倍徵一百有八綸為一絃〈三繭一絲以十二絲為一綸過此則粗不及則細〉倍羽九十六綸為二絃宫八十一綸為三絃商七十二綸為四絃角六十四綸為五絃徵五十四綸為六絃羽四十八綸為七絃此依絃之巨細合五聲數而為之次第者也以三絃宫益之而生一絃倍徵〈此隔一下生之理〉一絃倍徵損之而生四絃商〈此隔二上生之理〉四絃商益之而生二絃倍羽〈此亦隔一下生之理〉二絃倍羽損之而生五絃角〈此亦隔二上生之理　五音相生至角而終角不能生正聲也故琴止得五聲為用〉此三絃宫聲益而下生得第一絃至第五絃又以三絃宫損之而生六絃徵〈此隔二上生之理〉六絃徵益之亦生四絃商〈此隔一下生之理〉四絃商損之而生七絃羽〈此亦隔二上生之理〉七絃羽益之亦生五絃角〈此亦隔一下生之理〉此三絃宫聲損而上生得第三絃至第七絃若三絃宫聲上下相生損益並用得第一絃至第七絃之七絃矣此五音相生得七絃之次第以合絃之巨細者也凡此乃七絃得五聲自然之至理而不可易者若以一絃為宫豈能窮律吕貫通之妙哉白虎通曰八音法易八卦絲離音也盛徳在火其音徵一絃尚徵不益信哉兹特繪三圖於左使綱舉而目張庶一絃尚徵之義顯然無遁情矣
按三分損益相生之法三絃宫為八十一益而下生一絃倍徵之一百有八一絃倍徵損而上生四絃商之七十二四絃商益而下生二絃倍羽之九十六二絃倍羽損而上生五絃角之六十四得倍徵第一絃至角聲第五絃
三絃宫損而上生六絃徵之五十四六絃徵益而下生四絃商之七十二四絃商損而上生七絃羽之四十八七絃羽益而下生五絃角之六十四得宫聲第三絃至羽聲第七絃
三絃宫聲損益並用上下相生得倍徵第一絃至羽聲第七絃○琴止用五正聲五音相生始於宫終於角故三絃宫聲上下相生皆至五絃角聲而止三絃之左無連線即始於宫無聲以生宫也五絃之右無連線即終於角角聲無聲以生也
三準當徽不當徽之别〈有圖〉
琴徽之定位以岳山至焦尾全度之中為七徽七徽上至岳山之度半之為四徽四徽又上至岳山之度半之為一徽七徽下至焦尾之尾半之為十徽十徽又下至焦尾之度半之為十三徽又以岳山至焦尾全度三分之一分為五徽二分為九徽五徽上至岳山之度半之為二徽九徽下至焦尾之度半之為十二徽又以岳山至焦尾全度五分之一分為三徽二分為六徽三分為八徽四分為十一徽此琴十三徽折取之定位也取音亦有不在徽之位者以五音相生之度有當徽不當徽之别也惟七徽四徽一徽俱當徽而七絃皆用得本絃之正聲又謂之三準〈七徽為全度之半七徽至焦尾為下準四徽為七徽之半四徽至七徽為中準一徽為四徽之半一徽至四徽為上準〉十三徽十二徽十一徽八徽六徽三徽俱不當取音之正位十徽九徽五徽二徽取音雖亦當徽而七絃之中間有不用者要皆以徽分與五聲二變之度竝舉而詳覈之其理始明焉以下準言之十三徽一絃用之為九十六之倍羽位三絃用之為七十二之商位四絃用之為六十四之角位六絃用之為四十八之羽位此十三徽二絃五絃七絃不用而一絃三絃四絃六絃俱用焉五聲之度俱在十三徽下一分〈以十三徽至焦尾之度計之〉故十三徽不當取音之正位十二徽二絃用之為八十一之宫位五絃用之為五十四之徵位七絃用之為四十零五之少宫位此十二徽一絃三絃四絃六絃不用而二絃五絃七絃俱用焉五聲之度俱在十二徽下二分故十二徽亦不當取音之正位十一徽惟三絃用之為六十四之角位餘絃俱不用獨三絃用之五聲之度在十一徽上二分故十一徽亦不當取音之正位十徽一絃用之為八十一之宫位二絃用之為七十二之商位四絃用之為五十四之徵位五絃用之為四十八之羽位六絃用之為四十零五之少宫位七絃用之為三十六之少商位此十徽獨三絃不用餘絃皆用之焉九徽一絃用之為七十二之商位二絃用之為六十四之角位三絃用之為五十四之徵位四絃用之為四十八之羽位六絃用之為三十六之少商位七絃用之為三十二之少角位此九徽獨五絃不用餘絃皆用之焉八徽一絃用之為六十四之角位三絃用之為四十八之羽位六絃用之為三十二之少角位此八徽二絃四絃五絃七絃不用而一絃三絃六絃俱用焉五聲之度俱在八徽上一分故八徽亦不當取音之正位七徽為全度之半各絃用之為本絃正聲五絃四十零五之少宫位在八徽半二絃五十四之徴位四絃四十零五之少宫位五絃三十六之少商位七絃二十七之少徵位俱在七徽六分此數聲者葢又居無徽之分焉至於各絃二變之聲一絃八十五三二之變宫位在十徽二分〈即十一徽上二分之分〉五十六八八之變徵位在七徽三分二絃八十五三三之變宫位在十三徽一分五十六八八之變徵位在七徽九分〈即八徽上一分之分〉三絃五十六八八之變徵位在九徽四分四十二六六之少變宫位在七徽三分四絃五十六八八之變徵位在十徽八分四十二六六之少變宫位在七徽九分五絃五十六八八之變徵位在十三徽一分四十二六六之少變口位在九徽六絃四十二六六之少變宫位在十徽八分二十八四四之少變徵位在七徽三分七絃四十二六六之少變宫位在十三徽一分二十八四四之少變徵位在七徽九分此下準焦尾至七徽各絃五聲二變之度分也以中準言之六徽乃十一徽之半各絃用之與十一徽同五徽乃九徽之半各絃用之與九徽同四徽乃七徽之半各絃用之與七徽同七徽至四徽謂之中準各徽得下準各徽之半而同聲無徽之分惟五徽七分得下準十徽之半而同聲其餘俱得下準無徽之分之半而同聲焉六徽四分與十三徽一分同六徽二分與十二徽二分同五徽九分與十徽八分同五徽二分與九徽四分同四徽八分與八徽半同四徽六分與七徽九分同四徽四分與七徽六分同四徽二分與七徽三分同此中準七徽至四徽各絃五聲二變之度分也以上準言之三徽乃六徽之半各絃用之同於十一徽六徽矣二徽乃五徽之半各絃用之同於九徽五徽矣一徽乃四徽之半各絃用之同於七徽四徽矣四徽至一徽謂之上準各徽亦得中準各徽之半而同聲至於無徽之分三徽四分則同於十三徽一分與六徽四分三徽二分則同於十二徽二分與六徽二分二徽九分則同於十徽八分與五徽九分二徽七分則同於十徽與五徽七分二徽二分則同於九徽四分與五徽二分一徽八分則同於八徽半與四徽八分一徽六分則同於七徽九分與四徽六分一徽四分則同於七徽六分與四徽四分一徽二分則同於七徽三分與四徽二分此上準四徽至一徽各絃五聲二變之度分也一徽之上不能為用矣今以各絃全度五聲多寡之分與三準各徽分所得五聲二變之位列圖為表審音者亦將有所取衷焉
凡絃之巨者分數多絃之細者分數少如倍徵一百八綸則定為一百八分倍羽九十六綸則定為九十六分宫絃八十一綸則定為八十一分餘倣此各絃得聲之位其長短參差不同有此徽同者在彼徽則異有彼分同者至此分又異何也因羽與宫角與徵相去之度長而變宫變徵之不為用者間於其中也按五聲二變之位惟二變無散聲相應五聲之位按巨絃則細絃之散聲應按細絃則巨絃之散聲應兩絃俱按則五聲二變之數相同亦莫不相應也而此中則有中準上準音節之半數與半而又半之數即如一絃四徽之二十七分一徽之十三分小餘五皆為徵聲二絃四徽之二十四分一徽之十二分皆為羽聲是也餘倣此恐閲者以數之互異不能辨識故繪絃音倍半之圖於後以示之
泛音四凖〈有圖〉
泛音不假按抑得自然之聲雖與實音稍異要不外乎五聲二變之理葢實音有三凖毎凖之内不拘某絃俱得五聲二變之七聲不論當徽不當徽但遇五聲二變度分俱可按其度分而得聲也至於泛音則當為四凖每四凖之内一絃四絃六絃得二正聲一變聲二絃七絃得二正聲三絃得三正聲五絃得一正聲一變聲必於徽間始有聲否則無聲盖一徽四徽七徽十徽十三徽聲相同二徽五徽九徽十二徽聲相同三徽六徽八徽十一徽聲相同故有三聲其有祇得二聲者徽不遇五聲二變之度分故也以各徽所得之五聲二變言之一徽四徽七徽十徽十三徽俱得本絃之正聲〈如一絃屬徵則一徽四徽七徽十徽十三徽皆屬徵二絃屬羽則一徽四徽七徽十徽十三䘗皆屬羽是也餘倣此〉二徽五徽九徽十二徽俱得本絃正聲相生之聲〈如一絃六絃屬䘗徵生商得商聲二絃七絃屬羽羽生角得角聲三絃屬宫宫生徵得徵聲四絃屬商商生羽得羽聲五絃屬角角生變宫得變宫聲〉三徽六徽八徽十一徽在三絃則得角聲角生變宫故在一絃六絃而得變宫之聲變宫生變徵故在四絃而得變徵之聲變徵生清宫故在二絃七絃而得清宫之聲有其位而不用清宫生清徵故在五絃而得清徵之聲有其位而不用〈此隔一下生隔二上生之理也三絃之三徽六徽八徽十一徽之角聲生一絃六絃三徽六徽八徽十一徽之變宫聲即如三絃宫聲與三絃一徽四徽七徽十徽十三徽宫生一絃六絃徴聲與一絃六絃一徽四徽七徽十一徽十三徽徴聲之比三絃二徽五徽九徽十二徽徴聲生一絃六絃二徽五徽九徽十二徽商聲之比也〉此各絃泛音得各徽五聲二變之大槩也以各徽相對而音相同者言之六徽與八徽相對五徽與九徽相對四徽與十徽相對三徽與十一徽相對二徽與十二徽相對一徽與十三徽相對徽相對而所出之音必相同者無他由焦尾至七徽中間各徽之五聲二變度分與岳山至七徽中間各徽之五聲二變度分彼此相同故也大抵泛音之取音以七徽居中為界劃七徽上至岳山下至焦尾分而為二實音附木取音不論徽之逺近俱自岳山一邊而出泛音以指浮絃上徽之上下皆為震動則徽之上下皆有聲出去岳山逺則聲低而濁近則聲高而清高而清之聲既出低而濁之聲自不能出矣如六徽至一徽在七徽之上得聲之清所出五聲二變度分之聲與實音相同八徽至十三徽在七徽之下得聲之濁合諸五聲二變度分不能出聲所出之聲乃從焦尾至各徽而出故不得與實音相同也即就一絃所值之徽而論一絃七徽居全度之中上至岳山下至焦尾逺近相均同為五十四之徵其聲清濁互出得本絃之正聲六徽為四十二六六之變宫位〈皆五聲二變之半或半之又半俱不細註〉五徽為三十六之商位四徽乃七徽之半為二十七之本絃徵位三徽乃六徽之半為二十一三三之變宫位二徽乃五徽之半為十八之商位一徽乃四徽之半為十三五之本絃徵位此七徽之上六徽俱得本絃五聲二變度分由聲之清故得與實音相同八徽為六十四之角位泛音乃變宫聲蓋自焦尾計至八徽乃四十二六六之變宫位也九徽為七十二之商位泛音亦得商聲此九徽適合者自焦尾計至九徽乃三十六之商位合實音七十二商聲之半倍半之聲原相同也十徽為八十一之宫位泛音乃徵聲自焦尾計至十徽乃七徽之半為二十七之本絃徵位也十一徽為八十五三三之變宫位泛音亦得變宫聲此十一徽適合者自焦尾計至十一徽乃八徽之半為二十一三三之變宫位合實音八十五三三變宫半之又半倍半而又半聲亦相同也十二徽一絃原無五聲二變之位泛音得聲為商聲自焦尾計至十二徽乃九徽之半為十八之商位也十三徽為九十六之羽位泛音乃徵聲自焦尾計至十三徽乃十徽之半為十三五之本絃徵位也此七徽之下六徽由聲之濁不與實音相同俱得焦尾至七徽五聲二變度分之清聲焉〈餘絃俱未細註閲後之繪圖自明〉故七徽上下必判而為二七徽之上四徽至七徽為上之下準一徽至四徽為上之上準七徽之下十徽至七徽為下之上準十三徽至十徽為下之下準此泛音之四準與實音之得聲自有分别也今特詳列其圖於左
七徽以上各絃七下所載五聲之數皆相同由岳山起至焦尾得聲之清泛音實音聲相同也七徽以下各絃上所載五聲之數為泛音自焦尾起至岳山亦得聲之清各絃下所載五聲之數為實音自岳山起至焦尾得聲之濁審音者試以散聲和之則七徽以上之泛音由岳山至七徽度短七徽以下之泛音由焦尾至七徽度亦短俱得聲之清而清聲為用濁聲不能為用之理自明矣
按聲散聲相和説
鼓宫宫應彈角角動音相準也故徽分之位恒與散聲相和向來註譜之家類多錯認分數斯律之能協者寡矣兹特以絃度五聲之數較定徽分於後而兩言以該之曰按彈外散扣内按彈内散扣外試以按彈外散扣内言之間四絃者按七徽間三絃者二絃則按七徽六分一絃三絃則按七徽九分間兩絃者按九徽間一絃者各絃俱按十徽惟三絃按十徽八分兩絃相連者二絃五絃則按十二徽二分一絃三絃四絃六絃則按十三徽一分此皆按彈外散扣内也皆正聲之相和者也以按彈内散扣外言之間四絃者亦按七徽兩絃相連者二絃四絃五絃七絃則按七徽六分三絃六絃則按七徽九分間一絃者惟五徽按八徽半餘絃俱按九徽間兩絃者按十徽間三絃者五絃七絃則按十二徽二分六絃則按十三徽一分此皆按彈内散扣外也皆倍聲之相和者也至七徽為正聲之半和以正聲之倍亦按彈内散扣外此則倍聲之倍之相和者也其有不相和而實可和者乃相生之聲相和亦必按彈内散扣外〈如按彈外散扣内雖亦得相生之位而聲音乖舛不可為用〉間兩絃者按七徽〈如按彈七絃羽聲應散扣四絃商聲商生羽而相和也按彈六絃徵聲應散扣三絃宫聲宫生徵而相和也餘可類推此俱散聲生按聲也若按聲生散聲音雖不乖舛譜亦不多用〉間三絃者五絃七絃則按七徽六分六絃則按七徽九分間四絃者按九徽兩絃相連者二絃四絃五絃七絃則按十徽三絃六絃則按十徽八分葢三絃十徽八分之位為角應二絃羽自當按十徽八分至於六絃原不當按十徽八分之位所以按之者因六絃十徽之位為宫不與五絃角相和惟十徽八分為變宫之位與五絃角聲相生而相和故按之耳間一絃者惟五絃按十二徽二分餘絃俱按十三徽一分夫七絃之十二徽二分亦為宫位而按十三徽一分者十三徽一分亦變宫之位應五絃角聲也故同一按彈内散扣外而此之相和有不可以倍聲例者葢相生之聲之相和者也以上乃下準之各徽分得各絃散聲相和之大要若中準上準之徽分與下準之徽分同亦得各絃散聲相和之聲焉〈如按一絃中準五徽之三十六分上準二徽之十八分六絃中準五徽之十八分上準二徽之九分俱應四絃散聲之七十二分蓋絃音之半半而又半半之半而又半皆與倍聲相和〉然亦有兩絃俱散扣而相和者間四絃者本絃之聲得倍半而相和一絃為六絃之倍二絃為七絃之倍是也間兩絃者乃相生之聲相和如一絃徴生四絃商二絃羽生五絃角是也間一絃者惟五絃角不與三絃宫相和餘亦以相生之聲相和如三絃宫生一絃徵四絃商生二絃羽是也總而言之各絃相應之聲不出乎正聲倍聲與相生之聲三者之範圍故竝著其同異以明之〈同者謂倍聲與正聲相同異者謂相生之聲與正聲較其數實異也〉
三絃獨下一徽
宋姜夔七絃琴圖説曰七絃散而扣之則間一絃於第十徽取應聲如宫調五絃十徽應七絃散聲四絃十徽應六絃散聲二絃十徽應四絃散聲大絃十徽應三絃散聲惟三絃獨退一徽於十一徽應五絃散聲古今無知之者竊謂黄鐘大吕竝用慢角調故於大絃十一徽應三絃散聲太蔟夾鐘竝用清商調故於二絃十一徽應四絃散聲姑洗仲吕㽔賓竝用宫調故於三絃十一徽應五絃散聲林鐘夷則竝用慢宫調故於四絃十一徽應六絃散聲南吕無射應鐘竝用㽔賓調故於五絃十一徽應七絃散聲以律長短配絃大小各有其序〈載宋史樂志〉愚謂斯言祗得乎五調下一徽之當然而未明乎宫調三絃獨下一徽之所以然何也彼泥於律吕長短之説而未以絃度之五聲數詳覈之也按管子曰凡將起五音凡首先主一而三之四開以合九九以是生黄鐘小素之首以成宫〈載管子地員〉三之三因也四開四分也九九八十一也黄鐘宫聲也素煑漚白練乃熟絲即絃也小素即小絃也謂將起五音以倍徵一絃之全度三因之得三倍復四分為八十一宫位之度其絃之小於一絃者與此度之聲相應得宫聲因宫為聲之始而以此度為起音之首耳以五聲數細較之則按一絃之十徽而應乎三絃之散聲〈如琴之全度三尺六寸自岳山至四徽為九寸至七徽為一尺八寸至十徽為二尺七寸至焦尾為三尺六寸以三尺六寸而三因之則為一丈零八寸以一丈零八寸而四分之則為二尺七寸適在十徽之位與一絃之一百有八三因而四分之得八十一之數正相合也十徽係常用之位得本絃相和之音與本絃與九徽相和之音同因九徽隔二和以散聲之正隔一和以散聲之倍十徽則隔一和以散聲之正隔二和以散聲之倍故也審音者知九徽乃本絃相生得我生之聲而相和若於十徽自全度損益相生皆不能及其位予細審所以與本絃相和者乃生本絃之聲故爾也十徽為全度四分之三三分益一分則為四分是十徽之位生全度散聲得生我之聲故亦相和也管子用三其實而四其法以覈之自得生我之聲即司馬氏律書四其實或倍其實而三其法以得我生之聲之理也古人審音之蜜取法之簡便其妙如此〉葢倍徵之一絃其全度計一百有八分三因之則為三百二十四以三百二十四而四分之則為八十一一絃十徽即宫聲八十一之分而三絃全度亦宫聲八十一之分故一絃十徽應三絃散聲也夫一絃屬徵既得生徴之宫於十徽以應乎三絃之散聲則餘絃自當以五聲數用三因四分之法較之而三絃獨下一徽之理自明矣故以倍羽二絃全度九十六分而三因之則為二百八十八以二百八十八而四分之則為七十二矣二絃十徽即商聲七十二之分而四絃全度亦商聲七十二之分故二絃十徽應四絃散聲也以商聲四絃全度七十二分而三因之則為二百一十六以二百一十六而四分之則為五十四矣四絃十徽即徵聲五十四之分而六絃全度亦徵聲五十四之分故四絃十徽應六絃散聲也以角聲五絃全度六十四分而三因之則為一百九十二以一百九十二而四分之則為四十八矣五絃十徽即羽聲四十八之分而七絃全度亦羽聲四十八之分故五絃十徽應七絃散聲也以上各絃俱按十徽而與散聲應惟三絃則獨按十一徽以應五絃之散聲者非有他也亦就三絃之分數與五絃之全度相較而得之耳葢宫聲三絃之全度本八十一分三因之則為二百四十三以二百四十三而四分之則為六十零七五夫三絃之十徽固六十零七五之分矣〈按六十零七五之數比變徵五十六八八則有餘比角六十四則不足比清角五十九九二雖不及一分然聲音之辨毫釐不紊又不得謂之清角葢十徽為生散聲之位如一絃徴十徽宫所生也二絃羽十徽商所生也四絃商十徽徵所生也五絃角十徽羽所生也三絃為宫無生宫之聲故三絃十徽六十零七五之分非按聲之位〉而五絃之全度則為角聲六十四之分必按乎三絃角聲六十四之分始克應乎五絃之全度也而三絃角聲六十四之分實在十一徽此三絃之所以獨下一徽以應五絃之散聲者也
五絃獨上半徽
五絃獨上半徽古今未有論及者大抵調琴必於十徽九徽審音之高下為定絃之規如散扣七絃有間一絃而於五絃按十徽以取應聲者有間二絃而於四絃按九徽以取應聲者一散一按次第定絃以至於一絃而絃胥定矣三絃之按十一徽常及用也五絃之按八徽半不及用也葢散扣内之細絃按彈外之巨絃五聲之數固相和〈三絃為八十一之分一絃十徽亦八十一之分四絃為七十二之分一絃九徽亦七十二之分〉而按彈内之細絃散扣外之巨絃細絃按聲適合巨絃散聲五聲之倍數亦相和也〈七絃十徽為三十六之分乃商聲之半應四絃七十二商聲之正七絃九徽為三十二之分乃角聲之半應五絃六十四角聲之正絲樂倍半聲相和倍律對正律言為倍正律對半律言亦為倍也〉試言之七絃十徽應四絃散聲六絃十徽應三絃散聲五絃十徽應二絃散聲四絃十徽應一絃散聲此十徽按絃應散聲之倍數也〈三絃按十一徽亦不及用矣〉七絃九徽應五絃散聲六絃九徽應四絃散聲四絃九徽應二絃散聲三絃九徽應一絃散聲此九徽按絃應散聲之倍數也惟五絃獨上半徽以應三絃之散聲何也三絃和五絃散聲必下一徽則五絃和三絃散聲亦必上半徽也〈十徽至十一徽度短九徽至八徽度長上半徽之度與下一徽之度長短適合〉夫十徽之分為全度四分之三以全度散聲為四分三分而益一分為四分則十徽之分生全度散聲〈三分而損一分則為二分則十徽之分又生七徽之分矣七徽乃全度之半其理同也〉獨三絃之十徽無按聲之位者即五音相生始於宫之理宫為君聲不能有生宫之聲三絃為宫故三絃之十徽無按聲之位必下一徽始應五絃散聲既用管子審音之法覈之矣若九徽之分為全度三分之二以全度散聲為三分三分而去一分為二分則全度散聲生九徽之分獨五絃之九徽無按聲之位者即五音相生終於角之理琴止用五正聲角生變聲而不能生正聲五絃為角故五絃之九徽無按聲之位必上半徽始應三絃散聲是當用五音相生之法覈之也何也九徽之五聲皆本絃相生之聲九徽為全度三分去一之位則各絃之聲不皆三分去一而得相生之聲哉即如七絃羽聲羽生角也九徽乃三十二角聲之半故應五絃角散聲六絃徵聲徵生商也九徽乃三十六商聲之半故應四絃商散聲四絃商聲商生羽也九徽乃四十八之羽位故應二絃倍羽散聲三絃宫聲宫生徵也九徽乃五十四之徵位故應一絃倍徵散聲至於五絃角聲角生變宫九徽乃四十二六六係變宫之半變宫本無散聲以相和也〈絲樂止用五聲之正二變雖有其位不用〉須知五絃既應以三絃而三絃固宫聲也宫必以宫相應而惟五絃四十零五宫聲之半位實在八徽半此五絃之所以獨上半徽以應三絃宫之散聲也
律吕名徽辨〈有圖〉
琴徽之義自來未有考據予觀近代琴譜以十二律吕名十二徽曰十二徽象十二月中之第七徽象閏於是定第一徽為正月起太蔟第十二徽為十一月起黄鐘轉相師授牢不可破而不知其非也十三徽之位之疎密與十二律吕之度之長短細細較對迥不相侔使比而同之聲音失其序矣且絃有巨細即音皆有異徽分係各絃取音之節即應得用之聲字皆隨絃而遞遷使定一絃之第一徽為太蔟第十二徽為黄鐘則二三四五絃之第一徽俱不得為太蔟其第十二徽俱不得黄鐘矣彼以律吕名徽者豈其未見及此耶夫琴有十三徽止用五聲二變之七音故每絃之取音於徽者一徽二徽四徽五徽七徽九徽十徽而已其餘皆不得取音之位也而一徽四徽七徽音又相同二徽五徽九徽音又相同則亦止得三聲其更有止得二聲者三絃是也十徽無按聲亦不得取音之位也夫七音之取於十三徽者尚止得三聲二聲而顧以十二律吕配夫十二徽而欲得十二聲也能乎古人立法原自簡易以絃音之倍半聲相同於是二分之而定以七徽四徽一徽焉葢七徽為全度之半四徽為七徽之半一徽又為四徽之半皆本絃之正聲故也以聲之相和為用乃相生之聲於是三分之而定以九徽五徽二徽焉葢九徽為全度三分之二五徽為九徽之半二徽又為五徽之半皆本絃相生之聲故也至於十徽乃自七徽至焦尾之半位也泛音得七徽之半聲而聲相同〈泛音相同之理詳見泛音四準篇〉按聲與七徽之聲則不相同而相和盖十徽為全度四分之三乃本絃生聲之始故亦得聲之相和也〈十徽乃全度四分之三七徽乃全度四分之二十徽之聲為三分損一分則生七徽之聲益一分則生全度之散聲故為本絃生聲之始生我之聲與我生之聲相和之理同也〉統計十徽九徽七徽五徽四徽二徽一徽之位得本絃絃音倍半與三分損益相生之理而定故本絃之聲生我之聲與我生之聲皆得以取音於徽焉〈如一絃徽聲則七徽屬徵為本絃之聲十徽屬宫宫生徴為我生之聲九徽屬商徽生商為我生之聲餘絃皆可類推〉惟十三徽十二徽及十一徽八徽六徽三徽則皆不得乎取音之位十三徽十二徽不得取音之位者以自焦尾至十徽九徽得倍半聲乃為泛音自然之聲而定按聲則非本絃倍半聲亦非本絃相生之聲故爾也以十三徽言之十三徽乃十徽至焦尾之半位其泛音自與七徽十徽之泛音同若於此作按聲其音必不合必下一分當九徽上三分益一之位而始合蓋十三徽因七徽為泛音折半取音而定上至岳山折半而得四徽再折半而得一徽下至焦尾折半而得十徽再折半而得十三徽故在泛音為得絃音倍半之理而與七徽十徽同按聲則因九徽相生而來故不與七徽十徽同而不得取音之位也以十二徽言之十二徽乃九徽至焦尾之半位其泛音自與九徽之泛音同若於此作按聲其音亦不合必下二分當八徽半上三分益一之位而始合蓋十二徽因九徽為泛音亦折半取音而定上至岳山折半而得五徽再折半而得二徽下至焦尾折半而得十二徽故在泛音亦得絃音倍半之理而與九徽同按聲則因八徽半相生而來故不與九徽同而亦不得取音之位也十一徽八徽六徽三徽亦不得取音之位者以全度五分亦為泛音自然之聲而定十一徽之按聲在七徽九分上三分益一之位若按十一徽其音亦不合必上二分而始合六徽實為十一徽之半三徽又為六徽之半其聲同矣聲相同而按之其不合也猶之十一徽也八徽之按聲在十三徽一分上三分損一之位若按八徽其音亦不合必上一分而始合蓋全度五分取分相均皆為泛音而定故泛音皆相同論其按聲則十一徽六徽三徽因七徽九分相生而來故與八徽之按聲不同八徽因十三徽一分相生而來故與十一徽六徽三徽之按聲不同俱不得取音之位也蓋五聲二變之位定於三分損益之長短若十三徽之位則因泛音自然之聲而定止於二分之三分之五分之之三者故止得三音豈能合乎五聲二變之七音哉兹即下準之絃度得五聲二變之位於徽分而以三分損益之法覈之十徽固本絃生聲之始也管子有曰將起五音凡首先主一而三之四開以合九九以生黄鐘小素之首以成宫此非指倍徵一絃之十徽宫位為起音之本乎十徽之位三分之而益一分則為全度之散聲〈損一分則生七徽之聲與生散聲之理同其十徽為三分則全度為四分七徽為二分四徽為一分四分二分一分聲相同蓋一分為二分之半二分又為四分之半此絃音倍半聲相同之理故三分之位而損益之損一分生二分之聲益一分生四分之聲也餘倣此又不拘某徽分指為四分三分二分一分者自此度至彼度長短相均如十徽為三分就一絃之一百有八分而論則岳山至四徽得二十七分四徽至七徽亦得二十七分七徽至十徽亦得二十七分十徽至焦尾亦得二十七分如全度為三分亦就一絃而論岳山至五徽得三十六分五徽至九徽亦得三十六分九徽至焦尾亦得三十六分餘倣此而損益相生之理極易明也〉於是一絃十徽宫位生一絃徵散聲二絃十徽商位生二絃羽散聲若三絃乃宫聲五絃相生始於宫終於角無生宫之聲所以宫為聲之始而三絃之十徽無有按聲之位也四絃十徽徵位生四絃商散聲五絃十徽羽位生五絃角散聲〈六絃七絃為一絃二絃之半得聲之理與一絃二絃同俱不錄〉此各絃十徽之聲生各絃之散聲者也又以全度之散聲三分之而損一分其位則在九徽〈全度為三分九徽為二分五徽為一分〉於是一絃徵散聲生九徽商位二絃羽散聲生九徽角位三絃宫散聲生九徽徵位四絃商散聲生九徽羽位五絃角散聲生九徽變宫位夫五絃角獨生變聲者即五音相生始於宫終於角之理自宫徵商羽次第相生至角而止皆正聲惟角不能生正聲而生變聲所以角為聲之終也論五絃之宫位實在八徽半似當自六徽七分相生而五絃之六徽七分無按聲之位〈按六徽七分各絃俱無按聲之位〉故五絃角必生九徽變宫也此各絃散聲生九徽之聲者也又以九徽之位三分之而益一分其位則在十三徽一分〈九徽為三分十三徽一分為四分六徽四分為二分三徽四分為一分〉更以八徽半之位三分之而益一分其位則在十二徽二分〈八徽半為三分十二徽二分為四分六徽二分為二分三徽二分為一分〉於是一絃九徽商位生十三徽一分羽位二絃九徽角位生十三徽一分變宫位論二絃之宫位在十二徽二分當自八徽半相生而二絃之八徽半無按聲之位故九徽角生十三徽一分變宫也三絃九徽徵位生十三徽一分商位四絃九徽羽位生十三徽一分角位五絃九徽變宫位生十三徽一分變徵位其八徽半宫位生十二徽二分徵位此九徽與八徽半之聲生十三徽一分與十二徽二分之聲者也又以十三徽一分之位三分之而損一分其位則在七徽九分〈十三徽一分為三分七徽九分為二分四徽六分為一分〉以十二徽二分之位三分之而損一分其位則在七徽六分〈十二徽二分為三分七徽六分為二分四徽四分為一分〉於是一絃十三徽一分羽位生七徽九分角位二絃十三徽一分變宫位生七徽九分變徵位其十二徽二分宫位生七徽六分徵位三絃十三徽一分商位生七徽九分羽位四絃十三徽一分角位生七徽九分變宫位論四絃之宫位在七徽六分當自十二徽二分相生而四絃之十二徽二分無按聲之位故十三徽一分角生七徽九分變宫也五絃十三徽一分變徵位生七徽九分清宫而不用夫始於宫終於角者以五音相生皆正聲至角止而生變聲也琴既用二變因終於變徵故變徵所生之位不得為用其十二徽二分徵位生七徽六分商位此十三徽一分與十二徽二分之聲生七徽九分與七徽六分之聲者也又以七徽九分之位三分之而益一分其位則在十徽八分〈七徽九分為三分十徽八分為四分五徽九分為二分二徽九分為一分〉以七徽六分之位三分之而益一分其位則在十徽〈七徽六分為三分十徽為四分五徽七分為二分二徽七分為一分〉於是一絃七徽九分角位生十徽八分變宫位論一絃之宫位在十徽當自七徽六分相生而一絃之七徽六分無按聲之位故七徽九分角生十徽八分變宫也管子所謂一絃十徽為起音之本者此也二絃七徽九分變徵位生十徽八分清宫而不用其七徽六分徵位生十徽商位三絃七徽九分羽位生十徽八分角位四絃七徽九分變宫位生十徽八分變徵位其七徽六分宫位生十徽徴位五絃七徽六分商位生十徽羽位此七徽九分與七徽六分之聲生十徽八分與十徽之聲者也又以十徽八分之位三分之而損一分其位則在七徽三分〈十徽八分為三分七徽三分為二分四徽二分為一分〉以十徽之位三分之而損一分其位則在七徽〈十徽為三分七徽為二分四徽為一分〉於是一絃十徽八分變宫位生七徽三分變徵位三絃十徽八分角位生七徽三分變宫位四絃十徽八分變徵位生七徽三分清宫而不用若十徽之聲所生七徽之聲原與生散聲者相同不再贅此固十徽八分之聲生七徽三分之聲者也又以七徽三分之位三分之而益一分其位則在九徽四分〈七徽三分為三分九徽四分為四分五徽二分為二分二徽二分為一分〉以七徽之位三分之而益一分其位則在九徽〈七徽為三分九徽為四分五徽為二分二徽為一分〉於是一絃七徽三分變徵位生九徽四分清宫而不用三絃七徽三分變宫位生九徽四分變徵位若七徽之聲所生九徽之聲原與散聲生九徽之聲相同亦不贅此固七徽三分之聲生九徽四分之聲者也又以九徽四分之位三分之而損一分其位則在六徽七分〈九徽四分為三分六徽七分為二分三徽七分為一分〉於是三絃九徽四分變徵位生六徽七分清宫而不用此九徽四分之聲生六徽七分之聲者也至於六徽七分之位則皆清聲而無所用故不載總之下準各絃之度以損益相生得五聲二變之位惟十徽九徽七徽得其聲其餘諸徽與三絃之十徽俱不能得其聲焉〈各絃五聲二變之位所為宫聲為始角聲生變宫而終於變徽者其理絲毫不紊　各絃分七音之位實有旋轉不息之義自十徽生散聲與七徽散聲與七徽生九徽九徽生十三徽一分十三徽一分生七徽九分七徽九分生十徽八分十徽八分生七徽三分七徽三分生九徽四分九徽四分生六徽七分以六徽七分之位三分之而益一分其位在八徽半則六徽七分實生八徽半八徽半生十二徽二分十二徽二分生七徽六分七徽六分生十徽而仍歸原位未嘗不與十二律吕隔八相生之理有合也〉至若中準為下準之半上準又為中準之半三分損益之理固一致也特以三準五聲二變之位計之實得三十有六使依此得聲之位以定徽則其中有長有短有疎有密矣下準之度音節長遇其密者猶可定中準上準之度音節短遇其密者則太密而難分辨其序故不若二分之三分之五分之以泛音自然之位而定以十三徽之為妙耳曽何十二律吕配十三徽而月而閏之擾擾乎夫五聲二變之於十三徽止得三聲二聲豈十二律吕配夫十三徽而反能得夫十二聲也乎古之以律吕配月者相生損益自然之序也必謂十二月象徽數而以十二律吕强名之噫嘻亦不經甚矣余故詳辨之更以二分之得七徽四徽一徽十徽十三徽者為一圖以三分之得九徽五徽二徽十二徽者為一圖以五分之得八徽十一徽六徽三徽者為一圖序列於後俾人知徽所由定祇因自然之泛音而不得强作解事藉口於律吕庻古聖人作樂之遺意猶可遇諸絲桐間也
釋黄鐘均以仲吕為角之疑〈有圖〉
朱子琴律曰古之為樂者通用三分損益隔八相生之法若以黄鐘為宫則姑洗之為角有不可以毫髪差者而今世琴家獨以仲吕為黄鐘之角故於衆樂常高一律惟第三絃本是角聲乃得守其舊而不變流傳既久雖不知其所自來然聴以心耳亦知非人力所能為也昔人亦有為之説者皆無足取其曰五聲之象角實為以民為貴故於此焉上之者則穿鑿而迂疎亦已甚矣近世惟長樂王氏之書所言禮樂最為近古然其説琴亦但以第三絃為律中仲吕而不言其所以然予用是益以為疑愚謂朱子此言亦以一絃為宫也其意曰一絃為宫則第三絃為角一絃之宫定為黄鐘則三絃之角必定為姑洗夫一絃為黄鐘其十徽乃仲吕之位〈按下準焦尾至七徽之絃度合十二律吕之位如散聲為黄鐘則十三徽六分為大吕十三徽一分為太蔟十二徽二分為夾鐘十徽八分為姑洗十徽為仲吕九徽四分為蕤賓九徽為林鐘八徽半為夷則七徽九分為南吕七徽六分為無射七徽三分為應鐘七徽亦為黄鐘與散聲相同也琴止用五正聲律吕得相合為用者黄鐘太蔟姑洗林鐘南吕五聲而已其餘俱不得為用故不可較以十二律吕止以五聲之數考之最為簡便〉不當應第三絃姑洗之角似與律吕相生之理不能合故有此疑也夫以一絃全度散聲為黄鐘宫上生九徽之林鐘徵以應四絃散聲林鐘徵下生十三徽之太蔟商以應二絃散聲太蔟商上生八徽之南吕羽以應五絃散聲而南吕羽下生十一徽之姑洗角獨不應三絃散聲其應三絃散聲者乃在十徽之仲吕角是可疑矣殊不知一絃實非宫分本屬徵也三絃之為角分者乃宫也惟以一絃全度散聲為林鐘徵上生九徽之太蔟商而應四絃散聲太蔟商下生十三徽之南吕羽而應二絃散聲南吕羽上生八徽之姑洗角而應五絃散聲姑洗角下生十一徽之應鐘變宫為不用之位〈變宫無散聲相應雖有其位不用〉故不應三絃散聲也應夫三絃散聲者乃十徽之黄鐘宫也蓋朱子以律吕之長短用三分損益之法相較故無由得其所以然之理若以五聲之位得絃度之長短用三分損益之法相較則知一絃為徵三絃為宫而絃音與徽分皆得應和自與律吕相生之理相合矣如絃度之十徽乃全度四分之三三分益一分而為四分則十徽之位生全度之散聲也夫五音相生宫為聲之始無聲以生宫也衆絃於十徽有聲為用皆生散聲者也惟三絃於十徽無聲為用因三絃為宫故十徽無聲以生之也此三絃為宫之至理知三絃之屬宫則知一絃六絃屬徵二絃七絃屬羽四絃屬商五絃屬角矣一絃屬徵則一絃之十一徽非姑洗角位乃應鐘變宫之位也自不應三絃散聲其十徽非仲吕角位乃黄鐘之宫位也自應三絃散聲矣三絃屬宫則三絃之十徽乃仲吕角位自不應五絃散聲其十一徽乃姑洗角位自應五絃散聲矣然則論琴者惟以絃度之長短較以五聲自然得其要而有合於管子徵羽之數大於宫與白虎通一絃尚徵之説也今繪十二律吕合絃度之位於左審音者辨之
琴㫖卷上

[book_title]琴旨卷下
欽定四庫全書
琴㫖卷下
南通州王坦撰
旋宫轉調〈有圗〉
上古聖人心通造化黙會聲氣之元製為旋宫轉調五調相轉循環不息與五行相生之機一一脗合盖五行之於萬物一物有一物之體用五音之為五調一調有一調之體用也如宫調以宫絃為體衆絃為用商調以商絃為體衆絃為用角徵羽調莫不皆然秦火以来樂經既失旋宫之義晦而不明所以有隋廢旋宫獨存黄鐘一均之説〈南北之亂中華雅樂中絶隋文帝時鄭譯得之於蘇祗婆蘇祗婆乃自西域傳来故知律吕乃天地自然之聲氣非人之所能為譯請用旋宫何妥耻其不能遂止用黄鐘一均即宫調也〉自唐宋元明以迄於今琴家専肄聲音熟諳譜調而未嘗詳考理學之原儒者空談理數拘守舊聞而不屑研究聲字之義若二者相兼窮其理而究其聲旋宫轉調之理豈不復明哉近代琴譜轉絃易調計有三十餘其絃之緊慢俱不得律吕之和立調命名亦不中其窽㑹皆無足取唐人之紀琴以管色合字定一絃則四字定二絃上字定三絃尺字定四絃工字定五絃六字定六絃五字定七絃乃管音之四字調四字調為正調而乙凡不用琴之二變亦不用故以四字調之合字定一絃其餘聲字皆與各絃相合也後世因之以管律合絃音相和取聲而緊某絃慢某絃得某絃之聲轉為管律之某聲某字或絃有不緊慢者原為管律之某聲某字立羽位以起調以原得某絃轉為宫絃立宫位以主調則定為某調於是定為宫商角變徵徵羽變宫之七調焉〈絃音取聲以合字六字為徵四字五字為羽乙字為變宫上字為宫尺字為商工字為角凡字為變徴管律取聲以合字六字為變宫四字五字為宫乙字為商上字為角尺字為變徵工字為徵凡字為羽則管律與絃音之不相合已明豈能得旋宫之理哉〉其宫調謂二絃為宫聲四字得羽絃之分定為羽立羽位以起調三絃得宫絃之分而為宫立宫位以主調遂為宫調〈二絃為羽三絃為宫自古命為宫調以三絃為本而立體可知矣〉其商調則一絃三絃六絃俱慢一音〈以一絃合字六絃六字俱命為凡字三絃上字命為乙字餘絃不更者仍為宫調聲字〉謂三絃之角聲上字慢為商聲乙字得羽絃之分定為羽立羽位以起調四絃原得商絃之分轉為宫立宫位以主調遂為商調〈按此調三絃為羽即羽調也〉其角調則二絃四絃五絃七絃俱緊一音〈以二絃四字七絃五字俱命為清聲髙五字四絃尺字命為清聲髙尺字五絃工字命為清聲髙工字餘絃不更者亦仍為宫調聲字〉謂三絃原為角聲上字得羽絃之分定為羽立羽位以起調五絃原得角絃之分轉為宫立宫位以主調遂為角調〈按此調三絃亦為羽亦羽調也三絃為羽則五絃為商而命為宫亦相訛〉其變徵調則獨緊五絃一音〈以五絃工字命為清聲髙工字餘絃不更者亦仍為宫調聲字〉謂四絃原為變徵尺字得羽絃之分定為羽立羽位以起調五絃原為角絃分者上為變徵之絃轉為宫立宫位以主調遂為變徵調〈按此調四絃為羽則三絃為徵即徵調也〉其徵調則獨慢三絃一音〈以三絃上字命為乙字餘絃不更者亦仍為宫調聲字〉謂五絃原為徵聲工字得羽絃之分定為羽立羽位以起調一絃六絃原得徵絃之分轉為宫立宫位以主調遂為徵調〈按此調五絃為羽則三絃為角即角調也〉其羽調則一絃三絃四絃六絃俱慢一音〈以一絃合字六絃六字俱命為凡字三絃上字命為乙字四絃尺字命為清聲髙上字餘絃不更者亦仍為宫調聲字〉謂一絃六絃之變宫合字慢為羽聲凡字得羽絃之分定為羽立羽位以起調二絃七絃原得羽絃之分轉為宫立宫位以主調遂為羽調〈按此調一絃六絃亦為羽三絃為商即商調也〉其變宫調則二絃五絃七絃俱緊一音〈以二絃四字七絃五字俱命為清聲髙五字五絃工字命為清聲髙工字餘絃不更者亦仍為宫調聲字〉謂一絃六絃原為變宫合字得羽絃之分定為羽立羽位以起調二絃七絃原得羽絃分者上為變宫之絃轉為宫立宫位以主調遂為變宫調〈按此調一絃六絃亦為羽則三絃亦為商亦商調也取變徵於角絃之中取變宫於羽絃之中則二變不能為用之理可知矣〉此其立調命名
為近古矣然而未知旋宫轉調之義也〈盖相轉之聲乃相生之聲惟角生變宫變宫無散聲而無聲可轉宫本無生宫之聲故無聲相轉為宫以角絃緊絃度半分之音而旋為宫乃一定不易之理今不論某聲皆轉為宫聲角聲亦轉為衆聲不知旋宫之義也〉然而未知三絃為體衆絃為用之理也〈不論某絃轉為宫絃即以此絃主調為立體之本不知三絃居中當以三絃為體也〉夫秪以宫調為主而緊絃慢絃不論管律之某聲某字但立羽位者即為起調亦不論某絃但轉為宫絃者即為主調此自管音旋宫起調之法耳若被之於絃音豈能得聲隨調轉自然之致乎且變宫變徵亦立而為調抑知琴之所用止於五正音正聲之外雖有二變之位而調之轉皆隨正聲以逓易豈能合散聲以為用乎〈如宫調之一絃為徵徵位之下有變徵位不用三絃為宫宫位之下有變宫位不用若轉為徵調則三絃為宫三絃徵位之下有變徵位不用五絃為宫五絃宫位之下有變宫位不用商羽角調亦然〉既不能合散聲以為用則又豈能立調乎至於管色合字定一絃因宫調之一絃為徵故以合字定之調之相轉視某絃為徵即以某絃易為合字其餘之聲字亦相隨而易未有不合各絃之聲者〈如徵調則三絃為徵三絃易為合字一絃為商一絃易為尺字矣商調則五絃為徵五絃易為合字一絃為羽一絃易為四字矣〉盖管音中合四上尺工六五之七字即絃音中倍徵倍羽宫商角徵羽之七正聲也〈合四為六五之低字一絃二絃乃六絃七絃之倍聲實為五正聲〉乙凡二字即變宫變徵之二變聲也聲隨調轉工尺等字皆隨其聲而易相轉之五調二變皆不為用故以不用乙凡之四字調之聲字隨五調各絃之音而易皆相合也後世不明此理但執唐人管色合字定一絃之語以四字調之聲字定宫調之七聲為凖而轉調遇絃之慢一音者合字六字則易為凡字上字則易為乙字尺字則易為清聲髙上字不慢者仍如宫調之聲字遇絃之緊一音者四字五字則易為清聲髙五字尺字則易為清聲髙尺字工字則易為清聲髙工字不緊者亦仍如宫調之聲字其絃之緊慢得乙凡與七清聲之聲字既不合乎各絃之散聲而絃之不更者仍用宫調之聲字又不合乎各調之五聲盖由不知管律與絃度之生聲取分本不同但取管音七調之聲字強合之於五聲而為七調欲其軫和切適以宣雅樂之太和也難矣夫管音有七調者以七聲取分相均皆得為用也絃音之七聲取分不均則止用五正聲而二變不得為用故止五調若以管律合絃音相和取聲而變宫變徵必欲立為調竊恐旋宫之理愈晦而不明也自愚論之所謂旋宫轉調也以角絃易為宫絃其宫旋也角既為宫則宫轉為徵徵生商而轉商商生羽而轉羽羽生角而轉角也五聲既以相生之聲相轉則五調亦以相生之聲相轉也此之謂旋宫轉調也〈以九徽十徽相較旋宫之理甚明盖九徽按聲惟角絃在九徽上之八徽半十徽按聲惟宫絃在十徽下之十徽八分以角絃緊一音則八徽半之按聲移於九徽十徽之按聲移於十徽八分角絃易為宫絃也故謂旋宫聲之相轉亦易明也宫絃十徽八分之按聲移於十徽宫轉徵也羽絃九徽之按聲移於八徽半羽轉角也餘絃皆有相轉自然之理可知矣五聲相轉故謂轉調〉定相轉之五調必知某調以某絃為體而旋宫始有所施由是言之琴其以三絃為體矣乎就宫調而論三絃本為宫聲而宫調以三絃為宫則三絃為體也明矣若次第相轉為徵商羽角之調三絃俱次第相轉得徵商羽角之聲是宫調以三絃為宫以立體則徵商羽角調亦即以三絃為徵商羽角以立體矣則三絃之為體也益明矣琴雖有七絃而窮乎律吕之貫通五絃已備故三絃居中為體一絃二絃與四絃五絃則分兩側為用〈如宫調三絃為宫聲居中為體一絃二絃為徵羽四絃五絃為商角分兩側為用商調則三絃為商聲居中為體一絃二絃為羽宫四絃五絃為角徵分兩側為用角調則三絃為角聲居中為體一絃二絃為宫商四絃五絃為徵羽分兩側為用徵調則三絃為徵聲居中為體一絃二絃為商角四絃五絃為羽宫分兩側為用羽調則三絃為羽聲居中為體一絃二絃為角徵四絃五絃為宫商分兩側為用〉至於六絃七絃乃一絃二絃之清聲用以髙下相宣洪纎並奏為樂曲始終之節奏而聲調體用之理實則止於五所以舜有五絃琴也此五調以三絃為體衆絃為用之理也大凡諸調不拘某絃但按在十徽八分而與他絃散聲應者為宫絃按在八徽半而與他絃散聲應者為角絃其在宫調一絃六絃為徵二絃七絃為羽三絃為宫四絃為商五絃為角盖三絃於十徽八分應五絃三聲是三絃為宫五絃於八徽半應三絃散聲是五絃為角因三絃立宫位以主調故為宫調其在徵調以宫調之角聲五絃緊一音旋為宫聲〈即蕤賔調〉則一絃六絃徵俱轉為商二絃七絃羽俱轉為角三絃宫轉為徵四絃商轉為羽盖五絃於十徽八分應二絃七絃散聲是五絃為宫二絃七絃於八徽半應五絃散聲是二絃七絃為角因宫調之三絃宫轉為徵而三絃立徵位以主調故為徵調其在商調以徵調之角聲二絃七絃俱緊一音旋為宫聲〈即緊二五七絃一音之姑洗調〉則一絃六絃商俱轉為羽三絃徴轉為商四絃羽轉為角五絃宫轉為徵盖二絃七絃於十徽八分應四絃散聲是二絃七絃為宫四絃於八徽半應二絃七絃散聲是四絃為角因徵調之三絃徵轉為商而三絃立商位以主調故為商調其在羽調以商調之角聲四絃緊一音旋為宫聲〈即慢一三六絃一音之慢宫調〉則一絃六絃羽俱轉為角二絃七絃宫俱轉為徵三絃商轉為羽五絃徵轉為商盖四絃於十徽八分應一絃六絃散聲是四絃為宫一絃六絃於八徽半應四絃散聲是一絃六絃為角因商調之三絃商轉為羽而三絃立羽位以主調故為羽調其在角調以羽調之角聲一絃六絃俱緊一音旋為宫聲〈即慢三絃一音之慢角調〉則二絃七絃徵俱轉為商三絃羽轉為角四絃宫轉為徵五絃商轉為羽盖一絃六絃於十徽八分應三絃散聲是一絃六絃為宫三絃於八徽半應一絃六絃散聲是三絃為角因羽調之三絃羽轉為角而三絃立角位以主調故為角調若欲仍定為宫調以角調之角聲三絃緊一音旋為宫聲〈角調自宫調次第相轉各絃俱緊惟三絃未𦂳今三絃亦緊則七絃俱緊而仍為宫調矣〉則一絃六絃宫俱轉為徵二絃七絃商俱轉為羽四絃徵轉為商五絃羽轉為角是三絃仍於十徽八分應五絃散聲而三絃為宫矣五絃仍於八徽半應三絃散聲而五絃為角矣因角調之三絃角緊一音旋為宫而三絃仍立宫位以主調故復轉為宫調此旋宫轉調至當不易之理也古者律吕之理簡而明後世之文繁而晦古人止以各調之角聲緊一音已盡旋宫轉調之藴後人從難處探索調愈繁理愈晦究不能知旋宫轉調之所以然比而衡之人将何所適從耶今以旋宫相轉而自然轉為某調者繪圗於後又於五調各絃之内詳載角聲旋宫聲某聲轉為某聲而即轉為某調之故其管色聲字隨五聲而遞易者亦即註於各絃之内俾覽之者知古人制作之微意莫不循環相轉無毫釐之差而立體生聲為法之密信於理數無遺也不然舎角聲之𦂳而别求旋宫之理又曷怪乎隋廢旋宫獨存黄鐘一均之說之紛紛也哉
以角聲所值之絃緊一音旋為宫聲則各絃之聲皆以相生之聲相轉而三絃居中為體得某聲即為某調五調相轉循環不息乃旋宫轉調之至理也
此宫調也即今之所謂正調調以五絃角聲緊一音旋為宫聲則三絃宫轉為徵而為徵調矣
此徵調也由宫調緊五絃一音即今之所謂㽔賔調調以二絃七絃角聲俱緊一音旋為宫聲則三絃徵轉為商而為商調矣
此商調也由徵調緊二絃七絃一音即今之所謂緊二五七絃一音之姑洗調調以四絃角聲緊一音旋為宫聲則三絃商轉為羽而為羽調矣
此羽調也由商調緊四絃一音即今之所謂慢一三六絃一音之慢宫調調以一絃六絃角聲俱緊一音旋為宫聲則三絃羽轉為角而為角調矣
此角調也由羽調緊一絃六絃一音即今之所謂慢三絃一音之慢角調調以三絃角聲緊一音旋為宫聲則三絃為宫而仍為宫調矣
此旋為宫調也由角調緊三絃一音則仍為宫調矣盖旋宫相轉周而復始有天然之妙自隋廢旋宫迄今千有餘年無知之者故為圗說以著明之
闢轉絃繁謬〈外調轉絃式轉絃〉
漢晉以来樂經殘缺旋宫之義襲錯傳訛紛紛聚訟而琴操遂有正調外調之分正調者以宫調之宫商角徵羽五音誤為五調曰宫音商音角音徵音羽音及商角合音徵羽合音也外調者以商角徵羽調誤分為三十七調曰慢宫慢商慢角慢羽清商清角清徵清羽及黄鐘姑洗㽔賔無射大吕夾鐘無射商應鐘羽古無射金羽側羽楚商側楚側蜀蜀側呉調琴調清調三清玉清碧玉離憂無媒泉鳴羲和淒涼復古上間絃下間絃也大抵俱以正調為凖而以緊某絃慢某絃為某調云嘗考諸調緊絃慢絃為某調之義惟有所謂慢一三六絃之慢宫獨慢三絃之慢角緊二五七絃之姑洗獨緊五絃之㽔賔此四調為得律吕相和之正而宫調聲字則暗旋於中盖絲樂止用五正聲琴有五絃已得五聲之正若六絃七絃但為一絃二絃之清聲茍欲改絃易調一絃慢則六絃亦隨之而慢二絃緊則七絃亦隨之而緊上下符凑髙低應和方為一曲始終之用故四調得律吕相和之正也至於以緊五絃之徵調〈即世之所謂㽔賔調〉復慢一絃而謂為黄鐘調則一絃不與六絃應和失律吕相配之義矣然猶可取者一絃雖慢得與五絃應和為用自二絃至七絃六音徵調聲字原旋於中似宜名以徵調為近理名曰黄鐘調非也以緊二絃五絃而謂為無射調則二絃不與七絃應和矣夫曲之始二絃必低一音於七徽三分取聲仍與七絃應和為用曲之終七絃必髙一音於六徽七分取聲又與二絃應和為用盖商調之二絃七絃固宫聲也二絃於七徽三分取聲之分乃變宫之位七絃於六徽七分取聲之分乃徵調清角之位即七絃緊一音之聲實與二絃相和乃徵調中緊二七兩絃所轉之商調也故此調乃商調用變宫之義即宫調之牧歌等操用變宫之意名曰無射調亦非也若夫慢商慢羽二十餘調所為緊絃慢絃者按而彈之宫不成宫徵不成徵聲音之道遂不可問矣在始綴為外調者意謂正宫調有五調之操則外調亦必有六律六吕調之操正宫調一音有五音則外調一律亦必有十二律所以不顧管子五音相生之妙不求白虎通一絃尚徵之義妄矜臆見誇多炫竒侈以自喜緊絃慢絃有三十餘調之多立調命名俱不得其當而與律吕相和為用者究不能出徵商羽角四調之範圍如㽔賔姑洗慢宫慢角四調與徵商羽角四調相合者也則有欵乃六合逰瀟湘水雲鈞天逸響搔手問天秋鴻後秋鴻春山聽杜鵑搗衣飛鳴吟神逰八極太和吟等操傳世如黄鐘無射二調七絃相配雖非其正尚可與徵商二調相通者也則有魯靈光雲中笙鶴胡笳十八拍大雅離騷等操傳世其餘若慢商慢羽二十餘調雖存其名實無其曲良以律吕失度宫徵乖謬有彈而不成聲和而不成和者是以終不獲傳也操縵者必欲於正聲之外求無稽之說而鑿之豈不誤哉予故以外調轉絃之式及其歌俱附於後以著其謬庶審音之士得細較之不為所惑幸甚
慢宫〈慢一三六各一徽〉
慢商〈慢二一徽〉
慢角〈慢三一徽〉
慢羽〈慢五一徽〉
清商〈緊二五七各一徽〉
清角〈緊三慢一六各一徽　一作緊五二徽慢六一徽〉
清徵〈緊四慢五各一徽〉
清羽〈緊二四各一徽〉
黄鐘〈緊五慢一各一徽〉
姑洗〈同清商〉
㽔賔〈緊五一徽〉
無射〈緊二五各一徽〉
大吕〈同黄鐘〉
夾鐘〈同清商〉
無射商〈絃同黄鐘音律不同〉
應鐘羽〈同黄鐘慢二半徽又慢一半徽〉
古無射〈同黄鐘〉
金羽〈同清羽　一作同㽔賔〉
側羽〈同黄鐘緊七一徽一作同清商〉
楚商〈同無射〉
側楚〈緊七一徽　一作緊七慢二各一徽〉
側蜀〈緊三一徽　一作慢一一徽〉
蜀側〈五九十應七　十四應六　十上應五　十八應四　十六應二〉
呉調〈緊五七各一徽　一作緊五慢二各一徽〉
琴調〈慢一二徽一作同慢商〉
清調〈同呉調〉
三清〈慢一三各一徽　一作慢一二三各一徽〉
玉清〈緊七慢四各一徽〉
碧玉〈緊三五七各一徽一作同慢角〉
離憂〈同應鐘羽〉
無媒〈慢三六各一徽　一作緊二六各一徽〉
泉鳴〈緊七慢一四各一徽　一作同慢宫　一作慢七一徽　一作慢二三六各一徽〉羲和〈緊五七慢一各一徽　一作同三清〉
淒凉〈同無射〉
復古〈同黄鐘〉
上間絃〈緊五二徽〉
下間絃〈緊五慢二四各一徽〉
一寛五緊本黄鐘一六三寛是慢宫更張欲轉離憂調黄鐘縱二半徽中間絃緊二即寛角五絃獨緊是㽔賔惟有商角絃不轉二五俱髙淒凉音只緩三絃成慢角慢宫調裏轉泉鳴就中行變無媒韻更向宫絃慢一聲試作廣陵歌晉室慢商絃徽同第一時人不識無射商却道黄鐘同一律清商碧玉兩樞隨緩緊三絃隔三徽側羽慢宫猶不逺羽寛宫急少商知慢宫欲變清商聽四慢一徽神絃定清商側羽轉淒凉四七絃寛真㨗徑
立體為用辨
近代相傳琴譜惟以正宫一調為五音之要領毎曲自始至終五聲相續而出週迴曲折有體以立其本有用以盡其變而後聲調協和得太和自然之理是故定為某音即以某聲立體以某聲相生之聲為用如宫音以宫聲立體宫生徵徵聲為角商音以商聲立體商生羽羽聲為用角徵羽音亦然此五音用於五調之大要也〈立體之聲乃每句句尾之聲字非前旋宫之例旋宫不拘某調皆以三絃立體乃調之本也此不拘某絃合於某聲者謂之立體乃音之本也〉自旋宫之義廢商角徵羽四調遂失其傳操縵之士之善製曲操者皆無所依據故獨取宫調之五音為凖後世以一絃為宫而曲操命為五音頗多訛錯予審其聲調辨其體用細究所定之音有相合者有相訛者有不得相合者相合者則宫音羽音是相訛者則商音徵音是不得相合者則角音是所謂相合者何也宫音之洞天春曉陽春等操自首至尾皆以三絃宫聲立體而以一絃六絃徵聲為用徵為宫所生得相生之序而相和也泛音止調以一絃六絃徵聲起音以三絃宫聲終之此定為宫音之相合者也〈原定為宫音者謂一絃六絃為宫三絃為角以一絃六絃之宫立體三絃之角為用而定為宫音也按角本不與宫相和一絃六絃與三絃得相和者乃一絃六絃為徵三絃為宫宫徵兩聲相生得以相和是三絃為宫以立體一絃六絃為徵以為用適合宫音之立體也〉羽音之鳯翔霄漢漢宫秋月等操自首至尾皆以二絃七絃羽聲立體而以五絃角聲為用角為羽所生亦得相生之序而相和也泛音止調以五絃角聲起音以二絃七絃羽聲終之此定為羽音之相合者也〈原定為羽音者謂五絃為羽二絃七絃為商因商生羽而相和故藉二絃七絃之商立體而定為羽音也按二絃七絃為羽五絃為角乃二絃七絃為羽以立體五絃為角以為用適合羽音之立體也〉所謂相訛者何也商音之牧歌墨子悲絲等操自首至尾乃一絃六絃徵聲立體四絃商聲為用泛音止調用四絃商聲起音以一絃六絃徵聲終之按此則當定為徵音以一絃六絃徵聲立體四絃商聲為用而定為徵音猶之三絃宫聲立體以一絃六絃徵聲為用為宫音二絃七絃羽聲立體以五絃角聲為用為羽音也故牧歌墨子悲絲等操定為徵音則相合定為商音則不相合此徵音誤定為商而訛為商音者也〈原定為商音者謂二絃七絃為商因二絃七絃借為羽音之收聲而商音無聲可定故藉一絃六絃之宫以立體謂宫商兩聲相近而定為商音也按一絃六絃為徵與一六絃相和之四絃為商是一絃六絃為徵以立體四絃為商以為用乃徵音之立體若謂商音者非也〉徵聲之漁歌禹會塗山等操自首至尾乃四絃商聲立體二絃七絃羽聲為用泛音止調用二絃七絃羽聲起音以四絃商聲終之按此則當定為商音以四絃商聲立體而定為商音猶之三絃宫聲立體為宫音二絃七絃羽聲立體為羽音一絃六絃徵聲立體為徵音也故漁歌禹會塗山等操定為商音則相合定為徵音亦不相合此商音誤定為徵而訛為徵音者也〈原定為徵音者謂四絃為徵二絃七絃為商以四絃之徵立體二絃七絃之商為用而定為徵音也按四絃為商二絃七絃為羽是四絃為商以立體二絃七絃為羽以為用乃商音之立體若謂徵音者亦非也〉所謂不得相合者何也角音之箕山秋月蒼梧怨等操自首至尾皆以三絃宫聲二絃七絃羽聲為立體取音之本而當立體之五絃角聲間或用之泛音止調亦不用五絃角聲而以六絃徵聲起音以三絃宫聲終之則此是宫音非角音矣但宫音必以相生之徵聲為用而兹於一絃六絃徵聲偶一用之不可為凖竊聆此音多惻隠慈愛之意非若洞天春曉等操之温潤而寛和意古人之定為角音者或以此乎然以論音之理庶㡬相合矣以論各絃五聲相生相和之理則不得相合也嘗細審夫角音不能立體取音之理泛音止調不能用角聲之故大抵琴操之用某音也必以某音為本而立體以某音乃相生之聲而為用此理之出於自然而不可易者故宫生徵宫以立體徵以為用商生羽商以立體羽以為用徵生商徵以立體商以為用羽生角羽以立體角以為用是宫商徵羽四音俱有相生之聲相和為用而得盡律吕貫通之妙惟角音無相生之聲相和為用〈按角生變宫變宫有竒零不能成絃和衆絃而調音為用者止得五聲之正變宫雖有其位無散聲不能與角聲相和為用〉而用宫聲宫聲本不與角聲相和故角音以之為用不能得恰符之妙且宫固聲之君也若他聲以之為用則陵替而失自然之理故徵音之曲操雖宫徵兩聲相和皆避之而用變宫〈牧歌等操是也〉若以宫聲為用必致混淆而失其體〈如釋談章鈞天逸響則淆入宫音用吟於羽角位天台引思賢操則用吟之位混淆不一是也〉角聲既不與宫聲相和而以宫聲為用則宫自立宫之體而淆入宫音矣若以羽聲為用則角聲與羽聲雖相和而實羽聲之所生又不可以之為用盖宫商徵羽四音皆以我生之聲相和為用耳若以生我之聲為用則淆入生我之聲雖相和而不可為用也如宫生徵宫徵兩聲相和為用而以宫立體獨宫音無生我之聲相淆商生羽商羽兩聲相和為用而以商立體不以生我之徵相和者相淆徵生商徵商兩聲相和為用而以徵立體不以生我之宫相和者相淆羽生角羽角兩聲相和為用而以羽立體不以生我之商相和者相淆若角音既無我生之聲相和為用而以生我之羽相和者相淆則羽角兩聲相和為用即為羽立體而淆入羽音矣所以角音不能立體取音也琴操之泛音止調也必以相生之聲起音以相生之聲與立體之聲兩聲相和終之或立體之聲兩聲自得清濁相和終之如宫音止調用相生之一絃六絃徵起音仍用一絃徵與三絃宫兩聲相和終之商音止調用相生之二絃七絃羽起音仍用二絃羽與四絃商兩聲相和終之徵音止調用相生之四絃商起音以一絃六絃徵兩聲自得清濁相和終之羽音止調用相生之五絃角起音以二絃七絃羽兩聲亦自得清濁相和終之惟角音止調既無相生之聲起音又無兩聲可相和者終之所以泛音止調不能用角聲也朱子曰樂只是箇和書云八音克諧無相奪倫皆謂取音必於和也夫宫商徵羽四音之得相生相和得立體取音自然之妙如彼而角音之不得相生相和不得立體取音也如此此箕山秋月蒼梧怨等操定為角音不得相合者也〈原定為角音者謂三絃為角以三絃之角立體而定為角音也按三絃為宫乃三絃為宫以立體實與宫音之立體相符五絃為角無相生之聲為用而不能立體也〉予不敢强為改竄姑仍定為角音俟髙明者詳察焉至於商角合音之羽化登仙等操雖與牧歌等操稍異而其取音皆避宫聲而用變宫以一絃六絃徵聲立體當定為徵音〈原定為商角合音者因立體之聲與商音相同為用之聲與泛音止調之起音之聲俱與商音稍異而定為商角合音也夫一音立體必以相生之聲為用泛音止調亦以相生之聲起音如謂商音之牧歌等操本為徵音以一絃六絃徵立體四絃角為用羽化登仙等操亦以一絃六絃徵立體而為用者五絃角泛音止調之起音之聲乃變宫故定為商角合音也今亦定為徵音者如宫音之梅花三弄等操為用之聲俱用二絃七絃羽五絃角之理也〉徵羽合音之平沙落鴈雖與鳯翔霄漢等操稍異然一曲之起音皆用二絃七絃羽聲當定為羽音〈原定為徵羽合音者亦以立體之聲與羽音相同未以當為用之角為用而定為徵羽合音也按平沙落鴈以二絃七絃羽立體為用者或用宫或用商與徵今亦定為羽音者如羽音之漢宫秋月等操亦用宫之理也　按商不與角相和徵不與羽相和既謂商而又謂角既謂徵而又謂羽非取音之至理也〉且徵商羽角四調各曲操之五音與宫調各曲操之五音實相為表裏如徵調之瀟湘水雲以一絃六絃商聲立體當定為徵調商音鈞天逸響以三絃徵聲立體當定為徵調徵音欸乃等操以四絃羽聲立體當定為徵調羽音徵調復慢一絃音謂黄鐘調之魯靈光等操以一絃五絃宫聲立體當定為徵調宫音商調之秋鴻等操以二絃七絃宫聲立體當定為商調宫音緊二絃五絃一音謂為無射調之離騷實商調用變宫之意以一絃六絃羽聲立體當定為商調羽音羽調之神逰八極以三絃羽聲立體當定為羽調羽音角調之太和吟以一絃六絃宫聲立體當定為角調宫音此五調曲操定五音之大要而聲有所依本有所立誠律吕相和自然之至理也欲知各調立體之音必先知調之宫商欲知調之宫商必先知絃音之宫商夫各絃之聲皆隨各調而遞遷知某絃按十徽八分取應聲為宫某絃按八徽半取應聲為角則知某絃為宫某絃為商矣知某絃之聲為宫某絃之聲為商則知三絃為某聲而為某調矣知某調以某絃為宫某絃為商則知某絃立體某絃為用而為某音矣即此五調條分縷析詳細註明庶不失古人作樂精微之妙而調琴者亦得有所凖則焉
變聲清聲辨〈有圖〉
絃音正變近世皆未明其義盖由唐宋之論琴者惟較以管律之長短而未較以絃度五聲二變之數之多寡故也試以管律合絃度較之管律黄鐘九寸分其半得四寸五分為變宫聲絃度宫聲八十一分其半得四十零五在七徽之位為宫聲〈七徽為絃度之半〉夫猶是半也在管音宫聲之半而為變宫聲在絃音宫聲之半則仍為宫聲何哉誠以絃音之變宫聲乃四十二六六之位〈即八十五三三變宫之半〉在七徽三分而七徽為全度之半絲音倍半聲相同倍固宫聲半亦宫聲此所以以管律論絃音者必不能定夫二變聲也且夫五聲之於絃度不爽毫釐分晰之而變聲之位自定矣試以七徽之下各絃得聲之位較之〈各徽分俱有二變之位獨以七徽之下較之者七徽得本絃正聲上下得聲之理易明也〉如一絃六絃七徽徵位之下之角位在七徽九分二絃七絃七徽羽位之下之徵位在七徽六分三絃七徽宫位之下之羽位在七徽九分四絃七徽商位之下之宫位在七徽六分五絃七徽角位之下之商位亦在七徽六分夫自七徽至七徽六分是一分也自七徽至七徽九分是一分有半也在二絃七絃羽四絃商五絃角其七徽之下得聲之位俱在七徽六分惟一絃六絃徵三絃宫其七徽之下得聲之位俱在七徽九分此無他一絃六絃徵之下有變徵半分之位在七徽三分三絃宫之下有變宫半分之位亦在七徽三分故耳〈七徽至七徽三分為半分七徽三分至七徽九分則為一分是七徽至七徽九分為一分有半矣　一絃六絃七徽應本絃徵七徽三分乃變徵位十徽應三絃宫十徽八分乃變宫位二絃七絃七徽六分應一絃六絃徵七徽九分乃變徵位十二徽二分應三絃宫十三徽一分乃變宫位三絃七徽應本絃宫七徽三分乃變宫位九徽應一絃六絃徵九徽四分乃變徵位四絃七徽六分應三絃宫七徽九分乃變宫位十徽應一絃六絃徵十徽八分乃變徵位五絃八徽半應三絃宫九徽乃變宫位十二徽二分應一絃六絃徵十三徽一分乃變徵位二變之位前三凖當徽與律吕名徽篇俱註之矣此又註之者盖以琴家俱習於節奏之鏗鏘未論及五聲二變之微妙故不啻反復以明之〉後世以一絃為宫則三絃為角四絃為徵矣以一絃徵位之下之變徵位為變宫位矣於是乎三絃宫位之下本有變宫位秪因三絃命為角音角音無變聲反不當用四絃商位之下本無變聲之位秪因四絃命為徵音徵音有變聲而無其位又不得用此未以五聲數論絃音而誤以一絃為宫所以二變聲又不可定也至於絃音之清濁知者更鮮濁聲即五聲二變之七音對清而言故曰濁其在清聲亦有五聲二變之七音焉七清七濁云者即律吕之六律為陽六吕為隂也七濁聲與管音陽律黄鐘宫轉生至㽔賔變徵之七聲相合七清聲與管音隂吕大吕清宫轉生至林鐘清變徵之七聲相合管音陽律隂吕分用陽律之㽔賔變徵自旋於黄鐘宫而不及於隂吕之大吕清宫絃音之清聲自濁聲相生而来也如變徵五十六八八〈角聲六十四生變宫八十五三三變宫生變徵五十六八八〉生清宫三十七九二〈為七十五八五清宫之半自變徵損之而生若益而生得清宫之正此用其半數適在七徽之上其理易明也〉界於濁宫濁商之間清宫生清徵五十零五六界於濁徵濁羽之間清徵生清商三十三七一界於濁商濁角之間清商生清羽四十四九四界於濁羽濁變宫之間清羽生清角二十九九六界於濁角濁變徵之間於七徽細較之五清聲之位俱在七徽之上六徽七分也清角生清變宫三十九九五界於濁變宫清宫之間其位在七徽稍上附於濁宫之上不及一分也清變宫生清變徵五十三二七界於濁變徵清徵之間其位亦在七徽稍上附於濁徵之上亦不及一分也夫絃度清聲濁聲之相間即管律律吕之相間自宫聲損益相生至清角之十二聲即黄鐘損益相生至仲吕之十二律吕清角生清變宫之絃度附於濁宫之上不及一分即仲吕上生不足黄鐘之原數此乃絃音清濁與管音律吕相合之至理第絃音之與管音生聲取分不相同〈詳見首篇〉故世之以律吕論琴者終不能相合耳至於變聲清聲之不能為用者以變宫變徵之位去正聲宫徵之位止得半分則易與正聲淆雜而五清聲之位界於兩濁聲之間上下亦得半分亦易與濁聲淆雜二清變聲之位界於清聲濁變聲之間附於濁宫濁徵位之上相去止差毫釐其聲㡬與濁聲相同故皆不能為用也若避過正聲則二變與清角清羽亦有用之者即如宫調宫音之梅花三弄用清角清羽商音之漁歌耕歌醉漁唱晚雁過衡陽石上流泉用變宫變徵禹會塗山山居吟用變宫變徵清角樵歌用變宫變徵清角清羽塞上鴻宋玉悲秋蘇門長嘯洞庭秋思用清角徵音之牧歌羽化登仙等操用變宫風雷引碧天秋用清角思賢操用變宫清角羽音之鳯翔霄漢佩蘭烏夜啼用變宫萬壑松濤用清角徵調宫音之胡笳十八拍用變宫商音之瀟湘水雲用清角商調羽音之離騷用變宫此各操之避正聲而用變聲清聲者也盖變宫雖與宫聲淆雜而變宫之下羽位去變宫原得一全分用變宫則宫聲避而不用矣宫聲上至商位得一全分下至羽位得一全分有半若變宫則下至羽位得一全分上至商位得一全分有半所以得為用也變徵雖與徵聲淆雜而變徵之下角位去變徵亦得一全分用變徵則徵聲避而不用矣徵聲上至羽位得一全分下至角位得一全分有半若變徵則下至角位得一全分上至羽位得一全分有半所以亦得為用也凡變徵必用於變宫之後以變徵為變宫所生得取音之自然故耳清角雖界於濁角濁變徵之間上下俱有聲淆雜而上之濁變徵本為空位清角上至濁徵原得一全分用清角則濁角避而不用矣清角下至濁商得一全分有半上至濁徵得一全分猶獨變宫變徵得宫徵之相避可為用也清羽雖界於濁羽濁變宫之間上下亦有聲淆雜而上之濁變宫亦為空位清羽上至濁宫亦得一全分用清羽則濁羽避而不用矣清羽下至濁徵得一全分有半上至濁宫得一全分猶清角得濁角之相避亦可為用也凡清羽必用於清角之後亦以其得取音之自然故耳〈變徵用於變宫之後乃變宫所生故得自然之致清角乃清羽所生而清羽反用於清角之後亦得自然之致者盖宫調之清角即角絃所緊之音旋而為宫者乃徵調之宫聲也宫調之清羽乃徵調之清角徵調之清角即徵調角絃所緊之音旋而為宫者乃商調之宫聲也夫聲音之為用未有不合於旋宫相轉自然之理用清角乃宫調轉為徵調而以清角為宫用清羽乃徵調轉為商調而以清羽為宫因商調必由於徵調之相轉所以清羽必用於清角之後也〉若用變聲則正聲避而不用用清聲則濁聲避而不用避此度之短得近彼度之長趨此度之長又就彼度之短正聲與變聲清聲之相趨避一轉移間仍與五正聲之用於絃度相去長短適合故曰二變與清角清羽皆得為用也且用變聲清聲各操有前後多寡之互異焉有自起調用正聲至曲成更奏而用變聲者漁歌等操是也或用變聲清聲者樵歌是也有自起調用變聲至曲成更奏用正聲者佩蘭離騷是也或自起調用清聲至曲成更奏用正聲者萬壑松濤是也有本用清聲而用正聲於曲操之前後者風雷引是也有本用正聲或用變聲止一段者烏夜啼之第七段胡笳十八拍之第五段是也有至将闋用清聲止一句兩句者梅花三弄瀟湘水雲是也有用變聲或清聲或變聲與清聲俱仍以正聲相雜而用者耕歌醉漁唱晚石上流泉天台引〈變聲〉洞庭秋思〈清聲〉禹㑹塗山山居吟思賢操〈變聲與清聲〉是也有自始至終用變聲而不更一音者牧歌羽化登仙等操是也或用清聲亦不更一音者塞上鴻碧天秋等操是也細究其理皆移宫換羽之意〈按移宫換羽由琴止用宫徵商羽角之五正聲相和為用二變與清角清羽雖用於其間實不能以之為用若用其聲則各聲皆移換矣盖用變宫則以徵為宫商為徵羽為商角為羽變宫為角矣用變宫變徵則以商為宫羽為徵角為商變宫為羽變徵為角矣用清角則以清角為宫宫為徵徵為商商為羽羽為角矣用清角清羽則以清羽為宫清角為徵宫為商徵為羽商為角矣俱得正聲之相避亦有五聲為用而不合本調各絃之聲故謂之移宫換羽也〉惟牧歌等操之用變宫塞上鴻等操之用清角自始至終不更一音乃旋宫轉調之意是彼調借此調之音而為出入者也總之用變宫與慢三絃之角調相合用清角與緊五絃之徵調相合惟變徵清羽則自始至終不熊盡用何也曲操必以散聲泛聲按聲三者竝用始得律吕之隂陽虚實聲調之髙下洪纎夫變徵必與變宫同用當避三絃宫一絃六絃徵七絃之散聲與泛聲㡬至一半不用清羽必與清角同用當避五絃角二絃七絃羽七絃之散聲與泛聲亦㡬至一半不用若變宫止避三絃宫之一聲清角止避五絃角之一聲故變徵清羽皆不能如變宫清角盡用於一操之全也按其絃度審以聲之正變清濁而變宫變徵清角清羽得用於曲操之中皆確然有據無纎毫之可疑如用變宫為慢三絃之角調用變宫變徵則為慢一絃三絃六絃之羽調矣用清角為緊五絃之徵調用清角清羽則為緊二絃五絃七絃之商調矣無改絃易調之繁而一調有五調之體莫不協於聲音而得備於用也今以各絃度所得七清聲之位詳載於各絃之下列圗如左而正變清濁之聲固瞭如指掌矣
七清聲俱註於各絃之下惟清角清羽有用之者其餘皆不得為用本不必録因清角清羽二聲自清宫相生而来故録之聲雖不能為用亦有其位與隔八相生十二律吕得聲之理相為表裏管音與絃音生聲取分各異故以律吕相較皆不能明其理絃音自有七清七濁之十四聲以五聲之數考之其理易明夫琴止用五正聲而二變與清角清羽亦可為用者盖用變宫則避宫聲而合三絃之慢以易調用清角則避角聲而合五絃之緊以易調變徵清羽又隨變宫清角而易雖不得聲之正亦可為用操縵者觀之可知審音以五聲數乃千古不易之至理也
取吟定位
凡安絃操縵者欲其聲之髙下疾徐則有輪鎖潑刺叠捐滚拂之類以出之欲其聲之抑揚 --（『昜』上『旦』之『日』與『一』相連）起伏則有綽注逗撞進退往来之類以伸之此不過取其節奏之鏗鏘實無闗於律吕生聲之至理也惟是得聲於徽分往来摇動而取音者謂之曰吟猱猱在徽之上取音不拘某聲之位俱可用亦與律吕生聲之理無闗惟在徽分之下取音而為吟者此則有一定之理而不可易也〈按琴譜有以在徽下取音為猱徽上取音為吟有以不拘徽之上下取音寛大蒼老者為猱纎小韻致者為吟據此則吟猱二字之義與徽之上下取音之理各𣲖相承俱未畫一愚謂猱字乃從吟字生出因取音别於徽之上下所以吟猱異名徽下取音既合律吕生聲之理宜以吟名之徽上取音既不合律吕生聲之理宜以猱名之至於徽下取音以猱之寛大蒼老者註以大吟或蒼老吟不必復混入猱字如此則徽之上下取音自有定凖後之覽譜者亦知有所分别矣〉苟或吟不得其位非鬱而無轉則噍而不謳矣盖一音立其體則二音以聲為用二音以吟為用五音聨絡曲折紆廻始得宛轉而成韻夫為用之聲乃立體之聲所生用吟之聲相間於立體為用兩聲之中為之用者得其聲之髙而音剛用於吟者得其聲之低而音柔剛柔相濟髙低相和所以定隂陽清濁之理而盡律吕貫通之妙也試歴言之宫音則於羽角位用吟盖宫音立體必以相生之徵音為用徵又以相生之商音相續為用用吟於羽角之位者羽相間於立體為用宫徵兩聲之中角為羽所生又相間於為用徵商兩聲之中既宫以立體則徵商以聲為用而羽角以吟為用矣此宫音之用吟也徵音於角與變宫位用吟盖徵音立體必以相生之商音為用商又以相生之羽音相續為用用吟於角與變宫之位者角相間於立體為用徵商兩聲之中變宫為角所生又相間於為用商羽兩聲之中既徵以立體則商羽以聲為用而角與變宫以吟為用矣此徵音之用吟也商音於宫徵位用吟盖商音立體必以相生之羽音為用羽又以相生之角音相續為用用吟於宫徵之位者宫相間於立體為用商羽兩聲之中徵為宫所生又相間於為用羽角兩聲之中既商以立體則羽角以聲為用而宫徵以吟為用矣此商音之用吟也羽音當於徵商位用吟乃與宫音徵音商音用吟之意合而今顧於羽角之位用吟淆入宫音用吟之位者何也盖一音立體以相生之音為用而又以為用所生之音相續為用始得律吕生聲之妙故宫音以徵商為用徵音以商羽為用商音以羽角為用也若羽音羽生角角為用角生變宫變宫亦以為用則羽音以角與變宫為用庶得與宫徵商三音相合耳特因變宫無散聲以為用而借用於宫聲宫為聲之君他聲以之為用皆不能得其自然之致故徵商二音不用宫聲〈徵音避宫聲而用變宫商音雖用宫聲不以散聲為用而用於按聲之用吟〉皆自得其用吟之體角音用宫聲而不能立角音之體以致淆入於宫音〈詳見前立體為用篇〉惟羽音用宫聲得自立體者因有角之一聲以為用外雖得立羽音之體内實因用宫聲而不能用吟於徵商之位是以淆入宫音用吟於羽角之位也故鳯翔霄漢佩蘭之操避宫聲而用變宫得用吟於徵商之位則羽之一音亦得立體角與變宫以聲為用徵商以吟為用此羽音之用吟也按變宫雖無散聲可用而為用之角已得生聲之情此所以羽音之曲操獨鳯翔霄漢佩蘭古澹清雅為之冠也〈按為用之二聲得相生而相和而用吟之二聲亦得相生而相和如宫音羽角位用吟羽生角而相和徵音角與變宫位用吟角生變宫而相和商音宫徵位用吟宫生徵而相和羽音徵商位用吟徵生商而相和用吟之理一說自為用之聲相生而来細按宫音徵音合於相生之自然商音羽音則不能合於相生之自然也如宫音之羽角位用吟乃自相續為用之商相生商生羽也徵音之角與變宫位用吟乃自相續為用之羽相生羽生角也若商音之宫徵位用吟則相續為用之角不相生羽音之徵商位用吟則相續為用之變宫亦不相生也故曰用吟之位相間於立體為用與相續為用之聲之中始合也〉角音不能立體取音則以宫聲為用而淆入宫音其用吟亦淆入宫音而於羽角之位焉〈按角音當以商羽之位用吟角音不能立體故未得用吟之位〉此宫調五音用吟之定理徵商羽角四調亦有立體之五音其用吟與宫調之五音正相合又有當用之位不用而用於他聲之位者如塞上鴻等操乃宫調商音當於宫徵位用吟乃不用而用於商羽之位不與商音相合盖塞上鴻等操用清角與徵調相合宫調之商乃徵調之羽也宫調之羽乃徵調之角也按此即徵調以羽音立體而以羽角位用吟者也風雷引碧天秋乃宫調徵音當於角與變宫位用吟乃亦不用而用於宫與清角之位不與徵音相合盖徵音之曲操不用宫而用變宫故於角與變宫之位用吟此二曲亦用清角亦與徵調相合宫調之徵乃徵調之商也宫調之清角乃徵調之宫也宫調之宫乃徵調之徵也按此即徵調以商音立體而以宫徵位用吟者也盖此二音之曲操實徵調借宫調為出入故用吟不合宫調立體之音而合徵調立體之音也有用吟兩調俱相合也羽化登仙牧歌等操乃宫調徵音於角與變宫位用吟盖徵音用變宫與角調相合宫調之徵乃角調之宫也宫調之角乃角調之羽也宫調之變宫乃角調之角也按此即角調以宫音立體而以羽角位用吟者也在宫調為徵音用吟於角與變宫之位在角調為宫音用吟於羽角之位此角調借宫調為出入而取音用吟適與宫調相合也〈曲之始作有用吟不當其位者盖始作其立體之聲未定而以相生之聲以引之琴家又謂之養氣如樵歌雁過衡陽等曲是也既作以後亦有用吟不當其位者如闗雎之第三段則淆入宫音用吟於羽角位佩蘭之第四段則淆入徵音用吟於角與變宫位他如洞庭秋思天台引思賢操等曲用吟之位混淆不一因變聲清聲與正聲相雜而用故也至於瀟湘水雲離騷等曲用吟之位亦混淆不一取音雖近自然究不合律吕生聲之理幸審音君子正之〉凡曲操有移宫換羽者亦莫不隨其聲而遞易焉如宫調徵音風雷引之後羽音萬壑松濤之後不用清聲而用正聲易於宫徵之位矣〈按徵音羽音俱不當以宫徵之位用吟盖風雷引因用我生之商萬壑松濤淆入生我之商故也〉羽音之佩蘭至曲成更奏不用變宫而用宫聲易於羽角之位矣烏夜啼之第七段用變宫易於徵商之位矣徵調宫音胡笳十八拍之第五段用變宫易於角與變宫之位矣他如宫調商音之漁歌等操移宫換羽而易其音者實不可枚舉大抵用變宫則於角與變宫之位用吟用變宫變徵則於變宫變徵之位用吟用清角則於商羽之位用吟凡譜皆然如合一轍固無毫釐之差焉夫五音相生如環無端立體為用迭為賔主互相遞易要皆妙合自然動乎其所不得不動止乎其所不得不止未有能以意為矯揉者世人不知予故論而定之竝繪五聲絃度細註立體為用用吟之位列表於後雖至微之理庶可按而知也
下凖絃度註以五聲二變之位其立體為用與相續為用之聲原屬自然相生俱畫線以連之用吟之二聲亦自得其相生亦畫線以連之如宫音則宫立體徵為用商相續為用三音之位不用吟而於羽角位用吟中凖得下凖之半上凖又得中凖之半其理皆然圗不備載三絃羽角位用吟則諸絃之羽角位皆與三絃之羽
角位相應而用吟餘倣此
徵音則徵立體商為用羽相續為用三音之位不用吟而於角與變宫之位用吟
商音則商立體羽為用角相續為用三音之位不用吟而於宫徵位用吟
依前法則羽音當以羽立體角為用變宫相續為用徵商位用吟因相續為用之變宫無散聲不能為用而用宫聲故淆入宫音之用吟
角音當以角立體變宫為用變徵相續為用商羽位用吟因為用之變宫無散聲不能為用而用宫聲故不能立體
五音以宫聲為本論
琴雖有五聲二變之七音而旋宫相轉則止有五聲為五調至某調之曲操取音為用雖有五聲立體為五音要惟宫徵商三聲得取音之自然而羽角二聲則不能也盖一音立體五音次第相生然後得律吕之調和與取音之自然故五音皆以宫聲為本也今試言之宫音則有宫生徵徵生商商生羽羽生角之五聲徵音則有徵生商商生羽羽生角角生變宫之五聲商音則有商生羽羽生角角生變宫變宫生變徵之五聲此皆次第相生有五聲得其取音之自然者也羽音則有羽生角角生變宫變宫生變徵之四聲角音則有角生變宫變宫生變徵之三聲此皆次第相生無有五聲不能得其取音之自然者也徵音之變宫一聲前後俱用商羽角音之變宫變徵二聲不能全用何也徵為宫所生有相和之意故避之而用變宫商羽角本不與宫相和若用變宫變徵勢必一絃六絃之徵三絃之宫三散聲皆避之矣其能終曲乎故不用二變而用宫徵之二正聲也有用宫聲不得立體亦有得立體者如羽音因相續為用之變宫不得為用而用宫聲不能得用吟之位〈詳見前篇〉角音因為用之變宫不得為用而用宫聲不能立角音之體〈詳見前立體為用篇〉商音用宫聲既能立體而又得用吟之理者商本有為用之羽相續為用之角兩聲相和為用因宫音相間於商羽立體為用兩聲之中徵又得宫之相和且未以宫徵之散聲為用止用於按聲之取吟原有隂陽相隔之意至曲成更奏而移宫換羽則仍有變宫變徵究未嘗用宫徵之二正聲也國語泠州鳩曰琴瑟尚宫又曰瓦絲尚宫盖琴為絲樂宫為君聲無論聲調之長短髙下節奏之遲速抑揚 --（『昜』上『旦』之『日』與『一』相連）莫不以宫聲為本也惟宫音立體故自宫次第相生至角之五聲皆得其聲之正徵音立體自徵次第相生至變宫之五聲乃角調借宫調之徵為宫以立體也按宫調之徵乃角調之宫也宫調之變宫乃角調之角也宫調自徵至變宫之五聲即角調自宫至角之五聲也商音立體自商次第相生至變徵之五聲乃羽調借宫調之商為宫以立體也按宫調之商乃角調之徵角調之徵乃羽調之宫也宫調之變徵乃角調之變宫角調之變宫乃羽調之角也宫調自商至變徵之五聲即羽調自宫至角之五聲也雖以徵商二音立體實角羽二調借宫調徵商音為宫仍為宫音之立體也〈即管音之旋宫起調上字調黄鐘為宫尺字調太簇為宫之理〉羽音立體則自羽至變徵止得次第相生之四聲不能盡五音相生之用而用宫聲淆入宫音之用吟有似宫音之立體角音立體則自角至變徵止得次第相生之三聲愈不能盡五音相生之用而用宫聲淆入宫音之立體按此四音徵商用二變不用宫聲宫聲實暗旋於中是以宫聲為本得次第相生之五聲相和為用羽角不用二變用宫聲而衆聲已為之用是仍以宫聲為本亦得次第相生之五聲相和為用總之衆聲不能以宫聲為用若用宫聲必淆入宫音盖宫為聲之始皆以宫聲為本也今詳載五音立體相生得五聲二變之位於左究心於琴者知各音取聲之異同莫不以宫聲為本而聲音之微妙非皆理之自然也哉
宫音立體得為用者五正聲徵商羽角四音立體亦得五聲相生為用因宫為聲之始衆聲不能以之為用必用二變故用趨避之法亦得五聲為用而律吕生聲之理皆一轍也
以下準七徽至焦尾之絃度註明五聲二變得聲之徽分宫音立體為宫聲之三絃絃度徽分徵商羽角音立體即為徵商羽角聲之某絃絃度徽分相生来去之位自七徽至九徽九徽至十三徽一分十三徽一分至七徽九分七徽九分至十徽八分五音立體次第相生得聲之位莫不相同則衆音與宫音立體之相同自了然矣
徵音立體避三絃宫之一聲而用變宫得五聲次第相生乃以徵為宫與宫音立體之意相合
商音立體避一絃六絃徵三絃宫之三聲若避三散聲不便於取聲為用故始作用宫徵二正聲至以聲為用則用二變亦得五聲次第相生乃以商為宫與宫音立體之意亦相合
羽音立體止得角之一正聲為用當避宫徵商之三正聲相生之二變不得為用而用當避之宫聲淆入宫音之用吟為宫音之立體
角音立體宫徵商羽四正聲俱當避不用相生之二變亦不得為用故用當避之宫聲或用當避之羽聲故不能立體而淆入宫音之立體
有詞無詞説
世傳琴譜有二種其講指法略同而一種有詞一種有聲而無詞考沈約宋書樂志載古曲頗備惟鐸舞曲聖人制禮樂篇有聲無詞其餘皆有詞郭茂倩樂府詩集以琴曲歌詞自為一類自帝堯神人暢以下迄於唐代皆有詞惟文瑩湘山野録載宋太宗喜琴中十小調用指取聲之法外一曲最優古琴家失其名祇命曰賀若程大昌以為唐文宗時賀若夷作夫傳其聲而失其名即無詞可知似乎無詞之譜至唐始有葉夢得避暑録話稱廬州崔閑善琴所彈凡三十餘曲欲請夢得各為之詞是宋代其派乃盛也按虞書稱詩言志歌永言聲依永律和聲是因詩作樂之明證三百篇皆被管絃其詞具在安有琴獨無詞者哉𫝊其説者不過以笙詩無詞為解然詩序所載如白華孝子之潔白也南陔孝子相戒以養也云云六篇各有其義使其無詞序者安知其義乎是笙詩無詞乃逸於作序之後非本無也援以為古琴譜無詞之證誤矣至於有聲有詞之譜以指法勾撇取抑揚 --（『昜』上『旦』之『日』與『一』相連）鏗鏘之韻者亦非古法葢八音相和以成樂若匏若竹若土或可引聲吹之以叶絲聲之宛轉若金若石若革若木皆以擊取聲豈能以一擊叶琴之曼聲哉樂記稱清廟之瑟朱絃疏越一倡而三歎有遺音者矣一倡者一鼔也三歎者三人歌以和也遺者餘也不引而使長故有餘音古琴瑟一字一彈兹為確據儀禮經傳通解載趙彦肅所傳古雅頌十二詩譜皆字旁註某律某吕並無指法是即一字一彈之舊律朱子頗疑其不能成聲然姜夔白石詞集凡詞旁皆註節拍而所附琴譜亦惟註律吕與趙彦肅譜同夔固精于音者也熊朋來瑟譜因趙彦肅譜而廣之但于律吕旁添工尺字亦無指法元史稱其善鼔瑟是未嘗不成聲也然則朱子疑一字一彈之不成聲殆考之未審歟今詳著其由俾世知今之琴譜無論有詞無詞所講指法皆俗調非古樂也
謹案此條原文泥笙詩無詞之説誤以無詞之譜為是又拘於俗工指法誤疑一字一彈之不成聲不知
欽定中和韶樂正一字一彈全遵古制而
御題朱載堉樂書諸篇於古樂俗樂尤剖析詳明謹推
衍
聖訓為改正其文俾後世無惑焉
支派辨異
五方風氣異宜故俗尚不一而操縵者之取音亦因之以互異此派别流傳有曰中州曰吳曰浙曰閩吳又分為金陵為虞山皆各立門户互相詆諆愚謂傳𣲖雖分音律實合能審音而定於一加以陶泳之功自詣精微之域未有不出三昧而居上乘者譬之射力不同科總期於破的而已至於協律諧音亦必如射者之審固不二不雜而後成命中之能兹以傳𣲖之異者審之中州𣲖髙古端嚴寛宏蒼老然用意過剛殊欠優柔樂易浙𣲖清和善俗矣惜其填詞合曲好作靡曼新聲八閩僻在邉隅唐宋後始預聲名文物其𣲖多棄古調務為不經之詞豈無乖於正始金陵𣲖之參序有節抑揚 --（『昜』上『旦』之『日』與『一』相連）有紀可謂得古韻之遺第取促節繁聲猶未免六代滛哇之失凡若此者皆由各守師承拘於一得求其融會古音天然中律則未也惟明神廟時虞山天池嚴氏著有松絃館一譜刻意復古而一時知音遂奉為模楷咸尊為虞山𣲖云〈虞山屬蘇州府常熟縣故又謂常熟𣲖〉然余近見有托為虞山宗𣲖而喜工纎巧好為繁蕪或著絃不舒徐下指太柔弱均為以贋亂真夫雅俗之辨争在毫芒欲攻嚴氏之學必體認清微澹逺四字得中和之用應妙合之機庶可以臻於大雅刻意復古者其不以余言為河漢與
琴㫖自跋
向在呉門與呉子荷友論音律荷友善簫笛聞余論一絃為徵因以管音旋宫通之絃音旋宫以五調命為七調此知其一不知其二者也余為之反覆辨難終無以破其惑今是書成於旋宫轉調一篇暢發鄙意惜荷友已逝不及見也他如姜白石之七絃琴圖說朱子之琴律所言絃音亦有未安竝述其槩而辨論之聊以備愚者千慮之一得後有審音之士或不以為輕議前賢也
琴㫖卷下

        </div>
      </div>
    </div>
  </div>
</div>
<!--update:2025-08-30 10:06:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>