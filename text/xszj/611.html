<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,宝真斋法书赞全文在线阅读,宝真斋法书赞全文在线下载,大玄古籍书库">
<meta name="description" content="廿八卷。著录。宋代岳珂撰。珂(1183—1234年)，字肃之，号亦斋，又号倦翁。汤阴(今河南)人。鄂国公武王岳飞之孙，岳霖之子。为南宋文学家、史学家，历官户部侍郎，淮东总领制置史。是书以其家藏前人墨迹，自晋唐迄于南宋，各系以跋而为之赞。珂处于南渡积弱之余的政治环境，又当家难流离之后，故在其著作中多发愤激烈之情，时见于言词之中。其对诸家古帖，尤征人论世，考核精审，文亦兼备众体，新颖百变，层出不穷，可谓赏鉴而兼文章。全书前三卷为历代帝王帖;卷四为晋人真迹、梁陈名人真迹;卷五、卷六为唐名人真迹;卷七为唐摹晋人帖">
<title>宝真斋法书赞_岳珂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宝真斋法书赞</span> <br/>
          作者： <span class="inputVal" id="bkauthor">岳珂</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,书法,完结</span> <br/>
          字数： <span class="inputVal" id="bknum">[book_length]202269</span> <br/>
          说明： <span class="inputVal" id="bkdec">廿八卷。著录。宋代岳珂撰。珂(1183—1234年)，字肃之，号亦斋，又号倦翁。汤阴(今河南)人。鄂国公武王岳飞之孙，岳霖之子。为南宋文学家、史学家，历官户部侍郎，淮东总领制置史。是书以其家藏前人墨迹，自晋唐迄于南宋，各系以跋而为之赞。珂处于南渡积弱之余的政治环境，又当家难流离之后，故在其著作中多发愤激烈之情，时见于言词之中。其对诸家古帖，尤征人论世，考核精审，文亦兼备众体，新颖百变，层出不穷，可谓赏鉴而兼文章。全书前三卷为历代帝王帖;卷四为晋人真迹、梁陈名人真迹;卷五、卷六为唐名人真迹;卷七为唐摹晋人帖、唐人摹二王帖、万岁通天帖;卷八为唐摹杂帖、唐无名人帖、吴越三王判牍帖、五代名人真迹;卷九至卷二十七共十九卷皆为宋名人真迹;卷二十八为鄂国公传家帖。是编在每帖题名之下系以总赞，次列案语，各帖皆录原文，分别记述书体、字数、行数、题记、考订、跋尾、纸本、缺损等。所谓诸帖刻石，流传者十仅二三，墨迹仅存者百鲜一二，皆因珂汇集以传。此编因泯没零落数百年之久，由清代纪昀为总纂官，于乾隆年间重订刊行，始为世人所用。有乾隆四十六年武英殿聚珍版木活字本。</span> <br/>
          封面： <span class="inputVal" id="bkimg">Z_12375.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宝真斋法书赞
[book_author]岳珂
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,书法,完结
[book_length]202269
[book_dec]廿八卷。著录。宋代岳珂撰。珂(1183—1234年)，字肃之，号亦斋，又号倦翁。汤阴(今河南)人。鄂国公武王岳飞之孙，岳霖之子。为南宋文学家、史学家，历官户部侍郎，淮东总领制置史。是书以其家藏前人墨迹，自晋唐迄于南宋，各系以跋而为之赞。珂处于南渡积弱之余的政治环境，又当家难流离之后，故在其著作中多发愤激烈之情，时见于言词之中。其对诸家古帖，尤征人论世，考核精审，文亦兼备众体，新颖百变，层出不穷，可谓赏鉴而兼文章。全书前三卷为历代帝王帖;卷四为晋人真迹、梁陈名人真迹;卷五、卷六为唐名人真迹;卷七为唐摹晋人帖、唐人摹二王帖、万岁通天帖;卷八为唐摹杂帖、唐无名人帖、吴越三王判牍帖、五代名人真迹;卷九至卷二十七共十九卷皆为宋名人真迹;卷二十八为鄂国公传家帖。是编在每帖题名之下系以总赞，次列案语，各帖皆录原文，分别记述书体、字数、行数、题记、考订、跋尾、纸本、缺损等。所谓诸帖刻石，流传者十仅二三，墨迹仅存者百鲜一二，皆因珂汇集以传。此编因泯没零落数百年之久，由清代纪昀为总纂官，于乾隆年间重订刊行，始为世人所用。有乾隆四十六年武英殿聚珍版木活字本。
[book_img]Z_12375.jpg


[book_title]提要
钦定四库全书　　　　　子部八
宝真斋法书赞　　　　　艺术类一【书画之属】提要
【臣】等谨案宝真斋法书赞宋岳珂撰珂字肃之号亦斋又号倦翁鄂国忠武王飞之孙敷文阁待制霖之子历官户部侍郎淮东总领是书以其家所藏前人墨蹟自晋唐迄於南宋各系以跋而为之赞其祖父手蹟则别为鄂国传家帖附之於末珂处南渡积弱之余又当家难流离之後故其间关涉时事者多发愤激烈情见乎词至於诸家古帖尤徵人论世考核精密其文亦能兼备衆体新颖百变层出不穷可谓以赏鉴而兼文章者矣珂所着九经三传例桯史金陀粹编媿郯録诸书世多传本独是编诸家皆未论及惟米芾外纪所引英光堂帖载其一条即珂所刻米芾墨蹟其文视此稍略盖彼为帖後跋尾此则编辑以成书犹欧阳修集古録有真蹟集本之异也原本为永乐大典割裂分系其卷目已不可考今就其仅存者排比推求大抵以类分编首以历代帝王次晋及梁陈真蹟次唐五代至宋真蹟而唐摹又自分二王及杂蹟五代又先以吴越三王宋则终以鄂国传家每类之首有总标如吴越王判牍鄂国传家帖可以考也总标之下先系以总赞如唐摹二王之贞观煟兴云云无名氏帖之非纪録不概云云可以考也其总赞无可专属永乐大典皆弃不録惟此二首连前後帖尾幸而得存犹可寻当日体例耳所类诸帖晋唐以前简幅省少帖各为赞南北宋人篇翰繁多则连类为赞而每帖之或真或草几幅几行题记乙涂又附注於分标之下约略编次尚可二十八卷其间遗闻佚事可订史传之是非短什长篇可补文集之讹缺如朱子储议一帖辨论几及万言许浑鸟阑百篇文异殆逾千字考证颇为有功且所载诸帖石刻流传者十仅二三墨蹟仅存者百尠一二皆因珂之彚集以传其书泯没零落逾数百年遭逢
圣代右文得邀裒辑复见於世可谓珂之大幸亦可谓历代书家之大幸矣至於前贤法帖释者聚讼珂所载亦间有异词其已经
钦定重刻阁帖厘订者并敬遵驳正间有参差歧出数说皆通者亦并用参存不没其实焉乾隆四十九年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
宝真斋法书赞卷一
宋　岳珂　撰
历代帝王帖
唐太宗枇杷子帖【案枇杷子帖本唐高祖书淳化阁帖误标为唐太宗?閲】
【钦定重刻淳化阁帖办事蒋王恽镇蜀时事折衷至当垂信千秋此标题既误其跋与赞皆误难以改正
人标题下据後例各注书体行数此独缺佚姑并仍旧文谨识其误】
使至得所进枇杷子良深慰悦嘉果珍味独冠时新但川路既遥无劳更送今者梅炎藻夏麦气迎秋香飘兰坂之风镜转桂岩之月为善之暇想足怡神延望白云载深离绪聊疏绿字此不多申谘二十九日
右唐人摹太宗文皇帝枇杷子帖真蹟一卷字蹟略肖王导于法书中自是一体淳化秘阁帖载焉惟太宗一神武定天下而天纵字学乃与繇羲辈并驱争先应姿天日雄略霆电蔼然见于尺牍间尚可髣髴其万一世近得之亲见书精稔于士习笔笔取似阁本可稽虽摹岂易得也得帖不着岁月轴玉标锦尚是先君手装与後来所得御府帖无小异益信其真而可宝云
赞曰武帝以蒲萄弊汉明皇以荔枝蹙唐彼自谓英姿之畧同曾不知邦本之易?观帝之帖视人如伤盖不特掞辞冠八代之英结字传二晋之芳又得所谓公子御说宜君之言而合乎孟轲氏保民而王也太宗皇帝处分手札御书【楷书三行】
王浦魏仁溥只今来学士院听处分十三日
右太宗睿文皇帝御书处分手札真蹟一卷五季不纲惟皇上帝诞启元圣以绍三代以挈八綋武纬文经弛张迭用维时宸藻皆所以恢雄断阐庙谟隂阖阳辟海岳震动臣尝伏閲国史范质王溥魏仁浦以翊戴勲同综天縡今御笔所召独薄仁浦二人而不及质帖尾书十三日考之建隆元年七月辛亥以河东伪宰相卫融为太府卿壬子幸宰相范质第质卧病既久上深忧之故亲往视焉按长历辛亥为十三日岂将经营太原而质方被病故不预于召耶岁月不聨书无复可以考之圣意然二相以鼎足承君之谊为前朝四近之司早昧经纶恭祗明诏其必有以感宸心备圣问或者阿衡为不召之臣良平为帷幄之佐神谟重经他有决择抑未可知也臣又闻帝以英武定天下雄槩大略寓之笔法类皆飘逸劲特建隆以後凡庙算区画军书应酬今多藏秘阁率是涂改此札凡十有七字如天临日丽端粹静严盖尊礼宰臣指授将帅自不可以竝日语宜乎其不同也浦溥字互用殆肆笔之误帖故入附马都尉李玮家有含光子臣玮印在绍定戊子三月得之高平范必成盖忠宣公纯仁之孙故家典刑故多中原遗物百拜纸赞冠于宸章
赞曰於赫炎图真主勃兴人文其昌天开神机海岳洗氛龟龙发祥明明庙谟麾指变更着于宸章十行之颁六合驿行动罔不臧片幅所传神护鬼呵积于嫌缃笔纵墨浓奇正迭参芸阁之藏臣传此札字体静严意态斋庄或指以疑臣谓不然各适所当前朝大臣帝心所祗理异寻常岂以军书龙战鹰扬而可比方或敬而咨或召而亲都俞岩廊帝心所形帝札所存默寓弛张璆琅鸣琚佩玉以趋韬锋歛鋩辟阖坤乾风霆云烟万世所望意其当时左右拱承日思赞襄君臣同心始于一堂以逹八荒後三百年来瞻奎躔犹知激昂有伟副车承平之储印以含光劫火洞昏玉?金题犹识褾装於昭帝图诏于後昆不愆不忘惟天纵之能惟心之亨惟断之刚臣得其真宝以昭之冠于百王
太宗皇帝古诗御书【草书十八行】
口口口口口口易过朝昏鹤影临棊局松花落酒盆注书销岁月点易教儿孙宿客应相笑疎慵不掩门敕　太宗皇帝御草书臣李玮恭题【隶书二行】
前一纸六字糜损【楷书卷後不着姓名】
右太宗文武皇帝御书古诗真蹟一卷参墟继伐戎弓载?人文蔚兴爰及游艺太清传历代之刻翰林置侍君之官借摹徧逮于副车搜访旁求于异国撷英漱润维圣授能天葩宸章晃耀八极迹其抚遗什以兴慨寓神毫而掞藻修然肆笔不间蒿莱盖由时邓郅平政亦多暇玉除瑶殿得以寄心俯视五季风尘之抢攘八紘六合之间不啻出焦灼而被昭囘也诗首六字已化龙梭卷末一题犹存蠧简甲第之毖藏未泯北宫之印识如存绍熙庚戌六月先臣佐大戎得之尚书臣张杓
赞曰乾德之五星旋于降娄开文祥兮太常之英姿跨颉历籀开大荒兮游艺之神?古轹今奚钟王兮维副车之题在承平时谨毖藏兮维北宫之玺施于中兴传帝皇兮维臣其得之锦?琼圅绚宸章兮太宗皇帝南牙谢熊白状【楷书七行外封一行面籖不存】
熊白五斤右伏蒙眷私远有贶及感佩之至但切下情谨修状陈谢伏惟照察谨状十二月二日特进检校太尉兼中书令行开封尹赵【花书】状
特进检校太尉兼中书令行开封伊赵匡义状谨封右太宗皇帝南牙谢熊白状并封一卷御笔书名在焉着以一印曰开封尹新铸印建隆友悌之德上与天通翼翼上都首重尹正体雄事特遹昭倚毗而当时饷问之往来酬酢之礼度盖皆与外廷等开国宏模广大明白如日丽空天伦之真声应气合如雨山云跻登羲农之基缔创一心又如左右手之相与毕力是宜亿万斯年衍宋丕图彼汉抑左官六朝置籖帅坎蛙之见局局可羞蠛蠓泰山固无以议为也帖虽吏牍而潜跃之旧名京府之新印皆于是以见物以诚致不以渎拒书以事答不以美观国初淳古气象又蔼然于盈咫尺幅之间斯盖足以竝龙阁之藏而侈下国之观矣谨按李焘续通监长编乾德三年九月乙未令中书门下枢密院三司使及台省寺监开封兴元尹皆别铸新印比书制悉增大焉革五代之弊陋也是印盖当时所铸云嘉定甲申岁六月臣遣人往比得之中原实与谢访支降二笔偕来用奉而传冠于别帖之首
赞曰鼎食之珍义比美芹致者何人姓名之已湮天笔之存龙迹纷緼暗于风尘拱护之有神字取其均楷取其陈质胜于文繄风俗之淳铸印以新系姓以亲昭哉天伦繄友悌之真鸣呼有典有则诒厥子孙此帖之传奚止乎关石之与和均臣系以诗式着厥因圣制不磨考于斯文
真宗皇帝御制朱表御书【楷书二十九行尾记两小行】
臣言臣钦承命历祗绍宗祊靡资泰紫之储仁岂获基扃之多佑向自乾文昭锡邦礼交兴云岱之峯魏脽之壤升禋而纪号奠玉而省方延丕贶于三神均太和于九域殊尤之事辉映于古今祗畏之心?兢于夙夜不敢暂形逸豫少启振矜庶保永图以承纯锡比者宗邸不谨炎燎骤兴外接端闱内延正殿既震惊之攸甚实寤寐而罔寜是以愈务侧身更思克己期膺天鉴用集民禧然惧眇姿莫谐精感虞後艰之未已倍积轸忧祈丕?之曲垂克流繁社稷?伸于仰诉冀诞照于至诚善应来同咎徵尤息誓勤育物钦答延祥臣无任恳激?祈之至谨奉表奏告以闻臣诚惶诚切顿首顿首谨言大中祥符八年六月六日嗣天子臣上表【至六月二十七日上表焚奏井上者】　龙图天章阁
天圣三年六月日奉圣旨装褫成卷
入内内侍省内侍殿头银青光禄大夫行内侍省内谒者勾当龙图天章阁飞骑尉臣裴愈入内内侍省内侍殿头朝奉郎守内侍省内侍内侍伯勾当龙图天章阁上骑都尉臣卢道隆入内内侍省内侍殿头朝奉郎守内侍省内府局令勾当龙图天章阁骑都尉臣扬承德入内内侍省内东供头奉官朝奉郎守内侍省内侍伯勾当龙图天章阁上轻车都尉臣全克隆
右真宗章圣皇帝御书御制朱表稾真蹟一卷祥符郅隆天瑞荐臻虽休勿休惟圣克念聿因仁爱以祈邦厘大矣哉肆笔之神踪廸威之寅监也陟降左右顺则弗违一谌感通遄格嘉应是书在承平时实彚藏天章阁上写以七宝砑金牋首用御制小玺後列天圣职掌官吏臣名背用天章阁印精康失守轶落人间风尘百年神物呵毖宝庆改元之正月臣在京口饷治遗间至北京得之以归褾以青绮东以缥带虽尘暗碎裂尚可想汴都列阁遗制祖宗示朴之意于是尤有考焉睠瞻西清未洗鼯穴之啸涕泗北望幸覩龙梭之神什袭敬传昧死祗赞
赞曰宋德茂三世祥符闓九清兢业帝道登陟降王心寜龙鸾夜染翰虎豹晨抽扃宸心动惕忧精思入杳冥庆隂云裔裔飙景风泠泠朱表动渊监苍旻闻德馨迢嶤瞻天章邃穆环禁庭昭囘河汉隔澒河山河腥流传几百年撝呵犹六丁金牋烟玉字蜀带要吴陵大名标北都宝庆恢中兴边尘失欧脱赵璧归连城百年神蹟晦再拜感涕零探骊方得隽负马仍腾英天心正昌唐文轨将收京愿言豁氛霾长仰奎星明
真宗皇帝南牙谢访状【楷书八行外封一行】
伏蒙殊私以元侃叨奉圣恩特垂【案此下缺佚字数未详】
口口亲王谒制前此盖无考惟淳熙翰林学士承旨洪迈之父忠宣公皓在燕山时尝得神宗为頴王时封还李受门状受之状曰右谏议大夫天章阁待制兼侍讲李受起居皇子大王而其外封题曰台衔囘纳下云皇子忠武军节度使检校太尉同中书门下平章事上柱国颍王【名】谨封名乃亲书其後受之子覆以皇缴进因藏于显谟阁故皓得之其事着于随笔迈又引钱丕行年杂纪谓仁祖为昇王受恩命丕为将作少监亦投贺状王降囘书佥字启头参稽互观囘以大状前名後押至道之制也囘书用佥启天禧之式也书名封还门状而不答治平之故事也岂随时更革定于睿断而不一耶抑友传谘记之具议顾皆不袭用耶谦尊而光卑而不可踰今帖有之矣得之与太宗南牙帖同时系之以赞式昭宸衷赞曰自虎闱之教废分絶堂陛伟圣皇之订礼得古意于胄齿南牙既启有煜朱邸锵锵佩履谒刺真委不爱尺纸锡以云体天光之下彼蔼然主器不居其贵此其所以诒天禧之谋垂治平之制臣赞而藏昭示物轨以续洪氏之秘尚宝勿替式示万世
仁宗皇帝二诗御汉体书【二纸各七行】
花领红鬃一向偏緑槐香陌欲朝天仍嫌衆里骄行疾傍镫深藏白玉鞭
庆历八年四月二十八日
腰间宝劒七星文臂上雕弓百战勲见说云中擒丑虏始知天上有将军
庆历八年四月二十八日【御押】
右仁宗神文皇帝御汉体书真蹟一卷庆历诗多睱文恬武熙严除清厢璧跗琅钮所以宣晖昭囘燀被翾肖随适而寓式抒圣心是诗之传固足以绍祖武之英踪诒太平之伟观臣沐浴遗化企瞻盛朝闻在野而不知尚占至治望乐游而如见徙有微心嘉定戍寅仲春得之中都新婺州戎帅臣张松家书本太传邓公臣士逊家旧书有南阳及宋卿等八印皆存其半盖後人所用者又有御府大小四印其一表以御押月时互载盖出同日用嫓宝藏庸示来世赞曰鸿荒有开昉颉鸟迹字学之兴亦既象物汉有议郎曰臣蔡邕帛书发奇出淳古踪千龄寥寥嗣响逾邈贞观御?淳化秘阁云汉之章施于仁皇厥惟天葩源宋跨唐万几燕闲成是肆笔弛张异用游戏如一士俗之成玄默自躬见于首篇尚絅之风安不忘危尤示注意笔墨之余又形拊髀庆历之治太平极功帝心所存天地与同春朝鸣珂秋塞沈析一视之仁昭此圣学海岳八极羲娥九霄嫓于宝藏万世见尧
仁宗皇帝浓风二字御书【楷书两纸浓字北风字差小】
浓风
右仁宗皇帝资善堂御书浓风字真蹟一卷天禧末帝在资善圣质夙成掞藻摛华时寓翰墨翰林学士臣钱惟演以左戚进因得而藏上具钱氏三印及末缝半印臣嘉定戊寅三月假守檇李有钱氏孙澥持以求售敬赎而取之
赞曰维圣肆笔根于天神踪合作皆自然劲腴华实无以偏春秋虽富力已全天禧资善环绮园只字落纸时争传煌煌翰墨二百年传家曾是金銮仙渡江丈献仍中原繄臣何人望奎躔欲知付受须瞻前印以忠孝钱家钱
仁宗皇帝净字御汉体书【绢本】
净
右仁宗皇帝御汉体书净字真蹟一卷绢本糜损惟小玺与字画岿然皆存神气轩翥笔力飘动宛有神护足为圣世瑞物臣尝考帝翰墨之祖与今帖付受之绪谨按国朝会要乾兴元年三月帝在谅闇因至定陵神御侧閲视有笔以木皮为之遂取试书数字帝素未尝攻此书偶兹閲试而笔力犹健有如夙习?命寘其书灵御前以伸哀慕及分赐执政近臣各一轴又按欧阳修归田録云仁宗万几之暇无所翫好惟亲翰墨而是书尤为神妙凡点画象物形而点最难工至和中有书待昭李唐卿撰三百点以进自谓穷尽物象上亦颇佳之乃特为清浄二字以赐之其六点尤为可絶又出三百点外臣尝藏庆历二诗字体特小意所用木皮笔盖今帖之祖也而六点出三百点外则是赐李唐卿为甚明及考中兴实録绍兴五年二月癸巳知韶州龚言序奏臣祖鼎臣事仁宗为侍御史嘉佑七年三月十八日春宴前一日上言谓久旱非宴乐时宜罢宴祈雨仁宗从之翼日驾囘中涂雨作二十三日召先臣预宴诣宝文阁赐汉体御书清浄帝佛四字兵火散失止藏浄字一轴诏宣付史馆则是龚鼎臣固尝有是赐矣而所存者止一字已归尚方臣嘉定甲申九月遗谍自北归得此于真定则与绍兴龚氏所献已灼然为二本岂言序所藏乃赐龚氏而此字则赐李氏因轶遗于中原耶然得于中兴之初与臣得于北方盖相去九十年龚李二氏之赐皆止存一浄字又岂偶然耶
赞曰淳化秘阁有晋右军王羲之帖论此书为至难叙笃好之不能叹小进之可观臣尝谓彼以法书专门犹自歉于造次穷本之艰何上圣之天纵乃得之于遗笔一试之间如至和待诏之赐答与嘉佑御史之特颁俱有取于清浄恍交辉于龙鸾意其开基百年之家法惟在乎去杀而胜残或文帝以之而致邦家之富或曹参以之而息狱市之姧此四十二年之宏规所以追帝尧之安安览中兴之史牒龚氏之传宝固已閟云章于九关後九十载李氏之轶遗乃复脱妖氛于百蛮既匪分璧免于同时乃俱窥管豹之一斑殆犹得判璋以书阳虎之玉持半玦以想王母之环固物理之有待岂神踪之或悭此天下日月以冀巾兴而臣子是有以验天道之好还也
英宗皇帝寜字御汉体书
寜【御押】
右英宗宪文皇帝御汉体书寜字真蹟一卷有御印御押表其下是书在本朝神逸清丽至昭陵而大全帝以问安视膳之余心悟神得掞藻之妙氏肖天真信乎帝王之羲献也治平止四年故宸毫睿画不大布于天下而臣独既高平范氏并得之遂与神文龙蹟竝藏宝真顾非幸欤
赞曰惟汉体书笔法之变于帝王中亦有羲献有煜昭陵蒸云激电品冠一神巾寓万善于惟治平问安视膳葩奇自然得于目见传英染华躬侍笔砚既习既观弗咤弗眩心法斯授体势亦擅故于游戏如墨帬练惟帝之圣统接尧禅追怀羹墙谋谨诒燕武存止戈威寓不战五饵匈奴三登海县耆髫茹粹支夏解辫寜人之功是履是践帝心敢知畔援歆羡妙则已具奎文式绚揭于座隅以示警勤仁皇之仁惟圣时宪猗与此寜尸居龙见苞桑其存伐柯不远事陋规随戒存药眩有籖维瑶有轴维钿系此赞诗于帖之殿
神宗皇帝龙字御汉体书
龙
右神宗皇帝御汉体书龙字真蹟一卷上有御书玺褾以白玉轴双龙腾骞制作精妙盖京师显谟阁故储臣嘉定甲申十月遗谍至汴持归以为信臣谨按本朝汉体书肇自熙陵真仁而下咸祖遗法帝虽罕传遗迹而笔意飘动得体之全维见可考金华纸与宣和冬祀诗相类而与定陵朱全不同庆历之玺大而方治平之玺小而表以御押此玺之制特圜尚是熙寜旧物
赞曰应龙之神兮休命之申兮利见大人兮四圣之传兮有笔如椽兮得龙之全兮时以乘兮世之熙寜兮骞腾兮天衢之亨兮与物惟新兮驱雷滃云兮泽沛无垠兮旋坤转乾兮声气自然兮其合以天兮嗟兮龙兮澟兮遗踪兮归来兮汉之宫兮
哲宗皇帝御书魏野诗聨帖【雨行中批三行】
洗砚鱼吞墨烹茶鹤避烟
元佑四年五月二十九日赐怀【御书押】
右哲宗钦文皇帝御书处士魏野诗聨真蹟一卷元佑在宥时登太平惟帝富于春秋元臣钜儒日陪执经词畹墨卿时寓游艺用以尊德性而道问学是帖盖清燕之余间御宸藻以为当时臣下之赐者也臣怀不知其为何人绍定戊字岁三月有高平范氏必成持以求售本忠宣公纯仁傅家之藏臣疑未能别其真鹰因书以示秘书省正字臣吴潜潜方直道山因报书为臣言比因曝书閲秘阁列圣宸章赏见帝笔法云无毫髪差殊又云阁上见存一扇面及幅纸亦各书此聨盖以赐任婆婆者皆帝肆笔意此聨之佳偶动天赏故屡入于奎文汉章之黼黻臣以是知故家文献真有足徵者慨想盛世式扬天芬
赞曰昔翰林承旨臣苏轼在访落初劝讲迩英赏赐燕于东宫侈赐诗之恩荣首进画衮云裳之篇以颂圣学之夙成?三十四字之昭回自谓与?殊而竝珍臣每诵其诗怀其人见其首陋翦桐末戒用兵凡回凤惊鸾之字皆归之主圣而时平是以知老臣之用心凛凛常在于持盈伟百年之故家传相阀之簪缨蔚文献其犹存得此幅于遗赢跫然骇目之观如复瞻黄繖之下西清臣既探九渊而得夜光遂复持支机而问客星侧闻三神山之所储是一聨者盖出于肆笔之屡形不惟足以辨其毫厘之无差亦得以窃叹夫当时师诵後先熙光缉明故游戏从容无非墨沙而笔精三薰袭藏再拜宝真虽自幸今日之获烟云章以想元佑独未知何时之遂登乐游以望泰陵也
宝真斋法书赞卷一

[book_title]卷二
钦定四库全书
宝真斋法书赞卷二
宋　岳珂　撰
历代帝王帖
徽宗皇帝临右军兰亭序御书【二十七行尾记一行】
永和九年岁在癸丑暮春之初会于会稽山阴之兰亭修褉事也羣贤毕至少长咸集此地有崇山峻岭茂林修竹又有清流激湍映带左右引以为流觞曲水列坐其次虽无丝竹管弦之盛一觞一咏亦足以畅叙幽情是日也天朗气清惠风和畅仰观宇宙之大俯察品类之盛所以游目骋怀足以极视听之娱信可乐也夫人之相与俯仰一世或取诸怀抱晤言一室之内或因寄所托放浪形骸之外虽取舍万殊静躁不同当其欣于所遇暂得于已快然自足不知老之将至及其所之既倦情随事迁感慨系之矣向之所欣俛仰之间已为陈迹犹不能不以之兴怀况修短随化终期于尽古人云死生亦大矣岂不痛哉每揽昔人兴感之由若合一契未尝不临文嗟悼不能喻之于怀固知一死生为虚诞齐彭殇为妄作後之视今亦由今之视昔悲夫故列叙时人录其所述虽世殊事异所以兴怀其致一也後之揽者亦将有感于斯文
宣和殿书
右徽宗圣文皇帝御书晋右军将军金紫光禄大夫王羲之字逸少兰亭序真蹟一卷维帝天纵博雅日新典学太平文物之盛跨汉轶唐兴书学以励能绘古图而诏後盖已扬光千载冠媺百世复因肆笔申贲前贤不泥其灋而尚其材不考其文而摭其意帝王盛心于是乎寓嘉定壬午岁江东漕幕臣赵与懃过京江以是书昇臣珂有宣和御府印具焉望瑶池之骏空想遗踪惊化壁之龙可无留恨式毖宝翰用怀天游
赞曰太霄帝君升寿丘梦中灵篆垂鸾蚪翩然下作八极游赤符羽盖临中州神机天纵凌口口日口月口孕口口口口殿前卷罳罘口口口口侍卫休昭囘云汉光正浮万象不足供雕锼兰亭当日褉事修笔力一挽回千牛不特字健文亦遒萧统作选弃不收藿羮讵识罗珍羞掎摭碔砆遗琳球帝谓口口予欲口巨笔霞练扶斗航写成斜月辉琼楼羣真鹄立光射眸六丁雷电不可求倏忽一瞬三千秋长安千门曲江头柳色曾系金口口天涯恭览涕泗流苍梧叫口口口愁
徽宗皇帝诗联扇面御书
暖河消雪带风柳散冰丝【御押】
右徽宗皇帝御书诗联扇面真蹟一卷臣得此帖时与裕陵龙字偕牒者谓是年敌人颇收拾本朝字蹟盖遁逸河南意欲复和而然帖因是多出扇敝甚乃褾而藏之
赞曰四海如春时维帝心遇物而感其传至今宫扇之存有此神翰愿扬仁风慰彼涂炭
徽宗皇帝秋赋御书【绢本界行楷书三十行】
楚襄王以云梦新秋章华遥瞩顾谓侍者言于宋玉吾闻白帝令行金乌景促凄凉兮天地之内摇落兮山川之曲昔恨何已今悲不足玉曰臣闻泬寥兮空高水清寂寞兮伤心轸情况溽暑方退凉飈乍生楚岫添碧吴江更明或当别浦或在边城莫不对景魂断嗟时骨惊至如晃曜天区萧条帝里有柳色初减有蝉声自起会牛女于银汉别昬明于漏水金盛难测火流河已漠漠凄凄乃孟秋之节矣又若律建南吕风惊北边气分琴怨时当月圆燕将蝶以朝别萤照蛩而夕翻叶黄兮露洒秦地草白兮云愁朔天凛然肃尔乃仲秋之节候焉洎乎始涨湘波初骄代马木落江上霜飞天下衣可授于中土菊方开于四野既混川岳宁殊夷夏憀栗飕飀乃季秋之气也古往今来悲乎信哉爽彻谁运昬沈洞开汉宫之扇咏垂诫郑国之兰香亦摧自然夕景方寒晨光不炽雨洗高而更碧烟凝远而逾翠千门之絺綌无彩五夜之星河有次此时羣鴈飞耒絶塞之声何处孤砧捣出幽闺之思斯则天道推移人事盛衰鹰祭鸟以当候雷收声而应期楚王乃悄尔凝睇端然益悲察荣枯之至理戒骄奢于是时
秋赋宣和殿御札
右徽宗皇帝御书秋赋真蹟一卷金缕百花装缥缘朱界玳瑁双龙轴太平盛时百工技巧咸精其事臣固闻而未之见也嘉定癸未岁九月初遣谍者得此蹟于燕时距宣和已百年矣而褾褫砥平虽间关毁摺不少损动金缕之妙细比毛髪殆与神工鬼能较奇逞异于秋毫间臣是以知史汉之称孝宣初无溢辞惊喜叹息又幸神踪之迄还殆天所昇将复见如本始地节之中兴也
赞曰帝宣和之太平兮忻朝野之多娱伟楚臣之托辞兮侈肆笔之特书猗百工之精能兮璨玳轴而金朱宛百年其如砥兮方日卷而霞舒维宸笔之天纵分臣固不得而议也若一艺之必极其致兮亦盛时之细也彼舞衣与竹矢兮犹三代之秘也知苟且之必无兮亦可观其治也在本始与地节兮汉室称为中兴岂尚方之工萃兮反有愧于西京纷天葩其在前兮晃银海其欲眩缕黄金以为饰兮骇万态而千变双龙宛其在轴兮森毛发以骨寒历溽润与埃尘兮曾不可乎犯干巫咸下招兮天门詄荡臣得而藏兮徒慨叹以兴想鸾翔龙翥兮太平之踪神睒鬼哭兮太平之工五陵松柏兮萧萧秋风此赋之传兮与天无穷
徽宗皇帝御制冬祀诗御书
宣和乙巳冬祀大礼卿以执绥侍玉辂回銮礼毕以诗来上俯同元韵赐伸仍宣示俅杰
羽卫森严锦绣城夜寒璧月有余清皇坛奠玉横参近柴燎升烟宿雾晴晏粲九天风露回雍容羣辟佩环声执绥更喜多仪肃盛事应传伯仲荣
右徽宗皇帝御书御制冬祀诗真蹟一卷臣谨按李焘续通监长编曰宣和七年十有一月丙戌有事于圜丘十二月丁未幸阳德观凝祥池中太一宫戊申诣上清储祥宫神御殿癸丑童贯至自太原先是上躬祀圆坛才下坛而金师至边密报至及欲恭谢而金兵入界报又叠至左右皆秘之但曰恐坏却恭谢凡五日报益急蔡攸始语白时中李邦彦因共奏请闻燕山有急报至乞付外廷议之恭谢以是日毕而贯囘中外泮然知为北方事作矣今考此诗盖是年礼成之後赐执绥官高伸等後五日辛卯太宰白时中方奏祥应诏付袐书省赤白囊固未彻乙观而亦未至中书也长编所书信矣左右凡臣扬埃雾以晦日月其罪可胜诛哉牋以金龙制作精妙盖与赐张瑴金华诏纸同出一时嘉定癸未岁十月臣在扬州遣谍至河南舍京师民家自言高氏子孙得此以归赞之以见燕山之得女真之交皆臣下蔽欺之过云赞曰宣和之伐燕上意本不然攸和其终贯倡于先稔衅开边以啓敌人之垂涎肇圣德之毖禋即云阳而奉瑄驰赤囊以扣阍乃閟阏而迁延自今观之鸡竿初收鸾辂载旋济济显相洋洋大篇宸笔睿藻方且侈臣下之贶而洒金华之牋是左右之臣未尝有一臣也於虖噫嚱彼蒙蔽者其忍于欺天耶然臣考圣作閲史编是岁之郊敌骑披猖虽暂壅于黈听而侧身哀痛之诏不旋踵而遽宣一念发中三灵森前臣固知其足以格帝命回天心而开中兴于万年也徽宗皇帝诸阁支降御笔【楷书三行】
龙图天章宝文显谟徽猷阁等处道场数内恩泽应支见钱者并支一半见钱一半折绢系御笔如违以大不恭论【朱印一行】
宣和七年六月二十八日未时张去为封降下【贴黄二行】右徽宗皇帝诸阁支降御笔一卷朱印其旁卷末着宣受内臣月日姓名臣谨按蔡绦国史後补曰内降自祖宗来有之但作圣旨行下崇宁有亲笔乃称御笔大观四年夏始诏违御笔以违制论六年春凡御笔颇不类上字宣和改元後内降则又时时作吏体非宫人笔札鲁公因奏曰陛下号令何可由师成体外人书上曰宫人作字旧様不佳朕教之今其书颇类男子良可嘉卿盖误矣其後始通知今?思殿文字外库使臣若杨球等掌之张补等点检小阉三四人主出纳用宝以付外处之于宣和殿之後廊但谓之东廊即其所也寔梁师成统之焉又降御笔曰诸御笔承受官司住滞一时杖一百一日徒一年一月加一等罪止流三千里又诏违御笔以大不恭论不以赦降去官原减是後凡进拟入者必祷补球辈使点窜讹舛内外相关而上但谓外廷不知也臣固尝疑其书之妄既得此帖参以臣家天笔之藏盖昭乎其不类也杨球张补之迹蔡京梁师成之罪着矣呜呼黍离百年中原霾昬东廊所须理无复存孰知此帖之得足以备太史氏之阙文耶悼羣姧之蔽欺揜遗卷而三叹得之岁月盖与太宗南牙帖同时赞曰昭囘之袐天所示风行雷厉动一世独持八柄昭驭贵驭贵驭富抑其细百年史牒记金匮木脚东廊果何地谁从六阁得幅纸朱书旁行俨如此贵璫日月书纸尾宛如宣和见宣底参稽天笔良不类恭览比方三叹喟王蔡诸臣真可罪区区球补虮蝨耳汴都旁徨尘未洗此帖间行来万里大书尊尧诋王氏责以格君法当尔姧谀直笔诛既死愿以所书裨太史
徽宗皇帝传旨御批【楷书二行御批其後】
指挥天章阁高伸每岁生日可特许前二日受赐李彦【二字亦御书】
右徽宗皇帝传旨御批真蹟一卷御笔李彦二字于後臣按汪藻所编诏旨内载高伸在宣和四年十二月辛丑自保和殿学士提举上清宝籙宫兼侍读为保和殿大学士应千恩数请给等并依昨蔡攸宣和殿大学士已得指挥生日之赐疑是此时恩数之一也李彦领西城所名位甚着命之宣旨岂以重伸之宠耶嘉定己卯臣在郎舍有市鬻者持此帖求售云高氏孙尚居帝闉之外家甚窭待此以晨炊臣以万钱得之
赞曰既侈恩数复念其初度帝之于羣臣可谓无负矣运锺阳九曾无一人能振国维拯天步以答不世之遇若人者曾何足以膺三锡之荣适所以为九府之蠧也
钦宗皇帝御押内藏御笔【行书四行】
内藏库支钱一万贯付李彀充应副道君皇后修造使用【御押】
右钦宗恭文皇帝御押内藏御笔真蹟一卷天步多囏飈囘九州倥偬戎马之时遹追曾孙之志在靖康之元所以加惠帑储为惩艾之图者至不忘也而宁亲之孝先意之承则弗敢有靳岂非养以天下圣心知所先後者欤观其幅褚以上动经?藻忧勤夙夜业业致孝实迹具在聿昭帝心又足以备史氏阙文之登载帖中内臣李某中兴後更名志道盖避建炎讳云宸章轶于北方盖多历年臣以嘉定癸未因遣间至燕境遇使者苟梦玉之还得之宣德州民间以归用旌鼎湖之遗以写羑里之愤
赞曰臣尝览史录靖康之初耿南仲等执事两宫不能谨于调娱既旋啓宣德正门之谗是以有撷景西园之居噂????一谈红紫乱朱臣以今帖考之始知天下有不可尽信之书方倥偬于艰危调军国之百需内臣传母后之旨而口墨染翰曾若顷刻之不可须字小大以体变笔欹倾而行疎是殆养志无违之孝根于圣心故得一颐指廪然不敢自安于舒徐彼李志道亦一城狐亟昇亟从俱不敢计其余是又知间言之易啓而欲泯其迹于末有原之问其视曾子盖已异世而同符矣阳九会逢数不可踰具臣匪材颠不能扶天固难窥人当豫图若是则可深责又安得肆浮云之翳以揜居诸圣灵在天奎文炳如臣时其藏以昭邦诬
钦宗皇帝御押防河御笔【楷书两行後有御押及御批支字】
内藏库取银五千两日下交割付王襃充犒设防河将兵等使用支【御押】
右钦宗皇帝御押防河御笔真蹟一卷奉亲之孝臣固尝表之矣而当时秋防之殷在国事之重莫此先者宸藻睿断盖均有考焉臣得此书与内藏帖同时赞曰军志有之兵无财士不来观当时之抢攘实欲扼蒲孟批卫怀控河津之流凘而扫敌马之氛埃捐赏如泥沙而终不能以却尝读是书而痛哭悼将臣之乏材岂皆天运之偶然其殆始于人谋之好乖是知夫挟纩之恩投醪之惠虽在上之有余而驭之失宜以致于横溃亦不得不致恨于黄金之台也高宗皇帝舞劎赋御书【界行纸上行书四十五行内胄字侧注交相字误作相交乙起】
将军以幽燕劲卒耀武穷髪俘海夷掳山羯左执律右秉钺振旅阗阗献功于魏阙上享之则钟以扞虡鼓以灵鼍千妓度舞万人高歌秦云动色渭水踵波有肉如山有酒如河君臣乐饮而一醉夷夏薰薰而载和帝谓将军拔劎起舞以张皇师旅以烜赫戎虏节八音而行八风奋两阶之干羽公于是贝胄朱綅而正色虎裘锦裼而攘臂抗棱威飘鋭气陆离于武备婆娑乎文事合桑林之容以尽其意照莲花之彩以宣其利龛然鹰扬翼尔龙骧锋随指顾锷应徊翔取诸身而耸跃上其手以激昂纵横跃颍左右交相观乎此劎之跃也乍雄飞俄虎吼摇辘轳射牛斗空中悍栗不下将久歘风落而雨来果惬心而应手尔其凌厉清淳绚练夐絶青天兮可倚白云兮可抉覩二龙之追飞见七星之明灭杂朱干之逸势应金奏之繁节至乃天轮宛转贯索回环光冲融乎其外气混合乎其间若涌云涛如飞雪山万夫为之雨汗八佾为之慙顔及乎度曲将终发机尤捷或连翩而七纵或瞬目而三接风生兮蒨斾襜襜电走兮彤庭煜煜阴冥变见灵怪离猎将鬼神之无所逃遁岂蛮夷之不足震慴嗟夫蔺子之迭跃其人未雄仲由之自卫其武未工曷若将军为百夫之特宝劎有千金之饰奋紫髯之游刃发帝庭之光色所以象大君之功亦以宣忠臣之力载歌曰洸洸武臣耀雄劎兮清边尘威远夷兮率来宾焉用轻裾之妓女长袖之才人天子穆然诏伶官斥郑卫选色者使乎军容教舞者使观乎兵势变激楚之结风为发扬之蹈厉佥谓将军之劎舞古未之至
右高宗武文皇帝御书赐先臣飞唐乔潭裴将军舞劎赋真蹟一卷按唐文粹赋在第四卷中臣珂家藏天笔盈笈大概皆兵事节度臣固尝具之甲子奏篇惟是书以游戏翰墨涣锡口口旧藏臣兄甫家嘉定辛巳岁二月始得之故弗及载有御书玺及己未小玺以殿于篇臣既系宸章复伸蠡测辄陈芜赞式着圣心
赞曰维中兴焯人文燀皇灵即清燕垂翰墨光日星揖怒蛙市骏骨期混并写古作示休宠作豪英臣有劎淬三河包两京舞絶世抉浮云开太清帝有训誓臣节式钦承谁掣肘起奋袖愤裂缨郁干将在宝匣长悲鸣後百年血郅支锷尚腥刻斯赞表帝心传龙庭
高宗皇帝韦杜三诗御书【前一诗金龙黄牋楷书七行後二诗金华红牋楷书十行】
北风昨夜雨江上早来凉楚岫千峯翠湘潭一叶黄故人湖外客白首尚为郎相忆无南鴈何时有报章早发湘潭寄杜员外院长
养拙江湖外朝廷记忆疎深惭长者辙重得故人书白发丝难理新诗锦不如虽无南过鴈看取此来鱼酬韦韶州见寄
九农成德业百祀发光辉报効神如在馨香旧不违南翁巴曲醉北鴈塞声微尚想东方朔诙谐割肉归社日
右高宗皇帝御书唐韶州刺史韦迢寄劎南节度参谋检校尚书工部员外郎杜甫一诗甫答迢一诗社日一诗凡三篇真蹟一卷前一诗书以金龙黄牋後三诗书以金华红牋天笔所掞圣意所存惟北风是歌惟南鴈是怀斯心也天明地察固昭昭矣周事者独可无将顺之心乎臣嘉定乙亥岁三月滥丞戎监与外府丞韩松同登天开图画阁偶言及金华牋事松谓今亦有此纸遂持此帖以遗臣臣既伏读因为松言所以书之意松复于臣曰子为是说固臆度耶抑有所本耶臣应之曰昔绍兴十二年九月辛丑上论及经筵赐御书扇子事圣训有曰朕閲唐史见太宗面评羣臣才德长短似有所伤今朕所书皆杜甫诗盖因以见意也金匮之藏固纪之矣谁谓燕闲肆笔之顷独无所托哉松甚然臣言勉臣笔之以宣宸衷
赞曰古者赋诗惟以言志或陈卒章或摭首意惟圣秉籙啓于多艰北乡之悲銮舆未还岁时顾瞻雪涕凝宸毫寄心亦或有取维唐二臣一唱一酬节物感怀下笔不休西清燕闲念此夐隔郁乎居南凄其望北璧跗琅钮舒卷龙牋白云其翔契阔十年臣之管窥尝读国史曹勋衣襟洪皓幅纸或恸或泣或命以官或间持书或使问安玉音琅琅具记青汗宜其注思感此归鴈三诗之作迭写杜韦社日二篇独书前诗昭哉圣情如古之赋迄其弗偿徒切舜慕霜露之履谁无此哀止或尼之谓之何哉是帖之传式嫓遗训敌忾于王见者必奋
高宗皇帝虚堂诗御书【绢本草书四行】
虚堂燕坐悄无言欲断残香冷自烟秋色满山松桂静一轮霜月泻寒泉
右高宗皇帝御书虚堂诗真蹟一卷赤水得珠兼忘天下臣闻之书传矣而今乃见之大庭穆清此诗概可想见其万一也嘉定戊辰五月臣在九江得于随龙医曾良器
赞曰淳熙词臣周必大进北宫端午帖子诗有曰聚远楼头面面风冷泉亭下水溶溶此诗之书岂其地耶杨万里赋尤袤所藏宸翰诗有曰自言天风来帝旁拾得复古殿中云一张臣得此诗岂其类耶松偃桂芳霜清月坠心斋坐忘圣处其似
高宗皇帝马盂手札御书【草书三行】
降马盂四只未得细造先抺成择无病者入细造右高宗皇帝御书马盂手札真蹟一卷有成忠郎王荩臣家以後苑工进从跸于南都实得此帖开禧乙丑七月臣得之北府任军庾时
赞曰方赤伏之集于鄗坛也外侮内讧士无解鞍马上之治方兴鸾旗之驱未还则糒水之须豆粥之进固无竢五鼎之安此帖之获盖出于当时之服官赞而旌之所以彰王业之艰难也
高宗皇帝除目手札御书【楷书十一纸第一第六纸各三行第二第十纸各四行第三纸五行第四第七第八第九第十一纸各二行第五纸一行】
张中孚除使相中彦除节度使卿等若议定今晩或二十一日可进熟状
罗汝楫除起居郎日下供职若便除中书舍人如何可奏来
程克俊除端明殿学士签书枢密院事日下供职可兼权参知政事
王?除敷文阁待制知临安府日下供职王珉除右正言日下供职施钜除参知政事郑仲熊除端明殿学士签书枢密院事并日下供职郑仲熊合得恩数并依执政例施行
汤思退除端明殿学士签书枢密院事日下供职汤思退合得恩数并依执政例施行
董德元除吏部侍郎王珉除礼部侍郎张扶除右正言徐嘉除殿中侍御史并日下供职
董德元除参知政事日下供职【案前标题注及後跋语作十一幅此分为七或有缺佚与误连之处今竝仍其旧】
右高宗皇帝御书除目手札凡十一幅真蹟一卷臣恭惟祖宗御朝以心腹寄大臣一札十行日达政本惟耆德宗工祗宣王命裒对制札罔不于德之承中书黄门时严其藏具有故事臣宝庆丙戌二月自京江饷所遣吏如建康有为秦氏鬻书者来告曰日者乳医媪入秦门见故卷轴堕房庑间扯裂过半因?以出谩从求售遂以三鐶得此以归于臣臣敛襟雪涕再拜而叹曰是固私室之藏耶蜗侵蠧毁孽子孙者其皆习所见闻而视为当然耶弃置抵掷是又忍之而不复顾耶呜呼零落散扬之余乃使臣幸而得之固足以表中兴之?谟而窃柄者之无君亦将于是乎有证矣
赞曰煜煜宣底匪天笔之比有司之谨视龙翔鸾峙维四近之委屋角之捐弃何物老妪收拾敖戏目以废纸几何其不毁臣得而装褫天殛神弃彼其之子高宗皇帝马政兵事手札御书【行书八纸第一纸十八行第二第三纸各七行第二纸有外封一行第四纸六行第五纸四行第六第七纸各二行第八纸五行】
西和州宕昌县阶州峯铁峡两处买马塲每岁起发纲马赴枢密院押纲使臣往往不得其人因公自私喂养失时多致倒毙可自二十五年为始循环拨付殿前马步三司如二十五年并拨付殿前司二十六年分拨付马步军司二十七年却拨付殿前司周而复始皆循此三年为例仍自今後令逐司当拨马年中每一纲选差有心力使臣一员军兵三十人就买马场团纲起发直赴枢密院交纳赏罚依已降指挥每二十纲更差将官一员量带白直鞍马管押使臣军兵提点纲马通计分数比附赏罚差去官兵与每日添破本等驿劵钱米往回批请所经由州县仰豫行椿办钱粮草料不得临时阙误如有少阙去处仰押纲使臣径申枢密院取旨西和州岩昌买马处夏月山水泛涨道路艰恶马多损毙可都大茶马司说谕买马客人自今後遇四月一日闭场住买至八月一日开场收买所用茶须管豫期津发在场无令阙少阻滞客人付秦桧
已降指挥起发两浙路弓弩手可委逐路帅司将诸州军见教閲人尽数起发于七月内须管并到行在不得占留仍令差得力官兵等押前来潭州驻劄
裴铎元世显陈元郭孝思所管军兵共二千七百余人可勾付行在令田师中差统领官一员将带三千人于潭州驻劄每岁一替
步军司改刺充陕西振武军黎广等五十人可令户部自到司月日为始放行诸般请给
刘绍先李显忠下人兵并拨隶步军司建康驻劄张渊阎德可勾付行在
张渊阎德官兵可尽数勾付行在令张渊阎德目下起发前去管押合用舟船令所属应副起发钱依例支右高宗皇帝御书马政兵事手札真蹟一卷臣既多得秦氏帖移节京口之再岁奉诏閲战舰因如金山主僧永聪来迎盖旧主建康蒋山刹臣所旧识因及郿?事牕为臣言曩于移忠寺僧某处亦尝得宸章一卷皆马政兵事秦氏凡朝夕裹什器撒牕牖莫匪斯比故寺僧得之亦甚富臣惊索视如其说聪因以遗臣
赞曰秦氏之不恭至矣军国之机事顾亦不复留底于有司其必有所为也今不能以考其深意然而门媪市卒之余亦及于羣缁散弃如彼盖君臣之心亦不及于蝼螘矣又何议哉又何议哉
高宗皇帝亲随手札御书【草书六行】
韩世忠下亲随人有三十余人未曾发遣前去并王权见在此可令王权管押速起发前去楚州此三十余人不系合留人
右高宗皇帝御书亲随手札真蹟一卷始秦桧将议和以蕲王韩世忠初谋劫北使张通古千洪泽指为首罪密命胡纺告捕世忠亲校耿着寘之狱时先臣飞与张俊实以宥府出分楚军谓着倡言以撼军心图叛逆且谋还世忠掌兵柄将遂以左证上逮世忠而甘心焉出使之际召先臣与俊谕之中堂授以罗织之说伪托以上意议已定矣先臣不忍世忠之以忠被祸而告之世忠号泣以愬于上上惊而诘桧故着既减死遂又移所以诬着者而诬张宪盖出一辙焉方三枢密并命而世忠独留先臣与俊不惟不释兵柄且将分总淮东军是出使也非罢兵也其意膫然可见矣桧之属先臣与俊以陷世忠是亦犹後日属张俊以陷先臣也二人受命而先臣独不肯从则先臣独归班而留俊于外着既出而宪之狱遂一力成于俊之手迁怒之本末指授之次序固应然尔不然则世忠异时之死上将临奠桧命中书吏韩瑊出危语以撼其家何以亦出于此一意度而桧于绍兴时政记所书敷陈之际曾得圣训襃张俊之功谓与世忠万万不侔又何以专及俊于通古来宣力之一说终始本末乃若是其不可渝耶今之谈者不察顾谓展燕具以待劳还初谋专为先臣之後至是皆目睫之论而未尝考夫二使并出与夫一使独留之本意也臣嘉定庚辰岁三月在建康于桧家偶得此札计其月日正在行府将出之时桧之谮忠臣盖深矣臣既重悲家祸将以着桧之用心故表之使与辨诬互见
赞曰惟帝推赤心置人腹固未尝以置卫疑大臣盖参会之狱将发于外则荧惑之言未尝造膝而密陈先臣屹然而不从故张机之巧转诿于同列而自移于厥身二事後先皆曰分军其亦可以观诬言之本根昔在唐室罗织既兴有狄仁杰独不肯引杨执柔以自伸其触柱之词曰皇天后土乃使仁杰为告密之人乎即是而论诬他人以自脱者先臣之必不能而张俊则一嗾而亟奔也此札之存足考桧谗之因薰莸未分兰艾斯焚诒于信书以订阙文
宝真斋法书赞卷二

[book_title]卷三
钦定四库全书
宝真斋法书赞卷三
宋　岳珂　撰
历代帝王帖
高宗皇帝诸门手札御书【行书两行外封半行】
自来日诸门可依旧更不搜检【御押】
右高宗皇帝御书诸门手札真蹟一卷以何内侍邵某盖当时职内省者宝庆乙酉岁五月于行都得之赞曰臣尝于亲随帖妄陈蠡测谓推心置人腹本帝盛德而桧实乘间肆其谗慝今是帖之得其见于宫掖且如此益以知臣之说非出于胷臆也
高宗皇帝蹙龙手札御书【草书三纸第一纸三行第二纸六行第三纸三行】
圣人蹙龙贵妃蹙芙蓉红大领造玉小娘子系头舌儿十副翠像生花头儿艾虎宝堦穿珠子五十条红粉纱半领末利素馨含笑荷花造一条云月勤头儿要配早来冠儿娘子底【案前标题注三纸各有行数此牵连接书兼有脱误遂不复可分今仍旧】右高宗皇帝御书蹙龙手札三幅真蹟一卷臣将指江东与帐属臣赵崇豆为僚赵故濮邸近亲其先臣诸王所藏天上遗蹟颇富是盖一嚬笑举动之微而不失其正蝉蜎蠖濩之中圣德其益可考也得以嘉定庚辰十二月
赞曰辛伯有言并后乱本惟圣齐家知益知损臣得此书反其三隅一卷之藏于昭宸谟
高宗皇帝问命手札御书【行书三行後一行草书】
阳丙戌丁酉戊子甲寅令和尚看子细写来
右高宗皇帝御书问命手札真蹟一卷绍兴间有僧某以谈命称诏舘近璫家此幅盖宸札所问也臣得是帖与蹙龙帖同时崇豆谓臣曰是盖宗藩之从北狩者上心所念频以谘询帖藏赵氏宫邸所付受盖有源流云
赞曰造命本不言命既拳拳于温凊复驰念于宗姓此盖起白云之思而负羁靮者亦得以预于考订也高宗皇帝索药手札御书【草书二行】
今日出炉药要二三钱不须圆只今便要
右高宗皇帝御书索药手札真蹟一卷臣旧闻御医曾良器为臣言帝以建炎御龙舟冲海氛因垂意药石事侍医效方技者率断以渊裁往往高卢华之上在北宫砂乙丹经品配节度尤妙得古意故能躬备五福寿轶三宗是帖以嘉定戊辰五月得之良器乃其家世所被受者
赞曰道之真以治身帝其知之矣此治身之余事也而垂意若此高五帝之寿开八荒之域有以也哉高宗皇帝御笔临吴皇象如鹰帖【草书六行】
文武将队乃俾後臣慗我皇纲董此不?古君子即戎忘身昭其果毅尚其桓桓师尚七十气冠三军诗人作歌如鹰如鸇天有泰一五将三门地
右高宗皇帝御笔临吴侍中青州刺史皇象字休明如鹰帖真蹟一卷有德寿一印绍熙辛亥岁吴琚以敷文阁待制帅襄阳还以德寿临帖六遗先臣盖北宫燕闲以书法为事故左畹均得之
赞曰书法淳古遡晋而上于上品中则有皇象汉歌大风思士之壮帝临此书猎渭怀望于昭诒谋倚重惟将岂象之临亦意之尚
高宗皇帝御笔临晋刘超如命帖【行书三行】
超死罪白如命皆令有本末保任然後受随宜分处谨白
右高宗皇帝御笔临晋卫尉零陵忠侯刘超字世瑜如命帖真蹟一卷帖出秘阁今书与阁本殆不别盖益以见天笔之妙本出吴琚家与皇象帖同得有德寿一印
赞曰临字与宸笔平时者皆不同笔以仿而工手追遗踪是谓天通
高宗皇帝御笔临晋刘惔思慕帖【草书五行】
近不成面苦後今日思慕兼摧信不自胜奈何奈何旦便寒知足下昨大顿耿耿吾其悴力重何悉
右高宗皇帝御笔临晋丹阳尹刘惔字真长思慕帖真蹟一卷唐检校刑部员外郎窦泉述书赋之称惔有曰轻浮森峭穠媚藻媷落衆木于秋杪狎羣鸥于水曲又注其下曰今见具姓名行书及草各一帖六行盖详且实矣今所临及草书五行岂又别一帖出于泉之所未见耶帖之得与卫恒帖同时
赞曰惔对桓论人物尝自称为第一大流其笔法故应有可求者矣然帖传于至德而所覩甚鲜刻汇于淳化而复不见收今观天笔之所临然後知江海之合衆流也
高宗皇帝御笔临晋卫恒往来帖【草书三行】
德寿临卫恒往来帖【御笔题籖】
往来者传卿气力故佳甚以慰思无但有信示问右高宗皇帝御书临晋长水校尉卫恒字臣山往来帖真蹟一卷按张怀瓘书断恒草书入妙隶入能卫夫人乃其从女固宜其不凡也臣从向氏得唐摹此帖盖徽猷阁直学士臣子諲蒙上赐者既赞之矣後十二年乙酉岁六月得此于中都太府寺丞韩松家有奎笔标其首又有二印
赞曰臣得此帖与旧京帖皆备其二或赞其字或赞其意俱为宝真之秘
高宗皇帝御临王羲之乡里帖【草书五行】
晋王羲之乡里帖【御笔题籖】
近因乡里人书想忧知故面惟耿耿今差否吾以日食意如差而髀中故不差以此为忧患忧不可以方力数字令弟如闻耳
唐太宗评羲之书如蛇蠖若此?者皆是盖羲之为悟法书鹅颈之间故转折与蛇蠖相似萦纡委曲不止笔法抑有腕法存焉【楷书五行】
右高宗皇帝御笔临晋王羲之乡里帖真蹟一卷御书笔法于後有龙印三前有奎标初赐敷文阁直学士米友仁後流落人间嘉泰甲子十二月臣如中都就试南宫道士刘元纲以遗臣云得之米氏之甥某赞曰昔锺繇少随刘胜入抱犊山学书後与曹操耶郸淳韦诞孙子荆等议用笔繇乃求蔡邕笔法于韦诞诞靳固不与乃坐自搥胸呕血操以五灵丹救之得活乃诞死繇知有人掘其墓遂得之由此繇笔法更妙嗟乎繇知有笔法耳安知天纵之悟又有进于是耶以死求之而不悔又安知人文之机必待圣人而闱其秘耶使繇复生于今臣知其必不徒死者矣高宗皇帝御笔临王羲之小差帖【草书三行】
王羲之小差帖
大都食小差数便自痢政由不消化故
右高宗皇帝御笔临王羲之小差帖真蹟一卷有御书题籖思陵临帖多识以龙印此亦吴琚遗先臣者赞曰临帖出于游艺必有以观笔意应龙之骧兮聊以为识
高宗皇帝御笔临王羲之嘉兴帖【草书四行青陵本】
远得嘉兴书计今日必渡喜慰可言足下忧慰今有书想足下有百信别告具之
右高宗皇帝御笔临晋王羲之嘉兴帖真蹟一卷臣嘉定戊寅岁待罪右扶风得此帖与陈逵帖同时赞曰十章之在天意似而神全臣剖嘉兴之符而乃得此书信非偶意【原本然】
高宗皇帝御笔临王操之旧京帖【行书四行】
王操之书【御书题籖】
十月十七日州民王操之顿首顿首旧京先墓毁动闻问伤恻痛不可言未得疎慰白牋不备操之再拜右高宗皇帝御笔临晋侍中尚书豫章太守王操之字子重旧京帖真蹟一卷有御书题籖臣尝于赞此帖系于三王法书门盖以八陵北望之拳拳具写圣意是时盖俄度尔绍定改元正月客有知臣好帖者得此札于中都贵璫家以遗臣问知故璫盖给事北宫者颐神大庭兼忘天下而未能忘此于宸藻游戏之间臣以是知俄度之不诬而天地大义古今盛心降衷秉彛若圣与愚俱无二本卷尾有德寿小玺申绎窥管以对在天
赞曰建炎之初国步方倾维先臣飞实从闾勍勍之使盖以保护陵寝名後绍兴中北人来盟首命先臣袛谒八陵权臣沮之托于抚循抗疏再请卒尼于行观君臣之用心未尝一日忘北望而画地者则指以为鸿毛之轻迨天临于北宫澹百虑其弗撄虽四海之坐忘友无怀与大庭独是拳拳犹托斯帖以寄情臣是以知臣之俄度足以对在天之灵参绎遗志瞻怀旧京如连璧竭忠于宗泽据山齎恨于翟兴迨先臣之秉钺始得以快孟邦杰一战之复而廪廪乎间穟投机之成既主议之坚决怅遂隔于荐馨犹不恤掁触之害事力出睿断而命巫汲祈请以抗旌于昭此心盖望乎九世而下或继乎遹骏之声臣是以览斯卷而重之以涕泗之零也
高宗皇帝御笔临陈逵十二月帖【草书三行青绫本】
十二月廿五日逵白岁终感惨寒切足下何如遣不悉陈逵
右高宗皇帝御笔临陈逵十二月帖绫本真蹟一卷上着一印臣得之与嘉兴帖同时
赞曰陈逵书法见淳化阁帖肆笔所及彼固安能窥造化之工心摹手追意者或同云章炜煌识者固知其出于淳熙之北宫也
高宗皇帝御笔临古法帖鹘等帖【草书三行绢本】
鹘等不佳都令人弊见此辈吾衰老不复堪此
右高宗皇帝御笔临古法帖鹘等帖真蹟一卷帖故绢书有一印与嘉兴帖同得而其书则考之帖家皆未之见故归之古帖云
赞曰唐太宗收贞观法书大王之草至三千纸率以一丈二尺为卷其富如此今帖所临岂其一耶虽不録于秘阁而其为晋神品昭昭矣孰考真蹟谨俟博识
高宗皇帝御笔临古法帖四皓帖【草书四行】
往事不可迢足下道高意远独步当时此乃南山四皓之俦也
赐王思恭
右高宗皇帝御笔临古法帖四皓帖真蹟一卷帖後书赐王思恭有一印不知其为何人嘉定丙子三月臣在农寺以三万钱得之
赞曰肆笔染楮惟四皓是取观帝之心岂尝一日忘万世虑耶此付托之圣独断所以开帝尧而窥伺之姧天下所以咎林甫也
高宗皇帝御批枢密院纲马奏劄【劄子吏书七行赵鼎等书名後有御批两行】
都大提举茶马司差使臣任敞管押第十四纲马五十匹除沿路寄留倒毙外见在三十匹右谨具进入取进止十二月十三日臣桧臣鼎劄子
马皆不堪披带付张俊
右高宗皇帝御批枢密院纲马奏劄真蹟一卷劄内着臣桧臣鼎名盖同时在西府嘉定丙子十一月得之中都盖忠简被桧祸因散落人间云
赞曰驵骏之用系于国微必亲也辅弼之用本乎兵有此二臣也传亦有言十年之臭莸胜薰也圣明如天所以终察乎君子之与小人也
高宗皇帝御批郑仲熊奏劄帖【劄子一十四行御批三行】
臣近尝累具劄子并面奏陈乞解罢本职事差臣一在外宫观再三之渎方俯伏俟罪廼蒙圣恩特降诏旨跪读以还感极涕零伏念臣疏远小吏误被选抡骤登华要遂赞枢庭非常之遇捐驱曷报而臣坐縻厚廪祸过灾生虽覆载函容之赐未即诛戮然自惟么麽疾戾寖加岂容贪啚伏望?慈早赐处分上以全君父之恩下以安愚臣之分取进止六月日端明殿学士左朝奉郎签书枢密院事兼权参知政事臣郑仲熊
郑仲熊除提举在外宫观任便居住职名仍旧放谢辞右高宗皇帝御批郑仲熊奏劄真蹟一卷建康有市买卒顾某者故为秦氏门隶目不别书偶臣卧疾市药辄以废纸裹药材至即此劄也臣见而惊之函介而求之如他所得诸帖多其所致呜呼神毫云藻轶于弃掷臣不得而见者可胜诧哉
赞曰奎文在天河洛之祥彼稔恶者乃不能谨其藏如大臣之奏章市卒得以持药石而代顷筐蠢彼膏粱固不当责之以敬王也
孝宗皇帝杜甫夜宴左氏庄诗御书【绢本草书九行】
风林纤月落衣露净琴张暗水流花迳春星带草堂检书烧烛短看剑引杯长诗罢闻吴咏扁舟意不忘右孝宗哲文皇帝御书杜甫夜宴左氏庄诗真蹟一卷惟绍兴淳熙天葩?藻敷瑞庆霄帝王羲献万古一遇方选得清闲之燕从容游艺超妙入神所以絜媺缣缃垂情风雅实与复古奎章相为表里双龙骧动玺识俱存肆笔所形盘拏交峙煜煜诗星于耒之阳昭回余光于焉增耀芒寒色正迨今犹可覩也臣生虽晚在绍熙庚戌岁侍先臣来辇下尚及望步辇之尘感慨鸿恩未知美报嘉定甲申王正之月始获是蹟于前扬州录事臣赵师雩顾怀陨涕敢怠毖严宸章之藏岂独私宝尚欲俾子孙世世知持护敬仰以无忘阜陵之思兹惟下臣之志爰系斯赞用旌厥衷
赞曰帝淳熙兮重华灿璧跗兮秀荂根六艺兮正以葩蔽一言兮思无邪噫後人兮谁耶有臣甫兮不浮以夸穷不诎兮之死靡他志不忘君兮于天之涯九渊兮鲸牙汹怒兮奔拏閲三百年兮鼓吹羣蛙皦如英韶兮屏淫斥哇搴月兔兮泛灵槎登钧天兮泰皇家御墨兮惊鸦十行兮整斜紫电兮丹霞因风兮尘沙臣有扁舟兮状笔竈茶愿托宝墨兮水云蒹葭光清梦兮随銮车臣身江湖兮臣心不遐
孝宗皇帝杜甫万丈潭诗御书【朱界行纸楷书十三行】
青溪合冥寞神物有显晦龙依积水蟠窟压万丈内局步凌垠堮侧身下烟霭前临洪涛寛却立苍石大山危一径尽岸絶两壁对削成根虚无倒影垂澹瀩墨如湾环底清见光彩碎孤云倒来深飞鸟不在外高萝成帷幄寒木叠旌斾远川曲通流嵌窦潜泄瀬造幽无人境发兴自我辈告归遗恨多将老斯游最闭藏修鳞蛰出入巨石碍何当炎天过快意风雨会
右孝宗皇帝御书杜甫万丈潭诗真蹟一卷诗史之名久简帝心臣固赞之矣今帖又出宸笔益见蜵蜎燕闲盖无日而不惟甫是嗜泄字下脱一濑字实肆笔之误尾有御书宝章二宝嘉定乙酉岁十月得之中都
赞曰于戏中兴驻跸东南江沱之安匪帝所堪飈起霆驱沛泽以甘慰于望霓意则可探念昔臣甫赋万丈潭谓彼应龙潜雺隐岚岂嵌窦是即岂泉石是耽救民一心大造实参方阳初骄民忧未惔彼界此疆饮瓢粟甔遵养必时毕毓毕涵亦既太甚炎威孔燂播奏之艰口口孰餤必其来苏以溉以覃帝惟明习讵不我谙升自天衢时乘其骖视此沸鑪而忍弗戡维宁亲是先匪乐之酣维复雠是怀匪垢之含鬰郁久居若古有谈毋功之幸成而德之或慙臣谓此心久居若古有谈毋功之幸成而德之或慙臣谓此心与天地三龙变难谌龙髯已毵心画之昭贲于宝函孝宗皇帝御制春词御书【草书题一行词五行尾记一行】
和志忠阮郎归
留连春意晚花稠云疎雨未收新荷池面叶齐抽凉天醉碧楼　能逹理有何愁心寛万事休人生还似水中沤金樽尽更酬
选德殿作
右孝宗皇帝御书御制春词真蹟一卷赐近档赵志忠在乾道间赵氏之孙不能保臣以嘉定乙亥八月得之都下赞曰春赋之作八荒是同掞词寄情则其余功德异玩人理存观妙臣藏其真以见电笑
孝宗皇帝古体诗二篇御书【行书十四行後批一行】
职事烦填委文墨分消散驰翰未暇食日昃不知晏沈迷簿书领囘囘自昏乱释此出西城登高且游观方塘含白水中有鳬与鴈安得肃肃羽从尔游波澜
志士惜日短愁人知夜长摄衣步前庭仰观南鴈翔景随形运流响归空房清风何飘飘微月出西方繁星依青天列宿自成行蝉鸣高树间野鸟号东厢纤云时髣髴渥露沾我裳良时无停景北斗忽低昂常恐寒节至凝气结为霜落叶随风摧一絶如流光
赐志忠
右孝宗皇帝御书古体诗二篇真蹟一卷上着御书一印诗阙一字盖避庙讳所以尊祖也肆笔适情不敢暇逸所以检身也璫辈从容禁籞使之咸识书法所以示好也因书以赐用奬勤恪所以驭幸也书法赐赵志忠得之与春词同时
赞曰闵劳序情三百篇之所由作是虽後世之诗圣意亦于此乎有托肃羽波澜沾裳露渥臣方有志于昔日又叹簿书之如昨摄衣前庭犹得以望奎星于碧落也
孝宗皇帝李广事御书【楷书十行】
李广与望气王朔语曰自汉征匈奴广未尝不在其中而诸将校尉已下材能不及中人以军功取侯者数十人广不为後人然终无尺寸功以得封邑者何也岂吾相不当侯耶朔曰将军自念岂尝有恨者乎广曰吾为陇西守羌尝反吾诱降者八百余人诈而同日杀之至今恨独此耳朔曰祸莫大于杀已降此乃将军所以不得侯者也
右孝宗皇帝御书李广事真蹟一卷帝以世雠未复垂意中原肆笔所形多及将帅事是书之作盖神武不杀之本心而舞干格苖之大略示已然之戒图方来之功固非苟然而作也臣以嘉定丙戌十月托士友得之中都贵璫家
赞曰臣侧闻昌陵之御宇也尝幸武成王庙指白起像慨然谓杀降为不武以杖画去後二百载神孙纂绪肆笔之书乃及于李广王朔之语以侯封不可以忘取其所好恶盖脗合乎皇祖然则论帝王之蹟固若有守文创业之异而其?知不杀之仁则未始不重规而叠矩也
孝宗皇帝柑橘诗扇面御书【楷书四行】
碧玉枝柯柑橘林开花结子未成金何当烂熟经霜露更约提壼一访寻
右孝宗皇帝御书柑橘诗扇面真蹟一卷上有寿皇书宝盖北宫肆笔也宝庆丁亥岁十一月得之京口赞曰寓兴而书托物而吟是岂惟有感乎岁时培植之难盖亦可见乎天地生成之心也
孝宗皇帝古诗联御书【楷书两行】
风回蕙帐炉烟袅日到松牕砚水清
右孝宗皇帝御书古诗联真蹟一卷淳熙间先臣在朝列得于玺识之流传者不复知所付受
赞曰昔世宗之雄材大畧而招申公以加璧光武之庙谟雄断而得严光于漱流岂羣贤彚征之盛朝而犹必加意于隐逸之求惟帝盛心并蓄兼收故当云起龙骧之秋虽一肆笔之间未尝忘夫裹蒲轮而访羊裘也
光宗皇帝夏竦双头牡丹赋御书【楷书二十二行】
双头牡丹赋
维五行之嘉秀锺百卉以流形伊牡丹之淑艳寔造化之鸿英杂五色以交丽间千叶以敷荣结紫心而函实散黄蘂以传馨干扶疎而四擢枝绰约以相承久潜芳于药录肆阙载于幽经首春华而擅美冠花品以腾名何分丛于帝圃遂得地于殊庭荫琪株之璀璨藉瑶草之葱青润五云之滋液对六羽之威灵吐双葩而并发效神贶以潜呈红粉敷而接萼翠香袅以联茎较穠纤而不异等高下以无倾若霞裳之对举类凤羽之偕升表两宫之?圣共一德以隆兴实诒谋之燕翼固道?之彰明愿书芳于信史永传美于千龄
右光宗温文皇帝御书夏竦双头牡丹赋真蹟一卷臣尝逮事绍熙闻之长老言癸丑之春三月金舆黄繖联幸天籞于时五殿均驩层闱曼祉重晖逮于四世累洽同乎万方一豫一游载色载笑彩衣龙衮辉动玉巵传闻是日聚景上池以双头瑞牡丹进上捧觞再拜上千万岁寿三宫欢愉俯为一釂孝治光华之盛冠轶史牒民到于今称之臣以嘉泰壬戌冬再入都偶閲帖于奉宁节度臣李孝友家恭睹是赋问知源委盖当时因有斯瑞肆笔择前代之作而有是书拜手敬观求而袭藏以侈下国赋幷题凡二百二十一字
赞曰圣孝动天瑞则应之帝开绍熙天实命之三宫燕娱爱且敬之禁籞翠华时联幸之万葩其春彩服映之玉色怡愉霞巵醟之岂乐行都民物盛之乾坤同欢康衢咏之于牣灵沼鱼鸟泳之天光下临邦家庆之煌煌牡丹奇产并之帝王称觞亲捧迎之巍巍太皇万寿称之一德隆兴圣益圣之维太平臣尝比兴之国英竦名夏则姓之穠纤艳殊美则评之仁皇之祥今亦订之尧父舜子本天性之宠楼鷄鸣久温凊之晦明节宣臣或诤之瑜瑕未昭事则镜之宸毫所传神具聼之後三十年臣则胜之金匮名山尚克证之
光宗皇帝杜甫诗联御书【草书两行】
鹅儿黄似酒对酒爱新鹅
右光宗皇帝御书杜甫诗联真蹟一卷卷上着御书印臣幼尝望睟容于清跸间天威凛然如严霜晶明万彚澂肃今窃窥笔法神心中运发为奎画殆近之矣是帖得之朝议大夫直秘阁韩松嘉定甲戌十月时簿正外府云
赞曰法书家作字以戈发为先唐太宗尝病其难工使虞世南足而全之矣淳化刊秘阁帖凡二王之书皆杂见戈体而其中鹅字独翩翩其欲仙今盖可验于旧帖之传臣按此诗虽止一联首尾凡两鹅字肆笔之妙其亦兼取乎正与权耶先以示宸藻之自然後之仿法书之已然草不失圣行不失妍臣故曰帝之书纯乎天
光宗皇帝待月诗御书【草书两行】
入夜跏趺多待月移时箕踞为看山苔生晚片应知静雪动秋根会见闲瘦鹤独随行药後高僧相对试茶间疏篁百本松千尺莫怪频频此往还
右光宗皇帝御书待月诗一篇真蹟一卷嘉定戊辰五月臣在九江得于太守韩松松故慈懿后家姻联故多藏帝翰卷末有御玺一
赞曰疏篁阴阴长松矫矫苔静云闲山清月皎乐以心会兴因天随以诗观诗是谓管窥
宁宗皇帝诗卷耳篇御书【楷书十三行】
卷耳后妃之志也又当辅佐君子求贤审官知臣下之勤劳内有进贤之志而无险詖私谒之心朝夕思念至于忧勤也
采采卷耳不盈顷筐嗟我怀人窴彼周行陟彼崔嵬我马虺隤我姑酌彼金罍惟以不永怀陟彼高冈我马玄黄我姑酌彼兕觥维以不永伤陟彼砠矣我马瘏矣我仆痡矣云何吁矣
卷耳四章章四句
右寜宗仁文皇帝御书毛诗卷耳篇真蹟一卷臣概彚羣帖冠以列圣宸章窃伏维念自嘉定初缀名拱着出入玉墀下踰十有五年幸获备九卿将明指鼎成之岁奔走原隰独不得旅臣民以望白云有遗痛焉攀髯之余窃欲访遗珠以慰赤水之思爰从神都肇获宸笔侧闻在宥天下时万几之暇留心翰墨侍臣正讲随辄自课六艺数万言并入宸藻表以岁阳之玺申以御墨之篆以纪次序流传人间随寓宝毖今他篇不复见矣骊渊既探明月独抱荆山下盼虹气腾空隽永天府一脔之珍率舞充庭九奏之盛是虽未穷王府之大观而亦足以俪昭回而想余光也况臣逮事敢忘葵倾敬陈刻椠之微以寓乌号之慕号纪宝庆时登仲秋宝函东来赎之陈氏
赞曰伟王人之典学本天纵之多能续六艺之絶业环诸儒而讲明璧跗蔚其流芳琼字焕其腾英居蠖濩而储精炳龟龙而效灵岁嘉定之辛巳历九闰而时乘旦孜孜而忘倦志兢兢而靡矜诗三百有五篇沃帝心而日聆俨露门之未竟已云章之满赢繄是诗之四章首二南而仪刑凡家齐而国治本大学之为经自求贤而审官见济济之以宁越染翰之虽同兹注意之实形昔德寿之在御尝史汉之留情传复古之奇蹟亦流辉于古荆有词臣曰万里亟再拜而震惊谓缝掖之所难而帝王之躬行今宝章之诞贲知祖武之克?殆家法之相似联自检于宫庭眇周行之下走方虺隤而于征竦昭回之景光愧抱椠之余生览盈咫之昭华想绎纯于九成得猗那而藏焉尚庙瑟之遗声
宝真斋法书赞卷三

[book_title]卷四
钦定四库全书
宝真斋法书赞卷四
宋　岳珂　撰
晋名人真蹟
王献之洛神赋帖【小楷九行】
嬉左倚采旄右荫桂旗攘皓腕于神浒兮采湍濑之玄芝余情悦其淑美兮心振荡而不怡无良媒以接欢兮托微波以通辞愿诚素之先逹兮解玉佩以要之嗟佳人之信修兮羌习礼而明诗抗琼珶以和予兮指潜渊而为期执拳拳之欵实兮惧斯灵之我欺感交甫之弃言怅犹豫而狐疑收和顔以静志兮申礼防以自持于是洛灵感焉徙倚彷徨神光离合乍阴乍阳擢轻躯以鸐立若将飞而未翔践椒涂之郁烈兮步蘅薄而流芳超长吟以慕远兮【案珂书体例每帖皆有跋冇赞此帖无跋凝系脱去】
赞曰庆云绚彩河汉萦之列星垂天日月明之先民授能维圣成之英英後先畴其胜之有晋大令父而兄之一门擅奇世共称之小楷之传抑更精之芝灵葩奇杳莫名之赐书官奴既凖?之洛神出蓝而复青之閲几何去劫火经之鬼神护持莫凭陵之煌煌炎图帝中兴之严除清厢又南荣之翰权墨衡千古程之神览睿藻二难并之一真既藏大训形之流秘下方万目惊之或轶而传式经营之十閲岁华迄克膺之竭槖以醻尚或矜之恍然旧观缄且縢之有炜庙瑟天球鸣之鄙俚混淆敢曰声之金龠玉笺谨毖扃之咨尔子孙思拱承之
王献之苏氏宝帖【草书五行米跋小楷十一行】
十二月割玉不中秋不复不得想未复还恸理为即甚省如何然胜人何庆等大军
右苏氏宝帖故连右军快雪时晴帖元丰甲子获于子美子志东探玄子国老也印二分在快雪帖合缝四角亦有褚氏印崇宁元年五月十五日易跋时甘露下吾家宝晋斋碧梧甘本
猗太宰秀当代灵襟疎冲韵迈一笔落两行带云龙廷走百怪惊电掣断兕快盘偃蹇意无在藐百川会北海人那知冠千载襄阳米芾审定真迹手装秘玩时以芾字行适一?
米元章示及二王宝墨世所罕见与予家藏十四帖笔迹深相类也叹服叹服元佑丁卯孟秋二十二日李玮题【楷书五行】
右苏氏所宝王献之十二月帖真蹟一卷宝晋米芾以赞识其後副车李玮跋具焉所谓二王者盖与右军快雪时晴帖同此书也晋代遗帖今存无几大令袭芳名父得法自心书品人神天真造妙为法书家传付之祖笔奇墨古不可殚述按宝晋书史有曰余家最上品书画用姓名字印审定真迹印神品字印平生真赏印米芾秘箧印宝晋书印米姓翰墨之印监定法书之印米姓秘玩之印玉印六枚辛卯米芾米芾之印米芾氏印米芾印米芾元章印米芾氏以上六枚白字有此印者皆絶品玉印惟着于书帖其他用米姓清玩之印皆次品也无下品者今此帖凡着二十一印凡所载印文大概毕具又印以承平礼部名表之印盖方在瑞锦窠因以官识帖首有古半印七唐褚河南家褚氏印在焉末有两古印又半印二下题君倩字印文不能别白隐约国老二字可见芾谓之苏氏宝帖盖出太简参政家耆之故藏也方芾无恙尝刻宝晋斋帖于无为此帖盖首出又有河南书标题小纸今不存其後转入中都贵游家珂嘉定庚午岁叨官故府已闻此帖名尝宛转得拭目继闻贵游死其子举书画以售人又流落他处冥搜历岁托士友以十数仅而得之盖癸未八月暌初见时已十四年矣帖三十二字以世系先後故系于晋三帖之次
赞曰世未始无帖有眼如月真赝以别帖不可无传有笔如椽舂容大篇猗欤宝晋万古一瞬厥监以心嫱嫫奚遁晋帖之存今几何人有右军之迹以竝其秀有太简之识以扬其芬奇气干霄丹霞紫云宜乎南宫之仙下睨海岳发金章宝篆之信振玉佩琼琚之作盖不如是则不足以表泰山之?检而合洞庭之拊抟也
王操之旧京帖【行书四行】
十月十七日州民王操之顿首顿首旧京先墓毁动闻问伤恻痛不可言未得陈慰白牋不备操之再拜天成二年三川搜访图书使尚书都官郎中庾传美西川访到
右晋王操之旧京帖真蹟一卷思陵临本即此帖也按右军诸子操之次长笔法之妙放当与大令相似而慰问帖率多以操之名传淳化秘阁帖比比皆是此帖旧藏天上尝见之帖石刻中禁後经赐奉宁节度李孝友奉宁祖雍王道尝起先王麾下故羣从入都其家率致问因得见之庆元己未岁六月燕酌席间举以见昇卷末有後唐天成访搜故迹并着前朝印藏书家印识及半印通十有五笔法大与淳熙阁帖第一卷所载门左帖相类白牋等字风骨如出一手信家学之有传也自癸亥定和八陵不祀主议者画伊嵩而弃之高皇每晨夕北望未始不流涕也辛巳哀痛之诏首以坏土之悲告天下於虖人谁无君彼州民者事郡将尚如是曾谓策名委质乃有愧于斯耶考心蔽罪固已上通于天矣
赞曰永嘉戎马摇乾坤渡江一马黄屋奔中原文献无复存仅有笔阵兴王门猗欤大令趾右军几年埓美名金昆片纸断烂如瑶琨鸾蛟蛇蚓置勿论为问此帖当何人豺狼父子蚁君臣纲常肇自清浊分孰能自植无君恩是时咸洛尘霾昏阡原变徙陵谷翻家人丘陇何足言痛裂乃尔摧心肝义熙九土封函关遗氓遮道挽息真矢口止诵公家坟人心大义端不泯谁其主议画淮濆伊瀍王气?膏屯悠悠千载有此臣委质无乃惭州民感叹遗墨气涌山我欲请劒同朱云收亭楸檟方成阡大呼为叫天九阍王洽永嘉帖【草书七行後两行半纸糜烂字不可辨】
永嘉路远难遂归计国士旦晚得至
右晋领军中书令王洽字敬和永嘉帖真蹟一卷按晋史洽盖始兴文献公导之子典午复兴导为宗臣洽亲承过庭之传门地人物风流典型为晋世第一是时书法高古王谢子弟无不以书名家而王门为最盛盖中原气脉之近卓然自为一派扶摇峻极如洽所书又为渡江第一晋之去今久矣世之先後何止数千岁翰墨流传岂复多存于人间此书纸素断朽几不可触而神气严慗体势具在若亲见佩玉珥貂之风度古雅瓌特又为今代第一右军尝谓弟书不减于吾信不诬也庾肩吾书品列之中下李嗣真後品升之上下张怀瓘书诂着之第二又以入妙品古今之议咸推宗马珂閲书半生既真且逸莫此轴若者嘉定戊辰岁二月得之中都官鬻者凡十七年不敢议装褫甲申三月在维扬且受代躬命工指授泛治一室覆托洁蠲为蜡池以导水浸熨累旬始就祓饰而蟫怠悠扬已觉加损盖自是不复可容手矣纸首有古印二不可识尾着小玺实在御府亦为第一帖系之以诗次于宝帖之後以侈存古之盛焉赞曰瑞牛出谷既秉金籙短辕逐犊池凤是续栖梧食竹葩奇韵馥在此宝轴手不可触神观立玉宛若在目恍其展读乌衣之曲
梁陈名人真蹟
梁阮研宰相帖【草书五行】
为异事计此事自当彻宰相汝宜秘之惟可轻心处粗言之耳吾初来本欲乞暂还拜扫除詹事意令侍临还今直被代否不知当时
右梁交州刺史阮研字文机宰相帖真蹟一卷旧尝入承平中兴御府有宣和半印绍兴全印在焉卷首标小帖着姓名并古半印七不可辨按淳化秘阁帖研有书迹在羊谘萧确之间庾肩吾尝评其书在上之下李嗣真书品则以为在中之上窦泉述书赋有软媚横流姿容美好之襃袁昂论法有贵胄失次不能排突英贤之议取予虽不同要是以书名家者今观字法与帖大类益足以验其真嘉定辛巳八月得之建康桧家
赞曰巨济取帖断于李唐而予何人波及于梁然而考硬黄之流别辨缃素之古香并之以淳化秘阁之蹟印之以绍兴御府之章於戏斯文不忝厥藏梁羊谘期聚帖【草书三行】
羊谘期聚帖【御书题籖】
期聚欵聚同岁功翔言囊昔絶因历三私仰　怀充右梁羊谘期聚帖真蹟一卷宸翰题其首开元小玺永存珍秘印具焉噫唐以前法书印识之可证者惟开元与贞观在遂良则有审定在王涯则曰永存太平则有三藐母驮范阳则有审定游艺或着龟益窦泉之号或分陶安东海之名知章以劒阁称金绎以彭城别怀瓘载永宝之字周顗纪东翰之书贵袭亭侯类分翰□概其所见大畧可观伟矣哉此帖既上于帝宸复登于相第隐然遗蹟二媺并得继入绍兴复标清赏彼辨才答萧翼以付受之绪宝晋对林希以上下之标方古以今夫岂多逊帖出桧家得以嘉定庚辰三月
赞曰色秀而古湛然银何之垂露了其非近世之楮态婉而新莹然玉壼之无尘?其似六朝之人迹澹于屡褾隐其印识之可考维唐世之宝帖出于尚方冠之题垒之一行维云汉之章历数百年之久诒彼遗丑莫之能守予得而售或指而叹曰是为开元之秘储固非王涯之所当有
陈僧智永归田赋帖【四十二行真草间列】
归田赋　张平子
游都邑以永久无明略以佐时徒临川以羡鱼俟河清乎未期感蔡子之慷慨从唐生而决疑谅天道之微昧追渔父而同嬉超埃尘而遐逝与世事乎长辞于是仲春令月时和气清江隰郁茂百草滋荣王睢鼓翼商鶊哀鸣交颈颉颃关关嘤嘤于焉逍遥聊以娱情尔乃龙吟方泽虎啸山丘仰飞纤缴俯钓长流触矢而毙贪饵吞鈎落云间之逸禽悬沈渊之鲨鰡于时曜灵俄景继以望舒极盘游之至乐虽日夕而忘劬感老氏之遗诫乃回驾乎蓬庐弹五弦之妙指咏周孔之图书挥翰墨以奋藻陈三皇之轨模苟纵心于域外焉知荣辱之所如
右陈僧智永真草归田赋真蹟一卷按张怀瓘书断永书在妙品中真如佩玉瑞委之立朝草如繋壤讴歌之乐圣体虽不同其致则一书故藏襄阳魏泰家有故南昌人装题曰虞世南有古跋曰开成五年白马寺临一过潭记今不存盖即是书也源委存于米芾书史中兴而後书入九禁宪圣慈烈皇后尝以暇日躬御翰墨临摹今在秘省羣玉堂帖第一卷中体制夺真故无少异玺刻表于思陵之录缝有苏太简家国老印四代相印武功图书审定真迹印并半印凡十三又出于淳化所赐信而可稽九代流传两朝着定圣鉴贤纪余无述焉嘉定乙亥十月得之吴韬仲纲
赞曰平子作赋六一着录前乎一千年既传于草堂之手後乎四百载仍托以稗官之目衡制永述修题珂续
宝真斋法书赞卷四

[book_title]卷五
钦定四库全书
宝真斋法书赞卷五
宋　岳珂　撰
唐名人真蹟
欧阳询阴符经帖【楷书二十七行】
经曰观天之道执天之行尽矣故天有五贼见之者昌五贼在心施行于天宇宙在乎手万化生乎身天性人也人心机也立天之道以定人也天发杀机移星易宿地发杀机龙蛇起陆人发杀机天地反覆天人合发万变定基性有巧拙可以伏藏九窍之邪在乎三要可以动静火生于木祸发必克姧生于国时动必溃知之修练谓之圣人天生天杀道之理也天地万物之盗也万物人之盗也三盗既宜三才既安故曰食其时百骸理动其机万化安人知其神之神而不知不神之所以神也日月有数大小有定圣功生焉神明出焉其盗机也天下莫不见莫能知也君子得之固穷小人得之轻命瞽者善听聋者善视絶利一源用师十倍三反昼夜用师万倍心生于物死于物机在目天之无恩而大恩生迅雷烈风莫不蠢然至乐性余至静则亷天之至私用之至公禽之制在气生者死之根死者生之根恩生于害害生于恩愚人以天地文理圣我以时物文理哲自然之道静故天地万物生天地之道浸故阴阳胜阴阳相推而变化顺矣至静之道律吕所不能契爰有奇器是生万象八卦甲子神机鬼藏阴阳相胜之术昭昭乎进乎象矣
黄帝阴符经贞观十一年丁酉岁九月□□日书与善奴
上清大洞三景弟子内供奉道士张平叔题【此题系隷书】右唐太子率更令欧阳询字信本阴符经真蹟一卷楷庄而劲严而有法纸古以香态嶮而絶真欧笔也书与善奴又与右军写乐毅论赐大令者同一体制按率更之子曰通字通师官至内史号小欧阳亦以能书称淳化阁帖中有所授笔诀亦云付善奴即其人也予壻陈天泽以宝庆乙酉五月见之中都知予笃好倾行槖购之以遗予有小玺在卷後
赞曰内史书如率令善奴秀比官奴千古会稽楷则于今重见阴符
陈子昂无端帖【草书六行】
道既不行复不能知命乐天又不能深隐于山薮乃亦时出于人间自觉是无端之人况渐近无闻不免自惜如何
右唐武后朝右拾遗清边道行军总管府军曹陈子昂字伯玉无端帖真蹟一卷有小玺在卷端并米芾审定真蹟半印一古半印四书无始末因笔陈志而已得之与昭陵册文同时
赞曰麟台正字垂拱臣手持鸿笔扶金轮喔咿自拟教牝晨尚欲圭璧全其身笔精墨妙虽有神千载乃作无端人以人废言古所闻尚可展卷书吾绅裴行俭卫公帖【草书四行】
因检文字见卫公论定襄用兵之势叹服不能已行俭右唐金牙总管幽州都督裴献公行俭字守约卫公帖真蹟一卷唐世名将公在甲乙选而以草隶名家尝自叹曰褚遂良非精笔佳墨未尝辄书不择笔墨而妍捷者余与虞世南耳所撰选谱草字杂体至数万言後为武后诏武承嗣就第取去不复行于世此帖盖追写李卫公兵事也不特妍捷之态信其所言而用兵节度心融神契盖与卫公同一轨辙高宗谓文武兼备非公孰能当之张怀瓘书断第公书法入能品信不诬矣幅纸之藏千载如对书入绍兴御府拊髀之意寓焉嘉定戊辰岁二月与怀素千文同得之官鬻者
赞曰营阵部伍妙尽四十诀而不能忘情于前辈之遗辙草字杂体多至数万言而仅能传信于後世之一编古人用心岂徒自贤精思以求全随所寓则然使用心皆如是则字法之妍何患乎不如其言今世之愚自谓兼善护前以矜名欲独擅岂知公心靡恃靡夸我藏此书以愧坎蛙
崔融荷华帖【草书十行内长者字平起】
荷华想已残处此过四夏到彼亦屡而独不见其盛则是亦可讶岂亦有缘?敝宇今岁植得千叶者数盆亦便发花相继不絶今已开□□□□颇有可观恨不与□□□□□望虽不远披对邈未可期伏纸可胜怅惘耶
右唐中书舍人崔融字安成荷华帖真蹟一卷笔势洞精纸素古雅凤骞騠骤寔为奇蹟融本文士笔法不多见开元中张说常与韦坚论近世文章谓李峤薛稷宋之问与融之文如良金美玉无施不可固笃论矣考之此帖岂翰墨之妙其得于天者亦与之相表裹?宝章之序武成之观积千古之见闻考一时之期属固已知深于书矣印以小玺并古半印二不可辨嘉定癸未岁十二月得之嘉禾王希吕尚书家赞曰六郎之风姿秀于清池初日之华蕤流景发晖种玩之谁宜有美人兮掞胸中之奇笔下其似之贺知章事宜帖【草书三行】
以诸人不至今日自当得□事宜诸人何为不报也国老题
右唐秘书监赠礼部尚书贺知章字委真事宜帖真蹟一卷镜湖老监以能书名固已见于李白之诗窦之赋今观其帖高逸豁逹乃尔精絶益信开元盛时文馆十八学士俱足以追贞观之遗风欧褚清尘尚可及也帖有小玺盖苏耆家旧藏有国老题字开禧乙丑岁三月予在京口得之故簪绅家不欲名赞曰读骑马之歌而知其人之旷逹观换鵞之诗而见其时之尊慕閲集贤之画而识其像于後世拜千秋之祠而想其高于前古稽山之云方霁镜湖之月初吐一曲浩荡千一呈露是不惟足以忘世间之尘纷而亦可因以考笔端之风度也
顔真卿朝回帖【行书六行】
不审所苦何如奉计已痊复真卿缘马病朝回已乏未遂驰谒谨勒参候不次真卿状上李太保大夫公阁下右唐太子太师赠司徒鲁郡顔文忠公真卿字清臣朝回帖真蹟一卷文与秘阁帖相似而小大不同公忠节贯穹壤笔法冠古今胷中所存凛凛不屈笔下是以言言如生百世而下尚可拜而仰也帖本家藏无得书岁月
赞曰公之素守日烈霜严公之大节斗揭岩瞻笔势所存心画可占八法具体匪柔匪銛庶彚流形如骞如潜坱圠是似端倪孰觇人以艺进公以德兼凛其高风气压万籖公神在天公书在奁系赞以藏震于壬憸
徐浩谢赐书帖【楷书七行尾批一行】
臣言伏奉诏书赐臣汉故南阳郡太平邓恢素书一十五行奇迹远至臣孤见寡闻所未遇臣当临仿冀日进益不任欣戴谨奉表以闻臣诚惶诚恐顿首死罪惠于必省之【案此五字即所谓尾批一行然文义不可解当有脱误】
昌朝观于许昌郡斋癸巳五月【楷书两行】
陈表自扬携此书并鲁公帖来见过时在白沙温陵明父【行书三行温陵明父字元系分注】
字圆熟而行笔工巧其人存心未可知也元佑三年十一月十四日熟中题【楷书四行】
明年寒食元章倦游阁观【行书两行】
晏元圭张彦通张敦叔同观于禅居寺元符庚辰【楷书一行元符庚辰字元系分注】
沈括存中观于百花堆元佑五年季春十九日书【行书两行】元符二年八月二十四日高邮道中观濓溪周寿元翁【小楷一行】
阜尝就观己巳秋八月题【楷书一行】
崇宁壬午孟夏李秉文章君邃同观于泗上通守公宇中独秀峯前【小楷两行】
右唐中书舍人尚书右丞集贤学士副知院事国子祭酒会稽郡公徐浩字季海谢书帖真蹟一卷有御府印一古半印二本朝贾曾二相光元章沈存中诸公皆书其後按史传浩以八体名天宝至德两充访图书使能精而见博固後世之所莫及而浩之祖九陇县尉师道父洺州刺史峤之真行草皆名冠古今无与为比源长流浚又非浅学得以易窥信帖传至今为可宝也嘉定庚辰岁二月得之郿坞
赞曰南阳素书浩之所珍而本朝观浩之书又皆以为絶伦今视诸贤之跋凡十有三人岁月几何又不能髣髴其清尘书意日新而迹日陈白首之攻庶几信今
张长史春草三帖【六行凡三本】
春草青青千里余边城落日见离居情知海上三年别不寄云间一雁书　旭书　隐之
昇元□年十一月□日重题印
文房检点银青光禄大夫兼监察御史臣陈遵邺文房押司官银青光禄大夫兼御史中丞臣杨德纶文房副使银青光禄大夫兼殿中侍御史臣周承望文房副使银青光禄大夫兼御史中丞臣邵周崇英殿副使知崇英院兼文房官检校工部尚书臣王绍顔【又二帖同前】唐张颠春草诗【一外籖古经纸上御书墨字一内籖青绢上御书金字】
右唐左率府长史张旭字伯高春草诗三帖真蹟各一卷其一得之中都本江南李氏故藏有建业文房三印并古印二文房官职衔鴈行于左刻在御府帖中其二得之京口锺氏卷左亦有文房印识二古印一并续卷後缝有小玺七其三得之忠训郎苟梦玉苟使蒙古还至云中以香荈易得之佑陵金字宸奎在焉首尾着政和宣和八玺亦有内府图书玺予按长史以草圣得名盖其天真烂漫妙入神品而非榘矱步武者比前後所见大体如是然一诗三帖岂伯高平生于此篇每切寄意正犹大令作洛神赋人间合常有数本之比耶一以神隽称一以法度着又何其不同也最後一轴则类後人所模仿者睿思外库如储宏辈固不可以赏鉴期所以例沾壁跗之宠殆以此故虽然既列天鉴矣讵复可以浅识汰彼其崭然露头角者亦自不可掩也因存鼎峙以俟知音赞曰夔作八音茎韺咸云娄辨五色朱紫玄纁伟絶艺之天成随所施而冠羣既运斤而荐巧亦端委而长身或有若而阙里或蔡邕而虎贲是其同者体而不同者神藻绘既後素笙镛无夺伦夫是之谓宝真张长史秋深帖【十行帖首秋深至复字行书气力字平起】
秋深不审气力复如何也藏弊何知可论河南送物人近来得京中消息承彼数年不熟忧悬不复可论不委诸小大如何为活计几日有京中信使知之当数报委曲耳
右唐张伯高秋深帖真蹟一卷按宝晋书史云真蹟四帖在杭州陆氏大姓家旧有五帖第一秋深第二前发第三汝官第四昨日第五承须今所存四帖汝官後有一古印文讹不可辨昨日承须二帖小襞纸也陆氏子素从关景仁学关因借摹三大帖余昔见石本于关中宋氏及官桂林关杞为使者语及始知石在关氏又五年官潭关?通判邵州以石本见寄又三年官杭而关景仁为钱塘令因陆氏子登第者来谒与谢而閲之独失秋深第一帖诘之颦蹙而言嘉佑中为太守沈文通借閲拆留余遣工摹余帖即归诘文通弟遫时为郡从事乃云在其侄延嗣处遂得閲徐购得之即是书也庆元辛酉岁八月有鄂州姚氏尝以西班仕孝宗朝乘轺按刑酷好帖字其家不能保故余因试漕台介僧德荗得之有古缝印及印迹可见者四并小玺在卷尾
赞曰炜五帖兮迨今信第一兮秋深彼伯高兮书淫人争取兮千金考步武兮可寻付纤穠兮何心嫓关沈兮鸣琴尚海岳兮知音
怀素千文帖【一百八十五行内称鸣毁彩明给又蓻素要任陋十二字并楷注内彩字又□草注】
千字文　敕员外散骑侍郎周兴嗣次韵
天地玄黄【至】焉哉乎也【文全】　国老题【行书】
右唐僧怀素字藏真草书千文真蹟一卷予尝得内府旧帖此书在首卷中笔劲墨妙传付甚真尝动天鉴襄阳米芾元章着宝章待访録其间第三十五事特载此书系绢本藏苏液家有沈文通刻板本行于世後入章丞相子厚家又见于书史液盖太简参政曾孙而耆国老之孙藏书精鉴为本朝第一今卷尾有国老题字及有武功印十九半印四皆苏氏遗蹟又曾入山谷家後自御府赐贵臣有山谷与贵臣家二印并一小玺在焉按朱长文续书断素长沙人自云尝观夏云随风变化顿有所悟遂至妙絶如壮士拔劒神彩动人顔鲁公尝有书云昔张长史之作也时人谓之张颠今怀素之为也仆寔谓之狂僧以狂继颠孰谓不可耶其定着入妙品今视信然又按羣玉堂帖别有千文一卷亦称素书与此敻异岂游戏翰墨随寓辄写其所出不一耶王大令之洛神赋张伯高之春草诗笔塚用工之深殆不应出其下层见叠出固应尔耳嘉定戊辰岁二月予既多得官鬻帖将归有界南货缯丝孙氏者射请囊帛得此书于故衣袽中予以二万钱取之虽绢素尘暗而神裁轩翥如非烟卿云辉焕九霄宿雾晨霭益助妍态真可宝也
赞曰鵾鹏徙海龙蛇起陆思妙天随神锺鬼哭垂露在手非烟眩目锦绂琼机光我韫椟
怀素秋风帖【十二行】
此相遇极慰积心人情逼深江事来甫尔遂不果欵悉海【案帖首及江字上下海字上下俱有阙文】我有数行泪不落十余年今日为君尽并洒秋风前
右唐僧怀素秋风帖真蹟一卷草法入圣精艺无敌纸素亦蠧朽不可触絶匪後人所能迳庭者着以御府印庆元庚申十月予来建康得之士人张琨家後二十四年卷轴经屡閲皆畟畟碎断始以癸未岁十一月重装于维扬因取而赞之
赞曰憭栗之秋骚人所悲彼僧何为乃写以辞絶艺出尘亦寄焉耳云烟苍茫在此幅纸
怀素律公帖【九行】
贫道频患脚气异常忧闷也常服三黄汤诸风疾兼心中常如刀刺乃可处方数日服不然客舍非常之忧耳律公能枉步求贫道颠草斯乃好事也奉凂不尽垂悉沙门怀素白
右怀素书律公帖臣米友仁鉴定真蹟恭跋
右唐僧怀素律公帖绢本真蹟一卷凡帖非有意于传也遇事而作合乎天真过是弗复可得矣兹帖也以问疾为酬答托诸好事寓以缣素固非无意于传也天真之合杂草而行随用无别则其所造非逢原自得者畴克尔哉按宝晋书史安师文家怀素绢帖三本此为第三元佑戊辰岁安君?至留米家月余临为乃还後有吕汲公大防已下题今归章子厚即此本也绍兴间尝入九禁遂命米友仁鉴定虽言其真而不及宝晋笃好之详岂不之考耶吕跋不复见矣小玺系识于後又刻在御府帖中继赐贵戚因遂流传人间淳熙丁酉得之中都先君手装
赞曰噫怀素善草书杂真行世所无妙之臻理不殊盍反观同其初
段文昌秋气帖【草书六行】
总不得书何为如此秋气稍冷不知当如何也有华阳消息可报委曲十四日报
右唐御史大夫段文昌字墨卿秋气帖真蹟一卷按唐世搢绅家以上逹下其制相承名之曰委曲盖今之批示也迄于国初犹多用之史传所书如高骈辈类不止一见此帖盖当时授其家隶者前有古印不可辨小玺并一小印在卷首尾得之岁嘉定庚午月黄锺日中澣售者江阴王氏
赞曰唐世士大夫委曲之逹下多矣而曰此独存其用情则通而真其下问则仁而温其字体之奇纵入神犹在所未论也於虖辨分有伦待人以身风俗其淳我思古人
裴素明日帖【草书八行】
裴素制诰书宝历元年杨嗣复相公下及第更不知闻是何薄情也明日为吾人请假一日具空绘袛望候舍却他事早见访也更无人惟有崔十学士此走状不宣素再拜二十一官郎中使君阁下二日
右唐知制诰裴素字□□明日帖真蹟一卷唐固多奇蹟如素亦未以能称而可见者如此亦足以知其习俗之不凡也嘉定辛未岁九月予因上澣过寿星山与客访古有僧録寿者逮事高庙多蓄名帖购得数纸以归始末着五印按宰相世系表素系出东眷冕之侄冔之子云
赞曰有王茂宏之笔势予非取其丽从容而大肆巧者以愧尚庶古意
唐史惟则篆千文帖【一百一十八行尾记一行帖首五行绢素断裂有字不全处内民渊基旦治几机机字并□当是避唐讳云】
果珍李柰【至】焉哉乎也
河南府阳翟县丞史惟则书【八分书一行】
右唐殿中侍御史史惟则字□□篆千字文绢本真蹟一卷上有九古印髣髴可识者曰清河德异图书缝着内殿袐书等印六经赐李氏嘉泰甲子十二月李保大孝纯饯予之官京口以为赆按惟则在法书家以能篆名窦述书赋有曰心复世业阶乎籕篆古今由中大小应变如因高而瞩远俯川陆而毕见朱长文续书断又称其与韩择木蔡有邻李潮四人皆能八分择木为妙惟则亚之而有鴈印平沙鱼跃深渊之评今此书前以篆後以八分盖兼有之矣集贤注记谓是开元时人尝以二十年三月自吏部常选入院待制仍校理述书赋续书断又谓尝为伊阙尉後至殿中是帖结衔乃云河南府阳翟县丞不着岁月其在入院之先後皆莫可考然观其书法奇妙得雅趣所谓待制殆以善书备谘访耶昔唐怀素草圣自序藏苏泌家亡其卷首一幅其文集贤校理舜钦补之今在淳熙袐阁续帖中字态如出一手几不可辨今此帖亦不存前幅安得如沧浪之书者为我成之断珪瑕璧虹气犹在顾亦可宝也已
赞曰?学在唐阳冰一夔彼秩八音各有工师斯帖之奇体微而具何以譬之磬襄鼗武
宝真斋法书赞卷五
<子部,艺术类,书画之属,宝真斋法书赞>

[book_title]卷六
钦定四库全书
宝真斋法书赞卷六
宋　岳珂　撰
唐名人真蹟
唐许浑乌?栏诗真蹟
余丱岁业诗长不知难虽志有所尚而才无可观大中三年守监察御史抱疾不任朝谒坚乞东归明年少间端居多暇因编集新旧五百篇置于几案聊用自适非求知之志也时庚午岁三月十九日于丁卯涧村舍手写此本【内御史字系续添注】
登凌歊台一首【台在当涂县北五里宋高祖所筑】
宋祖凌歊乐未回三千歌舞宿层台湘潭云尽暮山出巴蜀雪消春水来行殿有基荒荠合寝园无主野棠开百年应作万年计岩上古碑空緑苔
途经骊山一首
闻说先皇醉碧桃日华浮动郁金袍风随玉辇笙歌迥云卷珠帘劎佩高凤驾北归山寂寂龙旗西幸水滔滔贵妃殁後巡游少瓦落宫墙见野蒿
咸阳西门城楼晩眺一首
一上高城万里愁蒹葭杨柳似汀洲溪云初起日沉阁【南近磻溪西对慈福寺□】山雨欲来风满楼鸟下绿芜秦苑夕蝉鸣黄叶汉宫秋行人莫问前朝事渭水寒声昼夜流送萧处士归缑氏别业一首
醉斜鸟帽髪如丝曾看仙人一局棋宾舘有鱼为客久乡书无鴈到家迟缑山住近吹笙庙湘水行逢鼓瑟祠今夜月明何处宿九嶷云尽緑参差【内乡字元作象字注改山字元作氏字注改嶷字元作疑字从山添笔】
元日一首
高揭鸡竿辟帝阍祥风微暖瑞云屯千官共削奸臣迹万国初衔圣主恩宫殿雪华齐紫闾关河春色到青门华夷一轨人方泰莫学论兵误至尊
金陵怀古一首
玉树歌愁王气终景阳兵合画楼空梧楸远近千官塚禾黍高低六代宫石燕拂云晴亦雨江?吹浪夜还风英雄一去豪华尽惟有青山似洛中
南海府罢南康阻浅行侣稍稍登陆而遇宴饯至频暮宿东谿一首【而遇二字元作至而频字系注改】
晴滩水落涨虚沙滩去秦吴万里斜马上折残江北柳舟中开尽岭南花离歌渐怨如留客乡梦初惊似别家山鸟一声人未觉半牀春月在天涯
闻开江相国宋公下世二首
权门阴进夺移才駰骑如星堕峡来晁氏有恩忠作祸贾生无罪直为灾贞魂误向崇山殁冤气疑从汨水回毕竟功成何处是五湖云月一帆开【内忠字原系中字从心系添之笔】月落清湘棹不喧玉盃瑶瑟奠苹蘩谁令力制乘轩鹤自取机沈在槛猨位极乾坤三事贵谤兴华夏一夫冤宵衣旰食明天子日伏青蒲不为言
题汴河亭一首
广陵花盛帝东游先劈洪河一派流百二禁兵辞象阙三千宫女下龙舟凝云鼓震星辰动拂浪旗开日月浮四海义师归有道迷楼何异景杨楼
登蒜山观发军一首
羽檄徵兵急辕门选将雄虫沙忧破竹貔虎极飞蓬定系猖狂辈何烦矍铄翁更探黄石畧重振黑山功别马嘶营柳惊乌散井桐低星连宝劎残月护雕弓浪晓戈鋋裹山晴鼓角中甲开鱼照水旗扬虎挐风去想金河远行知玉塞空汉庭应有问师律在元戎
送前缑氏韦明府南游一首
酒阑横剑歌日暮望关河道直去官早家贫为客多山昏函谷雨水落洞庭波莫尽远游意故园荒薜萝题张司马灞东郊园一首
楚翁秦塞住昔事李轻车白社贫思橘青门老仰瓜读书三迳草沽酒一篱花更欲寻芝术商山便寄家【内李轻车三字无系添注】
送张处士一首
醼罢衆宾散长歌携一巵溪亭相送远山郭独归迟风槛夕云散月轩寒露滋病来双鬓白不是别离时移摄太平寄前李明府一首
病移岩邑称闲身何处风光贳酒频溪柳遶门彭泽令野花连洞武陵人娇歌自驻壼中日艳舞长留海上春早晚高台更同醉緑萝如帐草如茵
晚自东郭回留一二游侣一首
乡心迢递宦情微吏散寻幽竟落晖林下草腥巢鹭宿洞前云湿雨龙归钟随野艇回孤棹鼓絶山城掩半扉今夜西斋好风月一瓢春酒莫相
陵阳春日寄汝洛旧游一首
百年身世似飘蓬泽国移家田嶂中万顷碧波鱼恋钓九重青汉鹤愁笼西池水冷春岩雪南陌花香晚树风纵倒芳樽心不醉故人今在洛城东
将归姑孰南楼饯送前李明府一首
无处登临不系情一凭春酒醉高城暂移罗绮见山色才驻管弦闻水声花落西亭添别恨柳阴南浦促归程前期迢递今宵月更倚朱栏待月明
宣城开元寺赠元李上人二十韵一首
一鉢事南宗僧仪称病容曹溪花里别萧寺竹前逢烛影深寒殿经声彻曙钟欲斋檐睡鸽初定壁吟蛩诗继休遗韵书传永逸踪艺多人誉冾机絶道情浓汲涧缾沈藻眠堦锡挂松云鸣新放鹤池卧旧降龙露茗山厨焙霜秔野碓春梵文明处译禅衲暖时缝层塔题应徧飞轩步不慵绣梁交薜荔画井倒芙蓉翠户垂旗网朱牕列劎锋寒飈金磬响晴雪玉楼重妙理三乘逹清才万象供山高横睥睨滩浅聚艨艟微霭苍平楚残晖淡远峰林疎霜槭槭波静月溶溶劎出因雷焕琴全遇蔡邕西方如有社支许合相从
泛五云溪一首
此溪何处路遥问白髯翁佛庙千岩里人家一岛中鱼倾荷叶露蝉噪柳林风急濑鸣车轴微波漾钓筒石苔萦棹绿山果拂舟红更就前村宿村桥与剡通
津亭送张崔二侍御散北归一首
爱树满西津津亭堕泪频素车应度洛珠履更归秦水接三湘暮山通五岭春伤离与怀旧明月白头人韶州送窦司直北归一首
江曲山如画贪程亦驻舟果随岩狖落槎带水禽流客散他乡夜人归故国秋樽前挂帆去风雨在西楼再游越中伤朱庆余恊律好直上人一首
昔年湖上客留访雪山翁王氏船犹在萧家寺已空月高花有露烟合水无风处处多遗韵何情入剡中寄题商山王隐士居一首
近逢商洛客知尔住南塘草阁平春水柴门掩夕阳随蜂收野蜜寻麝采生香更忆前年醉松花满石牀留赠偃师主人一首
孤城漏未残徒侣拂征鞍洛北去愁远淮南归梦阑晓灯回壁暗晴雪卷帘寒强尽主人酒出门行路难和祠部杨员外以仆射杨公拜官致仕旧府宾僚及礼部杨侍郎同年门生先辈合醼申贺座中饮後书事一首
龙阙公卿拜後尘手持优诏挂朱轮从军幕下三千客闻礼庭中七十人锦怅丽词推北巷画堂清乐掩南邻岂同王谢山阴会空序流盃醉暮春【序字系添注】
秋日候朝一首
宵衣应待絶更筹环佩珊珊月下楼井转辘轳千树晚鏁开阊阖万山秋龙旗尽列趋金殿雉扇才分拜玉旒虚戴铁冠无一事沧江归去老渔舟【内轳字元系添注】
经李倰殿中旧宅一首
归作儒翁出致君北山谁复有移文汉庭使气摧张禹楚国怀忧送范云枫叶暗时迷旧宅茅花高处认荒坟朱弦一奏沈湘怨风起寒波日欲曛【内起寒二字元作寒起系乙转】题灵山寺行坚师院一首
西岩一迳不通樵八十持盂未觉遥龙在石潭闻夜雨鴈移沙渚见秋潮迳涵雾湿文多暗香印风吹字半消应笑南来又东去越山无路水迢迢
尝与故宋补阙次都秋夕游永泰寺後湖今复登赏怆然有感一首
西风渺渺月连天同醉兰舟未十年鵩鸟赋成人已殁嘉鱼诗在世空传荣枯尽寄浮云外哀乐犹惊逝水前日暮长堤更回首一声邻笛旧山川
京口闲居寄两都亲友一首
吴门烟月昔同游枫叶芦花并客舟聚散有期云北去浮沈无计水东流一樽酒尽青山暮千里书回碧树秋何处相思不相见凤城宫阙楚江楼
卧疾一首
寒牕灯尽月斜晖佩马朝天独掩扉清露已凋秦塞柳白云应长越山薇病中送客难为别梦里还家不当归惟有寄书书未得卧闻燕鴈向南飞
山行至双岩溪访元隐居隐居已榜舟诣开元寺水阁见送棹回已暮因赠一首
犬吠双岩碧树间主人朝出半开关汤师阁上留书别杜叟桥边载酒还栎坞炭烟晴过岭蓼村渔火夜移湾故乡芜没兵戈後凭向溪南买一山
与韬郑二秀才同舟东下洛中亲朋送至景云寺一首三十六峯同一川绿陂无路草芊芊牛羊晚食铺平地鹅鹳晴飞摩远天洛客尽回临水寺楚人皆逐下江船东西未有相逢日更把繁花共醉眠
冬日登越王台怀归一首
月沈高岫宿云开万里归心独上来河畔雪飞扬子宅海边花盛越王台泷分桂岭鱼难过瘴近衡峯鴈却回乡信渐稀人渐老只应频醉北枝梅
将赴京师津亭别萧处士二首
樽前万里愁楚塞与皇州云试潇湘雨风知鄠杜秋潮平仍倚棹月上更登楼他日沧浪水渔歌更白头津亭多别离杨柳半无枝住接猿啼处行逢鴈过时江风扬帆急山月下楼迟还就西斋寝烟波劳梦思经马镇西宅一首
将军久已殁行客自兴哀功业山长在繁华水不回乱芹侵废井荒菊上崩台惟见军中卒朝朝戏马来早发寿安济永济渡一首
东西车马尘巩洛与咸秦山月夜行客水烟朝渡人树凉风浩浩滩浅石磷磷会待功名就扁舟寄此身寓居崇圣寺送客南归一首
野寺薛萝晚官渠杨柳春归心已无限更送洞庭人闻歌一首
新秋弦管清时转遏云声曲尽不知处月高风满城塞下一首
夜?桑乾雪秦兵半不归朝来有乡信犹自寄征衣晨装一首
带月饭行侣西游关塞长晨鷄鸣远戍宿鴈起寒塘云卷四山雪风凝千树霜谁家歌舞散沈醉卧兰堂早别翛然上人一首
吴僧诵经罢败衲倚蒲团钟韵花犹敛楼阴月向残晴山开殿响秋水卷帘寒独恨孤舟去千滩复万滩早秋一首
遥夜泛清瑟西风生翠罗残萤委玉露早鴈拂银河万树晓犹密远山晴更多淮南一叶下自觉老烟波凌歊台送韦秀才一首
云起层台日未沈数村残照半岩隂野蚕成蠒桑柘尽溪鸟引雏蒲稗深帆势依依投极浦钟声杳杳隔前林故山迢递故人去一夜月明千里心
送岭南卢判官罢职归华阴别墅一首
曾事刘琨鴈塞空十年书劎任飘蓬东堂旧屈移山志南国新留煮海功还挂一帆青草上更开三迳碧莲中关西亲友如相问已许沧浪伴钓翁
赠萧兵曹先辈一首
广陵堤上昔离居帆转湘南万里余楚泽病时无鹏鸟越江归处有鲈鱼潮生水国蒹葭响雨过山村橘柚疎闻道携琴还载酒临卭休羡马相如
南海府罢归京口郊居途经大庾县留赠张明府一首楼船旌斾极天涯一劎从军两鬓华回日眼明河畔柳去时肠断岭头花陶诗尽写行过县张赋初成梦到家官满知君有归处吴王台殿旧烟霞
村舍二首
自剪青莎织雨衣村南烟火是柴扉莱妻早报蒸藜熟通子遥迎种豆归鱼下碧潭当镜跃鸟还青嶂拂屏飞花时未免人来往欲买严光旧钓矶
尚平多累自休难一日深居一日安山路有云收猎网水亭无月挂渔竿花间酒气春风远竹里棋声夜雨寒三顷湖田秋更熟北牕谁拂旧尘冠
将渡固城湖阻风夜泊水阳戍一首
行尽清溪日已暮云容山影水嵯峨樽前归客怨秋梦楼上美人凝夜歌独树高高风势急平湖渺渺月明多终期一艇载樵去来往使帆凌白波
故洛城一首
黍稷离离半野蒿昔人城此岂知劳水声东去市朝变山势北来宫殿高鵶噪暮云归古堞鴈迷寒雨下空濠可怜缑岭登仙子犹自吹笙醉碧桃
题四皓庙一首
桂花松暖庙门开独泻椒浆奠一盃秦法欲兴鸿已去汉储将废凤还来紫芝翳翳多青草白石苍苍半绿苔山下驿尘南窜路不知冠盖几人回
出关一首
朝缨初解佐江濆麋鹿心知自有羣汉囿猎稀慵献赋楚山耕早任移文卧归渔浦月连海行没尘埃花隔云关吏不行迎马笑去时无意学终军
送从兄别驾归蜀一首【从兄彦昭与桂阳令韦伯逹贞元中俱为千牛伯逹官至楚王长史亦以艺文自任长庆初非罪受谴前年会赦复故秩诏未及而身已殁从兄自蜀而南发旅观归葬灞上既而西还因抒十韵贶别】
闻与湘南令童年侍玉墀家留秦塞曲官谪瘴溪湄道直奸臣屏冤深圣主知逝川东去疾霈泽北来迟青汉龙髯絶苍山马鬛移风凄闻笛处月惨罢琴时客路黄公庙乡关白帝祠已称鹦鹉赋宁诵鶺鴒诗远道书难逹长亭酒重持当凭蜀江水万里寄相思【内塞字鹉字系添注鬛字诵字系笔误修改】
自洛东兰若夜归一首
一衲老禅牀吾生半异乡管弦愁里醉书剑梦中忙乌急山初瞑蝉稀树正凉又归何处去尘路月苍苍行次潼关驿一首
红叶晩萧萧长亭酒一瓢残云归太华疎雨过中条树色随关迥河声入海遥帝乡明日到犹自梦渔樵【内残云疎雨联元作远帆春水濶高寺夕阳条内阳字易字不成上有补绢已不存其笔画犹隐然在纸上云】别韦处士一首
南北断蓬飞别多相见稀更伤今日酒未换昔年衣旧友几人在故乡何处归秦原向西路云晚雪霏霏奉陪少师相国李公宾客相国李公宴居守仆射狄公池亭一首
池色似三湘仙舟日正长燕飞惊蛱蝶鱼跃动鸳鸯云聚歌初转风回舞欲翔暖醅松叶嫩寒粥杏花香罗绮留春意笙竽送晚光何须明月夜红烛在华堂
瞑投灵智寺渡溪不得缘江路一首
双岩泻一川回马断桥前古庙阴风地寒钟暮雨天沙虚留虎迹水滑带龙涎却下临江路潮深无渡船游谯山新兴寺宿石屏村谢叟家一首
晚过石屏村村长日易曛僧归下岭见人语隔江闻谷响寒耕雪山明夜烧云家家扣铜鼓欲赛鲁将军【村有鲁肃庙】
与羣公宴南亭一首
秋来水上亭几处似岩扃戏鸟翻红叶游龟带緑萍管弦心戚戚罗绮鬓星星行乐非吾事西斋尚有萤孟夏有怀一首
緑树?青苔柴门临水开簟凉初熟麦枕润乍经梅鱼跃海风起鼍鸣江雨来佳期今已晚日夕上高台题圣女祠一首
停车一巵酒凉叶下隂风龙气石牀湿鸟声山庙空长眉留桂緑丹脸寄莲红莫学阳台伴朝云暮雨中蒙宾客相国李公见示和宣武卢尚书以吏部高尚书自江南赴阙贶大梨重以将雏白鹇因赠五言六韵之什辄敢献和一首【内自江南赴阙五字元系添注】
巨实珍吴果驯雏重越禽摘来渔浦上携在兎园隂符谷凝丹颊风枝歛素襟刀分琼液散笼掩雪华深虎帐斋中咏龙楼洛下吟含消兼受彩应贵冢卿心
岁暮自广江至新兴往复道中留题峡山寺四首夜醉晨方醒孤吟乍失羣海鰌潮上见江鹄雾中闻未腊桃先实经冬草自薰树随山崦合泉到石棱分虎帐空林雨猿声絶岭云萧萧异乡鬓明日共?棼
薄暮缘西峡停桡一访僧鹭巢横卧柳猨饮倒垂藤水曲岩千叠云重树百层山风寒殿磬溪雨夜船灯滩涨危槎没泉冲怪石崩中台一襟泪岁抄别良朋
密树分苍壁长溪抱碧岑海风闻鹤远潭日见鱼深松盖环清韵榕根架緑隂【南方有大叶榕树横枝免者辄生根垂入地如柱大者合抱】洞丁多斵石蛮女半掏金【端州斵石涂县掏金为业】南浦惊春至西楼送月沈江流不过岭何处寄归心【内容字元系榕字修改】月在行人起千峯复万峯海虚争翡翠溪逻鬬芙蓉【南方呼市为虚呼戍为逻新州有翡翠虚芙蓉逻】古木花生斛隂池满种松【木槲花生于他树槎枿池沼多种松谓之水松松根即抱木也】火探深洞燕香送远潭龙【南方人持火于乳洞中捕燕食之康州悦城县有媪龙状如蛇常迎送舟檝或千里之外人多以金帛香火送之】蓝坞寒先烧禾堂晚并舂【种蓝多在坞中冬烧其地人以木槽舂米谓之禾堂也】暝投何处宿西峡隔云钟【内花字元作古改作高又注作花】
始至潼关一首
飞阁架层台终童此路回山形朝岳去河势抱关来鴈过秋风急鸡鸣宿雾开平生无限意驱马任尘埃【内岳字元系修改】
汤处士返初後卜居曲江一首
鴈门归去远垂老脱袈裟萧寺林为客曹溪便寄家緑琪千岁叶黄槿四时花别怨应无限门前桂水斜发灵溪馆一首
山多水不穷一叶似渔翁鸟浴寒潭日猨吟暮岭风杂英垂锦绣衆籁合丝桐应有桃溪路千岩万壑中放猨一首
殷勤解金鏁昨夜雨凄凄山浅怀巫峡水寒思建溪远寻红树宿深向白云啼便覔南归路烟丛莫自迷下第别杨至之一首
花落水潺潺十年离旧山夜愁添白发春泪减朱顔孤剑北游塞远书东出关逢君话心曲一醉灞陵间题湖州韦长史山居一首
一官惟买画公堂但得身间日自长琴曲少声重勘谱药丸多忌更寻方溪浮箬叶添醅緑泉遶松根助茗香明日鳜鱼何处钓门前春水下沧浪
过鲍溶宅有感一首
寥落故人宅重来身已亡古苔残墨沼深竹旧书堂秋色馆池静雨声云木凉无因展交道日暮倍心伤寄兄弟一首
江城红叶尽旅思倍凄凉孤梦家山远独眠秋夜长道存空倚命身贱未归乡南望仍垂泪天边鴈一行秋日一首
有计自安业秋风罢远吟买山惟种竹对客更弹琴烟起药厨晚杵声松院深闲眠得真性惆怅旧时心卜居招书侣一首
忆昨未知道临川每羡鱼世途行处见人事病来疎微雨秋栽竹孤灯夜读书怜君亦同志晩岁傍山居西山草堂一首
何处少人事西峯旧草堂晒书秋日晩洗药石泉香後岭有微雨北牕生夜凉徒劳问归路峯叠遶家乡贻隐者一首
回报隐名士英忧山兴阑求人顔色尽知道性情寛信谱弹琴误缘崖?药难东皋亦自给殊愧远相安竹林寺与李德玄别一首
骚人吟罢起乡愁暗觉年光似水流花满楚城伤远别蝉鸣萧寺喜同游前山日落杉松晚深夜风清枕席秋明日分襟人何处江南江北路悠悠
送武全通处士归章洪山一首
形影无辜消息沈登闻三击血沾襟皇纲一日开冤气青史千年重壮心却望乌台春树老独归蜗舍暮云深他时纵有徵书去雪满空山不可寻
题义女亭一首
身殁兰闺道自明郭南寻得旧池亭诗人愁立暮山碧贾客怨离春草青四座月沈疑掩镜两檐花动悟收屏至今乡裹风犹在借问谁家义女铭
寄殷尧藩先辈一首
十载闻名翰墨林为从知己信浮沈青山有雪谙松性碧落无云称鹤心带月独归萧寺远翫花频醉庾楼深寻思一见如琼树空把新诗尽日吟
吴门送振武李从事一首
晚促离筵醉玉缸伊州一曲泪双双欲携刀笔从新幕更宿烟霞别旧牕代马近秋侵紫塞吴帆乘月下清江嫖姚若使传书檄坐筑三城看受降
夜泊松江渡寄友人一首
清露白云明月天与君齐棹木兰船南湖风雨一相失夜泊横塘心渺然【内兰字作栏涂去木字添】
送人归吴兴一首
绿水棹云月洞庭归路长春桥悬酒慢夜栅集茶樯箬叶沈溪暖苹花遶郭香应逢柳太守为说过潇湘月夜期友人不至一首
坐待故人宿月华清欲秋管弦谁处醉池阁此时愁风过渚荷动露含山桂幽孤吟不可曙昨夜更登楼寄袁校书一首
扰扰换时节旧山琪树阴犹乖青汉志空负白云心广陌尘埃远重门管吹深劳歌极西望未省有知音【内极西二字元系西望字粉涂重改】
征西旧卒一首
少年乘勇气百战过乌孙力尽边城难功添上将恩晓风听戍角残日倚营门自说轻生处金疮有旧痕王秀才自越见寻不遇题诗而回因以酬寄一首南斋知数宿半为木兰开晴阁留诗徧春帆载酒回烟深扬子宅云断越王台自有孤舟兴无妨更一来送客归兰谿一首
花下送归客路长应过秋暮随江鸟宿寒共岭猨愁衆水喧严濑羣峯抱沈楼因君几南望曾向此中游赠王处士一首
归卧养天真鹿裘乌角巾荗陵闲久病彭泽醉长贫冠盖西园夜笙歌北里春谁怜清渭北又老钓鱼人送张厚浙东谒丁常侍一首
凉露清蝉柳陌空故人遥指淛江东青山有雪松当涧碧落无云鹤出笼齐唱离歌愁晓月独看征棹怨秋风定知洛下声名士共说膺门得孔融
宿松江驿却寄苏州一二同志一首
侯馆人稀夜更长姑苏城远路苍苍江湖潮落高楼迥河汉秋归广簟凉月转碧梧移鹊影露低红草湿萤光名园诗侣应多思暮醉笙歌掩画堂
寄云际寺子敬上人一首
万山秋雨水萦回红叶多从紫阁来云冷竹斋禅衲薄已应飞锡过天台
游楞伽寺一首
晚烟秋寺泛潮来水浸城根古堞摧尽日伤心人不见石楠花满旧歌台
送薛洪秀才南游访山习业一首
姑苏城外柳初凋同上江楼更寂寥绕壁旧诗尘漠漠对牕寒竹雨萧萧怜君别路随秋鴈尽我离觞任晚潮从此草玄应有处白云青嶂一相招
夜归孤山寺却寄上卢郎一首
青云有志路犹赊心在琴书似忆家醉别庾楼山色晚夜归萧寺月光斜落帆露湿回塘柳开院风惊满地花他日此身须报德莫言空爱旧烟霞
赠桐庐房明府先辈一首
帝城春牓谪云仙四海声华二十年阙下书功无後辈卷中文字掩前贤官成每喜江山静道在宁忧雨露偏自笑小儒非一鹗亦趋门屏冀相怜
赠裴处士一首
为儒白发生乡里早闻名暖酒雪初下读书山未明字形翻鸟迹诗调合猨声门外沧浪水知君欲濯缨石池一首
通竹引泉脉泓澄深室盆惊鱼翻藻叶浴鸟上松根残日留山影高风耗水痕谁家洗秋药来往自开门送苏恊律从事振武一首
琴樽诗思劳更欲学龙韬王粲暂投笔吕?初佩刀夜吟关月苦秋望塞云高去去从军乐雕飞代马豪怀政禅师院一首
山斋路几层败衲学真乘寒暑移双树尤阴尽一灯风飘高竹雪泉涨小池冰莫讶频来此修身欲到僧送荔浦蒋明府赴任一首
路长春欲尽歌怨酒初酣白社莲塘北青袍桂水南驿行盘马道船宿避龙潭真得诗人趣烟霞处处谙秋夕有怀一首
念远坐西阁华池涵月凉书回秋欲尽酒醒夜初长露白莲衣浅风清蕙带香前年此佳境兰棹醉横塘秋霁寄远一首
初霁独登赏西楼多远风横烟秋水上疎雨夕阳中高树下山鸟平芜飞草虫惟应待明月千里共君同经故行宫一首
台阁参差倚太阳年年花发满山香重门勘鏁青春晩深殿垂帘白日长草色?眠侵御路泉声呜咽遶宫墙先皇一去无回驾红粉云鬟空断肠
宣州开元寺赠惟直上人一首
曾与径山为小师十年僧行衆人知夜深月色当裨处斋後钟声到讲时经雨绿苔侵古画过秋红叶落新诗劝君莫厌江城客虽在风尘别有期
秋晩怀茅山石涵村舍一首
十亩山田近石涵石涵风俗旧曾谙檐前白艾惊春燕篱上青桑待晚蚕云暖采茶来岭北月明沽酒过溪南陵阳秋尽多归思红树萧萧覆碧潭
送令闲上人一首
近日高僧更有谁宛陵山下遇闲师东林共许三乘学南国争传五字诗初到庾楼红叶坠夜眠萧寺碧云随秋江莫惜题佳句正是磷磷见底时
送上元王明府之任一首
莫言名重懒驱鸡六代江山碧海西日照蒹葭明楚塞烟分杨柳见隋堤荒城树接沈书浦旧宅花连罨画溪官满定应归未得九重霄汉有丹梯
东游留别李业秀才一首
烦君沽酒强登楼罢唱离歌说远游文字岂劳诸子重风尘何幸故人忧一程山路长侵夜十里家书动隔秋起凭栏干各垂泪又驱羸马向东州
客有卜居不遂薄游汧陇者因题絶句一首
海燕西飞白日斜天门遥望五侯家楼台深锁无人到落尽春风第一花
送郑寂上人南游一首
儒家有释子年少学支公心出是非外迹辞荣辱中锡寒秦岭月盃急楚江风惟恐故园思山秋梨叶红霅上宴别一首
山断水茫茫洛人西路长笙歌留远棹风雨寄华堂红壁耿秋烛翠帘凝晓香谁堪从此去云树满陵阳留题李侍御宅一首
曾话平生志书斋几见留道孤心易感恩重力难酬独立千?晚频来一叶秋鸡鸣应有处不学泪空流行次白沙馆先寄上河南王侍郎一首
夜程何处宿山叠树层层孤舘开秋雨空堂停曙灯歌慙渔浦客诗学鴈门僧此志无人识明朝见李膺重哭杨攀处士二首【自号为绿云翁】
绿云多学古黄髪竟无成酒纵中山性诗留上海名读书新树老垂钓旧矶平今日悲前事西风闻哭声从官任直道几处脱长裾殁後儿犹小葬来人渐疎邻翁占池馆长吏觅图书身贱难相报平生恨有余茅山题徐校书隐居一首
深居四十年语旧泪潺潺官满春辞省兵来夜出关思随江鹤远心寄海鸥闲莫讶频相访前峯似故山题倪处士旧居一首
儒翁九十余旧向北村居生寄一壶酒死留千卷书栏摧新竹少池浅故莲疎但有子孙在带经还荷锄南邻樊明府久不还家因题林亭一首
湘南官罢不归来高阁经年掩绿苔鱼溢池塘秋雨过鸟还洲岛暮潮回阶前石隐碁终局牕外山寒酒满盃借问先生独何处遶篱疎菊又花开
下第贻友人一首
身在关西家洞庭夜寒歌苦烛荧荧人心高下月中桂客思往来波上萍马氏识君眉最白阮公留我眼长青花前失意共寥落莫遣东风吹酒醒
送杨发东归一首
江花半落燕雏飞同客长安今独归一纸乡书报兄弟还家羞着别时衣
贵游一首
朝回佩马草萋萋年少恩济卫霍齐斧钺旧威龙塞北池台新赐凤城西门通碧树开金鏁楼对青山倚玉梯南陌行人尽回首笙歌一曲暮云低
宿咸宜观一首
羽袖飘飘杳夜风翠幢归殿玉坛空步虚声尽天未晓露压桃花月满宫
紫藤一首
绿蔓穠阴紫袖低客来留坐小堂西醉中掩瑟无人会家近江南罨画溪
越中一首
石城花暖鹧鸪飞征客春帆秋不归犹自保郎心似石绫梭夜夜织寒衣
春日题韦曲席野老所居二首
背岭枕南塘数家村落长莺啼中妇懒蚕出小姑忙烟草近沟湿风花临路香自怜非楚客春望亦心伤遶舍徧桑麻村南第一家林繁树势直溪转水纹斜竹院昼看笋□栏春卖花故园归未得到此是生涯闻范秀水自蜀游江湘一首
蜀道下湘渚客帆应不迷江分三峡响山竝九疑齐秋泊鴈初宿夜吟猿正啼归时慎行李莫到古城西绿萝一首
绿萝萦数里本在草堂闲秋色寄高树昼阴笼近山移花疎处过?乐困时攀日暮微风起难寻旧迳还晚泊七里濑一首
天晚日沈沈归舟系柳阴江村平见寺山郭远闻碪树密猿声响波澄鴈影深荣华暂时事谁识子陵心子陵钓台贻行侣一首
故人天下定垂钓碧岩幽旧迹随台古高名寄水流鸟喧羣木晩蝉急衆山秋更待新安月凭君暂驻舟江上喜洛中友人继至一首
?马两河道风惊嵩少尘全家南渡远旧友北来频罢酒松桂晚赋诗兰杜春何言今夜月同是洛阳人宿东横山濑一首
孤舟路渐赊时见碧桃华溪雨滩声急岩风树势斜猕猴悬弱蔓鸂鶒睡横槎漫向山林宿无人识阮家贻迁客一首
无机还得罪直道不伤情微雨昏山色疎笼闭鹤声闲居多野客高枕见江城门外长溪水怜君又濯缨题韦山人山居一首
?药去还归家人半掩扉山风藤子落溪雨豆花肥寺远僧来少桥危客过稀不闻砧杵动应解制荷衣再寄殷尧藩一首
直道知难用经年钓水滨宅从栽竹贵家为买书贫就学多名客登朝尽故人蓬莱自有路莫羡武陵春陵阳送客一首
南楼送郢客西郭望荆门鳬鹄下寒渚牛羊归远村兰舟倚行棹桂酒掩余樽重此一留宿前汀烟水昏途经李翰林墓一首
气逸何人识才高举世疑襧生狂善赋陶令醉能诗碧水鲈鱼思青山鵩鸟悲至今孤塚在荆棘楚江湄钱唐青山李隐居西斋一首
小隐西亭为客开翠萝深处徧青苔林间扫石安棊局岩下分泉递酒盃兰叶露光秋月上芦花风起夜潮来云山遶屋犹嫌浅欲棹渔舟近钓台
与郑秀才叔侄会送杨秀才昆仲东归一首
书劎功迟白髪新异乡仍送故乡人阮公留客竹林晚田氏到家荆树春雪尽塞鸿南翥少风来胡马北嘶频洞庭烟月如终老谁是长杨谏猎臣
赠桐江隐者一首
潮去潮来洲渚春山花如绣草如茵严陵台下湘江水解钓鲈鱼能几人
送宋处士一首
卖药修琴归去迟山风吹尽桂花时世间甲子须臾事逢着仙人莫看棊
陈宫怨一首
风暖江城白日迟昔人遗事後人悲草生宫阙国无主玉树後庭花为谁
题旌儒庙一首
寒柏阴风万古悲儒冠相枕死秦时庙前亦有南山路不学老翁歌紫芝
谢亭送客一首
劳歌一曲解行舟红树青山水急流日暮酒醒人已远满天风雨下西楼
南游泊松江驿一首
漠漠故宫地月凉风露幽鸡鸣荒戍晓鴈过古城秋杨柳北归路蒹葭南渡舟去乡今已远更上望京楼松江怀古一首
故人今何在扁舟竟不归雨余山漠漠江阔树依依暮色千帆落秋声一鴈飞此时兼送别凭槛欲沾衣孤鴈一首
昔年双颉颃池上霭春晖霄汉力犹怯稻梁心已违芦洲寒独宿榆塞夜孤飞不及巢檐燕西风相逐归题李元之幽居一首
宅前云水满高兴一书生垂钓有深意望山多远情夜棊留客宿春酒劝僧倾未作干时计何人记姓名长兴里夏日寄南邻避暑一首
侯家大道傍蝉噪树苍苍开鏁洞门远卷帘高馆凉栏围红药盛架引绿萝长永日一欹枕故山云水乡天街晓望一首
晓星低未央莲阙迥苍苍叠鼓送残月疎锺迎早霜关河浮瑞气宫馆耀神光再拜为君寿南山高且长早春怀江南一首
云月有归处故山清洛南如何一花发春梦徧江潭送友人自荆襄归江东一首【时友人新丧偶】
商洛转江濆一盃聊慰君劎愁龙失伴琴怨鹤离羣楚驿枕秋水湘帆凌暮云猿声肠断夜应向雨中闻洞灵观冬青一首
霜霰不凋色两株交石坛未秋红实浅经夏绿阴寒露重蝉鸣急风多鸟宿难何如西禁柳晴舞玉栏干送客南归有怀一首
緑水暖青苹湘潭万里春瓦樽迎海客铜鼓赛江神避雨沿风岸看云渡柳津长安一盃酒座上有归人送太昱禅师一首
禅林深竹里心与径山期结社多高客登坛尽小师早秋归寺远新雨上滩迟别後江云碧南斋一首诗长安旅怀一首
久客怨良夜西风吹鴈声云移河色浅月泛露华清掩琴独凝思缓歌空寄情门前有归路迢递洛阳城春望一首
南楼春一望云水共昏昏野店归山路危桥带郭村晴烟和草色夜雨涨溪痕下岸谁家住残阳半掩门酬杜补阙初春雨中舟次横江喜裴郎中相迎兼见寄之什一首
江舘维舟为庾公暖波微绿雨蒙蒙红樯迤逦春岩下朱斾联翩晓树中柳滴圆纹生细浪梅含香艳吹轻风郢歌莫问青山吏鱼在深池鸟在笼
题卫将军庙一首【并序】
将军名逖阳羡人少习诗书仍学劎有武略二十七游并汾间神尧皇帝始揭义旗逖进备行列洎擒窦建德逖持挟枪劎前突後翼太宗顾而多之天下既定第其功拜将军宿卫以母老且病乞归侍残年辞旨哀激诏许之既而以孝敬睦闺门以然信居乡里及卒邑人怀之庙于荆溪之湄以平生弓甲悬东西庑下岁时祠祭焉或云颇福其土邑文士王敖撰碑词寔详备惜乎国史阙载其功因题诗于庙壁
武牢关下护龙旗挟槊弯弧马上飞汉业未兴王霸在秦军才散鲁连归坟穿大泽埋金劎庙枕长溪挂铁衣欲吊忠魂何处问苇花枫叶雨霏霏
送前东阳于明府由鄂渚归故林一首
结束征车换黑貂灞西风雨正萧萧荗陵久病书千卷彭泽先归酒一瓢帆背夕阳湓水阔棹经秋月甑山遥殷勤为谢南谿侣白首萤牕未见招【内盆字元作秋字注改】泛溪回寄道元上人一首
南郭烟光异世间碧桃红杏水潺潺猿来近岭猕猴散鱼下深潭翡翠闲犹阻晚风停桂檝欲乘春月访松关几回策杖终难去洞口云归不见山
留别裴秀才一首
三献无功玉有瑕更?书劎客天涯孤帆夜别潇湘雨广陌春期鄠杜花灯照水萤千点灭棹惊滩鴈一行斜关河迢递秋风急望见乡山不到家
伤虞将军一首
白首从军未有名近将孤劎到江城巴童戍久能番语代马调多解汉行对雪夜穷黄石畧望云秋计黑山程可知身死家犹远汴水东流无哭声
李定言自殿院衔命归阙拜员外郎俄迁右史因寄一首
白笔南征变二毛越山愁瘴海惊涛才归龙尾含鸡舌更立螭头运兔毫阊阖欲开宫漏尽冕旒初坐御香高吴中旧侣君先贵曾忆王祥与佩刀
右唐郢州刺史许浑所书乌?栏诗一百七十一篇真蹟分上下凡二卷织组间错辞格华古笔妙烂然见为三絶浑本丹阳人居丁卯涧予再仕是?每过其旧居遐揽云山慨想清致未尝不过车而式也安阳刘泾巨济故与宝晋同时博雅尚古诗藏其家盖与太冲序俱在秘笈第一物之数尝剪一幅易与杜介又一幅在驸马都尉王诜第书史具焉字法柳而不俗信乎其确论也予家旧传幅绢帖知其为晚唐诗嘉定癸未岁客有自中都携来者始见首卷制作脗合序着五百余篇合两者才得六十五首冥搜踰年复得後一卷略计所存未及半岂犹有待耶然书史谓泾所藏止百篇又岂未尽覩耶度王杜之所分蓄固已具是矣劎津再合已焕龙文珠浦复还益彰蠙贡两卷皆印绍兴御玺又有一半印盖唐诗之存而帝玺之信莫此若者
赞曰玉?诗府旌阳仙骖鸾翳凤珊瑚鞭羽裳云锦朝帝垣天凤戛佩披琅玕瑶阶十二琪树连珠晖璧魄环非烟手挼碧蘂丹葩鲜崑阆七七争芳妍翩焉来下探九渊攫颔惊起龙正眠茫茫尘劫今几年北斗柄烂东海田袖中琲琲辉且圆琤淙落笔如流泉乌栏锦褾余百篇狱宝上烛牛斗纒御题小玺今宛然已散复合庸非天鲸鱼东去云浪翻晴昼詄荡开虎关紫金浮玉月满川大招为赋乘槎骞
崔远送广利诗帖【楷书诗并序尾记共八行】
唐崔远送广利大师诗【御书题籖】
送广利大师归江东
楚山枫老楚江清笠挂高帆浪注罂真往本无前後际叶舟谁问去来程忘机每与鸥为伴息念应怜月共明想见家山诸弟子盛夸新赐大师名
中书侍郎平章事崔远乾宁四年季夏二十九日书右唐乾宁宰相崔远字昌之送广利诗真蹟一卷嘉定甲申九月赎之邵邸广利师吾不知其为何如人方其江东之归想见冥鸿将翔下避世网既游时贤之门亦欲因决去之机以警在位者而盛夸新赐之名崔独恋栈不念沦胥反将以腐鼠吓之卑哉见也考之年表是岁六月乙巳始拜中书侍郎而写诗之月适同斯时汲汲持凤池之名以衒鬻于缁徒之前益可羞矣卷首尾有小玺四御府印一宸奎题标目盖书法之劲尝动天鉴云
赞曰唐而乾宁果何时作书及诗且恬以嬉沦胥之不知而拳拳于一缁吁其可悲
宝真斋法书赞卷六

[book_title]卷七
钦定四库全书
宝真斋法书赞卷七
宋　岳珂　撰
唐摹晋人帖
卫恒往来帖【向氏题籖前题一行帖草书三行】
高闲手摹往来帖晋长水校尉卫恒书
往来者传卿气力顿佳甚以慰思无期但有信示问右唐人摹晋长水校尉卫恒字巨山往来帖真蹟一卷恒瓘之子素称能书有政宣半印四绍兴珍赏印二意古而态真彷佛复见前代气象非唐世笔力未易到此嘉定甲戌岁四月从向芗林之孙公起购得之标曰高闲所摹予按宝晋书史尝以戴嵩牛经太宗御笔三字者易怀素绢帖及陆机卫恒等模晋帖与数种同归刘泾谓之高闲殆无考证予故不敢以为信概之以唐庶几得实
赞曰书既造妙摹者惟欲取其肖摹既逼真题者不必托诸人以实传信万古一晋无目睫之徇视御府之印
王廙问安王秋二帖【前一帖楷书五行内诏字空阙圣体字平起後一帖章草三行】
臣廙言昨表不宣奉赐手诏伏承圣体胜常以慰下情不审宿昔复何如承郑夫人乃尔委顿今复增损伏惟哀亡愍存益劳圣心谨附承动静臣廙言
七月十三日告藉之?近日遣王秋书不具月行复半念汝独思不可堪居奈何奈何雨凉不审
右唐人摹晋侍中骠骑将军王廙字世将问安王秋二帖真蹟一卷廙以善书名见录于淳化之秘阁帖并有先朝印识予家藏最久先君手记云淳熙丙戌岁十月在广右得于钦守赵善言家亦赐书也赞曰摹法之精必验以真我见枣刻已同似人啓以楷书告以章草情敬之分于此焉考
王导怀感帖【前题一行帖五行草书】
晋仲父侍中丞相始兴文献公琅琊王导茂弘
导白改朔情增伤感湿烝自何如颇小觉损不帖有应下悬耿连哀劳满闷不具王导
右唐人摹晋丞相始兴文献公王导字荗宏怀感帖真蹟一卷上有小玺笔法盛于晋尤盛于王门导其祖也是书本在淳化袐阁帖中结字得章草之遗风妙有余而妍不足今帖乃唐世摹于硬黄纸上毫发毕备无遗憾焉先君好收唐摹帖以为虽未得真犹胜枣刻此槖中之最古者云赎之宗姓近臣家盖赐书云所得之岁月不可考
赞曰王门之书祖始兴他帖阁本皆洞精独余此帖难强名妙处顿使俗眼惊唐人硬黄昔流声纸古墨暗如晨星儿曹缄口勿浪评更看羲献森阶庭郗恢授衣帖【御书题籖标记一行帖行书九行】
晋郗恢授衣帖【御书】
晋镇军将军东安忠侯高平郗恢道嗣
九月十五日恢白授衣感深得去四月书为慰已冷比何如吾至顿弊力遣不具郗恢敬谓承不上下告念驰悚贤兄可行上下万福慰不宁兄无近告驰情第二儿今东分张罔罔
右唐人摹晋镇军将军东安忠侯郗恢授衣帖真蹟一卷郗氏自鉴而昙曰俭处约曰恢道嗣皆其子也世以书法着按窦述书赋有曰处约道嗣家之後俊取草势而兄优谨真书而弟润恢之竞爽有自来矣书有御题小玺并流传二印识存焉摹迹与王方庆赐帖相类盖先君故藏
赞曰郗姓三传而至恢晋代七革而为唐书以世而能摹以久而彰予将因高平之奕叶而撷千古之遗芳於戏道徽尚其不亡兹其足以侈摹帖之藏唐人摹二王帖【贞观煟兴传自兰亭神与其能承诏作程一门接武洛神之赋放于後人邯郸失步】
冯承素兰亭叙【二十八行尾记小楷两行】
永和九年岁在癸丑暮春之初会于会稽山阴之兰亭修褉事也羣贤毕至少长咸集此地有崇山峻岭茂林修竹又有清流激湍映带左右引以为流觞曲水列坐其次虽无?竹管弦之盛一觞一咏亦足以畅叙幽情是日也天朗气清惠风和畅仰观宇宙之大俯察品类之盛所以游目骋怀足以极视听之娱信可乐也夫人之相与俯仰一世或取诸怀抱晤言一室之内或因寄所托放浪形骸之外虽趣舍万殊静躁不同当其欣于所遇蹔得于已快然自足曾不知老之将至及其所之既倦情随事迁感慨系之矣向之所欣俛仰之间已为陈迹犹不能不以之兴怀况修短随化终期于尽古人云死生亦大矣岂不痛哉每揽昔人兴感之由若合一契未尝不临文嗟悼不能喻之于怀固知一死生为虚诞齐彭殇为妄作後之视今亦犹今之视昔悲夫故列叙时人録其所述虽世殊事异所以兴怀其致一也後之揽者亦将有感于斯文
贞观五年八月二十九日臣承素奉敕模
右唐冯承素橅王羲之兰亭叙臣米友仁鉴定恭跋【行书两行】
右唐贞观将仕郎直弘文舘冯承素奉诏摹修禊帖真蹟一卷太宗天造翰艺储神缃素萧轺南驾辨椟西来缅观羣臣仁智之情毕奏从官步趋之技承素其一也按何延之记谓当时供奉榻书曰赵模曰韩道政曰诸葛贞实偕肄笔各有数本以分赐皇太子诸王近臣流传几百年以元和十三年诏取入九禁又五百载乃入御府有小玺一又印缝二古篆不可识首尾有裴氏等印三其後着米存仁鉴定考之宝晋书史载苏耆家有兰亭三本内次本少长字世传衆本皆不及长字其中二笔相近末後捺笔钩回笔锋直至起笔处怀字内折笔转笔抹笔皆转侧褊而见锋蹔字内斤字足字转笔贼毫随之于斫笔处贼毫直出其中世之模本未尝有也耆题以为褚遂良芾辨其非定为承素辈且制赞以表之今閲此本蹔字贼毫所出无?髪异殆是茧纸旧帖有此一笔故凡亲见真蹟于昭陵未閟之先者其临摹之手不约而同不惟是帖足以信千古之传而芾之精鉴至是殆尤不可及也嘉定壬午岁二月托人从故循邸赎之凡三易所托而後至想山阴之手泽未见英姿听空谷之足音讵无喜色式昭传绪以觌前徽
赞曰猗应龙蟠九嵕抱骊珠閟含风见似人喜若跫作者谁臣姓冯
吴通微临兰亭叙帖【二十九行尾记四行系界行纸内旧注崇山二字并移入正行旧涂改悲夫处亦不复摹首行止于初字盖以意临写故独与衆本不同云】
永和九年【文同上】
大中大夫行尚书职方郎中知制诰充翰林学士东海县开国男吴通微临书时贞元四年岁次戊辰四月己卯朔十一日己丑记
右唐人吴通微临王右军兰亭叙真蹟一卷具着官位岁月有小玺并古印文二与行业赞同得于中都按唐史有吴通玄尝与陆贽窦参同时亦践北门盖昆仲也笔灋淳古题名端劲有鴈塔之碑可考其非赝
赞曰褉帖之亡坏土其朽至于贞元夫岂一手彷佛之传烂如晨星尚胜定武以石得名
右军初月帖【草书六行】
初月一日羲之白忽然新故之际致叹良深君亦同怀近信过得告故云腹痛悬情灾雨以复何似气力能胜不谋为尔耳力不次王羲之
右唐人摹王右军初月帖真蹟一卷笔势婉遒具有法则独纸素不与他帖类似唐末者有小玺在卷端先君以淳熙庚子岁中秋并遣信帖得之赵千里赞曰唐摹之传取奇古髣髴硬黄疑此楮我从眼力别瑶珷安得庸奴字如许
右军遣信帖【行书三行】
顷日亲亲径过诸婚经恤体察力不复堪之故未复遣信耳　怀充
右唐人摹王右军遣信帖真蹟一卷得之与初月帖同时有前朝印字体古而逸非苟作者
赞曰笔健而奇而纸素犹近时彼摹者吾不能知其为谁忘筌与蹄庶几得之
右军留女帖【草书两段六行】
吾去日欲留女过吾去自当送之想可垂许一出未知还期是以昨即得丹阳水丘书与足下书同官不送往还
李常公择盥手观此帖元章知之当为出数本矣【楷书四行元章字平起】
丁卯仲秋六日观于从道甥家【草书两行】
中散大夫会稽县开国子锺离景伯公序观【草书两行】人言观元章书必数步立不得近他日殆不然故敢书于此子发【行书三行】
右唐摹王右军留女帖真蹟一卷予在建康初访帖于故室桧之孙有某者不肖游娼肆荡无一簪几不能自存初以此求售于所托上有绍兴一玺前後有古半印八中缝有古墨印一皆不可辨纸甚类唐硬黄而尤奇末着本朝李公择锺离等四跋盖赐书明甚予以二十万钱得之某大喜于是帖陆续来矣帖字四十八古雅不可名状帖之标曰右军真蹟予审定为唐摹盖以三事与故藏晋帖纸既不类而与唐行业赞昭陵册文皆一种硬黄一也宝晋洗手帖曰每得一书背讫入奁印以米姓袐玩书印閲书之法洗二案相比某濯手亲取展以示客客拱而凭空案从容细閲某趋步于其前客云展某展客云卷某卷惟命客据案甚尊某执事甚畀舍佚执畀者止欲不以手衣振拂之尔盖宝晋病洁故其言如此今详跋语有盥手而观元章知之当为出数本又有人言观元章书必数步立不得近他日殆不然是皆戏宝晋语而跋卷末有半印存米姓二字较之家藏帖印又非袐玩印乃清玩印也正是帖下文所谓以待不可告语之客者使其为真则在玩袐久矣是以为唐摹无疑二也帖字并大令十二月帖中令永嘉帖奇崛则无差别而神观有异三也予虽定着如此而付受有绪合作自然审而信之犹当以竢博雅之君子赞曰或真或摹斯焉取诸是出于偃月之储垂胄同仇于门之鱼予将比乎邾
右军河南帖【草书八行】
适重熙书如此果尔乃甚可忧张平不立势向河南者不知诸侯何以当之熙表故未出不说说荀候疾患想当转佳耳若熙自勉此一役当可言浅见实不见今时兵任可处理
右唐人摹右军河南帖真蹟一卷有小玺并藏书家大小全印五半印一帖在淳化阁帖中与率更何如帖同岁月得之左畹吴氏按晋史孝宗永和七年二月赵并州刺史张平降秦十一月征西大将军荆州刺史桓温闻石氏乱请北伐既而中止八年春中军将军扬州刺史殷浩又请北伐以北中郎将荀羡为都统屯寿春三月命羡镇淮阴寻加监青州诸军事又领兖州刺史镇下邳右军将军会稽内史王羲之以书止之不听九年十月姚襄叛浩败绩于山桑羲之又遗以书止其再举十年正月浩免官十二年春拜温征讨大都督督司冀二州诸军事以讨姚襄八月乙亥温败襄于伊水遂入洛阳己丑修诸陵张平自秦击襄襄与之平而罢兵羡以徐州刺史将兵救段龛十一月龛殱于燕羡还下邳升平元年七月平自秦遣使请降拜并州刺史二年三月秦苻坚讨平于铜壁降之秋八月徐兖二州刺史荀羡有疾以御史中丞郗昙为羡军司九月燕伐平于并州平所置征西将军诸葛骧等帅壁垒百三十八降于燕平奔平阳亦降于燕羡拔燕之茌平执泰山太守贾坚燕将司马悦明救泰山羡败而归遂以疾笃召还命昙以北中郎将代镇焉五年九月平竟灭于秦详事颠末此帖当在升平二年之秋重熙盖昙之字当是以书往来及时事者
赞曰予观斯帖而得右军之为人矣识以先物仁以及民忠以谋国哲以保身有是四者殆非一世翰墨之士所可拟其伦也知晋之祸在乎本根外宁内忧茹蘩吐珍其识之不羣固足以逹爱本之仁矣而一诚区区惜荀悯殷止北伐之书陈会稽之牋又孰知其既明之哲托于余忠之未伸者耶鄢陵之师车驰卒奔念克敌之何裨徒隐忧于范文如昔日之偃书几何其不为今日之温摹帖之传世固共知字画之可珍而未识其心之爱君也然予博考史牒详稽所因盖自愍怀抱痛于终天而王业偏安于江濆敌忾之勇复雠之义已不复谈于搢绅则姚襄之已归而终叛张平之既晋而复秦此皆後来必致之理安得不慨想乎击檝之逖抜劎之琨而徒欲保所有以终身如是则右军之书虽不免拳拳于後虑而右军之心实未暇历历以前陈至于守江弃淮以忧为欣是欲保堂奥之安而乃捐其所由入之门予尤未之敢闻也
右军复尅二书帖【草书四行】
适书至也故足下明还行复尅面王羲之白
见弘远二书皆以远也动散即佳为慰
右唐人摹王右军复尅二书帖真蹟一卷帖故家藏上着四印惟贞观两字联属与宝晋所述异意後人托为者
赞曰书摹于唐故不当印以贞观然而涸笔天成书名云烂殆不止于真之乱彼无别者徒欲侈其真而汩以赝石汰玉出泾分渭判尚考予赞
右军尚书帖【草书四行】
尚书六日书示秀才孔君借战国策可付之
右唐人摹王右军尚书帖绢本真蹟一卷按元作右军手墨予按宝晋书史尝于唐垧处易得此帖云得于僧清道亦有贞观印仍带元截纸痕一条今此乃缣素虽裂不可触大率非晋物又无贞观遗蹟故定着为唐摹首尾宣和御府凡六印又内府图书玺一宝庆乙酉正月予遣问自大名归与真庙宸章同至盖皆汴都故藏也
赞曰宣和御府皆法书珍藏直及锺王初徒绿绢素少晋储着定聊复称唐摹气全神王断裂余更有数体同官奴百年风尘閲穹庐囘首六阁怀东都右军安问帖【草书四行】
未得安问玄度至可忧虑得其言云小差然疾自恐难耳
右唐人摹王右军安问帖真蹟一卷与得示帖同得缝尾着御府四印中有萧字印首尾六半印惟芾印两字可辨盖宝晋故物也
赞曰唐人善书者晨夕临鹅池生平安问帖千古乃见之萧斋今为谁米姓犹可窥摹笔得活法一卷当得师
右军转胜帖【草书八行】
见冠军书转胜脚中故恶犹忧此?悬心腾恬忽失交虽小小殊复不如不想寻制之闻见嵩高比使人增怀不知卒当有游理不思惟子愿欲种之
右唐人?王羲之书转胜帖臣米友仁鉴定恭跋右唐人摹王右军转胜帖真蹟一卷有绍兴小玺并米友仁鉴定帖书以冷金纸方未褾时策策如银叶声薄类蝉翼奇甚庆元己未岁六月得之潭州士人张椿老家其人旧以贡士教授武冈新学法当用年劳得官携帖入都欲荐之时贵以求所欲不得意发病去痛且恚悉以帖售人厥价不及什二三此其一也椿老多游名贵人门故藏帖为多考淳化袐阁帖中有大令书亦有冠军转胜等语与此帖不同赞曰唐人摹帖多自喜千古换鹅谁趾美顺涂鹿梦岂真寐画饼儿痴出馋水讵怜成安获张耳泜上鼔旗那可致铜丸碧衣谁证尔重说偈言烦小米右军得示帖【草书三行】
比得示为慰云小人多患念劳心迟见足下未结果为力不次王羲之
右唐人摹王右军得示帖真蹟一卷首尾着三玺珍赏一印字淳而雅颇逼西晋武帝体有章草之遗于淳化阁帖中盖自是一种风度非右军他帖比也帖旧在周益公家予爱其古嘉定甲戌十一月以易元吉獐猿二徐熙折枝一从太府丞纶并安问帖易得之
赞曰淳古有真味不特见于结字兹帖之名得示纵摹仿于唐世隐然犹有西晋之遗意彼昌黎者或肆讥议谓以俗书趁姿媚予未敢以为是
右军东方朔赞帖【小楷序二十二行赞十一行尾记一行】
大夫讳朔字?倩平原厌次人也魏建安中分厌次以为乐陵郡故又为郡人焉先生事汉武帝汉书具载其事先生瓌玮博逹思周变通以为浊世不可以富乐也故薄游以取位苟出不可以直道也故抗以傲世傲世不可以垂训故正谏以明节明节不可以久安也故谈谐以取容洁其道而秽其迹清其质而浊其文弛张而不为邪进退而不离羣若乃远心旷度赡智宏材倜傥博物触类多能合变以明算幽讃以知来自三坟五典八索九丘阴阳图绘之学百家衆流之论周给敏捷之辨枝离覆逆之数经脉药石之艺射御书计之术乃研精而?其理不习而尽其巧经目而讽于口过耳而闇于心夫其明济开豁苞含弘大凌轹卿相謿唅豪杰戏万乘若寮友视俦列如草芥雄节迈伦高气盖世可谓拔乎其萃游方之外者也谈者又以先生嘘吸冲和吐故纳新蝉蜕龙变弃世登仙神友造化灵为星辰此又奇怪怳惚不可备论者也大人来守此国仆自京都言归定省覩先生之县邑想先生之高风徘徊路寝见先生之遗像逍遥城郭都先生之祠宇慨然有怀乃作颂曰矫矫先生肥遁居贞退弗终否进亦避荣临世濯足稀古振缨湼而无滓既浊能清无滓伊何高明尅柔能清伊何视污若浮乐在必行处俭罔忧跨世凌时远蹈独游瞻望往代爰想遐踪邈邈先生其道犹龙染迹朝隐和而不同栖迟下位聊以从容我来自东言适兹邑敬问墟坟企伫原隰虚墓徒存精灵永戢民思其轨祠宇斯立徘徊寺寝遗像在图周游祠宇庭序荒芜榱栋倾落草莱弗除肃肃先生岂焉是居居而弗刑游游我情昔在有德罔不遗灵天秩有礼神鉴孔明彷佛风尘用垂颂声
永和十二年五月十三日书与王敬仁
右唐人摹王右军书晋夏侯湛所作汉大中大夫东方朔画像赞真蹟一卷首尾绍兴印四御府半印一按是帖在淳化秘阁与乐毅论并为真书之祖云烟流形水月移质摹写之合作以神合妙信乎唐人之为精也予在建康访郿坞遗物以嘉定辛巳九月奉诏移节京口治行冗甚而售者持以至云其家之在外邑者一昔入郛留质某氏以去亟以善贾购得之盖亦内府之自出云
赞曰昔唐贞观中河南公褚遂良着定右军真行书六十三卷真书独存五卷而是帖居第三开元中会稽公徐浩收缀二王真蹟一百五十有八卷真书亦共存五卷而是帖居第二盖永和之所书而王修之是畀今观兹摹具有遗制盖李嗣真所谓如岩廊簪裾之肃阴阳寒暑之备铿锵金石之在耳氤氲兰麝之触鼻缥缈仙迹昭章圣秘然河南则标以为真会稽则疑以为伪二君皆升堂而入室夫岂党同而伐异况後六百载而予惟即其摹以观其似而何以别其非是惟梁袁昂评古今字尝有言曰王右军书如王谢子弟纵复不端正者轩轩有一种风气予谓摹本已能如此真存岂不可贵况夫山阴之鹅已讹于道德瓦官之鸱复亡于告誓周公之征已泯晋侯之迹谁侈三一莫?于行法尚想熟知于黄绮或访琅琊之新庙或答尚书之宣示或临川丙舍之顿首或相省叔夷之死罪凡此已弗复见而又于此肆其议是殆类乎知江汉秋阳之不可尚斥有若而反其位者也
孙过庭摹洛神赋帖【二十八行】
处扬轻袿之猗靡翳修袖以延伫【至】怅盘桓而不能去慕痛贯【案慕痛贯三字上下文无所属跋语及之今仍原本】
右唐右卫胄曹参军孙过庭字?礼摹王献之洛神赋真蹟
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:05:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>