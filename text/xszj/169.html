<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="摠目,提要,自叙,凡例,卷一,卷二,卷三,卷四,卷五,卷六,卷七,卷八,卷九,卷十,书法正传全文在线阅读,书法正传全文在线下载,大玄古籍书库">
<meta name="description" content="十卷。书论。清代冯武撰。武,字窦伯,别号简缘,江苏常熟人。其父知十,从父班,号钝吟。班以书法名当世,武受其学,善书。前四卷选辑元明人论著,以确立执笔、用笔、用墨、结体的规范。其序为:陈绎曾《翰林要诀》、周伯琦所传《书法三昧》、李溥光《永字八法》、李淳《大字结构八十四法》。第五、第六、第七卷为纂言上、纂言中、纂言下,纂录魏晋唐宋元明诸大家的论书精华,率皆技法名篇。第八卷为书家小传。第九卷为名迹流传。第十卷附从父冯班之《钝吟书要》。全书所辑,体现了“用笔”、“结体”、“多见佳帖”的原则,不录浮词空论,实为“求">
<title>书法正传_冯武_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">书法正传</span> <br/>
          作者： <span class="inputVal" id="bkauthor">冯武</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,书法,完结</span> <br/>
          字数： <span class="inputVal" id="bknum">[book_length]75728</span> <br/>
          说明： <span class="inputVal" id="bkdec">十卷。书论。清代冯武撰。武,字窦伯,别号简缘,江苏常熟人。其父知十,从父班,号钝吟。班以书法名当世,武受其学,善书。前四卷选辑元明人论著,以确立执笔、用笔、用墨、结体的规范。其序为:陈绎曾《翰林要诀》、周伯琦所传《书法三昧》、李溥光《永字八法》、李淳《大字结构八十四法》。第五、第六、第七卷为纂言上、纂言中、纂言下,纂录魏晋唐宋元明诸大家的论书精华,率皆技法名篇。第八卷为书家小传。第九卷为名迹流传。第十卷附从父冯班之《钝吟书要》。全书所辑,体现了“用笔”、“结体”、“多见佳帖”的原则,不录浮词空论,实为“求其明白,简易,深切无隐”。对文中有未显语处,易使学者猜臆之而不当。经其注解或加按语,明晰原意,疑问则可冰释。对晋唐以来历代书学名家及其他专著中散见的有关楷书的论述,尽量辑录,资料搜求之多,足资参考。书成于康熙四十六年丁亥(1707年)。近人余绍宋以为武之所辑,不录空泛之词,兼出其心得以相印证,足供学者参习。是一部比较完备的楷书技法理论集刊。此书有康熙年问世豸堂本、乾隆年间杨岱重刊本、道光年间文渊堂将此书与吴绳年《端溪砚志》合刊为《书法端溪》本、同治年间嘉兴大魁堂本、日本松山堂本、扫叶山房石印本、商务印书馆《万有文库》本、国学基本丛书本,世界局局本,近年有北京中国书店将此书与《图绘宝鉴》合刊影印本、台湾商务印书馆《人人文库》本等。上海书画出版社1983年《中国书学丛书》崔尔平点校重排本。</span> <br/>
          封面： <span class="inputVal" id="bkimg">Z_11933.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]书法正传
[book_author]冯武
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,书法,完结
[book_length]75728
[book_dec]十卷。书论。清代冯武撰。武,字窦伯,别号简缘,江苏常熟人。其父知十,从父班,号钝吟。班以书法名当世,武受其学,善书。前四卷选辑元明人论著,以确立执笔、用笔、用墨、结体的规范。其序为:陈绎曾《翰林要诀》、周伯琦所传《书法三昧》、李溥光《永字八法》、李淳《大字结构八十四法》。第五、第六、第七卷为纂言上、纂言中、纂言下,纂录魏晋唐宋元明诸大家的论书精华,率皆技法名篇。第八卷为书家小传。第九卷为名迹流传。第十卷附从父冯班之《钝吟书要》。全书所辑,体现了“用笔”、“结体”、“多见佳帖”的原则,不录浮词空论,实为“求其明白,简易,深切无隐”。对文中有未显语处,易使学者猜臆之而不当。经其注解或加按语,明晰原意,疑问则可冰释。对晋唐以来历代书学名家及其他专著中散见的有关楷书的论述,尽量辑录,资料搜求之多,足资参考。书成于康熙四十六年丁亥(1707年)。近人余绍宋以为武之所辑,不录空泛之词,兼出其心得以相印证,足供学者参习。是一部比较完备的楷书技法理论集刊。此书有康熙年问世豸堂本、乾隆年间杨岱重刊本、道光年间文渊堂将此书与吴绳年《端溪砚志》合刊为《书法端溪》本、同治年间嘉兴大魁堂本、日本松山堂本、扫叶山房石印本、商务印书馆《万有文库》本、国学基本丛书本,世界局局本,近年有北京中国书店将此书与《图绘宝鉴》合刊影印本、台湾商务印书馆《人人文库》本等。上海书画出版社1983年《中国书学丛书》崔尔平点校重排本。
[book_img]Z_11933.jpg


[book_title]摠目
钦定四库全书　　　　　子部八
书法正传摠目　　　　　艺术类一【书画之属】卷一
翰林要诀
卷二
书法三昧
卷三
永字八法
卷四
大字结构八十四法
卷五
纂言上
卷六
纂言中
卷七
纂言下
卷八
书家小传
卷九
名蹟源流
卷十
钝吟书要

[book_title]提要
【臣】等谨案书法正传十卷
国朝冯武撰武号简缘常熟人冯班之从子也班以书法名一时武受其学年八十一时馆苏州缪曰芑家为述此书专论正书之法首陈绎曾翰林要诀一卷次周伯琦所传书法三昧一卷次李溥光永字八法一卷以三家论书独得微指故也其语意有未显者则武为补注以明之次明李淳所进大字结构八十四法一卷次纂言三卷则历代书家之微论次书家小传名蹟源流各一卷而以班所着钝吟书要一卷终焉每卷之中武亦各为附论时有精语盖武於书学颇有渊源耳乾隆四十二年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]自叙
书法正传自叙
丁亥春马齿八十一矣吴门缪孝廉文子不以老耄舍我而延我於树滋堂窻明几净笔精墨良晨夕共向芸编蠧卷扬?千古事户无杂宾烹苦茗爇名香不知世闲有所谓歌舞声色博簺围碁狗马玩好酬酢炎凉者一日茶罢文子告余曰叟之学吾固闻之矣然八十年中孰者为最优余曰余少而遭乱离破巢完卵久焚笔砚长而以家累久事村塾无少暇即有家学徒闻之而未有得也然於吟诗法书二事或稍有一知半解而书学为稍闲文子曰叟试悉数之余请更仆而听之余曰书自苍颉沮诵以来随代而屡变古文变而为篆籕篆籕变而为八分小篆小篆变而为隶兼篆隶变而为今正书正书变而为行书章草章草变而为草书诸体之中惟正书为最切要焉盖小篆者正书之源也行草者正书之变也夫书之为道象形为文相生为字写於竹帛曰书古今人言之者衆矣而其途则有三日六书曰声韵曰笔法讲六书者则有许氏说文徐铉解字徐锴系传戴侗六书故郑樵六书略杨桓六书统周伯琦说文字源赵古则六书本义顔鲁公千禄字书张有复古编等书讲声韵者则有广韵礼部韵略丁度集韵毛晃增韵韵会举要等书而笔法则为书甚多求其明白简易深切无隐者则未之有见也余自鼎革以来僻处乡曲懒游都市於当世收藏家皆未登龙池而探骊珠第就平日所留意者聚得六十余种其余所未见者良多也而况所见者又无多可取也曰叟盍即所取者合成一书且发明其所未发者以嘉惠後学乎余曰此意良所愿也虽然以寡闻浅见之耳目而剖明千古不传之秘奥书成其不为辽东豕貂裘续者几希矣文子曰大道以多岐亡羊此事非小道也为天地之文明为古今之眼目说者愈多而亡益甚叟其忍使不絶如綫者而竟付之无何有之乡乎与其不轻传而竟絶其绪孰若公诸天下後世而俟一後起者得驰骋乎康庄之衢也余曰噫风烛之年途远而日暮矣即吾所知者而当世已艰遇夫知之者且吾所知为不然者而往往居之不疑焉嗟乎絶固吾不忍也不大声以呼而使纷纭於既絶之後尤吾所不忍矣於是徇文子之命冒顔而成是编以冀岩之阿水之裔或有谓此未死翁庶可语而教吾所不逮诚甚幸也诚甚幸也不然千百年後蚕箔瓿口之闲或有拾而惜之者锺王或因是而煌然乎靖节云但恨多谬误君当恕醉人请易醉为老何如虞山简缘冯武述

[book_title]凡例
一是书为正书而作也故大篆小?八分草书皆略焉而正书之法莫妙於陈绎曾翰林要诀无名氏书法三昧雪庵永字八法但其中有未显语处使学者猜亿之而未当余特为分编三卷细加补注使一见了然一昔人讲说书法未始不谆切言之但或各据所见或多着浮词使颔下骊珠混於鱼目初学无从择取究於下笔无少益助余特为提要钩玄纂成三卷非紧要者一语不载所关切者宁屡见焉
一书法之书所引用者最苦於不肯全载余读虞永兴笔髓孙过庭书谱张怀瓘玉堂禁经李阳冰翰林密论诸书皆字字珠玉资助後学不浅也故全録不遗一古今书家不知凡几不能全载特取尤当熟悉者以便寻究
一晋唐名迹所存无几後代翻刻不可胜计拟核其真贋溯其存亡略就闻见另为名蹟源流一卷所以便稽考也
一余之所见得之先伯钝吟公者居多先伯所教专以用笔结构二法今散见於他说者言言中的字字探微録成一编另为一卷俾学者知所入云
一古今书评皆所当留意如庾肩吾李嗣真书品张怀瓘书断梁武袁昂书评朱长文续书断皆不可不阅书多难载拟另刻数种并行之
一着书之难难於眼目不广余腹笥寥寥家藏散佚虽有臆解苦无证佐幸文子藏书甚富交游假借不惜笔舌商酌去取惟我二人焉
简缘子再识
一是书编次成帙系先简缘手定中闲标目处用记认摘出以醒目也句读点断便披览也至密圈尖圈密点处为书之吃紧关目所宜留意此先简缘点定时所斟酌指迷开示後学者今皆仍之其大小图目尤系法程所在悉取先简缘手书者付梓
侄孙鼎谨识

[book_title]卷一
钦定四库全书
书法正传卷一　　　　　　　常熟冯武撰
翰林要诀
第一执笔法
指法【擫　　压　　鈎　　掲抵　　拒　　导　　送】
腕法【枕腕　提腕悬腕】
手法
变法【撮管　?管捻管　握管】
第二血法
蹲　驻　提　捺　过　抢　衂
第三骨法
提　纵
第四筋法
字法【藏　　度】
指法
第五肉法
字法【满捺　飞提】
【附】用笔分数
通论纸墨砚
第六平法
偃　仰　平　勒
第七直法
垂露　悬针　乡　背　努　
第八圆法
点【侧　　散水　聨飞　烈火曾头　其脚　挫　　打】
撆【啄　　掠背撆　乡撆】
捺【波　　拔连　　磔】
策
趯【打勾　趯下　挑背抛　大背抛　戈提】
勾【勾里　勾努双包　双裹】
方【平方飞方】
第九方法
八面　九宫　结构　均方
第十分布法
布方　映带　变换　体样
字闲　行白　篇段
第十一变法法
情　气　形　势
第十二法书
真　行　草　诸帖
至正二年冬余闻汪延年得书法于金谿陆氏遂从戴尚文处传钞之惜其凡例尚淆点画多缪既改而正之矣乃作目録一篇以条理之其点画则识之於各目云歙朱昇题
第一执笔法
卫夫人云真书去笔头一寸二分【或作二寸一分】行草去笔头二寸一分【或作三寸二分】
拨镫法李後主得之陆希声希声所传於????光者止五字後主更益二字曰导送谓之七字诀
擫大指骨上节下端用力欲直如提千钧【擫乌叶反】
压捺食指着中节旁【此上二指主力捺手按】
鈎中指着指尖鈎笔令向下
掲名指着指爪肉之际掲笔令向上
抵名指掲笔中指抵住
拒中指鈎笔名指拒定【此上二指主运转】
导小指引名指过右
送小指送名指过左【此上一指主来往】
右名拨镫法拨者笔管着中指名指尖令圆活易转动也镫即马镫笔管直则虎口闲空圆如马镫也足踏马镫浅则易出入手执笔管浅即易拨动也右指法
枕腕以左手枕右手腕而书之
提腕肘着案而虚提手腕而书之【钝吟云此法好】
悬腕悬着空中而书之最有力
枕腕以书小字提腕以书中字悬腕以书大字行草即须悬腕悬腕则笔势无限否则拘而难运今代惟鲜于郎中善悬腕书问之辄瞑目伸臂曰胆胆胆右腕法
唐太宗曰大凡学书指欲实掌欲虚管欲直心欲圆又曰腕竪则锋正锋正则四面势全次实指指实则筋力均平次虚掌掌虚则运用便易
简缘云管直则心圆
右手法
撮管以拨镫指法撮管头大字草书宜用书壁尤宜?管以大指小指倒垂执管?三指攒之就地书大幅
屏障
捻管以大指与中三指捻管头书之侧立案左书长幅
钓字【捻乃叶反】
握管四指中指节握管沈着有力书诰敕榜疏
右变法
第二血法
蹲七分三折管直心圆
驻七分力到水聚
提三分大指下节骨竦水下
捺九分力满
过十分疾过
抢各有分数圆蹲直抢偏蹲侧抢出锋空抢
衂三分三摇笔杀力
字生于墨墨生于水水者字之血也笔尖受水一点已枯矣水墨皆藏于副毫之内蹲之则水下驻之则水聚提之则水皆入纸矣捺以匀之抢以杀之补之衂以圆之过贵乎疾如飞鸟惊蛇力到自然不可少凝滞仍不得重改
简缘云此专对水墨说用笔之际自然有此七字在笔下非谓何笔为蹲何笔为驻也
第三骨法
提竦大指下节骨下端提尾驻飞
纵和大指下节骨下臼蹲首驻捺衂过
字有骨为字之骨者大指下节骨是也提之则字中骨健矣纵之则字中骨有转轴而活络矣提者大指下节骨下端小竦动也纵者骨下节转轴中筋络稍和缓也
简缘云此专对骨说提之则骨健纵之则骨活动非谓何笔为纵何笔为提也
第四筋法
藏首尾蹲抢
度中闲空中飞度
字之筋笔锋是也断处藏之连处度之藏者首尾蹲抢是也度者空中虚打势飞度笔意也○钝吟云解藏度二字则无死笔活处在筋也又云一画亦要藏度不专是断处聨属
简缘云一行亦有藏度一幅亦有藏度不悟此二字唐人所谓善书手而已矣
右字法
中指下贯上左贯右笔中柔
名指上贯下右贯左笔中韧【如吝反】
右指法
第五肉法
满捺
飞提
字之肉笔毫是也疎处捺满密处提飞平处捺满险处提飞捺满即肥提飞则痩肥者毫端分数足也痩者毫端分数省也水太渍则肉散太燥则肉枯乾研墨湿点笔湿研墨乾点笔墨太浓则肉滞太淡则肉薄粗则多累积则不匀
简缘云今人误以墨重轻为肉之肥痩○又云此专对字之肉讲非谓何笔为满捺何笔为飞提也右字法
笔字一寸蹲七厘提五厘捺九厘画一分以是为率清劲逓减三厘初学提活蹲轻则肉圆老成提紧蹲重则肉?○右军云用笔着墨不过三分不得深浸深浸则毫弱无力○钝吟云如万岁枯藤?也徐季海笔在画中力出字外用此也
纸强弱有分数笔力临时斟酌用之右军云纸刚用软笔纸柔用硬笔纯刚如锥画石纯柔如印印泥既不圆畅神格亡矣书石同纸刚例盖相得也
墨磨墨之法重按轻推远行近折○不得用砚池水令墨滞笔沍以新汲水临时用之○凡书不得自磨墨
砚池寛面细每夕一洗则水墨调匀血肉得所
书学指南云夫论墨之佳曰轻坚黝黑入砚无声又曰其坚如玉其文如犀又曰缋彩奋发论砚之佳曰秀润玉质论笔曰长而不劲不如勿长劲而弗圆不如不劲论纸之佳曰不能澄心堂薛涛江亦必坚薄白滑纯柔光泽者若粗厚松灰者不惟损笔亦能坏字凡此皆至理也善书者知之
右用笔分数并论笔纸墨砚
第六平法【平者横画也】
偃首抢下尾抢上○蹲锋自驻力到疾提力满微捺力尽囘锋
仰首抢上尾抢下○蹲锋自驻力到微捺力满疾提力尽囘锋
平首抢平尾抢平○蹲锋自驻力到疾过力尽囘锋勒上平中仰下偃空中远抢以杀其力如勒马之用缰也凡尾提处观其笔燥湿如何燥则驻蹲捺而实抢以补之其次蹲而不捺其次驻而不蹲其次提而不驻即实抢之湿则提起即空抢可也
简缘云已上三法俱是勒势非谓另是一笔也
翰墨良规云凡平画忌如筭子终篇展玩不见横画始是书法○钝吟云八字最妙
第七直法【直者竪画也】
垂露首抢上尾抢下分四停各半之○如露之欲垂而
复缩
悬针首抢上尾抢下空出分三停上二下一○笔欲正
自上而下如长针垂
简缘云将欲缩锋引而伸之须要首尾相等但锋尖耳不可如鼠尾又按古人祗有垂露一法悬针始於兰亭年字後人遂以为法又按竪画祗有垂露悬针两笔其余皆言其意意以立法教後人也
乡首抢左上右右上左尾抢左上左右上右偏蹲偏驻侧抢侧过分五停上二下二○乡笔贵和
背首抢左上左右上右尾抢左上右右上左偏蹲偏驻侧抢侧过分五停上二下二○背笔贵峻
努首抢右筑锋尾抢上左衂讫趯出分七停上一下一藏趯亦可○努须凸胷而出不可直直则无力○太宗云为竪必努贵战而雄
简缘云凡竪画起手不用力虽极短亦不直故头向右用笔稍驻而下行中自然凸出又云直画从发笔用力则中闲微凸而出如申字中竪则努而悬针也事字中竪则努而随趯出也乡则努而乡也背则努而背也非另有一笔
首抢中心上出字分尽处空中落下画分尽处蹲之尾抢上出空中力尽止垂露悬针乡背努等笔皆有之肥?以字分为称长短随偏傍所宜用
简缘云尚尝等字中竪用之
第八圆法
侧点之变无穷皆带侧势蹲之首尾相顾自成三过笔有偃仰向背飞伏立等势柳叶鼠矢蹲鸱栗子等形
散水上侧中偃下仰横二停从四停上内一中外二下
自外四至内二
聨飞四点相随偃前以後横○钝吟云起偃横煞简缘云此说起止两笔
烈火外相向而偃内相随而仰
简缘云外者言外两笔内者言内两笔
曾头对向贵从上开下合
其脚相背贵横上合下开
挫因前笔衂出或上或下或左或右皆衂法也
打提锋空中打下乃点法之长者
啄点首撆尾左出微仰如鸟喙之啄物
掠点首撆尾右出微仰如箆之掠髪○钝吟云此乃斜悬针而末锋飞起宜出锋处送笔力到而匀不可半途撆出则无力而瘦弱
背撆首圆蹲过作悬针法左出
乡撆首偏蹲右顾左转作乡竪尾悬针左出如手前後撆物
波从波五停首一中三尾一横波五停首一中二尾二大体作仰画不蹲以锋傍里空蹲三面力到顺指欹下力满微驻仰出三过笔中又有三过如水波之起伏也
简缘云波者磔也今谓之捺也或曰微直曰磔横过曰波
磔偏蹲偏驻疾过缓出首尾自藏须先作上啄取势如裂帛力在裂外○势尽不可便出须驻笔而後放○唐太宗云磔者不徐不疾去欲复驻而去之也
拔先作左撆飞笔侧打锋不蹲顺势欹下力满微驻仰出三过笔如手拔物
简缘云人入等字小捺也
逴上点如右足立定取力下屈如右股三折取势下拔如右足之逴沟壑
简缘云之是也【赤角反】
策重提轻蹲圆锋左出势尽仰收如鞭之策马力在着物处○又曰仰笔趯锋轻擡而进
简缘云短画也法应上仰用之其天夫马之类是也
打勾右打反趯抱腹
趯下前笔末蹲锋提趯抱身贵短如足趯物
挑右背仰勒反趯趯贵抱腹而清
简缘云竪趯曰趯横趯曰挑
背抛乡仰勒反趯趯贵寛圆或仰背偃或作垂露平或作悬针平或作圆趯如背手抛物○此名外略法简缘云乚是也
大背抛仰勒衂左努挑或偃勒衂右背抛长短屈伸各随字形○此名虿毒法
简缘云是也
戈提空中斫下势尽或仰趯抱身或收趯归腹或反趯向左大体如向右竪而左右顾盻反趯之势欲飞有斫戈有筑戈有反戈有飞戈○锺繇折芒势【哉字】虞智秃出势○欧阳兰台借势
勾里偃勒乡趯或仰勒背趯用于罔冈白田等字勾努勒努趯或偃乡或仰背用于均匀勿旬等字双包左先作乡撆撆尾停笔取势飞笔随势包撆势打闲对撆首打背随勒尾平撆尾
简缘云风凤几凡等字是也
双裹法与双包同但自撆首偏蹲取势势远则勒短裹撆
简缘云包字是也
平方上平旁向下偃或上仰旁背下平
简缘云国固图等字是也
飞方上飞平旁飞向下飞偃飞者空中飞笔紧提转腕疾书也
简缘云已上二法八分并用
第九方法
八面八面俱满者方奇飞
简缘云智永最近此法凡字各有八面即一字丨字皆有八面势有在乎实者亦有在乎空者善书者下笔自有八面威风不善书者虽填满四隅总多缺陷方法不可不知也
九宫八面点画皆拱中心
简缘云欧法最近又云中心者非以一笔为中心也
结构随字点画多少疎密各有停分作九九八十一分界画均布之先於锺王虞顔法帖上以朱界画印印讫视帖中字画分数一一临拟仍欲察其屈伸变换本意秋毫勿使差失四家字体既熟方可旁及诸家法帖字大以小印分数蹙之法帖字小以大印分数展之虽以黄庭乐毅展为方丈可也又以朱界画印印纸或棐板漆之取许慎说文偏傍字样一一依法区处务要简易精熟外妍美而内遒健各各自佳矣
均方长者两减阔短者两减长小者四减字形虽有长短阔狭小大行中须留空地仍须写空中势须偏着右或亦各一分○钝吟云此分窠法不可不知简缘云长如日月之类短如四皿之类小如口字之类
第十分布法
布方中展圆则疎者均方中蹙圆则密者均方点画孤单者展一画大人卜之类是也重并者蹙之一傍枣转岳麓之类是也古者所无不得擅写
简缘云平日工夫足临时方能布置
映带凡偏傍不相称者屈伸点画以避之太繁者减除之太疎者补续之必古人有样乃可用耳
变换字之中点画重并者随宜屈伸以变换之点不变谓之布棊画不变谓之布筭子若亦马三册之类是也字之中偏傍重并者随宜开合而变换之闲合闲开之类若林晶炎焱之类是也
体样随字辨体随体识样字形有孤单重并并累攒积之体须据说文为主而分布之一二为孤日月为单枣炎为重林并为并晶焱为累墅样为攒爨郁为积以此为例广推求之
字闲对者宜疎疎者宜密
行白对者宜等闲者宜平
简缘云识得疎密等半自然行闲茂密
篇段平起伏六分之一平其三起最後二分伏平者圆稳而平画多也起者振动而仰画多也伏者收敛而多偃画也
第十一变法法
情喜怒哀乐各有分数喜即气和而字舒怒则气粗而字险哀即气郁而字敛乐则气平而字丽情有重轻则字之敛舒险丽亦有浅深变化无穷
气清和肃庄奇丽古淡窻明几净气自然清笔墨不滞气自然和山水仙隐气自然肃【缺】　　　气自然庄珍怪豪杰气自然奇佳丽园池气自然丽造化上古气自然古幽贞闲适气自然淡八种交相为用变化无穷矣
形字形八面迭逓增换一面变形凡八变两面变形凡十六三面以上变化不可胜数矣
势形不变而势所趋背各有情态以一为主而七面之势倾向之也
简缘云写去自知
第十二法书
真锺繇力命　克捷　宣示　季直　王右军乐毅论画赞　黄庭　曹娥　霜寒　遗教　临锺书
道德经　王子敬十三行　洛神　智永千字文临羲之书　虞永兴破邪论　欧阳兰台九成宫化度寺　虞恭公　姚辩　皇甫君　捣素　心经虞永兴庙堂碑　褚遂良圣教序　三龛碑　枯
树赋　阴符经　张旭郎官石　陶弘景瘗鹤铭徐浩不空三藏　顔鲁公麻姑坛　放生池　中兴颂　东方朔　干禄字书　家庙　宋璟　臧怀恪八关斋　多宝　柳公权玄秘　冯宿　苻璘
西平王　普照　陀罗尼　裴休圭峯　张从申季子庙　四絶　季子志　欧阳通道因　吴通微楚金禅师
行王右军兰亭　圣教　张从申玄静碑　高氏铁弥勒颂　李北海云麾　岳麓寺　娑罗树　褚遂良哀册　虞世南汝南公主　顔鲁公争座位　祭侄文　刘太冲序
草右军十七帖【简缘云有二本後有敕字者佳今翻刻甚多】　怀素自序圣母
淳化阁帖诸帖之祖宋太宗淳化三年出内府真迹命王着用枣板摹刻十卷虽近肥俗深得古意不见真蹟得此足矣上有银锭纹用澄心堂纸李廷珪墨拓打手模之而不汚亲王大臣各赐一本人间罕有今世所传俱从赐本转相摹刻者
绦帖淳化之子用淳化阁帖增入别帖重编廿卷潘师旦摹刻骨法清劲足正王着肉胜之失然骏马露骨又未免羸?之憾
潭帖淳化之子宝月大师摹刻风韵和雅血肉停匀但形势俱圆颇乏峭健之气庆历间僧希白重摹者亦佳第三次者失真矣
大观帖淳化之弟大观闲奉旨以御府真迹重刻於太清楼中有兰亭帖蔡京摹刻京沈酣富贵笔偏手纵非复古意赖刻手精工犹胜他帖尔
太清楼续阁帖刘焘摹刻工夫精致亚于淳化肥而多骨求备于王着乃失之粗硬遂少风韵
戏鱼堂帖刘次庄摹於临江除去淳化年月而增释文在淳化翻刻中为有骨格者淡墨搨尤佳
东库本世传潘氏子析居石刻分为二其後绦州公库乃得上十卷绦守重刻下十卷足为一部名东库本其家亦复重刻上十卷足为一部於是绦州有公私二本靖康之祸石并无存今重刻者去之远矣
鼎帖廿卷绍兴闲武陵丞赵銍父子编中有黄庭经石硬而刻手不佳虽博而乏古意
星凤楼帖曹士冕摹刻工致有余清而不浓亚于太清楼续帖
玉麟堂帖吴琚摹刻浓而不清多杂米家笔仗
宝晋斋帖米元章手摹二王以下真蹟入石佳帖难得学者赖此得见晋唐人髣髴尔
汝州帖摘诸帖中字牵合为之每卷尾有汝州印後有会稽重摹俗谓之兰亭帖
黔江帖秦子明借宝月古法帖摹刻石在黔江绍圣院乃潭人汤正臣父子刻
赐书堂帖宋宣献公摹於山阳石已不存後又重摹蔡州帖蔡州临摹绦帖上十卷出于潭帖之上
彭州帖刻历代法帖十卷不甚精彩
利州帖庆元中以戏鱼堂帖重刻于益昌
泉州帖淳化帖翻最为完善少逊于大观绦帖比之他刻亦大相径庭自智果而後缺十余帧
羣王堂帖韩侂胄刻笔意清遒虽有胜趣憾刻手不佳不为精妙
百一帖王万庆摹刻
修内司帖淳熙间出内府所藏刻石禁中题尾云修内司奉旨上石亦名閟阁续帖
甲秀堂帖庐江李氏刻前有王顔书多诸帖所未有二王帖许提举刻於临江
真赏斋帖锡山华氏刻此明碑之最精者
右十二篇大要笔圆字方傍密闲豁血浓骨老筋藏肉洁笔笔造古意字字有来历日临名书无吝纸笔工夫精熟久自得之
简缘云书法之赜和盘托出学者但要自始讫终细心体会自有正路可入母为野狐鸣盘踞胷中轻视此编也
书法正传卷一

[book_title]卷二
钦定四库全书
书法正传卷二　　　　　　　常熟冯武撰
书法三昧
书法题辞
一下笔
二布置
三运用
点之祖
画之祖
短画之祖
竪画之祖
鈎之祖
撆之祖
短撆之祖
捺之祖
四为学纲目
五结构
【附】衍极至朴篇书法传流
金华胡翰曰楷法虽出於汉魏未见於三代其源要从篆隶而变也其点画波磔横从曲直圆锐端侧岂徒然哉其中必有法矣夫分上而分下辨左而辨右宜偏宜中或藏或露有起而有止当向而当背其俯仰其收驻其推让其回折先後开合之次序大小长短之类聚必使相称相应然後体始成而少合乎古人变楷初意尔不然字势虽可爱而无法之可尚不过一楷书俗吏如涪翁所云何足重哉此编名书法三昧不知撰者谁氏其言或本於古人之所已言而书则未有能尽知也前元时见於都下馆阁名臣家渔阳鲜于枢吴兴赵松雪康里巙巙子山常宝爱之参政周伯琦来吴中久而人方知其有是编其归鄱阳也人始得而相传之乃知诸公之宝爱果然也古人论书云一须人品高二须师法古是书之法学者习之固常熟之於手必先修诸德以熟之於身德而熟之於身书之於手如是而为书焉其容止之可观进退之可度隐然自见於毫楮之闲端严而不刻温厚而难犯【简缘云知此方可免峥嵘求胜之态】如邓志之论蔡君谟始可以为善矣临池君子其谓然乎
书法题辞
执笔之法实指虚拳运笔之法意在笔先八法立势永字精研一字体态侧倚取妍仰覆向背开合折旋垂缩留放肥瘦方圆画分篆隶锋别正偏藏风聚气结构绾牵习与俱化心手悠然凡兹三昧参透幽玄苟非知者不可以传
一下笔
下笔之始有折锋有搭锋凡作字第一多是折锋第二三字多是搭锋承上笔势故尔若一字之间右边多是折锋应在左边故也又有平起如隶【简缘云横画】藏锋如篆【简缘云竪画】大要折搭多精神平藏善含蓄【简缘云方与小篆合】则妙矣
二布置
布置如中字孤单则居中龙字相并则分左右为二停冲字则分为三停云字则分为上下二停凡四方八面点画皆拱中心唯咙呼吸等字左短口欲上齐和扣如知等字右短口欲下齐须先主後宾承上接下左右相应以大包小以少附多太繁则减省太少则增益如此则成一字自然可观谓如宣尚高向等字须回转右肩如其实贝真等字长舒左足如月丹用周等字则峻拔一角如见目罔内等字则潜虚半腹如无字四竪则上开下合四点则上合下开如工并字画则上仰下覆如三字则上画仰中画平下画覆与畺字同如爻字则上捺留下捺放茶字则上捺放下捺留如亦字右缩左垂斤字则右垂左缩上下亦然如毚字则下免除二撆悬字则除系左点譬字则除上口盛字则除成字中鈎如神字加一点辛字加一画册门字须自立向背八州字皆潜相瞩视如字或止一点一画者须大书以成其独立之势如昌吕爻枣等字须上小林棘羽竹等字须左蹙之类难以枚举以此类推则随字立意位置则知结体之大槩矣
三运用
夫作字之要下笔须沈着虽一点一画之间皆须三过其笔方为法书盖一点微如粟米亦分三过向背俯仰之势一字有一字之起止朝揖顾盻一行有一行之首尾接上承下之意此乃古人不传之玄机宜加察焉简缘云悟此方沈着
点之祖【凡点之类仿此】
点之祖　蹲鸱之势三过侧法也起自中而末锋自中出点有尖秃斜正随字势而用之　仰三角点　覆三角点用於势当仰覆者　傍三角点用於直波点水直三角点　直四角点用於宀帀之类　乱四角点起於兰亭茂字用於立羊善美等字　长鼠矢点用於长吏使更等字　短鼠矢点用於夹奚契等字　三往一复点　向背点两傍分八字相向与中带相背立　寛横波点　促横波点皆用於下四点　急雁阵　缓雁阵燕然樵三字外不可用　抝两对点用於米兆等字顺两对点用於飞云等字　顺三对点用於非灾兴
变等字上小字用於光堂等字下小字用於示系等字上八字用於曾公下八字用於贝只　垂胆点用於宁穴字等字　三角顾盻点用於州字心字　开三点用於系　敛三点用於孚　横三点用於龙　闲六点用於荣
画之祖【凡画之类仿此】
画之祖　勒法也状如算子便不是书其法初落笔锋向左急勒回向右横过至末复驻锋折回其势首尾俱低中高拱如覆舟样故曰勒常患平智永虞世南上而锺王多用篆法为画欧阳褚薛多用隶法为画秘诀云竪画须横入笔锋横画须直入笔锋【简缘云得此大悟矣】此不传之枢机也
短画之祖【凡策之类仿此】
短画之祖　策法也其法仰笔?锋轻擡而进有如鞭策之势故言策不言勒异於勒者勒则两头下中高策则两头高中下唐太宗云策者仰策仰收柳宗元云策仰收而暗掲如其天夫才之类皆短画皆为策也
竪画之祖【凡直落笔仿此】
竪画之祖　努法也柳宗元云努过直而力败其法初横入笔向上行而少驻复引锋下行势须作凸胷而立至末复驻锋收向上此垂露也末锋驻而不收引而伸之此悬针也大要画多则分仰覆以别其势竪多则分向背以成其体目字之竪向也门字之竪背也川字中竪直左右之竪相背册字中二竪直左右之竪相背图字六竪相向皆分向背以避铺算子也
鈎之祖【凡鈎之类仿此】
鈎之祖　趯法也柳宗元云趯宜蹲而势生其法蹲锋上出险势傍分然亦分三体左如氐长字须长趯以应右右如门丹字须长趯以应左中如东乘字趯须朝上又有　棘针短而有力　虿尾丁亭宁字用之　蟹爪殊字用之事于之趯皆随体变化也
撆之祖【凡撆之类仿此】
撆之祖　掠法也柳云掠左出而锋轻顔云掠髣髴以宜肥其法曰此乃斜悬针而末锋飞起也【简缘云记此则撆无病】宜出锋处送笔力到而匀不可半途撆出则无力而瘦弱如大夫右字之类是也又谓之腕须直下笔而弯出之如左字用须斜硬右字用须腕转也○钝吟云手根悬起和笔俱行则长撆如兰叶若手根着纸则斜拂去有半途拨出之病
简缘云七法皆正锋惟掠法用偏锋
短撆之祖【凡啄之类仿此】
短撆之祖　啄法也水永等字用之其法下笔驻锋後即出名曰啄柳宗元云啄仓皇而疾掩凡字之短撆皆用之　隼尾也如立人头上撆是也如鹰隼之立乎柱首　竪三撆者则须分势如三字之画为仰平覆也此则上撆平中撆斜下撆直状如柳穿鱼
捺之祖【凡磔之类仿此】
捺之祖　磔法也今人作捺多是两驻虽曰三过实不知此法其法首抢起中驻而右行末驻笔蹲锋而出如兰亭之捺皆含蓄而不露最为高也柳云磔?趞以开撑　又有欣字燕尾者乃急就章之波法也如水之自泉口流出其下遇石激而过故谓之激石波凡永长分外等字用之
右上项侧勒努趯策掠啄磔八法备矣书法运用尽矣但於侧倚取妍担夫争道血脉聨属雄健妩媚体态横生出乎八法之外者又须详论非纸笔可形容用力熟闲自诣壼奥至此不几其神乎
四为学纲目
书法纲目万字俱全
凡学必有要若网在纲有条而不紊永字者衆字之纲领也识乎此则千万字在是矣
三静法地五动象天
地静也故以不变者法焉天动也故以变者法焉简缘云三不变勒策磔是也五变侧趯掠啄努是也
次及条目变点方圆
变者如高低长短阔狭其变无穷也点者下笔成点而後行也方者自方圆者自圆如置筯於案上而非匾锋也
简缘云此之谓圆
俯仰向背沈莹清权
有俯仰向背者则俯仰向背无则为之俯仰向背沈者下笔不浮刻入纸中也莹者如孤月流天无云翳也清者非谓瘦与寒也肥者亦有清气也在参古帖而得之权者如鬓字无镸点譬字无口之类是也
抝者让者引焉疑焉
抝者你东我西而不失於相顺让者要还他地位随时处宜而措之也引者如左檐等字引而伸之疑者如有伏兵疑不敢动如帝带等类是也
鸟立木上雁在天边
鸟立木上行仁之类是也雁在天边燕然樵之类是也
掬特圆起
掬者从本身上掬出也故其上欲圆口字是也特者特笔写也故其上欲起口字是也二者相需为用也
抢摺回聨
抢者策类也摺则笔锋飞动翻而非硬直也回则有虚回实回聨则有虚聨实聨二者不可偏废也
齐努磋驻
齐者勒类也努者竪画也嗟者左右掲腕也驻者如驻马无往而非此道也
屋漏蜿蜒
屋漏痕者不见起止之迹也
乌丝阑者蔡襄所专
乌丝阑者锋正则两傍如界也
复有八忌切意精研枯槁生硬轻重纒绵内外是纵左右非坚
枯槁则无润泽生硬则非软美轻重则不典纒绵则不莹内纵者腹肚阔外纵者手脚不停分而长左为左掲腕右为右掲腕皆不可无力
知所趋舍为书中仙
趋所当法避所当忌则为尽善矣
五结构
云空　上勾之应下如鸟之视胷
九见　腕勾之应上须折锋而起
门月　右勾应左半斜锐以为精
来东　中勾应上随缩锋而微露
长民　左勾应右须尽趯其锋
黍委　上下之撆点有阴阳之分不分则无上下相承
之意
术冲　三排之直画者卓然中立不倚而左右有拱揖
之情
畺三　三排之横画者截然中处不乖而上下有仰覆
之别
其目　四画之字上下反其情而二三但取其顺然无　四点之字左右要成八字中带可就上不可就
下
皿四　四柱之字左右上开而下合
炎茶　两捺之字或上捺或下捺各宜所重
反及　两撆之字先长而斜硬後差短而腕转
庐多　此等之字先腕转而後斜硬
口曰　不可横不可长须下画长承直末
臣巨　直末欲直内而右傍短直应之
旬匊　此等字里面与勾齐方称
长马　如此短画不可与长直画相粘
衣良　捺应左勾须略平起
莫矢　此等之字下画宜长撆短不转而点取下之长
短用之
思志　心在下者欲折右足右寛方称
见贝　此等之字须右长直画作棘刺中短画不可相粘欲其圆净匀平而啄短出以点承长直画而为之终
远还　凡之遶里面字上大下小方称
虽难　此等直画微向左以避右边之势
鸟乌　屈脚之势如角弓之张
用周　须初撆首尾向外次努首尾向右
简缘云或作左则右倾矣
固国　初直画首尾向右平画仰次直画首尾向在戋森　重勾之字在乎先缩锋而後出锋作趯以应捺
亦同
作行　左短而右长
於佳　右短而左长
自因　左竪短而右勾微长
亦马　点之重并亦必屈伸以变换之不变谓之布棊三册　画之重并者必随宜屈伸仰覆向背以变换之
否则如布算
姜　繁杂者必求古人佳样用之古无则不可擅写边尔　太繁者宜减除之
仓食　上面不可写波
上下　直画宜短点皆近上
是足　卜字居中下撆须横而波啄之中又名三牵绾
法也
攵　　初啄而画头接其尾中复以波上接啄而终之心　　初点向里横戈斜平勾向内而收中点取高势欲粘带第三点第三点又须与勾高不可下
风　　两边悉宜圆名曰金剪刀
简缘云此法在庙堂碑
柔　　下面木左右须与直齐
者　　日字不宜正对土字
十　　横画较长直画宜短
七　　横画较长直画转而复回
和　　偏少者伸点画以就之
羶　　偏碍者尾鈎以避之
升　　字之孤单者展一画以书之
枣　　字之重并者蹙一画以书之
画　　九画之字必须下笔劲净疎密停匀照应为佳当疎不疎反成寒乞当密不密反成寛疎相揖相背发於左者应於右起於上者伏於下此不易之法也
辛　　太疎者补续之仍必有古人佳样乃可写左　　画短而斜硬其撆
右　　画长而腕转其撆
大　　横画微短撆就画上直下至画下方腕转向左波首微出画上大要波首暗接连腕末锋则血脉聨属
简缘云此篇切记
【附】衍极至朴篇书法传流
初蔡邕得书法於嵩山以授崔寔及其女琰张芝之徒咸受业焉魏初韦诞得之秘而不传锺繇令人掘韦诞墓得蔡氏法将死授其子会宋翼繇之甥也学书於繇繇弗告也晋太康中有人破锺公塚翼始得之魏晋闲卫氏三世能书卫觊与其子瓘及见胡昭韦诞锺繇瓘及其子恒俱学於张芝恒从妹卫夫人亲受业於蔡琰卫与王世为中表故羲之父旷得之以授羲之羲之授其子献之及王蒙之子修故诸王世传家法献之传其甥羊欣欣传王僧?僧?传萧子云晋宋而下能者颇多其流皆出於二王也隋释智永羲之九世孙【或云七世】也颇能传其学又亲授法於萧子云虞世南亲见永师故其法复传於唐焉欧阳询得於世南褚遂良亲师欧阳或云虞褚同师史棱棱隋人也欧阳询传陆柬之柬之及见永师又世南之甥也陆传子彦远彦远传张旭彦远张之舅也旭又得褚遂良余论以授顔真卿李阳冰徐浩韩滉邬彤魏仲犀韦玩崔邈等二十二人释怀素闻於邬彤柳公权亦得之其流实出於永师也徐浩传子璹及皇甫阅崔邈传褚长文韩方明受法於璹及邈皇甫阅传柳宗元刘禹锡杨归厚归厚传侄纬纬传权审张藂翟弘裕弘裕禹锡外孙也弘裕传卢潜潜传頴頴传崔纾柳宗元传房直温有刘埴者亦得一鳞半甲
简缘云此编直捷精至览之使人洞然无疑非大悟彻人不能为此也
书法正传卷二

[book_title]卷三
钦定四库全书
书法正传卷三　　　　　　常熟冯武撰
永字八法
八法解
把笔八法
运笔八法
永字八法
八病
永字散形
永字结构
三十二势
八病势
八法分论
顔鲁公八法颂
柳宗元八法颂
八法为作字之根本故具列之不厌其详也八法解
盖闻文字之来尚矣自伏羲氏造书契以代结绳之政厥後苍颉象鸟兽之迹以广之其所书者古朴而已历代以下书者工於笔法之妙其名世者如晋之锺繇王羲之唐之欧虞顔柳之辈亦各家有书所传之秘惜乎沦没日久真迹不存惟羲之永字八法共三昧歌流传在世理趣渊深初学之者难於措手独雪庵永字八法变化三十二势其於书法实与有功书者不由其法而成则未免陷於粗俗草率之病也雪庵之作者运笔之法有八曰落起走住叠围回藏永字之法有八曰侧勒努趯策掠啄磔八法之势又名曰怪石玉案铁柱蟹爪虎牙犀角鸟啄金刀於中又为二十四法曰悬珠垂珠龙爪瓜子杏仁梅核石楯象简垂针象笏曲尺飞雁龙尾凤翅狮口搭勾宝盖金锥悬戈飞带戏蜨蟠龙吟蛩游鱼通前共三十二势使初学者下手运笔有所依归凡习书必先学永字八法学且熟方可学二十四法於此三十二势习之既精方可结构成字如此则学有规矩字有体法不然则笔意不精字亦失乎格度矣盖一笔有一笔之法一字有一字之法一字之法贵在结构一笔之法妙在起止起止得宜则画无不美结构有道则字无不佳然结构之道所重者尤在乎笔法之精妙也笔法之妙不亦难乎如侧之祖妙须三作用锋向右而势向左勒之祖首尾藏锋用笔欲横而势欲欹努之为法用弯行曲扭如挺千斤之力趯之为法要轻挫潜生而起快峻之锋策始作者用仰锋上掲而贵乎迟留掠始作者用肥健悠扬而宜乎舒畅啄法之妙在卧侧潜进以连敛其锋鋩磔法之妙在险横三过而开掲其势力此八法已精则二十四法自然有得变化而成也然其妙则首尾欲有情起落欲相顾偏锋者不可使其笔正正锋者不可使其笔偏蹲过处当审於轻重抢驻处必宜於着力折锋搭锋为下笔之始衂笔掲笔为收杀之权笔捺则肉自肥笔提则筋有余力为骨之法凭指骨之提纵生血之道赖水墨之和匀忌软劲之失均喜威严之敦厚勿轻浮以阻碍务均布以安平变换屈伸转囘旋於起伏藏收开闭运承接於送迎措边旁而合轨振气象以生神笔法之妙於斯乎尽矣是虽未能造夫升堂入室之域抑亦为登高行远之一助云
把笔八法
身直　　　　手直　　　　腕工
背力　　　　虎口　　　　凤眼
阴笔　　　　阳笔
运笔八法
落　　　　起　　　　走　　　　住
叠　　　　围　　　　囘　　　　藏
永字八法
侧　　　　勒　　　　努　　　　趯
策　　　　掠　　　　啄　　　　磔
八病
牛头　　　　鼠尾　　　　蜂腰
鹤膝　　　　竹节　　　　棱角
折木　　　　柴担
八法分论
侧不得平其笔当侧笔就右为之口诀云先右掲其腕次轻蹲其锋取势紧则乘机顿挫借势出之疾则失中过又成俗侧锋顾右借势轻掲潜出务於勒也然不言点而言侧何也谓笔锋顾右审其势险而侧之故名侧也止言点则不明顾右无存锋向背坠墨之势若左顾右侧则侧无方故侧不险则失於钝钝则芒角隐而书之神格丧矣侧者侧下其笔使墨精暗坠徐乃反掲则棱利矣又口诀云作点向左以中指斜顿向右以大指齐顿作报荅便以中指挫锋须按笔收锋在内而出之右军云作点皆须磊磊如大石之当衢又云点不变谓之布棊贵通变也
勒不得卧其笔中高两头下以笔心压之口诀云头傍锋仰策次迅收若一出掲笔不趯而暗收则薄圆而疎笔无力矣夫勒笔锋似及於纸须微进峻趯然不言画而言勒何也曰勒者趯笔而行承其虚画取其劲涩则功成矣不言画者虑在不趯一出便画则锋拳而怯薄矣若作策法斜指擡笔若作勒法即用中指钩笔涩进覆画以中指顿笔然後以大指遣至尽处此三势相近用法不同画有重复不为布算乃可
简缘云趯者打势也
努不得直其笔直则无力立笔左偃而下最要有力口诀云凡旁卷微曲蹙笔累走而进之直则衆势失力滞则神气怯散夫努须侧锋顾右潜趯轻挫则掲或问画者中心竪画也今不言直画而言努何也曰努者势微努在乎趯笔下行若直置其画则形圆势质为书之病笔诀云努笔之法竪笔徐行近左引势势不欲直直则无力矣
趯须蹲锋得势而出出则暗收锋又云前画卷则别敛锋而出之口诀云傍锋轻掲借势势不勒笔不挫则意不深趯与挑一也贵於涩出适出期於倒收所谓欲挑还置也夫趯自努出潜锋轻挫借势而出之或问凡字出锋谓之挑今谓之趯何也曰趯者语之小异耳以笔锋去而言之趯自努画收锋竪笔潜劲借势而趯之笔诀云即努笔下杀笔趯起也法须挫衂转笔出锋伫思消息则神踪不坠矣
简缘云左笔曰趯右笔曰挑
策须斫笔背发而仰收则背斫仰策也两头高中以笔心举之口诀云仰笔潜锋以鳞勒之法掲腕趯势於右潜锋之要在画势暗锋捷归於右也夫策笔仰锋竪?微劲借势峻顾於掠也又云作策法仰指擡笔上或问策一名折翼画今谓之策何也曰仰笔趯锋轻擡而进故曰策若及纸便画不务迟涩向背偃仰者此备画耳笔诀云始筑锋而仰策徐转笔以成形是也
掠者拂掠须迅其锋左出而欲利又云微曲而下笔心至卷处口诀云撆过谓之掠借於策势以轻驻锋【简缘云此言永字之撇】右掲其腕加以迅出势旋於左法在涩而劲意欲畅而腕迟留则伤於缓滞夫侧锋左出谓之掠或问掠一名分发今称为掠何也曰掠乃疾徐有准手随笔遣锋自左出取险劲尽而为节发则一出运用无的故掠之精旨可守也笔诀云从策笔下左出而锋利不坠则自然佳矣
啄者如禽之啄物其笔下罨以疾为胜口诀云右上左之势为卷啄按笔蹲锋潜蹙於右借势收锋迅掷旋左须精险衂去之不可缓滞夫笔锋及纸为啄在潜劲而啄之或问撇谓之啄何也撆者蒙俗之言啄因势而言啄以轻劲为胜笔诀云啄笔速进劲若铁石则势成矣磔者不徐不疾战行欲卷复驻而去之又曰趯笔战行翻笔转下而出笔磔之口诀云右送之波皆名磔右掲其腕逐势紧?傍笔迅磔尽势轻掲而暗收在迅劲得之夫磔法笔锋须?势欲险而涩得势而轻掲暗收存势候其势尽而磔之或问发波谓之磔何也曰发波之笔循古无从源其用笔磔法为劲笔诀云始入笔紧筑而微仰便下徐行势足而後磔之其笔或藏锋或出锋由人心之所好为之也
顔鲁公八法颂
侧蹲鸱而坠石　勒缓纵以藏机　努弯环而势曲趯峻快以如锥　策依稀而似勒　掠髣髴以宜肥啄腾凌而速进　磔抑惜以迟移
柳宗元八法颂【或曰张旭传】
侧不贵卧　　　勒常患平　　　努过直而力败趯宜峻而势生　策仰收而暗掲　掠左出而锋轻啄仓皇而疾罨　磔?趞以开撑
书法正传卷三

[book_title]卷四
钦定四库全书
书法正传卷四　　　　　　　常熟冯武撰
大字结构八十四法　　明李淳进
臣幼习大字未领其要後获儒僧楚章授以李溥光永字八法变化三十二势宝而学之渐觉有得後又获王右军羲之八法诗诀共三昧謌翫其妙用亦转觉有所进步也虽然运笔之法近得颇熟结构之道实有未明因取陈绎曾所述之书法及徐庆祥所注之书法求其藴奥见有天覆地载分疆三匀及勾弩勾裹之目总而辑之共有一百一十三目用而为法书之庶几近於规矩惜其紊乱中闲犹有未尽善者则去而不取止选五十八目成法缘未尽书法之道臣忘其固陋窃取陈徐二家法外之意续添二十六目如二段三停减捺减勾之类同前共八十四目就题曰大字结构八十四法又每法取四字为例作论一道以开字法之奥今集既成固知僭踰罪莫能逃臣不胜战栗之至臣谨言
【天覆】　宇宙宫官
【要上面盖尽下面法宜上清而下浊】
【地载】　直且至里
【要下画载起上画法宜上轻而下重】
【让左】　助幼即却
【须左昂而右低若右边有谦逊之象】
【让右】　晴蝀绩峙
【宜右耸而左平若左边有固逊之仪】
【分疆】　体辅愿顺
【取左右平而无让如两人并相立之形】
【三匀】　谢树卫术
【取中闲正而勿偏若左右致拱揖之状】
【二段】　銮向需留
【要分为两半较其长短微加饶减】
【三停】　章意素累
【要分为三截量其疎密以布均停】
【上占地步】雷雪普昔
【要上面濶而画清下面窄而画浊】
【下占地步】衆界要禹
【要下面寛而画轻上面窄而画重】
【左占地步】数敬刘对
【要左边大而画细右边小而画粗】
【右占地步】腾施故地
【要右边寛而画瘦左边窄而画肥】
【左右】弼办衍仰
【要左右痩而俱长中闲肥而独短】
【上下】鸾莺衅丛
【要上下寛而微匾中间窄而勿长添】
【中占地步】蕃华冲掷
【要中间寛大而画轻两头窄小而画重】
【俯仰勾趯】冠寇宓宅
【要上盖窄小而勾短下腕寛大而勾长添】
【平四角】国固门阑
【要上两角平而下两角齐法忌挫肩垂脚】
【开两肩】南丙雨而
【要上两肩开而下两脚合法忌直脚卸肩】
【匀画】　寿畺画量
【黑白喜得均匀】
【错综】　馨声繁系
【三部怕成犯碍】
【疎排】　爪介川不
【疎排之撆须展不展则寒乞孤穷】
【缜密】　继?纒?
【缜密之画用蹙不蹙则疎寛开散】
【悬针】　车申中巾
【悬针之字不用中竪若中竪则少精神】
【中竪】　军年单毕
【中竪之字不用悬针若悬针则字不稳重】
【上平】　师明牡野
【上平者其小者在左而莫错方隅】
【下平】　朝叙叔细
【下平者其小者在右而勿差地位】
【上寛】　宁可亨市
【上寛者下面固然难大惟长趁而方佳】
【下寛】　春卷夫太
【下寛者上面已是成尖用短蹙而方好】
【减捺】　燮癸食黍
【减捺者宜减不减则重捺难观】
【减勾】　禁埜戋懋
【减勾者宜减不减则重勾无体】
【让横】　喜娄吾玄
【让横者取横画长而勿担】
【让直】　甲干平市
【让直者要直竪正而勿偏】
【横勒】　此七也也
【横勒者但放平而无势】
【均平】　三云去不
【均平者若兼勒以失威】
【从波】　丈尺吏臾
【从波之波惟喜藏头收尾】
【横波】　道之是足
【横波之波先须拓颈寛胸】
【从戈】　武成几夷
【从戈之戈但怕弯曲力败】
【横戈】　心思志必
【横戈之戈尤嫌挺直勾平】
【屈脚】　乌马焉为
【屈脚之勾须要尖包两点】
【承上】　天文支父
【承上之撆宜令义对正中】
【曾头】　曾善英羊
【曾头者用上开而下合】
【其脚】　其具与典
【其脚者用上合而下开】
【长方】　罔周同册
【长方者喜四直而寛大】
【短方】　西曲囘田
【短方者贵两肩而平开】
【搭勾】　民衣良长
【搭勾者勾须另搭不则累苟笔之态】
【重撆】　友及反夌
【重撆者撆须宛转不则犯排牙之名】
【攒点】　采孚妥
【攒点之点皆宜朝向不则为砌石之样添】
【排点】　无照点然
【排点之点须用变更不则为布棊之形添】
【勾努】　菊萄蜀曷
【勾努之字不宜用裹若用裹字便不方圆】
【勾裹】　甸句勾勺
【勾裹之字不宜用努若用努字最难饱满】
【中勾】　东束米未
【中勾之字但凭偏正生妍添】
【绰勾】　乎手予于
【绰勾之字亦喜妍生偏正】
【伸勾】　紫赀旭勉
【伸勾之字惟在屈伸取体添】
【屈勾】　鵷鸠辉頫
【屈勾之字要知体立屈伸添】
【左垂】　笄并亦弗
【左垂者右边不得太长添】
【右垂】　升?拜卯
【右垂者左边须索要短添】
【盖下】　会合金舍
【盖下者左右宜乎均分添】
【趁下】　琴谷吞吝
【趁下者两边贵乎平展添】
【从腕】　凤风飞气
【从腕之腕宜长惟怕蜂腰鹤膝】
【横腕】　见毛尤兔
【横腕之腕嫌短不宜鹤膝蜂腰】
【从撆】　尹户居庶
【从撆之撆最忌短仍患鼠尾牛头】
【横撆】　考老省少
【横撆之撆偏喜长惟怕牛头鼠尾】
【聨撆】　参彦形彤
【聨撆之法取下撆之首对上撆之胸】
【散水】　沐波池海
【散水之法趯下点之锋应上点之尾】
【肥】　土止山公
【肥者止许略肥而莫至於浮肿】
【痩】　了卜才寸
【瘦者但须少瘦而休反为枯瘠】
【疎】　上下士千
【疎本稀排乃用丰肥粗壮】
【密】　赢齎龟鼍
【密虽紧布还宜自在安舒】
【堆】　晶品畾磊
【堆者累累重叠宜重叠处以铺匀】
【积】　爨?欝
【积者总总繁紊用繁紊中而取整】
【偏】　入八已
【偏者还须偏称】
【圆】　辔峦乐栾
【圆者则喜围圆】
【斜】　毋勿乃力
【斜者虽斜而其中要取方正】
【正】　主王正本
【正者已正而四方无使余偏】
【重】　哥昌吕圭
【重者下必要大】
【并】　竹林羽弱
【并者右必用寛】
【长】　自目耳茸
【长者原不喜短】
【短】　白曰臼四
【短者切勿求长】
【大】　囊櫜
【大者既大而妙於攒簇】
【小】　厶口小工
【小者虽小而贵在丰严】
【向】　妙舒?好
【向者虽迎而手足亦须回避】
【背】　孔乳兆非
【背者固扭而脉络本自贯通】
【孤】　一二十丨
【孤者画孤而惟患於轻浮枯瘦】
【单】　日月弓乍
【单者形单而偏重於俊丽清长】
盖闻字之形体有大小疎密肥痩长短字之点画有仰覆屈伸变换尝患其浩瀚纷纭莫能尽於结构之道所以定此八十四法为例推广求之若无法者不失於偏枯则失於开放不失於开放则失於承载趋避鲜有合格可观者焉盖大字以左端均称为贵偏斜放肆为忌是以此法取分界地步为主折筭偏傍为用收敛肢体布置形容具注则繁略伸大意且如一字之形理有数等有上盖大者有下画长者有左边高者有右边高者非在一途而取轨全资衆道以相承约方圆於规矩定平真於准绳欲使四方八面俱拱中心勾撆点画皆归闲架有相迎相送照应之情无或反或背乖戾之失虽字形有千百亿万之不同而结构亦不出乎此法之外也若夫筋骨神气须自书法精熟中融通变化久则自然有得非但拘拘然守此成法为也景泰二年二月初一日臣李淳谨上进
书法正传卷四

[book_title]卷五
钦定四库全书
书法正传卷五　　　　　　常熟冯武撰
纂言上
李斯用笔法
凡书非但裹结流快终藉笔力轻健蒙将军恬笔经犹有简略斯更修改望益於用用笔法先急回後疾下鹰望鹏逝信之自然不得重改如游鱼得水景山兴云或卷或舒乍轻乍重善思之此理可见斯书秦望纪功石云吾死後五百三十年闲当有一人替吾蹟焉【一本作九百四十年】
简缘云此段似说正书非论玉箸疑未必是斯言也
萧何笔法
汉相国何善篆籕其论笔道云夫书势法犹若登阵变通正在腕前文武贵於笔下出没须有倚伏开阖藉乎阴阳每欲书字喻如安营下寨稳思审之方可用笔笔者心也墨者意也书者营也力也通也塞也决也依此遵妙矣何为殿成覃思三月以题其额观者如流水何使秃笔常自为之
简缘云亦未说着痛痒但就唐太宗余意而为之酇侯恐无此言
蔡邕书说
蔡邕入嵩山学书於石室内得素书八角垂芒颇似篆焉写李斯并史籕等用笔势喈得之不餐三日唯大叫欢喜若对千人喈因学之三年便妙得其理用笔颇异当代善书者咸异焉喈自书石经於太学观者如市於会稽作笔论曰书者散也欲书先散怀抱任意恣情然後书之若绾闲务虽中山兔毫不能佳也先默坐静思随意取拟言不出口心不再思沈密神彩若对人君则无不善矣字体形势若坐若行若飞若动若往若来若卧若起若愁若喜若春夏秋冬若鸟啄形若虫蚀木若利戈刃若强弓矢若水火若树云若日月纵横有象可谓书矣
蔡邕石室神授笔势
邕尝居一室不寐恍然见一客厥状甚异授以九势言讫而没　琰字文姬邕之女也
蔡琰云臣父造八分时神授笔法曰书肇於自然自然既立阴阳生焉阴阳既生形气立矣藏头护尾力在字中下笔用力献酧之丽故曰势来不可止势去不可遏书有二法一曰疾二曰涩得疾涩二法书妙尽矣夫书禀乎人性疾者不可使之令徐徐者不可使之令疾笔惟软则奇怪生焉九势列後自然无师授而合於先圣矣
简缘云八体之中有疾有涩宜疾则疾不疾则失势宜涩则涩不涩则病生疾徐在心形体在字得心应手妙出笔端
锺繇笔法
锺繇少时随刘胜往抱犊山学书三年比还与邯郸淳韦诞孙子荆关枇杷魏太祖等议用笔於韦诞坐中见蔡邕笔法自拊胷尽青因呕血魏太祖以五灵丹活之苦求邕法诞不与及诞死繇阴令人发其墓遂得之故知多力丰筋者圣无力无筋者病【简缘云二语真骨髓】一一从其消息而用之由是更妙繇曰笔迹者界也流美者人也【或作用笔者天也流美者地也】非凡庸所知临死乃囊中取出以授其子会曰吾精思学书三十年读他书未终尽学其字与人居画地广数步卧画被穿过表如厠终日忘归每见万类皆书象之【简缘云用心如此之专方成艺业】繇善三色书然最妙八分也点如山颓滴如雨骤纎如丝毫轻如云雾去若鸣凤之游云汉来若游女之入花林灿灿分明遥遥远蔼者矣
晋卫夫人笔阵图【卫恒之从女汝阴太守李矩之妻名铄字茂猗】
夫三端之妙莫先乎用笔六艺之奥莫匪乎银鈎昔秦丞相李斯见周穆王书七日兴叹患其无骨蔡尚书入鸿都观碣十旬不返嗟其出羣故知达其源者少暗其理者多近代以来殊不师古缘情弃道才记姓名或学不该赡闻见又寡致使成功不就虚费精神自非通灵感物不可与谈斯道矣今删李斯笔妙更加润色总七条并作其形容列事如左贻诸子孙永为模范庶将来君子时复览焉
笔要取崇山絶仭中兔毫八九月收之其笔头长一寸管长五寸锋齐?强者其砚取煎涸新石润涩相兼浮津耀墨者其墨取庐山之松烟代郡之鹿胶十年以上强如石者为之纸取东阳鱼卵虚柔滑净者凡学书字先学执笔若真书去笔头二寸一分若行草书去笔头三寸一分执之下笔点画芟波屈曲皆须尽一身之力而送之若初学先大书不得从小善鉴者不写善写者不鉴善笔力者多骨不善笔力者多肉多骨微肉者谓之筋书多肉微骨者谓之墨猪多力丰筋者圣无力无筋者病一一从其消息而用之
一　如千里阵云隐隐然其实有形
丶　如高峯坠石磕磕然实如崩也
丿　如陆断犀象
丨　如万岁枯藤
□　如崩浪雷奔
□　如百钧弩发
　如劲弩筋节
右七条笔阵出入斩斫图执笔有七种有心急而执笔缓者有心缓而执笔急者若执笔近而不能紧者心手不齐意後笔前者败若执笔远而急意前笔後者胜又有六种用笔结构圆备如篆法飘扬洒落如章草凶险可畏如八分窈窕出入如飞白耿介特立如鹤头郁拔纵横如古隶然心存委曲每为一字各象其形斯造妙矣书道毕矣永和四年上虞制记
简缘云知此方可写正书
王右军题卫夫人笔阵图後
夫纸者阵也笔者刀矟也墨者鍪甲也水砚者城池也心意者将军也本领者副将也结构者谋略也扬笔者吉凶也出入者号令也屈折者杀戮也夫欲书先乾研墨凝神静思预想字形大小偃仰平直振动令筋脉相连意在笔前然後作字若平直相似状如算子上下方整前後齐平此不是书但得其点画耳昔宋翼尝作此书翼是锺繇弟子繇乃叱之翼三年不敢见繇即潜心改蹟每作一波常三过折笔每作一点常隐锋而为之每作一横画如列阵之排云每作一戈如百钧之弩发每作一点如高峯坠石屈折如钢鈎每作一牵如万岁枯藤每作一放纵如足行之趋骤翼先来书恶晋太康中有人於许下破锺公墓遂得笔势论翼乃读之依此法学名遂大振欲真书及行书皆依此法若欲学草又别有法须缓前急後字体形势状等龙蛇相鈎聨不断仍须棱侧起伏用笔亦不使齐平大小一等每作一字须有点处且作余字总竟然後安点其点须空中遥掷笔作之其草书亦复须象篆势八分古隶相杂亦不得急令墨不入纸若急作意思浅薄笔即直过惟有章草及章程行押等不用此势但用击石波而已其击石波者缺波也又八分更有一波谓之隼尾波其即锺公太山铭及魏文帝受禅碑中已有此体夫书先须引八分章草入隶字中发人意气若直取俗字不能先发羲之少学卫夫人书将谓大能及後渡江北游名山比见李斯曹喜等书又之许下见锺繇梁鹄书又之洛下见蔡邕石经三体书又之从兄洽处见张旭华岳碑始知学卫夫人书徒费年月耳羲之遂改本师仍於衆碑学习焉遂成书尔时年五十有三或恐风烛奄及聊遗教於子孙耳可藏之石室千金勿传非其人也永和十二年四月十二书
简缘云此篇非右军不能道
王羲之论书
吾书比之锺张当抗衡或谓过之张草犹当雁行张精熟过人临池学书池水尽墨若吾躭之若此未必谢之後达解者知其评之不虚吾尽心精作亦久寻诸旧书惟锺张故为絶伦其余为是小佳不足在意去此二贤仆书次之须得书意转深点画之闲皆有意自有言所不能尽得其妙者事事皆然平南李式论君不谢【平南即右军叔平南将军王廙也李式晋侍中】
简缘云非自道必不能如此之确而妥
王右军笔势论【见周子发书苑菁华第一卷】
告汝子敬吾观汝书性过人仍未闲规矩父不亲教自古有之令述笔势论一篇开汝之性凡诸字势总立十章章有指归定其模楷审其舛谬撮其要实録其便宜或变体处多罕测其本转笔者衆莫识其源悬针垂露之法固难体制扬波腾气之势足可迷人故谓辨其所由堪愈膏肓之疾今书乐毅论一本笔势论一篇贻子藏之勿播於外穷研篆籕功省而易成纂习精专形彰而势显存意学者两月可见其成天性灵者百日即知其本此笔势可为家珍学者秘之世有名誉笔削久矣始克有成研精覃思审诸规矩存其要略以为斯论一曰凡欲书时先乾研墨安笔水中研墨须调不得生用生用即浸浔漫涩点笔之法只可大如菽麦也不宜多点点多则不利横画之法不得缓缓则不紧竪牵之法不得急宜卓把笔笔头先行笔管须卓立竪傍则曲也倚竿之势亦须缓干戈形势头尾大小轻健妙好真书如此行草任意
二曰初学字时不可尽其形势先想字成意在笔前一遍正其手脚二遍须学形势三遍须令似本四遍加其遒润五遍每加抽拔使不生涩如笔下未滑不可便休三行两行临之未休取滑健为能勿计其遍数也三曰平稳为本分间布白上下齐平均其体势大者促之令小小者纵之令大自然寛狭得所不失其宜横则正如长舟之截江渚竪则直如冬笋之挺寒谷
四曰作点之法必须磊磊如大石之当衢路或如蹲鸱或如蝌斗或如瓜瓣或如鹗口或如鼠矢凡此之类各禀其仪用之落竿之法峨峨如长松之倚谿谷若欲倒也复似百钧之弩初张处其戈意妙理难穷放似弓张箭发收如虎鬭龙骧直如劲松之临谷曲类悬鈎之钓水【简缘云落竿戈法也】
五曰立人之形如乌鸟之在柱首信任使之类是也屈脚之势弯弯如角弓之张乌焉为岛之类是也腕脚之势要如壮士之屈臂凤飞凡气之类是也急引疾牵如云中之掣电还远送道之类是也
六曰日月目具等字之例中画不得触其右右又宜粗腕脚斡上搽下捻终始转折悉令和韵勿使蜂腰鹤膝放纵宜从气力作右边折角疾牵下微开左畔斡转令取登对勿使腰中伤慢视笔取势直截而下
七曰凡字处中画之法皆不得倒其左右横贵乎纎竪贵乎粗分闲布白远近宜均上下得所自然平稳并须逓相掩盖不可孤露形影藏锋点画使左先右回右亦然藏头点画悬笔属纸令笔心当画中行
八曰作字之势在乎精思熟察然後下笔撆不宜缓缓则钝捺不宜迟迟则失力脚不宜斜斜则不正腹不宜促促则太濶啄不宜賖賖则失势囘角不宜峻不宜作棱角二字合为一体者并不宜阔重不宜长单不宜小复不宜大密胜乎疎短胜乎长字之形势不宜上濶下狭如此则重轻不相称也
九曰作字之体须遵正法不宜密密则似疴瘵纒身不能展舒不宜疎疎则似翔禽溺水诸处皆慢不宜伤长伤长则似既死之虺腰闲无力不宜伤短伤短则似已践之蛙形丑而阔此为大忌
简缘云此谓应短而长应长而短非谓本短而欲其长本长而欲其短也
十曰莫以字小易而忙行笔势莫以字大难而慢展毫头如是则筋力不等生死相混倘或一点失所若美人之病一目一画失节如壮士之折一肱不可不慎乐毅之法王氏累世学此得成自外皆达勿以难学而自惰焉此论日有丹阳僧求吾吾不复与也
简缘云此篇孙过庭极言其伪张彦远亦弃而不録独周子发书苑菁华首列此篇朱长文墨池编亦云恐是後之学者所作然其中不无要言故存之
右军书法
论曰夫书者玄妙之技也自非达人君子不可得而述之夫书大须存意思予览李斯等论笔势又锺繇书骨皆是不轻恐子孙不记故序而论之夫书字不用平直不用调端先须用笔或偃或仰或欹或侧或大或小或长或短凡作一字或似?籕或如鹄头或如散隶或如八分或如虫食木或如流水态或如壮士利剑或似妇人纎丽先构筋力然後装束【简缘云装束布置结构是也】必须汪濊详雅起发齐密疎阔相闲每作点必须悬手作之或作波抑而复曳每作一字即须作数种意况或横画似八分而发如篆籕或牵竪如深林之乔木而屈折如钢铁鈎或上大如秆藁或下细如针韭或转发如鸟飞或棱侧如流水作一字横竪可连满一行直看媚态第一须存筋藏锋灭迹隐端用笔尖如落锋势无一毫如尖笔势意况生举爽爽若神为一字须数体俱入若作一纸皆须字字意别勿使相同若书弱纸用强笔若书强纸用弱笔强弱不等则蹉跌不入凡书之时贵乎沈静令意在笔前笔居心後未作之始结思成矣然下笔不用急而须迟何也管是将军故须持重心不宜迟心是箭锋箭不欲迟迟则中物不入夫字有缓急一字之中何者是急止如鸟字下手一点点须急横直皆须迟欲鸟之脚张大须急不急不有形势每书欲得十迟五急十曲五直十藏五出十起五伏然後是书若直点急牵急裹此暂看是书久味无力又须用笔着墨不过三分不得深浸深浸则毫弱无势墨用松节研之久久不动弥佳矣
简缘云阅此则知唐宋人所说皆原於此故不以其重出而并録之
又笔阵图
晋右军将军王羲之旷之子也七岁善书年十二见前代笔说於父枕中窃而读之父曰尔何来吾所秘羲之笑而不荅母曰尔观用笔秘法否父见其小恐不能秘之不与语羲之拜曰今藉而用之使待成人晚矣父遂与之不盈期月书大进卫夫人语太常王荣曰此儿必见吾用笔诀也妾近见其书便有老成之意因流涕曰此子必蔽吾名晋穆帝时书祭北郊文久乃更写工人削之笔入木三分三十三书兰亭序三十七书黄庭经讫空中有语卿书感我而况人乎吾天台丈人自言真胜锺繇羲之书多不一体永和九年作笔阵图与子敬曰夫纸者城也笔者主也水者兵也砚者粮也銛者智也躁者形也大座者垒也调神者谋也轻者钲也重者鼔也心者刀也手者骑也并以书之经纬夫笔墨皆强者然後可行若勾者似用干将之剑陆截犀革若曳者似六钧之弓夏服之箭纵横若花开草野起伏若云雾去来至於主客胜负皆须姑息而後行之先作者主也後为者客也夫用笔似安营似用槊调墨如调弓端箭点水似观象察色看毫似砥刃合锋畜砚似甲楯舟航用纸似突骑屯聚出入若由门户囘转若似旌旗挺发若号令齐整小大若法律严明正直若纠察吏官轻重若破贼会围结字若献凯庙堂凡解如此可谓是书不然虚费纸笔终日矻矻何所成名
简缘云按笔阵图与前篇不同岁月亦异盖永和十二年所作是右军题卫夫人笔阵图後者也九年所作是右军与子敬者也故并存之
右军述天台紫真传授笔法
天台紫真因及余曰子虽至於斯仍未至於斯若书之器必达乎道同混元之理似七宝之贵垂万古之名阳气明而华壁立阴气大而风神生把笔抵锋肇於本性力圆则润势疾则涩法以紧而劲逸以险而峻内盈外虚起不孤伏不寡面迎非近背接非远望之惟逸发之惟静敬兹法也尽妙矣言讫遂隐予遂镌石以为陈迹维永和九年九月五日晋右军将军王羲之记
王僧?笔意赞
书之妙道神彩为上形质次之兼之者方可绍於古人以斯言之岂易多得必使心忘於笔手忘於书心手遗情书笔相忘是谓求之不得考之即彰乃为笔意赞曰剡子易墨心圆管直浆深色浓万毫齐力先临告誓次写黄庭骨丰肉润入妙通灵努如植槊勒若横钉虚专妥帖殴鬭峥嵘开张凤翼耸擢芝英粗不为重细不为轻纎微乡背毫髪死生工之尽矣可擅时名
梁武荅陶贞白
夫运笔斜则无芒角执手寛则书缓弱点撆短则法拥肿点撆长则法漓澌画促则字横画疎则形慢拘则乏势放又少则纯骨无媚纯肉无力少墨浮涩多墨笨钝此并默然在心所谓自然理也若抑扬得所趣舍无违值笔廉断触势峯郁扬波折节中规合矩分闲上下浓纎有方肥瘦相和骨力相称婉婉暧暧视之不足棱棱凛凛常有生色适眼合心便为甲科衆家可识亦当复由事耳六文可工亦当复由习耳一闻能持一见能记亘古亘今不无其人大抵为论终归於是程邈所以能变书体为旧也张芝所以能善书工学之积习也
隋释智果心成颂
囘展右肩
头项长者向右展宁宣台尚字是
简缘云非是头项长是右肩也
长舒左足
有脚者向左舒实其典字是【谓亻彳木才之类非其典之谓】
峻拔一角
字方者擡右角国周用字是
潜虚半腹
画稍粗於左右亦须着远近均匀逓相覆盖放令右虚用见冈月字是
闲开闲阖
无字四点四画为综上开则下阖也
简缘云画即竪也
隔仰隔覆
并字隔二畺字隔三皆斟酌二三字仰覆用之
回互留放
谓字有磔掠重者若爻字上住下放茶字上放下住是也不可并放
变换垂缩
谓两竪画一垂一缩并字右缩左垂斤字左缩右垂是也
繁则减除
王书悬字虞书毚字皆去下一点张书盛字改血从皿
简缘云盛字去内丁字非从皿也若皿字则本无点
疎当补续
王书神字处字皆加一点却字卩从阝字是也
分若抵背
卅册之类皆须自立其抵背锺王殴虞皆守之
合如对目
八字州字之类皆须潜相瞩视
孤单必大
一点一画成其独立者是也
重并仍促
昌吕爻枣等字上小林棘丝羽等字左促森淼等字兼用之
以侧映斜
撆为斜磔为侧交欠以入之类是
以斜附曲
谓人为曲女安必互之类是
单精一字力归自得
乡背仰覆垂缩回互不失也
盈虚统视连行妙在相承起伏
行行皆相映带聨属而不背违也
简缘云其说多有重见但其人在隋唐之际言之所始故存之
唐太宗论书
太宗尝谓朝臣曰书学小道初非急务时或留心犹胜弃日凡诸艺业未有学而不得者也病在心力懈怠不能专精耳朕少为公子时频遭阵敌义旗之始乃平寇乱执金鼔必有指挥观其阵即知强弱以吾弱饵其强以吾强冲其弱敌犯吾弱追奔不踰百数十步吾击其弱突过其阵自背而反击之无不大溃多用此制朕思得其理深也今吾临古人之书殊不学其形势惟在求其骨力而形势自生吾之所为皆先作意是以果能成也
简缘云虽重骨力而结体不妥则骨力反见其怪
唐太宗论笔法
欲书之时当收视反听絶虑凝神心正气和则契於妙心神不正字则欹斜志气不和书必颠仆其道同鲁庙之器虚则欹满则覆中则正正者和之谓也大抵腕竪则锋正锋正则四面势全次实指指实则筋力均平次虚掌掌虚则运用便易为点必收贵紧而重为画必勒贵涩而迟为撆必掠贵险而劲为竪必努贵战而雄为戈必润贵迟疑而右顾为环必卸贵蹙锋而缓转为波必磔贵三折而遣毫侧不得平其笔勒不得卧其笔须笔锋先行努不宜直直则失力趯须?其笔锋得势而出策须仰策而收掠须笔锋左出而利啄须卧笔而疾罨磔须战笔发外得意徐乃出之夫点要作棱角忌圆平贵通变合策处策年字是也合勒处勒士字是也凡横画并上仰下覆志字是也凡三画悉用之合掠即掠户字是也彡乃形影字右边不可一向为之须背下撆之爻须上磔衂锋下磔放出不可双出多字四撆一缩二少缩三亦缩四须出锋巧在乎躏跞则古秀而意深拙在乎轻浮则薄俗而直置采摭精能芟薙芜秽庶近乎翰墨脱专执自贤阙於师授则衆病蜂起衡监徒悬於闇矣
简缘云此篇最明白最要紧
唐太宗笔意
夫学书者先须知有王右军絶妙得意处真书乐毅论行书兰亭草书十七帖勿令有死点死画方尽书之道也
简缘云一语道破
唐太宗指意
夫字以神情为精魄神若不和则无态度也以心为筋骨心若不坚则字无劲健也以副毛为皮肤副若不圆则字无温润也所资心副相参用神气冲和为妙今比重明轻用指腕不如锋芒用锋芒不如冲和之气自然手腕虚则锋含沈静夫心合於气气合於心神心之用也心必静而已矣虞安吉云夫解书意者一点一画皆求象本乃转自取拙岂是书邪纵放类本体样夺真可图其字形未可称解笔意此乃类乎效颦未入西施之奥室也故其始学得其粗未得其精太缓者滞而无筋太急者病而无骨横毫侧管则钝慢而肉多竪笔直锋则乾枯而无骨及其悟也心动而手均圆者中规方者中矩粗而能锐细而能壮长者不为有余短者不为不足思与神会同乎自然不知所以然而然矣
简缘云本者笔画也
欧阳询书法
莹神静虑端已正容秉笔思生临池志逸虚拳直腕指齐掌虚意在笔前文向思後分闲布白勿令偏侧墨淡即伤神彩絶浓必滞锋毫肥则为钝瘦则露骨勿使伤於软弱不须怒降为奇调匀点画上下均平逓相顾揖筋骨精神随其大小不可头轻尾重勿令左短右长斜正如人上称下载东映西带气宇融和精神洒落省此微言孰为不可也
欧阳询八法
丶　如高峯之坠石
乚　如长空之新月
一　如千里之阵云
丨　如万岁之枯藤
□　如劲松倒折落挂石崖【简缘云劲松倒折不如峩峩乎如乔松之
欲倒也】
　如万钧之弩发
丿　如利剑断犀象角
□　一波常三过笔
简缘云此与右军大同小异此是最要语何妨再见
欧阳询付善奴诀
每秉笔必在圆正重气力纵横重轻凝神静虑当审字势四面停匀八边具备【简缘云此即方法此八字惟欧公独妙他人不能也】短长合度粗细折中心眼准程疎密欹正最不可忙忙则失势次不可缓缓则骨痴又不可瘦瘦当形枯复不可肥肥则质浊细详缓临自然备体此是最要妙处贞观六年七月十二日询书付善奴秘诀
唐人论书【见指南】
字里金生行闲玉润真则字终意不终草则行尽势不尽其得书之趣矣
简缘云是言褚法
张怀瓘用笔十法
凡工书点画体理精玄约象立名究之可悟岂不以点如利钻镂金画似长锥界石仿兹用笔坐进千里夫书第一用笔第二识势第三裹束三者兼备此为法书苟守一途即为未得夫用笔岂止於偏傍向背其要在蹲驭起伏识势岂止於散水烈火其要在权变改制裹束岂止於虚实展促其要归於互出晓此三者始可言书今作成颂以尽精旨
偃仰向背
两字并为一字须求点画上下偃仰离合之势
阴阳相映
阴为内阳为外敛心为阴展笔为阳必须相应左右亦然
鳞羽参差
点画编次无使齐平如鳞羽参差之状
峯峦伏起
起笔蹙衂如峯峦之状杀笔亦须存结
真草偏枯
两字或三字不得真草合成一字谓之偏枯须求映带字势雄媚
斜正失则
落笔结字分付点画之法须依位次
迟涩飞动
勒锋侧笔字须飞动无凝滞之势是为得法
简缘云勒锋磔笔最易凝滞
射空玲珑
谓烟感识字行草用笔不依前後
尺寸规度
不可长有余而短不足须引笔至尽处则字有凝重之态
随字变转
如兰亭一笔作悬针其下岁字则变垂露又其闲一十八个之字各别其体
张怀瓘论行书
夫行书非草非真离方遁圆在乎季孟兼真者谓之真行兼草者谓之行草子敬之法非草非行开张於行流便於草又处其中闲无藉因循宁拘制则临事制宜从意适便风行雨散润色开花数体之中最为风流者也逸少秉真行之要子敬执行草之权父之灵和子之神俊皆古今之独絶
张怀瓘论执笔
草书论云执笔亦有法若执笔浅而坚掣打劲利掣三寸而一寸着纸势有余矣若执笔深而束牵三寸而一寸着纸势已尽矣其故何也笔在指端则掌虚运动适意腾跃顿挫生气在焉笔居半则掌实如枢不转折岂能自由既不能转运回旋乃成棱角笔既死矣宁望字之生动乎
张怀瓘评书
评书药石论云夫马筋多肉少为上肉多筋少为下书亦如是今之书人或得肉多筋少之法薰莸同气十年不分宁知不有藏其知能浑其体法雷同赏遇或使之然至如马之羣行骥子不出其外列柂衔策方知逸足含识之物皆欲骨肉相称神貌怡然若筋骨不任其脂肉在马为驽骀在人为肉疾在书为墨猪惟其病状未即已也非医缓不能为之惟题署及八分则肥密可也自此之外皆宜萧散恣其运动然能之至难鉴之不易精察之者必如庖丁解牛目无全形析枝分理其有一点一画意态纵横偃亚中闲绰有余裕结字峻秀类於生动幽若深远焕若神明以不测为量书之妙也是曰无病勤而行之益佳其有方阔齐平支体肥腯布置偪侧有所不容棱角且形况复无像神貌昏懵气候蔑然以浓淡为华者书之困也是曰病甚稍须毒药以攻之古文篆籕书之祖也都无角节将古合道理亦可明盖欲方而有规圆不失矩亦犹人之指腕促则如指之拳賖则如腕之屈理须譬之以皮肉若露筋骨是乃病也岂曰壮哉书亦须用圆转顺其天理若辄成棱角是乃病也岂曰力哉夫良工理材斤斧无迹才子叙事潜刃其闲书能入流含於和气宛与理会曲若天成刻角耀锋无利余害万事拙者易能者难童蒙书有棱角岂谓能也若始疎而终密者则大同始密而终疎者则大异故小人甘以坏君子淡以成耀俗之书甘而易入乍观肥满则悦目开心亦犹郑声之在听也棱角者书之弊薄也脂肉者书之滓秽也婴斯病弊须访良医涤荡心胷除其烦愦古人妙迹用思沈郁自非冥搜不可得见也夫学锺王尚不能继虞褚况他者哉
李阳冰笔法
夫点不变谓之布棊画不变谓之布算方不变谓之斗圆不变谓之环
东海公璹笔法【璹徐浩之子传其父笔法浩之父峤之亦书家】
置笔於大指中节前居动静之际以头指齐中指兼助为力指自然实掌自然虚虽执之使齐必须用之自在今人皆置笔当大指节碍其转动拳指塞掌絶其势力况执之愈急则愈滞不通纵用之规矩无以施为也执笔在乎便稳用笔在乎轻健轻则须沈便则须涩谓藏锋也不涩则险劲之状无由而生太流则成浮滑浮滑则俗故点画须依笔法然後书同古人之迹而合於作者矣
欲书当先看所书纸中是何词句言语多少及纸色相称以何等书令与书体相合或真或行或草与纸相当意在笔前笔居心後皆须存用笔法难书之字预於心中布置然後下笔自然容与徘徊意态雄逸不可临时无法任笔成形
李华论书
用笔在乎虚掌而实指缓衂而急送意在笔前字居笔後其势如舞凤翔鸾则其妙也大抵字不可拙不可巧不可今不可古华质相半可也锺王之法悉而备矣近世虞世南深得其体别有婉媚之态凡云八法学者悉善予有二字之诀至妙之方所谓截拽是也苟善斯字逸少伯英彼何人哉
虞隽临池诀
第一用纸笔第二认势第三裹束第四真如立行如行第五草如走第六上稀第七中匀第八下密用笔之法拓大指擫中指敛第二指拒名指令掌心虚如握卵此大要也凡用笔以大指节外置笔令转动自在勿令太紧名指拒中指小指拒名指此细要也皆不过双包自然虚掌实指永字论云以大指拓头指鈎中指拒此言单包者然必顺气脉均匀拳心须虚虚则转侧圆润腕须挺起粘纸则轻重失准把笔浅深在去纸远近远则浮泛虚薄近则搵锋体重用水墨之法水散则墨在近迹浮而棱敛有若自然纸刚则用软笔策掠按拂制在一锋纸柔则用硬笔衮努钩磔顺成五指纯刚如以锥画石纯柔如以泥洗沙既不圆畅神格亡矣书石及壁用纸刚例盖相得也
张旭传永字八法并五画轨则
侧不患平　　　　　　勒不贵卧
努过直而力败　　　　趯当存而势生【当存一作宜峻】
策仰收而暗掲　　　　掠左出以锋轻
啄仓皇而疾罨　　　　磔趯?以开撑
简缘云按此八句书家皆作柳宗元语不知其本出於张旭也盖宗元传八法於皇甫閲閲传之徐浩浩传之旭古人授受渊源毫髪不乱如此
丨　顿笔先缩锋骤努令顿下衂之其垂露悬针即衂
之余势抽笔成悬针住笔成垂露也
一策　奋南寺者真
一勒　其齐在
一飞　事子十
一鳞勒阻　不下可
已上五画轨则先贤口传手授不形纸墨今特明之
笔法
一曰囓镞门　此一门亦曰书之祖也亦曰书之命也又云乾坤清气此古诸圣秘而不传者也
简缘云多力多筋则清无力无筋则浊
二曰阴阳门　浓淡去住内外肥瘦等
简缘云妙在有形者为阴妙在无形者为阳
三曰君臣门　内外左右上下君须君臣须臣不得违背
简缘云即宾主也一笔是主衆笔是臣须有相顾意
四曰乡背门　乡即俱乡背即俱背不得一乡一背简缘云此言一字内也
五曰偏枯门　不得一边真一边草一面大一面小也简缘云亦说一字
六曰孤露门　肥瘦上下不等名曰孤露须得自在简缘云妙在形势束裹
七曰五指玲珑门　凡点笔常回避相触也
简缘云一字内点画皆有逊避黑白分明也
八曰停笔迟涩门　迟自迟涩自涩常欲令其透过纸背
简缘云此言得势也
九曰通气门亦云通水　凡点画令通其气不得塞也简缘云笔不断形不撒使血脉相通总说一字
十曰顾荅门　凡点画字势常须相顾也
古今传授笔法
蔡邕得之於神人传女文姬文姬传锺繇繇传卫夫人夫人传羲之羲之传献之献之传羊欣欣传王僧?僧?传萧子云子云传智永智永传虞世南世南传欧阳询询传张旭旭传李阳冰阳冰传徐浩浩传顔真卿真卿传邬彤彤传韦玩玩传崔邈
【勾里】　　　　　　　　冈罔南向田诸皆例此
勹【勾努】　　　　　　　　匀旬均物等用此
返异势　　　　　　　当岂长扆
促左转右势　　　　　常宣尚
实左虚右势　　　　　其月周同
抑左昂右势　　　　　图围国
上下不齐势　　　　　行河水
永　　　　　　　　　八法
挫决囊仰曳抛引杀　人
托扑摺勒　　　　　　口
送勾摺许　　　　　　也
蹲掠驻努趯　　　　　州
报荅势　　　　　　　交爻门赈
摺　　　　　　　　　抛曳如救抑
努趯　　　　　　　　鈎评
托口勒　　　　　　　挫人引
搭州驻　　　　　　　揖也
扑　　　　　　　　　囊决
蹲掠　　　　　　　　送压
已上十三诀先贤只口传授并不形纸墨张旭唯传永字後自弘五势一切字法无不该矣
元巙巙子山九生法
一生笔　纯毫为心薄覆长短不过六寸软而复健二生纸　渐出箧者畅润受书
三生砚　用即着水使笔须洗涤令乾净
四生水　须汲新水
五生墨　随要用旋研多研则凝滞
六生手　过或执劳须得腕健
七生目　欲寝适寤不得眠寐既寐须歇
八生神　凝念不令躁烦
九生景　晴窻明晓
解此九生法乃得名书也
简缘云果然要写好字此亦不可不讲
韩方明执笔五法【与前变法法略有不同】
第一执管
平腕双包虚掌实指世俗多爱单包则力不足书无神气每作一点画虽有其法亦当使用不成惟平腕双包虚掌实指妙无可加也若篆书则多用单勾取其圆直有准
第二簇管
聚五指头笔管在其中心也急疾无体之书或起草藁用之
第三撮管
大草图障用之五指头聚笔管也与握管不远
第四握管
以四指押笔於掌心悬腕以肘力书之或云诸葛诞倚柱书雷击柱书不?如此执管後王僧?学此执笔人以为笑近世张从申亦如此
第五搦管
二指节中搦之非书家之事也
陆希声传笔法
邓州钱若水尝言古之善书者鲜有得笔法陆希声得之凡五字曰擫押鈎格氐用笔双鈎则点画遒劲而尽妙谓之拨镫法希声自言昔二王皆传此法自斯公以下阳冰亦得之希声以授沙门????光????光入长安为翰林供奉希声犹未达以诗寄????光曰笔下龙蛇似有神天池雷雨变逡巡寄言昔日不龟手应念江头洴澼人????光感其言因引荐希声於贵幸後至宰相刁术言江南後主得此法书絶劲复增二字曰导送今待诏尹希古亦得之而所书为一时之妙李无感小?亦得其法查道始习篆患其体势柔弱希古教以法乃双鈎用笔经半年始习熟而篆体劲直甚佳
柳公权笔谏
唐穆宗即位柳公权以夏州掌书记入奏帝曰我於佛寺见卿笔迹思之久矣即拜翰林侍书学士穆宗问公权笔法对曰用笔在心心正则笔正上改容知其为笔谏也公权笔势劲媚自成一家当时公卿大臣家碑板不得公权手笔者以为不孝至外夷入贡别书货贝曰此购柳书
郑子经天五篇
夫执笔者法书之机键也夫善执笔则八体具不善执笔则八体废寸以内法在掌指寸以外法兼肘腕掌指法之常也肘腕法之变也又学古篇云执笔贵圆握管不可不直直则方字贵方得势不可不转转则圆篆圆其用而方其体隶方也外虽方而内实圆圆效天方法地圆有方之理方有圆之象一方一圆其效法天地之道乎
林韫拨镫说
韫咸通末为州刑椽时庐陵卢肇罢南浦太守归宜春公之文翰海内知名韫窃慕小学因师於卢公子弟安期岁余卢公忽相谓曰子学我书但求其力耳殊不知用笔之方不在於力用於力笔死矣虚掌实指指不入掌东西上下何所关焉常人云永字八法乃点画尔拘於一字何异守株翰林禁经云笔贵饶左书尚迟涩此君臣之道也大凡点画不在拘拘长短远近但勿遏其势俾令筋脉相连意在笔前然後作字若平直相似状如算子此画尔非书法也吾昔受教韩吏部其法曰拨镫今将授子勿妄传推拖捻拽是也诀尽於此子其旨而味乎韫加以久罹戎事笔砚多亡终不能穷其妙敢复传於智者
又曰夫作字贵乎结构结构具矣字形贵活字形活矣又在点画等活点画活矣则为全美然欲点画又在有起有止则可惟捻笔方会其妙是捻笔实为用笔之机也
简缘云按此段恐是後人所增然其言有系故存之
释栖霞论书
凡书通即变王变白云体欧变右军体柳变欧阳体永禅师褚遂良顔真卿李邕虞世南等并得书中法後皆自变其体以传於世俱得垂名若执法不变纵能入木三分亦被号为奴书终非自立之地此书家之大要也
韦荣宗论书
凡下笔心主於手然後可下若小等闲殆亦无凭又曰须浅其执牢其笔实其指虚其掌论正书行草则曰真书小密执宜近头行书寛纵执宜稍远草书流逸执宜更远远取点画长大近取分布齐均
张敬玄论书
运腕不可太紧紧则腕不能转而字体粗细上下不均楷书不必悬臂气力有限若行草须悬腕大草书须悬臂笔势无限也法成之後字体各有管束一字管两字两字管三字如此管一行一行管两行两行管三行如此管一纸凡此皆学书者所当知也
李後主书述
壮岁书亦壮犹霍嫖姚十八从军初拥千骑陵沙漠目无全虏又如夏云奇峯畏日烈景从横炎炎不可向迩其任也如此老来书亦老若诸葛亮董戎韦叡接敌举板舆自随以白羽挥军不见其风骨而毫素相识笔无全锋噫壮老不同功用则异能惟所能者可以言之书有七字法谓之拨镫自卫夫人并锺王家传於欧顔褚陆等流於此矣然世人罕知其道孤以幸会得授诲於先生【谓????光也】奇哉是书也非天赋其性口授要诀然後研切覃思则不能穷其奥妙安得不秘而宝之所谓法者擫压鈎掲抵导送是也此字今有顔鲁公墨迹尚存於世余恐将来学者无所闻焉故书此以记之
徐铉小篆
铉善小篆映日视之画之中心有一缕浓墨正当其中至於曲折处亦当中无有偏侧乃笔锋直下不倒故锋常在画中
简缘云正书亦当如是
翰林粹言
胷中有书下笔自然不俗坡诗云退笔如山未足珍读书万卷始通神此言良是○为书之妙不必凭文按本妙在应变无妨○行行要有活法字字须求生动○有功无性神彩不生有性无功神彩不实兼此二者然後得齐古人○笔正之说真格言也笔正则古人笔法皆如吾手矣侧锋取妍此锺王不传之秘濡毫之次法与锋合然後运笔无非法也○捉笔在手便须运意不可妄落一笔才落便想第二笔合作如何下○偶写一字不成须於衆碑中寻之若无即出意自造不可轻易率然而作○作字虽忌滑熟然不可生硬如顔如柳初未尝有生硬之笔○先识此字书则得之素与相忘必难描写临书最有功以其可得精神也字形在纸笔法在手笔意在心笔笔生意分闲布白小心布置大胆落笔○左者右之右者左之偏者正之正者偏之以近为远以远为近以连为断以断为连笔近者意远笔远者意近○字看碑刻须像运笔又须挹其气象随其所寓成形结字得形体不如得笔法得笔法不如得气象学字如女子学梳掠惟性虚者尤能作态度○只学一家书学成不过为人作奴婢集衆长归於我斯为大成○篆添隶减篆长隶匾
东坡书说
真书难於飘扬草书难於严重大字难於结密而无闲小字难於寛绰而有余
书法备於正书溢而为行草未能正书而能行草犹未能庄语而辄放言无足道也○真生行行生草真如立行如行草如走未有未能立而能行未能行而能走者也
刘正夫论书
字美观则不古不美观者必古今人之字如观文绣久而生厌古人之字如观鼎锺愈久愈爱
米元章论书
家人谓吾书为集古字盖取诸长处总而成之既老始自成家人见之不知以何为祖也○字要骨格肉须裹筋筋须藏肉帖乃秀润书在布置稳不俗险不怪老不枯润不肥○顔鲁公每使家僮刻字故会主意修改波撆致大失真惟吉州庐山题名题讫而去後人刻之故皆得其真无做作之差乃知顔出於褚也夫真迹皆无蚕头燕尾之笔与郭知运争座位帖有篆籕气真杰思也○世人皆以公权努目张拳为筋骨不知不努张自有筋骨也○凡大字要如小字小字要如大字褚遂良小字如大字其後经生祖述闲有造妙者大字如小字则未之见也○学书须得趣他好俱忘乃入妙别为一好萦之便不工也山谷亦云用心不杂乃是入神要路
山谷书说
凡书要拙多於巧近世少年作字如新妇子粧梳百种点缀终无烈妇态也○肥字须要有骨瘦字须要有肉古人学书学其工处今人学书肥瘦皆病又多偏得其丑恶处如今人作顔体乃其粲然者
书旨
书必先生而後熟亦必先熟而後生始之生者学力未到心手相违也熟而生者不落蹊径不随世俗新意时出笔底具化工也
简缘云生而熟者人知之熟而生者则未之知也不惟他人不知即赵松雪亦不知
赵子固论书法
学唐不如学晋人皆能言之夫岂知晋岂易学学唐尚不失规矩学晋不从唐人入多见其不知量也仅能欹侧虽欲媚而不媚翻成画虎之犬耳何也书字当立闲架墙壁则不骫骳思陵书法未尝不圆熟要之於闲架墙壁处不着工夫此理可为识者道近得北方旧本虞永兴破邪论序受而不知其恶也故为此说正坐无墙壁也右军乐毅画赞兰亭最真一一有墙壁者右军一榻直下是也李玮家开皇帖行书之祖於此最昭昭化度及鲁公离堆得此法左右阴阳极明丽丁道护启法寺碑笔右方直下最具此法学者垂情如此下笔则妍丽方直端重楷正昧此则痴钝墨猪矣黄庭贺捷有锺体虽微欹侧隐然亦有墙壁力命劲利更高学者毋但徇俗而不究本惟遗教经宛然是经生笔了无神明决非羲笔识此已又识破怀仁圣教序之流入院体也又须戒徐会稽之浊在跛偃李北海之浊在欹斜惟张从申得大令之通畅无二公之流弊且世云会稽法自兰亭出兰亭即无偃笔也又云北海深悟大令大令不若是之跛倚也跛偃之弊流而悟我坡公欹斜之弊流而为元章父子矣故余深信闲架墙壁为要也
学隶楷於魏晋之下邈乎无以稽也仅有化度寺九成宫庙堂碑三者耳三书之法在平正恬澹分闲布白行笔停匀学此者横画必两头均平不可左低右昂又於十字处如中牛年等字凡是一横一竪中停者皆当着心凝然正直平均不可使一高一低一斜一欹少涉世俗守此法既牢则凡施之闲架自然平匀使不俗气人知兰亭韵致取其映带以为态度不知态度者书法之余也骨格者书法之祖也未正骨格先尚态度几何不舍本而逐末邪
左欲去吻　　右欲去肩　　左右两平
上长下短　　左上满【喃啸之类】　右下满【所井之类】
行草宜用枣心笔者以其摺袅婉媚然此笔须出锋用之须捺笔锋向左意趣如只用笔?不用笔尖乃可如真书直用笔尖则施之行草无态度此是要紧处人多未之知孙过亭草书言能笼罨横竪最善发明枣心笔於用之时每难挥运双鈎悬腕久久得趣其要正在勿使笔尖也
董内直书诀
无垂不缩
谓直下笔既下复上至中闲则垂而头圆又谓之垂露如露水之垂也
无往不收
谓波拔处既往当复囘不要一拔便去
如折钗股
圆健而不偏斜欲其屈折圆而有力
如壁拆缝
用笔端正写字有丝牵处断头起笔其丝正中如新泥壁拆缝尖处在中闲欲其无布置之巧
如屋漏痕
写字之点如空屋漏孔中水滴一点圆正不见起止之迹
简缘云向谓雨过而屋壁漏痕直而?也
如印印泥如锥画沙
自然而然不见起止之迹
简缘云印印泥布置均正而分明也锥画沙笔锋正中而墨浮两边也
左欲去吻
左边起笔不要有嘴
右欲去肩
右边转角不要露肩古人谓之暗过
简缘云要圆劲无痕带下努笔有力
绵裹铁笔
力藏在点画之内外不露圭角东坡所谓字外出力中藏棱者也
刘有定论书
篆直分侧直笔圆侧笔方用法有异而执笔初无异也其所以异者不过遣笔用锋之差变耳盖用笔直下则锋常在中欲侧笔则微倒其锋而书体自方矣若夫执笔则不可不方也古人学书皆用直笔王次仲等造八分始有侧法
简缘云此隶楷之所以发源於小篆也不然而何以必要正锋然则今之以侧笔取妍者皆异端也学书者断断乎不可使邪魔外道盘踞胷中使终身陷於妖俗而不自知也戒之哉戒之哉
凡字如日月目贝等字内有短画者不可与两直相粘则画乃首尾有法否则不守法度也
赵子昂兰亭跋
书法以用笔为上而结字亦须工盖结字因时相传用笔千古不易右军字势古法一变其雄秀之气出於天然故古今以为师法齐梁人结字非不古而乏俊气此又存乎其人然古法终不可失也
论隶之误
简缘云宋王洙字源叔博极羣书晚喜隶书尤得古法当时学者翕然宗之於是隶法复兴朱长文曰余内兄蔡君弼尝谓余言隶即今之真书源叔之隶书乃八分也源叔强名曰隶书耳余始疑之後考刘向列仙传云上谷王次仲作八分而卫恒四体书势其曰隶势则以王次仲师宜官梁鹄等为始作之人按恒去汉不远不应如此之误又蔡邕三体石经隶书及今所存汉碑皆与真字异乃知汉自有隶书而今之八分乃汉魏之际增隶而作者也今之真字乃汉魏之际省隶而作者也长文之所言如此余考晋江式表唐韦绩五十六种书及王僧?庾肩吾张怀瓘诸君皆云王次仲作八分程邈作隶书惟庾肩吾直云隶即今正书余皆无明文先伯钝吟公亦云秦权上字秦之隶书乃篆之捷也与今正书不同然非分书也盖隶书本如此後渐变而为今正书耳按此则与长文古隶之说合欧文忠以分书为隶而今人皆谓八分为隶非也
书法正传卷五

[book_title]卷六
钦定四库全书
书法正传卷六　　　　　　　常熟冯武撰
纂言中
梁武帝观锺繇书法十有二意
平【谓横也】　直【谓纵也】　均【谓闲也】　密【谓合也】　锋【谓端也】　力【谓体骨也】　轻【谓屈也】　快【谓牵也】　补【谓不足也】　损【谓有余也】　巧【谓布置也】　称【谓大小也】
字外之奇文所不书世之学者宗二王元常逸迹曾不睥睨笔法之妙羲之有过论後生遂尔雷同元常谓之古肥逸少谓之今瘦古今既殊肥瘦颇反如自省览有异衆说芝锺巧趣精细殆同神机肥瘦古今岂易致言真迹虽少可得而推逸少至学锺书势巧形密及其独运意疏字缓譬犹楚音习夏不能无楚过言不悒未为笃论又子敬之不逮逸少犹逸少之不逮元常学子敬者画虎也学元常者画龙也余虽不习偶见其理不习而言必慕之欤聊复自记以补其阙非欲明解强以示物也倘有巧思思盈半矣
萧子云十二法
一曰洁　二曰空　三曰整　四曰放　五曰因　六曰改　七曰省　八曰补　九曰纵　十曰收　十一曰平　十二曰侧
简缘云萧子云十二法与张旭十二意大同小异盖鲁公得法于张长史长史得法于陆彦远彦远张之舅也其父陆柬之得法于欧阳询询得法于虞世南世南得法于智永永亲受法于萧子云子云得之王僧?僧?得之羊欣欣是子敬甥故得二王的传穷流溯源则长史之法大率不外乎子云十二法子云之法大率不外乎元常意外十二巧妙然细玩之子云十二字比长史更觉周密其曰洁者所谓如印印泥笔画圆净也其曰空者即黑白分明也一字有一字之空处一行有一行之空处一幅有一幅之空处也其曰整者即形体端严不止笔画多即一笔两笔者亦要配立不倾斜也其曰因者乘上势也其曰改者避重复也一字之中亦有重笔不可不变曰纵者敛之反也曰收放者对笔画而言也曰平者稳重也曰侧者取势也
顔鲁公传张旭十二意笔法
平　直　均　密　锋　力　转　决　补　损　巧称
余罢秩醴泉特诣京洛访金吾长史张公请师笔法长史於时在裴儆宅憩止有羣衆师张公求笔法或有得者皆曰神妙仆顷在长安师事张公叩以笔法大笑而已即对以草书或三纸五纸皆乘兴而散不复有得其言者仆自再于洛下相见眷然不替仆因问裴儆足下师长史有何所得曰但书得绢屏素数十轴亦尝论诸笔法惟言倍加功学临写书法当自悟耳仆自停裴家月余因日与裴儆从长史言话散却囘至师前请曰既承九丈奬谕日月滋深夙夜工勤溺於翰墨倘得闻笔法要诀终为师学以冀至於能妙岂任感戴之诚也长史良久不言乃左右顾视拂然而起仆乃从行归东竹林院小堂张公乃当堂踞床而坐命仆居于小榻而曰笔法玄微难妄传授非志士高人讵可与言要妙也书之求能且攻真草今以授之可须思妙乃曰夫平谓画子知之乎仆思以对之曰尝闻长史示令每为一平画皆须令纵横有象此岂非其谓乎长史乃笑曰然而又问曰直谓纵子知之乎曰岂不谓直者必纵之不令邪曲之谓乎曰然曰均谓闲子知之乎曰尝蒙示以闲不容光其此之谓乎曰然曰密谓际子知之乎曰岂不谓筑锋下笔皆令宛成不令其疎之谓乎曰然曰锋谓末子知之乎曰岂不谓末巳成画使其锋健之谓乎曰然曰力谓骨体子知之乎曰岂不谓?笔则点画皆有筋骨字体自然雄媚之谓乎曰然曰转谓屈折子知之乎曰岂不谓鈎笔转角折锋轻过亦谓转角为暗过之谓乎曰然曰决为牵掣子知之乎曰岂不谓牵掣为掣【一作撆】决意挫锋使不怯滞令险峻而成之谓乎曰然曰补谓不足子知之乎曰岂不谓结构点画或有失趣者则以别点画旁救之谓乎曰然曰损谓有余子知之乎曰岂不谓趣长笔短虽点画不足常使意势有余之谓乎曰然曰巧谓布置子知之乎曰岂不谓欲书豫想字形布置令其平稳或意外字体令有异势是之谓巧乎曰然曰称谓大小子知之乎曰岂不谓大字蹙之令小小字展之为大兼令茂密所以为称乎曰然长史曰子言颇皆近之矣夫书道之妙焕乎其有旨焉子其勉之工精勤悉自当妙矣真卿前请曰幸蒙长史传授笔法敢问工书之妙如何得齐于古人张公曰妙在执笔令得圆转勿使拘挛其次诸法须口传手授之诀勿使无度所谓笔法也其次在於布置不慢不越巧使合宜其次纸笔精佳其次诸变适怀纵舍掣夺咸有规矩五者备矣然後齐於古人矣曰敢问神用执笔之理颇得闻否长史曰予传授笔法得之老舅陆彦远彦远曰吾闻昔日说书若有工而迹不至後闻於褚河南曰用笔当须如印泥画沙思所以不悟後於江?过见沙地平净令人意悦欲书乃偶以利锋画而书之其劲险之状明利媚好乃悟用笔如锥画沙使其藏锋画乃沈着当其用笔常欲使其透过纸背此功成之极矣真草用笔悉如画沙点画净媚则其道至矣是乃其迹可久自然齐古人矣但思此理以专想工用故其点画不得妄动子其书绅余遂铭谢再拜逡巡而退自此得工墨之术於兹五年真草自知可成矣
简缘云此即所谓意外十二巧妙也真书家不传之秘鲁公自述如此而後得之噫古人之难如此後学视为易易而忽之何也
徐浩书法论
周官内史教国子六书书之源流其来尙矣程邈变隶体邯郸淳传楷法事则朴略未有能工厥後锺善正书张称草圣右军行法小令破体皆一时之妙近古以来萧永欧虞颇传笔势褚薛以降自郐无讥矣然谓虞得其筋褚得其肉欧得其骨当矣夫鹰隼乏彩而翰飞戾天骨劲而气猛也翬翟备色而翺翔者百步肉丰而力沈也若藻曜而高翔书之凤凰矣欧虞为鹰隼陆褚为翬翟焉欧阳率更云萧书出于章草颇为知言然欧阳飞白旷古无比余年在龆龀便工翰墨忘寝与食胼胝笔砚而性不能逾力不可强劲而逾拙劳而无功区区碑石之闲矻矻几案之上亦古人所耻吾岂忘情耶德成而上艺成而下殷鉴不远何学书为必以一时风流千里面目斯亦愈於博奕亚於文章矣发挥圣贤事业其由斯乎初学之际先立筋骨筋骨不立肉何所附用笔之势特须藏锋锋若不藏字则有病病且未去能何有焉字不欲疎亦不欲密亦不欲大亦不欲小小展令大大蹙令小疎肥令密密瘦令疎斯亦大经矣笔不欲捷亦不欲徐亦不欲平亦不欲侧侧?令平峻勿使倾捷则须安徐则须利如此则其大较矣张伯英临池学书池水尽黑永师登楼不下四十余年张公精熟号为草圣永师拘滞终着能名以此而言非一朝一夕之所能尽美俗云书无百日工盖悠悠之谈也宜白首工之岂可百日乎汝曹年未弱冠但当研精覃思心目注想时复问本验颐短长可致佳竟尔锺太傅坐则画地数步卧则书被穿表里由是乃为翰墨之龟监耳
虞永兴笔髓
原古
文字经艺之本王政之始苍颉象山川江海之状虫蛇鸟兽之迹而立六书战国政异俗殊书文各别秦患多门定为八体後复讹谬凡五易焉然并不述用笔之妙及乎蔡邕张索之辈锺繇王卫之流皆造意精微自悟其旨也
辨应
心为君妙用无穷故为君也手为辅承命竭股肱之用故为臣也力为任使纎毫不挠尺丈有余故也管为将帅处运动之事执生死之权虚心纳物守节藏锋故也毫为士卒随管所使蹟不拘滞故也字为城池大不虚小不孤故也
释真
笔长不过六寸捉管不过三寸一真二行三草指实掌虚右军云书弱纸强笔强纸弱笔强者弱之弱者强之也迟速虚实若轮扁斲轮不徐不疾得之于心而应之于手口所不能言也拂掠轻重若浮云蔽晴天波撆平匀如微风摇碧海气如奔马亦如朶鈎轻重出乎心而妙用应乎手然则体约八分势同章草而各有所趋无问巨细皆虚散其笔锋圆毛蕝按转易也
释行
行书之体略同於真至於顿挫磅礴若猿兽搏噬进退鈎钜若秋鹰迅击故覆笔抢毫乃接锋而直引其腕则内旋外拓而环转纾结也旋毫不絶内转锋也加以笔掉聨毫若石璺玉瑕自然之理也亦如长空游丝容曳而来往又似虫网络壁劲实而复虚右军云游丝断而能续皆契天真同於轮扁也又云每作点画皆悬管掉之令其锋开自然劲健矣
释草
草则纵心奔放覆腕转蹙悬管丛鈎柔毛外拓右为外左为内起伏连卷收揽吐纳内转藏锋既如舞袖挥拂而萦纡又如垂藤樛盘而缭绕蹙旋转锋如腾猿过树跃鲤透泉【一云逸虯得水】轻兵逐虞烈火燎原或气雄不可抑或势逸不可止纵狂逸放不违笔意也
契妙
欲书之时当收其视听絶虑凝神正心和气则契於妙心神不正书则欹斜志气不和书则颠仆同鲁庙之器虚则欹满则覆中则正正者冲和之气也然字虽有质迹本无为禀阴阳而动静体物象而成形达性通变其常不住故知书道玄妙必资於神遇不可以力求也机巧必须以心悟不可以目取也字形者如目之视也为目有止限由执字体也既有质滞为目所视远近不同如水在方圆岂由其水且笔妙喻水方圆喻字听视则同远近则异故明执字体也字有态度心之畅也心悟非心合於妙也借如铸铜为镜非匠者之明假笔传心非毫端之妙必在澄心运思至微至妙之间神应斯彻又同鼔琴轮指妙响随意而生握管使锋逸态逐毫而应学者心悟於至妙画契於无为苟涉夫浮华终昧於斯理
劝学
自古贤哲勤乎学而立其名不学即没代而无闻矣且会稽竹箭湛卢断割不括而羽之淬而厉之终不见其利用之材矣右军云躭之玩之功积邱山张芝学书池水尽黑当学其雅趣求其真意无图其形容滞於体质此贵乎心意专精必有诚意也予中宵之闲梦吞笔觉後若在胸臆又因假寐见张芝指一道字用笔体斯源也足明至诚感神信有徵矣不得其门而入则苦学而难成故立以君臣之体类以攻战之势将以近而喻远必因蹄而得兔务欲成其要妙启其户牖庶後来君子思而勉之矣
欧阳率更书三十六法【是言欧法如此】
排叠
字欲其排叠疎密停匀不可或阔或狭如夀台画笔丽羸爨系旁言旁之类八诀所谓分闲布白又曰调匀点画是也高宗书法所谓堆垜亦是也
避就
避密就疎避险就易避远就近欲其彼此映带得宜又如庐上一撆既尖下一撆不当相同府字一笔向下一笔向左逢字下辵拔出则上必作点亦避重叠而就简径也
顶戴
字之承上者多唯上重下轻者顶戴欲其得势如叠垒药鸾惊鹭鬐声医之类八诀所谓正如人上称下载又不可使头轻尾重是也
穿插
字画交错者欲其疎密长短大小匀停如中弗井曲册兼禹禺爽尔襄甬耳娄由垂车无密之类八诀所谓四面停匀八边具备者是也
向背
字有相向者有相背者各有体势不可差错相向如非卯好知和之类是也相背如兆北肥根之类是也
偏侧
字之正者固多若有偏侧欹斜亦当随其字势结体偏向右者如心戈衣几之类向左者如夕朋乃勿少厷之类正而偏者如亥女丈乂互不之类字法所谓偏者正之正者偏之又其妙也八诀又谓勿令偏侧亦是也
挑
字之形势有须挑者如戈弋武丸气之类右边既多须得左边之如献励散断之类左边既多须得右边之如省炙之类上偏者须得下之使相称方善
相让
字之左右或多或少须彼此相让方为尽善如马旁糸旁鸟旁诸字须左边平直然後右边可作字否则妨碍不便如字以中央言字上画短让两糸出头如办字其中近下让两辛出如鸥鶠驰字两旁俱上狭下阔亦当相让使不妨碍然後为佳此类是也
补空
如我哉字作点须对左边实处不可与成戟戈诸字同如袭辟餐赣之类欲其四隅方满如醴泉铭建字是也
贴零
如今令冬寒之类是也
粘合
字之本相离开者即欲粘合使相着顾揖乃佳如诸偏旁字卧鉴非门之类是也
满不要虚
如园圃图国囘包南隔目四鈎之类是也
意连
字有形断而意连者如之以心必小川水求之类是也
覆冒
字之上大者必覆冒其下如云头穴宀头头奢金食夆巷泰之类是也
垂曳
垂如都乡卿卯夆之类曳如水支欠皮更之走民也之类是也
借换
如醴泉铭秘字就示字右点作必字左点此借换也黄庭经庭字魏字亦借换也又如灵字法帖中或作或作丕亦借换也又如苏之为苏秋之为秌鹅之为鵞之类为其字难结体故互换如此亦借换也所谓东映西带是也
增减
字有难结体者或因笔画少而增添如新之为新建之为建是也或因笔画多而减省如曹之为曹美之为美但欲体势茂美不论古字当如何书也
应副
字之点画希少者欲其彼此相映带故必得应副相称而後可又如龙诗雠转必一画对一画相应亦应副也
撑拄
字之独立者必得撑拄然後劲健可观如可下永亨亭丁手司卉草矛巾千予于弓之类是也
朝揖
字之凡有偏旁者皆欲相顾两文成字者为多如邹谢锄与三体成字者尤欲相朝揖八诀所谓迎相顾揖是也
救应
凡作字一笔才落便当思第二三笔如何救应如何结裹书法所谓意在笔先文向思後是也
附丽
字之形体有宜相附近者不可相离如形影起超饮勉凡有文欠攴旁者之类以小附大以少附多是也
回抱
回抱向左者如曷丐易菊之类向右者如艮鬼包旭它之类是也
包裹
谓如园圃国圈之类四围包裹也尚向上包下幽凶下包上匮匡左包右勾匈右包左之类是也
却好
谓其包裹鬭凑不致失势结束停当皆其宜也
小成大
字以大成小者如冂辵下大者是也以小成大者则字之成形及其小字故谓之小成大如孤字只在末後一捺宁字只在末後一勾欠字一拔戈字一点之类是也
小大成形
谓小字大字各字有形势也东坡先生曰大字难於结密而无闲小字难於寛绰而有余若能大字结密小字寛绰则尽善尽美矣
小大大小
书法曰大字促令小小字放令大自然寛猛得宜譬如日字之小难与国字同大如一字二字之疎亦欲字画与密者相闲必当思所以位置排布令相映带得宜然後为上或曰谓上大下小上小下大欲其相称亦一说也
左小右大
此一节乃字之病左右大小欲其相停人之结字易於左小而右大故此与下二节皆字之病也
左高右低　左长右短
此二节皆字之病不可左高右低是谓单肩左短右长八诀所谓勿令左短右长是也
简缘云字体亦有左高右低者如即郎之类右边齐上便不是书亦有左长右短者如缸扣之类右边若长亦不是字不可专谓字之病也
褊
学欧书者易於作字狭长故此法欲其结束整齐收敛紧密排叠次第则有老气书谱所谓密为老气此所以贵为褊也
简缘云欧书病在头长脚短褊者欲其相称非谓密也书谱密为老气非此之谓
各自成形
凡写字欲其合而为一亦好分而异体亦好由其能各自成形故也至於疎密小大长短广狭亦然要当消详也
相管领
欲其彼此顾盼不失位置上欲覆下下欲承上左右亦然
应接
字之点画欲其互相应接两点者如小八小自相应接三点者如系则左朝右中朝上右朝左四点如无然则两旁二点相应中闲相接又作□亦相应接至於撇捺水木州之类亦然已上皆言其大略又在学者能以意消详触类而长之可也
张怀瓘玉堂禁经
夫人工书须从师授必先识势乃可加功功势既明则务迟涩迟涩分矣无系拘局拘局既亡求诸变态之旨在於奋斫奋斫之理资於异状异状之变无溺荒僻荒僻去矣务於神彩神彩之至几於玄微则宕逸无方矣设乃一向规矩随其工拙以追肥瘦之体疎密齐平之状过乃戒之於速留乃畏之於迟进退生疑否臧不决运用迷於笔前震动惑於手下若此欲速造玄微未之有也今论点画偏旁用笔向背皆宗元常逸少兼逓代传变各有所由循其轨范并列条贯
用笔法
夫书之为体不可专执用笔之势不可一槩虽心法古而制在当时迟速之态资於合宜凡笔大法点画八体备於永字
侧不得平其笔　　　　勒不得卧其笔
努不得直直则无力　　趯须蹲其锋得势而出策须背笔仰而策之　　掠须笔锋左出而利
啄须卧笔疾罨　　　　磔须趯笔战行右出
八法起於隶字之始後汉崔子玉历锺王以下传授所用八体该於万字墨道最微不可遽明又先达八法之外更立五势以备制度
门　一曰鈎里势须圆角而憿锋网闵田字用之刀　二曰鈎弩势须圆角而趯锋均匀旬勿字用之丶　三曰衮笔势须按锋上下衂之今令字下点
用之
丨　四曰儓笔势须竪策之锺法上字用之一　五曰奋笔势须嶮策之草书一二三字用之
又有用笔腕下起伏之法用则有势字无常形
一曰顿笔　摧锋骤衂是也则弩法下脚用之二曰挫笔　挨锋捷进是也则绵头上三点用之三曰驭锋　直撞是有点连物则名暗筑目其是也四曰蹲锋　缓毫蹲节轻重有准是一等用之五曰?锋　驻笔下衂是也夫欲趯者必先蹲之刀
冖是也
六曰衂锋　驻锋暗接是烈火用之
七曰趯锋　紧御涩进如锥画石是也
八曰按锋　曩锋虚阔草书磔法用之
九曰掲笔　侧锋平发人天脚是如鸟爪形
烈火异势
从此古烈火势出於正体书於铭石时或用之法以发势潜筑迅憿而劲侧从字头佥字脚用之
灬此名各自立势势则抵背潜衂视之不见考之则彰乃锺法即繇白然字下是尔後王逸少行之不怠隶用之
灬此名联飞势似连绵相顾不絶法以暗衂而微着势以轻掲而潜趯乃右军变於锺法而参行诸法则乐毅论燕字无字时或间为後遵用之至今不替
灬此名布棊俗势凡拙不可为也
散水异法
氵此名逓相显异意以或藏或露状类不同法以刚侧而中偃下潜挫而趯锋则右军黄庭乐毅论用此也
氵此名潜相瞩视外虽解摘内则相附此盖锺法上冫以潜锋暗瞩下以迅趯而捷遣右军遵用之於真隶常所为之
氵此行书法以微按而饷掲意以轻利而为美锺张二王行书并用此法又用此氵也
冫此草书法法以借势捷遣而已矣若失之以缓滞即其为病甚矣不可不慎也
勒法异势
一此名鳞勒鳞勒之中势存仰策而收虽言仰收无芒角芒角则失於遒润矣锺王以下常用之
一此名借势法以不仰策及鳞勒但取古劲枯涩无求銛利则其妙也右军通变以避骈势夫为真隶必先用之
一此名平布凡俗不可用也
乛此名草法势以险策捷坐锋露飞动而已
策变异势
二此名逓相显异何者两横引而不可一槩理资变异各状殊工法以上背笔而仰策下紧趯而覆收则锺书常用此逸少参而用之
二此名借势不务策勒但取古涩而已虽云古涩用笔之意不忘仰覆之理
二此名章草草书之势法以嶮策飞动锺张二王章草草书常用此
二此名布筭时俗所贵非墨家之态戒之
三画异势
三此名逓相解摘何者三画用笔相类不求变异则涉凡浅法以上画潜锋平勒中画背笔仰策下画紧趯覆收此盖王法则黄庭经三门三字用之
三此名逓相疎峙盖行书用之法以上勒侧而中策下奋笔而横飞锺张二王行草并依此法
三此名峭峻势亦草书之法嶮利为胜
三此名画卦势俗鄙不可用
啄展异势
人此人入等法法此左罨略而迅利右潜趯而战行行势尽而微着摘出而暗收脱若便抛下虞流滑则冥於凡浅梁庾肩吾书论云将欲放而更留谓此
人此名交争势盖行草法也法以衂锋啄掣捷利疾进为势若交急意存力敌若或失之於钝滑斯可慎也陈僧智永常用此法
人此名章草之法法以潜按而微进轻掲而暗收趯之欲利按之欲轻轻则滑劲而神清肥乃质滞而俗钝王蒙草善於此法
脚异势
乚此名外略法蹲锋紧略徐掷之不欲速速则失势略不欲迟迟则缓怯此法盖锺法稍涉于八分散隶则欧阳询守而不替
乚此名虿毒法法以引过其曲微以轻?其锋又以徐收而趯之不欲出出则暗收如芒刺为善庾肩吾书论云欲挑还置谓驻锋而後趯也
乙此名俗势慎勿为之
宀头异势
宀此名若?夫上点既驻笔挫锋左右亦须挫锋横画亦须挫笔何者势须顺戒在反异则王书吿誓寔字之宀是也
宀此名各相显异上点既侧横画则勒左衂笔而摆锋右峻趯以轻掲则王书吿誓容字之宀是也
宀此行书法法以圆而飞动为妙
宀此章草书之法其于嶮侧务在露锋其于鈎里忌之缓滞人不得法则失之於忽微尔切慎之
倚戈异势
□此名折芒势法以潜锋紧趯趯意尽乃潜收之而趯?之锺繇下哉字用是也
乀此名秃出势上下缩锋虽言缩锋亦须潜趯而顿衂则虞世南常用此法
此名借势既不潜趯而暗趯法以利劲而捷遣则虞欧用此法
此名背趯时用之盖所以失之於前正之於後故右军有言曰上俯而过矣下衂曲而就之则告誓後载字是也
页脚异势
页此状上画平勒而仰收其次暗筑而憿锋左右谓之鈎里其中布点顾以更美夫以上竦之而仰策则中偃而平收夫以策而再竦则左啄而右侧故锺张二王应从页并用之
页此名斗折不仰不策点不偃不收并谓之垒堑张长史名之窻棂非书家所为也
垂针异势
丨此名顿笔之法以摧挫为工此乃古法锺元常守而不失改为垂露
丨此名悬针古无此法右军书曲水序年字缘向下顿笔岁字上画藏锋与年字顿相逼遂改垂露为顿笔直下垂针後人立悬针相承遵此也
结里法
夫言抑左昇右者图国圆冏等字是也
夫言举左低右者崇岂端等字是也
夫言促左展右者尚执常寛宣等字是也
夫言实左虚右之势者月周用等字是也
夫言左右掲腕之势者令人入等字是也
夫言上下不齐之势者行何川字是也
夫言用勾里之势者冈冈白田等字是也
夫言欲挑还置之势者元行寸字是也
夫言用鈎弩之势者均匀旬勿等字是也
夫言将欲放而更留者人入木火字是也
翰林密论用笔二十四条【或云是李阳冰作】
丶点法口诀云作点向左以中指斜顿向右以大指齐顿作报荅便以中指挫锋须收锋在内按笔收之又衂下其笔含濡其锋摩轮簇心然後收笔填在员半禁经云点如利钻镂金是也
又半蚁法宜字上用之为避其旁点又侧下其笔使墨精暗坠徐乃反掲则棱利矣
右军云作点皆须磊磊如大石之当衢
又点不变为布棋贵通变也更有打点单以指送笔似打物之势甚难用也
一画法口诀云作横画皆用大指遣之若作策法即用名指擡笔上若作勒法即用中指钩笔涩进覆以中指顿笔然後以大指遣至尽处此三势相近用法不同也
鳞勒法须仰收禁经云画如长锥界石是也又紧走仰收似长舟之截小渚两头势起使芒角不失遒润借势不策不鳞勒稍徐收之取古劲枯涩无求銛利凡在字上宜用之
擡笔法初紧策中擡锋轻劲微勒向右按衂古经云锺书宣示字长画用
又画不变为布筭行草法云势须险策露锋飞动为胜
三三画法口诀云上潜锋平勒中背锋仰策下紧趯覆收名逓相解摘古经云黄庭经三关字用草法上衂侧中策下奋笔横飞逓相耸峙以险利为胜
丨悬针法口诀云锋须先发管逐势行?笔紧驭涩进如锥画石禁经云悬针如长锥缀地是也又契字下双笔须一努一垂变换用之三势不同或垂或趯或外掠而中努右军云悬针垂露难为体制卫夫人云如万岁之枯藤临池诀云悬针法兰亭年字尽其势也张敬玄云申字中画宜卓笔直审疾抽事字中画宜直下笔便挑不宜停笔
丨垂露法口诀云锋管齐下势尽杀笔缩锋又始筑笔而极力终驻锋而作势又无垂不缩此言顿笔以摧挫为功右军云竪如春笋之抽寒谷是也临池诀云玉露本?脚名玉筯如古钗倚物也
简缘云篆为隶源即此可见
背抛法口诀云蹲锋紧掠徐掷之速则失势迟则缓怯临池诀云此锺法稍涉八分尾法引过其曲转蹲其锋又徐取而蹲趯之不欲出须暗收使其如负芒刺则善右军云援毫蹲节轻重有准庾肩吾云欲抛还置驻锋而後趯之也
乀抽笔法口诀云左罨掠须峻利右潜趯而战行待势卷而机驻掲摘出而暗投若便抛必流滑凡浅又侧起平发紧杀按波为抽笔从腹内起庾肩吾云将放更留又人字第二笔云搀引抑拽是也夫本等字亦同用
□背趯法口诀云悉以中指遣至尽处以名指拒而趯之又云潜锋门勒势尽然後趯之右军背趯戈法上则俯而过下则曲而就盖所以失之於前正之於後也古经云锺书哉字用又永禅师涩出戈法下以名指筑上借势以中指遣之按笔至下以名指衂锋潜趯此名秃出法张旭折芒法潜锋紧走意尽乃收而趯之锺书常用也右军云落笔峩峩如长松之倚谿谷唐太宗云为戈必润贵迟疑而顾章草法潜按微进轻掲闇趯掲欲利按欲轻轻则骨劲神清肥乃质滞钝俗张敬玄云戈脚宜斜笔直抽直者缘上实下自成也
氵散水法口诀云上衂侧中偃下潜挫趯锋古经云黄庭乐毅同用柳宗元云散水幽纵黄庭宗之是也临池诀云或藏或露状类不同要逓相显异若频有两点相近而下点当高此名潜相瞩视外虽解摘内相附属为上中潜锋暗衂下峻趯潜遣盖锺法也行书势微按而鈎掲以轻利为美
冫冰法口诀云上侧覆杀下筑而趯之须相承揖并连衂侧轻掲则率字左右用之草法须借势捷遣若缓滞则为病也
灬烈火法口诀云衂锋闇按临池诀云须各自立势抵笔潜衂所谓视之不见考之弥彰古经云锺书然字用
灬聨飞法口诀云暗衂微驻轻掲潜趯笔锋连绵相顾不絶也禁经云聨飞如雁阵当秋乐毅论燕然字用之虞永兴兼字用其半势盖中断也
宀显异法口诀云上点驻锋左右挫锋横书按笔势须相顺古经云出吿誓文又上点侧横画勒左一笔摆锋右峻啄轻掲告誓实字用虞永兴用之行法以圆峻飞动为美章草法拟於圆峻飞动其余险侧务在露锋鈎里忌缓滞也
辶平磔法口诀云不迟不疾战笔侧去势卷不可便出须驻锋而後放禁经云磔磔如生蛇渡冰是也锺元常每作磔笔须三过折笔故唐太宗云为波必磔贵三折而遣毫
勾裹法口诀云圆角趯锋作努法势未尽而趯之顔鲁公云勾裹法用笔如纸下行日月目因冈罔向字皆用之张敬玄云固字转角之势初不宜棱角努张即是体俗也非特固字但有转笔一切贵其圆润
勾努法口诀云圆角激锋待筋骨而成要如武人屈臂石军云回角不用峻及有棱是也卫夫人谓之劲弩法匀均勿字皆用之
小奋笔法口诀云左侧而独立中衂折而右鈎古经云锺书宣示字下用若中竪则左右闇衂而潜趯又簇锋捷进为系字下三点是也
彡衫法口诀云上平点中啄下衂侧
乚外臂法口诀云左峻掠中潜锋衂挫右蹲锋外掷丨竪画法口诀云擡笔竪策挫锋上下竪直也尚尝字中竪画用
丷八曾头其脚法口诀云左潜掲而右啄曾头用如上法左啄右侧其脚用之
□暗筑法口诀云驭锋直衡有点连物则名暗筑月字其字内两点用
□衮笔法口诀云须按锋上潜下衂又按锋上下蹙衂之令今等字是也
爻缩出法口诀云上磔衂锋下磔出之此八分法也盖避双出也又戋字上缩锋作努下出锋作趯张云戋如束棘
简缘云玉堂禁经及翰林密论两篇书家多不全载此正是功夫细腻处其中虽多同处然各有发挥余故不以其重复而并録之
黄长睿东观余论云流俗言作书皆欲悬腕而聚指管端真草必用此法乃善予谓不然逸少书法有真一行二草三以言执笔去笔跗远近耳今笔长不过五寸虽作草书必在其三而真行弥近今不问真草必欲聚指管端乃妄论也观晋宋及唐人画图执笔未尝若此可破俗之鄙说
简缘云此亦老成之言但腕不可着案
书法正传卷六

[book_title]卷七
钦定四库全书
书法正传卷七　　　　　　　常熟冯武撰
纂言下
晋卫恒四体书势【第一字势　第二?势第三隶势　第四草书势】
卫恒字巨山少辟司空齐王府转太子舍人尚书郎秘书丞太子庶子黄门郎恒善草隶书为四体书势曰昔在黄帝创制造物有沮诵苍颉者始作书契以代结绳盖睹鸟迹以兴思也因而遂书则谓之字有六义焉一曰指事上下是也二曰象形日月是也三曰形声江河是也四曰会意武信是也五曰转注考老是也六曰假借令长是也夫指事者在上为上在下为下象形者日满月亏象其形也形声者以类为形以配为声也会意者止戈为武人言为信也转注者以老夀考也假借者数言同字其声虽异文意一也自黄帝至三代其文不改及秦用篆书烧焚先典而古文絶矣汉武时鲁恭王坏孔子宅得古文尚书春秋论语孝经时人已不复知古文谓之蝌蚪书汉世秘藏希得见魏初传古文者出於邯郸淳恒祖敬侯为写尚书後以示淳而淳不别至正始中立三字石经转失淳法因蝌蚪之名遂效其形太康元年汲县人盗发魏襄王冢得策书十余万言按敬侯所书犹有髣髴古书者数种其一卷论楚事者最为上妙恒窃悦之故竭愚思以谐其美愧不足以厠前贤之作冀以存古今之象焉古无别名谓之字势云黄帝之史沮诵苍颉眺彼鸟迹始作书契纪纲万事垂法立制帝典用宣质文着世爰暨暴秦滔天作戾大道既泯古文亦灭魏文好古世传丘坟历代莫发真伪莫分大晋开元弘道敷训天垂其象地效其文天地乃位粲美其章因声附意类物有方日处君而盈其度月执臣而窥其傍云委蛇而上布星离披以舒光禾卉莽蓴以垂頴山岳嵳峩而连冈虫起蛰而若动鸟似飞而未扬覩其措笔缀墨用心精专势和体均发止无闲或守正循捡规折矩旋或方圆靡则因事制权其曲如弓其直如弦矫然特出若龙腾於川森尔下颓若雨坠於天或引笔奋力若鸿雁高飞邈邈翩翩或纵肆婀娜若流苏悬羽靡靡绵绵是故远而望之若翔凤厉水清波漪涟就而察之有若自然信黄唐之遗迹为六艺之范先篆籕盖其子孙隶草乃其曾玄聊观象以致思非言词之所宣
昔周宣王时史籕始着大篆十五篇或与古同或与古异世谓之籕书者也及平王东迁诸侯力政家殊国异而文字乖形秦始皇帝初兼天下丞相李斯乃损益之罢不合秦文者斯作苍颉篇中车府令赵高作爰历篇太史令胡母敬作博学篇皆取史籕大篆或颇省改所谓小篆者或曰下邽人程邈为狱吏得罪始皇幽系云阳狱十年从狱中作大篆少者增益多者损减方者使圆圆者使方奏之始皇始皇善之出以为御史使定书或曰邈所定乃隶字也自秦坏古文有八体一曰大?二曰小篆三曰刻符四曰虫书五曰摹印六曰署书七曰殳书八曰隶书王莽时使司空甄酆校文字部改定古文复有六书一曰古文孔氏壁中书也二曰奇字即古文而异者三曰传书秦篆书也四曰佐书即隶书也五曰缪篆所以摹印也六曰鸟书所以书幡信也许慎撰说文用篆书为正体例最可得而论也秦时李斯号为工?诸山及铜人铭皆斯书也汉建初中扶风曹喜少异於斯而亦称善邯郸淳师焉略究其妙韦诞师淳而不及也太和中诞为成都太守以其能书留补侍中魏氏宝器铭题皆诞书也汉末又有蔡邕采斯喜之法为古今杂形然精密闲理不如淳也邕作篆势曰因为鸟迹苍颉循圣作则制文体有六篆妙巧入神或象龟文或比龙鳞纡体放尾长翅短身颓若黍稷之垂颖藴若龙蛇之棼緼扬波振击龙跃鸟震延颈胁翼势似凌云或轻举内投微本浓末若絶若连似水露缘丝凝垂欲下从者如悬衡者如编杪者邪趋不方不圆若行若飞跂跂翾翾远而望之象鸿鹄羣游络绎迁延近而视之端际而不可得见指撝不可胜原硏桑不能数其诘屈离娄不能覩其隙闲般倕揖让而辞巧籕诵拱手而韬翰处篇籍之首目粲斌斌其可观摛华豓於纨素为学艺之范先嘉文德之弘懿藴作者之莫刋思字体之俯仰举大略而论旃
秦既用?奏事繁多篆字难成即令隶人佐书隶字汉因行之独符玺幡信题署用篆隶书者篆之捷也上谷王次仲始作楷法至灵帝好书时多能者而师宜官为最大则一字径丈小则方寸千言甚矜其能或时不持钱诣酒家饮因书其壁顾观者以往计钱足而灭之每书辄削而焚其柎梁鹄乃益为板而饮之酒候其醉而窃其柎鹄卒以书至选部尚书宜官後为袁术将今钜鹿宋子有耿球碑是宜官书也梁鹄奔刘表魏武帝破荆州募求鹄鹄之为选部也魏武欲为洛阳令而以为北部尉故惧而自缚诣门署军假司马在秘书自效是以今者多有鹄手迹魏武帝悬着帐中及以钉壁玩之以为胜宜官今宫殿题署多是鹄书鹄宜为大字邯郸淳宜为小字鹄谓淳得次仲法然鹄之用笔尽其势矣鹄弟子毛弘教於秘书今八分皆弘法也汉末有左子邑小与淳鹄不同然亦有名魏初有锺胡两家为行书法俱学於刘德昇而锺氏小异然亦各有其巧今大行於世作隶势曰鸟迹之变乃为佐隶蠲彼繁文崇此简易厥用既形体象有度焕若星陈郁若云布其大径寻细不容髪随事从宜靡有常制或穹窿恢廓或栉比针列或砥平绳直或蜿蜒缪戾或长斜角趣或规旋矩折修短相副异体同势奋笔轻举离而不絶纎波浓点错落其闲若钟簴设张庭燎飞烟崭岩崔嵳高下属连似崇台重宇层云冠山远而望之若飞龙在天近而察之如心乱目眩奇姿谲诞不可胜原研桑所不能计宰赐所不能言何草篆之足算而斯文之未宣岂体大之难覩将秘奥之不传聊伫思而详观举大较而轮旃汉兴而有草书不知作者姓名至章帝时齐相杜伯度号称善作篇後有崔瑗崔寔亦皆称工杜氏结字甚安而书体微瘦崔氏甚得笔势而结字小疎弘农张伯英者因而转精其巧凡家之衣帛必书而後练之临池学书池水尽黑下笔为楷则常曰悤悤不暇草书寸纸不见遗至今世尤宝其书韦仲将谓之草圣伯英弟文舒者次伯英又有姜孟頴梁孔达田彦和及韦仲将之徒皆伯英弟子有名於世然殊不及文舒也罗叔景赵元嗣者与伯英并时见称於西京而矜巧自与衆颇惑之故伯英自称上比崔杜不足下方罗赵有余河间张超亦有名虽然与崔氏同州不如伯英之得其法也崔瑗作草书势曰书契之兴始自颉皇写鸟迹以定文章爰暨末叶典籍弥繁时之多辟政之多权官事荒芜剿其墨翰惟作佐隶旧字是删草书之法盖又简略应时踰指用於卒迫兼功并用爱日省力纯俭之变岂必古式观其法象俯仰有仪方不中矩圆不中规抑左扬右兀若竦崎兽跋鸟峙志在飞移狡免暴骇将奔未驰或黝黭?状似连珠絶而不离畜怒奋郁放逸生奇忽凌邃惴栗若据槁临危旁点邪附似蜩螗局枝絶笔收势余綖虬结若杜伯揵毒看隙缘巇螣蛇赴穴头没尾垂是故远而望之漼焉若沮岸崩崖就而察之一画不可移几微要妙临时从宜略举大较髣髴若斯
张怀瓘十体书断【参唐玄度论十体韦积五十六种梦英十八体而增删之】
古文者黄帝史苍颉所造也颉首四目通於神明仰观奎星圆曲之势俛察龟文鸟迹之象博采衆美合而为字是为古人嬴氏之代法务径捷隶书是兴古文殆絶汉鲁恭王坏孔子旧宅得尚书论语孝经皆蝌蚪文字又河内女子坏老君屋得古文秦誓顾命二篇蝌蚪书即古文别名苍颉即古文之祖也
按许氏说文曰苍颉之作书也依类以象形故谓之文其後形声相益即谓之字字者孶乳而寖多也着於竹帛则谓之书书者如也如者如其事也
大篆者周宣王太史籕所作也始变古文为大??者传也传其物理施之无穷秦焚诗书惟易与大篆十五篇独存史籕即大篆之祖也
籕文者亦周太史籕所作也与古文大篆小异後人以其名称书谓之籕相传周时史官以此教学童书今所传周宣王石鼔文是其遗法史籕即籕文之祖也简缘云所谓籕是也疑即大篆而小变之卫恒谓十五篇即籕文不为无见
小篆者秦丞相李斯所作斯妙於?法乃增损史籕大篆而为小?亦曰秦篆画如铁石字若飞动作楷隶之祖为不易之法凡铭题锺鼎及作符玺至今用焉谓之玉筯篆李斯即小篆之祖也
八分者秦羽人上谷王次仲所作以古书字形小波势乃作八分楷法字方八分言有模楷其後师宜官梁鹄蔡邕善之王次仲即八分之祖也
隶书者秦下邽人程邈所造也邈字元岑始为县令得罪始皇幽系云阳狱中覃思十载损益大小篆方圆而为隶书三千字奏之始皇始皇善之用为御史以奏事繁多篆字难成乃用隶字以为隶人佐书故曰隶书【或曰邈起徒隶故曰隶书非也】按八分已减小篆之半实小篆之捷隶又减八分之半亦八分之捷程邈即隶书之祖也
简缘云按始变楷法原从大小篆而来则今之结体用笔何可苟也一种沈着周正处玩小篆当自得之即锥画沙印印泥也
章草者汉黄门令史游所作王愔云汉元帝时史游作急就章解散隶体粗书之存字之梗槩损隶之规矩纵任奔逸赴速急就因草创之义谓之草书怀瓘按章草之书字字区别章草即隶书之捷草又章草之捷按杜度在史游後一百余年则解散隶体明是史游创焉史游即章草之祖也
行书者後汉頴川刘德昇所造也即正书之小伪务从简易相闲流行故谓之行书刘德昇即行书之祖也简缘云锺繇谓之行押书正书稍流动者谓之真行草带行者谓之行草
飞白者後汉左中郎将蔡邕所作灵帝时诏邕作圣皇篇篇成诣鸿都门上方修饰鸿都门邕见役人以垩帚成字悦焉归而为飞白之书虽创法於八分实穷微於小篆汉末魏初并以题署宫阙王僧?云飞白八分之轻者张芝草书得简易流远之极蔡邕飞白得华豓飘荡之极梁武帝谓萧子云云献之书白而不飞卿书飞而不白可斟酌为之子云乃以篆文为之雅合帝意其後欧阳询得焉伯喈即飞白之祖也
草书者後汉张伯英所造伯英名芝杜度妙於章草崔瑗崔寔父子继能罗晖赵袭亦法此艺袭与芝善芝自云上比崔杜不足下方罗赵有余伯英学崔杜之法变成今草字之体势一笔而成偶有不连而血脉不断及其连者气候通其隔行子敬深明其旨故行首之字往往继前行之末世称一笔书者起自张伯英即此也伯英即草书之祖也
唐孙过庭书谱
夫自古之善书者汉魏有锺张之絶晋末称二王之妙王羲之云顷寻诸名书锺张信为絶伦其余不足观可谓锺张云没而羲献继之又云吾书比之锺张锺当抗行或谓过之张草犹当雁行然张精熟池水尽墨假令寡人耽之若此未必谢之此乃推张迈锺之意也考其专擅虽未果於前规摭以兼通故无慙於即事评者云彼之四贤古今特絶而今不逮古古质而今妍夫质以代兴妍因俗易虽书契之作适以记言而淳醨一迁质文三变驰骛沿革物理常然贵能古不乖时今不同弊所谓文质彬彬然後君子何必易雕宫於穴处反玉辂於椎轮者乎又云子敬之不及逸少犹逸少之不及锺张意者以为评得其纲纪而未详其始卒也且元常专工於隶书伯英尤精於草体彼之二美而逸少兼之拟草则余真比真则长草虽专工小劣而博涉多优总其终始匪无乖互谢安素善尺牍而轻子敬之书子敬尝作佳书与之谓必存録安辄题後荅之甚以为恨安尝问子敬卿书何如右军荅故当胜安云物论殊不尔子敬又荅时人那得知敬虽权以此辞折安所鉴自称胜父不亦过乎且立身扬名事资尊显胜母之里曾参不入以子敬之毫翰绍右军之笔札虽复粗传楷则实恐未克箕裘况乃假托神仙耻崇家范以斯成学孰愈面墙後羲之往都临行题壁子敬密拭除之辄书易其处私为不恶羲之还见乃叹曰吾去时真大醉也敬乃内慙是知逸少之比锺张则专博斯别子敬之不及逸少无或疑焉余志学之年留心翰墨味锺张之余烈挹羲献之前规极虑专精时逾二纪有乖入木之术无闲临池之志观夫悬针垂露之异奔雷坠石之奇鸿飞兽骇之资鸾舞蛇惊之态絶岸颓峯之势临危据槁之形或重如崩云或轻如蝉翼导之则泉注顿之则山安纎纎乎似初月之出天崖落落乎犹衆星之列河汉同自然之妙有非力运之能成信可谓智巧兼优心手双畅翰不虚动下必有由一画之闲变起伏於锋杪一点之内殊衂挫於毫芒况云积其点画乃成其字曾不旁窥尺牍俯习寸阴引班超以为辞援项籍而自满任笔为体聚墨成形心昏拟效之方手迷挥运之理求其妍妙不亦谬哉然君子立身务修其本扬雄谓诗赋小道壮夫不为况复溺思毫厘沦精翰墨者也夫潜神对奕犹标坐隐之名乐志垂纶尚体行藏之趣讵若功定礼乐妙拟神仙犹埏埴之罔穷与工锤而并运好异尚奇之士翫体势之多方穷微测妙之夫得推移之奥赜着述者假其糟粕藻鉴者挹其菁华固义理之会归信贤达之兼善者矣存精寓赏岂徒然与而东晋士人互相陶淬至於王谢之族郗庾之伦纵不尽其神奇咸亦挹其风味去之滋永斯道逾微方复闻疑称疑得末行末古今阻絶无所质问设有所会缄秘已深遂令学者茫然莫知领要徒见成功之美不悟所致之由或乃就分布於累年向规矩而犹远图真不悟习草将迷假令薄解草书粗传隶法则好溺偏固自阙通规讵知心手会归若同源而异派转用之术犹共树而分条者乎加以趋变适时行书为要题勒方幅真乃居先草不兼真殆於专谨真不通草殊非翰札真以点画为形质使转为性情草以点画为性情使转为形质草乖使转不能成字真亏点画犹可记文回互虽殊大体相涉故亦傍通二篆俯贯八分包括篇章涵泳飞白若毫厘不察则胡越殊风者焉至如锺繇隶奇张芝草圣此乃专精一体以致絶伦伯英不真而点画狼籍元常不草而使转纵横自兹以降不能兼善者有所不逮非专精也虽篆隶草章工用多变济成厥美各有攸宜篆尚缓而通隶欲精而密草贵流而畅章务检而便然後凛之以风神温之以妍润鼓之以枯劲和之以闲雅故可达其性情形其哀乐验燥湿之殊节千古依然体老壮之异时百龄俄顷嗟乎不入其门讵窥其奥者也又一时而书有乖有合合则流媚乖则雕疎略言其由各有其五神怡务闲一合也感惠徇知二合也时和气润三合也纸墨相发四合也偶然欲书五合也心遽体留一乖也意违势屈二乖也风燥日炎三乖也纸墨不称四乖也情怠手阑五乖也乖合之际优劣互差得时不如得器得器不如得志若五乖同萃思遏手蒙五合交臻神融笔畅畅无不适蒙无所从当仁者得意忘言罕陈其要企学者希风叙妙虽述犹疎徒立其工未敷厥旨不揆庸昧辄效所明庶欲弘既往之风规导将来之器识除繁去滥覩迹明心者焉代有笔陈图七行中画执笔图貌乖舛点画湮讹顷见南北流传疑是右军所制虽则未详真伪尚可发启童蒙既常俗所存不藉编録至於诸家势评多涉浮华莫不外状其形内迷其理今之所撰亦无取焉若乃师宜官之高名徒彰史牒邯郸淳之令范空着缣缃暨乎崔杜以来萧羊以往代祀绵远名字滋繁或藉甚不渝人亡业显或凭附增价身谢道衰加以糜蠧不传捜秘将尽偶逢缄赏时亦罕窥优劣纷纭殆难覼缕其有显闻当代遗迹见存无俟抑扬自标先後且六文之作肇自轩辕八体之兴始於嬴政其来尚矣厥用斯弘但今古不同妍质悬隔既非所习又亦略诸复有龙蛇云雾之流龟鹤花英之类乍图真于率尔或写瑞於当年巧涉丹青工亏翰墨异夫楷式非所详焉代传逸少与子敬笔势论十章文鄙理疎意乖言拙详其旨意殊非右军且右军位重才高调清词雅声尘未泯翰牍仍存观夫致一书陈一事造次之际稽古斯在岂有贻谋令嗣道协义方章则顿亏一至於此又云与张伯英同学斯乃更彰虚诞若指汉末伯英时代全不相接必有晋人同号史传何其寂寥非训非经宜从弃择夫心之所达不易尽於名言言之所通尚难形於纸墨粗可髣髴其状纲纪其辞冀酌希夷取会佳境阙而未逮请俟将来今撰执使转用之由以袪未悟执谓浅深长短之类是也使谓纵横牵掣之类是也转谓钩鐶盘纡之类是也用谓点画向背之类是也方复会其数法归於一途编列衆工错综羣妙举前贤之未及启後学於成规窥其根源析其枝派贵使文约理赡迹显心通披卷可明下笔无滞诡辞异说非所详焉然今之所陈务禆学者但右军之书代多称絶良可据为宗匠取立指归岂惟会古通今亦乃情深调合致使摹搨日广研习岁滋先後着明多从散落历代孤绍非其效欤试言其由略陈数意止如乐毅论黄庭经东方朔画赞太师箴兰亭集序告誓文斯并代俗所传真行絶致者也写乐毅则情多怫郁书画赞则意涉瓌奇黄庭经则怡怿虚无太师箴又从横争折暨乎兰亭兴集思逸神超私门诫誓情拘志惨所谓涉乐方笑言哀已叹岂惟驻想流波将贻嘽缓之奏驰神睢涣方思藻绘之文虽其目击道存尚或心迷义舛莫不强名为体共习分区岂知情动形言取会风骚之意阳舒阴惨本乎天地之心既失其情理乖其实原夫所致安有体哉夫运用之方虽由已出规模所设信属目前差之毫厘失之千里苟知其术适可兼通心不厌精手不忘熟若运用尽於精熟规矩谙於胸?自然容与徘徊意先笔後潇洒流落翰逸神飞亦犹弘羊之心豫乎无际庖丁之目不见全牛尝有好事就吾求习吾乃麤举纲要随而授之无不心悟手从言忘意得纵未窥於衆术断可极於所治矣若思通楷则少不如老学成规矩则老不如少思则老而逾妙学乃少而可勉勉之不已抑有三时时然一变极其分矣至如初学分布但求平正既知平正务追险絶既能险絶复归平正初谓未及中则过之後乃通会通会之际人书俱老仲尼云五十知命七十从心故以达夷险之情体权变之道亦犹谋而後动动不失宜时然後言言必中理矣是以右军之书末年多妙当缘思虑通审志气和平不激不厉而风规自远子敬以下莫不鼓努为力标置成体岂独工用不侔亦乃神情悬隔者也或有鄙其所作或乃矜其所运自矜者将穷性域絶於诱进之途自鄙者尚屈情涯必有可通之理嗟乎盖有学而不能未有不学而能者也考之即事断可明焉然消息多方性情不一乍刚柔以合体忽劳逸而分驱或恬澹雍容内涵筋骨或折挫槎枿外曜锋芒察之者贵精拟之者贵似况拟不能似察不能精分布犹疎形骸未检跃泉之态未覩其妍窥井之谈已闻其丑纵欲唐突羲献诬罔锺张安能掩当年之目杜将来之口慕习之辈尤宜慎诸至有未悟淹留偏追劲疾不能迅速翻效迟重夫劲速者超逸之机迟留者赏会之致将反其速行臻会美之方专溺于迟终爽絶伦之妙能速不速所谓淹留因迟就迟讵名赏会非其心闲手敏难以兼通者焉假令衆妙攸归务存骨气骨既存矣而遒润加之亦犹枝干扶疎凌霜雪而弥劲花叶鲜茂与云日而相晖如其骨力偏多遒丽盖少则若枯槎架险巨石当路虽妍媚云阙而体质存焉若遒劲居优骨气将劣譬夫芳林落蕊空照灼而无依兰沼漂萍徒青翠而奚托是知偏工易就尽善难求虽学宗一家而变成多体莫不随其性欲便以为姿质直者则俓侹不遒刚狠者又崛强无润矜敛者弊於拘束脱易者失於规矩温柔者伤於软缓躁勇者过於剽迫狐疑者溺於滞涩迟重者终於蹇钝轻琐者谇於俗吏斯皆独行之士偏玩所乖易曰观乎天文以察时变观乎人文以化成天下况书之为妙近取诸身假令运用未周尚亏工於秘奥而波澜之际已濬发於灵台必能傍通点画之情博究始终之理熔铸虫篆陶均草隶体五材之并用仪形不极象八音之迭起感会无方至若数画并布其形各异衆点齐列为体互乖一点成一字
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:03:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>