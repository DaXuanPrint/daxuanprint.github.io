<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷上,卷中,卷下,豳风广义全文在线阅读,豳风广义全文在线下载,大玄古籍书库">
<meta name="description" content="三卷。清杨屾撰。杨屾，字双山，兴平(今陕西兴平县)人，平生从未出仕。杨屾从《诗经·豳风》中的诗出发，认为陕西一带古时曾养过蚕，顽固坚持陕西气候条件不适合养蚕的看法是错误的。杨屾为了求得实证，遍求养蚕方法，用十余年的时间进行试验，试验效果颇佳。杨屾在初步印证自己观点之后，开始著书立说，于乾隆五年(1740)完成《豳风广义》一书。作者在有理有据的条件下，竭力讲述了陕西一带可以养蚕的事实，又由。“衣帛”取系到“食肉”，谈了一些家畜的饲养、治疗方法。另外，书中还附有一少部分关于园艺方面的文字。《豳风广义》有文有图">
<title>豳风广义_杨屾_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">豳风广义</span> <br/>
          作者： <span class="inputVal" id="bkauthor">杨屾</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,农书,完结</span> <br/>
          字数： <span class="inputVal" id="bknum">[book_length]58769</span> <br/>
          说明： <span class="inputVal" id="bkdec">三卷。清杨屾撰。杨屾，字双山，兴平(今陕西兴平县)人，平生从未出仕。杨屾从《诗经·豳风》中的诗出发，认为陕西一带古时曾养过蚕，顽固坚持陕西气候条件不适合养蚕的看法是错误的。杨屾为了求得实证，遍求养蚕方法，用十余年的时间进行试验，试验效果颇佳。杨屾在初步印证自己观点之后，开始著书立说，于乾隆五年(1740)完成《豳风广义》一书。作者在有理有据的条件下，竭力讲述了陕西一带可以养蚕的事实，又由 “衣帛”取系到“食肉”，谈了一些家畜的饲养、治疗方法。另外，书中还附有一少部分关于园艺方面的文字。《豳风广义》有文有图，文图结合，通俗、生动而又客观地分析问题、解决问题，平实的内容、简明易懂的风格，对于它自身的传播起了很大作用。它的出现无疑开扩了农民的眼界，极大地鼓舞了农民投身一个新的生产领域。《豳风广义》现存乾隆五年(1740)宁一堂刻本，约在乾隆七年 (1742) 正式刊行，后有 《关中丛书》本，被收入《四库全书》当中。1962年农业出版社出版郑辟疆、郑宗元校勘的 《豳风广义》。</span> <br/>
          封面： <span class="inputVal" id="bkimg">Z_13303.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]豳风广义
[book_author]杨屾
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,农书,完结
[book_length]58769
[book_dec]三卷。清杨屾撰。杨屾，字双山，兴平(今陕西兴平县)人，平生从未出仕。杨屾从《诗经·豳风》中的诗出发，认为陕西一带古时曾养过蚕，顽固坚持陕西气候条件不适合养蚕的看法是错误的。杨屾为了求得实证，遍求养蚕方法，用十余年的时间进行试验，试验效果颇佳。杨屾在初步印证自己观点之后，开始著书立说，于乾隆五年(1740)完成《豳风广义》一书。作者在有理有据的条件下，竭力讲述了陕西一带可以养蚕的事实，又由 “衣帛”取系到“食肉”，谈了一些家畜的饲养、治疗方法。另外，书中还附有一少部分关于园艺方面的文字。《豳风广义》有文有图，文图结合，通俗、生动而又客观地分析问题、解决问题，平实的内容、简明易懂的风格，对于它自身的传播起了很大作用。它的出现无疑开扩了农民的眼界，极大地鼓舞了农民投身一个新的生产领域。《豳风广义》现存乾隆五年(1740)宁一堂刻本，约在乾隆七年 (1742) 正式刊行，后有 《关中丛书》本，被收入《四库全书》当中。1962年农业出版社出版郑辟疆、郑宗元校勘的 《豳风广义》。
[book_img]Z_13303.jpg


[book_title]卷上
《○豳风王政二图说》
秦中桑蚕之政，久矣失传。迩来生齿日盛，费用浩繁，衣被不敷，闾阎渐艰。若非力为振兴，岁计何能有补。因思古先圣贤，以诗书垂训，原欲教人力行实事，非徒为章句之说。而秦之桑蚕，载诸《豳风》王政，昭然纸上。馀敬遵而实效之，果然大获其益。目睹同侪衣缺食艰者，愿共此温饱，急欲推广其法，遍及全秦，以追效古人民胞物与之意。第恐事经久废，遽难取信于人，遂将《豳风》王政画图编首，以为考证。又合二章之意，绘出田园庐舍，鸡犬桑麻，周岁蚕织之图，解以俚句，俾我同人触目兴思，以启其乐为之心。馀素不工文词，不能琢练成章，直书鄙拙之语以达其意，不过使农家通晓馀之苦衷，无非劝人力业，欲家家享上产之奉，人人蒙自然之利，衣食两足，风俗淳庞，成一太和景象。幸同好者谅之。
《○豳风图说》
七月流火，九月授衣。一之日觱发，二之日栗烈，无衣无褐，何以卒岁！三之日于耜，四之日举趾，同我妇子，饁彼南亩，田畯至喜。七月流火，九月授衣。春日载阳，有鸣仓庚，女执懿筐，遵彼微行，爰求柔桑。春日迟迟，采蘩祁祁，女心伤悲，殆及公子同归。七月流火，八月萑苇。蚕月条桑，取彼斧斨，以伐远扬，猗彼女桑。七月鸣鵙，八月载绩。载玄载黄，我朱孔阳，为公子裳（以下数章，兹不具述）。此诗乃周公述后稷公刘之化，前段言衣，后段言食，以明农桑为政教之首务。夫后稷封于有邰，即今武功等县，公刘立国于豳，即今豳州诸处，俱属秦地。当日谆谆诘诫，不遑暇逸，肇农桑树畜为养民之本，开女工蚕织作衣被之源，男女各勤其职。而民以富实，上下雍睦，庶姓休和，化行俗美，渐及南国。载诸经史，班班可考。馀友人高子，尝南游至嘉湖，见桋桑密布，园圃如绮，绿荫畎亩，垄头似云，机声午夜与舂声相答。深羡南地女工之勤，而嗟我秦人之惰。偶探胜地，有名人题咏：「夫耕妇蚕各勤业，俨然《豳风》好画图」之句，其叹慕《豳风》如此！而我豳地之人，反漠然不知桑蚕之利，徒兴无衣之叹，是以自有之良富，而废为乌有。岁岁衣帛，仰给于远方，虽日诵《豳风》，而误于南北风气各殊之说，究莫肯一试，良可慨也！馀故述其成效，特录七月之章，绘图编首。庶几开卷触目，感发实行，豳原之风，不难再见于今日矣。愿共勉旃！
《○孟子陈王道图说》
孟子曰：五亩之宅，树之以桑，五十者可以衣帛矣。鸡豚狗彘之畜，无失其时，七十者可以食肉矣。百亩之田，勿夺其时，数口之家可以无饥矣。谨庠序之教，申之以孝悌之义。夫孟子亚圣也，以经天纬地之学，其备陈王道，立法垂世，不过教养两大端。七篇之中，语虽不同，然反覆丁宁，总不外此。盖农桑为养之源，庠序乃教之始。农桑生于地，人能力取，自然用之不竭，是为良富。孝悌忠信，出自性天，教自君父，人能率循，自然天佑人助，是为良贵。能遵斯二者，生民之道尽矣！舍此而外，皆为逐末。而人多视为平淡无奇，遂作章句读过，所以罕睹实效。馀于诵读之下，俯而思之，墙下树桑，不过片刻之力，畜鸡养彘，祗是朝夕微劳，行之最易，而其功最著。养老恤幼，丰歉有备，皆在此树畜之中。事虽平常，实系教养大政，故绘其图于豳风之次，令人兴观感之思。凡我同志，教子弟诵读，即率子弟以力行。则丰裕可臻，德品可立，教养两全，岂不美哉。
《○终岁蚕织图说》
圣王教民，春作秋成，冬则阖户邃养，安享休和，以顺天道。故于至日闭关，商旅不行，使民以养阳伏阴，得尽天年。今我秦人，往往于朔风凛冽，冲寒冒雪，尚逐逐不息，良由一耕不足一年之用，焉得不营营外求。予特绘终岁之图，解以俚句，月月警醒，使知桑蚕之利，足遂阖户之养、能臻熙皞之盛。又总十二月之意，谨编一歌，易于诵读，以为观惺之一助。歌曰：
种桑好，种桑好，要务蚕桑莫潦草。无论墙下与田边，处处栽培不宜少。君不见《豳风》七月篇，春日载阳便起早。女执懿筐遵微行，取彼柔桑直到杪。八月萑苇作曲箔，来年蚕具今日讨。缲丝织组渐盈箱，黼黻文章兼缋藻。本来妇职尚殷勤，岂但经营夸能巧。老衣帛，幼袄，一家大小偕温饱。春作秋成冬退藏，阖户垂帘乐熙皞。更得馀息完课粮，免得催科省烦恼。天全美利人不识，枉费奔驰徒扰扰。我劝世人勤务桑，务得桑成无价宝。若肯世世教儿孙，管取吃著用不了。各书一通晓乡邻，方信种桑真个好。
《○郭子章桑论》
郭子曰：木各有所宜土，惟桑无不宜，桑无不宜，故蚕无不可事。豳风之诗曰：女执懿筐，遵彼微行，爰求柔桑。则邠可蚕。将仲子之诗曰：无折我树桑。则郑可蚕。车粼之诗曰：阪有桑，隰有杨。则秦可蚕。氓之诗曰：桑之未落，其叶沃若。桑之落矣，其黄而陨。桑中之诗曰：期我乎桑中。则卫可蚕。皇矣之诗曰：攘之剔之，其檿其柘。桑柔之诗曰：菀彼桑柔，其下侯旬。则周可蚕。禹贡：兖州桑土既蚕，厥篚织文。则鲁可蚕。青州厥篚檿丝。管子亦曰：五粟之士，其檿其桑。则齐可蚕。荆州厥篚玄纁。则楚可蚕。孟子告梁惠王曰：五亩之宅，树之以桑。十亩之诗曰：十亩之间，桑者闲闲。则梁可蚕。蚕丛都蜀，衣青衣，教民蚕桑。则蜀可蚕。犹之农夫之于五谷，非龙堆狐塞极寒之区，犹可耕且获也。今天下蚕事疏阔矣！东南之机，三吴越闽最夥，取给于湖茧。西北之机，潞最工，取给于阆茧。予道湖阆，女桑桋桑，参差墙下，未尝不羡二郡女红之勤，而病四远之惰也。夫一女不绩，天下必有受其寒者，而况乎半天下女不绩也，岂第五十之老，帛无所出。不绩则逸，逸则淫，淫则男子为所蠹蚀，而风俗日以颓坏。今天下门内之德，不甚质贞，每岁奏牍，奸淫十五，毋亦蚕教不兴使然与。公父文伯母曰：王后亲织玄紞，公侯夫人加之以紘綖，乡之内子为大带，命妇成祭服，列士之妻加之以朝服，自庶士以下，皆衣其夫。社而赋事，烝而献功，男女效绩，愆则有辟，古之制也。卿大夫之家而主犹绩，奈何今天下女习于逸，以趋于淫乎。国家蚕桑，载在令甲：凡民田五亩至十亩者栽桑、麻、木棉各半亩，十亩以上者倍之，田多者以是为差，特废不举耳。故月令躬蚕之礼，鲁母绩愆之辟，与令甲桑麻之数，此三者，不可谓迂而不讲也。
《○水深土厚高寒之处宜树桑说》
西安近地，其宜桑不待言矣，即延庆、平巩等处，无不宜桑。观其一株能成，推而广之，则千万株可例矣。夫深山僻隅，离通都大邑甚远，难以贸易，诸凡俱不活便。至于丰稔之岁，粮食甚贱，无处货卖，隆冬岁暮，衣无所出，苦寒者甚多。此处田土必贱，若能勉力树桑数千株，一则岁不乏衣，二则丝可远货。粮贱则食足，桑多则衣备，衣食丰饶，教子弟读诗书，习礼让，岂非莫大之益。若以高燥无水，不便灌溉，宜槌杵造大潦池。（或凿地作水库，腹大口小，内周围用木橛钉孔，填以硬泥，筑极实，连填筑数次，以不漏水为止。上用板盖，以蔽风日消耗。）引积雨水，以便浇灌。桑乃易生之物，冬浇一水，春浇二水，夏浇不过三水便活，以后不用浇矣。岁岁树之，数年之闲，可成桑林。人若肯殷勤培植，任是高燥，焉有不成之理。有疑天气寒凉，养蚕不合时节者，不知天下养蚕之处，节气原自不同，广东立春，四川惊蛰，江浙清明，河南陕西在谷雨前三四日，其时虽不同，总之有一最的实证验，但看桑上叶如茶匙大，是其时也。蚕不待暖而自生，内外相应，此自然之理也。居水深土燥之地者宜详之，勿自误！
《○地卑水浅处甚宜树桑说》
地卑水浅，种桑最易生活，或插条、或种子、或压枝，不过三年，即可获利。夫居湿地，其田必贵，恒种麦谷，每亩即收二石，丰年不过值银一两有馀，若使树桑，每亩岁可收丝九斤，值银十馀两。如有田四、五十亩，可栽桑十馀亩，即逢歉年，卖丝买谷，岂非大益。
《○河决水淹之地急宜树桑说》
每见沿河之地，七、八月间，往往霖雨，日久河水暴涨，漂没田禾，惟桑柳虽被泥壅，却自无恙。若水侵之地，使尽栽桑树，每岁养蚕收丝，反获大利，焉有乏食之苦，意外之灾。盖养蚕在春时，多无雨水，即三月有水，桑亦不畏，诚能广布，岁岁收丝，即禾苗难成，亦补缺乏。况蚕丝之利，更数倍于五谷，果肯依法培植，虽沃土种谷者，亦不及也。
《○家宅坟园宜树桑说》
桑乃裕国福民之大宝，岂他木可比。家中树桑多者，不惟得丝，且宜妇人。盖桑本箕星之气，下映而生者，箕乃女相之星，下映其室，妇人少病，而无夭折之患。况桑又能祛邪，逐邪者用桑弓，即此义也。如有阴阳术士，妄谈桑与丧同音，树之不吉者，此愚迷无识之辈，不可听信。孟夫子言王政，必教以五亩之宅，树墙下以桑。岂有心通造化，亚圣之识，以不吉祥之事，教天下哉。再于路旁、门前、场围、城壕，悉为种植，不使有尺寸旷土，则遍地皆锦绣之资矣。
《○栽桑说》
民生济用，莫先于桑。谋衣者，不艰于养蚕，而难于树桑。若桑务一举，则蚕事自兴，故首述而备论之。种子、盘条、压枝、栽接、修科之法，详列于后，资生者当留心焉！
《○种桑法》
桑乃箕星之精，其字从叒，叒乃东方之地，多生榑，桑乃蚕食叶之神木，故叒下加木以别之。为衣被之源，其功最神，为世大宝。种类甚多：有柔桑、叶如 帛，丰厚而软；有檿桑、即山桑，叶尖而长，丝中琴瑟；有桋桑、树小而条长，便于女，一名女桑；有白桑、叶大如掌而厚；有鸡桑、叶花而薄涩；有子桑、先椹而后叶。各处所产殊异，不可尽述，总名之曰：荆桑、鲁桑。（秦中桑务久失，无人种植，幸而其种皆在。馀近岁觅访得绝佳桑种，其叶丰肥，胜于南桑。）荆桑多椹，鲁桑少椹。凡枝干条叶坚劲，其叶小而边有锯齿者，皆荆之类也；凡枝干条叶丰腴，其叶圆大厚而多津者，皆鲁之类也。荆桑根固而心实，能久远，宜为树桑；（树桑者，长成大树也。）鲁桑之根不固，心不实，不能久远，宜为地桑。（地桑者，稠栽，每年割取，不使成大树也。）然荆之条叶，不如鲁之条叶茂盛，当以鲁桑条，接荆桑之身，则茂盛而亦久远。鲁桑其叶肥厚，柔软多津，宜饲初生之蚕；荆桑叶坚硬少津，宜饲大眠以后之蚕。（初蚕不可多饲荆桑叶，多饲则有裂腹之患，但于大眠后与鲁桑间饲，则其丝头必硬而坚韧。）种法：俟桑椹熟时，先熟者不用，后熟者不用，惟拣中熟肥大者，剪去两头，惟取中间用之。盖两头其子差细，种之则成鸡桑、花桑。（二种叶薄而涩，少津，蚕食之，则结茧亦薄。）中间之子，气足坚实，则生气旺而叶必肥厚。收来握烂，以水淘洗阴乾，临种之时，先一日用水漂去轻秕不实者。（轻秕亦能生苗，然终成鸡桑、花桑，不堪用。）用柴灰拌之，放一夜，次日种之。种时须在芒种前后十数日之内为上时，夏至之后种者为下时，次年二、三月亦可种，若陈久则多不生。（须将子收葫芦内，放高燥之处，亦可生。）未种之先，将地耕二次，将土块打极细，上熟粪厚四、五寸许，（熟粪是窝过的，不是烝过的。）再耕一次，打土块极细，用杷子搂成阔二尺、长一丈的畦子，有雨便种，如无雨，用水灌溉，俟二日后，土散不粘，用杷子搂起，以灰拌椹子，匀撒于畦内，用杷子轻搂一、二次，（不可深了，深则子细难出。）再上打细的熟粪一指厚，用木辊子碾一次。上搭矮棚，（棚用苇箔最妙，便于卷舒，其棚之高不过三、四尺。）遮蔽烈日，昼舒夜卷。（若不遮蔽，桑苗初生极嫩，一经烈日，晒乾地皮，将桑苗夹成细项，遇猛风一吹，尽皆摧折。若经三、四日一浇，使地皮常湿，亦可不用棚遮。）处暑后不须遮蔽，种后每日早灌溉一次，及苗出之后，春种者三日一浇，夏种者二日一浇，勿使地皮乾裂。及苗长五、六寸时，常芸草极净，及苗长尺馀，或三、五日或六、七日浇一次，及至冬月，苗长三、四尺高。至十月半间，再上熟粪一、二寸厚，用麦草撒入畦中，厚一、二寸许，逆风放火烧之，桑苗焦枯，次日用利镰摩地刈之，根槎不可露出土外。再撒麦草或野地柔草易于起火者，一、二寸厚，仍逆风放火烧之，此为三耕二烧之法。烧后用粪盖一、二寸厚，再用烂柴草厚盖更好，至春月搂去。冬月若无雪雨，再浇二、三次，至次年发生甚旺，一根可长数芽，拣旺者留一本，其馀摘去，旱则浇之。至冬月可长七、八尺，或为地桑，或为树桑，或远近移栽，此为养种广布第一法也。（或不能遵依此法，只照寻常种菜法种之，亦可不烧，但不及此之长速而且旺也。）
《○盘桑条法》
柔桑多无子，必须盘条。秋暮农隙时，预掘成区，（每区相去五尺，一亩地桑，共该二百四十区，如在地畔路傍，其区亦相去五、六尺。）藉地气经冬藏湿，其区广深各二尺，上熟粪一、二升，与土相和，纳于区内。宜北高南下，以留冬春雨雪。（取其向阳，雪易消也。）于腊月拣肥大鲁桑，或绝好的柔桑，总要肥大叶厚多津者，素日验看停当，嫩条二、三枝，通连为一科，用快刀砍下。每四、五十条，与秆草相间，共作一束，卧于向阳坑内。（深长各三、四尺，当预先掘下，防冬深地冻难掘，如桑条多，更掘大些，不必太拘。）以土覆起高堆，候春分前三、五日，取出坑内桑条，即将预先掘下区子包刂开，下水三、四升，撒粟二、三十粒，将桑条盘成圆圈，以草索缚定，卧放区内，外露出稍尖三、四寸，填土尺馀厚，宜筑令实。仍以虚土，另封条尖，枝上芽生，虚土自脱。先于区南种檾麻，以遮烈日。（若不遮盖，经三伏必死。）地宜常常阴湿，如乾即浇。（若久乾则死。）芽条长高，砍去旁枝，数年则成树矣，或即作地桑亦可。右古法也，十可五、六活，不活者次年补之，颇费功力，且种麻遮荫，亦觉烦琐。馀试得一捷要之法，于九、十月间，拣最好的柔桑条子，或单枝或二、三相连，砍来，将园中地造成畦子，其阔二尺馀，其长一丈，将地掘起打细，再用粪与土相和，每相去八、九寸盘一条，每畦两行，须筑令实，少露桑条梢尖，随即浇过。次日再盖浮土一层，冬月可浇一、二次，以腐草苫盖，迨至春月搂去。三、四日一浇，立夏以后，二、三日一浇，总不使地皮乾燥。上搭矮棚，遮蔽烈日，昼舒夜卷，处暑后撤去，此法十活七、八。（三年后遂可移栽。）正二月亦可如此盘之。有一人效馀盘栽桑条，诸法皆备，但不曾搭棚，为烈日所晒，其后只十活一、二。
桑乃极易生之物，馀于六月间根接桑数十株，随斫本树枝梢，插于周围，以遮烈日，时遇连雨数日，不料至七月间，所插枝梢大半皆活，以此观之，插桑亦不拘时。
《○《士农必用》有埋条的法：将桑条截作一尺长，两头用火烙过，春分之日埋之，用水浇之。馀依其说，后无一活者。惟腊月埋条春栽之法，并九、十月盘栽之法，馀所验过者，从此二法最稳。》
《○压条分桑法》
春月或九、十月，将桑树上近地的条子，地下掘一渠，深二、三寸，将条攀下，卧于渠内，用木钅句搭子，长数寸，将条向地钩住，钉于渠内，使不得起，以土筑实，须将条上所有的枝梢，尽扶端露出土外，但得雨水，即便生根。春月压者，当年九、十月起，冬月压者，次年九、十月起，于近树身处斫断，掘出渠内条子，将枝梢之间，以利刀剁断，俱如拐子样，有几梢，剁几截，拐上皆带根须，移栽即活。
已上种子、盘条、压枝三法，养种分树，可谓备矣，何用多赘，以下皆栽植修葺之法。
《○郭橐驼栽树传》
柳宗元作郭橐驼传曰：驼所种树，或移徙，无不活，且硕茂，早实以蕃。他植者，虽窥伺效慕，莫能如也。有问之，对曰：橐驼非能使木寿且孳也，以能顺木之天，以致其性焉尔！（深得至理之言，细思之自明。）凡植木之性：其木欲舒，（根不可窝拳。）其培欲平，（不可陷下，亦不可高凸。）其土欲故，（不可另用生土。）其筑欲密。既然已，勿动勿虑，去不复顾。其莳也若子，（当珍爱，不可草率了事。）其置也若弃，（不可掘看、摇动、揣摩、搯搔、以验其死活。）则其天者全，而其性得矣。（诚哉至理。）故吾不害其长而已，非有能硕而茂之也；不抑耗其实而已，非有能蚤而蕃之也。他植者则不然，根拳而土易，（是不顺其物性也。）其培之也，若非过焉则不及。苟有能反是者，则又爱之太恩，忧之太勤，旦视而暮抚，已去而复顾，甚者爪其肤，以验其生枯，摇其本，以验其疏密，（人多犯此诸病，戒之戒之。）而木之性日以离矣。虽曰爱之，其实害之；虽曰忧之，其实离之；故不我若也。　此传深得格物至理，勿徒作文章看过，凡有心树艺者，详味玩索，自见其妙。
《○栽树桑说》
筑墙成园，大小任意，将园内地耕熟，或栽行桑，（每株相去一丈，横直成行，以便耕种。行间或种菉豆、黑豆、豌豆、芝麻、糜子及瓜茄、菜蔬无不可者。上桑叶、下种豆蔬，可谓两益，而且发桑。但不可种麦谷，令桑不旺。）或栽墙下桑，或栽门前、家庭、阡陌、道旁、城壕、坟园、场围。其法：先掘地一坑，深三尺，宽窄量树大小，务要宽绰有馀。九月至二月半，栽之皆活。（古人云，惟十一月栽之不活，馀每于十一月内栽之皆活。）或种出者，或盘压成者，皆可移栽。鲁桑宜多，荆桑宜少。栽时记号南枝，不可错了原向。（阴面若受日晒则焦枯，如树甚小，亦不必拘。）且忌大风。（风能燥物，恐耗散脂液，则不长旺。）掘时务要掘大些，不可伤著小根。（古人云：栽树莫巧，勿令树知则可耳。）将掘下坑内，下熟粪四、五升，和土令匀，（如有龟壳，根下置一个，则桑更茂。）入水一桶，调成稀泥，将树根坐于泥中，按至坑底，提三五次，（欲令根皆顺。）扶端树身，填土与地平，壅周围熟土令坑满，次日方可筑实。（周坑四边须筑实，若不实，则根上不相著，多悬死。）上复用土封身尺馀高，周围自成环池。（无雨浇之，可以容水。）如在园外、路旁、场畔者，须护以棘，以防牲畜囷伤、孩童戏折。二年不可叶，（树小，伤生气，多不旺。）其上粪，九月至正月皆宜，三月至八月不宜，（恐粪气伤损嫩根。）或猪、羊、牛、马之粪，油渣亦可，棉子油渣性暖，冬壅其根更好。旱则数日一浇，三年之后，长如椽大，可以叶饲蚕矣。
《○栽地桑法》
济急救困，莫如地桑之速。凡河决水湮之地，地少人贫之处，地桑一亩，岁可收丝九筋，布后次年，即可饲蚕三箔，三年后可饲五、六箔。其法筑墙成园，将园内地耕熟，相去五尺掘一坑，（每亩该掘二百四十区。）广深各二尺，每坑内下熟粪三升，合土令匀，下水一桶，调成稀泥，将畦内种成鲁桑。（不用荆桑。）连根掘出一科，自根上留身五、六寸，其馀截去，每一坑栽二根，将根坐于泥中，（欲速见功者，栽三根。）按至坑底，提三、五次，按桑身略与地平，壅周围熟土令坑满，次日筑实，再壅熟土轻筑令平满，（附身上不可筑实，实则芽难生。）用虚土封堆，如鏊背子样，可厚五、六寸，周围自成环池。（亦可容水。）芽出土长三、四寸时节，拣不旺者搯去，每一株止留旺者一、二寸，（浇锄如法，当年可长五尺高。）次年附根割条，到家扌律叶饲蚕。（割须用厚背钢镰，一割要断，若钝镰不能遽断，则伤根皮，有雨则根必伤，盖地桑不要放出身来，只要从土中长出，若身出土，名为脚高条，既不旺，又多被风雨摆折。）割过处，每一根盘周围，生出数芽，每一科可留六、七条，馀者减去，年年附地割之，愈割愈旺，留条渐多。有一种野鲁桑，亦可移植，冬春上粪，旱则浇灌，年年茂盛。（三年后正长旺，六年后根相交，根交则不旺，春时将相交根，斫断掘去，添上粪土，或得雨，或浇过，即复长旺。次后斟酌其根渐大，压成栽子移别园，如前法栽之，三年后，新桑茂盛，养蚕斫桑时，将旧桑根上只留一条，隔年自成一株，分出栽为行桑。如此传转，无有尽期。然鲁桑饲蚕，其丝不坚韧，可斟酌栽荆桑树数株，俟蚕大眠后，叶与鲁桑相间饲之。）地桑须于园内栽之，有草则锄，无雨则浇。比及蚕生，可浇三次，其叶自然早生。（桑种自有早生叶、迟生叶者，须择其早生叶者为地桑。）其行间宜种豆，两不相妨，且豆性发桑，胜于芝麻、瓜蔬。
散种地桑法：有地或三五亩，或十数亩，耕三次，上粪五、六寸，再耕一次，打𦔭极细，搂成畦子。（或高燥之地，无水浇灌之处，不必作畦，漫种亦能生活。）每亩用黍子七合，（黍即穈子。）净椹子一升，（鲁桑者佳。）黍椹相合种之，黍桑当俱生，锄之。桑须稀疏调适，（大概二尺一苗。）黍熟时剪去穗子，俟经霜后，以利镰摩地刈之，曝令燥后，有风放火烧之，再上粪一、二寸，旱则浇之，次年春生芽数条，每株只留二条，其馀搯去。三四月常锄令草净，空处点种菉豆、黑豆等物，不可种麦谷，至秋收毕，将地又锄一次。过年桑长渐大，割取饲蚕，每亩可饲三箔蚕。又过一年，可饲蚕五六箔。又移栽小桑，树小根少，上无寸土，但经路远，风日耗竭脂液，栽后难活，即活亦不荣旺。凡栽小树，取之他方者，通约十馀株为一束，于根蘸沃稀泥，泥上糁土，包以柔草，包内另用厚泥固封，揾按车箱内，令树身顺卧，护闭两头，不透风日，上以席草覆盖。又须预于栽所，掘区下粪，树到便栽，依法不苟，无不活者，九、十月以后，虽行千里亦不妨。
又取野荆桑、鲁桑入园中养者，如其身乾枯，或不端直，或参差乱枝，栽如上法。栽毕，用快刀摩地砍去树身，俟生出树芽，拣旺者留一本，即成端正好树，且旺异常。盖桑闻铁腥愈旺，地桑是其验也。凡园内一切树栽后二年不旺者，或树身不成材参差不齐者，俱用快刀砍去树身，去地半指，糁土封其树槎，俟其芽生，止留旺者一本。（此法但可施于九月以后，二月以前。）
《○修科树法》
树桑长六、七尺高，便斫去中心之枝，其馀枝条，自向外长。腊月及正月间，科令稀匀得所，剪去冗枝，内可容立一人，周围枝梢，皆顺如一大伞之状。使条有定数，叶不烦多，众叶脂膏，聚于一叶，其叶自大，饲蚕自然丝纩倍收，足中纱罗之用。
《士农必用》曰：科斫树桑，惟在稀科时斫，（依时斫也。）使其条叶丰腴而早发，不致蚕之穉也。（稀则条自丰，叶自腴，今年科不过时，则长条丰美，明年之叶，自然早发而又腴润也。）
又科砍之利，惟在不留中心之枝，容立一人于内，转身运斧，条叶偃落于外，比之担负高几，绕树上下，有心之树者，一人可敌数人之功。条不可冗，冗则费芟科之功，叶薄而无味。是故科斫为蚕事之先务，时人不知预治于农隙之时，而徒费功力于蚕忙之月，人则倍劳，蚕复失所。如得其法，使树生好条，条长好叶，蚕不急需乎叶，而叶以时至，又其叶润厚。农语云：「锄头自有三寸泽，斧头自有一倍桑。」按《农政全书》载：秦中旧有一法，名曰剥桑。腊月中，悉去其冗，所存之条甚疏。又于所存条根之上，仅存四眼，馀皆搯去。其所留者，明年则为柯，其眼中所发青条，可长三、四尺，其叶倍常，光润如沃。蚕近老而手之，独留一向外之条滋养，及秋其长以至寻丈，腊月复科之如前。岁久，则所留之科重繁，复从下斫去，周而复始，自成圆树，如伞盖样。洛阳、河东亦同，山东、河朔则异于是，必留明条，疑风土所宜。（以此观之，则秦古桑之法，可谓精工矣，今之乌有者，因兵燹之废，后世不察也。）
又科树法：自树长五、七尺高，便割去中梢，既不留心，其条自向外长。树长大，中心可容立一人，如长成树当中，复生正身及枝者，亦须斫去。凡科法当去者有四等：一沥水条，（向下垂者。）一刺身条，（向里生者。）一骈指条，（相亻并生者，科去其一。）一冗脞条。（虽顺者，却稠冗。）科时腊月为上，正月次之。其所科之条，当取皮，以备抄纸之用。（腊月津脉未上，科不伤树，但剥皮不利，今人春月科树，只为皮利，不顾伤树，而不知自有取皮良方。其法：腊月或正月，科下条子，埋于向阳坑中，俟过年二月，剥之自利。如欲速用，将条截作三尺长，缚作一大束，与大锅口一般，大锅内添水一二桶，将桑束立安锅口，勿令下锅。用稻草绳一条，如小椀口大，长数丈，缠桑束周围，自锅口缠绕到顶，令密，使气不得走泄，上用锅板盖之，蒸至皮利为度，取出剥之，蒸取构皮，皆用此法。）
《○接桑法》
《务本新书》曰：桑以接博为妙，一年后便可获利。昔人以之譬螟子，取其速肖之义也。（接桑饲蚕，一株可当数株之用，又且多丝，而柔和有色。但不可饲初蚕，须于大眠以后，方可饲之。）凡接枝条，必择其美者。（宜用向阳宿条，庶气壮而茂，新阴条不堪用。）根株各从其类。（鲁桑仍接鲁桑，则叶愈厚而多津。荆桑接以鲁桑，则椹少而叶亦厚矣。然鲁桑宜多接，荆桑宜少接。至于接果，杜梨树可接梨，白果树可接频果，海棠可接槟子，软枣可接柿树，桃接桃，杏接杏，皆以接而愈美。）接之器具，用细齿锯一连，厚脊利刃小刀一把，总须应手，又必趁时。（古法以春分前后十日为宜，又不拘南北，惟视桑条上青眼微动时为的期。馀于此时接诸样果树皆活，独接桑百不一活，不知是风气使然否。后于小满后桑椹熟时，接之方活，五、六、七月接之亦活。若接诸样果木，须在惊蛰至春分前后皆可活。惟是接桑，秦中必在小满后至七月皆可接，馀累试验此法最的，不可有误。）一经接换，二气交通，以彼易此，变恶为美，其利有不可胜言者矣。其法有六：一曰身接，（如树长碗口大，不可就地接，须用身接。用细齿锯，截去原树身作砧盘，高可及人肩。以利刃小刀于砧盘傍，向下一寸半皮肉上，以刀尖向上，左右斜劈，豁两道至平面，其下尖，其上阔，中闲劈豁断者剔去，如乌鸦此束样。渠子两壁，有斜面，无平底，其尖浅，向上渐深，至顶可深至半指许。接头俗呼眼子，须要拣肥大好鲁桑向阳枝条，大如中指以下，长可尺许，将槎头一寸半，用利刀左右削两刀成簥麦楞样，令头尖如乌鸦此束，与树身上劈割成乌鸦此束样子大小相符，遂捺于老鸦此束渠子里，务要紧密，总要皮对皮，骨对骨与树身一般无痕迹为妙。如不合式，再削眼子，下乌鸦此束，要刻渠子，务要紧密合式。一砧盘可接四个，原树小者，止接三、二个。接讫，外用绵纸缠包，再用构皮或桑皮或檾麻缠缚牢固，则皮肉离脱，不能活矣。然亦不可太紧，紧则将皮勒坏，津脉不通，亦不能活。缠毕，又用牛粪同泥封涂周围，又用破⒎片包裹如仰盆样，内盛润土，将接头埋合，略露梢一二寸，如数日土乾，则洒水少许。其接头发芽时，亦不可取去席土，至秋长定，然后将⒎土去之。）二曰根接，（用之于小树，去地尺许，截成砧盘，接法与身接法无异，接毕攒土埋合，微露梢一二寸。芽出之后，俱要倚柱扶持，四五月间，常看根下如有芽生，即便拔去。）三曰劈接，（惟此法省功易活，予每用此法，百接百活，如身接根接，亦用此法最稳，不拘树身大小皆可用。将树用小锯截成砧盘，其顶用利刀削平，随以利刀，按树中心，用斧背将刀背一击，树身劈为两半，拔去刀，中心用木钉一插，其缝自开。将接头根下，用利刀削两面，成荞麦楞样，令接头尖如乌鸦此束，长短须量劈缝，不可过长过短，插入缝中，两边务要两皮相著。如不合式，拔去再削，务要合式。如树梢大，径寸馀或二寸者，十字劈开，插四接头。中间木钉拔去，先以纸裹，后以桑皮或檾麻缚之，外用湿土封固，微露其梢，俟芽长三四寸时，常起土看原树根底发芽，尽行拔去，仍封土如故，将所缠裹的皮子解去，不然，久则长成药葫芦样，岂能成树。待长三四尺高，恐风摆折，用一竹竿子或木杆子，插立于旁，以绳系定，然亦不可太紧，一二年后树不畏风，可以去之。）四曰枝接，（俗呼为渡树，要美恶两树相近者，方可为之。如渡菓树，盆栽移近美者，将美恶两树枝条一般大者，条中间将皮身各削去一半，长可二三寸，将两半相合成一枝，务要皮对皮骨对骨，用桑皮或檾麻缠缚，外用牛粪合泥封固。俟长三五月之后，津脉已通，遂将美树下枝渐削，恶树上枝渐削。俟其长定，便解去缠缚，俟八九月间，方断美树枝下畔。此法须春分前后为之妙。）五曰靥接，（将美树枝条之上，长就小靥，如麦子大，未发出芽者。将此靥周围方方一寸，用快刀刻取，连皮肉揭下，于口内噙少时取出，于恶树上拣一未发芽的小靥。如麦子大者一个，将口内靥皮取出，贴印湿痕于恶靥皮上，以利刀依痕刻断恶树靥处，大小如之，将恶靥皮揭去不用，遂将美靥合贴恶靥刻痕上，务要将美靥里面空尖子，合在恶靥上的小骨尖上，如榫卯之相合要紧，在四围皮对皮，无少闲隙，两头用湿绵包裹，桑皮缠之，不松不紧，仍用牛粪泥封之，但须露芽尖在外，缚树枝叶遮蔽烈日，再将恶树上一切枝条，尽行砍去，又将其馀恶靥子，一切搯去，令津脉尽升于所接之靥上。及靥发上尺馀，便可解去缠物。此法接诸果树，须在豌豆开花时，若接桑，无论橔接、靥接，必须在二伏日。初伏接者枝梢向上长，中伏接者枝梢平长，末伏接者枝梢向下长，其馀诸月接者皆难活。亦不论下弦、上弦、月明、月暗，但入伏接之皆活。桑惟靥接最稳，十活八九。然须用当年所生新条，如小指大者，周身有叶，每一叶蒂下有一小靥，如麦子大，搯去叶蒂，刻取靥子，如上法接于新生恶条靥子上即活，若橔接不过十活三四。）六曰搭接。（将美恶两枝，俱削如马耳，皮骨相对，缚泥如上法。但此接多难活。）
《○择桑法》
择桑之法，不可不知。凡本粗皮皱者，其叶必小而薄。白皮而节疏芽大者，为柿叶之桑，其叶必大而厚，坚茧而多丝。枝如藤蔓，叶如帛，谓之柔桑，饲蚕多丝而坚韧。有一种木理极粗，叶如扇面，光如沃油，谓之乌桑，甚宜初蚕。有一种紫藤之桑，枝如紫色之蔓，高大而叶肥厚，饲蚕最好。有一种白桑，其叶厚大，得茧重实，丝每倍常。馀近得土尔番白桑种，今已种成，其形如马乳，色如珍珠，其味甘美异常，椹为佳菓，叶可饲蚕，两有益也。子可种，条可压，亦能广布。
总勿用鸡脚之桑，（即花桑，叶边有缺齿。）其叶薄，饲蚕便成薄茧。又勿用毛背之桑，其叶涩而有毛，蚕多不食。又桑叶忽生黄衣而皱者，木将就槁，名曰金桑，蚕则不食，此乃蚕丝不成之年。故古诗云：桑华腐蠹，衣敝如络；女工不成，丝帛如玉。（叶缩）此之谓也。有一种先椹而后叶者，其叶必小，宜接之，接过则椹少叶多且大矣。
以上种桑，修、科、栽、接，四法俱备，人能依此饲蚕，自然丝纩倍收，亦且坚韧有色，可中纱、罗、绫、缎之用。
《○附种柘法》
柘亦饲蚕之物，柘宜山石，柞宜山阜，柘字从石，其音义与。柘木有纹理，亦可旋为器，其叶可饲蚕，曰柘蚕。（柘蚕亦另有柘蚕种，先出先眠，先起先茧，如无柘蚕种，以桑蚕饲以柘叶亦可，得丝甚少。）然叶硬而薄小，不及桑叶。（桑叶大而丰肥多津，故多树桑少树柘，柘宜出麓之人，不劳种植而获利。）处处山中有之，喜丛生，干疏而直，叶丰而厚，团而有尖。饲蚕成茧，冷水缲之，谓之冷水丝。作琴瑟弦，清响异常，亦可织，且韧。尔雅所谓棘茧，即此蚕也。此柘，诸山皆有，最多且茂。惜乎近山之人，多不知此美利，无有为之者。若在山麓之下，盖草房几间，内多置蚕种，广山中野柘饲蚕，其利可胜言哉！无树桑占田之累，修接粪浇之劳，岂非坐而获利，且蚕种广布无穷，而野柘多无尽，胜于深山水，幽壑负薪之劳远矣，何惮而不为！（予近教盩厔山庄上人，有几家岁岁柘饲蚕，收丝纤缣。）
种柘法：耕地令熟，搂构作垄。柘子熟时多收，（要拣无刺、叶圆大者方好，如身有刺，叶小薄者勿用。）以水淘洗令净，曝乾。临种时用水浸一夜，用柴灰拌匀，散于畦中，搂杷盖之。苗出后，时时锄草令净，不可荒没。移栽者不可太稀，大约三尺一株，若在山田，令其多布。又须岁岁叶饲蚕，如一岁不，次年叶生有毒，蚕食之不旺，且多死。如欲养蚕者，先年夏月，将柘叶打落，次年生叶方无毒，可饲蚕。
柘蚕之种，其始即生柘树上，乃柘之气化生者。人若细心，于夏秋间，年年在柘树叶上拨看，常有结成茧子，可取以为种。但有无多寡，年年不同。（柘蚕亦食桑叶，且得良茧，桑蚕不可饲柘叶，食之多结薄茧。）
以上树桑诸法，若能件件遵依，再如法养蚕，自然茧坚而多丝，以之造绫缎纱罗，无不尽善，若不能依法树艺，只照平常栽法，如多且旺，亦可饲蚕，然其丝粗硬，仅可织缣绢而已。
今人多不肯树桑者，以为五、七年以后，方可成树，方可获利，我岂能待！独不思我即年老，遗泽子孙为世守之业，亦何不可。若先世早树，至我岂不大享其利，我今仍旧不树，将来子孙蚕织终无望矣。所谓及今不畜艾，七年之病终不痊者，此也！故玄扈先生曰：恐不能待者，急树之，便是妙方。
桑乃蚕食，故居蚕先，今树桑之法已备，方可以言蚕事矣。

[book_title]卷中
《○蚕说原委》
粤自伏羲氏峄山之茧，抽丝为弦，以定音律，而天下化。黄帝元妃西陵氏始为室养蚕，煮茧绎丝，制衮冕，绣九章，定仪度，别尊卑，垂衣裳，而天下治。蚕之为功于世，由来久矣。今日北人虽知重农，而不知养蚕，其亦未明其说乎！蚕属气化，纯阳无阴，喜燥恶湿，食而不饮。自卵出为蚁，蚁而少，少而蜕为蚕，蚕而茧，茧而蛹，蛹而蛾，蛾而卵，卵而复蚁。亦有胎生者，与母同老。北蚕三眠三起，南蚕四眠四起，总之二十七日而老，奈何北人视为迂远而不肯为乎？彼百工商贾，殚终岁之勤，动以求利益，而所获之多寡，尚未可知。养蚕者，不过费三十日之辛勤，而即获一岁之利益，精丝造绫缎，上可完赋税，粗丝织绢帛，下亦能衣被一家，绵可使高堂温体，絮可令妻子寒，蚕之有功于人如此，何惮而不为哉！或曰君子宜养仁心，煮茧绎丝，伤残物命，恐非仁者所宜为。呜呼！此岂明上帝生物之意乎？天地乃吾人之大父母也。父母之治家，百物而为之备，皆有职分焉。凡生殖万物，皆是为人而设，三才无人，天地亦为虚设，造化亦为虚施，万物亦为虚备。天之爱人，无异慈父爱子，虽曰无心而成化，实则有心而周备。既造饮食之物以养身，复造衣服之物以蔽体，五彩以彰身，花卉以养目，木石以作宫室，铜铁以为器用，高田生麦，低田生稻，陆生草菜，水生虫鱼，如此之类，不可尽述，至大至细，皆有切于人用，岂非慈父有心而为之者哉！人能顺承天命，（天之所命者，率循不违。）用得其当，（以谷充饥，以衣被体之类。）率循有道，（牛耕田，马服远，犬守夜，蜂取蜜，蚕取丝，皆顺其命而用之，不可有违。）万物皆为我用，事事皆以养仁，是为上帝之肖子。人若违弃天命，（用物不能顺天。）用失其道，（牛、马、驴、骡，本为耕田服乘而设，而反宰杀以食其肉。粟本养体，而反饲马。肉本养老，而反喂犬。锦绣纱罗，本是彰身礼服之用，而乃以锦作裆，以纱糊窗，彩作鸟笼，缎包泄便之器。如此之类，皆是用失其道。）暴殄天物，（抛弃五谷，非礼宰杀，以有用之材木作薪，无故剪裁之类。）享用过分，皆谓之违仁，即为违上帝之命，以故帝不眷佑，降之以殃，非当用者而用之，斯有罪戾也。如云万物之生，非以为人，何以五谷春生夏长，时至黄萎，自然枯竭，岂非草木顺天命而尽职分乎！牛耕田，马服远，鸡司晨，犬守夜，猫捕鼠，蜂酿蜜，受其驯习，能为我用，岂非鸟兽昆虫顺天命而尽职分乎！人为上帝之子，万物之尊，苟无衣服蔽体，何以寒，何以别仪制而明等威。是知蚕之吐丝衣人，以补造化之不及，在蚕亦不知其所以然而然者，此正蚕之顺天命而尽职分也。若果有害于仁，羲黄诸圣，早已不为。况后稷以农桑开国，后世大昌，孟子陈王道，必以蚕桑为首务，古圣先贤，岂皆以不仁教后世哉！世人诚能勤农之外，家家养蚕，自然衣食足而仁让兴，唐虞三代之风日在民间，是养蚕不惟厚民生，而兼有以善民风也。馀不揣固陋，尝搜罗古法，辑访当世，因得其说，以告同志。
《○淮南王蚕经说》
《淮南子》曰：黄帝元妃西陵氏始蚕，盖黄帝作衣裳，因此始也。其后禹平水土，《禹贡》所谓桑土既蚕，其利渐广。《礼月令》曰：季春之日，具曲植籧筐，后妃斋戒，亲东乡躬桑，禁妇女毋观，（去容饰也）省妇使以劝蚕事。（妇使、谓之缝线纽串之事。）蚕事既登，分茧称丝效功，以供郊庙之服，无有敢惰。及考之历代皇后与诸侯夫人亲蚕之事，昭然可见，况庶人之妇，可不务乎？
《○王氏先蚕坛序》
王氏曰：先蚕犹先饭，祀其始造者。坛、筑土为祭所也。黄帝元妃西陵氏始蚕，即先蚕也。（按黄帝元妃西陵氏曰嫘祖，始劝蚕稼，月大火而浴种，夫人副褘而躬桑，乃献茧称丝，织紝之功因之广，织以供郊庙之服。皇图要览云：伏羲化茧，西陵氏养蚕。淮南王蚕经云：西陵氏劝蚕稼，亲蚕始此。）《礼月令》季春：是月也，后妃斋戒，享先蚕而躬桑，以劝蚕事。《周礼》天官内宰仲春诏后，帅外内命妇始祭于北郊。《汉礼仪志》：皇后祀先蚕，礼以中牢。魏黄初中，置坛于北郊，依《周典》也。晋置先蚕坛，高一丈，方二丈，四出陛，陛广五尺，皇后至西郊亲祭躬桑。北齐先蚕坛，高五尺，方二丈，四陛各五尺，外兆四十步，面开一门，皇后升坛祭毕而桑。后周：皇后至先蚕坛亲飨。隋制：宫北三里，坛高四尺，皇后以太牢制币而祭。唐置坛在长安宫北苑中，高四尺，周围二十步，皇后并有事于先蚕，其仪备开元礼。宋用北齐之制，筑坛如中祠礼。《通礼义纂》：后亲享先蚕，贵妃亚献，昭仪终献。夫蚕祭有坛，稽之历代，虽仪制少异，然皆递相沿袭，饩羊不绝，知礼之不可独废。
《○王氏茧馆序》
王氏曰：茧馆，皇后亲蚕之所，古公桑蚕室也。周制：天子诸侯，必有公桑蚕室，近川而为之，筑宫，仞有三尺，棘墙而外闭之。后妃斋戒，享先蚕而躬桑，以劝蚕事。后妃亲蚕，仪曰：皇后躬桑，始捋一条，执筐受桑，捋三条，女尚书跪曰：可止！执筐者以桑授蚕母，以桑适金室。《前汉文帝纪》诏皇后亲桑，以奉祀服。景帝诏后亲桑，为天下先。元帝王皇后，为太后幸茧馆，率皇后及列夫人桑。明帝时，皇后诸侯夫人蚕。魏文帝黄初中，皇后蚕于北郊，遵《周典》也。晋武帝太康中，立蚕官，皇后亲桑，依汉魏故事。宋孝武立蚕观，后亲桑，循晋礼也。北齐置蚕宫，皇后躬桑于所。后周制：皇后至蚕所桑。隋制：皇后亲桑于位。唐太宗贞观元年，皇后亲蚕。显庆元年，皇后武氏；先天二年，皇后王氏；乾元二年，皇后张氏；并见亲桑礼。玄宗开元中，命宫中饲蚕，亲自临视。宋开宝通礼郊祀录，并有后亲蚕祝辞。此历代皇后亲蚕之事，之史编，昭然可见。兹特冠于篇首，庶有按图考谱，知茧馆之不徒虚名也。赋曰：惟蚕有功，于世归美。广物产之货资，作人生之衣被。仲春之月，天子诏后以躬桑；大昕之朝，内宰告期而命祀。于是诣灵坛，降宝殿，翠障夹乎道周，凤辇翔于畿甸。顺春气于东方，朝先蚕于北面。具夫青缥之服，（皇后蚕服，青上缥下，深衣。）侑以芳馨之荐。九宫倾动，蔼然致祭以陪班；三献礼成，沛然迎祥于回眷。当其叠成宠命，适对韶光。择世妇于吉卜，受鞠衣于明堂。所以崇开禁馆，始入公桑。援条有三，听女尚书之劝止；执筐不再，受宫大人之是将。体之以坤仪之柔顺，视之以母道之慈良。破蚁以来，庶养至于千箔；献茧之后，谅化被于多方。是以命缲治之成丝，就趋工而俟织。玄黄朱绿，染各精明；黼黻文章，参同品色。
《○什物宜预说》
欲事蚕者，须于秋冬农隙之时，预置蚕具什物，自不至临时忙迫失措。凡蚕食、簇料、火料、蓐草、火具、藳荐、曲筐、盘槌、蚕架、砧刀、抬网、叶筛、椽杓、蚕室，必先精制习熟，而后可望其获利。今条列名件，一一备述。使世之缯纩其身者，皆知其所自出云。
《○预收蚕食》
《务本新书》曰：深秋桑叶未黄，如有春蚕食不尽的叶，夏者更好，若二番生者，不可夏，须待秋，多广收拾，曝乾捣碎，于无烟处收顿，至腊月内，捣磨成面，净磁瓮收贮，俟过年春蚕大眠后用之。（腊月内制者，能消蚕热。）又十二月初八日，将菉豆用新汲水浸半日，（每箔约用豆半升。）薄摊晒乾，又净淘白米，（每箔约用半升，酌量次年如养蚕十箔，当备五升。）控水晒乾，与菉豆俱阴处收顿，以备大眠起，拌叶饲蚕。
《○预收簇料》
《士农必用》曰：预收黄蒿、豆稭、桑梢、谷草、黄野草、蓬蒿、稻草，其馀稍劲不臭气者亦可用。馀尝试之以上诸簇，皆不甚善，惟有地肤子作簇甚妙。（一名千头子，俗名独蕦扫竹。）盖其玲珑，内空生凉，无郁浥之患；死蚕旋坠，无污茧之忧；沙汁不住，无瘢痕之疵。乃天生簇蚕之物，夏月田间多种，或家庭多艺多收，次年簇蚕，大胜诸物。
《○预收火料》
蚕室用火，以牛粪为上，炭火次之。（牛喜食桑叶并蚕沙，并食蚕，蚕亦喜牛粪气，大约蚕牛一气。）宜冬月预收牛粪，堆聚一处，（恐临时缺少，猝难收拾。）春暖踏成墼子，晒乾收起，待临近谷雨生火，蚕室暖而宜蚕。　又当备牛粪乾末以待用，冬月收拾牛粪晒乾，收藏成堆，至春月听用。如牛粪太湿，难以成墼者，亦用此乾粪末，搀搅少许。
《○预收蓐草》
蚕初生时，筐底铺细软柔草，草上铺细软绵纸，纸上置蚕，取其温软之义也。腊月殳刂葇为上，稻草次之，麦草为下，临时捣极软绵为妙。
《○预置火具》
农书曰：蚕火类也，宜用火养之。但蚕最畏烟薰，若近蚕处旋烧柴薪，烟气薰笼，蚕縕热毒，多成黑蔫。今制为抬炉，先自外烧过薪粪，待烟尽，舁入室内各龛。（是室内预先造成放粪火的仓子，室大者四仓，室小者一仓。）火之大小，当随寒热添减，务要温和。若忽寒忽热，是为不均，后必眠起不齐。抬炉之制，一如矮床。（如火盆架子样。）内嵌烧炉，两旁出柄，二人抬以出入。无炉者，或以旧破锅、铜铁盆，亦两旁出柄，亦可抬以出入送火亦妙。蚕成于一室之功，全赖此火出入，加减凉暖，用得其法，自然丝纩倍收。不论风雨晴明，寒热昼夜，总要室中加减一样温和。倘火候失调，则丝便减少，可不慎与！
《○预织槁荐》
槁荐者，蚕初生之时，天气尚寒，用荐挂门窗，遮蔽风寒，蒲草、稻草为上，麦秆子、谷草次之。织法：每稻草十馀根为一束，如编苇箔法。
《○预织箔曲》
曲箔，承蚕具也。礼具曲植，曲即箔也。颜师古注云：苇箔为曲。北方养蚕者多于宅院后或园圃间，多种萑苇，以为箔材，秋后芟取。或山中松花细竹子，皆可自织。（或冬月，或正二月，皆可织。）其制阔五尺，长一丈，以二椽栈之，悬于槌上，至蚕分抬去蓐时，取其易于卷舒，以广蚕事。
《○预编蚕筐》
筐者，古盛币帛竹器也，今用育蚕，其名亦同。盖形制相类，圆而梢长，浅而有缘，适可居蚕。阔三尺，长五尺，（南筐皆纵八尺，阔六尺。）以竹编之。馀家每用鸡柳木作方筐，阔三尺，长五尺，亦轻便，但木性软弱，经湿叶久盖，则底捩（音列）硗（音窍）不平。不若用木作框架，以苇席作底，周围用竹篾子压住，苇席四边锭在框架上，席底用顺木桄三道锭住，自然挺硬坚久，亦且轻便。蚁蚕及劈分时用之，搁于架上，易于抬饲。
《○预编蚕盘》
蚕盘，盛蚕器也，移蚕、上簇，皆可用之。或以竹编，或用木框，以疏簟为底，长七尺，广五尺，出入抬蚕用。
《○预造蚕槌》
《礼》：季春之月，具曲植。植即槌也。《务本新书》曰：谷雨日竖槌。立木四茎，各过梁柱之高，其槌随屋，每间竖之。其立木外，旁刻如锯齿而深，每茎各刻齿十一层，每层相去一尺，每齿上挂桑皮绳环一个，环内横贯长椽，梢缒锯齿之下，椽上平铺苇箔。凡槌十悬，中空九寸，以居抬饲之蚕，移之上下皆可。《农桑直说》：每槌上中下间三箔，上承尘埃，下隔湿润，中备分抬。及至蚕老，九箔皆满，独留一箔，以备抬蚕。抬毕，二人喂之，喂毕，二人将椽箔掌起，转移顶头齿环内，下箔层自高，明仍复喂之，喂毕仍掌起，移上二层，如此层层抬喂上移，及至就地，仍留空箔在下，不可移动，俟其再喂之时，又层层下移，复空上箔，如此周而复始，喂之甚便。
《○预造蚕架》
蚕架，搁蚕盘筐具也，以细枋四茎竖之，高可八、九尺，上下以竹或以木棍，作桄十层，每层皆搁养蚕盘筐。随其大小，盖篚用小架，筐用大架。
《○预编蚕网》
蚕网者，抬蚕除沙之网也，为蚕事要具。养蚕诸事皆易，惟除沙拣蚕，甚是劳苦，（往往妇女以手驱蚕，头跧时久，则面目皆肿，且蚕堆聚一处，热蒸汗出，后结薄茧。）所以养蚕不多。惟嘉兴湖州用网抬蚕，故岁有收丝数百斤者，其馀诸省，皆不知也。其法以二网轮流抬换。（于沙燠已厚当除时，待蚕食叶已尽，将网盖于蚕上，以桑叶撒在网上，蚕闻叶香，自穿网而上，二人执网两头，连蚕抬起，一人扫除下面蚕沙残叶，即将网连蚕轻轻放下，不可移动。迨饲一昼夜，沙燠厚时，又将网一扇盖蚕上，撒叶如前，待蚕上网，仍抬起，一人方撒下面网，并扫去沙，仍将网连蚕轻轻放下如前。总之，一网常在蚕下，共用二网轮流替换，若只用一网抬者，蚕足据网，以手摘取，不惟费功，亦且伤蚕。）捷便甚妙，即养数百箔，亦无难矣。（网用上鞋细麻绳，缠在竹钗上，编如鹑网样，孔如鸡子大，以熟漆漆过，阴极乾，则不腐坏，如不漆亦可用，但不耐久耳。农书有蚕性畏麻之说，馀累试之无妨，故网改用麻绳最好。若未头眠时，劈分用匙。头眠后，用麻孝帽布，孔如豌豆大者，横裁与筐等，一筐当用数扇，熟漆漆过，亦以两扇轮流抬换。二眠后，用麻布孔如小指大者为之。三眠后方可用网，如蚕在箔，网制长五尺阔三尺五寸，每箔当用网三扇，抬放甚便。若大与箔等，遂难以用抬，不可不知。）
《○（漆网甚费漆，如漆难得，以猪血和石灰涂之，亦可耐久。其法：接猪血一升，以稻草扌耎开，罗子过之，将块子石灰为末，和入半合，少顷搅之渐稠，陛续入水二三碗，缓缓不住手，打到以成稀糊为度。涂网一二次，晒乾听用。鱼网亦如此 。）》
竹杈长尺馀，阔四五分，中心细如锥子，扳之可上，捺之可下，翻转以挂线绳，一缠线数丈，右手执之，以圆头出入网孔，略无挂碍。如尚有疑，往问打鱼网，打鹑网，或编笔络人，便知其详。
《○蚕匙》
此劈分黑蚁匙也，蚕初生三、四日之间，沙厚，恐湿热薰蒸生病，宜急分劈，用织下密网抬，则跌落惊伤，后多不旺。宜用竹片或桑木，削为方寸锨样，大小不等各数张。欲分劈时，将叶厚筛蚕上片时，待蚕已上叶，用匙轻轻挑起，须薄带沙燠，分布于净筐内，相去二三分许，置一匙，筐满筛叶，饲之一日夜，即可满筐，待蚕大，方用网抬。此匙古法未用，馀家于蚕小时，亦尝用网，其后见伤，制此蚕匙，轻便无损，远胜网抬。
《○叶筛》
此饲蚕布叶筛也。蚕小时用手撒叶，未免厚薄不均，压伤小蚁。宜用竹编小筛，径五、六寸，孔如胡椒大，将叶以利刀切碎，置筛内细细匀筛，不可过厚，须频频筛之，蚕食均匀，自然眠起皆齐。更有一法，馀家每用小木罗圈一个，将孝帽麻布，孔如胡椒大者，蒙罗圈上，以热糨子糊粘周围，沿边再以纸条盖糊，令不脱卸，以生漆将罗底涂过。盖蚕憔畏麻，漆之则无麻气，又且耐久。然又须制一大筛，俟蚕稍大时用之，其孔可容黄豆。
《○蚕椽》
蚕椽，架蚕木也，或用竹，长一丈二尺，每层皆以二条相对架于槌上，以搁蚕箔。须直而轻者为上。今秦中细松椽便好，总不可用杂木，恐蠹蛀虫屑堕叶上，蚕食之有伤。
《○蚕杓》
此布蚕杓也，刳桑木为之，或无气味之木亦可。其首大如酒杯，柄长三尺许，如盘蚕空隙，或撒叶不匀，则必以杓挹盛，以补其处。至蚕老归簇，或稀密不匀，亦用均布。倘有不及，更以竹接柄。
《○蚕室》
蚕室记曰：古者天子诸侯，皆有公桑蚕室，近川而为之，筑宫，仞有三尺，棘墙而外闭之。三宫之夫人，及世妇之吉者，使入蚕室，奉种浴于川，桑于公桑。此公桑之蚕室也。其民间蚕室，坐北向南者为上，向东者次之，向西者又次之。缔构之制，或瓦房、草房，俱以泥涂材木，以防火患。其大小广狭，任人之力，务要间架宽敞，（每箔长一丈，间架可宽丈一二。）可容槌箔，易于转动。每间两头，各置大照窗，每临旦暮，以助高明，易辨眠起，大眠之后，可通风凉。窗用纸糊周密，中糊卷纸一大方，后可启闭。外挂草荐，若卑湿之地，须附地列置风窦，（每壁底门坎之下，各开一穴，大五六寸，以砖合封，以防启闭。）以除湿郁，高燥之处不必用此。凡蚕室之内，务要制造火仓，随室大小，以为加减。如三间四椽房者，四角各置一火仓。方四尺深二尺，坑周围用土墼或砖坯接垒，高二尺，粘泥泥了，通计深四尺。如屋小者，当中置一火仓，制如上法。坑底先铺预收细碎乾牛粪一层，厚三、四指，再将带根节粗乾柴块，于粪上铺一层，（柴块须径五寸以上者，凡桑榆鬼，及山中橡木、槲树、清刚之类，坚硬无气味之木，皆可用。）柴上又铺粪一层于柴空隙之处，筑得极实。（不可虚，虚则火焰易起，恐伤屋。又恐热，火不能长久。）粪柴相间，填坑令满，再筑极实，上复用粪厚盖一层。约蚕生前七、八日，（今我秦中，只在谷雨前九日，是其然火之时。）粪上煨火，必有黑黄烟起，令闭蚕室，不可令暖气出外。凡五、七日，于蚕蚁生前一日，少开门，令烟出尽，随即闭之。其柴粪陷下，已成熟火。（蚕火畜也，甚喜暖，初生之蚕，更宜暖，但怕烟，不可用生火。又生火忽大忽小，不能均匀，此火既熟，绝无烟气，一两月不减，人不起动，便如无火。若用柴枝挑拨，烟气即起。坑上必垒高二尺者，欲使火气上腾，散布室中，又防夤夜人行，误陷入也。）其屋乾透，其壁皆暖，黑婆蚊蝇诸虫，尽可薰死，牛粪薰屋，大宜蚕也。（蚕喜牛粪气。）薰后门挂帘荐，或布帘，或毡帘，不宜卷起，须防蚊蝇入内。（倘有窜入者，急宜捕杀，若留在里面，蚕上簇时，生蛆于蚕身，后必穴茧而出，则茧不能缲丝矣。）其糊窗之纸旧黑，须用白纸替换。（糊窗时，外挂草荐，旋扯故纸，旋糊新纸，不使热气出外。）蚕室务须早治，室旧者预期泥补，塞绝鼠穴。（鼠食蚕咬茧，室中宜育猫捕杀，凡簇箔之下，宜留猫道。）若临时修治，墙壁湿润，非所利也。下蚁前一日，将屋上壁间及地上尘埃，务要刷扫洁净，下蚁之后，不宜扫动矣。蚕室一切禁忌开列于后，蚕属气化，香能散气，臭能结气，故蚕闻香气则腐烂，闻臭气则结缩。凡一切麝、檀、零陵等诸香，并一切葱、韭、薤、蒜、阿魏等臭，并有气息之物，皆不可入蚕室。（此系专备蚕室，费工难治。若能各于居室之中，察其寒热，开闭窗门，进退炭火，勤谨饲养，即可成熟。）
忌西南风；（大伤蚕气，若有西南风，闭户下荐，勿令风入。或预在室西南四五步，作壁以之。）忌灯火纸捻于室内吹灭油烟之气；忌敲击门窗箔槌及有声之物；
忌夜间灯火光射入蚕室窗孔；忌酒醋入室并带酒人；忌煎炒油肉；忌正热忽著猛风暴寒；
忌侧近舂捣；忌蚕室内哭泣叫唤；忌秽语淫辞；忌正寒骤用大火；
忌放刀于箔上；忌不洁净人入蚕室；忌水泼火；忌烧皮毛诸骨臭物；
忌当日迎风窗；忌一切腥臭之气；忌烧石炭之气；忌烧硫黄之气；（即趋灯子之类。）
忌仓卒开门；（暗值贼风，多生红畺。）忌高抛远掷；（蚕与箔相击后多不旺。）忌湿水叶；（食则生脱肛。）忌饲冷露湿叶及乾叶；（食则必头大，腹结、尾尖。）
忌沙燠不除；（沙乃蚕屎，燠乃沙叶相合粘连一片者，久而不除，发热薰蒸，多生白畺。）
以上诸忌，须宜慎之，否则蚕不安箔，多游走而死。
《○祭先蚕图说》
蚕室备，内设先蚕位，不忘本也。历代所祭不同，即如：汉祀宛窳妇人寓氏公主；蜀有蚕女马头娘，又有三娘为蚕神者；又南方祀蚕花五圣者；此后世之溢典也。夫农桑天畀养民重宝，必有所司之神以主之，所司者，即始为开导者。故农祭先农，蚕祭先蚕，神农始教稼穑，是为先农；黄帝元妃西陵氏始为室养蚕，是为先蚕。事蚕者，先立先蚕木主。当书先蚕神位，画像亦可，安之蚕室高洁之处。稽古制：祭先蚕，坛壝牲币如中祀礼。此后妃祭先蚕之礼也。《蚕书》云：卧种之日，割鸡设醴，以祷先蚕，此庶人祭先蚕之礼也。自天子后妃，至于庶人之妇，礼虽不同，而敬奉之心则一。凡养蚕家下蚁之日，蚕多力厚者，设三牲酒醴；蚕少力微者，割鸡设醴。点烛，焚无气味之香，将蚕蚁之筐，置先蚕几案，蚕母率阖家奠醴，拜读祈祝之文。曰：惟蚕之原，伊驷有星。蚕事之兴，圣母肇成。气锺孕育，惟神适从。保之佑之，有箔皆盈，尚冀终惠，用彰厥灵。簇老献瑞，茧盆效功。敬获吉卜，克契心盟。神其来享！爰祀惟诚。奠拜毕，将蚁筐上架饲之，此祭先蚕之章程也。
《○立蚕母说》
蚕母者，乃主蚕室，率领饲蚕者。每室必立一人，以腹节饥饱，以身测寒热，爱护珍惜，如慈母育婴，故有母称。男妇皆可为之，男忌臭秽，女忌产妇。务要殷勤之人，（最忌懒惰贪眠之辈。）熟记其法。能按规程饲养者，身著夹衣，（不论新旧，务要洁净。）以候凉暖，己身觉热蚕亦热，宜退火；己身觉寒蚕亦寒，宜进火。务使室中温和，始终不知有寒热之苦。不得频换颜色衣裳，洗手当要洁净，不可手搯苦菜，食生姜、葱蒜、香椿、大豌豆，并饮酒。又不可亲身拌醋烧石炭，衣染恶气，慎之。
以上一切忌恶之事，邪秽之气，辟除蠲洁，夙夜斋敬，不致亵慢。能依此法，自然宜蚕，不必听信阴阳师巫，并愚妇之言，某人命里不宜蚕，某相属不宜蚕。岂不知农桑一理，世无不宜农之男，焉有不宜蚕之妇乎？至使改门换户，谄祷神祇，虚费财用，实无所益。故先儒有铭，以为业蚕者戒。铭曰：世业农桑，既兴我室。比临蚕月，复事涂饰。桃茢祓除，神主斯立。曲植既具，锜筐乃集。连蚁方生，若不厌密。妇以母名，育有慈德。爰求柔桑，入此饲食。寒燠身先，是为体测。上无疏薄，下无湿浥。帘箔垂门，龛火在壁。夜窗或遮，风窦时窒。颇忌北风，空障西日。他工莫兴，外人莫入。庇护攸安，渐至捉绩。祈祀以时，愿获终吉。神实相之，簇如雪积。分茧称丝，来告功毕。
《○论蚕》
欲事蚕者，先树桑，次制什物，修蚕室，安蚕神，立蚕母，数事备而方可以言蚕矣。夫蚕为衣冠文物之祖，所系不綦重哉！考我中国，自草服后，皆务桑蚕，以丝帛为衣。自炎宋时，棉花之种，传自海南，始入中国，率土共仰其利，而独不宜于秦，秦之桑蚕，又久失传，秦人衣被，皆仰给外省，蚕之名义俱失，今特表而出之。
蚕乃天驷之精，孕丝虫也。衣帛所出，功与谷对，非他虫可得而比。形乃气化，（蚕即生于桑，馀家园中种桑五分许，高可六尺馀，于庚戌夏四月，忽生小蚕满园，馀收而养之，得良茧，以此传种，与家蚕无异。方知古来蚕种所出，皆气化而成，况气无停止，观蚕身之中，闪烁不定，如汤面集气之象，时时变换，一日一小变，七日一大变，凡七变而息。）性属纯阳。（喜燥恶湿，食而不饮，阳立于三春，故蚕生于三春，阳息于阴生，故蚕死于夏至之后。）种类甚繁，五方所产各殊：一种四卧一生蚕，（南蚕多四眠四起，馀家亦养。此蚕得自南方，岁获佳茧，蚕亦无南北之分。）一种四卧再生蚕，（四眠四起，一岁两生。）一种柘蚕，（即棘茧也，生于柘上。）一种雔山蚕，（食樗作茧者。）一种蚢蚕，（食萧叶作茧者。）一种槲蚕，（食槲橡作茧者，三种皆山蚕，一岁再生，树放而织茧者。）海南横州一种风蚕，丝作钓缗，员峤之山一种冰蚕，（长六七寸，黑色，有麟甲，以雪覆之，则作茧，长尺许，抽五色丝，织为文锦，入水不濡，入火不燎，即火浣纱也。尧时海人献之，其质轻暖柔滑，亦雪蛆之类，此尤蚕之异者也。）广东一种八辈原蚕。（原者，再也，谓一岁再养者。原子为珍，珍子为爱，三月至十月，能生八辈。）又有白头蚕、颉石蚕、楚蚕、黑蚕、灰儿蚕、老秋儿蚕、锦儿蚕、秋末老獬儿蚕、同茧蚕，不可尽述。我秦中一种三卧一生蚕。（北蚕皆三眠三起，南方亦有养之者。）有大小、白乌、斑色之异，茧有青、黄、白、绿之殊。自卵生为蚁，蚁脱为少，少脱为蚕，蚕脱为蛹，蛹脱为蛾，蛾脱茧复卵。蚕屎名为蚕沙，蚕皮为蚕蜕，蚕纸为连，蚕卧曰眠，蚕已脱壳为起，蚕卧之蓐曰沙燠。不论南北之异，四眠三眠之殊，总之一七而变，四变而老，七变而死，盖气化神物也。乃资生要理，安可不知哉！
《○择种下子》
养蚕之法，择种为先，如五谷然。倘茧种薄，则蛾多病，虽生子，来春养之，其蚕必病。若收种不得其法，生子不齐，来春养之，则眠起不齐，将来上簇必不齐，其为患也大矣。惟在谨于谋始，如胎教然。开簇时，须择簇中近上向阳坚实好茧，雌雄相间而收，（雄茧紧细尖小，雌茧圆漫厚大。）摘出，于通风凉房内净箔上，一一单摆，不可堆聚，恐罨厌熏蒸，因热而生，决无完好，其母病则子亦病，理固然也。待七日之后，其蛾自生，若有拳翅、秃眉、焦脚、焦翅、焦尾、熏黄、赤肚、无毛、黑纹、黑身、黑头，并先一日出者名苗蛾，末后生者名末蛾，俱拣出不用。（在室一角空闲处，竖立柴草，将此拣出不用之蛾，置于其上，不可令禽虫伤食及人践踏，俱为不吉。至十八日后，蛾自死，择净地掘一坑，贮蛾其中，用原柴草盖蔽，以土封之，蚕有功于人，理当如此。）
只用次日并第三日出的完全肥好蛾子，令雌雄相配，辰时至戌时方析开，（当日亦宜提掇，去其便尿。）厥气乃全，生子气足。款款摘去雄蛾，（放在拣出不用之蛾一处。）将雌蛾匀稀布于连上，（连须桑皮纸为上，构皮纸次之，不可用麻纸，连须用厚纸，若纸薄不耐浸洗。连、取挂时二纸相连之义。）将连铺于无风凉房中净蚕盘内，上再用盘覆之令暗，则生子不游散，生子数足。更令母蛾就连上覆养三、五日，则气完固，然后将母蛾摘去。（放在摘出不用蛾□处，待老死后同埋之。）每日所出之蛾下子为一辈，不可将数日之蛾混在一处下子。连上须记写日子，来年养时，将同日所下之子生蚁为一等，养之自然眠起皆齐，若将数日所下之子，混在一处生蚁同养，则眠起必不齐，极为患害。蚕连悬挂于通风凉房内，忌烟薰日晒，挂时将绳子绷紧，两背相靠，蚕子向外，勿致风磨损伤其子。
《○浴蚕种法》
蚕子自初生至一十八日后，取下蚕连，用井华水（乃清晨初汲者。）浸洗，去便溺毒气，仍复挂起，待十二月初八日，仍用井华水浸一二时，（南方有一法，于腊八日将蚕种以盐水浸三日夜，取出悬院中高竿上三昼夜，仍县室中，次年耐养。予初得其法，疑子被盐渍恐不能出蚁，后依法试之，亦能生活。但后来茧成，与水浸者无异，似不必用盐。）取出悬乾，再用长竿悬蚕连于上，置院中日晒月照一昼夜，使受日精月华之气则耐养，复悬室中。立春日用新瓮一个，（大小不拘，如蚕连数张，或新瓦罐一个亦可，多者用大瓦瓮或大磁瓮。）将蚕连竖立其中，须使虚玲珑。每十数日，于己午时间，取出瓮中蚕连，展开一二时，复收竖立瓮中。如有雨，待雨止后，亦宜取出，少通风日，仍入瓮中。至清明日取出，用韭叶、柳叶、桃花并菜子花，揉碎于井华水内浸浴之，悬乾，（不可见日。）移于温室中悬挂，此浴种法也。
《○浴蚕种图歌曰：蚕种三浴壳易脱，明年丝纩自然多。》
莫惜手指怯寒冻，不日盈箱五袴歌。
《○养蚕总要》
蚕种备，方可言下蚁养蚕，未下蚁养蚕，先讲养蚕总要。饲蚕必昼夜无间，故顿数多，蚕疾老，顿数少，蚕迟老。古人云：养蚕莫巧，食到便老。若殷勤布叶，按时饲养，蚕室温暖，不惟茧坚多丝，亦且省叶丝韧。若怠惰因循，或饥一顿饱一顿，紧一顿漫一顿，寒一时热一时，不惟茧薄丝少，亦且费叶丝腐，难上机杼。若蚕二十五日而老，一箔可得丝二十五两；二十八日而老，一箔可得丝二十两；若月馀或四十日而老，一箔只得丝十馀两。大约饲蚕者慎勿贪睡，以致功废于半途，事虽一月，其实要紧只在大眠后七日，受此七日辛苦，即获一岁之利，可不猛醒。《务本新书》曰：蚕有十体：寒、（在连宜寒。）热、（下蚁宜热。）饥、（眠起宜饥。）饱、（向食宜饱。）稀、（布之宜稀。）密、（下子宜密。）眠、（卧为眠。）起、（脱壳为起。）紧、（临眠上簇宜紧饲。）漫。（方起宜漫饲。）《蚕经》曰：蚕有三光：白光向食，青光厚饲，皮皱为饥，黄光以渐住食。蚕有三稀：下蚁稀、上箔稀、上簇稀。蚕有五广：一桑广、二人广、三屋广、四箔广、五簇广。
《韩氏直说》曰：蚕有八宜，方眠时宜暗；起以后宜明；蚕小并眠时宜暖、宜暗；蚕大并起时宜明、宜凉；向食时通风；（但忌小孔贼风吹入。）宜加叶紧饲；新起时怕风，宜薄叶漫饲。蚕之所宜，不可不知，反此者为逆，必无成理。
蚕室须知加减凉暖。（蚁初生时宜极暖，盖是时天气尚寒；大眠后宜凉，盖是时天气已暄。又风雨阴晴不测，朝暮昼夜不同，一或失宜，蚕病即生。惟在蚕室得法，周置卷窗，中伏熟火。如蚕欲暖而天气寒者，闭窗门，外挂帘荐，内加炭薪热火，则外寒不入，和气内生。若遇大寒，苫窗拨火，不能胜其寒者，则用抬炉，外烧木炭火料，置蚕室四隅，火气自然薰蒸，觉热则去馀火。蚕欲凉而天气热者，盖闭火仓，卷起窗纸，凉气外入，热气内消。若遇大热，闭火卷窗，不能解其热者，则去其窗纸，下开风眼，窗外及槌下，俱洒泼新水，凉气自然透达。热退，则糊补其窗，闭塞风眼，使其蚕自初至终，不知有寒热之苦，病少茧成，一室之功也。然寒不可骤加热，当渐而益火，寒而骤热，则生黄耎等疾。热亦不可骤通风凉，当渐而开窗，热而骤通风凉，则变白畺，此又不可不知也。又正热猛著寒气，便禁口不食，即用抬炉盛无烟牛粪火，用杈拨火，于槌箔下往来，辟去寒气，则蚕自然食叶。）
眠起取齐法。（蚕若齐眠齐起，自然上簇便齐，不惟省功省叶，且坚茧多丝。或有眠起不齐者，病原于初，今既然矣，当从此以治之。如于纯黄之中，间有退白而向黄者，是与纯黄不相远，须频饲以督之，则速其眠，犹可相及。如已见纯黄，又多青白，此与纯黄悬远，虽饲之频，则亦莫及。盖蚕之变色，为变之小；绝食退肤，为变之大；为蛹为蛾，则变之尤大而至于化也。凡至纯黄，则结叶不食而眠，如人之大病，周身气血为之变换，一昼夜安静不扰，则眠为得所。今以青白者尚多，饲而乱之，动而蹂之，则眠而失其所矣。及其青白者变黄，向之眠者，至此已起。起者如病人新愈，欲得少食，以接气血，但后眠者不能食。若先起者先饲，则先老，上簇便不齐，焉得个个细拣。若待后眠者起而同饲，则先起者已经饿损，多病少丝，端为可惜。故蚕经云：眠起不齐丝减少。正谓此也。）
又要量叶下蚁，不可贪多，如已力只合放蚁三两，（三两蚁，老可三十箔，就用箔三十帘，椽六十条，房三间，桑五亩，人八个，牛粪一车，槌、绳、铺纸、蓐草，俱要预算。）因为贪多，便放四两，以致桑叶、房屋、椽箔、人力、粪薪，俱各不给，因而两失。慎之！
《○初蚕下蚁法》
凡各省养蚕，下蚁之时不同：（自秋分之日，日行南道，极南而返，故冬至之日，日复北行，所以温和之气，自南而渐及于北。）广东立春，（广东北极出地平二十三度半，在北道之内，故先暖。）四川惊蛰，（北极出地平二十九度半，故次暖于广东。）江浙清明，（浙江出地平三十度，江南出地平三十二度半，又次暖于四川者。）我秦中在谷雨前三四日。（西安出地平三十六度，又次于江浙，至于山西三十八度，北京四十度，又次于陕西者，当在谷雨之后。至于山东三十二度半，河南三十五度，江西二十九度，湖广三十一度，福建二十六度，广西二十五度，云南二十四度，贵州二十四度半，皆以广东顺序，退日养蚕，即得正时。）今人不知其时，往往在清明日便暖蚕种，及其蚁出，桑叶未生，每饲以榆叶，不知蚕小受饥，终不能成丝。凡养蚕者，须在清明日取出瓮中所收蚕连，按上法用叶花水浴过，迁于无风温室中间悬挂。（太高伤风，太下伤土。）每日转动蚕连，以左者向右，以右者向左，使受寒热均平，变色必齐。自此以后，蚕蚁之生，迟速由人。欲迟生者，将蚕连紧卷，用纸数层包裹，收入瓮中密封，不可开看，能迟十日半月。欲早生者，须看桑上叶生如茶匙大，是蚕生之候。（不论各处寒热节气，但以桑上叶生为准，秦中只在谷雨前后数日。）将蚕连收来，以二连相合，层层平铺，连背向外，用棉花包裹，厚三四寸，外再用被蓐或净绵袄包裹，共厚四、五寸，置温室暖炕上，外再用衣被覆之。（古法有日中晒连提掇变色生蚁之法，馀屡试不善，惟此棉包暖蚁之法最好。）常以手试蓐底，有温和之气，（如鸡菢卵之温和。）不可热，热则蚁死不出；（即有出者，亦终焦枯不旺，）不可寒，寒则迟出不齐。（亦不可乍寒乍热，多致坏卵。）每日夜翻转棉包十馀次，（常要温和之气不绝。）以向下者复向上。又要早、午、晚，三次取开棉包，提掇蚕连，将中间者换在两边，将两边复换在中间，（取其受气均匀，出则必齐。）仍包裹温暖。开包时忌见风日，（否则壳乾燥难脱。）又要看蚕种变色。（蚕子本青色，将出先变灰色，润和肥满；再变尖圆其中，如春柳色；再变蚁蟠其中，如远山色。此必收之种也。若顶平、焦黑、苍黄、赤色，便不可养，此难成之种也。）若暖之合时，如法不过三、四日即出。（不知时者，有在清明前暖至十数日焦枯不出者，有清明暖至八、九日方出者，皆谓之失时，不能成丝。若合时得法，三日出者为上，四日出者得中，五日出者为下，六、七日出者不堪养，多不能成。生蚁惟在凉暖知时，开措得法，使无先后参差之弊，自然眠起皆齐，无病多丝。）若见蚕种十分皆变灰白色，次日蚕蚁必出。先将蚕室东边一间，扫除洁净，遮蔽门窗，内添熟火，使之极暖。（凡蚕室或三、五间，另辟东边一间，务要周密，不通风寒，以为养蚁之所。东间者，取其太阳先照之义，另隔一间者，取其室小，易于放火生暖。况养蚁止用一间足矣。或另修一间，在谷雨前七、八日放火生暖，专为养蚁之所。蚁生五、六日后，再于大蚕室内放火，及烟息室暖，正蚁大分箔之时，移入大室，暖气尚胜。若同在谷雨前放火，至蚁大分箔时，暖气已微矣。）候次日东方白时，将棉包取开，提掇松活，仍覆以轻棉，待半顿饭时，见有黑蚁出者，将蚕连单铺室内炕上或箔上，（此时要极暖，如寒者当更加炭火。）少间黑蚁齐出，（若有先一日生者，或末后生者，皆不可用，后必眠起不齐。不忍弃者，另作一朋养之，不可混在一处。）将连同蚁称之，记写分两。（如蚕连共蚁用戥子称得九两，待蚁下之后，再称空连多少，即知蚁数。）先将蚕筐或箔，用前所收蓐草，捣极耎绵，匀铺筐底或箔上，再铺厚绵纸一层，（纸用桑皮或构皮者佳，用时须黏连成一片。）再将柔桑叶来，（贮怀中令暖，去露湿恶气。或叶多不便怀暖，放温蚕室内，薄摊令晾去寒湿。如露气太盛，将叶同细白米共入筐内摇动，令米收乾叶上露气。匾是圆竹盘，如无，只用木盘亦可。）用刀理齐，细切如发，（须用极快刀方不伤桑叶津液。）用叶筛匀匀筛于筐内蓐纸上，却以带蚁蚕连，以蚁向下覆于叶上，其蚁闻叶香，自下食叶。（不知此法者，往往以鸡鹅翎扫拨，或用桃条在连背上打落，又有扫聚一处，以纸包裹，称其分两，布在箔上者，节节病生，多因此弊。）或有多时不下，缘于连背翻周自下。又不下者，并连取去，此残病蚁也。（蚕连不可轻弃，蚕上簇时。如有雷声，以此覆之，可免惊伤之患。）待蚁下之后，将空连一称，即知蚁之多少。如蚕连共蚁称得九两，今蚁下之后，空连只称得六两，便知下蚁三两。（三两蚁至老，可分三十箔，每蚁一钱，可老一箔，箔长一丈，阔五尺，如箔小可减蚁，不然蚕稠，必为后患。如养蚁过三两者，可更加箔，如养蚕少者，用筐篚可也，总以三两一箔为差。）均布一箔，惟在详款稀匀，不至稠叠惊压，上用一箔遮尘土，下用一箔隔湿气，中箔养蚁。（是时，蚕母沐浴净衣，入蚕室祀神，仪注详前，又用炭火烧枣子一、二枚，以辟邪恶之气，又将院内鸡犬畜类，逐向远处，恐惊新蚁。）
《○劈蚁法》
蚁既下连，用快刀切桑叶极细，以叶筛筛于蚁上，务要薄而匀。（匀薄如微雨之状。又临下蚁时，桑须浇过二、三次方好，以后旋摘旋浇，则桑多液。切叶必细者，恐盖蚕也。必筛者，恐不匀也。不匀则食叶有偏，偏则眠起不齐。然叶槎微，液不能久存，少顷之间，即便乾枯，故须频切而频筛也。此时不可饲以接桑叶，饲则多病，须在大眠后用之。）第一日不住频饲，一时当饲一顿，一昼夜通饲一十二顿。（甚要匀薄，勿惮烦冗，盖新蚁惟食桑叶津液，若顿数不多，譬如寸乳婴儿小时失乳，后必羸弱病生。）蚕室宜极暖、极暗。（大凡初蚁宜暗，眠宜暗，将眠及眠起宜微明，向食宜明，后仿此。）第二日减饲至八顿。（叶微加厚。）第三日又减饲至六顿。（又稍加厚。此时沙燠已厚，急宜抬蚕除沙，不然湿热薰蒸，蚕必病生，抬蚕除沙者，俗为驱蚕也。后皆仿此。）于己午时间，复用蓐草绵纸，另铺一箔。先将细切桑叶，筛于蚁上，较前稍厚些，待黑蚁上叶时，用蚕匙薄带沙燠，轻轻将蚁款手挑起，分如小围棋子大，布于新安箔上，盈满一箔。（先前下蚁留箔周边，今布满全箔。）
《○分蚁图△歌曰：蚁至三日宜劈分，勿使沙蒸热气薰。》
燠应频除叶频上，
时时用意要殷勤。
《○头眠饲法》
劈分盈箔之后，可渐渐加叶，早晴可卷东窗苫。（自此以后，常宜如此。若天阴及旦暮不宜卷，每日至夜则垂荐。凡迎风草荐并西照窗荐，切不可卷。后皆仿此。）第四、五日，每日夜可饲五、六顿。（叶渐加厚。）第六日蚕将眠之时，身肥皮紧，饲之宜薄宜频，一日夜可添饲至七、八顿。渐变黄色，随色加减其食。第七日蚕皆变黄，尽结嘴不食，是为头眠。（蚕眠者，乃脱壳之候也。蚕食至此，身肥皮紧，色带微黄，嘴亦缩入，若不脱换，必不能长，故身硬，静卧如睡眠一般，一日一夜不食不动，至于脱壳复起，食之甚急，一日之间，长大数倍，乃造化自然之妙，三眠皆此理也。正眠之时，不可惊动扰乱，静安得所，自然蚕旺。眠亦不拘定七日，若室暖饲紧，则早眠一日，室寒饲漫，遂迟眠一日。以七日而言者，蚕属纯阳，一七而变，四七而老，七七而死，是常道也。室暖饲紧，阳气先得充盈，故二十五日而老，蚕肥丝多，室寒饲漫，阳失培助，故月馀四十日而老，蚕瘦丝少。总之，不论眠之迟速，只从眠前、临眠、既起，三法饲之，自然不错。）眠有抽饲断眠之法。（谓抽减眠蚕之叶，不致覆压，惟专饲未眠之蚕，使之速眠。不惟眠起得齐，且无叶罨燠热之病。古人云：「学得抽丝断眠法，年年岁计得丝蚕。」后停眠、大眠、上簇皆仿此，不可不知。蚕向眠时，量黄白分数抽减，所饲之叶，渐次细切薄筛，频频饲之。如十分中有三分黄光者，即十分中减叶三分，比平常稍宜细切薄筛，顿数亦宜稍频；如十分中有五分黄光者，即减五分叶，比先次又细切薄筛，其顿数亦宜加频；如十分中有八分黄光者，即减去八分叶，比先次切令极细，筛令极薄，其顿数亦宜极频。）不论阴晴早夜，急须抬过。（抬时蚕小用匙，大则用网。宜预铺蓐于别箔上，分揭如劈蚁法。但蚕渐大，分块亦宜渐大，如大围棋子，空亦宜渐宽，每块各相去二三分。）抬毕，急须细切频饲，候十分尽眠不食，方住投叶。（一日一夜不食不动，此时要极暖，暖则一日夜可脱壳，若寒则不止一日夜，或一日半，或二日，方能脱壳。）第八日头眠之蚕，脱壳尽起。（蚕眠一日夜，嘴裂蜕壳而出，身白皮皱，食叶甚速，移时而长大一倍，乃蚕之一大变也。）
《○停眠饲法（停眠即二眠）》
头眠初起，将叶细切薄筛饲一顿，（亦如人之病起，欲得少食，以接元气，若叶厚食多，必至内伤，后必食漫。）一日夜饲四顿。第九日抬蚕分箔。（用蓐纸另铺二箔，辰巳时厚饲，蚕正食时，用匙薄带沙燠，将蚕揭起，分如象棋大，相去三、四分，满二箔，渐加叶，一日夜饲十五、六顿。）第十一、二日，每日夜饲五、六顿。十三日分揭如上法。（劈如小钱大，布满三箔，一日夜饲二十二顿。）第十四日蚕复将眠，（辨色加减其食，如上抽饲断眠法。）宜极暖。候蚕变黄色，不论阴晴，急须抬过，（抬如上法。）布满六箔。（宜频饲，候尽眠住食。）眠一日夜，十五日蚕复脱壳尽起，是为二眠。
《○大眠饲法》
二眠初起，一日夜饲四顿。（宜薄。）第十六日，宜渐加叶，可饲至五、六顿。第十七、八日，宜饲至七、八顿。（宜厚加叶。）此时宜分抬，（抬如上法，抬时要天气晴明，若阴寒不宜。）可布满八箔。第十九、二十日，每日仍可饲六、七顿。至二十一日，蚕复将眠，宜微暖。（辨色加减其叶，如上抽饲断眠法。）候蚕变黄光，不论阴晴，急须抬过，可布满十二箔。细叶频饲，候蚕尽眠方住食。眠一日夜，第二十二日复脱壳尽起，是为三眠。（一名大眠。北蚕皆三眠三起，自此以后，不复眠矣。）大眠起，再饲切叶三顿。（以后不用切，连枝饲。）
《○上簇法》
大眠既起，一日夜可饲三顿。第一顿宜薄，（但令覆白。）第二顿比前更薄，（仍覆白。）第三顿如第一顿。（此三顿如不短叶，则必至老食漫。）二十三日一日夜可饲七、八顿。此日早饲一顿，再至辰巳间，取腊月所藏菉豆，预先温水浸生芽，晒乾，磨作细⒏。将桑叶切碎，摊在筐内，新水洒拌极匀，每箔以菉豆⒏ 半升，拌于叶上令极匀。以蚕网覆于蚕上，将所拌之叶，布于网上，蚕上网，食叶殆尽，复布纯桑叶一层。至第四顿，复如上法，切叶拌白粳米⒏子半升，又饲一顿。此时方抬网，（要众手疾抬，若堆积多时，蚕身有汗后必病损，渐渐随抬减耗，总有老者，多作薄茧。）布满二十五箔，（要稀，每蚕相去各二、三分。）此时方去蓐草。至第五、六、七、八顿皆饲纯叶。至第二十四日辰巳时，复如上法，拌腊月所制桑叶⒏子饲一顿，（如大眠后，蚕盛叶阙，间饲四五顿不妨，不阙者不必用。）食叶尽时，又将桑叶用新汲水喷令微湿，如细雨之状，（喷时用新水漱口数遍。）再饲一顿。（不用拌⒏子，盖已往用火，今复用水者，取其阳不离阴，水火成功之意也。饲水叶时，须要天气晴明，若阴雨，不可，俟次日晴明再饲。）此时用网分抬，可布满三十箔。（蚕自大眠以后，一日一抬，除去沙燠，自然无病。）自此以后，不论日期、顿数，须要急饲，不可缺叶，缺则丝遂少矣。此时渐暄，蚕室觉热者，可全开卷窗，外挂竹帘。（以防蝇虫入内，生蛆蚕身后，必咬孔而出，夜则宜闭窗门，以防蚊虫入内伤蚕。）若热甚，则更劙开窗纸，室内再用水缸。但有猛风暴寒，又宜闭窗荐、门户，略用微火。若有雷鸣，须密闭窗门，勿使电光射入，周置水盆炭火，以解其畏。（过后取去。）时时挟叶绕箔巡视，但见箔上有空隙处，即以叶补合。（大眠后，食无停止，缺一分叶，即减一分丝。故但见有空隙处，是蚕先食叶尽也，即用叶补合。昼夜巡视，全在此数日，否则茧薄。）饲至身肥、嘴小、丝喉渐亮。（蚕将老时，先自喉间明亮，渐及通身，蚕肥身硬。蚕将老，身渐软，及至通身柔软明亮，便可上簇。）蚕将老之时也，饲之宜薄且频，（养老如养小，亦如人老，多食伤脾。若不薄频，则食不净，叶湿薰蒸，其所结之茧，亦必湿润，抽丝最难。）宜微暖。（如老不耐寒，然亦须量度天气凉暖消息，斟酌比大眠后未老时，宜微暖。）不过一、二日之间，便可上簇矣。得丝多少，全在此数日。（按法饲养，只在二十六、七日，便可上簇，若日数愈多，桑愈费而丝愈少也。）见有老者，依抽饲断眠法，宜薄、宜频。候蚕尽皆身体透明，不食游走，（蚕性聚而不散，守而不走。如有游走者，是病蚕也，弃之。今蚕老丝成，游走上缘，寻簇作茧，乃造化自然之妙。）是作茧也！急宜拨之上簇。
造簇之法，南北皆不同。（古人言南人蚕少，多室内造簇，规制狭小，殆若戏技，故获利亦薄。北人蚕多簇大，多院中造簇，其弊：须多蒿薪积叠，不无压覆之害；风雨浸浥，亦有翻倒之虞。以此观之，足徵蚕始于北，渐及于南。）古法有圆簇、方簇、马头长簇，馀俱未试。每于蚕上簇时，用千头扫竹子，（即地覆子，用时须要将上面叶蒂摔极净。）以椽作层，架缚扫竹子于上，每扫竹子心内分开，实以稻草，（或以软草。）内可盛蚕，其下周围，布以稻草，以承坠蚕。将老蚕用盘抬来，一把一把另放于扫竹子心内，自能散而结茧。如无者，用稻草缚如锺口大，分如伞样，用椽板作层架，竖立其上，布蚕甚好，或谷草乾竹梢，皆可为之。如蚕多者，将稻草疏摔洁净，截一尺二、三寸长，将上梢缚住，约五六十根为一束，分如伞样，竖立于老蚕箔上。又每一空处，仰立一束，上复薄撒乱稻草一层，不可厚了，一箔上可簇两箔之蚕。（上簇之蚕，不可稠了，稠则二、三蚕合结一茧，丝混不利，难缲。甚则积累厚压，薰蒸罨热，蚕死茧朽，俗呼为倾簇，即作绵亦不堪用。）此时宜极暖，（房大簇大者用炭火八盆，房簇俱小者用火六盆，日间天暖火宜小些，夜间气寒火宜大些，务要簇室昼夜有人，以防火患。）若上簇蚕寒，不惟作茧迟，而且少丝，又难于缲。如上簇时遇雷，须密闭门窗，覆以蚕蜕纸，周围用水盆，以止其畏。用火要两昼夜，则茧成矣。茧成之后，大开门窗，以通风凉。七日而摘。
《○摘茧法》
上簇六、七日之间，方可摘茧。摘时将坚实良茧，另放一器。将薄茧、两头薄的茧、有孔的茧、二、三蚕相合的茧、血蚕茧，择出另放一器，制作绵用。（良茧缲丝最利，而且匀净，若杂以病茧，不惟缲丝绊扯，而且粗恶不匀。若措病茧则反坏良茧，求多丝而反少丝。）凡茧长而莹白者，细丝之茧；大而晦色青葱者，粗丝之茧。（丝以白者为上，黄者次之。）摘下摊于通风凉房内箔上，厚二、三寸，不可过厚，厚则发热，丝腐难缲。五、六日之间，方可缲丝。（若早缲，则茧嫩不利。若白茧，更迟一日。）迟至七日，后则蛾生。（若缲之不及，有蒸馏之法。）
《○蒸茧法》
茧以生缲为上，若缲之不及，古人有盐奄、瓮泥、日晒之法，馀试之未善。馀家用蒸馏之法最好。其法先将茧外蒙茸之衣扯净，（是蚕初营茧而作者，收此糸壮衣甚暖。）用蒸笼三扇，将茧铺于笼内，厚四指许，以笼两扇，安于锅上，蒸至热气透出，频于茧上以手背试之，如手不禁热，即扯去底扇，却续添一扇在上，铺茧如上法。不要蒸得过了，过则软了丝头；亦不可不及，不及则蛾仍生。如手背不禁热，方是蒸得合宜。将蒸下茧子，尽摊于通风凉房内箔上，用铁刀拨动，厚三、四寸，候冷定，用细柳稍微覆之。（若欲久留，时常搅拨阴乾。）大约一日之内，须要蒸尽，（蒸时须在茧摘六、七日之间。）不然恐来日蛾出。如法蒸晾，虽徐徐缲至数月亦无妨。但蒸过之茧，日久必乾，缲时须入油盐，方得丝头顺利。如茧少者不必用笼，馀尝只用大竹筛一个，铺茧于内，亦厚四指许，茧上置鲜椿叶一个，以布单覆筛，安锅上，蒸至椿叶变色为度，取下摊晾如上法。摘茧蒸馏之法已备，方可以言缲丝矣。
《○附养热蚕法》
原蚕，（原者再也，一岁再养者，一名夏蚕，一名热蚕，广人呼为细蚕，一名二蚕。原子为珍，珍子为爱，三月至十月，能生八辈，此另是一种，出自广东。秦中桑少，人不知养，馀曾讬人在广东带来，养之得良茧，惜桑少不能月月养之，遂失其种。桑盛之时，何难于广东再带，盖彼处有一岁三生、四生、八生者，我处只取得三生者佳。春养出夏种，夏养出秋种，秋养出来春种，不可有阙，阙则绝种。我处春蚕，亦偶尔有夏生者，馀家庚申岁，四卧一生蚕，忽生原蚕甚多，养之亦得良茧。但出无定时，不限多少，又非人力所能，不可为常。）一岁再登，非不利也，然王者法禁之，为其残桑也。（有言蚕与马同气物，莫能两大，故禁再蚕者为伤马与，此见理不明，乃谬言也。特以桑不宜斩伐太过，太过则次年叶便迟生，恐误春蚕，故禁之。）倘春蚕不幸，偶遇天灾，夏秋养之，以补岁计。其法于立夏前三四日，将蚕连（即原蚕种）以绵花包裹，置温处一、二日即生蚁，养法与春蚕无异，一十八日而老，上簇六日而摘茧，七日而蛾出生卵，又七日而卵自生蚁，是为原蚕。其饲法必勤而无间，（叶尽即添。）毋使饥吞火气而病。但夏月天气大热，蚕室务要通风凉房，南北开窗，糊之以纱，或用密孝帽麻布糊之，或门窗俱挂细密竹帘，或荻苇帘亦可。务使通透风凉，不令蚊蝇入内。（蝇于蚕身生蛆，蚊能叮伤蚕肤，最能坏蚕。始终不可卷起门帘并窗扇，致令钻入，慎之。蚕沙每日早晨抬除，勿令湿生自醭，秋蚕亦宜如此。三眠后常饲以菉豆⒏以解热毒，将菉豆用温水浸生芽，晒乾磨为⒏，用叶一筐切碎，洒以新水，拌菉豆⒏五六两。三眠后间饲三四顿，又饲水叶一顿。）室内多用水缸，日换新水。不可令杂人出入。其蚕最小，一十八日而老，见利甚速。夏蚕亦不可多养，只须些少以度秋种。秋月养之，比春更稳，但秋蚕初宜凉，渐渐宜暖，正与春蚕相反。（春蚕初宜暖、后宜凉，秋蚕初宜凉、后宜暖，因天气故也。但夏秋蚕蓐草，须用陈稻草捣令软烂为之，勿用麦菅。）初糊窗以纱，渐渐天寒，复用纸糊之。及至临老上簇之时，天气更寒，室中亦可用火。至于上簇缲丝，其法与春蚕皆同。
《○缲丝法（俗呼为打丝）》
缲丝法，古今南北甚多，不可尽述，只就馀家用过二法言之，冷盆丝为上，火丝次之，二法详列于后。
《○缲水丝法》
水丝者，乃冷盆所缲之丝也，精明光彩，坚韧有色，丝中上品，锦绣纱罗之所出也。虽曰冷盆，亦是热釜。提头摘去黄丝乱茸，单留清忽，送入温水盆中，以数忽相合成丝，自然光净匀细，胜于热釜。其法用小锅一口，径一尺馀者，（铜锅为上，砂锅次之，铁锅为下。锅小则下茧少，旋下旋缲，则丝性不损。若锅大下茧必多，缲之不及，煮伤丝性，腐烂无力，且成疙瘩粗漫。）周围用土墼泥成风灶，（如泥烧锅油锅之法。）火门向上，（如汤碗口大，如不能作风灶者，只照平常泥锅法，但多用一人烧火。）柴往下烧，火焰绕锅底而后出，锅后相去六七寸，再安一小锅。（火从下过，锅水亦热，以备换锅内盆中之水。）后作长烟洞，（用椽二条长一丈，斜安在锅后，对接烟洞，高四、五尺，二椽相去阔一尺，椽上平铺土墼一层，两边侧立砖坯，上复平盖一层，以泥泥之，便成一长卧烟洞。）使烟远出，免致薰逼缲丝之人，锅高与缲人坐而心齐。（坐高一尺。）左边安大水盆一口，较之锅高二、三寸。（盆口宽二尺馀，今饮牛磁顶盆最好，如无，即用大瓦瓮一个，内置温水九分满。）盆上横安丝车一个。（古法以竹筒贯一铁条，或用木辊轴贯铁环内，转动沉滞，响甚聒耳，犹未为善。馀制一不响之车，其法用一木桩，削方径寸半，高过缲盆五六寸，插在盆边地上。近顶处安一横桄，亦削方径一寸三分，长与盆齐，其横桄当盆之中，竖安两小柱，高四寸，两柱相去三寸馀，柱近上横安一细竹条，如簪干壮，贯一轻匏辊轴。匏即葫芦皮，其制用匏二员片，径寸馀，两片相去三寸，近边一周，俱插细扫竹干，亦如簪干壮，成一圆笼样，两匏片当中钻一孔，栖一竹，筒贯于细竹条上，令其滚转活动无滞。轴下木桄当中钻一孔，内栖一小竹筒，孔如豌豆大，桄下露出三四分。此车不用钱眼，缲时将丝头用扫竹芒子从孔中引过，上轴掏交。此丝车概无铜铁，滚转最轻，快利无比，总无响声。）靠盆边又立插一木棍，名为丝老翁，以挂清丝头。缲盆右边安置丝王，离缲盆三四寸。（王式最多，有重大繁难者，布交不清，解丝不便。馀制一简便丝王，一周八交，易于寻头，一手搅王，一手添丝头，迟速由人，较之脚蹈大王甚便。其制用立木桩一根，径三寸，高五尺，下作木架，立安其中。顶头安一横桄，长三尺五寸，以悬摇丝竿。桩中间安一木轴，径寸半，轴上贯安丝王，王如车轮，有头有辐，头径五寸，周围栽辐八行，每行二辐，上安平桄，辐高一尺五寸，桄长八寸。安双辐者七桄，惟一桄只用单辐，将单辐中间斜锯成两截如马耳样，用时相合以麻绳扎紧，待丝满王，解去紥绳，其桄自脱，丝遂可卸。头后边竖立一圆木橔，高五寸，径三寸，底微尖如锅底样，中间竖安一细柄，高二尺，柄头安三寸长拐，拐头平串连摇丝竿。竿以竹片为之，长三尺五寸，中间锭一铜钩子以提丝摆交，其横桄近梢处缚一竹圈，贯摇丝竿于内，令其摆摇，活动无滞。又于辐条中间安一木橛，长四寸，手握搅之，则木橔自转，摇丝竿自能摆动，其丝根根相为斜压，略无分毫紊乱。后日络车解丝时，头自在交中，不难寻觅，虽夜间亦可解之。）缲时用一人提丝头，先将锅下燃粗乾柴，（柴细则火忽大忽小，水则忽冷忽热。）烧水至大热，（但不可滚，滚则伤丝。）方将茧子一大把投入锅内，用箸轻轻挑拨，令茧滚转荡匀。又以箸左右乱搅数次，挑起自然带出丝头，以手捻住，于汤面上提掇数度，如有破头坏茧不利者，尽行摘去。（先提掇起粗头混丝，不可轻弃，用一木板宽五六寸，以手糸廛在上面，他日织粗作纬用。）提掇缠搅，清丝已出，将粗头摘断，用漏瓢舀茧，送入温水盆内，（瓢用瓜篱，将底多钻孔眼。）将清丝挂在盆边丝老翁上，此时缲人将丝老翁上清丝约十数根，（丝之粗细由人，细丝不过十一、二根，粗丝二十馀根，白茧丝细，黄茧丝粗，缲时斟酌上头，不可不知。）总为一处，穿过丝车下竹筒中扯起，从前面搭过辊轴，从轴下面掏来，于辊轴上拴一回，再从拴过中掏缴一⒋，不可拴成死⒋，须令扯之滑利活动。（成丝全在此处，丝系散忽，用丝车拴掏成交，如纺车纺绵上劲一般，永不散脱。古书所载缲丝之法，多是耳闻，王图缲法，俱无缲车，岂能成丝。）将丝挂在摇丝竿铜钩中，又将丝头拴在丝王平桄上，此时搅动王轮，丝车随之辊转，摇丝竿自然摆动，其丝匀匀绷在王上，一手搅王，一手添续丝头，其快如风，自然之妙，甚是美观。王转丝上，时时下茧提头，继续不绝，常要照看拨掠。丝窠内有茧丝先尽，蛹子沉下者；有丝头断了，茧浮出丝窠外者，其丝窠便减少，即取清丝约量添加，务要丝窠常匀。（眼专看，手频拨频添，添不过三四丝，失添则细了，多添则粗了，如添不及，手搅漫些，如添太过，搅紧些，务要丝条通匀。）缲丝贵细圆匀紧，使无匾漫节核粗恶不匀，添丝要诀务将丝窠分开，以手中食二指，（食指系手二指。）捻取丝老翁上清丝三四条，以手在丝窠，将丝头向丝眼上猛一提，头随丝纶自然夹带上去，丝头便在里边，外自无接头疙瘩，此名全缴，圆紧通匀，是为上等。如将清丝头缠在丝窠外边带上去，便有接头疙瘩，丝便减价，不可不知。
一王上丝约有四五两便可卸，卸时将单辐紥绳解去，其桄自脱，徐徐取下，挂通风处晾乾，每丝一王用纸捻四条，匀布拴之，不使散乱，轻轻拧成把子，包裹收藏。
茧多者，作双头缲之更好。一王可缲两王之丝，只将王桄造长一尺四五寸，能摆丝两行，摇丝竿上并锭二铜钩，相去三寸馀；丝车亦并造二辊轴，相去三寸馀，并上两条头，一人照看拨掠，缲如上法，功必倍之。
《○缲火丝法》
安锅如上法，亦作卧烟洞，使烟气远出，缲人自得安详。锅上横安丝车一个，其制亦如上法，锅右边安丝王亦如上法。缲时将水烧令大热，（不可滚，滚则煮损丝性。）将茧投入锅内，以箸拨搅，提起丝头，用手捻住，穿过钱眼，（缲火丝，头不用在竹筒中穿过，只将丝车下桄前面，平安一钱令稳，将丝头从钱眼穿过。）扯起搭在辊轴上，又从下面掏过，拴在辊轴之上一⒋，又于拴处再掏绞一回，不可死拴，以致不能滑利辊转。（绞法与缲水丝无异。）将丝挂在摇丝铜钩上，再将丝头拴在横桄上，一手搅动丝车，随王而转，其丝自然上王，其快如风。搭头时频以箸搅拨，将丝窠分开，以箸夹乱丝，从中向钱眼猛提，其头自为众丝带上，自无疙瘩，若从丝窠外边缠绕而带上，其丝便粗恶不匀。欲作粗丝者，多下茧，锅宜热些；欲作细丝者，少下茧，锅宜温些。时看丝窠，频以箸拨上头，斟酌下茧，定住火候，勿使忽粗忽细，以致丝不堪用。（新茧生丝为上，如蒸过日久，恐丝头乾燥不利者，不论火丝、冷盆丝，俱于初下茧时，入盐一两、油半两于锅内，须先以枝条一撮打半响，令水与油盐为一，然后下茧，如茧多者，斟酌油盐旋入。）
《○谢蚕神说》
丝已登王，蚕事毕矣，古有谢神之礼，示不忘本也。如丝多者，当用三牲酒醴；丝少者，或止割鸡焚香奠醴可也。先设先蚕位，陈献新丝于神前，敬设牲醴香烛，率阖家长幼，跪读报祝之文。曰：龙精一气，功被多方；圣母作则，降福无疆。锡我茧丝，此衣裳。室家之庆，闾里之光。敬帅长幼，虔诚升香；设淆于俎，奠醴于觞。工祝致告，神德弥彰。读毕斟酒，阖家下拜。此谢神之礼，古今皆然。
《○解桑多蚕广做法》
或畏其桑多蚕广，功大难成，一家人力有限，妇工无几，何能任此劳苦，而获斯大利。是不知江浙有岁可收丝数百筋者，岂可尽靠女工。蚕虽妇事，而实得力于男子。南方至蚕忙之月，官长停其徵讼，里民停其婚丧，亲友息其往来，专心事蚕。里有蚕市，春日卖筐、箔、帘、荐、一切蚕事器具，卖桑树，卖蚕连，卖蚁，卖蚕，卖桑叶，卖茧，卖丝，无不毕具。来佣功者成都市，即日用百馀人，登时俱有。更有包箔者，每箔蚕自蚁至老，佣价不过钱馀，量力包饲数箔，各自经理，主人只是熟记养蚕之法，坐而提调。至于蚕多之家，佣功者甚众，即饮食亦是雇觅人做，女工岂能任此。南方蚕月，正是种稻插秧之时，内外并忙，犹不肯失此美利。况我秦中三月，正是农闲之月，即雇觅人工，一月不过费钱三、四百文。人若将此养蚕之法熟记胸中，多雇人工，不过用心提调，教他桑布叶，除沙抬网，抬炉用火，安箔盘簇，使一人各执一事，有何不能，即养至数百箔，亦为极易。即如我处农忙之月，亦有远方之人，皆来佣工，包获麦，包锄地，至于农家什物器具自有货卖者，谁使然与？良由此感彼应，自然之理也。若桑多蚕广之时，佣工什物，缲丝之人，无不毕至。勿嫌其室窄不为，而失此大利，即于小室中作层架少养，将所获之利积二、三年，便可如法造蚕室、火仓、一切什物，可为世守之业，一劳永逸，享利如江浙矣。有桑而能养蚕固好，若不能养蚕，叶亦可卖钱，养蚕而能织绢、缎、绫、，其利更倍，即不能织，卖丝亦得重价。馀家尝将所缲之丝，以二丝相合，上纺车成线，织成坚重线，馀现衣之数年，犹然完好，货之价同缎价。若果桑蚕大盛、丝广之时，便有江广巧匠来开织房，不待招而自至矣。南方二忙，故人得丰衣足食，所以富称东南。秦只一农忙，仅可自给，若再得一蚕忙，复增利一倍，便可富甲天下矣。当共勉之！

[book_title]卷下
《○织紝说》
昔黄帝命伯馀制帛作布，织紝之功，因之而始，衣冠文物之所出也。传曰：「一女不织，天下必有受其寒者。」由是观之，织紝之系于民重矣。故王后亲织玄紞，公侯夫人自制紘綖，命妇成祭服，庶士以下各衣其夫。富贵家务之，不惟重本防佚，又使知服被之所自，不敢易也。故农家春秋绩织，必有其具，秦中桑蚕久废，织紝之具尽失，所以衣被不敷，日蹙两艰。予屡事桑蚕，已获实效，若织紝不讲，终属无衣。因而询及纺络经纬之法，梭繀机杼之具，穿丝贯绪，莫不留意，提综蹑交，思之精勤。自制平机、绢机、提花绫机，俱有成式；织为绫、绢、纱、等物，不减南工。爰将纺络织紝诸法，绘其图形，解以尺寸，详述作法，备载于后，庶使资生者一见了然云尔。
《○脚踏纺车》
缲王纺车，乃织具之先，上缲王已备，方可以言纺车矣。凡茧子头破者，缲丝不利者，并出蛾之空茧，俱宜制造上纺车成线，然后可授机杼。今西安近地亦有纺车，乃纺木棉之车，不可以纺丝绵也。盖木棉芒短易扯，故一手搅轮，一手扯棉筒，（俗名捻子。）便可成线。若茧绵力劲芒长，扯之不利，必须用脚踏转车，一手执茧，一手扯丝，方能成线。（此车若纺木棉更好，上并安二定，以两手并扯棉筒，则成二繀，功加一倍。若纺绩成麻缕，上并安三定，以麻缕夹三指缝中纺之，并上三繀，功加二倍。）其制用木造成地平方架，长二尺五寸，阔一尺五寸。于二尺五寸中间，安一方木桩，高三尺，径二寸半。于近上三寸处，安一横木，长五寸，径一寸五分。（此是安定处，若欲纺棉安二定者，横木宜阔三寸，立桩亦宜阔三寸；若欲安三定，横木当阔六寸，桩亦阔六寸。）梢头留寸许，安一立木牌，高二寸，厚七分，阔与横木齐，上刻一小口如豆大，（如欲安二定者刻二口。）以容铁定项，对牌口后桩上钻一孔，内栖细铁筒，（约深三分。）以容定尾。定长一尺，中间硬安一木毂辘子，（长二寸，径一寸。）周围刻渠子二道，以承转弦。桩下离地八寸，安一铁轴，（长九寸，大如小指。）轴上贯以车轮。（轮制用木版六个，俱长一尺四寸，厚七分，阔一寸二分，以三版正中斜锯扣子，硬安成轮子，以二轮相去四寸，中安木撑桄六个，便相合成一轮，周围用皮弦攀紧，以承转弦。）弦用棉线绳一条，（用蜡扌律过，壮如贯钱绳。）将轮与定攀住，令其活转。又在前面地平木上复安一横桄，（长与地平木等，阔二寸半，厚一寸半，两头用立柱，高二寸。）桄中间安一铁橛，大如小指，长六七分，以承脚踏版。（形如鞋底，厚一寸，中间刻一小窠，如指顶大，深二分，活安在铁橛上，令其活动。）版一头中间安一铁搅杖，（壮如细笔，干长六寸。）撺于轮版近轴处孔内，（孔系轮上预先钻下，去轴寸半。）脚踏纺之。
《○绵茧蒸法纺法（俗呼为蛾空子）》
绵茧以出蛾者为最，缲之不利，盆中捞出者次之，薄茧并血蚕茧俱不堪用。其法将蛾空子扯净蒙戎，称足一斤，温水泡一日，握洗去浊水，盛筛中，以水四升，入蒲硷四两，煎滚泼之数十次，（硷汤仍淋锅内。）以手试扯丝开为度，将筛安锅内蒸之，（如水将乾，再添水一升。）约一锺茶时，（如蒸之不及，则生而难纺；如蒸之太过，则丝腐而无筋。）取出翻于箸头上，（每箸可套二十个。）温水中手握洗去黄水，乘湿纺之。其法以苇筒带节安于铁定上令紧，露出定尖二、三分，右脚踏转搅版，脚稍向下一踏，轮自转动，又脚跟在版后一踏，自然一上一下，其快如风，习之三、五日自熟。左手执茧箸，右手轻轻横扯丝头纺之，指缝夹一箸以上线。如女人脚小，须两脚踏版，右脚在前，左脚在后，亦甚顺便。纺成繀子，约重一两可卸。如蒸之太多，纺之不及，或在夏月恐腐坏者，可将空子晒乾收藏，临翻然后湿之，如翻在箸上太多，纺之不及者，亦可晒乾收藏，纺时再以温水泡洗更好。又煮成张绵，亦可乾纺，其法将好蛾空子，温水浸湿，翻在箸头上，（口小难翻者剪破。）厚者二、三个一套，稍薄者三、四个一套，随翻随卸，浸温水盆中数日，换水数次，揉洗令净，每斤用蒲硷四两，滚水三、四升化开，煮之两锺茶时取出，再用清水淋去硷气，悬乾收贮。临纺逐个揉扯，令薄如纸，张于绵竿上，左手执之，右手扯纺。凡欲作绵糸庄衣者不必翻，只将茧子入锅内煮如上法，取出用清水淋去硷气，晒乾槌过用。（凡血蚕茧及最薄茧，俱不堪纺，只宜作绵糸庄衣。）欲织绵 者，如以生丝作经，以所纺者纬之，既省功，且光平，亦更耐久。（炼法：每生丝经绵一筋，用蒲硷三两，水五大碗化开，入绵在内提掇，煮两锺茶时，以柔软色变为度，取出，将猪胰子用稻草裹揉成腻汁，将浸入胰汁内一半时，但看上发光明亮即取出，再用清水洗数次，上卷轴轻碾卸下，即光平坚韧，远胜他省所织。）
《○解丝图说》
解丝惟络车最便，为理丝先具，南人皆掉籰解之，终不若络车之安且速也。其制用二木桩，径一寸，一长一尺五寸，近顶凿一通槽，长三寸，以容络轴之大头。（络轴俗名络尖。）一长一尺一寸，近顶向里凿一孔勿透，以容络轴之末。二桩下截连安二桄，相去二寸，长一尺二寸，套安板凳一头，以楔逼紧。将络轴穿籰令紧，贯于两柱之间，大头略高于小头。大头桩顶锭一铁钉，系一细皮条，（麻绳亦可，长二尺馀。）缠于络轴，从里面自下绞上，以右手牵扯，一纵一扯，则轴籰忽上忽下，随手旋转如风，丝自上籰。解时先将王丝张于四柱，（柱用木竹，长三尺馀，各安大砖上，四方分立，将王丝绷紧。）又另置二柱以分交，最易寻头。（二柱亦用竹棍同安于一砖，相去五寸。分交法：二人将丝两边信手中分，自有交出，安于二柱之中，倘头绪断时，只从交中一提自得。）上作悬钩，（以竹竿为之，如遏竿样，下硾以砖块，挂丝时将竿绳一扯，头自下垂，挂毕丢脱，竿自竖立，竿梢锭一铁丝钩。）以引丝上下，缠于籰上，然后可排籰经缕矣。
《○经丝图说》
丝已上籰，方可经缕，而经必有其具，先造经牙一副。（用方木桩二根，长八尺，密锭二寸长木橛一行，相去寸馀，每根可锭橛六七十。上下安撑桄二道，阔一丈。左边木桩外侧近顶五寸，锭一木橛，下去地五寸，亦锭一木橛。）用时倚墙斜立，经牙之下，近右桩一尺五六寸地上，置交橔一个。（用木板一块，长一尺二寸，阔五寸，中安竹棍一行五根，俱高一尺，以左三根编大交，以右二根挂小交。）对经牙相去五尺，用绳悬经竿，（长一丈，上锭小铁环五十个。）略与人肩齐，下置丝籰五十个，密摆二行。将籰上丝头提起，贯入经竿环内，总收一处，挽成一结，挂在交橔右边第一竹棍上。一人手牵丝绺，又挂在右边桩下第一木橛上，复牵挂在左边桩下第一橛上，如此往来牵挂，层层至顶橛尽处。（如经缕只有二三十丈，当间一挂之。）又将丝绺牵在左桩外侧木橛之外边，引至桩下橛上，复牵往右行至中间，以左手提住丝绺，以右手大指食指向上，将丝头在二指虎口内，一左一右拾成交，挂在交橔竹竿上，（以左边三竹棍编大交，以右边二棍挂拾下的小交。）复挂在右桩下第一橛上，如前层层经挂，⒋⒋拾交，周而复始，以足数而止。（丝头或一千五百，或二千、三千，酌量所织之轻重以为多少。）经毕，在交橔外右边空处剪断，将交用丝绳贯在两边拴紧，（若绳脱交乱，则满架经缕无用矣。）将两头俱挽一结，再用绳拴紧。然后用缠籰一个，（用木四根，各长二尺，造成方架，阔一尺八寸，内锭一钉。）将有交一头，以壮绳子拴系钉上，一人执定缠籰，缓缓将经牙上丝绺，旋卸旋缠，缠讫再上紖床。
《○紖床图说》
紖床之制，用木四根，径三寸。后二根高二尺六寸，前二根高三尺四寸，从二尺六寸处，顺安二大平桄。（径三寸，长三尺五寸。）下用撑桄四道，安成方架。（长三尺五寸，阔二尺五寸。）于前桩平桄以上高出八寸，勒成扁榫，钻一大孔，以套压天籰的架子。二大平桄上中间相去三寸，各安二擒齿，以承天籰。（天籰者，至大之籰也。将缠籰上经缕复缠于此，然后可以紖刷。其制用木一根，长二尺五寸，径六寸，削为八面，每面安辐二条，高八寸，辐上安顺桄一道，共八桄十六辐，凑成轮子，放在擒齿内。又于轴上中间，锭一铁钉子，系麻绳一条，以拴经缕。）将缠籰上收下经缕，无交的一头，拴系天籰钉上。一人搬转天籰，一人两手执住缠籰，旋放旋缠，紧紧又缠在天籰上，至有交处方止。然后将压天籰架子，（制用木二根，长三尺五寸，于一头并安二撑桄，成一方架，阔与紖床齐，一头凿四寸长卯，用时套在勒成扁榫上。）套在前桩扁榫上，横贯一细棍，使不上脱，又以石版压住架尾，方不浮起。交用二竹棍，（长二尺，壮如大指。）从交两边贯过，将交夹在二竹棍之中，竹棍两头用绳子系住，不可令脱。一人拨交，（从交棍中，将丝头一上一下分清白，挂在绳钩之上。）一人执绳贯头。（绳即竹篾缚成，齿眼或八百、或一千、或千五，随轻重，酌量多少。）贯法：用薄竹篾刻一钩搭子，从绳齿眼透过，一人将丝头二根，（如丝绫有用四根五根者，缎有用八根者，惟人所便。）挂在绳钩上，扯过齿眼，收住挽一结，齿齿贯毕，用棬梯一个，（其制用木二根，长二尺三寸，一头子六寸处，安撑桄二道，阔二尺六寸，桩顶刻二圆口。）将棬子横担其上。（棬子用木一根，径四寸，长二尺七寸，两头各安搬橛，四齿长七寸。）令棬梯去紖床三丈，将底桄以绳系住，再将贯过经缕，以数十丝挽一结，用一竹棍贯住，牵紖至棬梯，将竹棍横架棬子上。一人搬转棬子，一人手执拨簪，（用扇子边股将一头削光如扁簪形。）往来在经缕上拨挑，如有粘绺、结丝，俱用拨簪排开。绳齿一过，遂搬转棬子，须将经缕绷紧。如有漫处，下面用纸一垫，务要平紧一样，随拨随卷，尽卷在棬子上，可以言织矣。
《○织紝图说》
经缕卷在棬子上，可授之机杼矣。机制甚多，不能尽述，只就馀家用过简便机言之，亦能织提花绫绢纱。但其制难以笔罄，故列图于后，就图详解尺寸，业织者自能一见了然。织时将经缕根根穿过综环，（综俗呼为缯，综制用木五根，径六分，造成方架，阔长各二尺，中安一梁，二人对坐，以综线二环相套，缚于架上，或一千、或千五、或二千，足数而止。再用细竹竿二根，大如小指，长二尺二寸，将综线两边领起，卸去综架，挂在机顶罗⒏桄之上。每综一付，下用脚竿棍一根，安在机之中间，以便蹑交。若织无花绢缣，只用综二付；若织提花绫缎，将综线缚于范架之上，用十付，下用脚竿棍十根，又将渠线从花样中穿过，挂于花楼之上。花之式样，随人所便，乃江南织工以丝线盘结而成者，其价上好花样三两有馀，其馀小花不过一两有馀。织时一人坐在花楼之上，手提渠线，一人坐在卷幅之后，以脚次第蹑竿，旋提旋织，自然成花。）又将经缕前后二根，相并穿过绳齿，以数丝拴一结，复贯在小竹棍子上。（长与卷幅齐。）牵引经缕，缚在卷辐之上，两边再拴边线十二根。（织不另挂边线，纬束经线窄小，必不能织，须用双丝合成壮线，经挂拾交如上法，收在边籰之上，在后边左桩外侧锭一铁环，将边线从环中穿过，牵引至前棬子，对高梁上再定一环，复穿过引下，将边线停分开，用竹片二个，长六寸，上各钻六孔，将线复穿过孔中，引至综环，分左右各贯六环，复穿过绳边齿三眼内，紧系卷幅上。织时用砖一块约重斤馀，用绳子挂在边籰之上，自然边线绷紧，纬不能束边，易织。）再面用撑幅二根，（用竹片二个，阔二指，长与辐等，厚二三分，两头各锭半截钉三根，长二分。）紧撑在幅上。机制经纬，安顿停当，然后推撞抛梭，自然成幅。织具无他奇，惟人自便，智者斟酌损益而为之，自见其妙。若肯亲身经历，未有不能者，事虽琐细，实系资生要务，能耕能织，衣食两有，世不求人，治生者不可忽焉。
《○纬车图说》
织必用纬，其法用细竹筒，壮如箸子，长三寸，贯在纬车铁定之上。用丝籰二个，以水润湿，将二头提起，穿过竿上铁环。以右手搅轮，左手捻摇丝头，缠在纬筒上，约如大指壮，便可卸下。纬车之制，兹不详解，见图自明，但轮径一尺二寸为则。（前图脚踏纺车，亦可用之。）纬筒已就，然后贯在铁梭内，穿经往来，自成锦绣。
《○附养槲蚕法》
槲蚕始自明末，即今之织茧蚕也。此蚕本生于槲树之上，古人未有知而养之者。至明洪武中，河南确山县野蚕成茧，群臣表贺，始知有此蚕。又至永乐十一年十一月，山东有民献野蚕茧者，群臣奏贺瑞应，上特命织帛制衾以荐，以为瑞降自天，未有知人力能广布而为之者，故古书未载此法。后明末之时，有神人在山东教民始牧养此蚕，至今率土受益。蚕虽生于槲树，而青刚、橡叶皆食之，其结茧一也。今山东此蚕甚盛，秦中终南山亦多有槲、橡、青刚树，但人不知养此蚕之利，鲜有留心者。馀于雍正乙巳年，买得山东蚕种，并招致养蚕之人，因得其法。立春日于山根之下密室中，将茧厚摊于大筐内，闭其门窗，勿使通风，以乾硬柴然火，常令室中暖如三月。至春分前五日，共四旬，昼夜不可间断，天寒加火，天暖减火。若室中大热，则生子焦黑；暖气若微，则出不及日。凡四十日则蛾出，于辰巳时令雌雄相配，申时摘去雄蛾。以挽儿稍或圪麦条编成大筐几个，径三尺，深一尺，又编一盖，将雌蛾百馀放筐内，以盖合定，令其下子于筐内。三五日后去蛾不用，将筐别悬于无烟凉房内，待山中阳坡槲、橡等树叶长寸许，便将前温室中，仍以硬柴烧令温暖，须闭门窗，以炭火继之，亦不可太热。将蚕子筐悬于室中，（亦不可近火。）凡五六日，时时温暖，蚕自生于筐内。于辰巳时将筐（或七八筐，或十数筐。）安置峪口，拣宽平处一方在水渠中，（筐底支以石，勿令水湿。）取槲树枝梢，插于筐之周围水中。（若非插在水中，片时叶即乾。）蚕闻槲气，自出筐上叶，馀未出者，至午后将筐取回，仍悬暖室中。次日又出，仍如上法，以筐中子皆尽出，方弃筐不用。常常插换新槲叶，勿令蚕饥。插梢时须令新梢挨著旧梢，待蚕上新梢，然后拔去旧梢。又在蚕傍搭一草庵，日夜看守，（须防鸟、雀、蜂、虫伤害。）时时换叶。待槲叶稍大，阴坡叶亦生，此时方可转移上树，使自食叶。移时将蚕带著槲梢，款款放在提篮［］子内，（或竹或树条皆可编，径二、三尺，深三寸，上有筐系，跨于臂上，以便提携。）提至山中有叶槲树下，量树大小，（高不过五、六尺。）斟酌将蚕连梢放于树上，令其自然上叶。时常看蚕食叶将尽，又用极利大钢剪，即将蚕连枝剪下，放于［］中，移置有叶树上。（或橡树或青刚皆可。）若此处叶尽，更移放他处。但此蚕亦三眠三起，眠时不可移动，须要昼夜看守，以防白日飞禽啄食，夜间蝙蝠伤害。弹弓、鸟枪，时常击打，如一朝无人看守，满坡尽为乌有矣。此蚕亦耐风寒，三月间有雪，蚕亦不至冻死。（昔日养此蚕，三月大雪，蚕冻成硬冰，人皆以为死矣，次日雪消，蚕竟复活。）但怕久雨，多不旺盛。到夏至后，自结茧于树上，摘来摊于凉房内箔上，数日蛾自生。寅卯时，令雌雄相配，午后析开，摘去雄蛾不用，将雌蛾以麻线缚一腿，拴一槲树上。（线须放长。）量树之大小，以为多少，或拴数十，或拴数个，次日自下子于树上。待入伏后五日，其蚕自生，便能食叶。至于看守转移，俱如前法。待白露后，自能结茧，一一结成摘取收贮，至次年立春日，温养如前法。岁岁养之，生发不穷，其利不可胜言。此茧不能缲丝，必须于出蛾后，制而纺之。
《○纺槲茧法》
先将木炭灰，以滚水泼之，淋得极酽，以舌试餂，螫舌甚烈为度。将茧子盛于竹筛内一斤许，将灰水入锅内烧滚，匀泼茧上数遍，将茧筛置锅上，淋入锅中，再取泼数次，手试扯之，以丝开为度。又将筛置锅内，蒸少顷取出，翻于箸头上，层层相套，一箸可套十数个。浸于净水盆内，以手握洗十馀次，以去其烟垢灰水之气。于茧外横扯起丝头，用前所图纺丝绵脚踏纺车上纺之，层层扯纺，不可乱了色道，若或扯乱，则织成茧，遂无色道可观矣。其法将苇筒贯于铁定上，以线缠纺于苇筒之上，既成糸崇取下，候纺数十糸崇，贯于经板之上，来往牵引经之。经成经缕，收于紖床之上，撒放二丈馀，中架一梁；如四丈长者，架二梁。将经缕匀摆梁上，手执纑刷，（缕刷乃疏布器也，束黄白菅根为上，或硬草根皆可为之，缚如大锅刷样、柄可长尺许，围尺馀，其形扁。）蘸稀糨水或糯米汁刷之令匀，务要经缕条条疏通。或日晒，或风吹，将乾，须要绳过一遍，庶无糊绺，不至粘连。后用油水相合，（芝麻油最好，菜油次之，每水一斤，用油四两。）搅打百馀次，使油水相混不分，用缕刷轻轻蘸而刷于经上，不可太多，多则油大，不堪用矣，但使光滑易织可也。待乾，卷于机棬之上，或平机，或高机，或机皆可织，惟人所便。
又有糨线一法更稳：将纺成的繀子，用拐子拐成把子，重四五两卸下，用糯米熬汁，无糯米用⒏糨子亦可，将线揉糨令匀，挂在椽上，再用石杵子挂在线把一头，旋扭旋扌律，令线乾散为度，再上络车，缠在籰子之上，经同上经法。
《○畜牧说》
昔先王之教民也，用天之道，因地之利，尽人之力，始事农桑，继勤孕字。若农桑已举，而畜牧之道阙焉不讲，则衣帛之老者，何由食肉乎？予将畜牧之法，附于桑蚕之后，使资生者树畜兼营，自然衣帛食肉，成一丰亨景象。但畜牧甚夥，秦中人稠地狭，开垦无馀，又无湖泊水滩闲旷之土，即有其法，而无其地，畜牧之道，亦难周详而悉备。莫若取其切于日用，家家可畜，人人易牧者，力举而行之，则亦可驯致富饶而无难。孟子曰：五母鸡、二母彘，无失其时，老者可以食肉。夫孟子以亚圣之才，经天纬地，而其留心王政，无过养民数大端。利民之术，养老之典，亦惟母鸡母彘，无失其时而已。后世畜牧不讲，孕字失时，无怪乎弃本有之良图，事规画之末技，往往力倍功半，罕睹实效，反视王政大务为平淡无奇，其亦弗思之甚矣！馀因悉农书，究心法制，只将畜牧：猪、羊、鸡、鸭四条，已亲经实效，有裨农家日用者，一一详述而备载之。愿我同志共相从事，不但奉高堂而享肥甘，亦足佐蚕桑而滋馀利，其益于人世，宁既有乎！为列其条如左：
《○畜牧大略》
畜者养也，牧者守也。养而守之，如郡县之亲民，慈爱之，珍惜之，以身测其寒热，以腹节其饥饱，自然生息日蕃，资财渐广。昔陶朱公语人曰：欲速富，畜五牸。五牸者，牛、马、猪、羊，驴之牝者也。西安诸州县，无山泽旷土，不便杂畜，（五畜家户皆有，但地狭不便广畜耳。）舍三畜而专言猪、羊、鸡、鸭，亦资生之一法也。大约不过用二万钱之资，而数年之间，其利百倍。惟多种苜蓿，广畜四牝，使二人掌管，遵法饲养，谨慎守护，必致蕃息。仍量其所能，而授以便业，或拈绵，或编竹，为饮食之资，又多得粪壤以为肥田之本。所有猪、羊、鸡、鸭之名义饲法，开列于左：
《○论猪类》
猪类甚多，各处不同，称名亦异。牡曰猳、亦曰牙猪、牝曰彘、亦曰豝猪，去势曰豶、四蹄白曰豥，猪高五尺曰<豕厄>、猪之子曰豚、一子曰特、二子曰师、三子曰豵、末子曰庅生，其实一种也。生于青兖徐淮者耳大，生于燕冀者皮厚，生于辽东者头白，生于江南者耳小，生于岭南者白而肥，生于雍梁者足短，猪乃水畜，性趋下而喜秽，在天应室，在卦属坎，乃北方之兽也。南方之猪味酸冷而有小毒，食之动风、生痰、弱筋骨、虚人肌，不可久食；北方水深土厚，风气高燥，其肉味甘、性平、无毒，大能补肾气虚损、壮筋骨、健气血；而秦中之猪甲天下，尤非他处可比；此皆不可不知者也。
《○论择种法》
母猪惟取身长、皮松、耳大、嘴短、无柔毛者良。嘴长则牙多，饲之难肥，猪以三牙为上，有柔毛者治难净。猪孕四月而生，母猪怀子时，不可喂以细食，恐猪肥油大，则生子难活。猪忌五月配圈，恐九月生子，少脑难成。生子后，母猪当喂以细食，生乳以奶豚子。
《○养猪有七宜八忌》
一宜冬暖、（卧处宜向阳，严冬宜遮蔽。）夏凉；（夏日圈中，常积水池，使得避暑。再圈中傍墙多栽树木亦好。）一宜窝棚小厂，以避风雨；一宜饮食臭浊；（和食不可用生水、清水，常宜盦令酸臭。）一宜细筛拣柴；（凡草末糠秕一切食料，务宜细筛拣柴乾净，食粗者宜碾令极细。）一宜除虱、去贼牙；（猪身生虱者，用菸筋或菸干泡水刷之即除，槽牙后有贼牙者，即打去之。）一宜药饵避瘟。（猪惟有瘟症最恶，往往有净圈者，须预防之。宜苍术、贯众捣为细末，三五日和入食中一饲，足以避瘟。）一忌牝牡同圈；（牝牡同圈则乱闹，憙聚不食，豚子六十日，即可择出雄者另饲。雄猪不必多留，一雄可配群雌。）一忌圈内泥泞；（泥泞则多疾不长。）一忌猛惊挠乱；一忌急骤驱奔；一忌饲喂失时；一忌重击鞭打；一忌狼犬入圈；一忌悮饲酒毒。（猪脏最软，喂酒酵时有酒味，厚者便能毒死；或种乌药、南星、半夏处，不可牧放，往往悮食毒死，不可不知。）
《○饲豚子法》
豚子初生，宜煮谷饲之，或大麦屑，或豆屑、荞麦、穄秫屑，务宜煮熟，少加草末、糠麸饲之，不可与母猪同食。或置木栅栏，留空只容豚子出入；或圈墙下开一小窦，令豚子出外饲之亦可。六十日后阉之，（俗呼为锹猪。）阉了则骨细肉多，易长易肥；必须截去尾尖，阉不截尾，则前大后小。豚子阉后，待疮口平复，取巴豆两粒去壳捣烂，和食中饲之，半日后当大泻，其后则易长肥大。十二月生子者，必须置温暖处，常以火烘之；或将地下掘空如炕样，下煨以火，不然则脑冻不合，出旬便死。欲养肥猪者，须于豚子中择长大、皮、嘴短、牙少、毛稀者，其共食乳时居下者最佳，拣取别饲之。宜将碎小、不堪、牙多、食少者早卖之。
《○收食料法》
养猪以食为本，若纯买麸糠饲之则无利。大凡水陆草叶根皮无毒者，猪皆食之，唯苜蓿最善，后复生，一岁数剪，以此饲猪，其利甚广，当约量多寡种之。春夏之间，长及尺许，割来细切，以米泔水或酒糟豆粉水，浸入大砖窖内或大蓝瓮内令酸黄，拌麸杂物饲之。（亦可生喂。）欲积冬月食料，须于春夏之间，待苜蓿长尺许，俟天气晴明，将苜蓿割倒，载入场中，摊开晒极乾，用碌碡碾为细末，密筛筛过收贮。待冬月合糠麸之类，量猪之大小肥瘦，或二八相合，或三七相合，或四六，或停对，斟酌损益而饲之。且饲牧之人，宜常杂物以代麸糠，拾得一分遂省一分食。稍有空闲之处，即可牧放，放得一日，即省一日之费。总要殷勤细心掌管，自然其利百倍矣。
《○饲肥猪法》
欲喂肥猪，先择佳种。至三、五十斤者，猪多则总设一大圈，内又分小圈，每一小圈止容一猪，使不得闹转，则易长肥。饲法：用贯众三两、苍术四两、黄豆炒一斗、芝麻炒一升共为末，拌入细食内饲之，食后每猪再喂生大麦一升，不过半月即肥。又方：用麻子二升捣烂，盐一升和糠三升，煮熟杂入细食内，饲之即肥。
《○治猪病方》
猪有病时，割去尾尖及耳，出血即愈。若瘟疫，用萝葡及梓树叶与食之即愈，不食者死。又猪才病不食，即用滚汤一椀沃其头，半日即食。又猪将肥时，内生水铃，每食数口，即游走不食，用锻下磨子的石渣子为细末，罗过拌食中饲之，不过数顿即愈。
《○论羊》
羊祥也，故吉礼用之。在畜属火，故易繁而性热，在卦属兑，故外柔而内刚。其性喜燥恶湿，其味甘美丰厚，内则谓之柔毛，又曰少牢。五方所产不同，而种类甚多：哈密一种大尾羊，（尾重一二十斤。）大食一种胡羊，（高三尺馀，尾大如扇，土人岁取其脂，不久复满。）临洮一种洮羊，（重六七十斤，尾小。）江南一种吴羊，（头身相等，面毛短。）英州一种乳羊，（身肥而无血肉之分。）我秦中一种绵羊，（头小、身大、尾长、多脂、最美，其毛柔软，一岁三剪，以为毡物，临渭两岸，其毛更细，可作缎、氆氇、衣衫等物，绝佳。）一种羖历羊，（俗名驹历羊，项下有须，毛粗长，作沙毡，避湿气，性捷善缘屋壁，其味亦美。）同华之间一种同羊。（甚大，供馔又胜诸羊。）大抵南方之羊少味发病，北方之羊味厚大补，盖土地使然也。羊之牡曰羖、曰羝，牝曰孚、曰牂，白曰分，黑曰俞，去势曰羯，羊子曰羔，羔五月宁，六月羊，七月羍，未卒岁曰兆。诸羊孕四月而生，其目无神，其肠薄而萦曲。食钧吻而肥，食仙茅而肪，食仙灵脾而淫，食羊踯躅而死。物理之宜忌，不可不知者也。
《○一择种》
羊种以十二月、正月生者为上，十一月、二月生者次之，其馀之月生羔，则皮毛焦卷，骨髓细小，不堪为种。欲畜羊者，须在九、十月间，于羊市上拣买肥大、毛粗、尾长、怀羔母羊一、二十口，（同州者为上，西北山者次之。）羝羊一口，（羝少则不孕，羝多则乱群，不孕者必瘦，瘦则非惟不蕃息，经冬则死，羝以无角者更佳。）依法牧养，冬月渐次生羔。（若值严寒，夜间必须然火，不然多冻死。绵羊二、三日即母子俱放，羖历羊一、二日即放，初生之羔宜煮谷豆饲之。）及至春月，可得羊五、六十口，便成群矣。（羊之生息易蕃，获利甚速，但我处无湖滩旷土，不能广畜，为可惜耳。）
《○一治圈法》
圈与人居相连，必须开窗向圈。（羊性最弱，不能御物，往往狼犬入圈，咬伤殆尽。）其性恶湿，利居高燥，作棚宜高。（架北墙为厂，宜寒凉，热则生疥癣。冬月入田，尤不耐寒。）圈内常撒乾土，积粪以为膏腴之本，无令停水，勿使粪污。（秽则污毛，停水则挟蹄，眠湿则腹胀。）圈内须并墙树柴栅令周匝。（不树柴者，羊揩墙土，毛皆成毡，若不揩土，毛长自净。又竖栅出墙，虎狼犬俱不敢逾。）
《○一牧放法》
羊必须老人及心性婉顺者放之，方得起居以时，调其宜适。卜式云：牧民何异于是者。（若使急性人及小儿拦约不得，必有打伤之灾，或嬉戏不看，则有狼犬之害，懒不驱行，无肥充之理，将息失所，有羔死之患。）惟远水为良，二日一饮。（俗云水马旱羊，西北缺水处羊甚多，或十日半月不饮亦无妨，若频饮则伤水而鼻脓，今近水之羊甚瘦者，多以此故。）缓驱行，勿停息。（息则不食而羊瘦，急行坌尘而羊颡也。）春夏宜早放，秋冬宜晚出。（二月以后气热，所以宜早。夏月盛暑须得阴凉，若日中不避热，则尘汗相滞，秋冬之间必致疥癣。八月以后霜露气降，必须日出晞解，然后出放，不尔则逢毒气，令羊口疮腹胀。又绿蜘蛛在露草上，羊食之多死，日照则匿去。）每于羊群之中，择其肱而大者立之主，一出一入，使之倡先，则鱼贯而行，免践害路旁禾稼。又在春月羊食青草时，将盐碾末，薄撒于砖石上，令羊出入少食，则易肥而少病。
《○一收食料》
畜羊必积食料，若不预算，以至冬雪满地，或大雨连绵，不能出放，无物饲养，以致饿损，不惟不孳息，往往有断种者。须在三四月间以羊之多少，预种大豆，或小黑豆、杂谷，并草留之。不须锄治，八九月间带青色获取晒乾，多积苜蓿亦好。或山中黄白菅，并一切路旁河滩诸色杂草羊能食者，于春夏之间草正嫩时，收取晒乾，以备冬用。若值羊不能出放之日，须于高燥处竖立杂木作数圆栅，各五六步许，将草堆积栅中，虽高一丈亦无妨，任羊绕栅而食，竟日通夜，口常不住，终冬过春，无不肥充。若不作栅，假有一车草掷与十羊，口亦不得饱，群羊践蹑而已。圆栅之制所费有限，所得甚多，不可不知。
《○一铰毛法》
绵羊三月得草力，毛壮劲则铰之。铰时先将羊用水洗净晒乾，以铁抓子抓之，令毛和软，然后铰。铰毕，将羊又以水洗之，则生白净之毛。六月毛长复铰，仍如上法。至八月初，胡葈子未成时，又铰如上法。（若天气觉寒，不用洗。若胡葈子成，然后铰者，非值著毛难净，又岁稍晚，至冬寒毛长不足，令羊冻损。）
《○一饲肥羊法》
羊须骟过最美。（羊生十馀日便骟，名曰羯羊。）饲时不拘多少，初饲时将乾草细切，少用槽水拌过。饲五六日后，渐次加磨破黑豆或诸豆，并杂谷、烧酒、糟子、稠糟水拌。每羊少饲，不可多与，与多则不食，浪弃草料，又不得肥。勿与水，与水则溺多退脿，当一日上草六、七次，勿令太饱，亦不可使饥。拦圈常要洁净，勿喂青草，否则减脿破腹，不肯食枯草矣。亦间饲食盐少许，不过一两月即肥。
《○一治羊病法羊有疥者，另置一处，否则相染，以致合群俱病，不可不知。》
治羊疥方：疥先著口者，难治多死。用藜芦根捣碎，以米泔水浸入瓶内，塞其口，置于灶边，常令温暖，数日瓶内泔发变酸便可用。先以砖瓦片刮疥令赤，再用葱白汤刮洗令净，拭乾，以药汁涂之，再上即愈。若多者，不可通身尽涂，须节节治，若通身尽涂，羊皮不堪药力则死矣。又方：用腊月猪脂，调熏黄末涂之即愈。（熏黄即雄黄，色黑气臭者。）凡羊经疥得瘥者，至夏后肥时便卖，不然来年再发必死。治羊脾胀方：其症来时，肚胀眼大乱跑，用大针一个，在左边前夹第二根肋枝缝中，以针刺入一二寸即愈。
治羊脓鼻眼不净者，以汤和盐研之极咸，涂眼鼻，再将清盐水，用小铁灌角，灌入两鼻内，半锺不瘥，再灌，五日勿见水。
凡羊倒圈者，乃瘟症。用獮猴一个，置圈中高竿上头，以避恶气。又用雄黄、藜芦、苍术、乳香、火硝、细辛、甘松、川芎，降真香等分为末，不论有病无病，凡羊两鼻中，用竹筒各吹一遍。
治羊儿风，用艾在头中旋内炙五六次即愈。
治羊漏蹄方：羖历羊脂煎熟去渣，取铁箭头一个，烧大热，将羊脂油涂箭头烙患上，勿令见水。治之不愈者，兆刂出蹄甲内毛虫两个，再烙即愈。
一羊肉食忌：天行热，病人新愈，勿食羊；独角者勿食，食之生痈；不可用铜锅煮肉，能损人；又不可同荞⒏、豆酱食，食之发痼疾。
《○论鸡》
鸡类甚多，称名亦异。鸡者稽也，能稽时也。大者曰蜀，小者曰荆，初生曰雏，一名鸟。今处处人家畜养，五方所产，大小形色各殊：朝鲜一种长尾鸡，尾长三四尺；辽阳一种食鸡，一种角鸡，味俱肥美；南越一种长呜鸡，昼夜啼叫；南海一种石鸡，潮至即鸣；蜀中一种鶤鸡；楚中一种伧鸡，并高三四尺；江南一种矮鸡，脚高二寸许；江西一种太和鸡，按时而鸣；我秦中一种边鸡，一名斗鸡，脚高而形大，重有十馀斤者，不杷屋，不暴园，生卵甚稀，欲供饘者多养之；又有一种柴鸡，形小而身轻，重一二斤，能飞，善暴园，生卵甚多，欲生卵者多养之。鸡在卦属巽，在星应昴，无外肾而亏小肠膀胱，所以便而不溺。凡鸡有五色者、玄身白首者、六指者、四距者，死而足不伸者，并不可食，食之伤人，食菢卵母鸡，令人作痈；小儿五岁以下者，不可食鸡肉，食之多生寸白虫成积；有风病之人不可食，能动风也；此皆不可不知。
《○菢鸡雏法》
菢母鸡一只，（母鸡须用数年者，菢之方工，新鸡不堪伏卵，数起者不任为菢，食卵者易之，或常常喂之。）大者可覆二十二卵，小者可覆十八卵。（卵须用雌雄相配而生者，方能出雏。）窠忌近打鼓、纺车、砧杵、脚蹈、罗、舂、捣，及振动有声之处，（卵被震荡，雏形多不成。）窠不宜低，低则恐有虫害。母鸡伏四、五日，令起与之食饮，（久不起者，饥嬴身冷，虽伏无热气，卵难出，且往往有饿死者。）伏至二十一日而雏出。（亦视乎凉暖，暖则生速，凉则生迟。）雏出之时，不可用手剥取，须听其自出。（若用手剥壳，则形未定而多死。）既出之后，饲以小米乾饭一顿，（若饲以湿饭，则脐脓多死。）次后饲以小米，饮以温水，候五、七日方可下窠，任食无妨。一岁可菢数次，晚菢者形小而多肯生卵，欲广雏而取利者，后有火菢之法。
《○火菢法》
菢时用密室一间，内分左右盘二大炕，炕上周围泥小墙，里面镶稻草或麦菅编子一匝，炕上铺捣烂软麦菅一层，厚三五寸，将炕用粪煨至温，不可热。（热则卵坏矣。若夏至之时，不用煨炕，只用热温糠暖，亦自能生。）将雌雄配过所生之卵，或鸡蛋、或鸭蛋，须得一千或五六百方可，少则易冷难成。先将稻糠皮或粗谷糠，（若鸭蛋，用乾牛粪为末，焙温暖菢，更胜于糠，乃物性相宜。）锅内烘热。（不可大热，只用温热。）先铺于右边炕上一层，厚二三寸，次将卵密密排一层，又铺热糠三四寸，又铺卵一层，如此相间，或八千一万皆可。铺毕，上再用热糠厚盖一层，糠上再厚覆稻草或麦菅一层，时常以手探试，不可令内热，亦不可令内寒，常要里面温温有和气方好；或二、三日觉上面及中间有凉意，如前法复倒于左边炕上，将上面要倒在下面，二、三日之间，如觉又凉，复倒于右边炕上，如此六、七遍，是雏成形之时。大约鸡在二十一日，鸭在二十八日，将卵或放罗底上，或放温水内试之，见卵自动摇不定者，是雏将出之时也，分于两炕之上，温养如上法。俟雏有一、二出者，将卵用热糠单排温室中，（此时室中宜放炭火，令其温暖。）不过一半日之间，皆可出矣。（火菢莫巧，只要人殷勤看守，温和之气不绝，不惟出齐，亦且速而无坏卵；若乍寒乍热，不惟出之不齐，卵亦多腐坏不成。）出齐时，（忌烧柳柴，烟熏之则死。）用小米蒸成乾饭，不可粘了，饲二、三顿，不可令出房外，室中常须用火温暖，不可使冷，以致冻死新雏，或置之炕上，日饲以生小米，饮以温水，十馀日后，置园中放之，令其自食。
《○园放之法》
园阔六、七丈或十馀丈，上用葛条或苇子作绳，或树皮作绳，在墙上斜绷如网样，以防鸟鸢。将园中间，顺界短墙一道，分为两院。先将穈子磨⒏，或穄、秫、⒏皆可，煮成稀糊，泼于右边园内，以散草覆之，不过三四日，便可生虫，驱雏食之。又如上法，泼于左边，俟右尽而驱左，如此周而复始，不过一两月，便可货卖。夜防猫鼠，须收入密室温暖处。及鸡大时，或用苜蓿煮熟，拌以麦麸或穈⒏、秫⒏皆可，或粟豆，或农忙之月，场边扫积五谷草子，皆可饲之。中用长槽盛水，令其便饮，若生卵时，在墙周围离地尺馀，凿墙为窠，内铺软草，令生卵其中，日日收取，周围竖架，令栖其上。冬月宜棚下，以避霜雪，若遇大寒，多冻瘦损，不可不知。园内粪宜常扫，壅田极肥，土百合更妙。内有善飞者，剪去六翮。（不可剪深，深则不旺，只剪去六根长翎，则不能飞矣。）
《○又谷产鸡子法》
欲供常食者，将雄鸡择去另笼，单饲群雌，令足其食料，一鸡一次能生百卵，只不能出雏，食之亦能益人。
《○又饲鸡易肥法》
欲鸡易肥者，以油和⒏捻成指尖大小，日与数枚食之；又以小米蒸饭，拌以硫黄细末四、五分，饲数日即肥；又将小麦水浸蒸熟饲之，三、七日即肥。
《○饲鸡不菢法（菢，俗呼为罩窠）》
欲鸡不罩窠，于下卵时，食内加麻子喂之，则常生卵不菢。若有菢而不起者，冷水中猛淹之，则迷其菢。
《○治鸡病方》
凡鸡有杂病者，以真麻油灌之立愈。若有瘟疫者，预用吴茱萸为末，以少许拌乾饭上喂之。又以雄黄末拌饭喂之。皆能不病。若已病者，以蒜瓣一粒喂之。
《○论鸭》
鸭类不繁，只有家野之别，近来有西洋一种洋鸭，鸡头鸭身，善斗，其馀各处皆同，但称名则异：一名舒凫、一名家凫、一名未鴄、一名鹜。鹜者木也，鹜性质木，而无他心，故庶人以为鸷。故《曲礼》云：庶人执匹，匹者双鹜也，匹夫卑末，故《广雅》谓鸭为未鴄。《禽经》云：鸭鸣呷呷，其名自呼，故谓之鸭。《格物论》云：鸭雄者绿头文翅，雌者黄斑，色有纯黑、纯白，又有白而乌骨者，药食更佳。鸭皆雄喑雌鸣，重阳后乃肥腯味美，清明后生卵，伏二十八日而雏生。鸭乃水禽也，治水病、利小便最宜，故水肿人多食之。卵不宜炒食，多食发冷气，小儿多食令足软，惟盐奄食之益人。生疮毒者不可食，食则冷，恶肉突出。
《○养鸭法》
菢鸭雏与鸡同，卵用五雌一雄者，菢之能成。原来是鸭菢鸭卵，但窠须平地，护持难密，故后人以鸡菢之最稳。欲广雏取利者，用前火菢法。（用乾牛粪末，俱胜他物。）鸭雏出时，头一顿用粳米煮粥，令饱食之，名曰填膆。（以后食物则无伤。）然后以小米饭切苦菜、蔓菁、苜蓿饲之，饮以清水，浊则易之，不易恐泥浊塞鼻则死，一二十日之后，靡不食矣。于初出下窠时，看尾尖下有硬毛一根，须拔去，不然则自刺而死。至于草、菜、鱼、虫、青泥皆食之。雏出窠之时，便可驱入水中，少刻宜驱出。（鸭既水禽，不得水则死，但雏脐未合，在水中久冷亦死。）夜收于温暖处，下厚铺软草。（恐脐冷则多死。）
饲鸭与鸡同，用粟豆饲鸭，其利有限，不若细锉苜蓿，煮熟拌糠麸饲之，价省功速，亦善法也。
《○相鸭生卵法》
鸭头欲小，口上齕有小珠满五者生卵多，满三者生卵少，择其多者养之。
《○又谷生卵法》
纯饲雌鸭，无令雄鸭入内，足其食料，常令肥饱，一次便生百卵。
《○卵不遗失法》
鸭喜浪生，每常游走，生卵遗失在外。每至生卵之时，按每日所生之候，驱至园内，多用软草就地作窠，先将白木刻成鸭卵形，每窠中各置一枚以诳之，鸭遂上窠无疑矣。
《○养素园序》
园圃之制，昉自上古，帝王以之养圣聪而同民乐；富贵家以之识稼穑而为游息之所；文人学士以之畅达襟怀，焕发神采；高人逸哲以之作助道之资，讬为隐处；农家以之树桑麻，布果蔬，为衣帛之薮，且逍遥其中，故称田园之乐。古者，人皆有园，以为乐利之本，奈我秦中久废其制
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:08:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>