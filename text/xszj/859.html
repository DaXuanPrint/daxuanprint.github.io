<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●自序,●例言,●卷一　　◎德行,●卷二　　◎言语,●卷二　。◎政事,●卷三　　◎文学,●卷三　　◎方正,●卷三　　◎雅量,●卷四　　◎识鉴,●卷四　　◎赏誉,●卷四　　◎品藻,●卷四　　◎规箴,●卷五　　◎捷悟,●卷五　。◎夙慧,●卷五　　◎豪爽,●卷五　　◎容止,●卷五　　◎自新,●卷六　　◎企羡,●卷六　　◎伤逝,●卷六　　◎栖逸,●卷六　　◎贤媛,●卷六　　◎术解,●卷七　　◎巧艺,●卷七　　◎宠礼,●卷七　　◎任诞,●卷七　　◎简傲,●卷七　　◎排调,●卷七　　◎轻诋,●卷八　　◎假谲,●卷八　">
<meta name="description" content="不佞自少嗜稗官家言，尤酷好刘义庆《世说新语》，肄业学校时，治科学余暇，恒手一篇展玩弗辍。及长，随杨味春表伯于任所，公博通群籍，喜刘氏《世说》单词只语，隽永玄妙，往往举书中人物言行为谈资，谓恨不为魏晋人，日与群彦身亲酬酢。不佞愧未尝学问，读书每有疑难，辄得公片言而解。公弟杏城表叔，于书无所不窥，好宋人语录，视公尤笃，在朝虽日与官书为缘，犹时时省览，退而在野，几靡晨夕不手此一卷自娱。比年先后居京师、津门、沪滨，不佞尝侍侧，每集名流为文酒之会亦间列末座，公谓临翰多得是书之助。尝慨叹今之才人性行与古贤哲不侔，语及">
<title>新语林_陈赣一_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">新语林</span> <br/>
          作者： <span class="inputVal" id="bkauthor">陈赣一</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,完结</span> <br/>
          字数： <span class="inputVal" id="bknum">[book_length]98225</span> <br/>
          说明： <span class="inputVal" id="bkdec">不佞自少嗜稗官家言，尤酷好刘义庆《世说新语》，肄业学校时，治科学余暇，恒手一篇展玩弗辍。及长，随杨味春表伯于任所，公博通群籍，喜刘氏《世说》单词只语，隽永玄妙，往往举书中人物言行为谈资，谓恨不为魏晋人，日与群彦身亲酬酢。不佞愧未尝学问，读书每有疑难，辄得公片言而解。公弟杏城表叔，于书无所不窥，好宋人语录，视公尤笃，在朝虽日与官书为缘，犹时时省览，退而在野，几靡晨夕不手此一卷自娱。比年先后居京师、津门、沪滨，不佞尝侍侧，每集名流为文酒之会亦间列末座，公谓临翰多得是书之助。尝慨叹今之才人性行与古贤哲不侔，语及士大夫某也贤、某也不肖，品评之公允、论议之乎实无以加焉。不佞饫闻日久，且笔而存之，因不时叩公以时流佚事，公有所知必语，语必详尽，不佞亦必详记。</span> <br/>
          封面： <span class="inputVal" id="bkimg">Z_12623.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]新语林
[book_author]陈赣一
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,完结
[book_length]98225
[book_dec]不佞自少嗜稗官家言，尤酷好刘义庆《世说新语》，肄业学校时，治科学余暇，恒手一篇展玩弗辍。及长，随杨味春表伯于任所，公博通群籍，喜刘氏《世说》单词只语，隽永玄妙，往往举书中人物言行为谈资，谓恨不为魏晋人，日与群彦身亲酬酢。不佞愧未尝学问，读书每有疑难，辄得公片言而解。公弟杏城表叔，于书无所不窥，好宋人语录，视公尤笃，在朝虽日与官书为缘，犹时时省览，退而在野，几靡晨夕不手此一卷自娱。比年先后居京师、津门、沪滨，不佞尝侍侧，每集名流为文酒之会亦间列末座，公谓临翰多得是书之助。尝慨叹今之才人性行与古贤哲不侔，语及士大夫某也贤、某也不肖，品评之公允、论议之乎实无以加焉。不佞饫闻日久，且笔而存之，因不时叩公以时流佚事，公有所知必语，语必详尽，不佞亦必详记。
[book_img]Z_12623.jpg


[book_title]●自序
不佞自少嗜稗官家言，尤酷好刘义庆《世说新语》，肄业学校时，治科学余暇，恒手一篇展玩弗辍。及长，随杨味春表伯于任所，公博通群籍，喜刘氏《世说》单词只语，隽永玄妙，往往举书中人物言行为谈资，谓恨不为魏晋人，日与群彦身亲酬酢。不佞愧未尝学问，读书每有疑难，辄得公片言而解。公弟杏城表叔，于书无所不窥，好宋人语录，视公尤笃，在朝虽日与官书为缘，犹时时省览，退而在野，几靡晨夕不手此一卷自娱。比年先后居京师、津门、沪滨，不佞尝侍侧，每集名流为文酒之会亦间列末座，公谓临翰多得是书之助。尝慨叹今之才人性行与古贤哲不侔，语及士大夫某也贤、某也不肖，品评之公允、论议之乎实无以加焉。不佞饫闻日久，且笔而存之，因不时叩公以时流佚事，公有所知必语，语必详尽，不佞亦必详记。积之多，碎纸片片盈箧中，益以他所闻知，拟编次成书，乃仿刘氏《世说》例，分德行、言语、政事、文学、方正、雅量、识鉴、赏誉、品藻、规箴等三十六条目，题曰《新语林》。稿初成，出以示公，时公尚健在，曰：“时人而写时人之事，执笔至不易易。人情什九好褒恶贬，如德行、言语、政事、方正诸门，其人其事可为世师法者，固当奉为圭臬。即轻诋、忿狷、惑溺诸科，要无伤大雅。自新、假谲、谗险、仇隙诸类，宜取事迹昭彰者，纵使其人自读之亦复无词可辩。览子是作，实获我心矣。”未少选，以续成之稿示公，公犹及见之，迨脱稿而公竟不及见矣。凡所述固以不掩其真为主，而行文尚多不欲尽吐之言，非以恩怨为褒贬，非以好恶定是非。阅时卅有八月，其间人事牵挂，濡滞几两越寒暑，复婴病搁置久之。顾不佞才疏胆弱，未敢求速，稿凡数易，仅成兹篇。事取其高洁，义取其公正，言取其隽永。或曰名流大节固多，岂独借此一言一行而传？不知此虽动止语默之细，皆足为读书穷理之助，亦可觇社会之风尚、人心之趋向也。刘临川取汉魏两晋数百年之轶事类纂成书，而不佞欲以廿年间所见闻为东施效颦，世之览者毋亦笑不佞之心劳日拙。然而不佞固非敢自夸撰着，聊资世人之谈助云尔
辛酉之春黎川陈赣一自序

[book_title]●例言
一、是书名贤断自民国为准，有文章事业显于胜清而殁于民国者不可不谓今之人也，均为采入。
一、《世说新语》称谓最多，是书依例于名贤或称名字、或称官爵、或称地望、或一人三四称，阅者以次详视可得。直恐乍检无绪，摘其尤者别为诸人《名字异称一览表》于编首，以便省览。
一、是书就事论事，如此事可入“德行”即入“德行”，可入“文学”即入“文学”，余皆仿此。
一、是书每一条目所列诸人，不以一人一事为限，如其人政绩有数可举则俱入“政事”门，余皆仿此。
一、是书诸人家世、履历及诸事实，以次随注，再见则注“见前”别之。
一、是书条目俱遵《世说新语》原编，卷目依《今世说》例分析为八卷。
一、前作《世说》诸公博引旁征，所采书目多至数百余种，少亦百数十种。是编全凭胸臆所及，顾一人闻见有限，世事洪纤无穷，画虎之诮固所不辞，遗珠之憾更所难免。
一、时贤履历征求甚难，所载爵里、事略不敢惮烦，广为搜辑。若遍觅不得，姑阙以俟之，尚祈海内大雅宏达匡其不逮，纠其刺谬。幸甚，幸甚。

[book_title]●卷一　　◎德行
陈麓宾、高子益同官京曹，并有令德。傅梦岩曰：“麓宾一介不取，子益一尘不染，清亮纯洁，可师可法。”
陈名宗妫，山东东阿人，庚辰进士。授户部主事，擢郎中，改度支部，授右参议，三迁至左丞。高名而谦，福建长乐人。由举人留学法国，佐岑西林幕，累保道员，授€南临安开广道，擢€南交涉使，内调外务部左丞，复外简€南布政使。入民国，充驻比国公使，任满归国，补外交次长。傅名兰泰，蒙古人，乙未进士。由户部主事历官至度支部右丞。
沈子培在官清介，为安徽布政使时，被服萧然如诸生。有以苞苴谒者，沈严拒之，曰：“吾一日在任，尔辈无望兹事之行也。”众皆动色，缩手相戒，不可以尝试，一时歌诵满皖山。
沈名曾植，浙江嘉兴人，庚辰进士。授刑部主事，擢总理各国事务衙门章京，外简江西遗缺知府，调南昌首府，擢盐法道，再擢安徽提学使，晋布政使，护理巡抚，乞病归。沈博极群书，熟辽金元史学、舆地，余详见“文学”门。
袁慰廷慷慨好施与，以善为乐，寒士多依为生。天津徐菊人以孝廉馆淮阳县署，往游其别墅。阍者外出，袁方在书斋读书，徐不问主人径入，袁起立揖谈，互相倾服，遂定交。徐固贫，资之使入都应试，既成进士，袁益器之，尝对人曰：“菊人，妙才也。”
袁名世凯，河南项城人，廪贡生。参吴武壮戎幕，由同知以功累保至道员，擢任出使朝鲜大臣。韩乱归国，授直隶布政使，擢兵部侍郎，充练兵大臣，已而授山东巡抚，晋直隶总督，兼北洋大臣，调外务部尚书，兼军机大臣、政务大臣、宪政编查馆大臣。宣统初元，以足疾放归田里。三年，起为湖广总督，未之任，授内阁总理大臣。民国成立，以劝清室逊位功，被举为临时大总统。二年，正式国会召集，选举为大总统。五年，自称皇帝，改元洪宪，蔡锷等举兵反抗，忧愤而卒。徐名世昌，直隶天津人，丙戌进士。授编修，佐袁世凯治军京畿，以劳保道员，超擢商部左丞。旋开缺，加副都统衔，充练兵处提调，擢会办练兵大臣，历任兵部侍郎、兵部尚书、民政部尚书、东三省总督、邮传部尚书、军机大臣兼政务大臣、宪政编查馆大臣、协办大学士、体仁阁大学士、内阁协理大臣、军咨大臣，授太保。鼎革后，侨居青岛。民国三年，任国务卿。四年，辞职。五年，再任国务卿。七年，冯代总统任满，国会选举为大总统。
林琴南少时，见妇人辄隅匿。读书苍霞洲上，有庄氏者色技绝一时，逼而见之，林逡巡遁去。
林名纾，福建闽县人，举人。工诗、古文辞，善绘事，贫居自隐于小说，译着欧美小说百数十种，世遂以小说家称之，并着有《畏庐文集》、《畏庐续集》等书。
杨味春生平笃于风义，其戚杜星生年逾四十，妻死无子，欲纳妾，又无资，杨恻然悯之，曰：“我与若干金，物色一佳丽如何？”杜稽首纳其金，买一女置室。女固平陵狄氏婢也，未三稔连举二雄，杜氏嗣续赖以不斩。
杨名士燮，安徽泗县人，甲午进士、殿试二甲。由工部员外郎赴日本考查学务，充横浜总领事官。回国，补授江西道监察御史，督理京师五城街道，典山西副主考，授兵科给事中。以弟士骧巡抚山东，例不得为谏官，遂外简山西平阳府知府，调大同府知府，再调浙江嘉兴府知府、杭州府知府，擢浙江巡警道。鼎革后杜门谢客，有欲荐公于政府及推举为国会议员者，公皆严词以拒之。杜名建章，浙江嘉兴人。县丞，江宁布政使杜文澜之侄，善歌。
蒋克庄偕友共寓沪旅舍，友病，蒋日夜侍汤药，己之事都置不理。友感激垂涕曰：“吾病非旦夕可愈，子所事曷可久搁？”蒋曰：“君病笃，应有人扶持，生死关头，余乌能辞其责耶？”友复呜咽曰：“子遇我良厚，我愈不自安矣。”
蒋名维瀚，江苏武进人，以善画有名于世。
汤蛰仙朴实无华，出恒徒步。居武林时，一日，天雨，草笠敝屦，诣巡抚增子固，坐谈良久。及辞，增呼其舆马，汤笑向差役索笠自执之，扬扬出门去。增退而对幕客张仲仁语之，叹曰：“蛰仙毫无官场习气，犹是书生本色。”
汤名寿潜，浙江绍兴人，壬辰进士。授庶吉士，散馆选安徽青阳县知县，超擢两淮盐运使，未之官，迁€南按察使，亦未之官，再授江西提学使，复不抵任，以疏劾盛宣怀落职。辛亥杭州起义，被举为浙江都督。增名韫，蒙古人。起家佐贰，历官至浙江巡抚，民国任参政院参政。张名一麟，江苏吴县人，壬午副榜，乙酉举人。考取经济特科，以知县即用，分发直隶。袁世凯督直，耳其贤，延入幕，荐授天津海防同知，保知府。民国为公府秘书，政事堂成立，授机要局局长，擢教育总长。冯国璋代大总统，任为公府秘书长。
钱铭伯礼义自维，不苟言笑。其对亲友宗族之有所求者，虽不必尽有安置，而授餐馈赆，无不如其意以去。众皆倾心相向，称其巨德不可及。
钱名绍桢，浙江嘉善人，壬午优贡。由工部郎中改官湖北道员，一度任安襄郧荆兵备道，政绩卓着。鼎革后杜门不仕，对于地方诸慈善事业靡不乐为之，乡里交称曰善人。其长子名泰，留学巴黎，研精法律，官司法部参事。
李梅庵贞固醇笃，礼法自持。既提学江宁，温粹朴素，依然儒者，一时人士皆奉为楷模。
李名瑞清，江西临川人。出身翰苑，以道员试用江南，三权江宁提学使，一权江宁布政使。鼎革后侨寓淞滨，改黄冠为道士，鬻书为活，岁入甚丰。朱瑞以五千金乞为其母书墓志铭，李笑谢之，其高洁诚今世罕睹。
江杏村躬耕深山中，乡邻有伯仲争田产，持械互斗殴，江亲调解之，不听，乃长揖曰：“兄弟阋于墙，外御其侮，奈何勿省悟？”争者弃械，叩首谢罪。
江名春霖，福建莆田人。由翰林官御史，有声谏垣，因弹劾权贵还词馆，乞归养亲。同官开欢送会，到者逾千人，江赋诗三章留别，诗云：“朱云汲黯昔称贤，戆直羞将誉并延。葵藿有心空向日，萏荛无力可回天。放归田里原应尔，得返蓬瀛岂偶然。官锦旧袍莱子服，雷霆雨露总矜全。”“一别家乡又九年，俸余只剩买书钱。久无甘旨供堂上，独有平安到客边。班列神仙知不贱，老来母子料应怜。他时圣主如垂问，为道之推已隐绵。”“殷勤樽酒足留连，驺唱还兼写凤笺。俊逸清新今鲍庾，悲歌慷慨古幽燕。良朋何日重携手，事主同时半比肩。莫怨别离六千里，北来南去信能传。”陈韬庵等皆和之。民国七年春，殁于家。
张菊生事母至孝。母严于礼教，菊生曲意承欢，非礼勿言，非义弗取。
张名元济，浙江海盐人，壬辰进士。授庶吉士，散馆，授户部主事。戊戌政变革职，再起授四品京堂，嗣擢学部副大臣，辞不赴任，为商务印书馆总编辑，旋兼总理，擘画精密，社会称之。
升吉甫既辞陕甘总督，蛰居西安，每晨出，常布衣徒步入市肆，食酒馔，且共贩卒并坐谐谈。久之，肆主始知为前任督部，洁室待之，升至，肆主整衣肃容迎于门外，升异甚，诘之，肆主曰：“俗眼不识贵人，制军屈临者屡，简亵良深。”升笑曰：“子误矣，余都人而商于是者也。”于是遂去。
升名允，满洲人，举人。由部曹外简陕西督粮道，累擢至陕甘总督。
黄季刚流窜东瀛，以不得返乡里上先人冢墓为憾，宵中魂梦绕母丘墓。既寤，悲伤至于吻旦。其师章炳麟称季刚念母若与阮籍同符。
黄名侃，湖北蕲县人。
陈瑶圃清操自厉，为度支部侍郎，例得饭食银至巨，辞不受，曰：“堂官少，司员多，以堂官所应得者分润于司员，虽其费无几，而诸人都不无少补。”
陈名邦瑞，浙江慈溪人，进士。授主事，累官度支部左侍郎。鼎革后寓上海，闭户课子，不问时事。
岑盛之初为陕甘总督陶模幕客，陶去，荐于巡抚岑云阶。云阶先世固浙籍，与盛之同族，且为昆季，相见大欢，事无洪纤，视盛之一言而决。屡疏荐其贤，盛之坚却之，其时方任长安县县丞，云阶曰：“君既不欲仕，而恋栈此贰尹奚为者？”盛之曰：“县丞虽卑，官所入足赡吾一家。富贵人之所欲，吾自相无似，不敢作非分之想。”
岑名炽，浙江绍兴人。以诸生纳资为县丞，授陕西长安县县丞，工书，能文章。岑名春暄，广西西林人，举人。由郎中擢五品京堂，晋太仆寺少卿，外简广东布政使，擢陕西巡抚，移山西，历任陕甘、四川、两广总督，邮传部尚书，加太子少保衔。民国任福建镇抚使，汉粤川铁路眦办。丙辰，西南诸省共起讨袁，建军务院于肇庆，推春暄为副抚军长，摄行抚军长事。
叶伯皋闭户念佛，贫至弗能给朝夕，处之宴如。或劝之曰：“公何不出仕以求饱？”叶愠而不答。
叶名尔恺，浙江杭县人，庚寅进士。授编修，督甘肃学政，旋任€南提学使。辛亥之变，怀学署存款巨万亲交军政府，被缚，众殴之几死，遇救得免。
鲁继生为人谨厚，事亲尽色养之孝。母病目，脓血满眦边，日夜数舔之，然后涂药，十年如一日。母殁，一恸几绝，吊者为之落泪。
鲁名奎元，江西黎川人。
黄秦生自高阳令移博野，前任何芳徕系故交，病且死，割岁俸之半助之，迨解任，囊橐如洗，不克成行。所亲某责其不应从井救人，秦生曰：“君读书人，讵未知患难相助，疾病相扶持耶？”
黄名国，贵州息烽人。以知县分发直隶，历署高邑、高阳、博野、清丰，授定兴，调补清苑，再调深州、易州，累保至道员。民国为献县知事，调蓟县，擢四川财政厅长，陟四川巡按使。
丁衡甫外和内刚，为清末疆吏之贤者。鼎革后侨居淞滨，课读诸子，不问世事。袁总统屡征不起，突任为水利局总裁，丁辞曰：“老朽不堪为世用，毋相逼太甚。”且赋诗示意。
丁名宝铨，江苏淮安人，己丑进士。授吏部主事，擢郎中，外简广东惠潮嘉道，擢山西按察使，陟布政使，晋巡抚。戊午冬被刺于上海，死时年未六十也。
锡寿臣与某友善，某设肆京师，亏巨资，乃议定以肆为彩，售票五万张，中首彩者得肆。及期，锡获焉，商贾纷纷具金争购其肆，锡皆拒绝之，诣某曰：“君债已偿，可无忧矣。”某曰：“吾肆非已属公耶？”锡曰：“然，余何忍据君之肆为已有？”出票焚之。某惭不自安，坚请受肆，锡托故避去，而肆卒仍归某焉。
锡名嘏，由贡生纳资为郎中，授陆军部郎中，擢右参议，裁缺后以道员记名简放，未几，授浙江杭嘉湖道。为人慈祥，尝出资十数万遍贻戚友。庚子兵乱，朝官寓多被毁，独其居得免，论者谓天之报施善人，固自不爽。
费鉴清负米走江淮间，以信确见器于同业，所得滋丰，然见利弗擅，岁歉则廉其值而出之，不居平粜之名。里有石桥将圯，费谋诸其翁，条筑法甚具，集资修之。时方高暑，父子彳亍烈日中，指挥督察，数月桥成，坚利逾旧，父老咸曰：“是费氏父子者，世济其美者也。”
费名启丰，江苏南通人。
杨杏城久历无仕，俸给外不苟取毫发。董招商局前后几十年，例得劳金十余万，杨谢不受而蠲之公家。或问曰：“是奚为不受？”杨曰：“取之固足富，舍之不患贫，有用之金钱宜作有益之事业。”
杨名士琦，安徽泗县人，壬午举人。先后入李勤勇、李勤恪幕，累保至道员，充津榆铁路总办。袁世凯督北洋，任为幕僚之长，擢四品京堂，旋补授商部右参议，充帮办电政大臣，迁左丞，转会办电政大臣，督办轮船招商大臣，兼南洋公学监督，调充议改官制提调，擢农工商部右侍郎，特授抚慰南洋华侨大臣。庚戌两江总督奏设南洋劝业会于江宁，朝命派充审查总长。辛亥还朝，未几，晋邮传部大臣。入民国，为政事堂左丞。
宋钝初少孤，长避地东瀛，历十余年未尝一归省。其母年七旬，思子情切，每手示促归，谓其“知有国而不知有家，知有亲爱同胞而不知有生身之母”。宋捧书涕泣，长夜不寐。
宋名教仁，湖南桃源人。幼丧父，家贫，刻苦好学。长游日本，与孙、黄等组织同盟会，主张革命。民国成立，为农林总长。二年春，奉袁总统电召，自上海起行，被刺于沪宁车站，不治而死，识者莫不悼惜。译着《经济学》等书。
袁容庵放归彰德，亲故无敢送者，独严范孙、杨晰子便衣送至车驿，袁曰：“二君厚爱我，良感。顾流言方兴，或且被祸，盍去休。”严曰：“聚久别速，岂忍无言？”杨曰：“别当有说，祸不足惧。”
袁见前。严名修，直隶天津人，癸未翰林。授贵州学政，任满还乡，倡办直隶学务，以劳绩授四品卿，擢学部右侍郎，转左侍郎，晋度支部大臣。入民国，政府任为教育总长，未之官，授参政院参政。杨名度，湘南湘潭人，举人。留学日本习法政，归国后疆吏交章荐其才，得旨以四品京堂候补，充宪政编查馆参议，旋授内阁统计局长。入民国，任参政院参政，有着述。
章枚叔流居海外，教授诸留学者以国学。睹国事败坏，大愤，思适印度为浮屠，资斧困绝，不能行。寓庐至数日不举火，日以百钱市麦饼以自度，衣被三年不浣，困厄如此而德操弥厉。
章名炳麟，浙江余杭人。淹博群籍，以能文着名于世。尝为《苏报》主笔，着论主张革命，深切峻厉，以是系狱三年。出狱后东渡日本，任《民报》主撰，为文尽革命之言，卒为日政府所封禁，穷困至无以为生。民国成立，创设统一党，组织《大共和日报》，自为总主笔，为文多匡时之论，识者韪之。政府稽功，特授以勋二位，任为筹边使。往来南北，丑诋国事，项城忌之，软禁于京师龙泉寺，黄陂为总统乃释之。着有《章氏从书》。
徐菊人言貌温和，素重风义，尤喜奖掖后进。门生属吏、乡鄙亲族有求恒应，无语不尽，士翕然归之。最宠信者，嘉善钱干臣、天门周少朴、紫江朱桂莘、固始吴士湘、闽县张贞午。
徐见前。钱名能训，浙江嘉善人。由编修迁御史，外任广西学政，旋授奉天右参赞。裁缺后授顺天府府丞，陟陕西布政使，护巡抚。民国为内务次长，擢政事堂右丞，未几，任平政院院长，乞休去，起为内务总长，晋国务总理。周名树模，湖北天门人，己丑进士。授编修，迁御史，外任江苏提学使，旋授奉天右参赞，调权黑龙江巡抚，未几真除。民国为平政院院长。朱名启钤，贵州紫江人。由佐贰积资为道员，晋四品京堂，授京师内城巡警总厅厅丞。徐世昌督东三省，调为蒙务局督办，旋充津浦铁路北段总办。民国任交通总长、内务总长。吴名笈孙，河南固始人。由举人纳粟为员外郎，补民政部员外郎。民国为政事堂司务所所长，调印铸局局长。徐世昌就大总统职，任为公府秘书长。张名元奇，福建闽县人。由翰林擢御史，外任湖南岳州府知府，调奉天锦州府知府，超擢奉天民政使。民国历任内务次长、福建民政长、政事堂铨叙局局长、奉天巡按使、都肃政史。着《斋诗集》，编《清外史》。
杨味春为浙江巡警道，有警察学生某诣谒，杨熟视半晌曰：“似曾相识者。”某对曰：“曩日家君犯罪应仗，不肖愿以身代，公怜而宥之。殊恩未报，赧颜干求，负疚益深矣。”公太息曰：“君纯孝人也，久置闲散，予咎胡辞？”援笔委为警官。
杨见前。某未详。
余寿屏性纯孝，抚湘时遇辛亥之变，侨装怀印挈仆潜遁出城，乘仆他顾纵身入河中。仆觉，援之起曰：“主人若死于是，诚清朝之忠臣，宁不念耄耋之封翁耶？与其为清室忠臣，毋宁作余氏孝子。”余大痛，如沪见翁，叩首呜咽，喑不成声。翁曰：“吾儿殉国，忠也；念父，孝也。吾误吾儿不得谥文节矣！”
余名诚格，安徽望江人。由翰林官御史，外简广西思恩府知府，未之任，调陕西汉中府知府，擢广西左江道，再擢按察使，三擢布政使，而以亲老辞归。复起为陕西布政使，移湖北布政使，晋湖南巡抚。
张绍轩未遇时受其乡许文敏之惠，及贵显，凡许氏子弟无少长贤愚，投之者一一为置顿。绍轩尝对人曰：“微文敏，吾安有今日之尊荣安乐！”
张名勋，江西奉新人。出身隶卒，仕清历官至甘肃提督，移江南提督。入民国，授陆军上将，任江苏督军，旋授定武上将军、长江巡阅使兼安徽督军。丁巳，以主谋复辟褫职。
杨杏城好奖人才，为农工商部侍郎时，属官中东海沈雨人、湘潭袁伯夔、南丰赵仲宣、如皋冒鹤亭、常熟邵厚甫不惜齿牙为揄扬。戊午九月，杨卒于沪邸，伯夔亲视含殓，感恩知己，潸然涕下。
杨见前。沈名云沛，江苏东海人，甲午进士。入翰林，超擢农工商部右丞，旋署邮传部右侍郎，兼署尚书，迁吏部右侍郎。民国为参政院参政，兼浦信铁路督办。袁名思亮，湖南湘潭人，举人。农工商部郎中，民国为工商部秘书，旋授政事堂印铸局局长。工诗、文、词。赵名从蕃，江西南丰人，甲午进士。授工部主事，陟员外郎，改农工商部，迁郎中，授广西劝业道，未之官，擢四品卿衔，充安徽清理财政正监理官。民国为财政部秘书，外任津海关监督，移两浙盐运使。冒名广生，江苏如皋人，癸卯进士。补农工商部主事，历阶至郎中。民国为瓯海关监督，调镇江关监督。工诗，有着述。邵名福瀛，江苏常熟人，举人。补农工商部郎中，擢右参议。民国历滨江关监督、九江关监督、潮海关监督。
陶焕卿以事为仇家所陷，追捕正急而囊中不名一钱，乃求贷于友。友亦寒士，无法应其急需，其夫人在内室闻之，亟趋出，慨然卸臂间金钏赠之，于是方能就道，得免于难。陶每对人必谈及兹事，临死犹念不绝口。
陶名成章，浙江绍兴人，为革命巨子。民国元年，浙人拟举君继汤寿潜为都督，忽被人刺死于上海医院。
陈二安性慷慨，久官镇将，尽倾俸入以恤故人属吏，其贫如故。人多笑之，不以介意。
陈名，湖北安陆人。丁酉拔贡，纳粟为中书，擢授陆军部员外郎，出任四川常备军统领，转任€南新军协统，擢陆军第二十镇统制官，以四品京堂候补。入民国，为参谋次长，擢成武将军兼四川巡按使，调湖南督军兼省长，未之任，内用将军。
杨蔚霞淡泊宁静，不事交游征逐，经其户者有寂若无人之叹，揭幕视之则见其端坐看书或伏案绘事。
杨名士晟，安徽泗县人，壬辰进士。以知县即用，授江苏无锡县知县并任崇明县知县，累任至道员，充芜湖米厘总办。入民国，授芜湖关监督，移苏州关监督兼交涉员。
梁仲毅与朱芷青交弥笃，朱故贫，梁曰：“吾当为子营一官，俾资事蓄。”已而果践约。朱卒，梁哭曰：“芷青死，其家将无以生活矣。”亟为乃父图一事，并醵千金遗其妻女，可云不忘死友。
梁名鸿志，福建闽县人，北京大学卒业生。官法制局参事。朱名联沅，浙江人，教育部主事。姿性纯粹，喜读书，有钱则日游海王村书肆。其师陈石遗尝标举其乡先生箨石斋悦亲楼之集及黔中郑莫二集，肆不易得，朱必求而得之。
蒋百里为军官学校校长，凡所规划辄为部司所掣肘，而素颇与诸生契洽，留固不可，去又不能。一日，突以手枪自击，中胸，血流满衣衫，众惊骇大痛。百里以为必死，托知交料理后事，然伤非要害，医治而愈焉，一时海内诵其风烈。
蒋名方震，浙江海宁人。初毕业日本士官学校，复卒业德意志陆军大学。赵尔巽总督东三省时重其才，专疏荐为奉天督练处总参议官。入民国，授陆军中将，充陆海军大元帅统率办事处军事参议官。着有《职分论》等书行世。
杨杏城之母陈太夫人病笃，杏城朝夕侍汤药，目罕交睫，衣不解带。以刃割股肉和药煎汤，进一服而瘳，杏城喜曰：“吾母病起而吾微伤，人子之事亲固应如是也。”
杨见前。
袁项城征沈子任司法部长，沈婉辞，袁曰：“此系众意，倘不列君名于国务员单内，恐失人望。”沈曰：“是无不可，但必注明以病坚辞。”未逾岁，袁使长子克定敦劝其出山，沈正色曰：“宁死不做官。”
沈名家本，浙江吴兴人，癸未进士。授刑部郎中，出守天津保定，擢大理院少卿，晋正卿，移法部右侍郎，充修订法律大臣，擢法部大臣。鼎革后杜门谢客，一意着书，殁年七十四岁。临殁前四日尚伏案着书，好学不倦如此。着有《枕碧楼诗稿》六卷、《枕碧楼偶存稿》八卷、《日南随笔》八卷、《日南读书记》十八卷、《说文引经异同考》八卷、《文选注引书目》若干卷、《三国志琐言》四卷、《三国志校勘记》八卷、《古书目》三卷、《枕碧楼丛书》十二种，辑有《读律校勘记》五卷、《秋谳须知》十卷、《刑案汇览》一百卷、《刺字集》二卷、《历代刑法考》若干卷、《历代刑官考》二卷、《寄{移}文存》四卷。
汤蛰仙束身廉介，以全力构成沪杭甬铁路，为工暂而成功速，例应得劳绩金三十万，交通部如数与之，汤叹曰：“余生平不贪财，阿堵物足贻子孙害，当尽作教育经费，备学者不时之需。”及卒，其子遵遗命捐输教育会，时论多之。
汤见前。
黎宋卿雅度雍容，道德纯厚。项城称帝，封为武义亲王，铸斗大之黄金印遣使赍送于其宅，黎严拒不受。
黎名元洪，湖北黄陂人。毕业天津水师学校，旋留学英国，归任某舰长。甲午之战投海以殉，遇救得生。张之洞督鄂，器其才，叠畀以重任，累擢至陆军第二十一混成协统领官。辛亥之役，鄂军首义于武昌，众举为湖北都督。民国成立，国会选举为副总统，授大勋位。四年五月，大总统袁世凯病故，依法继任为大总统。
蔡松坡为€南都督，治军严肃。民怀其德，醵资建生祠、铸铜像，蔡计取其金，遍遗饥民，婉谢曰：“诸君建祠铸像尚在百千年后，哀鸿嗷嗷，食此涓滴之赐当可活命无算，彰人之功不若拯人之命。”滇人贤之。
蔡名锷，湖南宝庆人。毕业日本士官学校，历任广西€南军官，擢协统。辛亥以起义功被举为€南都督，旋开缺留京，授昭威将军，兼经界局督办、参政院参政。未几，任四川督军，以病去，卒于日本某医院。锷文武兼备，辑有《曾胡治兵语录》。
张季直尝鬻字，尽倾所入资办地方善举。或问曰：“公何处不可罗集，而必赖腕力以成事，何也？”张曰：“吾岂不望人之助？然必吾力竭而后呼将伯，心庶安也。”闻者称其贤德。
张名謇，江苏南通人，甲午进士。以殿试一甲第一授修撰，尝入吴壮武幕，中日战争主战最力，及败，乞病归。集巨资创办实业，如纱厂、盐垦、畜牧、轮船诸公司，一时并举，成效冠大江南北。更出资兴办学校、设医院、辟公园、筑桥梁、修道路，世之称自治者无不曰南通。清末授农工商部大臣，未之官。民国二年，出为农商总长，继兼水利局总裁。袁世凯僭位，两职并辞去。七年，授导淮水利督办。工书，诗文均赡雅，散见于书报者不下千百篇也。
许久香之父以刚直犯吏忌，非罪陷狱，时久香年方少，奔走呼号于宁苏及京师不得直。久讼家破，母忧悲卧病，诸弟妹咸小弱，久香出营救父，归省病母，抚众稚，极生人之艰困，踣道路者数。旋狱解，久香流涕呜咽跪迎父，四方莫不嗟异其孝行。
许名鼎霖，江苏赣榆人，壬午举人。纳资为内阁中书，寻从美、日、秘公使留海外，充秘鲁领事，叙劳保知府，指分安徽，一督大通税务、两守凤阳庐州，以道员擢奉天交涉使。宣统末被举为资政院议长，不就。入民国被举为江苏省议会议长，乙卯卒于沪医院。
汪精卫、吴稚晖、李石曾组织进德会，有八不之规约，曰不吃烟、不饮酒、不食肉、不狭邪、不赌博、不置妾、不作官吏、不为议员。一时社会颇有风从而靡之势，虽逐渐冷静，而汪、吴、李三人坚守弗渝。
汪名兆铭，广东南海人。自幼能文章，既习法政于日本，复遍游欧美，声誉益隆。素主排满，宣统间入京师以地雷谋炸摄政王载沣，事败，赖肃亲王善耆救得免于死。系狱二年，辛亥革命事起，乃出说袁项城倒清室、建民国，项城韪之。迨共和成立，民党推项城为临时大总统，兆铭揄扬之力为多。粤人闻其贤，举为广东都督，力辞不就，项城饵以官尤力辞，世以是称之。吴名敬恒，江苏无锡人。勤俭博雅，为世所称。尝留学法政于日本，足迹遍欧美。读书着述外不闻世事，真君子人也。李名煜瀛，直隶高阳人。荫生，度支部郎中。尝游东西洋，旅法、日尤多。设豆腐公司于巴黎，又组织留法俭学会，学者乐归之。
宋渔父长农林部，诣谒袁总统。袁睹其西服敝垢，因问曰：“君着此服已几年？”渔父曰：“留学霞本时所购，穿已十载矣。”袁嗟慨久之，赠以银摺扣，曰：“为数无多，可置新衣。”渔父婉辞不受，袁曰：“何故？”对曰：“贫者士之常，今骤贵，乌能忘其本？衣虽褴褛，体尚可蔽，奚必尚华丽？”袁叹曰“余生平阅人多，如君志节亦仅见也。”
宋见前。
陈澜生遭禁锢，王亮畴尽力营救之，不得出，日入狱探视，情词周挚。澜生感叹曰：“有友如君，余复何忧！”
陈名锦涛，广东南海人。毕业美国某大学，归国应廷试，列最优等，授进士，补度支部郎中，擢右参议。入民国，充驻欧财政委员，旋任财政总长，以贿案牵连入狱。王名宠惠，广东东莞人。留美国法学博士，为民国第一任内阁司法总长。未几辞去，为中华书局编译中西书籍。八年，政府设修订法律馆，被命为总裁，移大理院院长。
陆孟甫事母极尽孝道，母年逾八十，起卧必亲视，饮撰必择至精者。尝曰：“人冀子孙贤，为子者若不孝敬其父母，犹欲蔽风雨而反损其大厦之栋梁。”
陆名长佑，江苏太仓人。由诸生考取誊录，纳粟为知府，指分江西。久居抚幕，积劳保道员，授江西瑞安府知府，擢南瑞袁临道，移权巡警道。入民国，为江西国税厅筹备处处长，旋授直隶政务厅厅长。

[book_title]●卷二　　◎言语
周玉山曰：“资用不节，终必受困，临事惜财，亦能误事。”其子学熙尝书诸座右，肃然曰：“此阿父名言也。”
周名馥，安徽秋浦人。由牧令历阶至津海关道，擢直隶按察使，晋四川布政使，移直隶，升授山东巡抚，署两江总督，调补两广。入民国，袁项城遣使强之出仕，馥笑对使者曰：“余年已耄耋，不解共和政治，何能作官？”卒不出。学熙字缉之，初为浙江候补知府，继以道员指省直隶，历充要差，以劳积保授四品京堂，授长芦盐运使，权直隶按察使。入民国，两度为财政总长。
范成斋授平谷令，平谷地瘠民贫，咸视为畏途，同人为之忧，成斋笑曰：“平谷居盘山之麓，饶山水之胜，昔陈六舟愿以京兆尹易平谷令，余何人，敢薄而不为哉？”
范名中倍，山西祁县人，癸巳举人。历官京兆、香河、武清、三河、平谷县知县。国变后从事教育，积劳而卒。
徐班侯为御史，严劾庆亲王奕，疏中警语云：“金店办捐而商贾售真名器，异端言事而庵观作小朝廷。孩童乳臭，攘部首之尊；儿女姻亲，踞藩雄之任。”江杏村读疏叹曰：“是方不愧谏官。”
徐名定超，浙江永嘉人，癸未翰林。授编修，擢京畿道监察御史。鼎革后未仕，就聘浙江通志局提调。丁巳春，挈眷乘普济轮船返温州原籍，船沉，徐与夫人均遇难。江见前。
李梅庵侨居歇浦，鬻书自活，江苏都督程雪楼礼聘为顾问，李辞曰：“某学识虚浅，不谙职政。赞扬盛化，宣布和风，非某才力所能及。”
李见前。程名德全，四川荣阳人。以县丞指分安徽，旋投奉天某副都统充幕客，累保至直隶州知州。某将军疏荐其才堪大用，入都召见，得旨以道员交军机处存记，授齐齐哈尔副都统，擢将军，未几授黑龙江巡抚。乞病归，起为奉天巡抚，裁缺后授江苏巡抚。辛亥宣布独立，自称都督，旋政府正式任命之，以足疾辞，再起任旧职。二次革命弃官逃沪，宣言不问政事。
刘申叔随端方入蜀，端遇害，刘闻风逃沪，仇党欲杀之，章太炎为之鸣冤曰：“今者文化陵迟，宿学凋丧，一二通博之才如刘师培辈虽负小疵，不应深论。杀一人无益于中国，而文学自此扫地，使禹域沦为夷裔者，谁之责耶？”刘因得免。
刘名师培，江苏仪征人，举人。拣选知县，保荐知府，充学部咨议官、粤汉川铁路顾问官。尝痛国学沦亡，与邓实、黄节诸人创国学保存会于海上，刊售《国粹学报》，着有《读左札记》。
袁容庵驭军严明，尝诫兵士曰：“用命者乃手足，违令者即寇仇。”群卒闻之悚然。
袁见前。
孙慕韩性谦怿，遇人恂恂有礼。客问之曰：“公今显贵，竟能不骄？”孙曰：“能谄人者能骄人，吾不能谄，又何能骄？”人之谄且骄者，深恶而痛绝之也。
孙名宝琦，浙江杭县人。以荫生官部郎，历阶四品京堂，充出使德国大臣。任满还朝，简署山东巡抚，旋真除。入民国为熊内阁外交总长，熊去位，代之为国务总理，仍兼外长。未几并辞，任审计院院长，移任财政总长，再移税务处督办，尝被推为招商局、汉冶萍公司董事。盛宣怀、杨士琦先后卒，继杨为招商局总董，继盛为汉冶萍公司总董。
杨味春有男子八人，尝诫之曰：“唯德为能悠久，一切智慧魄力不足恃也。”众唯唯。
杨见前。长子名毓璋，次名毓、毓珂、毓泉、毓、毓莹、毓瑗、毓ロ，诸人事略另详。
赵智庵尝误呼陈宦为宦，闻者皆匿笑，俄顷悟曰：“二安口拙是一缺点。”
赵名秉钧，河南汝县人。由县尉历保至道员，指分直隶，充淮军营务处统领、天津保定巡警总办，从容擘画，规模井然，成绩几冠全国。巡警部创立，以项城之荐得为右侍郎，易民政部，仍旧职。戊申项城开缺回籍，秉钧亦以原品休致，养晦津沽，以书画自娱。辛亥项城组织内阁，首荐为民政大臣。入民国，历任内务总长、国务总理、直隶都督。
张小帆曰：“用人之道无他，信赏必罚而已。有功不赏则解体，有罪不惩则益肆。”
张名曾扬，直隶南皮人，甲戊进士。由翰林外任山西雁平道，擢福建按察使，晋布政使，移四川，授山西巡抚，调浙江巡抚，再调江苏巡抚，未之任，乞病归。民国政府屡征不起。
王石琴尝语诸子曰：“吾之不偶于时，性为之，亦命为之，但内省非吾疚者亦何恨？”
王名煜，福建闽县人。举人，官知县。
熊健庵对邓子通曰：“观人极难，不可轻加毁誉。一席之议论或有可取，善其人一时之言则可，以此概其人之生平则不可。”
熊名升恒、邓名通，均湖北黄冈人。
徐佛苏尝曰：“中国势不能不革命，革命势不能不共和，共和势不能不亡国。”虽一时愤激之言，而爱国热忱溢于言表。
徐名佛苏，湖南长沙人。留学日本，卒业师范学校，尝为《新民丛报》编辑。民国以来，为《国民公报》主笔，其师梁启超荐于政府，被任为政事堂参议。
伍秩庸对狄楚青曰：“近日心中悟得一妙理，凡人之害我者决不可存报复之心。此心一发必有所着，环空一周，此毒仍射于吾身，无异自杀。”狄曰：“此义微妙，非公不能道。”
伍名廷芳，广东南海人。留学美国，得法学博士，仕清历官至外务部右侍郎、出任美国钦使。民国肇建，以功授勋一位。六年，任外交总长兼代国务总理。着有《民国图治刍议》。狄名葆贤，江苏溧阳人。少承家学，工书善画，以创设时报馆、有正书局有声于社会。着有《平等阁笔记》、《平等阁诗话》。
政府稽勋，凡有功共和者，量功之巨细，分赏之等差，授张啬庵以勋二位。张闻报辞曰：“未知所以为民也而忽有位，未知何以慰民也而忽有勋。”
张见前。
政府授黄陂等三十人嘉禾章或文虎章，独汤蛰仙辞不受。或曰：“公得毋沽名钓誉耶？”汤曰：“与使君子窥其罔耻，甘令小人笑其沽名。”
汤见前。
建都议起，南北殊言，章太炎有五害之书致参议院，反复辩论，利害昭然。
章见前。其书略言：“颇闻坚守金陵者，谓燕京有使馆炮台之险、亡清污俗之余，徙处南方，非独避危就安，亦以涤瑕荡垢。不悟政纪修明则旧污自化，衅非自取则攻具无施，此二者不足以成迁都之说。今复举利害较之，中国幅员既广，以本部计燕京虽偏在北方，以全邦计燕京则适居中点，东控辽沈，北制蒙回，其力足以相及，若徙处金陵，威力必不能及长城以外，其害一也。北方文化已衰，幸有首都为衣冠所辐辏，足令蒸蒸不变，若徙处金陵，安于燠地，苦寒之域必无南士足音，将北民化为蒙古，其害二也。逊位以后，组织新政府者当为袁氏，若迫令南来则北方失所观望，日露已侵及东三省而中原又失重镇，必有土崩瓦解之忧，其害三也。清帝尚处颐和园，不逞之徒尚思拥旧君以倡乱者非止一宗社党也，政府在彼则威灵不远，足以镇制，若徙处南方，是纵虎兕于无人之地，岂独乱人利用其名，蒙古诸王亦或阴相拥戴，是使南北分离，神州幅裂，其害四也。交民巷诸使馆，物力精研，所费巨万，若迫令迁徙，必以重资备偿，民穷财尽之时而复糜此巨帑，其害五也。今北方诸议者或思改宅天津，其实犹不如仍旧，而况金陵南服偏倚之区，备有五害，其可以为首善之居哉？谋国是者当规度利病，顾瞻全势，慎以言之，而不可以意气争也。若曰南土为倡义根本，必不屈就北方，是乃鄙夫倔强之谈，岂足数于大君子之前乎？纵依是说，则倡义之始实在武昌，又不应以金陵为宅矣。或言南中少吏，自愧轻材，以为建宅北方必被淘汰，由保图禄位之心，腾其鼓簧以挠大计，明知大势不可更改也，强与支拄以延双方调洽之期，一日服官则一日沾沾自喜，初不虑民生之日瘁、外患之相乘也。窃以号称志士，热中患失亦何至是？然以今日仕途混杂，不能无浮竞之徒私相煽惑，诸君子职在建言，讦谋定命，岂忘国家久安之计而徇朋友利禄之情？吾以为必不然矣。”
汤蛰仙既辞浙江都督，袁总统器其才，聘为公府顾问。汤辞曰：“竞利固属小人，贪名亦非佳士，若误啖殷浩之虚名，转致樊英之失据，浇竞将沿成风气，秽浊更不减胜朝。舆论向背乃属耳目，甚不愿共和前途或自某败坏。”其迹似亢，其诚可悯。
汤见前。
民国成立，百度维新，于晦若拟一联悬于户曰：“男女平权，公说公有理婆说婆有理；阴阳合历，你过你的年我过我的年。”见者以为隽语。
于名式枚，广西贺县人，庚辰翰林。入李合肥幕，笺奏多出其手，由四品京堂授广东学政，充出使欧美考察政治大臣，归授吏部右侍郎。入民国，政府授为参政，辞不受任，旋卒。
黎黄陂促樊云门赴鄂省长任，樊请宽限三月，黎再催曰：“微论九十春光，视荫不及，即此一日三秋，已不胜东山苍生之慕。”
黎见前。樊名增祥，湖北恩施人，丁丑进士。授庶吉士，散馆后选授陕西渭南县知县，鹿传霖抚陕、荣禄将军西安均器之，疏荐其贤，以卓异召对称旨，记名以道府用，授安贤凤颍道，擢陕西按察使，晋布政使。因案褫职，再起为江宁布政使，一度护理两江总督。民国元年，授湖北内务司长，未之任，晋民政长，亦辞不之官。四年入京，就参政院参政。着有《樊山全集》。
徐班侯官户部，联军之乱，有译者导德兵入宅，曰：“你南方人，有无金子？”徐以指画桌曰：“京字是一点、一横，一张大口，一个小人的小字。”译者大笑，导德兵退去。
徐见前。
金病鹤中年多病，其前室周氏谓曰：“病鹤‘[1234]’之病字上去一点，则‘无一点病’矣。”金喜其语隽。周殁，自署曰“[1234]鹤”。
金名鹤翔，江苏常熟人。
杨渭叟曰：“读书达理方知惭愧，读书多方多知惭愧。鲜读书未必知惭愧，不读书断不知惭愧。”
杨见前。
章太炎致书袁总统，论治术云：“以光武遇赤眉之术解散狂狡，以汉高封雍齿之术起用宿将，以宋祖待藩镇之术安慰荆吴。大端既定，然后政治可施。当法纪之未成，惟人才为亟务，徇故吏则不才者任事，安反侧则无赖者入官，殊途同归，皆以紊政。夫变革之世贵斤弛才，兴作之时尚精白士。”袁答曰：“至理名言，亲切有味。”
章见前。
袁项城创设参政院，罗致遗老为参政。有士面诘之，袁曰：“汉之良相即亡秦之退官，唐之名臣即败隋之故吏。政治不能凭虚而造，参政责任綦重，非富有经验者不理。”士无以难之。
袁见前。
杨虎公等创立筹安会，主张君主立宪。汪荃台致书反对，有七不可之说，恺切详明，阐发尽致，或曰是其子荣宝之手笔。
杨见前。汪名凤瀛，江苏吴县人，拔贡。由部曹外简湖南常德府知府，移长沙府知府。民国为参政院参政。荣宝字衮甫，拔贡生。留学日本习法政，卒业后以七品小京官签分民政部，历官至右丞。入民国，被选为众议院议员，旋被命为比利时公使，调瑞士公使。着有《清史讲义》。其反对君宪书略云：“不佞自辛亥以来每与知交窃议，以为治今日之中国非开明****不可，共和政体断非所宜。及见元、二年各省大吏之骄蹇，国会议员之纷呶，益觉前言之不谬。然就目前时势论之，断不可于国体再议更张以动摇国脉，其理至显，敢为执事缕折陈之。自上年议订新约法，采用总统制，已将无限主权尽奉诸大总统，凡旧约法足以掣大总统之肘使行政不能敏活之条款悉数铲除，不复稍留抵触之余地，是中国今日共和二字仅存国体之虚名，实际固己极端用开明****之例矣。夫谓共和之不宜于中国者，以政体言也，今之新约法总统有广漠无限之统治权，虽世界各君主立宪国之政体罕与伦比，谈欧化者岂无矫枉过正之嫌？顾自此制实行后，中央之威信日彰，政治之进行较利，行政渐归统一，各省皆极其服从，循而行之，苟无特别外患，中国犹可维持于不敝。兹贵会讨论之结果，将仍采用新约法之开明****乎，则今大总统己厉行之，天下并无非难，何必君主？如虑总统之权过重，欲更设内阁以对国会，使元首不负责任乎，则有法国之先例在，亦何必君主？然则今之汲汲然主张君主立宪而以共和为危险者，特一继承问题而已。顾新约法已定总统任期十年，且得连任，今大总统得为终身总统已无疑义，而继任之总统可用尧荐舜、舜荐禹之成例，由今大总统荐贤自代，自必妙选人才，久符物望，藏名石室则倾轧无所施，发表临时则运动所不及，国会选举只限此三人，则局外之希冀非望者自绝，法良意美，举凡共和国元首更迭频繁、选举纷扰之弊已一扫而空，尚何危险之足云？若犹虑此三数人之易启竞争，不知世之名分有定，抑知竞争与否乃道德之关系，非法制之关系，苟无道德，法制何足以闲之？窃恐家族之竞争为祸尤甚于选举，不观明太祖非采用立长制者乎？太子薨，立皇太孙，固确守立长制也，而卒构靖难之变，当日与太祖同时并起之枭雄桀黠已芟无余，与太祖共定大业之宿将元勋亦消灭殆尽，又无敌国外患出而横加干涉，故幸免于亡耳。今则迥非其比矣，而公等必主张君主立宪，何所取义乎？公等既主张斯制，自必期其说之成立、其事之实行明矣，然而公等皆甚爱于今大总统者也，君子爱人以德不闻以姑息，今大总统于受任之初即已遵约宣誓，且屡次宣言决不使帝制复活，其言至诚恺切，亦经播诸文告、传诸报章，为天下所共见共闻矣。往者劳乃宣盛唱复辟之说，天下哗然，群起而辟之，是为谋叛民国之大罪也。今大总统复严申禁令，后再有谈及帝制者罪无赦，诚以今大总统为民国元首，受人民委托，信誓旦旦，为民国永远保存此国体，礼也、义也。孔子曰：‘自古皆有死，民无信不立。’果使于今大总统任期以内而竟容君主政体之发见，致失大信于天下，悖礼伤义，动摇国本，一不可也。民国元、二年孙文、黄兴辈之谋乱，即借口于今大总统有回复帝制之阴谋，全国人民确信今大总统之誓言，并无此意，故群曰孙黄为乱贼。今忽于大总统任期内而见大总统亲信之人有君主政体之讨论，是为孙、黄辈实其诬言，天下皆将服孙黄辈有先见之明，顿长其声价，增其信用，是不啻代孙、黄洗其谋乱之罪，俾死灰得以复燃，二不可也。吾国旅居各国之侨民不下数千万，莫不醉心欧化，以独裁帝政为不然，故前清末造孙、黄辈倡言革命，华侨倾资相助，冀其有成，迨民国成立，咸欣欣然有喜色，相率回心内向，一旦见祖国复兴帝制，是大失数千万华侨之心理，不啻推而出之，使为孙、黄之外府，隐助以无限之资财，三不可也。优待条件许清室保存帝号，正以民国国体已更，无复嫌疑之可虑，故听其袭用尊称耳。假使民国复行帝制，则域中断不容有二帝，势必削清帝之尊号，寒满族之人心，且清皇室近居宫禁，即不免逼处之大嫌，逸出范围，虑或为奸人所利用，设有佥壬从而间之，为德不卒，势非获己而予人口实，恐天下从此多事矣，四不可也。近来各省水旱偏灾，区域至广，京鸿遍野，安集无资，而公家以财政奇艰，不得不厚增赋税，繁征苛敛视清末有加，咨怨之声已所难免，然每征一税、设一捐，地方官恒召士绅商会，告以今为民国，国有所事责皆在民，担负虽增，譬如自出己财以办家事，彼绅商心虽不愿，而无说以为抵拒之资，不得不俯首以从，今若回复帝政，彼习闻帝制者私国为一家之产，则观念顿易，此后再欲增重人民负担，私怨有归矣，怨愤不平之气郁结于中，如积薪之蕴火，遇有枭桀鼓而煽之则一发不可复遏，借燎原之势，扬伐叛之名，荼毒生灵，靡知所届。明季饥民迫为流寇，卒亡其国，可为殷鉴。即使重烦兵力幸，而以私天下之故残杀同胞至无算数，天道好生，必有尸其咎者矣，五不可也。今日在朝诸彦罔非清室遗臣，正以国为民国出而为国服务，初无更事二姓之嫌、屈节称臣之病，故一经劝驾相率来归耳。设改为君主政体，稍知自爱者名节所关，天良难昧，势必洁身引退，相与遁荒，其留而不去者，贪荣嗜利劣庸鲜耻之徒必居多数，此曹心理视仕宦为投机事业，势盛则争先推戴，势衰则出力排挤，彼且不爱其身，尚何爱于国，更何爱于君？使当国者但与此辈为缘共图治理，不独安无望，抑且危险实多，六不可也。中国积弱，对外无丝毫能力，入民国后军队增多于前，而上次日本对我破坏中立横肆要求，我惟屏息吞声不敢稍与抵抗，情见势绌，无可讳言。今我忽无事自扰，谋更国体，际此欧战相持，爱我者或不遑东顾，而忌我者则虎视耽耽，惟恐我国之晏安无事，不先与谋，事必无幸。苟欲求其同意，非以重大权利相酬足餍彼欲，殆不可得，无端大损中国而厚利外人，而谓中国人民对于此等行为果皆翕然意满乎？即不出此，彼或以国体相同之故，佯与赞成，观衅而动，但使我于国体变更之际，地方稍有不靖，彼乃借词干涉，别有所挟，以兵力临我，人心向背正未可知，公等当此，将何以为计乎？七不可也。”
严范孙被命为教育总长，坚卧不起。政府叩以用人问题，严对曰：“任官惟贤，当求与时势适宜之人与之图治。”
严见前。
杨泗州为政事堂左丞时，或叩以用人问题，杨曰：“余主张新旧人材兼收并容，盖旧人所长在有经验，处事镇静，若能持大体而遇事敢为，负有朝气，亦须让新人材一步。但纯用新人材不免偏于急进，致纷更过度，不适国情；反之，纯用旧人材，亦必由停滞而入于腐败。”
杨见前。
袁总统属意杨皙子为教育总长，杨坚辞，袁曰：“君薄部长不为耶？”杨对曰：“教育闲曹，吾愿帮忙，不帮闲。”
袁、杨见前。
易实甫闲居日下，贫不能自存，其乡人袁[1234]庵与之善，问：“君能屈志小就否？”易对曰：“枯鱼入水，岂遑择流？穷鸟奔林，乌暇问木？”遂荐为印铸局参事。
易名顺鼎，湖南龙阳人。由进士官道员，历任广西太平思顺道、右江道、€南临安开广道、广东钦廉道、广肇罗道、惠潮嘉道，自称为六道者是也。幼能诗文，有神童之目，着《哭厂集》，有四魂七生之说，识者笑之。入民国为印铸局参事，两权印铸局局长。
杨星川寡交游，客讶问之，杨曰：“交不贵多，得一人可胜千百人。予生平知己，杨季子一人而已。”
杨名毓泉，安徽泗县人。毕业京师译学馆，钦奖举人，以七品小京官指分外务部，充出使法国大臣随员。民国历任铁路银行要差，现任审计院核算官。杨名敞，湖南湘潭人。京师译学馆毕业，钦奖举人，以道员分省补用。入民国，充汉口商埠督办公署委员、中日实业公司秘书。
伍博士与黎黄陂相见，黄陂问外交人才，伍以子朝枢对。黄陂微笑曰：“君不及他人而先举令嗣，得毋有私乎？”伍曰：“昔者晋侯求贤，祁奚举其子午，讵今人之不逮古人耶？”黄陂颔首。
伍、黎俱见前。朝枢字梯云，广东南海人。留欧习法律，民国元年任湖北外交司长，旋辞职，被举为众议院议员。三年，任政事堂参议。四年，兼外交部参议。五年，权外交次长。
尹太昭在宴会中对客自负曰：“乃公诚东亚一怪杰也。”胡文澜在座，摇首朗言曰：“见怪不怪，其怪自绝。”一座哄然。
尹名昌衡，四川彭县人。日本士官学校毕业生，历充陆军管带。辛亥起兵，杀四川总督赵尔丰，自称都督，未几，政府正式任命之。旋调任川边经略使，以事为人所劾，项城令入觐，既抵京，数案俱发，竟入囹圄。蜀京官有与莫逆者力救之，得免于死，后移禁江宁，日伏案着书，成文数百篇，曰《尹氏丛书》。苏督李纯颇善待之，以厚帑聘为顾问。尹被酒大言曰：“是戋戋者，不足当乃公一醉。”李闻而哂之，知无异志，以其状达政府，遂复自由矣。胡名景伊，四川巴县人。毕业日本士官学校，归为成都武备学校教习。锡良督滇，耳其贤，委充督练处参议兼讲武堂总办。与藩司沈秉坤甚契，及沈擢广西巡抚，荐为混成协统领官。辛亥弃职归蜀，未几，代尹昌衡为四川都督，内调将军。
秦宥衡上书袁项城曰：“可大在任贤，非修近何以召远？可久在同利，非节用何以裕民？大治无刑，刑不用也而不可以一日跻；大乱无教，教不行也而不可以当年止。”袁答曰：“名言谠论，敢不拜嘉？”
秦名树声，河南固始人，丙戌进士。官工部主事，以御史记名授€南曲靖府知府，调€南首府，擢迤南道，晋按察使，调广东提学使。入民国，就清史馆之聘为纂修，袁项城亦聘为公府顾问。
蔡松坡有言：“善用兵者胜败决于未战之先，比及干戈相见然后以争胜负，亦已晚矣。”或问何以决于未战之先，蔡曰：“民心之向背、地势之得失，此胜败之大原因，未战之先已可见及。若夫军旅之多寡，器械之利钝，何足道焉。”
蔡见前。
柯凤孙辞参政，人问之，柯曰：“政出多门，何参之有？”
柯名劭忘，山东人。翰林院编修，外任贵州提学使。民国三年，授参政院参政。
唐赓为贵州都督，年方二十三，有客谓唐曰：“君年逾冠已膺疆寄，洵古今罕见。”唐曰：“甘罗为秦上卿年甫十二，余视之有愧色矣。”
唐名继尧，€南会泽人。留学日本士官学校，毕业归，充陆军管带官。辛亥以平黔乱功被任为贵州都督，蔡锷乞病，荐唐自代，移云南都督，旋改任将军，督理军务。丙辰之役，众推为军务院抚军长，俨然西南首领也。
康心孚创《雅言》杂志针砭政治，旁及文学，有警语曰：“民意者，民当自言，无待代言。吾所言者即吾之言，初不必假民意以自重。”
康名宝忠，陕西人。自幼能文章，长而肄业日本早稻田大学，卒业归国，充上海《民立报》主笔，旋自创《雅言》杂志，颇风行一时。蔡元培长京师大学，聘为教授，遂入都，积劳而卒。
梁卓如辞币制局总裁，有“以不才之才为无用之用”语，袁总统笑曰：“卓如非不才，总裁实无用。”
梁名启超，广东新会人，举人，康有为弟子。戊戌变法，赏六品衔，充译书局总办。已而祸作，逋逃日本，组织保皇党，设译书社译东西书籍，先后发行《清议报》、《新民丛报》、《国风报》。辛亥归国，袁世凯荐为法郎副大臣，不就，被举为进步党理事，创《庸言》月刊。癸丑，熊希龄为国务总理，推为司法总长。熊去位，速带下野。政府创币制局，任为总裁，以无所事事辞职，授参政院参政。项城称帝，反对甚烈，潜入广西说陆荣廷举兵反抗，佐岑西林治军肇庆，任都参谋。丁巳参赞段祺瑞平复辟之乱，授财政总长。生平着述甚富，销行最广者曰《饮冰室文集》。
饶宓僧管湖北民政，尚得民心，以黄陂去志坚决，虑继者或难共事，三呈辞职，不报，乃曰：“子房之封大邑，既非素心；买臣之守故乡，尤多惭德。”政府知其不可留，准之。
饶名汉祥，湖北广济人，举人。以盐场大使分福建，充提学使署科员。入民国，任湖北都督署秘书，晋秘书长，授内务司长，擢民政长，旋任参政院参政。黄陂正位，任为公府副秘书长。
潘兰史、况夔生夜坐闲谈，潘曰：“吾粤之某某实人妖。”况曰：“非人中之妖，乃妖中之妖。”潘曰：“何谓？”况曰：“妖由人兴，人能驱妖，妖必不敢露形。妖与妖竞，人不惧妖，妖又何能作祟？”
潘名飞声，广东南海人，举人。尝任教授于德京柏林，所入甚丰。归国后侨寓海上，已而自筑屋以居，曰剪淞阁。工诗。况名周颐，广西临桂人，举人。内阁中书，尝佣书上海商务印书馆，着《眉庐丛话》、《蕙风{移}笔记》等书。
黎黄陂以副总统兼领鄂督，叠辞乞退，其言曰：“追随钧座，长听教言。汲湖水以澡心，撷山云而炼性。幸得此身健在，皆荷解衣推食之恩。倘遇边事偶生，敢忘擐甲执兵之报？”袁总统报之曰：“虽元老壮猷，未尽南服经营之用，而贤者久役，亦非国民酬报之心。勉遂谦怀，姑如所请。”
黎见前。
袁总统屡征康长素，康坚不起，袁以词致之曰：“京洛故人，河汾弟子。咸占汇进，宏济艰难。爱国如公，宁容独善？”康答曰：“问道求贤，三征未已。猥以衔恤，未酬隆情。情岂忘于忧国，而创深巨于思亲。”
康名有为，广东南海人，乙未进士。授工部主事，尝上书光绪言变法图强，翁同疏荐之，称其才胜己百倍。召入觐，令在军机章京上行走。戊戌政变，慈禧大诛党人，乃遁之日本，渡太平洋，遍游欧美诸洲，成《十一国游记》。共和建立，还国，项城屡征不起，着书自娱。丁巳与复辟之谋，人问之，则曰：“吾固保皇党首领，保皇即保清，是以主张复辟也。”
程雪楼尝临常州天宁寺，指一沙弥曰：“和尚何以不应有发？”沙弥曰：“为除烦恼而做和尚，岂能不削去三千烦恼丝？”因问程曰：“公亦和尚，何以有发？”程曰：“余万念都泯，不觉烦恼，虽做和尚而烦恼丝可去可不去。”
程见前。
梁星海以书报吴子修云：“门外大雪一尺，门内衰病一翁。寒鸦三两声，旧书一二种。公谓此时枯寂否，此人枯寂否？”吴曰：“趣人趣语。”
梁名鼎芬，广东番禺人。翰林院编修，以知府指分湖北，荐授汉阳府知府，移武昌府知府，擢汉黄德道，晋按察使。张之洞最宠信之，独揽大要，同官咸侧目，一时物议沸腾，不安于位，开缺以三品京堂候补，自是不复起矣。鼎革后，宣统师傅陆润庠殁，继其任，兼崇陵陵工大臣。旋卒，清谥曰文节。吴名庆坻，浙江杭县人，丙戌翰林。授编修，历任外省学政，授湖南提学使。
李仲轩游西湖，止息杨氏别墅。浙江将军朱介入诣谒，称呼曰“大帅”，李曰：“胜朝督抚例称大帅，清亡，帅何有？君为疆吏，不应作是称。余系平民，岂愿闻斯语？”朱大惭。
李名经羲，安徽合肥人。以优贡纳粟为道员，授四川永宁道，丁艰开缺。服阕，授湖南盐法长宝道，擢按察使，晋福建布政使，移云南，擢€南巡抚。因事革职，再起为贵州巡抚，调广西巡抚，乞病归，宣统初起为云贵总督。入民国，尝为政治会议主席，授审计院院长，未之官，旋授参政。项城称帝，封嵩山四友，经羲其一。六年，黄陂罢免国务总理段祺瑞，以之继任，抵任甫三日而复辟之祸作矣。朱名瑞，浙江海盐人。南京武备学校卒业，以道衔充安徽督练公所提调，旋充浙江陆军第二十一镇管带。鼎革后，浙江都督汤寿潜委充警卫队管带，朱自请统兵援宁，乃率劲卒三千往，既捷，以功任第四军军长。汤退，蒋尊簋继任，未几蒋亦辞，遂授浙江都督兼民政长，改任兴武将军。袁氏僭号，西南诸省纷纷兴师，浙军亦蠢蠢欲动，朱对众曰：“余受恩深重，宁自辞职，不能反抗。”众怒，欲杀之，竟踉跄逃沪。
章太炎被禁京师龙泉寺，袁项城虑其以文字煽乱，欲杀之，内史监阮斗瞻谏曰：“武读骆宾王之檄布，犹许为人才；燕王受方孝孺之口诛，尚欲其不死。章之文章学术不可多得，无罪而戮之，公之智岂下于燕王、武乎？”袁动容，乃止。
章、袁俱见前。阮名忠枢，安徽合肥人。以道员指分北洋，入袁项城幕，晋四品京堂，旋授顺天府府丞。入民国，为总统府秘书，擢秘书长，改任内史监。
俞恪士结庐圣湖，以年来花柳剪伐日少而西式楼阁益多，笑对客曰：“西子虽趋时作欧美装束而丰韵犹存，洵不愧绝世佳人。”客莞尔。
俞名明震，京兆大兴人。由翰林官道员，晋授甘肃提学使，权布政使。以诗名于时，着有《觚庵诗集》。
杨晴川喜读小说，或目之为书痴，杨曰：“小说之佳者，能使人泣为之破涕，忧为之解颐，行坐为之忘寝食。”
杨名毓泉，安徽泗县人。毕业京师译学馆，钦奖举人，以七品小京官分大理院。入民国，为交通部主事，辞职入中国、交通两银行，旋继孙多森为中日实业公司专董。吕调元在皖省长任荐其才，以简任职交国务院存记。
客问李季皋曰：“迩日往来者都是何等人？”李曰：“闭门谢客，拥书自乐久矣，朝夕往来于室者，一猫、一犬耳。”
李名经迈，安徽合肥人。以一品荫生授工部员外郎，擢郎中，晋四品京堂，充出使比利时大臣。任满返国，授河南按察使，移浙江按察使，超权民政部右侍郎。
袁项城既杀王治馨，会将军陆朗斋入谒，袁问曰：“尊容何故消瘦甚？”陆对曰：“兔死狐悲，唇亡齿寒耳。”袁色变。
袁见前。陆名建章，安徽蒙城人。毕业北洋武备学校，积资保道员，授广东雷州镇总兵，移甘肃凉州镇总兵，再移山东曹州镇总兵。入民国，授陆军中将，充京师军警执法处处长，已而以将军督陕西军务。丙辰之役，师长陈树藩举兵攻之，遂走京师。

[book_title]●卷二　 ◎政事
赵劲修为蓬州牧，事必躬亲，案无留牍，客顾之曰：“吾见牧令多矣，未见如君之勤政爱民者。”劲修微笑曰：“今之一行作吏，百里专城，兀然高踞民上，其精神多役于酬酢，以为陟阶之捷径，故大都吏治废弛，民生憔悴。予亦人民，民心即我心，民事如己事，作官何止十年，但知谨守三字曰清、慎、勤。”
赵名金鉴，江西宜春人。丁酉拔贡，朝考列一等，以知县指分四川，历任蓬州、大邑、灌县，以平匪功擢道员，授€南腾越镇总兵。入民国，隐居深山，项城屡征之不起也。工诗，字亦劲秀。
樊樊山历官陕西宜川、渭南诸大邑，嫉恶如仇，听讼明决，有仲由折狱之长，杂曼倩诙谐之笔，良善有所劝而无情者不得尽其辞，凡对薄公庭莫不相悦以解，世比之海刚峰、陆稼书。
樊见前。
裴伯谦为番禺县知县，前令积盗劫案凡五十，裴甫受事，广州守谓之曰：“倘能先破其二三，论功亦匪细矣。”裴对曰：“治盗乃令之责，一月为期，即全获亦不难。”守殊不信。甫廿日，累搜得盗巢，人赃并获。盖裴化装溷入匪中，探其实然后破其穴，一网而尽擒焉。守击掌叹曰：“古之龚、虞无斯才也。”
裴名景福，安徽霍山人。以名进士为宰东粤，屡任剧邑。其任南海时，总督岑春暄严疏劾罢之，遣戍新疆，未几放还。入民国为安徽政务厅厅长。工诗文，刊有游记、诗集。
杨味春守山西平阳，有巨贾自塞北满载而归，其妻启箧，取珍品数事以与女而以被盗绐贾。贾莫信，侦探多日不能得，遂以被盗控诸县。令不察，传嫌疑者数人至，严刑拷问，卒诬服，问赃物，姑对曰已售去矣。谳定，以文达府，杨震怒，斥令昏愦，委员详查得其实，传贾及其妻女亲讯之，一鞫而服，郡人以为神。或问之，杨曰：“此无他，惟审情度理耳。”
杨见前。
王子云令南海，例报狱囚微有错，总督岑云阶召责之。王启曰：“首县烦剧，例禀皆委于刑钱，故时或小误，不及检，各省多如是，非独南海为然也。”岑恚曰：“是岂牧令之存心耶？州县为亲民之官，刑狱乃民命所系，例视而忽之，所失必多。刑狱犹然，其他可想。且妄援稗政，图委卸，是不自振作而甘为俗吏终也。”即日撤惩之。
王名嵩，广西人。岑见前。
袁海观知铜山县，铜山素多盗，盗魁张三里者连群数千，横于江北，县中大猾胥役与根结相首尾，名捕三十年瞠目相向。袁始至，阳纵不问，侦窟穴所在，骤起擒治之，骈戮其徒数十人，一邑讼为神明。
袁名树勋，湖南湘潭人。以知县指分江南，历权高淳、铜山、上海，补南汇，旋以知府分江西，司榷景德镇。刘忠诚疏荐其才堪大用，特授天津府知府，未之官，擢荆宜施道，调苏淞太道，晋江苏按察使，内擢顺天府府尹，陟民政部左侍郎，外简山东巡抚，擢署两广总督，乞病归。民国三年，政府授为参政院参政，未就，旋卒。
袁项城治军畿辅，有营弁入民家食鸦片，袁执而诛之。诸弁纠五百余人，咸称有瘾，罢工，将见袁。袁戒卫卒多备刀索，至则缚而杀之，诸弁旋散去。左右闻之，谓曰：“果来，能尽杀之乎？”袁曰：“惟田横之徒能同死，乌可律诸弁。示怯必来，示威必散。果来，拟尽缚之，按名提问，认瘾者立斩，不认者释之，不过戮一二人，余皆必不认矣。”
袁见前。
沈子以侍郎总裁法律馆，广延中外法学名家为之佐，探微索奥，译成各国法律书数十类，犁然知异同之原与改革缓急之计，废旧律，订新律，纲举目张，循序渐进，删繁补漏，熔旧铸新，历层累曲折而终底于成。佥曰：“子修订法律，革历朝之秕制而主轻刑，采列国之成规以蕲合辙，实伯夷降典以来所未有。”
沈见前。
杨杏城持节渡南洋，稔知侨民久困于外人苛法重税，立与美官和官约蠲苛例，置领事官，设商会，侨情大悦。既返命，力陈侨民忠爱状，并条陈所以维持招徕之道，上嘉纳。
杨见前。
林赞虞由御史出守€南昭通，对众曰：“为政大旨在为民兴利，先为民除害。”治昭通一年，劾贪官劣绅，惩猾吏蠹役，曰：“此四者不除，百姓不聊生。”及为河南巡抚，劾道府以下不职者逾百人，将去，犹劾数十人，曰：“终不留为汴民害。”
林名绍年，福建闽县人，甲戌进士。由翰林官广西道监察御史，简授€南昭通府知府，调补€南府知府，擢迤南兵备道，晋贵州按察使，历€南、贵州布政使，€南、贵州、广西、河南巡抚，民政部左侍郎，仓场侍郎，权邮传部尚书，军机大臣上行走。国复后，隐居析津。子葆恒，举人。以道员指分直隶，一度权提学使。入民国，久于银行界，有才名。
钱铭伯为安襄勋荆道，绝馈遗，亲贤士，严缉捕，兴善举。尝对人曰：“为政贵力行，尤贵尽心。予虽遇事力行，惟恐不尽心耳。”
钱见前。
黄凝斋为定兴令，邑当拳匪乱后，疮痍满目，案牍若山积，凝斋呕喻损瘠，讼无宿留，囹圄为之一空。
黄见前。
曹根荪守山东青州，郡故有驻防满营，其兵米由济南所属各州县折银解府，由府以银易钱，按月支放，岁必与济南各属争折价，月必与驻防各官争米价，利薮所在，官事掣肘。曹曰：“此市道也，何足以治民？”请于抚军，按月以折银尽数转解，满营百余年积弊为之一清。
曹名允源，江苏吴县人，己丑进士。官工部主事，两迁至郎中，外简直隶宣化府知府，调山东青州府知府，再调湖北襄阳府知府，权汉阳，记名以道员在任候补。生平守正不阿，足迹不至权贵门，虽获上得民而内无奥援，故作郡十余年未尝进一阶，清末士大夫中不数数睹也。工诗、古文辞，着有《复庵类稿》八卷、《公牍》四卷、《鬻字斋诗略》四卷。
赵醴泉历任四川富顺、安岳、德阳，奖善惩恶，亲贤远佞，所至狱无罪犯、野无盗贼，治迹为天下冠。
赵名渊，山西河曲人，庚寅进士。以知县分四川即用，历任剧缺，累保至道员。锡良督滇，调充€南防军统领，锡移东三省，复荐为黑龙江民政使，以防疫事为巡抚周树模所劾罢，非其罪也。入民国，政府任为山西民政长，不就。
杨俊卿授淮扬海道，江北水灾，嗷鸿遍野，杨曰：“此应令诸州县办赈，免其流离以治其本；以清江浦流养，杜其南下以治其标。”遂筑厂八十，悉居灾民，积至五十余万人，免厘停征，散米给钱，招徕商贩沿厂市买，俨成村镇，派员驰赴各邑力筹赈抚。经营既定，乃以资遣，众相率而去，去速且尽，舆论比诸北宋富郑公。
杨名文鼎，€南蒙自人，己卯进士。由郎曹致官道员，试用江宁，权淮扬海道，旋真除，擢贵州按察使，移湖北，擢布政使，摄总督，晋授湖南巡抚，调陕西巡抚。
胡琼笙宰弥勒县，二十八寨有积盗，三年易八令不能治，胡至，告戍将曰：“请兵捕讨，寇得为备，今出不意往，可破禽也。我先行，君继之。”戎服佩刀，夜袭，禽诸盗斩之，一县肃清。
胡名国瑞，湖南攸县人，举人。大挑知县，分发€南，屡任州县，补平江令。国变后未几，投井死。
沈子钧铨授桃源县训导，或谓：“君学官无以自见，盍弃之？”沈曰：“官不负人，人自负官耳，天下安有不能举之职哉？”比抵任，召邑中知名士，辟精舍，讲学其中，所造就綦众，张蔚西学行卓卓，其一也。
沈名保衡，江苏武进人，举人。由桃源县训导晋阶知县，分发安徽，屡管税务，有贤声。着有《穆堂诗文集》、《穆堂诗话》。张名相文，江苏桃源县人。众议院议员。
沈淇泉督学关中，裁宏道、味经、崇实三书院，创宏道大学，罗致中外新书，纂为提要，授诸生循途讲习，三辅风气为之开化。沈召耆老而告之曰：“予知无不为，为无不实。”去之日，父老士女攀辕遮道者倾城空巷而来，有送至百里外而犹不忍去者。
沈名卫，浙江嘉兴人。翰林院编修，出督陕西学政。入民国，为国史馆编纂。
杨蔚霞先后令无锡、崇明，为治清峻，深得民心，接僚佐和蔼多厚德，事上官鲠直捐顾忌，合则尝画策，不合必力争。崇明地居海滨，俗开化，不劳而理。去之日，老弱夹道欢送，同声叹曰：“安复得此贤令尹。”
杨见前。
严子猷守福宁十有七年，移汀州，戒装，耄弱依依遮祖道，争言：“仁侯临我久，比翁妪之狎子姓，今弃我，奈何？”多泣下者。
严名良勋，江苏吴县人。卒业广方言馆，以主事擢郎中，佐吴赞诚治福建船政，以劳绩保知府，简授福宁府知府，调汀州，再调泉州，三调权福州。子家炽，累官至广州府知府，擢权巡警道。入民国，任广东财政厅长，两任湖南财政厅长。
劳玉初宰吴桥，居官广明，奖学劝农，惠工守法，息交涉，利交通，百废俱举，时称畿辅第一循吏。
劳名乃宣，浙江桐乡人，甲戌进士。以知县分直隶，历权清苑、丰润，除吴桥，内用吏部主事，晋四品京堂，充宪政编查馆参议，出为江苏提学使。民国三年，政府授为参政院参政，力辞不就。
刘春霆镇守川边，尝短衣策骑，出巡郊外。一日，捕盗黄水河，腰腿皆伤，死守弗退，卒歼厥渠魁，胁从亦尽毙，贼众戏呼曰“刘拼命”。
刘名锐恒，四川涪县人。由士卒累官至副将，擢€南临元镇总兵，晋€南提督。民国三年，起为川边镇守使。
王聘三布政中州，事无洪纤皆委曲周详，接僚属细语温温，视若子弟。某令，材士也，无罪夺官，王察其实，力请于抚军复之。抚军曰：“令即予罢劾，胡可出尔反尔？”王正色曰：“是非不明，进退无据，则贪官负高名、贤吏蒙冤抑，为上官者讵可不详审耶？”抚军大有愧色。
王名乃征，四川中江人。由翰林官御史，有声谏垣，出守江西抚州，诸疆吏交章荐其贤，遂以道员存记。载沣摄政，以素器其人，立擢为湖南岳常沣道，再擢江西按察使，未之官，三擢顺天府府尹，出为湖南布政使，调湖北，抵任未一月，护湖广总督。自知府摄兼圻为期甫数月，清代所罕见也。总督瑞澄抵任，与之政见不合，乃移任贵州布政。鼎革后，家于海上，自称“潜道人”，鬻医自活。
庚子之乱，慈禧后方弄权专政，召百官入觐，谕各摅所见。朱古微越次奏曰：“皇太后信奸党，恃乱民以敌外国，今祸在眉睫，乃欲逐众匪，不知属意何人办此重大之事？”慈禧曰：“董福祥可靠。”朱曰：“董福祥老奸巨猾，断不可恃。”慈禧正色厉声曰：“尔何姓名，何官职？竟胆大乃尔！”朱曰：“臣为侍读学士朱某，心所谓危不敢不告，刀锯斧钺乃所不辞。”及退，慈禧犹怒目送之。
朱名祖谋，浙江吴兴人，癸未进士。授编修，陟侍讲，历阶侍读学士，晋礼部左侍郎，出任广东学政。乞病归，结庐吴门，日以诗词自遣。宣统三年，授弼德院顾问大臣，辞不就。工填词，世无其匹，着有《强村丛书》，详见“文学”门。
赵芝珊为宁夏府知府，时陇上驻军什九皆回人，故提督董福祥之旧部也，董拥资逾千万，私储军械无算，政府深引为虑。赵莅任，向其子若孙晓以利害，众感悟，尽献藏甲，且报效巨饷，群疑遂释。总督升吉甫专疏称其才，曰：“今之庞士元也。”
赵名惟熙，江西南丰人，庚寅进土。授编修，先后任陕西贵州学政，旋以京察一等简甘肃宁夏府知府，擢巡警道，权布政使。辛亥兰州兵变，以平乱功被举为都督，旋政府特授陆军上将衔，任为甘肃都督。未几，开缺留京，充政治会议议员，继授参政院参政。升见前。
朱子乔统奉天巡防军驻锦州，时日俄战方烈，避兵者麇集其境，于乔日夕策骑指挥诸军，巡视获匪，便宜斩之，一境安谧。将军赵次珊得报震怒，以文申斥曰：“此何等事竟不禀命而行乎？”子乔答曰：“治匪贵神速，则便宜行之亦何罪？”
朱名庆澜，浙江绍兴人。以知县历官至道员，充奉天巡防军统领，旋随四川总督赵尔巽之蜀，擢四川陆军统制。民国任黑龙江都督兼民政长，改授镇安右将军，督理黑龙江军务。乞病去，起为广东省长，任事未久，又辞职。出巨资兴办实业，尝从南通张謇游，颇着成效云。赵名尔巽，山东泰安人，甲戌进士。授编修，充湖北乡试主考官，补御史，出任贵州安顺府知府，调贵阳首府，陟贵东道，擢安徽按察使，再擢新疆布政使。丁艰守制，起为山西布政使，护巡抚，调补湖南巡抚，晋署户部尚书，复外任奉天将军，未几，授湖广总督，移四川总督，再移东三省总督。辛亥军兴，众举为奉天保安会会长，以都督名义维持地方。迨南北统一，共和政府成立，袁总统遂授为奉天都督，旋乞病归，起充清史馆总裁，继又兼参政院参政。项城僭位，封嵩山四友，赵其一。
沈思齐以名孝廉令仁和，一日，饥民聚数千人围跪抚院，哀乞救济，声言不得请不去。抚军虑有变，亟召首令，沈单骑至，对众曰：“尔辈无哗，本县已购储米粮将散放，望尔辈明日齐入散放所依次领取。”众闻语大安，纷纷散去。沈入报抚军，抚军曰：“应变之才，吾愧莫如子矣。”
沈名维贤，江苏松江人。以举人试令浙江，历官嘉兴、桐乡、石门、仁和诸剧邑，保知府。入民国，先后任江苏省议会议长、议员。清宣统间宰仁和，巡抚增韫令弹压饥民，思齐事先无所闻，既至，知非空言所能解，乃诡言已购米待放，饥民信之，乃亟将仓中积米数千石散放，而饥民莫能为乱矣。
张金波久官辽东，三十年间驰骋关外，捕贼却敌，排难解纷，抑强扶弱，满蒙羌汉望若神人，有“快马张”之名。家人婢媪举其名以止儿啼，群目为张辽第二。
张名锡銮，浙江杭县人。以佐贰久官湖北，擢知县，累保道员，授奉天兴凤道，因案革职，再起任原缺，权度支使，旋开缺，加副都统衔，充奉军翼长。山西巡抚吴禄贞被刺死于石家庄，继其任。入民国，授陆军上将，为直隶都督，移奉天，改任镇安上将军，督理奉天军务，兼管吉林、黑龙江军务，调湖北，未之官，内任上将军。能诗，着有《张都护集》。
金道坚宰故城，故城民风悍暴，素多逆伦案。有母控其子忤逆有据，金亲鞠讯，尽得其实，大怒，命弁重笞之，立毙杖下。民怀其德而畏其威，相诫无敢犯。
金名永，浙江杭县人。初以知县需次直隶，历任定州知州，安平、故城、邯郸等县知县，所至有声。东督徐世昌闻其贤，调之关外，权宾州知州，擢授新民府知府，移双城府知府，摄奉天巡警道。入民国，为山西内务司长，晋巡按使。
赵芷孙、赵竺垣、江杏村同为谏官，直言极谏，以风力闻天下，时称三御史。
赵名启霖，湖南湘潭人，壬辰进士。授编修，迁御史，以严词弹劾亲贵罢去，起为四川提学使。赵名炳麟，广西全县人，乙未进士。入翰林，授京畿道监察御史，尝罗举京外大吏不法状列诸弹章，以是罢职，旋授四品京堂，充广西铁路总理。入民国，为众议院议员，外任山西实业厅厅长。江见前。
光、宣之交，三御史既罢黜，继起者有胡瘦唐，尤负倔强名。尝愤端方罔利行私，奸贪不法，劾之曰：“论今日疆吏之寄，莫要于南洋；近时大吏之污，莫甚于端方。”疏入，即袱被出都，人问之，曰：“朝贵方袒护端方，余斯举无异自投法网，且归去一觇结果。”以是直声震海内。
胡名思敬，江西新昌人，乙未翰林。授编修，擢御史，以弹劾端方得名。平居好读书，廉俸所入悉购置书籍，捐藏图书数千卷于豫章图书馆。
杨渭叟为嘉兴府知府，有管带董耀庭者，以非罪陷狱，判处有日矣。杨深悉其冤，为文力争于抚院，抚不报，更以情达督部，督据以咨抚，令查明复审，遂出董于狱。一日，阍者入刺，视之，董也，辞不见，固请乃延之入，董叩首呜咽曰：“某久陷冤狱，微公已入鬼矣，再生之德何以报之？”杨曰：“予为官，据法出无辜，职责应尔也。”
杨见前。董名道胜，安徽人。起家行伍，以营官晋管带，隶嘉防营统领部，擢帮统，再擢统领。入民国，为游击队统领，击匪死于召州战地，追赠陆军少将。
朱小笏知秀水县，有内河水师营弁纠合散卒，劫巨商顾姓家，朱得报率队往捕，获数盗，余皆窜去。还署及途，一盗迎面而至，举手作放枪状，朱立下舆，佯曰：“吾知尔非劫案中人，奈何亦欲行凶耶？”盗不虞有他，从容掠舆而过，从弁即执而系之，朱曰：“不一网打尽，后患即在目前。”乃亲诣营，擒行劫之诸弁置诸法，自是终任三年，城内外不复见盗之踪迹。
朱名启凤，江苏宜兴人。以进士即用知县，分浙江，历任仁和、钱塘、秀水诸县，保知府，权杭州府知府，再保道员，改分河南，内调监政院顾问官，记名弼德院参议。入民国，杜门不出。
谭芝云为衡永彬桂道，为治七年，衡永灾旱相继，彬桂亦半岁不雨，四州饥民数十万，求诉于官，诸牧无策以救之，谭叹曰：“是固吾之责。”顿解囊资，然杯水车薪，何济于事？急乞怜鄂湘督抚及汉沪巨商，有得即散放，散放必平均，赖以生活者十人中有八九，众感之刺骨，相与伐石树坊于衡之漾湘门，以志不忘。
谭名启瑞，贵州镇远人，壬辰翰林。授编修，改官道员，指分直隶，授陕西潼商道，移湖南衡永彬桂道，历权劝业道，盐法长宝道、按察使、布政使。入民国，任国史馆纂修。
辛亥军兴，黎宋卿威振江汉，天下向风；林颂亭身先士卒，百战百胜；唐少川舌战群英，心力俱瘁；伍秩庸弭定共和，百折不回；段芝泉首请逊位，威加万乘；汪精卫和会南北，转危为安。国人颂功绩者，佥称此六人。
黎见前。林名述庆，福建闽县人。少年倜傥有大志，尝愤然曰：“男儿居今不学万人敌，顾以文书终，耻孰甚焉。”于是挺身投福建武备学校，既卒业，充南京三十三标一营排长，擢队官，晋三十二标三营管带，改三十四标二营管带，擢统领。辛亥之役，镇江、苏州、杭县、上海联军攻金陵，述庆率镇军直扑天保城，猛战七昼夜，身先士卒，冒矢石以登，克之，众推为南京都督，辞不就。政府稽功，授陆军中将，加上将衔。唐名绍仪，广东香山人。留学美国，精英语，任朝鲜税务委员，结交袁世凯，世凯屡援引之，以县丞累保至道员，授津海关道，旋开缺，晋授三品京堂。议《英藏条约》，差竣，授邮传部右侍郎，出任奉天巡抚。以事使华盛顿，还朝，奉抚已另简人，得以侍郎候补，未几，代徐世昌为邮传部尚书。辛亥军兴，袁项城荐之为议和全权代表，挈随员数十人至沪，南方议和领袖则伍廷芳，主张推翻清室，改建共和，绍仪固醉心西方法制，深表同情，遂交换条件，迫清帝逊位，建中华民国共和政府，举袁世凯为临时大总统。袁既就职，授绍仪为国务总理，以借外资事为国会质问，愤而辞职，有谓是乃袁项城所嗾，绍仪衔之刺骨，反好为仇。癸丑之役、丙辰之役，绍仪以表示反对皆与谋。黄陂正位，任为外交总长，以军人反对，未能之官。伍见前。段名祺瑞，安徽合肥人。北洋武备学校毕业，军事学问冠同侪，袁项城练兵小站，任为教练处总办，历官统制，擢加侍郎衔，署江北提督。辛亥授第二军军统兼湖广总督，联合诸将领电逼清帝宣统逊位。共和成立，任陆军总长，授陆军上将。政府设将军府，授建威上将军，管理府事。一出督鄂，再出督汴，为日皆甚暂。项城僭位，反对最烈，乞病退。及总统制取消，恢复国务院，起为国务总理兼陆军总长，自是旅进旅退。汪见前。
赵烟客为内务部长时，京师兵变，全城鼎沸，各区巡警将列队出而弹压，赵止之，令所有岗位一律退去。或诧问其故，赵曰：“巡警非能与兵战，战则徒令送死，势穷且从而附和之，其祸更烈。俟天晓，此辈必弃械窜散，尔时擒之易矣。”及明，果如臆度。
赵见前。
李秀山驭军严肃，所向秋毫无犯。一弁市布匹，给值不如数，肆主力争之，弁怒，拳击伤其额，适为巡查所见，诉诸李，立置诸法，以头示众曰：“有犯者亦如此头颅。”诸卒战栗，至不敢仰视。
李名纯，直隶天津人。北洋武备学校高材生，冯国璋为小站练兵总办，授之为营官，三迁统领，擢新军协统，晋第六镇统制。入民国，授陆军中将，充第六师师长。二年，授江西护军使，未几，擢江西都督，晋上将。三年，改授昌武将军，督理江西军务。五年，改称督军。六年，移督江苏。九年，授英威上将军、苏皖赣巡阅使，令下甫旬日以手枪自毙，遗书殷殷以国事为念，识者哀之。
马云亭护军宁夏，<耳而>调汉回，毙强苏软，<勹九>商贾还之肆，出帑金二十万散旗为民，输器极械，勖以恒业。军民大和，皆曰“马公活我”。
马名福祥，甘肃固源人。起家武举，历官至阿尔泰总兵。入民国，为宁夏护军使，授陆军中将，加上将衔。
阎百川治军山右，兼管民政，修武备，讲吏事，兴教育，拓实业，革陋俗，三晋治绩冠绝海内。
阎名锡山，山西五台人。日本士官学校毕业生，历任陆军军官。辛亥之役，被举为山西都督，旋政府授为同武将军，督理山西军务，改任督军兼省长。
许隽人巡按八闽，励精图治，筑马路，辟公园，设劝业会，编书报，提倡银行公司诸事业，凡有益民生者几靡不乐为之。尝出巡诸邑，为文以纪之曰《闽海巡记》，一时三山耆宿交称曰：“隽人不愧为目下之良吏。”
许名世英，安徽秋浦人。拔贡，朝考一等，官刑部七品小京官，擢主事，赴日本习法政。徐世昌督辽东，荐为奉天高等审判厅厅丞，旋授山西提法使。民国元年，为司法总长。二年，授奉天民政长。四年，授福建巡按使。五年，任内务总长，移交通总长。
王志襄任山东高密县知事，孙纯斋任直隶定县知事，厉行新政，条理井然，王治绩尤着，一时有两模范县之称。袁项城尝举以诰令全国，谓凡为牧令者应以王为鉴，遂破格擢为京兆尹奖其勋劳。袁殁，黎黄陂继位，孙入觐，黎曰：“子尚屈任百里耶？”立下令授山东省长，欣然曰：“子治定县称模范县，愿子治鲁省亦称模范省。”
王名达，安徽泾县人。以知县官直隶。入民国，为山东高密县知事。袁项城嘉其政绩优良，超擢为京兆尹。孙名发绪，安徽桐城人。随黎黄陂治军湖北，以有功共和授勋五位，充汉口电报局局长。卸职后，愿屈志百里，求黄陂书介绍于直隶省长朱家宝，朱一见欢若生平，委权定县，旋真除。黄陂为总统，超擢山东省长，移山西省长。
庄思缄为审计院长，有某官伪造单据，浮报用途，审查钩稽尽得其破绽，庄咨国务院惩治之。院以其人已辞官，可置弗议，庄坚欲获其人，依法审办而后已。院不理，乃入告总统，虽格不能行而闻者肃然。
庄名蕴宽，江苏武进人。以道员指分广西，授太平思顺道，旋开缺，充防军统领。入民国，元年为江苏都督。三年，任都肃政史。四年，任审计院院长。

[book_title]●卷三　　◎文学
王壬甫文名满天下，一时俊彦之好学者咸折节下之。为文导原庄、贾，骈丽追步颜、庾，诗歌逼近韩、杜，沉着闲雅中露英爽之气。
王名运，湖南湘潭人，举人。尝馆于肃顺、崇恩所，参曾国藩戎幕，落落无所合，出其所学以授门徒，历长成都尊经书院、长沙校经书院、衡州船山书院。夏时抚赣，辟长幕僚，兼大学校总教习。宣统间，湘抚岑春喧以所着诸书奏闻，得旨赐翰林院检讨，晋侍读。入民国，任国史馆馆长。着《湘绮楼全集》、《湘军志》、《论语笺》、《尚书笺》、《礼记笺》、《春秋公羊笺》等书。
樊樊山才思敏捷，下笔千言。其师张之洞七十诞辰，樊尽一日夜之力撰骈文二千余言寿之，有句曰“不嘉其谋事之智而责其成事之迟，不谅其生财之难而责其用财之易”，张阅至此段，掀髯笑曰：“二百年来无此作。”
樊见前。
梁节庵与吴补松至相契，尺笺通问不绝，梁曰：“雪屋孤臣，此心千里。何日良晤，重与论文。”
梁、吴俱见前。
柯凤孙淹赅蒙古事迹，指陈得失，洞中肯，重撰《元史》二百五十七卷，自谓不遗一事、不妄一言。
柯见前。
王益吾博通群籍，着述自娱，法阮元编《续清经解》，仿姚鼐辑《续古文辞类纂》，王湘绮过其庐，并取而读之，曰：“《经解》虽不能抗行芸台，《类纂》或足以比肩惜抱。”王大乐。
王名先谦，湖南长沙人，翰林。授编修，历官国子监祭酒，督江苏学政，晋内阁学士。王见前。
缪筱山博通群籍，贯彻源流，金石、目录之学冠绝海内。
缪名荃孙，江苏江阴人，翰林。授编修，擢四品京堂，充学部图书馆馆长。着有《艺风丛书》。
朱沤尹澹泊寡营，逍遥物外。工倚声，其词熔铸藻采，沉丽俊迈，造端微茫而恰得其分际，自成一家之言。半塘老人谓为六百年来真得梦窗神髓者，其倾倒如此。
朱见前。
马通伯、姚叔节皆渊雅淹博，论者谓马追惜抱、姚法望溪。
马名其昶，安徽桐城人，举人。官学部主事，入民国为参政院参政，着述甚富。姚名永概，安徽桐城人，举人。着有《慎宜轩诗文集》。
杨惺吾淹通宏博，善考证，精鉴别，尤擅舆地、金石、目录，系海内外之望，岿然为东南大师。着书数百卷，晚成《水经注疏》一书，尤竭毕生之力，罗叔蕴推其纠正全氏、赵氏、戴氏之失，创获真谛，当为千载上下绝业，闻者以为然，杨亦据以自惠。
杨名守敬，湖北宜都人，举人。授黄岗县教谕，调黄州府学教授。张文襄督湖广，钦其贤，聘为两湖书院及存古勤成两学堂教习、通志局编纂，举经济特科，选授霍山县知县，不赴，以内阁中书用。尝随驻日钦使黎庶昌至东京，值维新伊始，其国人唾弃旧学书，遂以贱价得之，连船满载而归，日人悟，引为恨事。厥后日人岛田彦桢以十万元购归安陆氏<百百>宋楼藏书，价值数十万金，作《<百百>宋楼藏书源流考》犹述其往事，以为此举聊足报复。甲寅十一月卒，年七十六。着有《水经图》、《水经注》、《楷法溯源》、《历代地理沿革图》、《隋书·地理志》、《禹贡本义》、《日本访书志》、《续补寰宇访碑录》、《丛书举要》、《留真谱》、《钱录》，未刊者不可胜纪。罗名振玉，浙江上虞人，进士。授主事。工考据之学。
沈寐叟研精古学，究心佛典。为文恢丽瑰伟，题跋诸作言人所不能言，发人所未尽发，瞿子玖曰：“秀州文士，前有朱竹坨，后有沈子培。”
沈见前。瞿名鸿机，湖南长沙人，辛未翰林。授编修，出督河南、江苏、浙江、四川学政，任广西、福建乡试正考官，由刑部左侍郎移外务部尚书，兼军机大臣，晋协办大学士。素与岑春煊相善，岑以鲠直揭奕等罪恶，为奕所恶，嗾御史弹劾之，罢去。入民国，授参政院参政，不起。
沈子创设法律学校于京师，育才逾千人，其有异者奖成倍切。教习学生有所质疑，为文以答，娓娓万言，读者叹服。
沈见前。
冯梦华淹通经史，所为诗文宛絮峭丽，情藻兼尽。年臻耄耋犹好学，寒宵暑日咿唔弗辍。
冯名煦，江苏金坛人，丙戌探花。授编修，简授安徽凤阳府知府，擢凤颍六泗道，陟四川按察使，晋安徽布政使。巡抚恩铭被道员徐锡麟刺死，遂继其任。入民国，政府命督办江淮赈务，江苏省长聘修江苏省志，冯曰：“办赈所以救灾黎，修志所以保文献，予皆不能辞也。”
曹君直学问淹博，文章尔雅，精于鉴别古籍，家藏宋元本书籍极多。四方名人时以善本请鉴定，君直考其源流，别其支派，爬梳剔抉，撰为题跋，每一篇出，士林争传钞之。
曹名元忠，江苏吴县人。举人，内阁中书。
陈伯潜博学多才艺，一时名声满宇内。被吏议，家居二十年，四方士大夫航海入闽者必造其庐，饮酒赋诗，流连不忍去。
陈名宝琛，福建闽县人，戊辰翰林。授编修，历官内阁学士，任江西学政。因事降调去，隐居二十年。再起授内阁学士，兼礼部侍郎衔，外简山西巡抚，未之任，开缺以侍郎候补，充宣统师傅。着《强庵诗集》。
陈叔伊工诗，独辟蹊径，句多险刻，淹有眉山、象山之长。在都日，文酒之宴无虚夕，后进如梁众异、朱芷青、黄秋岳皆入贽其门。
陈名衍，福建闽县人，举人。与郑孝胥友善，郑尝荐于张之洞，遂入鄂督幕，旋补授学部主事，乃居京师，兼主讲大学文科。入民国，任福建修志局总纂。着有《石遗室丛书》百卷。梁、朱俱见前。黄名浚，福建闽县人。京师译学馆毕业，任财政部秘书，移佥事。
沈爱苍有《左》癖，作诗文未有不扯ㄎ及之者，以外则施注之《合注苏诗》圈点数遍，动以自随。古体诗才笔自喜，虽用苏法亦不尽然，往往序长于诗，与《梧溪集》、《石初集》、《玉笥集》相仿佛。
沈名瑜庆，福建闽县人，举人，沈文肃之子。由道员累官至贵州巡抚，着有《涛园集》。按《梧溪集》系元末王逢着，《石初集》周霆震着，《玉笥集》张宪着。
郑苏戡以诗名于世，三十以前专攻五古，规抚大谢，浸淫柳州，洗炼东野，沉挚之思，廉悍之笔，一时殆无与抗争。三十以后肆力七言，自谓为吴融、韩、唐彦谦、梅圣俞、王荆公，而多与荆公相近。
郑名孝胥，福建闽县人，壬午举人。以知县佐张文襄幕，累保至道员，擢四品京堂，充广西边防督办，旋授广东按察使，未之官，擢湖南布政使。国变后，鬻书海上，岁入数千金。着《海藏楼诗集》等书。
林畏庐工古文辞，沉酣班、韩者三十年，所作兼有柏枧、半湖之长，陈石遗谓其于阴柔一道下过苦功。
林、陈俱见前。
陈伯严诗学宋人，熔铸万有，气象雄浑，意境沉着，有黄河奔流千里一曲之概。
陈名三立，江西义宁人。以进士官吏部主事，戊戌政变，其父宝箴方抚湘，并革职，永不叙用。家于金陵，日与端方之流评品书画，端将具疏复其官，陈闻而坚辞，高洁匪人可及矣。
张啬庵渊懿简素，有旷世之度，以文章书法名于世。论者谓其书神似刘石庵，诗亦雄放俊峭，肖其为人。
张见前。
桂伯华沉酣内典，妙悟三乘，贞志泊如，不婚不官。久居扶桑，研求梵文精义以拯国，敦诚笃挚，先天下之忧而忧。
桂名念祖，江西九江人，着有《佛学教科书》。其诗能得意忘言，和友一律云：“诗心淡后无奇句，世事谈多有泪痕。与子细寻无味味，共余相喻不言言。当来弥勒终生世，过去巫咸尚理冤。试把十方三际看，铁浑伦亦不须吞。”
曾重伯生有异禀，博览群籍，于世界各宗教学派莫不精研贯彻，有时托之吟咏，微言妙谛回出入表。
曾名广钧，湖南湘乡人。由翰林出守广西，着有《觚庵诗存》。
汤蛰仙工骈散文，在青阳县任，条陈整顿两淮鹾务，娓娓数万言，无不尽之怀。上阅竟动容，诏授两淮盐运使，汤坚辞，陈伯严以诗寄之曰：“飞书万行泪，却聘五湖船。”
汤、陈俱见前。
胡子方自号“诗庐”，诗以外无他嗜好，日把其新旧诗稿如束笋，诣所知数里外商量不倦。尝为人嬲使观剧，自午至酉，万声阗咽中攒眉搜肠，成五言古一篇。
胡名朝梁，江西铅山人，官主事。
杨杏城与樊樊山交甚挚，尝问樊曰：“余诗于古人奚似？”樊曰：“自具一种绰约之态，殊肖玉溪。此意外人那得知，则亦以为似某某也。”
杨、樊俱见前。
狄平子工诗，有句云：“晨昏大生死，萍絮小沧桑。”桂伯华尝嗜诵之，谓得禅中味。
狄、桂俱见前。
廖秀平为文古朴，所着《公羊论》与其师王湘绮《公羊笺》陈义多不侔，湘绮对季平曰：“睹君此作，吾愧弗如。”
廖名平，四川井研人，进士。以知县即用，自谓才不胜百里，请改教谕，选授绥定府教授，尝分校广雅、尊经书院。着有《公羊论》、《谷梁义疏》、《周礼考》、《论语征》等书。
秦晦鸣以所着骈文一册示陈衍，陈曰：“可方石笥山房。”秦曰：“讵止此耶？”陈曰：“唐四杰何如？”
秦见前。
易中实少负奇才，得名最早，八岁能诗文，十五通群书。张之洞开府武昌，延入幕。一日，会于黄鹤楼，至者有梁鼎芬、郑孝胥、黄绍基、陈衍诸人，易年最少，援笔赋诗，须臾而成，遍视四座，诸客挢舌不下。
易见前。
刘申叔为文百篇以视王运，王曰：“非但为人所不能阐发，即索解人亦正不易得。”申叔狂喜。
刘见前。
宋芸子作《泰西采风记》成，以示张文达，文达曰：“不独文字详赡，更见欧美诸巨邦之政迹民俗。”一时纸贵洛阳。
宋名育仁，四川富顺人，戊戌翰林。授检讨，充广西乡试副考官。无锡薛福成奉命使英，奏调为参赞，返国后朝贵交荐其贤。无所成就，乃主讲成都尊经书院。湖北巡抚谭继洵疏荐其才堪出使，方抵京师，适政变祸作，遂以道员改官鄂省，未二月即充宜昌厘税总办。夏时抚赣，以王湘绮之荐，夏乃调之赣充铜元局总办，嗣以邮传部尚书张百熙疏荐，以参议记名简用。入民国，湘绮总裁国史馆，任为纂修。育仁着论主张复辟，舆论骇异。
章太炎学术文章海内称最，针砭政治之文深切峻厉，读者拍案叫绝。
章见前。
王书衡文若孙渊如，诗似蒋苕生，清言雅韵，蜚声一时。
王名式通，山西汾阳人，戊戌翰林。历官至大理院民科推丞。民国三年，授政事堂机要局局长。五年，补国务院参议。六年，任水利局副总裁。
孙师郑工骈体文，典丽绮藻中有简静肃穆之气，论者谓合洪稚存、袁简斋为一手。
孙名雄，江苏常熟人，进士。吏部主事，师其乡翁文恭，尝为北京大学文科教习。着有诗文集，并纂辑近贤诗二百家。
沈寐叟、陈石遗言诗，沈曰：“余夙喜山谷。”陈曰：“君爱艰深、薄平易，则山谷不如宛陵。”沈乃向陈借宛陵诗亟读之，陈并举残本为赠。
沈、陈俱见前。
郑太夷、稚辛兄弟都工诗，太夷精悍，稚辛婉约。
郑见前。郑名孝柽，举人。江苏知县，入民国为安徽政务厅长。
杨昀谷官白下，块然独处如苦行僧，终岁苦吟，有作必以视陈衍、赵熙。
杨名增荦，江西新建人。由主事改官知府，分四川。民国三年，任参政院秘书。六年，任司法部秘书。
饶石顽博综广闻，歌咏弗辍，能以少许胜人多许。尝为《颐和园辞》以志哀，极似元微之《建昌宫词》。
饶名智元，湖南长沙人，举人。官京曹，旋以道员需次陕西。端方督两江，奏派为欧洲留学生监督。民国三年上书政府，有散兵屯田之请，遭时疑忌，竟罹陨身之祸，闻者冤之。着有《湘渌馆诗》，未梓行，已梓者有《十国杂事诗》、《全明宫词》二种。
易寅村究心学问，结庐白沙泉畔，闭户读书。精校刊之学，校定经典五十种。少肄业两湖书院，着论纠正王氏《公羊笺》之误，杨惺吾奇赏之，有“大着捶碎湘绮楼”语。
易名培基，湖南长沙人。着有《清史例目纠误》，订正缪筱山之失，颇多是处，其文载《甲寅》杂志。
杨见前。
陈石遗久居都门，相从为诗者数十人，陈曰：“讨论之契无如赵尧生、陈仁先，进学之猛无如罗东、梁众异、黄秋岳。”
陈见前。赵名熙，四川荣县人，翰林。官御史，以直谏罢去，自此不复出。陈名曾寿，湖北蕲水人，癸卯进士。官学部员外郎。梁见前。罗名悖{曰融}，广东顺德人。邮传部郎中，尝为北京大学堂教习。黄见前。
黄任之尝漫游国内外考察教育，为记累百万言，薄直隶教育厅长而不为，或问曰：“君素热心教育，一旦作官，遇事当无阻，奈何弃之？”黄曰：“官受制，驽骀不克胜任，不如以平民传教育”。
黄名炎培，江苏川沙人，举人。久任江苏教育会正副会长。民国初元，任江苏教育司长，旋为江苏省议员。组织职业学校于上海，提倡实用教育，颇着成效。
康南海作《不忍》杂志，文气浩瀚，词旨悲壮，唐士行尝手一篇，曰：“斯真老成金玉之言。”
康见前。唐名瑞铜，贵州息烽人，为故€南巡抚唐炯之孙，壬寅进士。授度支部员外郎，擢加四品卿衔，充河南财政正监理官。入民国，任中国银行总办，旋被举为众议院议员。国会解散后，充重庆中国银行行长。梁启超长财政部，调为参事，外任吉林财政厅厅长。
梁任公闳览博闻，于书无所不通，文才纵横，有过人之识，无不尽之言。
梁见前。
黄季刚少承父学，读书多神悟，尤善音韵，文辞澹雅。章太炎曰：“季刚清通练要之学，幼眇安雅之辞，并世难得其比。”
黄见前。
严又陵贯通中外，所译《天演论》、《原富》、《名学》诸书文笔雅驯，罕有其匹。
严名复，福建闽县人。留欧海军大学毕业，历充福州船政学校、烟台海军学校教习，以道员指分直隶，政府以其湛深文学，授为文科进士，充北京大学教习。载洵奉命赴欧美考察海军，以复为海军宿学，欲挈之偕行，复以病辞。民国授海军少将，任参政院参政。杨度发起筹安会，复亦列名，世称“筹安六君子”，复其一也。译着《群学肄言》、《群己权界论》、《社会通诠》、孟德斯鸠《法意》、《政治讲义》诸书。
章一山学宗实斋，尝对人曰：“予读书四十年，方知名节足以保身。”
章名┪，浙江宁海人，甲辰进士。授翰林院检讨。其姻家朱启钤为项城所宠信，权倾一时，屡荐其贤，项城三征之，不起。
郑叔问偃蹇江海，侨寄吴门，尝以诗易得滇鹤，翅足硕异。一日，王湘绮顾访，谓有太白巢大匡、养奇禽之风，为题“大鹤”榜所居，因自号“大鹤仙人”。
郑名文焯，广东南汉人，举人。官内阁中书，着《词源律》、《冷红比竹余音》诸集。王见前。
李审言博学工词翰，平生楷模汪中，尝曰：“容甫比于孝标固已不逮，余于容甫又愈下焉。”
李名详，江苏兴化人，着有诗文集。
吴纟ぁ斋隐居珂乡，闭户着述。成《晋书注》十二卷，旁搜博考，为例凡十，一曰溯源，二曰捃逸，三曰辨例，四曰正误，五曰削繁，六曰考异，七曰表微，八曰补阙，九曰广证，十曰存疑。自言不敢谓乙部之功臣，或窃附唐人之诤友。
吴名士鉴，浙江杭县人。壬辰以一甲第二名授翰林院编修，迁侍读，南书房行走，外督江西学政。着有《清宫词》，一时传诵。
陈子言与俞恪士为文字骨肉，屏绝世务，冥心孤往，一意苦吟，人称为今之贾阆仙、李才江。
陈名诗，安徽庐江人。俞见前。
夏剑丞克嗣家学，工诗词，诗格规抚孟郊，词则奄有清真、梦窗之长。论者谓文廷式而后，剑丞可据西江一席矣。
夏名敬观，江西新建人，甲午举人。以知府指分江苏，居苏抚陈启泰幕，充复旦公学、中国公学监督，权江苏提学使。入民国，为工商部秘书，浙江教育厅长。着有《庵词》。
徐仲可品节高尚，不求闻达，工填词，成《纯飞馆词》，况夔生读之，曰：“秀不在句而在骨，密不在字而在意。世人以枯淡之笔自命白石，以之辞自命梦窗者，知此可以返矣。”
徐名珂，浙江杭县人，举人。袁项城练兵小站，参与戎幕，郁郁不得志而去，老而佣笔于海上。并其女新华所为文汇印《天苏阁丛刊》一集，尝曰：“妇女之天足较弓足为美。”因博稽载籍，参证见闻，着《天足考略》。且为《天苏阁娱晚图》以示吴县汤宝荣，汤撰文以张之。一子，名新六，留学英法，归国应试，列超等第一，授财政部佥事。况见前。
劳劳山曰：“沈子培文渊雅，子封文芜杂。”
劳见前。子培见前。子封名曾桐，浙江嘉兴人。翰林院编修，外简广西提学使，移€南提法使，未之官，乞病退。
傅沅叔敏而好学，日走书肆搜索古籍，不吝巨金以购之，昼夜披阅，必终卷乃止。
傅名增湘，四川江安人，翰林。授编修，任贵州学政，继改官道员，充直隶学务局总办。袁项城督北洋，器其才，派往日本考察学务，差竣还国，授直隶提学使。入民国，任肃政史，旋任教育总长。
蒋竹庄嗜山水，遍游海内诸名胜，每游辄有记，傅姜庵见之曰：“此记描写都尽，令人读之仿佛亲历其境。”
蒋名维乔，江苏武进人。久任商务印书馆编辑，成绩斐然。民国元年，任教育部司长，逾年辞职，旋复任教育部参事。傅见前。
王静庵淹贯经史，文采斐然，小词单文令人眉飞色舞。
王名国维，浙江海宁人。以诸生游学日本，通英日两国文言，善音韵。着《宋元戏曲史》、《静庵文集》。
章行严、丁佛言都善作政论，或问汤济武二人优劣，汤曰：“重事实、谈法理，其旨无大异而眼光不同。”
章名士钊，湖南长沙人。学于日、英两国，尝为《吴报》主笔，几被逮。自伦敦归国未久，适国变，任《民立报》主笔，放言高论，大博社会之信。旋与江都王先生组织《独立周报》，专论法理，尤为学者所称许。浙督朱瑞震其名，荐为教育司长，辞不赴，已而被任为北京大学校校长，因阻力亦未克就职。丙辰之役，岑春暄摄西南军务院抚军长，任为秘书长。大局统一，递补参议院议员。丁名世峄，山东黄县人。留学日本，归国充山东咨议局议员。入民国，被举为参议院议员。进步党设《中华》杂志，被推为总编辑。黄陂正总统位，任为公府秘书长。汤名化龙，湖北蕲水人，辛丑进士。官法部主事，留学日本习法政，归国适湖北咨议局成立，被举为议长。辛亥武汉军兴，众推为政事部长，未几乞退，联合各省咨议局议长议员组织共和建设讨论会于上海，附之者如直隶之孙洪伊、山西之梁善济、福建之刘崇佑、林长民、江西之谢远涵、浙江之陈黻宸等，皆咨议局中人也。逾年改组民主党，时已由临参副议长被举为众议院议长，以人少势弱，遂与统一、共和两党合并改称曰进步党，举黎黄陂为理事长而与梁启超、张謇等同为理事。项城利用之，以与国民党相抗。癸丑国会解散，被命为教育总长。丙辰国会恢复，仍任议长。丁巳复辟乱平，以赞助段祺瑞讨乱功得任内务总长。下野后远游欧美，方偕乡人自酒楼出，突被人狙击毙命。
汪孝农固文士，以事愤而为优伶。樊云门爱其歌，尝召之至，歌毕，樊曰：“能诗钟不？”汪曰：“素乐为之，但不工耳。”樊曰：“八股东三省分咏格，姑试为之。”汪略一沉吟，书曰：“能使英雄皆入彀，可怜帝子已无家。”樊大赏之，曰：“佳作、佳作！”
汪名亻舜，安徽人。初以明经膺乡选，大挑用知县，因事褫职。汪本风流文学士，夙善歌，至是丧资失官，无所俚，遂伍伶人，登场作傀儡。其所至奏艺处，殆无不倾座欢迎者，其擅长剧曰《党人碑》、《哭祖苗》、《马前泼水》，《党人碑》乃自编，尤有声有色。樊见前。
己酉柳亚子创南社于沪，以研究文学为宗旨，宁太一、高吹万、高天梅、陈巢南、庞[1234]子、诸贞壮、汪精卫、黄晦闻、陈汉元、景太昭、邵次公、宋渔父、李印泉、张蔚西、姚雏、汪兰皋、程韵荪诸人相继入社，所作文辞诗歌激昂慷慨，刊成巨帙，读者艳称。
柳名弃疾，江苏吴江人。伶人冯春航年少色艳，善演《血泪碑》，柳溺之，为刻《春航集》。宁名调元，湖南醴陵人。以实行革命久锢长沙狱，既脱，走北京，任《帝国日报》主笔。共和后，参湘督谭延戎幕，遇害于武昌。高名燮，江苏松江人。高名旭，江苏松江人。陈名去病，江苏吴江人。庞名树柏，江苏常熟人。诸名宗元，浙江绍兴人，举人。汪见前。黄名节，广东顺德人。陈名家鼎，湖南宁乡人。居日本时与宋教仁并有声于同盟会，屡次遇险而不死，泊民国成立，任众议院议员。景名耀月，山西人，任众议院议员。邵名瑞彭，浙江淳安人，众议院议员。宋见前。李名根源，€南腾越人。日本士官学校毕业生，历官统带。入民国，为€南第一师师长，辞职，就众议院议员。丙辰之役，西南诸省组军务院于肇庆，被推为副都参谋，以岑春暄荐任陕西省长。张见前。姚名锡钧，江苏松江人。学于北京大学，师事林纾，颇能为小说家言，着《燕蹴筝弦录》等篇。汪名文溥，江苏武进人。程名家柽，安徽人。

[book_title]●卷三　　◎方正
韩王欲得袁项城治师旅，亲造吴长庆将军营求借之，拜为上将，非得请不去。袁在外闻之，遗书吴曰：“某幼读父书，粗知大义。委贽事君，只知其一。韩为藩属，分茅立国，某头可断，陪臣必不可为。”吴席前启视，据以谢王。
袁见前。
宓丹阶为山西徐沟县知县，两宫西狩，岑云阶为前导，以事厉声叱责之，宓恚曰：“公挟万乘之威，凌侮卑官，吾果失政，吾官可罢，吾头可断，恶声吾弗承也。”岑默然。
宓名昌墀，湖北夏口人。以进士授山西徐沟县知县，调署平定州知州。岑见前。
杨味春官御史，巡视西城，贝勒某方裸溺于涂，杨叱曰：“何物狂奴，敢如是恶作剧耶？”呼从弁笞之，弁素识贝勒，逡巡未敢下手，遂以实陈，杨佯曰：“天潢贵胄，宁不知此有干法纪耶？必冒名避祸者，当倍挞之。”弁乃置贝勒于地，笞而后释焉。
杨见前。
王湘绮性强直，人靡不惮之，群相语曰：“见湘绮畏其严责人，既殁又思之弗止。”
王见前。
俞е轩藏金石书画至伙，客不时过从，上下议论，日久而苦之。或问故，俞曰：“若辈借此通贿赂，求闻达，巧取豪夺，恬不为怪。近之必被害，当思所以远之之法。”
俞名廉三，浙江绍兴人。由佐贰历官至湖南巡抚，移山西巡抚，未之官，授仓场侍郎。
锡清弼守正不阿，廉介自持，为疆吏十余年，未尝馈赂权要。子孟博，颇有父风。
锡名良，蒙古人，甲戌进士。以知县分发山西巡抚张之洞荐诸朝，授知府，擢山东曹兖沂道，三迁为山西巡抚，晋河道总督，裁缺授河南巡抚，移热河都统，擢四川总督，历任云贵及东三省总督。入民。国，授参政院参政，不就。其子孟博，名斌循。直隶道员，与张锡銮、许世英交弥笃，张、许先后任奉天省长，屡劝其出山，孟博誓死不从。
柯逊庵巡抚广西时，总督两粤者岑春煊以剿匪驻节桂林，聚优孟歌舞累月不息，柯恶之，驱诸伶出境。岑怒，遣人诘其故，柯正色曰：“云阶躬膺兼圻，治匪不遑，奈何沉酣歌舞中？子为我善达。若以此举为不当，则巡抚固可听劾也。”
柯名逢时，湖北武昌人，翰林。授编修，外督陕西学政，还朝授€南迤南道，擢两淮盐运使，权江宁布政使，晋江西巡抚，移广西，开缺，以侍郎候补，充督办膏捐大臣。有人涎是差腴美，谋于奕，奕遂力荐之为浙江巡抚，旨下，柯固辞不准，仍令兼膏捐原差，命速之官，柯仍辞，即改任冯汝癸。癸丑，卒于家。
周孝怀监督广东武备学校，纯以军法部勒，全校肃然，镫时以往，出入有禁。总办李觐峰营金屋于外，夜深必启私归，周夙审之，一夕俟之暗陬，李出尾其后，疾声曰：“总办逃矣。”李悚然归室，噤莫能语。
周名善培，浙江绍兴人，副榜。留日习法政，岑春煊督粤任为高等巡警学校总教习，擢武备学校监督，积劳保道员。锡良督蜀，调之往，赵尔巽尤盛称其才，授四川劝业道，权提法使。入民国，授川东道尹，不起。主笔北京《亚细亚报》，为文娓娓动听。李名湛阳，四川华阳人。以道员指分广东，历任要差。入民国，为参政院参政。
那琴轩母寿，召三弦名手王正如弹风流焰口，王曰：“此不祥之词，奈何寿太夫人乎？”那瞿然曰：“微子言，吾念不及此。”王出谓人曰：“那中堂不孝人也，母寿而乐闻不祥之声。”自是虽召不复往。
那名桐，满洲人，进士。授主事，累官兵部侍部，擢外务部尚书，历任协办大学士，陟东阁大学士，军机大臣，内阁协理大臣。王名玉峰，京兆人，详见“巧艺”门。
长寿伯笃守礼法，一子，教之严，每阅书必令侍立于旁，有欣赏处令手录，有析疑处辄指示。偶有僚属馈公子玉带者，寿伯见其束带，曰：“此何来？解以俾我。”立捶碎之，怒斥之曰：“尔父为官数十年未尝有此，尔奈何束之？”
长名庚，满洲人。以道员累官至西藏大臣，调伊犁将军，陟陕甘总督。
陶拙存性行敦朴，居恒端坐一室，镇日读书无怠容。声色货利征逐游观之乐去之若浼，布衣蔬食，怡然自得。
陶名葆廉，浙江嘉兴人。以荫生为兵部员外郎，擢郎中。兵部改陆军部，权参议。
赵彦复官刑曹，勘狱必尽心，不以权贵之嘱托而曲法以出入人。既又上万言书言时事朝政，多他人所讳言者，大僚抑不达，遂辞官归，不肯默以求容。
吴名葆初，安徽庐江人，举人。官刑部主事。
宣统逊位，张安圃甚哀感，涕泗满襟。及项城僭号，几失声而哭，朱经田劝止之，张曰：“公为民国疆吏，余乃清室故官，喜忧不同，啼笑自异。”朱大窘。
张名人骏，直隶丰润人，戊辰翰林。授编修，外任四川乡试正考官，还朝补监察御史，大计卓异，记名以道府简用，放陕西陕安道，陟按察使，擢山西布政使，再擢河南巡抚，三擢两广总督，移两江总督兼南洋大臣。受事后，大反端方所为，曰：“午桥骛虚名不重实际，耗国帑无裨政事，吾不敢踵其后而行之也。”朱名家宝，€南宁县人，壬辰翰林。散馆选直隶知县，晋知府，历天津保定府知府，陟清河道，未之官，迁按察使。东三省新官制实行，破格超擢为吉林巡抚，盖直督袁世凯疏荐其才堪任疆圻也。未几，移安徽巡抚。辛亥弃城，遁之京师，授仓场侍郎。共和政府统一，被举为参议院议员。二年冬，直隶都督赵秉钧暴卒，项城令继其任，已而授巡按使，加将军衔，兼督理直隶军务。黄陂正位，以直隶督军任曹锟，以家宝专任省长。丁巳与谋复辟，败退。
蒋竹庄官教育部参事，一日，以公事请示堂官，堂官曰：“是不可行。”蒋力争，堂官曰：“吾不欲行便不行。”蒋怫然曰：“独不容参事参一议耶？”遂辞官南归。
蒋见前。
杨泗州为政事堂左丞，集朝官为文酒之会，客有求荐为肃政史者，杨正色曰：“今夕只可谈风月，岂应及官事？”客惭退。
杨见前。
吴仲怡息影津门，袁总统遣使征之，吴闭户不纳。使者复至，始延入，不俟其启齿，率尔曰：“吾年逾七十，旦夕且死，宁有心依恋利禄耶？”使者返报，袁默然久之。
吴名重熹，山东海丰人，举人。由部曹外简河南陈州府知府，移彰德府知府，内擢参丞，晋侍郎，复外简江西巡抚，调河南巡抚。
帝制议兴，群将靡不劝进，独上海镇守使郑子进未置可否，项城忧之，遣陆军中将万宗石假南下犒师名讽示于郑，郑曰：“佥壬鼓簧谬论，置项城于危地，朝官中不乏贤哲，奈何无一人建一言者？”万唯唯。
郑名汝成，直隶静海人。毕业英国海军学校，返国后供职海军部，历官至司长，以副将尽先补用，加总兵衔。入民国，任总统府侍从武官，外简上海镇守使，晋授彰威将军，仍管使事。某日，赴日领事馆祝日皇寿诞，中途为人枪击而死。万名德尊，湖北潜江人。日本士官学校毕业，累官陆军中将、将军府参军。
李培之太夫人八十初度，将大举称觞，其属下璩公节力尼之，不从。群僚连衔献珍宝，璩不与，以示决绝，李恚而诘之，璩艴然曰：“合则留，不合则去。”遂挂冠归。
李名厚基，江苏铜山人。初以营允隶李文忠部下，旋入北洋武备学校，既卒业，历官至统领。入民国，由团长擢师长，授福建护军使，晋健武将军，督理福建军务，改督军，兼省长。璩名珩，安徽桐城人，举人。授湖北荆州府通判，民国任福建政务厅长，兼督军公署秘书长。
王聘卿抱恙，袁云台往视之，趋前下拜，王略一举手，云台不乐，因问曰：“吾非公属吏，奈何回礼勿周？”王曰：“余为尊公友，论行辈可答可不答，君虽高贵，于余无与？余不能失序以取媚。”
王名士珍，直隶正定人。北洋武备学校毕业生，由营官累任至统制，加副都统衔，擢江北提督。丁艰乞退，雷震春代之。辛亥，项城领袖内阁，力荐为陆军大臣。国体更易，退归乡里。三年，起为陆军总长。黄陂为总统，移参谋总长。复辟乱作，被嫌辞职。冯国璋代位，以和战问题罢段祺瑞国务总理，任士珍继之，复乞退。袁名克定，河南项城人，世凯长子也。由农工商部右参议，历阶右丞。辛亥革命军起，力劝其父倒清室建民国。迨项城为总统，复怂恿乃父称皇帝。在京日宾客如云，皆自命赞成君主拥戴项城者。
段合肥雅爱徐又铮，雷朝彦曰：“又铮不宜畀以重任。段曰：“此人有才，不应弃之。”雷曰：“有才而不轨于正。”合肥为之色变。
段见前。　雷名震春，安徽合肥人。直隶道员，以干练见称于袁项城，荐授通永镇总兵，擢江北提督。其时载涛方管军咨府，势煊赫，以千金为饣盍，涛怒其微薄，疏劾之革职。项城为总统，授陆军中将，继陆建章为军政执法处长，授震威将军，加上将衔。丁巳复辟，以与谋入囹圄，旋赦免，郁郁以死。　徐名树铮，江苏铜山人。少敏慧，博通经史。毕业日本士官学校，段祺瑞提督江北，充筹备科科长，继随段为两湖总督秘书长。共和统一，政府成立，段任陆军总长，即荐树铮为次长。因案免职，再起任原官。丙辰，段组内阁，荐为国务院秘书长，又因事免职，仍起为陆军总长。八年，政府特设西北筹边使位置之。工古文词，诗亦雄壮似其人。
丁劭庸令广昌，弊绝风清，全境肃然。去任之日，箱簏累累，旁观者颇致疑，乃于箱隙探视，始知即在广昌购得之隋开皇后、金大定碑及书卷十余箱，余无长物。
丁名纶恩，贵州织金人。以知县指分直隶，历任广昌、井陉等县知县。入民国，为雄县等县知事，晋简任职。
倪洪璇为人温厚，其子佩芳任推事时，有故人以某案未决，入私第出巨金求贿脱，佩芳严拒之，欲系诸囹固，洪璇闻之曰：“处己固应方正，待人亦宜宽厚，纵之可已。”其人惭感去。
倪名政恒，浙江吴兴人。佩芳名人瑞。毕业浙江法政学校，历任法曹，以知事分湖南。

[book_title]●卷三　　◎雅量
郑苏戡有诗稿一卷为陈石遗所涂窜，客窃以献诸郑。郑鄙之，告陈，陈曰：“公乃牛奇章，吾则刘梦得。”
郑、陈俱见前。按，唐牛奇章文字尝被刘梦得窜点殆尽，厥后二人相见，亲好如故相识，陈之比喻盖甚当也。
于晦若温和谨厚，与人异趣，久为卿贰而草冠布衣，挟诗书数册日走什刹海、陶然亭诸名胜，埋头吟诵，见者不知其为朝贵也。
于名式枚，广西贺县人，庚辰翰林。授编修，督广东学政。工骈体，笺奏尤委曲婉妙。李合肥督直，任幕僚领袖，凡重要公牍靡不出其手，以劳晋四品京堂。出使欧美考察政治，还国授吏部右侍郎。入民国，授参政院参政，未之官，旋卒。
陈筱圃膺贵州提学，经蜀入黔，沿途多山险。黄昏经某驿，有虎怒吼，山谷震动，从者数人皆战栗，僵立不能行，陈笑曰：“虎固善噬人，未必噬尔我。”态度安闲，群服其胆量。
陈名荣昌，€南思明人，癸未进士。授编修，督贵州学政，爱才奖善，士乐归之，临行士有牵其袂不忍去者。政府知其与黔人有深感，因任为提学使，丁艰开缺，再起为山东提学使。
赵次珊按察皖江，某令新指省，循例进谒，赵见其年少丽都，以为是纨子，乃将所递手版略一展开即置之，曰：“青年多丰采，奈何欲作此小官？青灯黄卷，滋味隽永，倘能博一衿而后中举入翰苑，待职辇下，清高华贵，一旦外放，更可执玉尺以量天下士，视听鼓十年憔悴不得一事者，真判若天渊矣。”某对曰：“卑职幸为庶吉士，不幸以知县截取来耳。”赵大窘，颜颈俱赤，起立长揖曰：“余无识人之鉴，且负失言之愆。君虽不怒，我自怀惭。”
赵见前。某未详。
杨树棠授广东遂溪令，之官日，途遇盗，将劫其箧，杨神色自若，方朗诵《震川集》，已而顾盗曰：“箧中满贮书籍，欲取则取去。”盗惭遁。
杨名忠嗣，江西德兴人。拔贡，以知县指分广东，权遂川县知县，未几真除。入民国，为华侨宣慰使张振勋秘书长。
陆凤石为侍讲时，偶微服冶游，为流氓所辱，恨而绝迹北里。嗣膺兼尹之命，有知其事者，白之曰：“群小今方设肆于城外，宜捕治之。”陆笑曰：“此过去事，何必小题大做。”
陆名润庠，江苏吴县人，同治甲戌以一甲第一名及第。授翰林院修撰，累官吏部尚书、文渊阁大学士、弼德院院长、禁烟大臣。书法腴润，着称一时。共和成立，退为宣统师傅，无病而终。
杨杏城管津榆铁路，庚子联军环攻津沽，弹丸如雨，几案都碎，杨神色自若，伏案属书，备言利害，献之李文忠。文忠以视袁项城，曰：“杏城此书一字一珠。”
杨、袁俱见前。
铁宝臣以陆军部尚书南下校阅诸镇，经沪，入制造局巡视，见废铁堆积，曰：“如许废料，盍储置废料所？”总办张楚宝对曰：“废铁可复铸，即成新铁矣。”铁曰：“予不啻废铁，安得洪炉炼铸之。”张色变，亟辩曰：“职道出语不检，幸海涵。”铁抚其肩曰：“楚宝何至是，予无心戏言，非有疑于君也。”
铁名良，满洲人。由兵部郎中累迁至内阁学士，擢授兵部侍郎，与袁世凯同为练兵大臣，晋兵部尚书。新官制成，兵部改为陆军部，仍为尚书，迁江宁将军。辛亥之变，欲举兵金陵，知兵单力弱，不能图胜，遂逃之北京。逊位诏下，挈眷之大连，愤曰：“吾将入外国籍。”张名士珩，安徽合肥人，举人。以道员充江南制造局总办，擢四品京堂。入民国，任造币厂监督，驻天津。未几，乞退去。
陈石遗雅好山水，足迹遍上谷、居庸、昌平、泰岱、匡庐、彭蠡，京西之香山、翠微，江上之金焦、北固、钟山、石钟、西山、赤壁，汉上之大别、郎官，西湖之南北两峰及其他诸名胜。无地不赋诗，无诗不雅切。
陈见前。
丁巡卿尝夏夜倚槐树，执卷朗诵，天骤雨，迅雷霹雳击倒一大树，距离仅数武。他人皆失色避去，丁神采自如。
丁名振铎，河南罗山人，辛未翰林。授编修，外简甘肃凉州府知府，累迁至€南巡抚，调广西巡抚，再调山西巡抚，晋云贵总督，移闽浙总督。因事褫职，旋起用，以侍郎候补，充弼德院顾问大臣。入民国，任审计院院长。
杨时百嗜琴，陈列满一室。辛亥之变，京师震动，杨方闭户辑《琴粹自精》书，罗瘿公题曰：“据梧惠子从吾好，乞食渊明足自娱。送日宁如操缦乐，今年真笑立锥无。山河成坏从公等，门巷荒寒称老夫。强聒俗人缘底事，手僵不惜万豪枯。”
杨名稷，湖南宁远人，举人，邮传部主事。罗见前。
姜翰卿提督畿辅时，偶微行入市，部下一卒方购羊肉，论值口角，殴肆主伤之，姜见而怒掌其颊。卒新入伍，不识为统将，报以拳，正争斗间，一弁过其侧，骇呼曰：“是大帅也，胡无礼至此？”卒乃踉跄遁。少顷，其管带缚之至，乞施以刑罚，且自请处分。姜笑曰：“我掌其颊，责其不应滋事也。彼报以拳，不知掌颊者即我也。姑免其罪，嗣后汝宜严诫所部诸弁，不可如此人在外胡闹。”
姜名桂题，安徽亳县人。出身行伍，积功累官至淮军统领，记名提督。宣统初元，授直隶提督。入民国，授陆军上将，统全军镇北通州，已而授热河都统，年已耄耋而雄心不衰。共和以来，论将帅之资格，当以桂题首屈一指也。
刘幼丹暑夜卧书斋藤榻，门半掩，偷儿乘其不备混入，匿书案背后，须臾，闻鼾声，移步出，见四壁皆图书，几案间仅笔、砚、水盂各一事，知无物可窃，又不欲遽去，乃将盂置袋中，返身图逃。刘觉，一跃而起，曰：“偷儿且止。”贼呆若木鸡，刘从容取原物，予一银币曰：“速去，下次不可来。”
刘名心源，湖北蒲圻人。翰林院编修，授御史，外简四川夔州府知府，移成都府，擢广西按察使，以不为上官所喜被劾去。入民国，黄陂以其老成硕望荐为湖北民政长，未几，授湖南巡按使。
杨采南胸无城府，与人交肝胆相示。客至，呼侍者瀹茗，不应，再呼之，复不应，怡然不为意。客问曰：“贵纪平日岂不执一事耶？”杨曰：“蠢奴放纵惯，顿忘所役，懈于趋承。”言甫已，侍者端茗进，笑曰：“呼之不应，不呼而来。”
杨名士钧，安徽泗县人。以同知指分浙江，历管税局，积资至道员，充天津电报局总办，外任驻小吕宋总领事官，任满归国，充湖北督销总办。入民国，充北京电报局局长。乞病去，自此杜门不出者十年矣。
王采臣入蜀，舟过巫峡遇巨雨疾风，船渐降渐落，家人及奴隶俱大怖，相对而哭，王从容曰：“仰观天象，浮云将散，云散风立于，风平则浪止。”众为之稍安。
王名人文，€南太和人，丙戌翰林。授编修，擢御史，外简陕西知府，累擢至布政使，移四川，护四川总督，晋侍郎衔，充西藏帮办大臣。入民国，被举为参议院议员，任四川查办使。
庚戌、辛亥之岁，陈庵、郑苏戡、胡瘦唐、江叔海、赵尧生、曾刚甫、冒鹤亭、陈石遗、林畏庐、罗瘿公等于京师结诗社，过人日、花朝、寒食、上巳之类世号为良辰者，择一名胜地，挈茶果饵集焉，晚饮于寓斋若酒楼，分纸为即事诗，次集易一地，汇缴前集之诗，互相评骘，其主人轮流为之。
陈、郑、胡俱见前。江名瀚，福建汀县人。初为学部参事，简授河南开归陈许郑道，权布政使。民国三年，授四川盐运使，继充参政院参政。赵见前。曾名习经，广东揭阳人，壬辰翰林。度支部左参议。冒、林、罗俱见前。
孙荫庭为皖省长兼都督，甫下车，遭变乱而退，范鸿仙为文丑诋之，侍从某武官愤曰：“吾欲执其人，笞而问其故。”孙笑曰：“书生盲论，不足责也。”
孙名多森，安徽寿县人，举人。以道员充直隶农工商务局总办，授直隶劝业道。入民国，授安徽实业司长，未之官，任中国银行总裁，旋任参政院参政，外简安徽民政长兼都督，再任中国银行民裁。　范名光启，安徽人。
王心斋在京兆尹任颇营赃贿，肃政史夏仲膺严词弹劾之，鞫讯得实，将诛，步军统领江朝宗、军政执法处长陆建章诣白宫长跪乞赦免，袁总统不允，以密令授江、陆，坚嘱弗泄。翌朝宣布执行，江、陆唯唯，既退，宴王于执法处，去其缧绁，王入座以为免罪，颜稍舒。宴罢，江以令示王，哭失声，王阅竟还之，神色恬然，登车赴刑场，江问曰：“君有言乎？”王低首不答。
王名治馨，京兆人。以道员需次奉天，充巡警局总办。入民国，为内务次长，权京兆尹，因贿买知事案为肃政史弹劾。夏名寿康，湖北黄冈人，翰林。授编修，民国元年任湖北内务司长，擢民政长，内调肃政史，晋平政院院长。
蔡子赓长直隶教育司，项城召入觐，拟令为教育部长。议定，蔡诣部商继任人，总、次长俱尚未至，乃入室坐待，已先有二司员在，随手翻阅报章，甲顾乙曰：“何物蔡某，其资望亦堪膺教育总长耶？”蔡微笑，而总、次长连袂至，二司员退出，问听差何人，差知即所骂者，相顾失色。蔡既受事，二人托故请辞，蔡曰：“予资浅躐高位，在当今诚不足异，顾自度葑菲，深用愧怍。两君前言非虚妄，予殊不介怀，切勿内不自安，轻言求去，予居官一日，两君当相助一日。”二司员大惭，唯唯而退。
蔡名儒楷，江西莲花人。纳粟为知府，指分直隶，任学务局提调。入民国，为直隶教育司长。项城任严修为教育总长，严不愿之官，遂以儒楷代其位。外任山东巡按使，调参政院参政。
李协和占湖口，进驻南昌，为李秀山所攻，军临王家埠，相距三十里。报至，诸将皆遁，李策骑出城，意气安闲，登高了望，营垒如林，始飞奔而逸。
李名烈钧，江西武宁人。初肄业南昌武备学校，继学于日本士官学校，归国应试，授炮兵科举人，其师汪瑞荐于滇督李经羲，得任€南新军协统。辛亥屯兵赣鄂交界，云将北伐，南昌秩序定，被举为江西都督，项城为总统正式任命之。时与粤督胡汉民、皖督柏文蔚、湘督谭延并称国民党四大都督，尝联名通电反对政府，政府不能堪，下令免职，自是癸丑之战、丙辰之战皆与焉。
王子春坐镇武昌，一日乘马出署，比至辕门，有卖浆者不及避，致将豆浆撞翻，卖浆者不知策骑者伊谁，肆口谩骂，索偿所值。王停辔慰之曰：“值几何？自应赔偿。”曰：“二千文。”乃命从弁倍给之，卖浆者叩首称谢去。
王名占元，山东冠县人。以营弁积官统领，辛亥冯国璋率师南下，以占元为先锋，克汉阳，立擢第一镇统制。入民国，授陆军中将，任第一师师长。癸丑与李纯共攻赣，授将军，会办湖北军务，其时督军务者张锡銮未抵任，代摄其职，旋真除。丙辰以督军兼省长，知政府欲军民分治，乃荐参谋长何佩为省长而实权仍操纵如故也。
癸丑上巳，梁任公集名流郑叔进、王志庵、李木斋、顾亚蘧、袁珏生、杨昀谷、姚重光、易实甫、杨子、夏午诒、严又陵、陈翼牟等数十人修禊京师万生园，觞咏流传，不减山阴兰亭之会。
梁见前。郑名沅，湖南长沙人，甲午探花。翰林院侍读兼南书房行走，入民国为总统府秘书。王见前。李名盛铎，江西九江人，乙丑榜眼。历官内阁侍读，充出使日本大臣，任满归国，补授顺天府府尹，调山西提学使。民国三年，授参政院参政。六年，任农商总长。顾名瑗，河南祥符人，翰林院编修。民国初元赵秉钧长内务部，荐为秘书。袁名励准，京兆人。翰林院编修，南书房行走。鼎革后，为清废帝宣统师傅。杨见前。姚名华，贵州息烽人，进士。邮传部主事，民国元年被选为参议院议员，尝充北京高等女子师范学校校长。善绘事，着有《べ猗室曲话》。易见前。杨见前。夏名寿田，湖南桂阳人，戊戌榜眼。授编修，民国入公府为秘书。项城僭位，制诰多其草拟，事败列八大罪魁。严见前。陈名士广，湖南湘乡人。交通部主事，擢秘书。着《长安梦》小说，言某部秘史甚详。
吴子玉共曹仲三治军京洛，曹尝戎服佩刀，望之凛然。吴有时便衣布履，手执唐宋人诗，吟哦不辍，曹见之曰：“是书呆子。”
吴名佩孚，山东蓬莱人。以诸生考入北洋武备学校，毕业后历官第三镇统带。入民国，任为第三师旅长，晋师长，授孚威将军。为人胆大识高，能与士卒共甘苦，曹倚如左右手，凡所建白皆先征其意而后行。好为诗。曹名锟，直隶天津人。初为贾，继习陆军，毕业北洋武备学校，随袁项城练兵小站，累官第三镇统制，记名提督。袁项城为总统，改任为第三师师长，令拱卫京师。三年，授虎威将军，频率军南下攻蜀、攻湘。五年，黄陂继位，以段祺瑞荐，晋上将，授直隶督军。已而督川粤湘，授四省经略使，自请裁撤，改任直鲁豫巡阅使。
辛壬之交，名流聚京国，组织寒山社，为诗钟雅集，碎金片玉，咳唾皆馨，若郭春榆小麓父子、杨味春杏城兄弟、陈庵、梁节庵、沈爱苍、袁珏生、秦宥横、赵芝山、易实甫、郭桐伯、梁任公、冒鹤亭、赵剑秋等八十余人，易实甫曰：“十步之内，香草弥多；一山之中，馨桂愈烈。蒲牢送响，何止一百八下之声；莲社题襟，多至六十余次之集。”
郭名曾圻，福建闽县人。由翰林累官至礼部侍郎。入民国，授参政院参政。子名则坛，以翰林佐徐世昌幕，徐专疏荐其贤，授浙江温处道。入民国，为国务院秘书，擢秘书长，兼铨叙局局长。杨、杨、陈、梁、沈、袁、秦、赵、易俱见前。郭名宗熙，湖南湘阴人。翰林院编修，以道员分吉林，授延晖道擢提学使。入民国，为吉林教育司长，擢授巡按使。赵名椿年，江苏武进人。以知府指分江西，擢农工商部参议上行走。入民国，为工商部参事，调财政部参事，擢次长，外简芜湖关监督，未之任，再任财政次长，旋授京师税务监督，调审计院副院长。
徐斋设晚清{移}诗社于公府，入社者有周沈观、樊樊山、易哭厂、傅沅叔、郑叔进、王书衡、吴士缃、郭小麓、许季湘、傅芷芗等数十人，觞咏不绝，佳句时传，将使兰亭绝唱长在人间，柏梁聊吟重来台上，风雅道衰之际，此为最难得之韵事也。
徐、樊、易、傅、郑、王、吴、郭俱见前。许名宝衡，浙江杭县人，举人。军机章京，充宪政编查馆总务处科员。入民国，为国务院佥事，转秘书，擢参议，移内务次长。傅名岳，湖北江夏人，举人。学部七品小京官，充宪政编查馆总务处科员。入民国，为统计局参事，擢教育次长。

[book_title]●卷四　　◎识鉴
清道人未达时，武陵余某测其必显贵，以长女字之，未婚卒，复字以次女，又卒，更字以三女名梅者。既婚，数年逝。清道人感其风义，因自号曰“梅痴”，终身鳏居不更娶。
清道人见前。
梁燕孙童年读于塾，课余，师对诸生曰：“盍各言尔志。”一生答曰：“弟子他日倘得入翰苑，一麾出守，作良二千石足矣。”次及梁，梁曰：“大丈夫生天地间，不为英雄，便当为流寇。”师咋舌久之，退而告其父曰：“哲嗣将来名位，上可方周、召，下亦不让萧、曹，公宜及时勒抑之，使不入邪途。”其父曰：“师言过誉矣，但求其能自立亦大幸也。”
梁名士诒，广东顺德人，甲午进士。授翰林院庶吉士，改官道员，指分直隶。邮传部成立，授右参议，兼京汉铁路局总办，未三年罢去。袁世凯为内阁总理，援之权邮传部副大臣。未几，该部大臣杨士琦以和议问题南下抵沪，即辞职，梁因得兼摄大臣。入民国，为公府秘书长，继而以财政次长代部务，兼交通银行总理。滥发钞票，以致中交银行停止兑现。
朝鲜之乱，有贵胄负伤，匿税司所居。时袁项城方以领事驻韩京，闻变率兵往，及门，一人持枪当户阻之，意气凛然。袁勒令群卒使稍退，问其名，乃税务委员唐少川也，告以故，遂让入。就之语，大赞赏，立即订为昆季。
袁、唐俱见前。
岑盛之领袖粤督幕，有相士顾之曰：“君异日名位当不在西林下。”岑曰：“吾安贫贱而不乐富贵，尝揽镜自照，周祥审视，自信不能为大人，实未敢劳神。”相士窘甚。
岑见前。
钱念劬初任驻德使馆参赞，以不谙西语得学生陆子欣导引，钱弥感之，乘间为钦使言：“子欣年少多材，堪膺重任，倘予以一事，俾循序渐进，不出五年其声誉当非吾侪所能逮。”使然之，立调陆赴欧洲，累官至专使，自列席海牙和平会，词锋锐利，西人争欲望其风采，果如钱所言。
钱名洵，浙江归安人，举人。充出使德国大臣随员，擢参赞，晋出使和国大臣。入民国，为参政院参政。陆名征祥，江苏上海人。初毕业上海广方言馆，继毕业京师同文馆，充英德使馆随员，累迁为驻比使馆参赞，陟出使比国大臣。充海牙和平会专使，以建言见重于各国，移驻俄国大臣。辛亥会同驻外各使领衔乞清帝逊位，国人益想望其风采，遂任外交总长，擢国务总理。未几下野，起为外交总长，晋国务卿。复下野，再起为外交总长，出任欧战和会专使。
徐菊人总制东三省，周少朴为左参赞，钱干臣为右参赞，徐偶对二人曰：“二君才堪大任，但均不宜膺疆圻而当预枢密。”已而周巡抚黑龙江，钱布政陕西，都无政绩，人以是谓徐具知人之鉴，明用才之方。
徐、周、钱俱见前。
饶宓僧以盐大使需次榕城，累岁不得一差，憔悴欲死。提学使姚稷臣见其文词艳雅，叹曰：“鹾官中有此才人，吾竟勿及知，真埋殁英雄矣。”立传宓僧至，长揖曰：“知君贫困久而文才如此，终有崭露头角之一日。惟久置间散，诸长官固不能辞责，余亦应任咎。兹拟屈君授儿女诗书，月致菲修，君能俯就否？”宓僧感泣曰：“惟命是从。”
饶见前。姚名文倬，浙江杭县人，翰林，官福建提学使。
辛亥，革命军踞武昌，清廷起袁慰廷为湖广总督，使率京畿诸镇南下进剿。梁节庵阅邸抄，长叹曰：“慰廷出山，国家从此多事矣”。或曰非袁之声望才力不足以平兹大乱，梁曰：“此人久蓄异志，必将乘此机会以自取天下。”
袁、梁俱见前。
朱介人任浙江都督卫队团长，一日，戎服入谒都督汤蛰仙，娓娓陈攻江宁之策，汤奇之，叹曰：“吾素以为子虽习兵事而文弱如书生，绝无赳赳之态，恐不胜重任，今乃知子固负叔子之才、怀巨源之志者。吾无识人之鉴，竟以卑职相屈。”乃谕告师旅，遴选劲卒三千，令委朱为浙军援宁总司令。朱既莅宁，血战匝月，奏凯而旋。
朱、汤俱见前。
周希哲精西学，康南海使执贽梁任公门下学习国文，谓希哲天资聪颖，尽心指导三月必能通晓，任公有难色。及周列绛帐弟子，举一反三，竟如南海所言。
周名希哲，广东人。留欧大学毕业生。康、梁俱见前。
王晋卿主第三届知事试验，搜得一遗卷，阅而奇赏之，置前茅，谓是人必能崭露头角。榜揭，某诣谢，询知乃新卒业学生，王曰：“子虽未涉历政事，然富有学识，亦足膺民社。”
王名树冉，直隶新城人，进士。由部曹外简知府，累官新疆布政使。工古文、词。入民国，为参政院参政，着《希腊春秋》一书。
蔡松坡既解甲入觐，项城细与之语，奇赏之，退而对徐东海曰：“异日国家有事，斯人必建大功，惜非寿者相。”未三稔，项城称帝，举兵反抗者实蔡为之先。初闻报犹以为不确，已而切齿顿足曰：“余早知其必叛。”
蔡见前。
袁容庵易箦时，呜咽对徐东海曰：“予岂愿称帝，但已有人设计攫总统，不得已冀以强力消弭，孰料竟一败涂地。然即无兹事，一二年后难免不纷争，若辈德不足服众，才不足应变，斯时舍君其谁？”迨徐为总统而袁言果验。
袁、徐俱见前。
蒋ぽ青为水云词人犹子，工填词。ぽ青少时，宿学对词人曰：“令侄文才高超，会看跨灶耳。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:06:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>