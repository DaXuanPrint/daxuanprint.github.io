<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="玉台书史,玉台书史全文在线阅读,玉台书史全文在线下载,大玄古籍书库">
<meta name="description" content="书法史传,一卷。清。代书学家厉鹗撰。厉鹗。(1692～1752),字太。鸿,号樊榭。浙江钱塘。(今属杭州)。康熙举。人。嗜书,工诗。此书专辑历代妇女中工书。者为一编,各具一传,并附书迹、题跋,各。注出处,征引有据。分宫闱、女仙、名媛、。姬侍、名妓、灵异、杂录七门。宫闱收49。人,女仙收7人,附尼1人,名媛收104人,。姬侍收12人,名妓收33人,灵异收2人,。杂录3人,共211人。前后无序跋,亦不分。卷,因此余绍宋。《书画书录解题》。疑为未定。稿或某长编之一部分。有。《昭代丛书》。本、。《赐砚堂丛书》本、">
<title>玉台书史_厉鹗_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">玉台书史</span> <br/>
          作者： <span class="inputVal" id="bkauthor">厉鹗</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,书法,完结</span> <br/>
          字数： <span class="inputVal" id="bknum">[book_length]30043</span> <br/>
          说明： <span class="inputVal" id="bkdec">书法史传,一卷。清 代书学家厉鹗撰。厉鹗 (1692～1752),字太 鸿,号樊榭。浙江钱塘 (今属杭州)。康熙举 人。嗜书,工诗。此书专辑历代妇女中工书 者为一编,各具一传,并附书迹、题跋,各 注出处,征引有据。分宫闱、女仙、名媛、 姬侍、名妓、灵异、杂录七门。宫闱收49 人,女仙收7人,附尼1人,名媛收104人, 姬侍收12人,名妓收33人,灵异收2人, 杂录3人,共211人。前后无序跋,亦不分 卷,因此余绍宋 《书画书录解题》 疑为未定 稿或某长编之一部分。有 《昭代丛书》 本、 《赐砚堂丛书》本、《述古丛钞》 本、《说库》 本、《藏修堂丛书》 本等。</span> <br/>
          封面： <span class="inputVal" id="bkimg">Z_12844.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]玉台书史
[book_author]厉鹗
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,书法,完结
[book_length]30043
[book_dec]书法史传,一卷。清 代书学家厉鹗撰。厉鹗 (1692～1752),字太 鸿,号樊榭。浙江钱塘 (今属杭州)。康熙举 人。嗜书,工诗。此书专辑历代妇女中工书 者为一编,各具一传,并附书迹、题跋,各 注出处,征引有据。分宫闱、女仙、名媛、 姬侍、名妓、灵异、杂录七门。宫闱收49 人,女仙收7人,附尼1人,名媛收104人, 姬侍收12人,名妓收33人,灵异收2人, 杂录3人,共211人。前后无序跋,亦不分 卷,因此余绍宋 《书画书录解题》 疑为未定 稿或某长编之一部分。有 《昭代丛书》 本、 《赐砚堂丛书》本、《述古丛钞》 本、《说库》 本、《藏修堂丛书》 本等。
[book_img]Z_12844.jpg


[book_title]玉台书史
《宫闱》
《宫闱·汉》
孝成许皇后，大司马车骑将军平恩侯嘉女也。后聪慧，善史书。《汉书外戚传》
章德窦皇后，扶风平陵人，大司马融之曾孙也。年六岁能书，亲家皆奇之。《后汉书皇后纪》
和帝阴皇后，光烈皇后兄执金吾识之曾孙也。后少聪慧，善书艺。《后汉书皇后纪》
和熹邓皇后后讳绥太传禹之孙也。父训护羌校尉，六岁能史书十二通诗《论语》，家人号曰诸生。是时方国贡献，竞求珍丽之物。自后即位，悉令禁绝，岁时但供纸墨而已。后汉书皇后纪。
顺烈梁皇后讳汭大将军商之女，恭怀皇后弟之孙也。少善女工，好史书，尝以列女图画置于左右以自监戒。《后汉书皇后纪》
冯嫽楚主侍者冯嫽。能史书习事，尝持汉节为公主使，行赏赐于城郭诸国，敬信之，号曰冯夫人。《汉书西域传》
王美人赵国人也。祖父苞，五官中郎将。美人聪敏有才，能书会计。
《后汉书皇后纪》
左姬字小娥，安帝生母也。善史书，喜词赋，和帝赐诸王宫人，因入清河第《清孝教王传》
《宫闱·魏》
文昭甄皇后中山无极人，明帝母，汉太保甄邯后也。父逸上蔡令。后年九岁，喜书识数，用诸兄笔砚。史谓后言：「汝当习女工用书为学，当作女博士耶。后言：「闻古贤女，未有不觉前世成败以为已诫者，不知书何由见之。」《魏志本传》
《宫闱·吴》
吴主赵夫人，丞相达之妹。善书画，巧妙无双，能于指间以采丝织云霞龙蛇之锦。大则盈尺，小则方寸，宫中谓之极绝。孙权常欢魏蜀未夷军旅之隙，思得善画者，使图山川地势军阵之像。达乃进其妹，权使写九州江湖方岳之势。夫人曰：「丹青之色，甚易歇灭，不可久宝。妾能刺绸作列国，方帛之上写以五岳河海城邑行阵之形」既成，乃进于吴。主时人谓之针绝。虽棘刺木猴云梯飞鸢，无过此丽也。《拾遗记》
《宫闱·晋》
武元杨皇后，讳艳，字琼芝，宏农华阴人也。少聪慧，善书。《晋书本传》
安僖王皇后，讳神爱，琅邪临沂人也。父献之，尚新安愍公主，无子，唯一女。后立为安僖皇后。后亦善书。《张怀瑾书断》
《宫闱·齐》
韩兰英，韩兰英吴郡人有文辞，宋孝武时献中兴赋被卖入宫。宋明帝时，用以为宫中职僚及武帝以为博士，教六宫书学。以其年老多识，呼为韩公云。
《南史齐武穆裴后传》
《宫闱·梁》
武德郗皇后，讳徽，高平金乡人也。后幼明慧，善隶书，读史传。《南史
梁后妃传》
《宫闱·陈》
武宣章皇后，讳耍儿，吴兴乌程人。本姓钮，父景明为章氏所养，因改姓焉。
后少聪慧，美容，仪善书计能诵诗及楚词。《南史陈后妃传》
后主沈皇后，讳婺华，吴兴武康人也。后性端静、聪明、强记。涉猎经史，
工书翰《南史陈后妃传》
沈氏后，德名标婺华，允光亲署，独美可嘉。如晚晴陈云，傍日残霞，注云今见署启一纸。《窦众述书赋》
后主皇后沈氏，吴兴人。君理之女，善书。《书史会要》
《宫闱·北魏》
文成文明皇后冯氏，长乐信都人也。父朗秦雍二州刺史，坐事诛，后遂入宫。
高宗践极，立为皇后。后性聪达，学书记，作劝戒歌。三百馀章，又作皇诰十八章。《魏书后妃传》
宣武灵皇后胡氏，安定临泾人，司徒国珍女也。后姑为尼，世宗初，入讲禁中。讽左右称后姿行，世宗闻之，召入掖庭为承华，进为充华。嫔肃宗践祚，尊为皇太后。临朝听政，性聪悟，多才艺，略得佛经大义，亲览万几，手笔决断。
《魏书后妃传》
《宫闱·唐》
太穆宝皇后，京兆始平人。隋定州总管神武公毅之女也。善书学类高祖之书，人不能辨，工篇章而好存规诫。《旧唐书本传》
则天皇后武氏，讳，并州文水人也。上元元年，高宗号天皇，皇后号天后。
天下谓之二圣。宏道元年为皇太后，临朝称制。天授元年，后自称皇帝，改国号周。长安五年上，后号曰则天，大圣皇帝。《唐书本纪》
唐则天顺圣皇后武氏，凛凛英断，脱去铅华脂韦气味，乘高宗溺爱，而窥觎窃起，遂能不出重闱深密之地，驾驭英雄，使人人各为其用。不旋踵，嘿移唐室，使之善自退托，有周南卷耳之志，则其用心，岂减古贤后妃哉！惜乎不知出此，乃欲以牝鸡司晨。宜乎不克令终，而张柬之等起而正子明辟也。新史贬而传之，旧史以为穷妖白首，良以为训。考其出新意，持臆说，增减前人笔画，自我作古，
为十九字：曰「■天、■地、𡆠日、囝月、■星、■君、■年、𠙺正、𢘑臣、瞾照、■载、■载、圀国、■初、𨭻证、■授、𤯔人、■圣、𠤵生」
当时臣下章奏，与天下书契，咸用其字，然独能行于一世而止。唐之石刻，载其事者，知其在则天时也。虽然，亦本于喜作字。初得晋王导十世孙方庆者，家藏其祖父二十八人书迹。摹榻把玩，自此笔力益进，其行书駸駸稍能有丈夫胜气。
今御府所藏行书一夜宴诗。《宣和书谱》
武后君临藻翰时，饮顺天经而永保先业。从人欲而不顾兼金，注曰：「则天皇后沛国武氏士女，临朝称尊，号曰大周金轮皇帝。时凤阁侍郎石泉王公方庆即，晋朝丞相导十一世孙有累代祖父书迹，保传于家。凡二十八人，缉成一十一卷。后墨制问方庆，因而献焉。后不欲夺志，遂尽模写留内，其本加宝饰锦缋还王氏。人到于今称之。右史崔融撰王氏宝章集，序具纪其事。《窦众述书赋》
荐福寺天后飞白题额，崇福寺武后题额，《历代名画记》
周升仙太子碑，圣历二年武后撰，并行书。《金石录》
延载初，周允初除凤阁鸾台平章事，证圣元年卒。则天为七言诗伤之，又自缮写，时以为荣。《旧唐书周允元传》
上官昭容，名婉儿，西台侍郎仪之孙。天性韶警，善文章，自通天以来，内掌诏命，丽可观。帝即位，进拜昭容，景云中谥惠文。《旧唐书本传》
吕温上官昭容书楼歌序云，贞元十四年友人崔仁亮于东都买得《研神记》一卷，有昭容列名书缝处。《吕衡州集》
千福寺额，上官昭容书。《历代名画记》
临川公主，太宗女，韦贵妃所生，下嫁周道务，工籀隶，能属文。高宗立，上孝德颂，帝上诏褒答。永徽初进长宫主，恩赏卓异。《唐书本传》
晋阳公主，太宗女，字明达，幼字儿子，文德皇后所生，主临帝飞白书，下不能辨。《唐书本传》
贵妃杨氏，宋张端义云，贞定大历寺有藏殿，其殿藏经，皆唐宫人所书。经尾题名，皆极可观，有涂金匣藏心镜一卷，字体尤婉丽，其后题云，善女人杨氏为大唐皇帝李三郎书。《贵耳集》
《宫闱·后唐》
魏国夫人陈氏，襄阳人也，善书。《唐书沙陀传》
《宫闱·南唐》
先主后种氏，江西良家女，性警悟，通书计。《马令南唐书》
后主昭惠后周氏，小字娥皇。大司徒宗女，通书史，善音律，尤工琵琶。元宗赏其艺，取所御琵琶时谓之烧槽者赐焉。后病亟，以元宗所赐琵琶及常臂玉环亲遣后主，又自为书请薄葬。《马令南唐书》
保仪黄氏，江夏人，后主选为保仪，书学技能多出于天性。后主属意，会小周专房，品秩不加，第以掌墨宝而已。初元宗后主，皆妙于笔札，博收古书，有献者，厚赏之。宫中图籍万卷，尤多钟王墨迹，皆系保仪所掌。《马令南唐书》
耿先生，军大校耿廉女，好书善画。往往有佳句，雅通黄白之术，能拘制鬼挽救奇怪恍惚，莫知其所由来，为女道士，自称天自在山人。保大中，因宋齐邱以入宫，元宗处之别院，号曰先生。常被碧霞帔，手如鸟爪，题诗墙壁，自称比大先生。《郑文宝耿先生传》
宫人乔氏，李后主手书金字心经一卷，赐其宫人乔氏。乔氏后入太宗禁中。
闻国主薨，自内庭出其经舍在相国寺西塔院资荐。且自书于后，曰「故李氏，国主宫人乔氏，仗遇国主百日，谨舍昔时赐妾所书般若心经一卷在相国寺西塔院，伏愿弥勒尊前持一花而见佛云云。」其后江南僧持归故国，置之天禧寺塔相轮中。
寺后失火相轮自火中堕落而经不损，为金陵守王君玉所得。君玉卒。子孙不能保之，以归甯凤子仪家。乔氏所书在经后，字极整洁，而词甚凄惋，所记止此。徐锴集南唐制诰，有宫人乔氏出家诰，岂斯人也耶。《王金至默记》
《宫闱·宋》
曹皇后，仁宗曹皇后，真定人。极密使惠武王彬之孙也。性慈俭，重稼穑，尝于禁苑种谷，亲蚕善飞帛书。《宋史本传》
慈圣曹皇后，工飞白，盖习观昭陵落笔也。先人旧藏一美字，径二尺许，笔势飞动，用慈寿宫宝。《老学庵笔记》
向皇后，神宗向皇后，河内人，宰相敏中曾孙。哲宗立，尊为皇太后。宋史本向皇后工行草。{《书史会要》
安妃刘氏，安妃本酒保家女，初事崇恩宫。宫罢，出居宦者何兑。内侍杨戬誉其美，复召入。明达贵妃以同姓养为女，遂有宠。为才人，进涉妃。政和四年加贵妃，朝夕侍上。擅爱专席，林灵素以技进，目为九华安妃。肖像于神霄帝君之左。宣和三年薨，谥明节和文，册赠为皇后。《宋史本传》
明节刘后一时遭遇，宠倾六宫，忽苦癫，临终戒左右曰：「我有遣祝在领巾上，候我气绝，奏官家亲自来解，」语毕而终。左右驰奏，上至哀恸，悲不自胜，领巾上蝇头细字。其辞云：「妾出身微贱，而无寸长，一旦遭遇圣恩，得与嫔御之列。命分寒薄，至此夭折，虽埋骨于九原，魂魄不离左右，切望陛下以宗庙社稷之重，天下生灵之众。大王帝姬之多，不可以贱妾一人，过有思念，深动圣怀。况后宫千计，胜如妾者不少，妾深欲忍死，面与君父廖别，谪限已尽，不得少留，冤痛之情，言不能尽。」自后左右每欲宽解必提领巾，上愈伤感，闻者谓李夫人不足道也。林灵素谓后是九华安妃，临终闻本殿异香音乐，次年有青城道士，见后于巫山，旁佛金钗钿合云。《钱氏私志》
宪圣吴皇后，高宗宪圣慈烈吴皇后，开封人。父近以后贵，进封吴王。年十四，高宗为康王，被选入宫。王即位，封和义郡夫人。后博习书史，又善翰墨，由是宠遇日至，寻进贵妃。绍兴十三年，诏立为皇后，高宗内禅称太上皇后。名所御殿曰慈福。《宋史本传》
德寿慈福两宫，御书观音经共八段，初在碑石库。嘉定三年，置架设于群玉堂东偏。《中兴馆阁录》
群玉堂法贴十卷，第一卷有宪圣慈烈皇后御书千文《归田赋》。《中兴馆
阁录》
慈福皇太后，喜亲翰墨，尤爱兰亭，尝作小楷一本，全是王体，流传内外，故陆升之代刘珙造春贴子有云。内仗朝初退，朝曦满翠屏，砚池深不冻，端为写兰亭。《兰亭博议》
宪圣慈烈皇后吴氏，开封人，吴宣靖王近之女。高宗后，博习书史，妙于翰墨。帝尝书六经赐国子监刊石，稍倦，即命后续书，人莫能辨。《书史会要》
宋宪圣皇后，书养蚕图。自浴种至翦帛，凡二十四事，使阅者宛然置身田舍，见妇子︱<居力>不遑之景也。每段下题小字，极其工致。至元中郑足老题云：为显仁皇后字。后习高皇字，高皇手书九经。每倦则后书续之，人未易辨。金华宋景濂云，图出于潜令楼，犹召见以图上进，上携至宫。宪圣慈烈皇后，逐段题之。皇后姓吴配高宗，其书绝相类，谓非显仁韦后书，余考之显仁韦后，乃高宗母也。从徽宗北辕，老年始归，宪圣慈烈吴后，乃高宗继后，史称其善翰墨则为吴后书无疑，金华之言为确矣。《庚子销夏记》
刘贵妃，临安人，绍兴十八年，入宫，专掌御前文字，工书画。陈善杭州府志刘夫人字希号夫人，建炎间掌内翰文字及写宸翰字。高宗甚眷之，亦善画，上用奉华堂印。《书史会要》
三子庆于毗陵得李伯时画，草堂十志，前有奉华大小印，向曾收入刘娘子位者，后有闭关颂酒之裔一印，此虽用刘伯伦事，然于妇人恐不类耳。
杨皇后，宁宗恭圣仁烈杨皇后。少以姿容选入宫。庆元三年四月，进封婕妤。
五年进婉仪。六年进贵妃。恭涉皇后崩，中宫未有所属，贵妃与曹美人俱有宠。
韩抳胄见妃任权术，而曹美人性柔顺，劝帝立曹。而贵妃颇涉书史，知古今，性复机警，帝竟立之。皇子昀即位，加尊号寿明仁福慈睿皇太后。《宋史本传》
恭圣仁烈皇后杨氏，宁宗后，忘其里氏，或云会稽人。杨次山者，亦会稽人，后自谓其兄也。少以姿容选入宫。颇涉书史，知古今，书法类甯宗。《书史会要》太清宫宁宗时建，杨皇后书道德经石幢。《武林旧事》
杨妹子，马河中远进御及赐贵戚画，宁宗每命杨妹子题署。有杨娃印章，杨娃者宁宗恭圣皇后妹也。书法类宁宗，以艺文供奉内庭，其迹惟远画见之。
《清赏录》
杨妹子乃宋宁宗恭圣皇后妹，其书类甯宗。凡御府马远画，多命题咏，余曾见马远松院鸣琴小幅。杨娃题其左方云：「闲中一弄七弦琴，此曲少知音。多因淡然无味，不比郑声淫。松院静，竹楼深，夜沈沈，清风拂轸。明月当轩，谁会幽心。调寄诉衷情，波撇秀颖妍媚之态，映带缥缃。」《韵石齐笔谈》
宁宗皇后妹，时称杨妹子。书法类宁宗，马远画多其所题。《书史会要》
杨妹子题马远红梅，远在画院中最知名。馀有红梅一枝，菁艳如生，杨妹子题诗于上。字亦工，按杨妹子者，宁宗恭圣皇后之妹。书法类宁宗。凡御府马远画，多令之题。此帧李梅公见而爱之，携去竟毁于火。馀又有女诫一卷，为马麟画。相传为宁宗书，实杨妹子书，用御书之印耳。此卷今在几南士夫家。《庚
子销夏记》
六月二十四日，赴鉴叔招，出马远单条四幅，俱杨妹子题。其一《白玉蝶梅》「重重叠叠染湘黄，此际春光已半芳。开处不禁风日暖，乱飞晴雪点衣裳。」再题「晴雪烘香」四字。其一著《雪红梅》「铢衣翠盖映朱颜，未委何年入帝关。
默被画工传写得，至今犹似在衡山。」再题「朱颜传粉」四字。其一烟锁红梅，「夭桃艳杏岂相同，红润姿容冷淡中。披拂轻烟何所似，动人春色碧纱笼。」再题「霞铺烟表」四字。其一绿弯玉蝶，「浑如冷蝶宿花房，拥抱檀心忆旧香。开到寒梢犹可爱，此般必是汉宫妆。」再题「层叠水绡」四字。后各有杨娃之章一小方印。与馀家所藏妹子题《马远杨叶竹枝》二册。字画差大，然笔腕瘦嫩，略相似。二册杨叶题：「线捻依依绿，金垂袅袅黄。竹枝题雨洗娟娟净，风吹细细香。」《项鼎铉呼桓日记》
尝观马和之四小景，有杨妹子各题一绝云：「人道中秋明月好，欲邀同尝意如何？华阳洞里秋坛上，今夜清光此处多。石楠叶落小池清，独下平桥弄扇行。
倚日绿阴无觅处？不如归去两三声。清献先生无一钱，故应琴鹤是家传。谁知默鼓无弦曲，时向珠宫舞幻仙。雨洗束坡月色清，市人行尽野人行。莫嫌牵确坡头路，自爱铿然曳杖声。」《沈津吏隐录》
度宗昭仪王氏，会甯郡夫人昭仪王秋儿东宫直书阁能属文，鹤骨臒貌。度皇自即位后，万几之暇，批答书阁式克钦承皆出其手。《随隐漫录》
荆国大长公主，太宗女幼不好弄。真宗即位，封万寿长公主。下嫁驸马都尉李遵。勖主善笔札，喜图史，能为歌诗，尤善女工之事。《宋史本传》
魏国大长公主，英宗第二女。神宗时，封属国公主。下嫁左卫将军王诜，好读古文章，善书札。《宋史本传》
越国夫人王氏，端献王κ之妻，作篆隶有古法。《书史会要》
华国夫人韦氏，魏惠献王恺妻，特封韩魏两国夫人。《魏王恺传》
谢翱翠，亭避雨诗云：仰面无所睹，梁间有题字。问此何人书？婉娩有弱气，云昔魏王妃。学书似李卫。「乘去到此山，洒墨在空翠」。自注云：亭有魏王妃所题字尚新。王尝以成德军节度镇，明故妃至其处。《发集》
《宫闱·金》
元妃李氏，章宗元妃李氏师儿。大定末以监户女子入宫，是时宫教张建教宫中，师儿与诸宫女皆从之学。章宗问建宫教中女子谁可教者，建曰：「就中音声清亮者，最可教。」章宗以建言求得之，章宗好文辞，妃性慧黠，能作字知文义，遂大爱幸。明昌四年，封为昭容，明年进封元妃。《金史本传》
《宫闱·明》
慈圣李太后，神宗生母也。东安人，神宗在位，上尊号慈圣宣文明肃皇太后。
尝书廉谨持家四字，以贻其父李公。《名山藏坤则记》
慈寿寺神宗，为慈圣皇太后建也，宝藏阁系圣母御笔题。《燕都游览志》
文华殿后殿所悬扁，凡十二字，每行二字，共分六行。其文曰，学二帝三王治天下大经大法，乃慈圣御笔。臣下但见龙翔凤翥结构波磔之妙，以为御书，而实非也。《万历野获篇》
神宗贵妃郑氏，大兴人，父宪成。妃狡媚多智，生皇三子，封皇贵妃，帝宠之颛房。崇祯三年七月薨，谥恭属惠荣和靖皇贵妃，葬银泉山。《明史槁》
郑贵妃泥金书观世音燕萨普门品经一卷，在瓷青纸上梵本刻丝锦装卷首题云：大明万历甲辰年十二月吉日，皇贵妃郑谨发。诚心沐手，亲书金字观世音燕萨普门品经一卷。「恭祝今上圣主祈愿，万寿洪福永亨康泰安裕吉祥」楷法秀整，前绘佛像甚精细。今藏吾杭赵谷林齐中。馀题绝句四首云：梵夹瓷青出汉京翼坤郑贵妃宫名题处最分明，依稀买得砚神记。「纸上香多蠹不成，巧笑由来雨露偏。佛恩遣在圣人前，开函稽首无他愿。一笔泥金寿一年，柘馆馀间罢女红。
祝厘不与众嫔同，也胜密誓含元殿。小字亲封玉合中。城南诗老观空久。丁君敬身同赋特赋新词继梦华，他日秋山黄叶下，与君礼足九莲花。」
武宗王妃，燕京人。以才色得幸于武宗。侍幸蓟州温泉题诗自书刻石，今石刻尚存。《列朝诗集》
陈司彩，洪武二十年，诏选民间涉女入宫，分司六尚。陈二妹，字瑞贞，仲裕女也。貌端庄与焉，善六书，晓大义，精女工，嫔嫱皆师事之，人称为女中君子。二十四年，命为司彩，赐归省。《枣林杂俎》
娄妃，娄妃书仿詹孟举，楷书千文极佳。江省永和门并龙兴普贤寺额，其笔也。后人以其贤，不忍更之。《书史会要》
杨妃，杨妃书法赵文敏，颇得笔意，但偏锋耳。《书史会要》
安福郡主，宁靖王奠培之长女，工草书能诗。《列朝诗集》
《女仙》
《女仙·晋》
南岳魏夫人，讳华存，字贤安，位紫虚元，君领上真司命。《真灵位业图》
魏夫人左仆射舒之女，太保公椽南阳刘幼彦之室，光禄勋璞之母。天才卓异，少读庄老及春秋二传五经百子。后修真得道，夫人善书。《书史会要》
豫章女巫，豫章女巫，太元中有神降之，能空中与人言，且善书。《书史
会要》
《女仙·唐》
吴彩鸾，女仙鸾自言西山吴真君之女，太和中进士文萧客寓锺陵。南方风俗，中秋月夜，妇人相持，踏歌，婆娑月影中，最为盛集。萧往观焉，而彩鸾在歌场中作调弄语以戏萧。萧心悦之，伺歌罢，蹑踪其后。至西山中忽有青衣燃松明以烛路者，彩鸾见萧遂偕往，复历山椒有宅在焉，至其处坐席未暖，而彩鸾据案如府司治事。所问皆江湖溺死人数，萧他日询之，彩鸾初不答。问至再四，乃语之，我仙子也所领水府事，言未既，忽震雷迅发，云物晦冥彩鸾执手版伏地作听罪状。
如闻谪词云，以汝汇机密事，罚为民妻一纪。彩鸾泣谢谕萧曰，「与汝自有冥契，今当往人世矣。萧拙于为生，彩鸾以小楷书唐韵一部。市五千钱，为糊口计，然不出一日间能了数十万字，非人力可为也。钱囊羞涩，复一日书之，且所市不过前日之数」，由是彩鸾唐韵，世多得之。历十年，萧与彩鸾遂各乘一虎仙去，唐韵字画虽小，而宽绰有馀，全不类世人笔。当于仙品中别有一种风气，今御府所藏正书一十有三，唐韵平声上，唐韵平声下，唐韵上声，唐韵去声，唐韵入声，唐韵上下二，唐韵六。《宣和书谱》锺陵西山有游帷观，每至中秋，车马喧阗十里若。豪杰多召名姝善讴者夜与丈夫间立，把臂连踏而唱，惟对答每捷者胜。太和末有书生文萧往观，睹一姝甚妙。其词曰：「若能相伴陟仙坛，应得文萧驾彩鸾。自有绣襦并甲帐，琼台不怕雪霜寒。生意其神仙，植足不去，姝亦相ツ」，歌罢，独秉烛穿大松径。将尽陟山扣石，冒险而升，生蹑其踪。姝曰：「莫是文萧耶？」相引至绝顶坦然之地，后忽风雨裂帷覆机，俄有仙童持天判曰：「吴彩鸾以私欲泄天机，机谪为民妻一纪。」姝乃与生下山，归锺陵为夫妇。」
《诚齐杂记》
仙人吴彩鸾书孙心面唐韵，凡三十七叶，此唐人所谓叶子者也。按彩鸾隐居在锺陵西山下，所书唐韵，民间多有，馀所见共六本。此一本二十九叶，彩鸾书，其八叶，后人所补，气韵肥浊，不相入也。《黄山谷集》
裴�传奇，载成都古仙人吴彩鸾。善书小字，尝书唐韵鬻之。今蜀中导江迎祥院经藏中佛本行经六十卷，乃彩鸾所书，亦异物也。张邦基墨庄漫录洪龟父朋写韵亭诗云：「紫极宫下春江横，紫极宫中百尺亭。水入方洲界玉局，云映远山罗翠屏。小楷四声馀翰墨，主人一粒尽仙灵。文萧彩鸾不复返，至今神界花冥冥。」《吕本中紫薇诗话》
楼钥跋宇文廷臣所藏玉篇钞云：始予读文萧传，言吴彩鸾书唐韵字，疑其不然。后于汪季路尚书家见之，虽不敢必其一日可办。然亦奇矣！为之赋诗，且辨其为陆法言切韵，兹见枢密宇文公所藏玉篇钞。则又过之，是尤可宝也。既谓之钞，窃以为如北堂书钞之，类盖节文耳。以今玉篇验之，果然，不知旧有此钞而书之耶！抑彩鸾以意去取之耶，有可用之字略之，有非日用之字而反取之。部居如今本，皆以朱氏别之，而三字五字，止以墨字书之，次序皆不与今合，不可致诘。辄书前岁所与汪氏诗跋于左，庶来者得以览观。《攻愧集》
宇文廷臣文孙家，有吴彩鸾玉篇韵，今世所见者，唐韵耳。其书一先为廿三先廿四仙不可晓，又导江迎祥寺有彩鸾书佛本行经六十卷，或者以为唐经生书。
《砚北杂志》
鲜于伯机有吴彩鸾书切韵一本，其书一先为廿三先。廿四仙不可晓，字画尤古。《志雅杂钞》
龙兴紫极宫写韵轩，世传吴彩鸾写韵于此轩，以之得名。予昔在图书之府，及好事之家，有其所写唐韵，皆硬黄书之，纸素芳洁，界画精整，结字遒丽，皆人间之奇玩也。《道园学古录》
虞集题吴彩鸾唐韵真迹，「后豫章城头写韵轩，绣帘地月娟娟。寻常鹤唳霜如月，书到人间第几篇。」《道园学古录》
元詹玉题写：韵轩调桂枝，香紫薇花露。潇洒作凉云，点商勾羽。字字飞仙下笔，一帘风雨。江亭月观今如许，欢飘零墨香千古。夕阳芳草，落花流水。依然南浦，甚两两凌风驾虎。恁天孙标致月娥眉妩，一笑生春。那学世间儿女，笔床砚滴曾窥处，有西山青眼如故。素笺寄与玉箫，声彻凤鸣鸾舞。《凤林书院
草堂诗馀》
彩鸾与文萧遇，在文宗太和末，而法苑珠林则写于天宝年间。岂神仙隐显，原非时代之可限欤。《陈宏绪寒夜录》
吴彩鸾龙鳞楷韵，后柳诚悬题云：吴彩鸾世传谪仙也，一夕书唐韵一部，即鬻于市，人不测其意，稔闻此说罕见其书，数载勤求，方获此本。观其神全气古，笔力遒劲，出于自然，非古今学人所及也。时惟太和九年九月十五日题，其制共五十四叶，鳞次相接，皆留纸缝，天宝八年制。《庚子销夏记》
项氏宝藏吴彩鸾正书唐韵全部，原系鲜于伯机故物，后为陆太宰全卿所购，名迹也。虽字细仅若蝇头，而位置宽绰有馀，全不类世人行笔，当于仙品中求之乃得。《清河书画舫》
谢自然，华阳贞女也。幼而入道，善笔札，能属文。《续仙传》
卢眉娘，永贞元年南海贡奇女卢眉娘。年十四，幼而慧悟，工巧无比，能于一尺绢上，绣法华经七卷，字之大小，不逾粟粒，而点画分明，细于毛发，其品题章句，无有遣阙。至元和中，宪宗以金凤环束其腕，眉娘不愿住禁中，遂度以黄冠，放归黄海，赐号曰逍遥。后神迁，香气满室，弟子将葬，举棺觉轻，即撤其盖，惟有藕屦而已。后人往往见乘紫云，游于海上。《杜阳杂编》
嵩山女子，嵩山女子，佚其名，任生者，隐居嵩山读书，常夜闻异香，忽一女子开帘而入，年可二十馀，凝态艳质，世莫之见。有双环青衣左右翼侍，顾谓侍者曰：「郎君书籍中取一幅纸兼笔砚来」，乃作赠诗一首，笔札秀丽。后三日来，又赠二篇，良久出门，闪闪上空中，去地百馀丈，犹隐隐见于云间。生以三篇示于人，皆知其神仙矣。《神仙感遇传》
曹文姬，文姬本长安倡女也。生四五岁，好文字戏及笄，姿艳绝伦，尤工翰墨。自笺素外，至于罗绮窗户可书之处，必书之。日数千字，人号为书仙。笔力为关中第一，后归任生，三月晦日，偕生乘云仙去。《刘斧青琐高议》
曹文姬本长安倡，姿艳绝伦，尤工翰墨。欲偶者请先投诗，岷山任生诗曰：「点尘心谪九天，玉皇殿上掌书仙。莫怪浓香薰骨腻，霞衣曾带御炉烟」。女曰：「真吾夫也。不然，何以知吾事耶！」遂事之。五年忽对任曰：「吾本天上司书仙女。以情爱谪人寰，二纪将归，子可偕行。」腾云而去。后以所居为书仙里。
《书史要》
《附：尼》
《附：尼·元》
妙湛，比邱尼妙港管夫人为写长明庵图，妙湛小行书题其上。《珊瑚纲》
《名媛》
《名媛·周》
鲁秋胡妻，雕虫篆，鲁秋胡妻所作。秋胡随牒远仕，荏再三年，桑时间玩，集为此书，亦云《战笔书》。其体遵律垂画，织长旋绕屈曲，有若虫形。《僧
梦英十八体书》
二十二虫书，鲁秋胡妇浣蚕所作，亦曰雕虫篆。《韦续纂五十六种书》
《名媛·汉》
扶风马夫人，安定皇甫规妻。不知何氏女也，规初丧室家。后更娶之，妻善属文，能草书，时为规答书记，众人怪其工。《后汉书列女传》
扶风马夫人大司农皇甫规之妻也。有才学，工隶书，夫人寡，董卓聘之，夫人不屈，卓杀之。《书断》
后汉皇甫规妻马夫人行隶中中品。《韦续九品书人论》
蔡文姬，蔡邕女也，博学有才辨，又妙于音律。兴平中乱，没于南匈奴，曹操赎之，操问曰：「闻夫人家多坟籍，犹能记忆之否？」文姬曰：「昔亡父赐书四千许卷，今所诵忆，裁四百馀篇耳」。操曰：「今当使十吏就夫人写之」。文姬曰：「男女之别，礼不亲授，乞给纸笔，真草惟命」，于是缮书送之。文无遣误。《后汉书列女传》
蔡邕得笔法于神人，传女文姬，文姬传之锺繇。《古今传授笔法人名》
「我生之初尚无为，我生之后汉祚衰。」蔡炎书。《淳化阁贴》
蔡炎胡笳引，「自书十八章，极可观，不谓流传，仅馀两句，亦似斯人身世耶。」《山谷题跋》
《名媛·晋》
卫夫人，晋中书院李充母卫夫人。善锺法，王逸少之师。《羊欣撰录》
卫夫人名铄，字茂漪，廷尉展之女弟，恒之从女，汝阴太守李矩之妻也。隶书尤善规矩，锺公云：「碎玉壶之水，烂瑶台之月。婉然芳树，穆若清风」。右军少尝师之，永和五年卒，年七十八，子充为中书郎，亦工书。《书断》
锺繇传之卫夫人，卫夫人传之王义之。《传授笔法人名》
庾肩吾书品列中之上。
李嗣真书列上下品，云卫夫人正体尤绝。
韦续九品书人论上中品有李矩妻卫夫人，正行。
唐人书评卫夫人书，如插花舞女，低昂美容；又如美女登台，仙娥弄影，红莲映水，碧沼浮霞。《书苑菁华》
晋卫夫人笔阵图
夫三端之妙，莫先于用笔，六艺之奥，莫重于银钩。昔秦丞相李斯见周穆王书，七日兴欢，患其无骨。蔡尚书入鸿都观碣，十旬不返，嗟其出群，故知达于其源者少，暗于其理者多，近代以来，殊不师古，而缘情弃道，才记姓名或学不该赡，闻见又寡，致使成功不就，虚费精神，自非通灵感物不可与谈斯道也。今删李斯笔妙，更加润色，总七条并作其形容，列事如左，贻诸子孙，永为模范。
庶将来之君子，时复览焉。笔要取崇山绝仞中兔毛，八九月收之，其笔头长一寸，管长五寸，锋齐腰强者，其砚取前涸新石；润涩相兼，浮津耀墨者，其墨取卢山之松烟，代郡之鹿胶。十年已上强如石者为之，纸取东阳鱼卵虚柔滑净者。凡学书字，先学执笔，若真书去笔头二寸一分，若行草书去笔头三寸一分，执之下笔点画波{敝手屈曲，皆须尽一身之力而送之。若初学者先大书不得先从小，善鉴者不写，善写者不鉴，善笔力者多骨，不善笔力者多肉。多骨微肉者谓之筋书，多肉微骨者谓之墨猪，多力丰筋者圣，无力无筋者病，一一从其消息而用之。
一 如千里阵云隐隐然，其实有形。 ⼃ 陆断犀象。
⼂ 如高峰坠石磕磕然，实如崩也。 � 百钧弩发。
｜ 万岁柘藤 ■〓崩浪雷奔。 ■ 劲弩筋节。
右七条笔阵出入斩斫图。执笔有七种，有心急而执笔缓者，有心缓而执笔急者，若执笔近而不能紧者，心手不齐，意后笔前者败，若执笔远而急，意前笔后者胜。又有六种用笔，结构圆备如篆法，飘扬洒落如章草，凶险可畏，如八分，窈窕出入如飞白，耿介特立如鹤头，郁拔纵横如古隶，然心存委曲。每为一字各象其形，斯造妙矣！书道毕矣！永和四年上虞制记。
晋卫夫人与师贴，卫稽首和南近奉敕写急就章，遂不得与师书耳。但卫随世所学，规摹锺繇，遂历多载。年廿著诗论草隶通解不敢上呈。卫有一弟子王逸少甚能，学术真书咄咄逼人，笔势洞精，字体遒媚，可诣晋尚书馆书耳。仰求至鉴，大不可言，弟子李氏卫和南。《淳化阁贴》
黄长睿云：卫夫人贴，盖唐初李怀琳作，事见窦众述书赋。《东观馀论》
黄山谷题绛本法贴云：王会稽初学书于卫夫人，中年遂妙绝古今。今人见卫夫人遣墨，疑右军不当北面，盖不知九万里，则风斯在下耳。《黄山谷集》
郗夫人，王羲之之妻也，甚工书。《孔元舒在穷记》
谢夫人，字道韫，王凝之妻，安西将军奕之女也。《晋书列女传》
道韫有才华，亦善书，为舅氏所重。《王羲之外传》
李嗣真书后品云：谢道韫是王凝之妻。雍容和雅，芬馥可玩，列中下品。
韦续九品书人，论下上品有王凝之妻谢道韫行草。
傅夫人，郗之妻也，善书。《书断》
韦续九品书人论下上品有傅夫人正隶。
荀夫人，王洽之妻也，亦善书。《书断》
汪夫人宣和书谱作江王氏之妻也，善书。同上
荀夫人，庾亮之妻也，韦续九品书人论上下品有庾亮荀夫人正行隶篆。
蔡夫人，羊衡母，韦续九品书人论上中品。
桓夫人，唐人书评云：桓夫人书，如快马入阵，屈伸随人。《书苑精华》
李意如，琅邪王献之保母也。姓李名意如，广汉人也，在母家有志行，归王氏柔慎勤恭，善属文，能草书，解释老旨趣。《云麓漫钞》
《名媛·宋》
谢夫人，孔琳之妻谢氏，亦善书。《书断》
《名媛·北魏》
李夫人，高慎妻李氏，赵郡李徽伯女，艳且慧，兼善书记，工骑乘。《北
史高乾传》
李彪女，幼而聪令，彪教之书学，读诵经传。后宣武闻其名，召为婕妤，在宫常教帝妹书诵授经史，后宫咸师事之。《北史李彪传》
《名媛·北齐》
魏夫人，韦续九品书人，论下下品有北齐魏夫人正行。
《名媛·唐》
刘秦妹，马家刘氏，临效逼斥，安西兰亭，貌夺真迹。如宓妃遣形于巧素，再见如在之古，昔注云：翰林书人刘秦妹归马氏。《窦众述书赋》
刘秦妹善临兰亭，及西安贴夺真，亦唐翰林书人。《法书苑》
房妻高氏，太原府交城县石壁寺铁弥勒像颂安公美政碑，俱参军房妻高氏书，石壁寺碑，乃行书。《学林新编》
房妻高氏，尝书石刻，字画洁媚。《墨池编续书断》
太谷县令安庭坚美政颂碑跋
开元二十九年安公美政颂，房妻高氏书。安公者，名庭坚，其事迹非奇，而文辞亦匪佳作，惟其笔画遒丽，小类妇人所书。馀所集录，固已博矣，而妇人之笔，著于金石者，高氏一人而已。然余尝与蔡君谟论书，以为书之盛莫盛于唐，书之废莫甚于今，馀之所录如于ν高骈。下至陈游环等书皆有盖唐之武夫悍将。
暨楷书手辈，字皆可爱，今文儒之盛，其书屈指可数者，无三四人。非皆不能，盖忽不为尔，唐人书见于今。而名不知于当时者，如张师邱缪师愈之类，盖又可不胜数也！非余录之，则将遂泯然于斯世矣。馀于集古，不为无益也夫。《集
古录》
撰人姓名残缺，房妻高氏书。开元廿九年三月。《金石录》
太原府交城县石壁寺铁弥勒像颂碑跋。
太原府交城县石壁寺铁弥勒像颂者林谔撰。参军房妻高氏书。馀所集录古文自周秦而下，旋于显德。凡为千卷，唐居其十七八。其名臣显达下至山林幽隐之士，所书莫不皆有，而妇人之书，惟此高氏一人耳。然其所书刻石存于今者，惟此颂与安公美政颂耳。二碑笔画字体，远不相类，殆非一人之书，疑模刻不同，亦不宜相远如此，又疑好事者寓名以为奇也，识者当为辨之。集古录林鹗撰房妻高氏行书开元二十九年六月。《金石录》
柳夫人，崔简妻，宗无伯姊，善隶书，为雅琴以自娱。《柳河东集》
崔瑗，永州刺史博陵崔简女，嫁为朗州员外司户，河东薛巽妻，善笔札，读书通古今。《柳河东集》
杨夫人，柳柳州宗元室，善翰墨。《书史会要》
金銮，白氏金銮，居易女，十岁忽书北山移文示家人，居易以终南紫石刊之。
《书史会要》
陈燕子丁德宗时人独庵比邱道衍法华经跋云：唐僧义道与女人陈燕子，丁共以小楷细书是经，为荐人母解脱清升，点画波敝手，若出一手。《金华府志》
廉女贞，善隶书，常为内中学士。《李远集》
邓敞妻李氏，邓敞封敖门，生婚李氏。其父尝为福建从事，官至评事，有女二人皆善书，敞之所行卷，多二人笔迹，敞官至秘书少监。《玉泉子》
关氏，南楚人，图之妹，甚聪慧，文学书札，图尝动人，图尝语同僚曰某家有一进士，但不栉耳，后图以妹妻常修。关氏与修读书二十馀，年才学优博，越绝流辈，咸通六年登科。《南楚新闻》
薛媛，薛暖濠梁人，南楚材妻，楚材旅游陈颍，受颍牧之眷，无返旧意。媛写真寄之曰：「欲下丹青笔，先牛宝镜端。已惊颜索莫，渐觉鬓凋残。泪眼描将易，愁肠写出难。恐君浑忘却，时展画图看。夫妻遂偕老焉」。时人嘲之曰：「当时妇弃夫，今日夫弃妇。若不逞丹青，空房应独守」。《全唐诗话》
媛善书画，妙属文。《云溪友议》
封绚，殷保晦，妻封敖孙也。名绚，字景文，能文章草隶，保晦历校书郎。
黄巢入长安，共匿兰陵里，贼悦封色，欲取之。封骂曰：「我公卿子，守正而死，犹生也。终不辱逆贼手，遂遇害。《唐书本传》
《名媛·后唐》
李夫人，西蜀名家，后唐郭崇韬伐蜀得之。夫人以崇韬武弁，尝抑郁不乐，善属文，尤工书画。《书史会要》
《名媛·五代蜀》
黄崇嘏，临邛人，周痒知邛州，崇嘏上诗称乡贡进士，年三十许，祗对详敏。
复献长歌，痒益奇之，召与诸生侄同游，善琴奕，妙书画。翼日荐摄府司户参军。
胥吏畏服，案牍一清，痒美其风采，欲以女妻之。崇嘏袖封状谢，仍贡诗曰：「幕府若容为坦腹，愿天速变作男儿。痒览诗惊骇，召见诘问，故黄使君女也。
乞罢归临邛，不知所终。」《玉溪编事》
《名媛·宋》
朱严妻，王禹赠朱严诗云：「妻装秋卷停灯坐」自注云：严妻能诗。《小
畜集》
安国夫人崔氏，琦韩妻善书札，体法甚老，殊无妇人气。《安阳集》
杨夫人，夏竦妻杨氏工笔札。《宋史夏竦传》
权太君，天水郡太君权氏，善草隶书，诵数经能略通其说。《临川集》
武昌县君郭氏，郭氏曾祖，恕祖遵式，父昭晦，聪明孝谨，能读书史，善书画，选归于皇从孙右监门卫将军世单，封武昌县君。《欧阳文忠公集》
和国夫人，和国夫人王氏，宗室赵仲︼室，能诗章善字画。《书史会要》
章煎，章煎友直女，工篆书，传其家学，友直执笔自高壁直落至地，如引绳，而煎亦能如其父。《书史会要》
唐氏，唐氏能书，梅尧臣泗州观唐氏书诗云：「唐氏能书十载闻，谁教精绝到红裙。百金买尽蒲葵扇，不必更求王右军。」《宛陵集》
史炎，史炎字炎玉，州刺史张り聘为冢子祺之配，祺亦有才，倡和成集，名曰《和鸣》。作字用秃笔，体法古劲，黄山谷与祺父有内亲，而祺弟祉亦以进士为青神尉，山谷亲来访之。炎玉致书，尝缄绿菜以赠，山谷为之赞曰：蔡蒙之下彼江一曲，有茹生之，可以为䔩蛙之衣，采采盈掬，Ρ以辛盐，宜酒宜食束。在吴则紫，在蜀则绿，颁我旨蓄，史君炎玉。《曹学蜀中诗话》
徐宏中跋山谷绿茹赞云，按此赞末句言史君炎玉，盖指眉阳望族史氏女。名炎，字炎。玉髫资颖嗜学，苹蘩线纩，一不介意，善属文雅。安张誾少卿出守眉阳。闻其才贤，纳为家嗣子履之妇。炎玉日游心于编简翰墨，平生游览之胜，燕笑之适，与子履诗酒酬唱，格调闲雅，久而盈筐，手自叙次目，曰：《和鸣集》。而少卿之室，于山谷老人为姑辈，子履实其亲表也。因寓书致绿菜为信，山谷珍其品，以赞谢之。褒其为古女校书云，绍兴甲戊秋徐宏中跋。《式古堂
书画会考》
庆国夫人邢氏，馀与天台谢杰景英为忘年交，谢赵出也，为馀言外氏丞相家法甚悉。今见邢氏赵夫人手书戒妇子一纸，往往与景英言合，邢尚书赵丞相事具国史，至其故家典型，要自令人起敬。《陈傅良止齐集》
谢夫人，谢夫人谭文初妻，颍川汝阴人。居家，鸡晨以兴，家之事无不遍视，舍此则读书观古人书画，二事皆精。《郑侠西塘集》
李清照，李清照，号易安居士，礼部员外郎格非女，知湖州赵明诚室。
易安居士能书能画，而又能词，尤长于文藻。迄今学士，每读金石录序，顿令心神开爽，何物老妪，生此宁馨，大奇！《才妇录》
李易安一剪梅词贴：
红藕香残玉簟秋，轻解罗裳，独上兰舟。云中谁寄锦书来？雁字回时，月满西楼。花自飘零，水自流，一种相思，两处间愁。此情无处可消除，才下眉头，却上心头。右调一剪梅。
跋李易安书一剪梅词云：易安词槁一纸，乃清闷阁故物也。笔势清真可爱，此词漱玉集中亦载，所谓离别曲者邪，卷后无题识，仅有点定两字耳。《书画
舫》
秦国潘夫人，周必大题秦国潘夫人书云：右靖国元年辛己祖妣秦国潘夫人从祖父，初任忻州司法时与郑州叔祖母姚氏书，夫人富文忠公弥孙，其云奉文乃运使金紫及奉使太师小字后。批三管散一行金紫年十四代写，常记祖母张秦国道祖父之言，旧小吏事上官极恭，太守礼上法曹与他掾窄褒捧案，此书亦云起五更，每日两衙极边小垒。事体尚尔，况藩府乎？今仪门外虽有州县官于此下马牌，然皆肩舆直造客位，初到略展衙礼，远不过三日，近则是日亟免，并记此以示后人。
嘉泰三年十月旦立石。《平园集》
徐夫人，徐氏讳蕴行，自号悟空道人，临川蔡教授诜之母，学虞书得楷法。
《诚齐集》
徐夫人名蕴行，善读书，工欧虞笔法，为通判蔡𨔝妻，以贤妇称，暮年留心内典，手写华严诸部经，号悟空道人。《抚州府志》
蔡同年之母徐夫人，手写佛经九十五卷，得唐人笔法，字画亦细楷。《止
齐集》
周必大跋徐夫人所书华严经梁武忏
郁林蔡侯子羽故母徐氏，三衢人。宣和间刑部侍郎讳敷言之女，潜心内典，学虞世南书，尝手写华严经梁武忏。皆终部帙，所谓女人身得度者，其子将藏是书于名山。求予一言，予谓夫人为善如此，郗氏之业，在所不论，二经果报。宁复唐捐华严经云：南方国有长者妻，名曰善慧，见佛神力，心生觉悟。法华经云：比邱尼╂昙毗得佛授记，后名光相如来，予知夫人此念不断尽未来世岂止资其冥福而已，庆元丙辰六月丙寅。《平园集》
韩玉父，秦人家于杭，李易安尝教以诗，后父母以妻闽人林子建。子建得官归闽，韩自钱塘往三山，比至，林已官时法矣。复回延平，假道昭武，宿漠口铺，题诗于壁。《四朝计集》
张夫人，张氏蜀之故家，汉御史纲之后。通判宋若水之妻也，性贤孝，读书史。善笔札，通古今，识义理，而不肯为词章，其方直之操，士大夫或有愧焉。
《朱子文集》
游夫人，建安郡夫人游氏，赠光禄大夫黄崇妻。而子则端明殿学士中也建安建阳人，幼受班昭女训，通大义，至它组纫笔札之艺，皆不待刻意，而能辄过人。
《朱子文集》
张，张俊有爱妾，乃钱塘妓张也。颇涉诗书，俊文字，皆与之，柘皋之役，俊发书属照管家事。报后引霍去病赵云事以坚其心，且言今日之事。
惟在宣抚，不当以家为念，勉思报国，俊以其书缴奏。上大喜，亲书奖谕，以赐，仍加封雍国夫人。《郭翼履雪齐笔记》
胡夫人，黄子由尚书夫人胡氏元功尚书之女也，俊敏强记，经史诸书，略能成诵，善笔札，时作诗文亦可观。于琴奕写竹等艺尤精，自号惠齐居士，时人比之李易安云。《齐东野语》
黄尚书子由帅蜀中ト乃胡给事晋臣之女。过雪堂，行书赤壁赋于壁间，刘改之从后题《泌园春》一阕。其辞云：按辔徐驱，儿童聚观神仙画图。正芹塘雨过，泥香路软，金莲自拆。小小篮舆，傍柳题诗。穿花觅句，嗅蕊攀条得自如。经行处有苍松夹道，不用传呼，清泉怪石盘纡。信风景江淮各异殊，想东坡赋就。纱笼素壁，西山句好，帘掷晴珠。白玉堂深，黄金印大。无此文君载后车，挥毫处，看淋漓雪壁，真草行书。后黄知为刘作，厚有馈贶。《张世南游宦纪闻》
陈述古女，陈述古诸女，亦多有文，有适李氏者，从其夫仕晋宁军判官。部使者以小雁屏求诗，李妇自作黄鲁直小楷题其上：「红蓼淡芦欹曲水，几双容与对西风。扁舟阻向江乡去，却喜相逢一枕中。曲屏谁画小潇湘，雁落秋风蓼半黄。
云淡雨疏孤屿远，冷冷清梦到高唐」。《耆旧续闻》
邵安人，安人邵氏道冲，字用之，武经郎林延龄之室。家定海，母朱氏，方娠，梦丹书金篆在霄汉间，生而敏慧，未龀知书。稍长，观汉书资治通鉴至成诵，归于林，姑嫠居亡爱子斥奁具，营丧葬。无靳色，姑疾经年，医示会备至，人称其孝。延龄仕不进，一闲十三年。邵安之，觞咏琴奕以相娱，喜糸番内典，手书法华圆觉金刚等经。《宝庆四明县志》
赵夫人，俞似官广州钤辖题英州金山寺壁云。「转食胶胶扰扰间，林泉高步未容攀。兴来尚有平生履，管领东南到处山」。似妻赵夫人亲书此诗于壁，字画径四寸，遒健类薛稷。《容齐随笔》
方氏，桐户人，陈晕经略子妇，临兰亭，并自作草书皆可观。《画继》
李夫人，名至规，号淡轩，宋状元黄朴之女。长适尚书李珏子，善抚琴画兰，为郎中孙荣甫作九畹图。自序其后曰：「予家双井公以兰比君子，父东野翁甚爱之，予亦爱之。每女红之暇，尝写其真，聊以备闺房之玩，初非以此求闻于人也」。
《王恽秋涧集》
丁夫人，洪庆善夫人，贤而有文，字画劲丽。《张纲华阳老人集》
朱淑真，海甯人文公侄女也，文章幽艳，才色清丽，实闺门之罕，有因匹偶非伦，勿遂素志，赋《断肠集》十卷以自解。《古今女史》
辛亥冬于京师见宋朱女郎涉真手书《璇玑图》一卷。字法妍妩，有记云，若兰名蕙，姓苏氏，陈留令道质季女也。年十六，归扶风窦，滔滔字连波。仕苻秦，为安南将军，以若兰才色之美，甚敬爱之。滔有宠姬赵阳台善歌舞，若兰苦加捶楚，由是阳台积恨，谗毁交至，滔大恚愤，时诏滔留守襄阳，若兰不愿偕行。竟挈阳台之任，若兰悔恨自伤，因织锦字回文。五彩相宣，莹心骇目，名曰：《璇玑图》。亘古以来所未有也，乃命使斋至襄阳。滔感其妙绝，遂送阳台于关中。
具舆从迎若兰于汉南，恩好逾初，其著文字五千馀首。世久洇没，独是图犹存。
唐则天尝序图首，今已鲁鱼莫辨矣。初家君宦游浙西，好拾清玩，凡可人意者，虽重购不惜也。一日家君宴郡卒衙，偶于壁间见是图，偿其值得归遗予。于是坐卧观究，因悟璇玑之理，试以经纬求之，文果流畅，盖璇玑者，天盘也，经纬者，星辰所行之道也，中流一眼者，天心也。极星不动，盖运转不离一度之中，所谓居其所而斡旋之。处中一方，太微垣也，乃叠字四言诗。其二方，紫微垣也，乃四言回文；二方之外四正，乃五言回文，四维乃四言回文；三方之外四正，乃交首四言诗，其文则不回也；四维乃三言回文，三方之经以至外四经皆七言回文诗。
可周流而读者，绍定三年春二月望后三日，钱塘幽栖居士朱氏涉真书。首有璇玑变幻四小篆，后有小朱印，予向见《断肠集》。不载斯文。《池北偶谈》
朱亿女，尚书朱亿女，郡人也。淑行婉质，工琴书，至道初裴愈奉使两浙，闻其才艺奏之，召至宫师。既入京掖，赐号白花莲夫人，后出俗，刺血书莲花经一部，改赐慈济广慧大师。《洪武苏州府志》
吴氏三一娘，楼钥云，今玉编惟越本最善，末题云，会稽吴氏三一娘写。问之越人，无能知者，楷法最精。《攻愧集》
王排岸女孙，卢陵王排岸之女孙，眉目秀丽，能琴棋，善翰墨，失身富家。
常郁夕不乐，慕名胜而终焉。郡有朱渊未第，其室寝废，家事不治，经郁一妾，颇难其人。邻媪云，排岸女孙归久，试与官人谋之，朱笑曰：「恐无此理行成以八百券为质，一至其家内外之事，皆若素定」。《贵耳集》
《名媛·元》
管夫人，管夫人道升，字仲姬，赵魏公室。延佑四年，封魏国夫人。翰墨词章，不学而能，心信佛法。手书金刚经至数十郑，以施名山名僧，天子命夫人书千文敕玉工磨玉轴送秘书监装池收藏。又命孟ぽ书六体为六卷，雍亦书一卷。且曰：「令后世知我朝有善书妇人。」且一家皆能书，亦奇事也。《松雪齐集》
管夫人书牍行楷，与鸥波公殆不可辨同异，卫夫人后无俦。《容台集》
《名媛·管夫人题渔父词》
遥想山堂数树梅，凌寒玉蕊发南枝。山月照，晚风吹，只为清香苦欲归。南望吴兴路四千，几时间去雪水边。名与利，付之天，笑把渔竿上画船。身在燕山近帝居，归心日夜忆东吴。斟美酒，脍新鱼，除却清间总不如。人生贵极是王侯，浮利浮名不自由。争得似，一扁舟，弄月吟风归去休。《右渔父词仲姬书》
吴兴郡夫人，不学诗而能诗，不学画而能画，得于天者然。也此渔父词皆相劝以归之意，无贪荣苟进之心，其与老妻强颜色双鬓未全斑，何苦行吟泽畔不近长安者异矣。皇庆二年十二月十八日子昂书。《清河书画舫》
管夫人手写璇玑图诗，五色相间，笔法工绝。《居易录》
《名媛·管仲姬与中峰贴》
道升和尚拜覆本师中峰和尚大禅师法座前，道升拜别顶相，动是数载。瞻仰之心，日积不忘，年时得以中首座来都如见师父尊颜。备审道体清安，甚为慰喜，道升手书般若经，报荐先父母深恩及救荐亡儿女轮回之苦，极感谢我师大发慈悲。
点化亡者，皆得离苦海。我师但起一念何独道升公姑父母儿女，得生净土。一切法界含灵，皆成佛道，尽证燕提矣。道升粉骨碎身，生生世世，报答我师大和尚慈悲深恩耶。道升叠蒙赐书。知前年吾师所惠书及录题经赞法语寄来，至今并未曾收得，不审当先何人送去。闻知快快，道升一面作书于家间问舍至去也。去岁以中送去般若经五卷，又蒙本师慈悲，展读点化，又各得题言赞，存没重感我师。道升宿业本重，每日人事扰扰，不能安静，长想我师慈悲指教，寻思话头，但提起终得受用。道升与良人诚心至愿，但得到家，只就家庭修设，拜恳本师大和尚大发慈悲，普度一切鬼神。一切有孤魂，一切无主孤魂，一切冤亲良人，与道升祖上父母儿女外祖妣奴婢。及一切法界含灵莫堕三涂恶苦，愿皆得早生佛界。
此乃良人与道升心愿。已托以中先覆知师父大和尚，今春仆回，又拜吾师惠书及心疏，道升等拜观如心如愿。良人见之生欢喜心，尤增感佩。我师如此大发慈悲，度脱一切众生，是道升等七世师父之恩。何以报谢？今因的便，特拜此书报安。
更乞善保爱不宣，六月初七日女弟子管氏道升和南拜覆。《式古堂画书会考》
右赵承旨手牍十一纸，魏国夫人一纸，皆与天目幻住公者。承旨所云悉为夫人没后与住商评，欲修事荐严，时承旨老矣。音词宛恻，读之可为兴感，不知当时本老答语，何以写其忧也。夫人以书般若得公赞叹，致谢云云皈依之诚尤为迫切本之徒宁通作一卷。今归黄令公淮东书院藏之，间出以相示，馀谓三士皆从菩萨地来，所谓应以比邱宰官信女身而得度者，因缘聚会乃如此。今皆还净土矣，学士大夫不能释然于现在之时。而馀为勘破于过去之日，相对一笑，摩挲移日，不独以其翰墨之妙而已也。吴门祝允明跋。同上
赵魏公书散满天下，亦时时获观，惟夫人真迹，为世罕有。此卷之可贵者，正在是耳，或谓松雪嗜好佛法大过者，彼其时宗社墟矣。黍离之怀，不于空观而焉寄，此则在所当慨而不当认梦为实也。宏治癸亥十月在锦衣君清淮堂书前进士吴郡杨循吉。仝上
子昂书中龙象，当时与之同世者皆沾馀润，遂成名家，况画眉阁彦，宁不传受笔诀与之俱化耶。观魏国夫人尺一题董其昌。仝上
《名媛·管夫人家书》
馀见管仲姬字一卷平安家书，付三哥长寿收拆，娘押封，娘书付三哥吾儿。
昨日福山寺僧来得五哥六月内书，知汝安好，家中及道院内平善，方得放心可收。
香盟寺呈子，至先还借钱一百定，如得入手，可与四五哥大一哥商量交孙行可买东横钱百户屋地，并西边萝卜地，及德清园前地，我已分付五哥了。此地若别对付钱买了，却将此钱好生实封了，付的便寄来。九月间沈山主周年，切须与三定钱，油三斤，米五斗，请十僧灯。斛做汝父母名字，追荐沈山主则个，可怜此人多与我家出气力，切水页报答他。书到便与哥哥每说知分付，福和万六道徐庆一等，好生与我安排，供养为好。苏湾田塍交徐寿二好生修理，休误桑树好生照管浇灌。山上亦宜照管，交梓沛兄令人多接栗树，多种桑树，只此不一。七月廿六日娘付三哥收，此池湾沈氏所藏，子赵奕有跋。《太平清话》
夫人能画与诗，尝入觐中宫，命写梅称旨，且命题之。诗云：「雪后琼枝嫩，霜中玉蕊寒。前村留不得，移入画中看」。《霏雪录》
管仲姬竹卷后跋云：操弄笔墨，故非女工。然而天性好之，自不能已，窃见吾松雪精此墨竹。为日已久。亦颇会意。因大丞相不忽夫人之命。敬写一卷。鄙拙可愧耳。此卷藏豫章杨寨云家。《因树屋书影》
李瓒贻管夫人画竹卷长丈，馀离披错，落姿态百，出与怪石奔峭相间，气韵生动，真奇作也。后自题二句云：竹势撒崩云触石，应是《潇湘夜雨集》皇庆三年秋日作，道升下有管氏道升仲姬二印。《随草续编》
夫人画竹风格胜子昂，此帧凡三竿，极其苍秀，自题一诗云：「春晴今日又逢晴，闲与儿曹竹下行。春意近来浓几许，森森稚子日边生」。字法似子昂，有友人见而爱之，携去。《庚子销夏记》
祁县戴枫仲藏管夫人道升小画一帧。有细书小字云：山回新绮阁，竹掩旧朱门。《池北偶谈》
王夫人，夫人字圭卿，号春温，工书画，曹文贞公尝题其书画卷第所云漕府参军时见益者，不知指何人也。《霏雪录》
曹伯启题王夫人书画卷后云，画传当代功尤妙，字学前贤体更多。《水昊
泉漫槁》
八达太夫人，忽都虎郡王，太夫人也。长清县灵岩山寺中碑，至治元年八达氏有诗二句云：「岩前松桧时时绿，殿上君王岁岁春」。大字刻之，不类妇人笔。
《金石文字志》
赵夫人，夫人讳鸾，字应善，雍古部氏中书平章世延女。中书参政许有壬室，朗惠慈静能琴书善笔札。《书史会要》
游夫人。雷机母，延佑间，赠建安郡君，善书而有文。《潜溪集》
危郡君，危氏讳德馨字兰玉，雷机室，赠建安郡君，通书记，作字有楷法。
《潜溪集》
徐氏如，郑天觉妻，通论语孝经大义，工书亦有法。《且琼清江集》
刘氏，孟运判妻也，性巧慧，能临古人字，咄咄逼真。《书史会要》
柯氏，天台人九思之女，通经史善笔札。《书史会要》
段氏，天佑之女，能诗章，善笔札。《书史会要》
士女曹妙清，自号雪齐，钱塘人。善鼓琴，工书，行书点墨皆有法度，三十不嫁，风操可尚，尝写诗寄铁崖。铁崖答之云：红牙管带紫狸毫，雪水初融玉带袍。写得薛涛萱草贴，西湖纸价可能高。玉带袍其砚名。《列朝诗集》
陈自幼，能书，适南浔姚氏，一意奉佛，有手书观世音普门品，赵荣禄题其后。《六研齐笔记》
《名媛·明》
高妙莹，字叔琬，解缙母也。通经史传记，善小楷，晓音律算数，女工极其敏妙。《名山藏》
蔡氏，隐士韩奕妻也，读书通大义，善笔札，尝书经刻以行世。《张昶吴
中人物志》
徐氏，裔山吴之天平山，归水东陆舆，读书通大义，知楷法，子霁入翰林，封孺人。《震泽集》
杨夫人，邢子厚妻，卢德水云子厚九嫂，乃杨磐石女弟，书法自成一家。博学能文。过于慈静。《列朝诗集》
马氏，名问卿，字芷居，金陵人。陈翰林鲁南之继室也，书法苏长公，得其笔意，颇与鲁南相类。《列朝诗集》
黄氏，遂宁黄简肃公珂之女，新都杨用修之继室也。博通经史，工笔札，闺门肃穆，用修亦严惮之，寄用修长句，为艺林傅诵。而用修亦云易求海上琼枝树，难得闺中锦字书。读者伤之。《列朝诗集》
金元宾妻，万历时人，元宾为履吉高足，故书法亦因之。绵丽多态，而闺闼之气未除。《王世贞三吴楷法跋》
邢慈静，贵州左布政马拯妻，少卿邢侗妹也，书宗李卫。《武定州志》
慈静善仿兄书。《列朝诗集》
邢夫人慈静自述诗贴行书乌丝阑纸本
侬自闺房处女子，闻君博览通古史，归君薄海宦游多，光阴迅度如弹指，万里黔方道路长，松柏森森云杳茫。辽阳刀剑如林密，征马南催鬓如霜，何以君病抱沈疴。与君报国酬英主，日为三苗乱我黎，君家哎血归幽旅。不见夫君旧日容，惟思携手君所口。君家何处侣烟霞？白云来处空舒卷。独伴遗儿归故乡，修途万里多炎凉。昔去云拥驷马车。今日孤舟住夕阳。子母寥寥泪暗流，几番欲葬江鱼腹。忆昔白头人去时，依稀点首将予嘱。教子朝夕名未成春，光不驻东流急。小庵日日拜空王，思君不见空断肠。百鸟啼声惊梦裹，觉来犹是泪千行。君家功若小邱山，谁与夫君奏庙廊。平生功绩皆洇没，侬身何自见君王。恨杀乌纱能误人，始知名利如罗纲。春去秋来愁又结，坐看衰草心焦热。杜宇啼我心中悲，我啼杜宇枝头血。慈静自述。《式古堂书画会考》
黄氏，编修赵景妻也，少工楷法，读书通晓大义。《初学记》
姚氏，号青峨居士，秀州人姚元瑞女，归范君和，日读汉魏以来诸集，摹晋诸家书法，吟咏多散佚不尽传。《玉鸳阁遗稿小传》
徐夫人，徐媛字小淑，副使范允临之室也。多读书，好吟咏，与寒山陆卿子唱和，称吴门二大家。《列朝诗集》
近代名阃以书表著者，吴中为范夫人徐小淑赵大家陆卿子。清漳为柯孝廉配张徽，卿卿寓白下。有女弟子云涛月液，与馀清瑶君投分。所遗诗札，翔鸾舞凤，岂仅鹦哥娇也。《珊瑚纲》
《名媛·徐小淑天上谣墨迹》
洞天去人九万里，凉风吹云天似水。珠扉高启赤霓翔，冰帘漾中素练举。碧花瑶草簇阑干，张君危坐听啼鸾。翠蜃吹涎作楼阁，青田小龙耕晓烟。璇宫桂花秋露滑，吴刚玉斧香凝屑。绛节高飘阿母来，藕黄衫子翠罗鞋。晏香鸣筝婉华舞，笙歌沸空拥吹台。自向东王一卮寿，啾啾白麟天半走。贝阙人归龙夜吼，右天上谣东海徐媛小淑氏。
陆大家，陆氏名卿子，姑苏尚宝卿师道之女，太仓赵宦光凡夫之妻也。凡夫弃家卢墓，与卿子偕隐寒山，手辟荒秽，疏泉架壑，善自标置，引合胜流，而卿子又工于词章。翰墨流布一时名声藉甚，以为高人逸妻，灵真伴侣，不可梯接也。
《列朝诗集》
《名媛·陆卿子诗墨迹》
鸣蝉寂无声，闲夜凉飙发。薜荔覆檐楹，叶际见孤月。流光入房栊，徘徊照华发。抚景一长叹，终古谁不没？弃世学神仙。徒劳练金骨，寒山赵氏陆。
《玉台翰墨馀芳》
张徽卿，清漳人。柯孝廉配，寓白下，善书。《遭到瑚纲》
《名媛·张徽卿诗札墨迹》
「绮窗听得梅花弄，至今暗香犹袭人」也。小朐妹告借秋鸿新谱，特遣婢子叩领。赠戴氏二姬一绝附正：「云鬟月面两相宜，涛作秋波液是脂。我见犹怜而况若，江妃汉女莫猜疑。外曲中卫宛若杨三秀作容录呈一品题之眉社女弟张徽卿。」
云涛，玉液，徽卿女弟子清瑶君赠诗云：「妙村镇乐毅衍波笺，铁画银钩字样圆。姊正临池洗端石，妹先题叶弄轻烟。」《遭到瑚纲》
《名媛·云涛玉液诗札墨迹》
华衮轻于一字褒，侬家姊妹出蓬蒿。愧无芳躅追彤史，浪得虚名动彩毫。
广陵云涛烟鬟氏。
花笺处处有侬名，欲动春风欲啭莺。对月瞻云吟秀句，幽闺一倍使人清。
适楚玉液织黛氏
叶小鸾，字琼章，一字瑶期，水部叶仲韶季女。四岁能诵楚词，工诗多佳句，能模山水，写落花飞蝶，皆有韵致。日临子建《洛神赋》，或藏真贴一遍。静坐疏香阁，薰炉茗碗，与琴书为伴而已。年十七，字山昆山张氏，未行而卒。
《列朝诗集》
袁氏，名九淑，字君，通州人钱良眉之妻，四川左布政袁随之女也。少读经史，尤深内典，诗文清丽，书法遒媚，归王孙一年卒。年才十八，有《伽音集》。《列朝诗集》
沈伯姬，聘黄履素，年十八，早亡。书法似欧率更。《眉公集》
叶纨纨，字昭齐，三岁能朗诵长恨歌，十三能诗，书法遒劲，有晋风，归赵田袁氏。《列朝诗集》
蔡夫人，李少司马厚庵说黄石齐先生道周配蔡夫人。今年将九十。尚无恙，能诗。书法学石齐，造次不能辨，尤精绘事，尝作瑶池图遗其母太夫人居云。
《居易录》
蔡夫人，黄石齐之配也。《花卉》一册共十幅，今藏友人赵谷林小山堂。每幅俱有题句。其山茶云：风蛮雨，注鲜明，千叶桃云。不言成蹊，匪繇色媚。
芍药云：折花赠行，黯然消魂。诸葛菜荷包牡丹云：「蜀相军容，小草见之」，罂粟云：对此米，囊可以疗饥萱花剪春罗，云卷焉北。堂勿之洛，阳铁线莲。
云小草铁，骨亭亭自立。金丝桃品字兰云：浙江武陵，或滋他族。秋海棠淡竹叶云：君子于役，闺中肠断。月季长春云：「两族并芳，四时皆春。」此幅上题云石道人命石润蔡氏写杂花十种，时崇祯丙子，小印二日石润玉卿。
郑珠江太守跋云：石齐先生被难以前，蔡夫人致书，谓到此地位，只有致命遂志一著，更无转念，谆谆数百言，同于王炎午之生祭，闺阁中铁汉也。后抚孤立节，死者复生，生者不愧，足当斯语矣。写生得五代人遗法，一花一叶，俱带生动，所谓为君援笔赋梅花，不害广平心似铁者耶，珠江郑千仞。
蔡夫人大节在珠江郑太守跋语中，今读夫人自题句云：不言自芳，匪繇色媚，以植品也。对此米囊，可以疗饥，以安贫也。小草铁骨，亭亭自立，以励节也。
君子子役，闺中肠断，以言情也。眷焉北堂，勿之洛阳，以教孝也。蜀相军容，小草见之，以劝忠也。言简意长，得古君子箴铭之体焉。画之生动鲜妍，后贤惟恽正叔可以希风。此又第二义云。壬子夏月沈德潜题千灵岩山居。
沈纫兰，字闲静，秀水司谏黄承昊妻也。纫幼攻书史，雅善临池业，以孝行闻，著效颦集。《女史》
马孺人，翰林陈石亭继室，陈失配，知马贤而有文，遂娶之。年八十，不废吟咏，书法得苏长公笔意，有芷居稿。《犁居稿》
二方夫人，汉上萧驾部大茹公夫人，皖城张叶部夫人，皆姓方，皆能图写诸佛像，又好以泥金缮写诸经，布施供奉。《胡之骥诗说纪事》
徐范，吾禾有十三龄女童，能摹诸家体，卖字自活，为沈伯姬凤华所书古诗十九首八石徐媛跋。有云：笔彩生芳，墨香含素。欧率更允拜下风，卫夫人终当北面。至自慊每草榻便作冻蝇，其推重可知矣。《珊瑚纲》
徐范缩书圣教序，无一笔不肖，亦无一毫闺帏羞涩态。《恬致堂集》
徐真木白榆，长于临古，颇得形肖，其姊范行书，甚有圣教序笔意，名胜白榆。吾禾射圃关西夫子庙碑记，乃其笔也。病瘫痪，自署蹇媛云。《东村随笔》
徐范正书木兰诗一纸，行笔秀劲，题云李女子徐范仿吴彩鸾书。今在赵氏小山堂。
梁小玉，武林人，七岁依韵赋落花诗八岁摹大令贴。长而游猎群书，作《两都崐赋》，半载而就，著《琅集》三卷。《列朝诗集》
《名媛·国朝》
黄媛介，字皆令，嘉禾黄葵阳先生族女也。髫龄即娴翰墨，好吟咏，工书画，楷书仿黄庭经，画似吴促圭，而简远过之，其诗初从选体入后师杜少陵清丽高洁，绝去闺阁畦径。适士人杨世功，萧然寒素，皆令龟勉同心，恬然自乐也。乙酉鼎革，家被蹂躏，乃跋涉于吴越间，困于李，踬于云间，栖于寒山羁旅建康。转徒金沙，留滞云阳，其所纪述，多流离悲戚之辞，而温柔敦厚，怨而不怒，既足观其性情。且可以考事变，此闺阁而有林下风者也。《无声诗史》
王院亭云：禾中女子黄媛介，字皆令，负诗名数十年，近为予画一小幅自题，云：「懒登高阁望青山，愧我年来学闭关。淡墨遥传缥缈意，孤峰只在有无间。」
《池北偶谈》
黄媛介，字皆令，嘉兴人。杨世功之配，善诗词楷书，摹黄庭经十三行，画山水小景，有元人笔致，长安闺秀师事之。《续图绘宝鉴》
黄皆令女，黄皆令幼女不知名，吉水远山夫人朱中楣云：犹记闲坐湖楼，皆令携幼女过访。发方覆额，遂能以咏诗写贴，楚楚可人。今依然梦想间，并裁小诗赠之，「瑟瑟轻罗淡淡妆，柳眉莺语乍调簧。乌云应拂春山小，红蕊初含夜雨香。鸳水毓灵多鲍谢，蝇头妙楷逼锺王。梦回犹记殷勤别，几欲笺诗燕子忙。」
《随草续编》
姜氏淑齐，胶州宋方伯子妇，姜字淑齐，号广平内史，善临十七贴，笔力矫健，不类女子。《池北偶谈》
沈无非，嘉兴人，项鼎铉之妻。项鼎铉云：先室沈无非氏，酷情笔砚，朝夕读书不倦，尤喜临池。绝肖褚河南九成宫。有手书所撰朝鲜许士女集小序一首。
先为其兄沈景倩临摹上，木今记之以为儿辈存手泽云。是编为箕国士女许景樊诗若文，秀色逼人，咄咄无脂粉气，昔称绛仙可疗饥女岂其俦伍耶！间剽窃古人，如水屋珠扉一二语，然肖景处，故不害为画师后身，世毋曰龟兹王所谓赢也而易之，无非氏题于密云之深深齐。《呼桓日记》
吴贞装运，字首良，适曹村金氏，书法遒劲，尤精琴理。妹静装运，字佩典适汝南周氏，幼摹黄庭，得其笔意。《翠楼集》
郭雩，字素汝，长洲人。适埭川顾氏，画学赵文淑，花鸟推逸品。书法大小，俱有古致。《翠楼集》
张在贞，字惠婉，天如先生女也。通经史，工琴书，与妹文琳倡和，有月窗合草。姬侍
《名媛·六朝》
墨娥，姑臧太守张宪妓也，当代宪书札。《获楼杂抄》
《名媛·宋》
王朝云，苏东坡侍妾，朝云始不识字，晚忽学书。粗有楷法，从泗上比邱尼义冲学佛，亦略闻大义。《东坡集》
朝云字子霞，钱塘人。苏子瞻宦钱塘，纳为常侍。朝云初不认字，既事子瞻，遂学书，粗有楷法。《青泥莲花记》
翠翘，洪内翰侍人，字画婉媚。《书史会要》
翠翘工画墨竹，每自题其后曰：翠翘戏笔，字画婉媚，墨气清润。《绘事
备考》
田田，钱钱，辛弃疾二妾也，因其姓而名之，皆善笔札，常代弃疾答尺牍。
《书史会要》
意真，刘光世侍儿，严州乌石寺在高山之上，有岳武穆飞张循王俊刘太尉光世题名，刘不能书。令侍儿意真代书，姜尧章题诗云：「诸老凋零实可哀，尚留姓名压崔嵬。刘郎可是疏文墨，几点胭脂ネ绿苔。《鹤林玉露》
厨娘，京师中下之户，每育女则爱护之，稍长则随其姿质，教以艺业，用备士大夫采择娱侍，名目不一。就中厨娘最为下色，然非极豪贵家不可用。尝闻时官中有婺人某者，奋身寒素。历二卒一守，然受用淡泊，不改儒酸，偶奉祠居里。
便嬖不足使令，进馔且大粗率。守念昔留某官处晚膳，出都下厨娘烹调极可口。
适有便介如京，谩作承受人书。托以物色，费不屑较，未几承受人复书曰：「得之矣」。其人年可二十馀，有容艺，晓书算，旦夕遣以诣直，旬馀果至，初憩五里头，特遣脚夫先申状来，乃其亲笔也。字画端楷，历叙庆幸，即日伏事左右。
末乞以四轮接取，庶成体面，辞甚委曲，殆非庸碌女子所可及。守一见为之启颜，及入门，容止循雅，红裙绿裳，参视左右乃退，守益喜过望。《谷漫录》
《名媛·明》
何玉仙，号白云道人，史疾翁之妾，能篆书。《列朝诗集》
张家婢，张天骏家有厮养婢善书，观者啧啧称赏。《紫桃轩又缀》
柳如是，柳是，字如是，一字蘼芜，本吴江名妓徐佛弟子，姓杨名爱，柳其寓姓也，丰姿逸丽，翩若惊鸿，性狷慧，赋诗辄工，尤长近体七言，作书得虞褚法。年二十馀，归虞山钱宗伯，而河东君之名始著。《钮觚剩》
《名媛·国朝》
韩郎中姬，韩郎中圣秋姬人，某氏好临摹晋唐法贴。独废锺书，韩诘所以。
对曰：季汉正统，关侯忠义。而斥以贼帅，狂悖极矣。书虽工，抑何足取？韩有诗记其事云：「谁知太傅千年后，败阙端从戎路开。」《居易录》
高密单氏妾，高密单氏某妾，学右军楷书，似黄庭遣教二经。《池北偶谈》
《名妓》
《名妓·唐》
薛涛，字洪度，西川乐妓。工为诗，当时人多与酬赠，武元衡奏为校书郎。
《晁公武郡齐读书志》
妇人薛涛，成都倡妇也。以诗名当时，虽失身卑下，而有林下风致，故词翰一出，则人争传以为玩，作字无女子气笔力俊激，其行书妙处，颇得王羲之法。
少加以学，亦卫夫人之流也。每喜写已所作诗语亦工，思致俊逸，法书警句因而得名。非若公孙大娘舞剑器，黄四娘家花于杜甫而后传也。今御府所藏行书萱草等书。《宣和书谱》
元稹以监察使蜀，知有薛涛难得见，严司空潜知其意，每遣薛往洎。稹登翰林，涛归浣花，造小幅松花笺百馀幅，题诗献稹。稹寄旧诗与涛云：「长教碧玉藏深处总向红笺写自随。」《牧竖闲谈》
宋贾似道家有薛涛萱草诗。《悦生堂古迹记》
《名妓·宋》
王英英，楚州官妓也，学颜公书。蔡襄教以笔法，晚年作大字甚佳。《书
史会要》
梅尧臣赠诗曰：「山阳女子大字书，不学常流事梳洗。亲传笔法中郎孙，妙画蚕头鲁公体」。又观王氏书诗云：「先观雍姬舞六么，妍葩发艳春风摇。舞罢英英书大字，玉指操管浓云飘。风驰雨骤起变怪，文鳐书飞明珠跳。」《宛陵
集》
马眄，徐州营妓也，性慧丽。苏轼守徐日，甚喜之，能学轼书，得其仿佛。
尝书黄鹤楼赋未毕，眄窃效书山川开合四字。轼见之大笑，略为润色，不复易之。
「今碑四字」。乃眄笔也。《书史会要》
李琪，东坡先生在黄日，每有燕集醉墨淋漓，不惜与人。至于营妓供侍扇书带画，亦时有之。有李琪者，小慧而颇能书札。坡亦每顾之喜，终未尝获公之赐。
至公移汝郡，将祖行，酒酣奉觞再拜，取领巾乞书。公顾视之久，令琪磨砚墨浓，取笔大书云：「东坡七岁黄州住，何事无言及李琪。」即掷笔袖手，与客谈笑，坐客相谓，语似凡易。又不终篇，何也！至将彻具琪复拜请，坡大笑曰：「几忘出场，继书云」。恰似西川杜工部，海棠虽好不留诗。一座击节，尽醉而散。
《春渚纪闻》
楚珍，不知姓，本彭泽倡女。草篆八分皆工，董史云家藏长沙古帖，标签皆其题署，宣和间有跋其后者曰楚珍，盖江南奇女子。初虽豪放不群，终以节显。
吾尝见其过湖诗，清劲简远，有丈夫气，故知其人不凡。《书史会要》
谢天香，钜野有芳亭，邑人秋成报祭所也。一日乡耆谋立石其中，延士人王维翰书之。杂翰未至，有妓谢天香者，问云：「祀事已毕？何为迟留不饮？」
众曰：「俟维翰书石耳，谢遂以袖代笔，书芳二字，会维翰至，书亭字完之，父老遂命刻之石。王谢遂成夫妇。后维翰登进士，与天香偕老。《青泥莲花记》
温琬，甘棠倡，字仲玉，初姓郝氏，本良家子，六岁质明睿，训以诗书，达日不寐，日诵千言，能通其大义，喜字学，落笔无妇人体，遒韵有格，有得之者，宝藏珍重之。不啻金玉，能染指书尤妙。《宋清虚子甘棠遣事》
陈相，衡阳妓也，歌舞出其类，学书作小楷。《山谷集》
严蕊，字幼芳，天台营妓也，善琴奕书画。《书史会要》
天台营妓严蕊，字幼芳，善琴奕歌舞，丝竹书画，色艺冠一时，间作诗词有新语。《齐东野语》
赵总怜，能著棋分茶写字弹琴，以扇头乞词于芗林向子，戏赠浣溪纱云：「艳赵倾燕花裹仙，乌丝栏写永和年。有时闲弄醒心弦，茗碗分云微醉后。纹揪斜倚髻鬟偏，风流模样总堪怜。」《向子酒边词》
苏翠，苏氏建甯人，淳佑间，流落乐藉，以苏翠名，能八分书。《书史会
要》
苏翠，咸淳间供奉乐部，善写墨竹，亦工梅兰，扶疏朗润，曲尽其致，颇自矜贵。
每一图成，必以八分书题之。《绘事备考》
延平乐妓，刘克庄后村诗话云：延平乐籍中，有能墨竹草圣者。潘廷坚为赋《念奴娇》美其书画，末云玉带悬鱼，黄金铸印，侯封万户。待从头缴纳君王，觅取爱卿归去。《刘后村集》
杨韵，湖妓杨韵，手写法华经，每举笔，必先齐素盥沐更衣。病死之夜，其母梦韵来别云：以经之力，今即往生乌程县厅吏蔡家作女。时蔡妻方娠，是夜梦有肩舆及门者，迎之则韵也。云来寄宿，寤而生女。其母他日来视女，为之哑然一笑，人咸异之。《郭彖暌车志》
《名妓·元》
梁园秀，刘氏，名梁园秀，歌儿也。才艺精妙，喜文墨，能作乐府，时吟小诗亦佳，字画楷正。《书史会要》
梁园秀姓刘氏，行四，歌舞谈谑，为当代称首，喜亲文墨，作字楷媚。间吟小诗，亦佳。所制乐府，如《小梁州青哥儿红衫儿公专儿赛儿令》等。世共唱之。《夏伯和青楼集》
《名妓·明》
姜舜玉，号竹雪居士，隆庆间旧院妓，工诗兼楷书。《列朝诗集》
林奴儿，号秋香，成化间妓，风流姿色，冠于一时。学画于史廷直王元父二人，笔最清润，落籍后，有旧知欲求见，因画柳枝于扇。诗以谢之曰：「昔日章台舞细腰，任君攀折嫩枝条。从今写入丹青裹，不许东风再动摇」。《无声诗
史》
沈周题妓林奴儿画，调寄临江仙云：「舞韵歌声都摺起，丹青留个芳名。崔徽杨妹自前生，笔愁烟树杳，屏恨远山横。描得出风流意思，爱他红粉兼精。未曾相见尽关情，只忧相见日，花老怨莺莺。」《石田诗集》
马湘兰，马姬名守真，小字元儿，又号月娇，以善画兰，故湘兰之名独著，所居在秦淮胜处。《列朝诗集》
马湘兰双钩墨兰立轴，傍作条竹瘦石，气韵绝佳。题云：翠影拂湘江，清芬泻幽谷，壬申清和月写于秦淮水阁。湘兰子马守真。又双钩墨兰小轴题云：幽兰生空谷，无人自含芳。欲寄同心去，悠悠江路长。丙申春日湘兰守真子，二轴今藏馀友广陵马半槎齐中。
薛素素，姿度妍雅，能书。作黄庭小楷，尤工兰竹，下笔迅扫，各具意态，又善驰马挟弹能以两弹刃先后发，使后弹击前弹，碎于空中，又置弹于地，以左手持弓向地，以右手从背上反引其身，以击地下之弹，百不失一，绝技翩翩，亦青楼中少双者。《甲乙剩言》
范夫人徐小淑赠素素诗云：「连城声价旧名姬，著纸芙蓉香粉奇。彩笔挥云夸濯锦，谁言蜀女擅称诗。幽兰九畹墨花淋，走马章台弹扑金。却买轻车驾油壁，西陵松下结同心。」
马如玉，桃叶妓，善楷书，诗奕奕有致，国华王孙社中人也。《姚旅露书》
马如玉，字楚屿，本张姓，家金陵南市楼，徒居旧院。熟精文选唐音，善小楷及八分书。《列朝诗选》
朱无瑕，朱馥名无瑕，字泰玉，桃叶妓，工楷书，画兰能诗。《露书》
朱无暇字泰玉，桃叶渡边女子。幼学歌舞，长而淹通文史，工诗善书，时人以方马湘兰云。《列朝诗选》
顾文英，善书，以碧丝作小行楷绣之盛镜囊以寄所欢。《俞琬纶集》
卞赛，秦淮妓，后为女道士，自号玉京道人。工小楷，善画兰，鼓琴，乱后游吴。梅村学士作听女道士卞玉京弹琴歌赠之。《板桥杂记》
卞赛，字赛赛，自号玉京道人。莫详所自出，或曰：秦淮人。知书，工小楷，能画兰，侨虎邱之山塘。所居湘帘几。严净无织尘。双眸泓然。日与佳墨良纸相映彻。晚依良医保御氏。刺舌血为书法华经既成，自为文序之。《梅村集》
王少君，名曼容，白皙而庄，清扬巧笑。殊有闺阁风，其居表以长杨，人遂呼为长杨君。学字于周公瑕，学诗于佘宗汉，学琴于许太初，争以文雅相尚。
《潘之恒曲中志》
郝文姝，字昭文，金陵妓，居珠市，领其谈吐，慷慨风生，下笔成琬炎，几令卫夫人收泣，而以貌列中品，姝由由然不屑也。甯远李大将军物色之。载媵车中，方督师辽东，置诸掌记间，称内记室，凡奏牍悉以属。《潘之恒鸾啸小品》
郝文姝，珠市妓，为人文弱，清致逼人，馀尝在其齐头。见信笔作报札，顷刻数百言，字不减黄庭，信佳秀也。《露书》
郝赛，名婉然，字蕊珠，珠市妓。丽容媚态，楷书有昭文门风，著《调鹦集》。
《露书》郝艺娥名婉然，工写宣示贴。《珊瑚纲》
赵丽华，字如燕，小字宝英，南院妓。自称昭华殿中人，如燕父锐，以善歌乐府，供奉康陵。如燕年十五，籍隶教坊，能缀小词，被入弦索。予尝得其书画扇，楷法极佳，后题云乙卯中秋同西池徵君质山学士集海滨天香书屋。书此。竟闻任兵宪在陆泾坝，御倭大捷。奏凯回，亦快事也。沈嘉则为作传，有云赵虽平康美人，使具须眉，当不在居孟朱家下，今即其题扇数语豪宕可知。《静志居
诗话》
李贞丽，字淡如，桃叶妓，工书画，著韵芳集。《露书》
梁昭，吴姬，字道昭，故以善歌名。为人仪度澹雅，绰约若仙，习琴能棋，作小楷，有东方赞曹娥郡笔法。《识小录》
孙瑶华，字灵光，金陵曲中妓，归新安汪景纯，读书赋诗，屏却繁华。汪仲嘉有代苏姬寄怨所欢诗，一时词客属和成帙。吴兆熊尤岸然自负，灵光诗一出皆阁笔敛衽。景纯子骏声以手迹示馀，诗词皆清劲婉约，真闺房之秀也。《列朝
诗集》
杨宛，字宛叔，金陵名妓也。能诗有丽句，善草书，归苕上茅止生，止生重其才，以殊礼遇之。《列朝诗集》
茅止生云，宛叔归予，年才十六，能读书，工小楷。其于诗游戏涉猎，若不经意，鲜润流利。《锺山献序》
董其昌云：「杨宛书，非直媚秀取姿，而回腕出锋，绝无媚骨」。《书史
会要》
汪历贤题杨宛叔兰亭临本，诗云：「独就规模出新意，更留粉本与兰亭。双钩响拓谁能事，直唤昭陵片醒」。《香祖笔记》
杨蕙娘，名晓英，秦淮女郎，工黄庭小楷。《珊瑚纲》
沙嫩，名宛在，字未央，桃叶妓，善弦管，著蝶香集。《露书》
沙宛在，名彩姝，擅临兰亭。《珊瑚纲》
杨叔卿，喜学麻姑坛，一染齐纨，可易百锦，大足掩映林下风。《珊瑚纲》
《灵异》
《灵异·宋》
李媛，远兄子硕送客馀杭步伍亭，就观壁后得淡墨书字数行，仿佛可辨，笔迹遒媚，如出女手。云：「夜台夜复夜，东山东复东，当时九龙月，今日白杨风。」
后题云：李媛书，详味诗句，似非世人所作。亭后荒阒有数十冢，疑冢间鬼凭附而书。《春渚纪闻》
紫姑，政和二年，襄邑民因上元请紫姑神为戏，既书纸间。其字径丈，或问之曰：「汝更能大书否耶？」即书曰：「请连黏襄表二百幅当为作一福字」。或曰：「纸易耳，安得许大笔也」。曰：「请大麻皮十斤缚作令径二尺许。墨浆以大器贮，备濡染也。」诸好事因集纸笔，就一富人麦场，铺展聚观。神至书云。
请一人紧笔于项，其人不觉身之腾踔往来场间，须臾字成。端丽如颜书，复取小笔书于纸角云：持往宣德门，卖钱五百贯文。既而县以妖捕群集之人，大府闻取就鞫治。讫无他状，即具奏知，有旨令就后苑再书验之。上皇为幸苑中临视，乃书一庆字。与前书福字大小相称，字体亦同。上皇大奇之，因令于襄邑择地建祠岁祀之。《春渚纪闻》
《杂录》
《杂录·宋》
南阳驿女子，靖康间靖士人。往往南窜，邓州南阳县驿。有女子书字清婉，留题于壁云：「流落南来自可嗟，避人不敢御铅华。却思当日莺莺事，独立东风雾鬓斜。」《马纯陶朱新录》
盱江驿舍妇人，刘仙伦云：盱江驿舍中，有妇人书一忆字。笔势颇姿媚，游子明王相之皆题诗其后，率予同赋：「阳台雨歇行云杳，天阔鸿稀春悄悄。孤眠怨芳草，夜夜相思何日了。妾非无声不敢啼，妾非无泪不敢尘。柔情欺损青黛眉，春风著人琐窗落。绿窗书字寄心曲，细看香翰婉且柔。中有间愁三万斛，向隅弃笔惆怅时。此情默默谁得知，无缘相见空相忆，不如当日休相识。」
《松山集》
《杂录·明》
昙阳子，昙阳子书阴符经跋云：昙阳子手书阴符经，贻学使徐公，是经论者。
以百言演道，百言演法，百言演术，徐公仕宦至中大夫，归不待年。其于法于术，用诚有所未竟，而兹所可竟者，神仙抱一之道耳。然其大致则一矣，道之真以治身，其绪馀以治国家，其土苴以治天下，有味乎先民之言。或谓是受之元女，或谓轩辕氏与玉女论阴阳六甲，退而自著其事。昙阳子居尝好书是经，夫岂以二女自命耶。馀复睹所贻王廷尉元美心经，鸟迹龙文，若出造化，其原反终始，又必轨于正经。馀不敏，无能知昙阳子，故为徐公跋而归之。《宣城梅鼎祚裘石室集》
《杂录·跋》
闺阁工书，代不乏人。立言家，曾未闻有会辑之者，颇为缺点今得樊榭先生是编。雅人韵事，良足千秋矣。是编搜罗之备，惟李心水女世说雅可伯仲。彼名媛玑囊，绿窗女史诸书。鄙芜浅，恐未能望其项背也。丙午四月望日震泽杨复吉识。

        </div>
      </div>
    </div>
  </div>
</div>
<!--update:2025-08-30 10:06:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>