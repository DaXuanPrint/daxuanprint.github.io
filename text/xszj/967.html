<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="重刻武略神机边防形胜图说,重刻武略神机序,边防形胜图,九边形胜,刻武略神机药品妙卷说,秘刻武略神机火药妙卷,附刻神机演习图说,重刻武略神机附刻火器图式,重刻武略神机后跋,《武略神机》PDF下载,武略神机全文在线阅读,武略神机全文在线下载,大玄古籍书库">
<meta name="description" content="明胡献忠辑著。这是一册关于火药、火器技术的兵书，其内含：边防形胜图、武略神机火药品妙卷、神机演习图说、火器图式等。书前有胡献忠、周应治序，书后有沈文辅跋。此本大致为明万历时期刊刻。_武略神机_全文在线阅读_武略神机_全文在线下载_大玄古籍书库">
<title>武略神机_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">武略神机</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,兵书,完结</span> <br/>
          字数： <span class="inputVal" id="bknum">[book_length]16025</span> <br/>
          说明： <span class="inputVal" id="bkdec">明胡献忠辑著。这是一册关于火药、火器技术的兵书，其内含：边防形胜图、武略神机火药品妙卷、神机演习图说、火器图式等。书前有胡献忠、周应治序，书后有沈文辅跋。此本大致为明万历时期刊刻。</span> <br/>
          封面： <span class="inputVal" id="bkimg">Z_12731.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]武略神机
[book_author]佚名
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,兵书,完结
[book_length]16025
[book_dec]明胡献忠辑著。这是一册关于火药、火器技术的兵书，其内含：边防形胜图、武略神机火药品妙卷、神机演习图说、火器图式等。书前有胡献忠、周应治序，书后有沈文辅跋。此本大致为明万历时期刊刻。
[book_img]Z_12731.jpg


[book_title]重刻武略神机边防形胜图说
今天下文经武纬之士，欲以天下为巳任，则当为国家固边防，尤当究边防之形胜，我明创设九边，为中国籓卫，世之为九边图说者，不啻详矣，子复何赘。独迩者东夷跳梁，虽以社稷之灵，旋即底定，然而寇心犹叵测也。万一窃发，则辽东、宣府、大同、榆林四镇实当其冲。夫国家自大宁移与朵颜诸虏，京师巳亏右臂，而籓篱单外矣。倘倭寇一举，则祸必中于朝鲜。无朝鲜，是无辽东也。即有三镇，国胡以守，吾家世受国恩，每一念此，祀忧独切。迩因东征，得朝鲜釜山之形，又得日本名岛屯兵之地，遂与九边俱列为指掌图，俾天下士一披图，而形胜缓急，悉了然目中。异日有警，将益有所据而展其谋，勇者故为说。
六六道人胡献忠说

[book_title]重刻武略神机序
海内豪杰士，哆口而谭武略，佥曰兵尚神机。试诘其机，则茫无能解。此徒读书传而不知合变耳而食者尔。声呼谷应，囊决气噫，物莫不然，而矧兵乎？五材并用于兵，而火攻之功尤烈，武子特揭以名篇，诚重之也。安平君驱龙文之牛，摧下七十余城之强燕，周公瑾以一炬走老瞒八十万众于赤壁，江将军连鸡数十群，破五胡方张之石氏，自非用火攻而得其机以神用者，能有是耶？新安胡子过楚，时时从余谭兵事，甚相入，因出所刻武略神机示余，则其家少保所传火攻秘诀，演其意而为之者也。诸凡边堡之形胜，火器之制式，与夫进退止齐之法，各列之图而系以说，大略具矣。夫阳之于马也不以经，秋之于奕也不以谱，是编也，独兵家之经与谱哉？乃其运用多方，随机张翕，占星躔之顺逆，舆地之险夷，料敌势之坚瑕，有用而用，有不用而用，倏忽变化，动若发机而应，不啻桴鼓相答，真有造化莫测其倪，鬼神莫窥其朕者，非至神能与于此？今天下塞垣多故，黄云玄石之区，雕题黑齿之酋，方铦锋砺刃，窃窃然伺衅以举，则是编寔今时之握奇灵宝也。当事者得其机而神用之，即空虏庭，系名王，鞭挞诸夷，直摛指间尔。胡子勃勃有志士也，为穷王孙，走塞下有日矣。世不乏知巳者，其挟此以𨓏峕。万历癸卯仲秋吉日，太白山人周应治题：督抚部院军门，聘用参军监生，援授光禄寺署正胡献忠揭为恭陈兵机四策，固边徼以保万年长治事。忠系。嘉靖间，征倭有功，先臣少保兵部尚书胡宗宪之侄，家传韬略，熟谙兵机。于万历二十五年十二月，该吏科左给事中杨题：为倭患燃眉，内地可忧，敬陈防御之策等事。奉圣旨：依拟行。钦此，备咨督抚部院右侍郎赵，转行各该道府等官，搜访将才，以裨实用。时忠以一介书生，跧伏草莽，误蒙访取，即经会同文武多官，试演火攻等秘，保送军门听用。迄今。忠惟保邦莫急于防边，制敌莫先于谋预。近年以来，倭虏交讧，致烦天讨，东荡西除，均仗威灵，悉皆殄灭。自兹以往，万万无意外之虞矣。然安不忘危，有国明鉴。设谋预备，保边要图。忠世受国恩，身叨涵育，切草茅廊庙之忧，摅感时制边之策。一忠戴主，讵恤其他？葑菲不遗，敢冀爵赏。忠于韬略天文之微，水陆舟车之制，素所究心，确详源委，谨筹边海经略火器四策，以备采择。夫今之言御倭虏者，孰不曰火器，然不得用火器之利，则反为其害矣。如京营之快𬬰夹靶、发贡鸟铳一位砲连珠砲一窝蜂、佛狼机、百子铳、火砖、火箭、火妖火球、灰瓶、药桶、爆竹、火龙、鲲油、绿油喷枪、柜弩、绞江龙、轰山砲、千里胜、漫天雾、竹木贡、燕尾炬、飞天喷筒、毒药、喷筒锋王枪、胡卢大将军灭虏之类，俱足以褫倭虏之魄。但胡骑聚而悍，倭阵散而狡，两军相对，杀气蔽天，无制之兵，必多怯惧，安能攻打如法？不过徒响一声而已。故知多造火器不如火器四策之为当也，为其静以待动，逸以待劳也。遂开款于后，用资上览。一曰防边，谓靼虏之犯边，中国之兵难与争雄。马上虏蚁聚而来，人马冲突，其势莫御。忠设边砲之制，以土烧成石毬，内藏神铳、铅子等器，种以发药，密布于要冲去处。虏来触动，则药火自发，烟飞雾障，扑虏眼月，继以砲石弩矢，虏纵骁勇，岂能飞遁？此自古防边未有之利器也。二曰防海，谓倭酋之犯边，必假舟楫，而我兵之御倭，莫要于守津。至于海江河港之口，度其经由要处。忠设海砲之制，以牛胞为之，内用竹铳等器，伏之以机，涂之以药，系之以绳，浮拦于要冲水面。倭来触动，则火药自灼，波浪滚腾，翻舟截缆，殄溺无遗。倭纵善水，岂能飞渡？此自古防边未有之利器也。三曰守城，谓今之守城者，多积石以为防，非所以示猛也。忠有木梆之设，以木为梆，内置五铳，暗藏铅矢等器，制玄机，以时其高下，为攻打之远近。每五城垛挂设一梆，静则为梆，动则为铳，敌视之似为枯木，而火药一发，铅矢齐出，声如巨雷，纵敌兵百万，莫敢仰窥其城矣。此自古守城未有之利器也。四曰守门，谓今之守门者，多设佛狼以为备，非所以示奇也。忠有屏风之制，用坚木为之，高与城等，下设八轮，便于推转，蔽之以门，绘画麒麟于上，掩饰火器。每一屏风，用壮士五人守之。敌至城门不闭，稍近则万火齐发，声如巨雷，人马遇之，俱成齑粉。此自古守门未有之利器也。巳上四策，皆忠熟考兵机，按法运用，兵家所未及知，而敌人所未及睹者，乃必胜之伟谋，保边之长策也。且省于费，不侈于用，而度支无告匮之苦；可以战，亦可以守，而边海享宁谧之休。伏望皇上敕下兵部，议详试核，如果忠言可采，令忠以韦布行边，每省边海一人，举其德行优长者，传习其法，如策制造，教演将领，俾各熟练，而忠得以尽展胸中之奇，是防边防海，均有干城之保障矣。忠叨世胄余波，不识忌讳，敢以𫇴荛之见，上渎天听。待命都门，无任激切战栗之至。为此具揭具呈。

[book_title]边防形胜图
辽东边图
看九边，每板直五行，横九格，每格是为方，每方百里，则知其地之远近、地方阔狭而可知也。
蓟州边图
蓟州边图
内三关边图
宣府边图
□外三关边图
榆林边图
固兰边图
西受降
庄宁凉永边图
甘肃山丹边图
洮河边图
海运图一
海运图二
朝鲜上叚图
朝鲜下叚图
釜山形图
釜山屯粮图
此倭阵十七营图，依山据险，联络首尾相应，朝鲜降民耕种其门，以供倭饷，为坐困朝鲜之计。庆尚道、全罗道，乃倭入犯之路，而密阳一府，尢倭必由之道。密阳府添浙兵防守，则右可以顾庆尚，左可以顾全罗，而王京可保。

[book_title]九边形胜
辽东、蓟州、宣府、大同、榆林、宁夏、固原、甘肃，合大宁为九边。辽东在山东，蓟州，宣府在北直隶，大同在山西，榆林、宁夏、固原、甘肃在陜西大宁。永乐以居兀良、哈密，即朵颜、泰宁、福余三卫是也。
国初设大宁都司，屯重兵镇之，其地绕出山后，而辽东、宣府、大宁势相连属。自偏头关逾河，跨西北，大虏之警，守在东套之内，又有榆林，实为六镇。后弃大宁，移置都司于保定，而宣府、辽东势始分矣。正统以来，又失守东胜，大虏乃得逾河，而偏头关迤西，遂有河套之统。因循既久，有司又不肯以时巡套东之镇并近内地，形势愈弱，于是所赖以卫京师，防边境者，不过辽东、宣府、大同、榆林四镇而巳。夫四镇所领各堡，亦有精壮，苟足其粮饷，守备等官严加巡哨，为之牵连援救，自足以各守地方，督率耕牧。
今时抚臣假调操以自固，将帅假按伏以为奸，地方屡失，粮饷屡乏，实此之由矣。若哈密之失守，鲁番之拒命，则由近日文臣贪功，置制失宜，失中国之信，不足为虑。大虏自套来者，则亦不剌一种，窜于陜之西海地方，蔓延至于西宁，使一带土地不得耕种，士民不得安业，直抵洮、岷，颇难制御，则其势可虑者。今惟有痛革调操按伏之弊，坚蔽固守，严加巡哨，为耕牧长久计，而无狃近利，乃可为也。
辽东
西为山海关、喜峰口，历蓟州、古北口、黄花镇、居庸关，至宣府。辽东青、冀二州之域，四面濒夷，一面阻海，山海关限隔内外，亦形胜之区也。
蓟州
内关，附在京师之左，古北口、黄花镇之南。蓟州，京师左辅也。自开平陷入虏庭，大宁徙之三卫，而辽束、宣府声援隔绝，天子自为籓篱矣。在今日，废东胜则大问、宁夏不为援；废大宁则辽东、宣府不为援。以榆林援大同、宁夏则偏头关、花马池等处所以孤危。以朵颜三卫代大宁，则喜峰、古北口、黄花镇等处所以单薄也。
宣府
西为天城、阳和，至大同，国初设开平、独石、兴和守之。后大宁既以与虏，兴和亦废，而开平失援，乃徙卫于独石，弃地三百里。土木之变，独石不支，而此地益重。内倚诸关，外倚崇垣，百万绵堞，比之金汤。任宣府者不责以战，而责以守，其不能乎？形势既殊，经画宜备。若补长峪城、镇边城之募军，重浮图峪、插箭岭之防守，留茂山卫京操之士，以益紫荆，筑李信屯交界之堡，以固两镇，不可巳也。
大同
西为雁门关、偏头关，至绥德、榆林、大同，古云中地也。北虏贡路例从此出，川原平衍，故多大举之寇。西则平虏、威远，中则左卫、右卫，盖虏犯朔、应诸城必窥之路也。东则天城、阳和，为虏入顺圣诸处之冲。而平虏西连老营，与偏头关近，虏才出套，便涉其境。其偏头逼近黄河，皆虏渡口往来躁践处。故称大同为要镇，所当防也。
榆林
河套附，即吉囊、俺答所居地，西为定边营、花马池，西接宁夏，西南接固原。榆林旧治绥德，成化八年，都御史余子俊建议徙镇于此，世多哆其绩，而引以为罪者，亦间有之。大抵折衷移镇榆林，是榆林受病之原，乃在于失河套之初，而不在于移镇于榆林之日。且东连牛心之堡，则可应援，西截河套之冲，可便耕牧。千三百里树艺樵采围猎之利，我军民皆得擅而有之。自虏据套以来，我军民之耕牧利绝矣，当事者裁之可也。
宁夏
在贺兰山北，西为中卫、庄浪、古浪、镇羌、永昌、山丹，至甘州本镇。宁夏，亦朔方地也。贺兰山环其西北，黄河襟其东南，为关陜重镇。卫城西南一百四十里有陜山陜口，两山相夹，黄河经其中，诚塞北一胜槩也。宁夏变故，多次不常，当预防之。
固原
在贺兰山东南，西为靖虏、兰州，接庄浪、古浪、镇羌、永昌、山丹至甘州。庄浪、固原、开城县地也。自弘治十四年，火筛入掠之后，遂为虏冲，于是始攺立州卫，以固靖、甘肃四卫隶之，设总制、参游等官，屹然一巨镇矣。镇与宁夏为唇齿，花马池一带，边人谓之大门。若并力坚守花马池，则固原自可无事。靖虏一带，每岁黄河冰合，一望千里，皆如平地。若贺兰山后之虏，踏冰驰踔，则兰、靖、安、会之间，便为祸阶，防守者不可不知。
甘肃
哈密，亦不刺附甘州，西为高台，又西为肃州，又西为嘉峪关而止。甘肃即汉之河西四郡，武帝所开，以断匈奴右臂者。自兰州以至哈密等处，则皆炖煌郡地也。夫以一线之路，孤悬几二千里，西控西域，南隔羌戎，北连胡虏，经制者不可不识。
海省形胜
倭之欲寇广、闽也，则必自萨摩乘东风而入大、小琉球，再视风之变迁。北风猛则犯广州、高、惠、雷、琼，此广州、高、惠、雷、琼形胜所当防也。东风猛则犯福州、兴、泉，犯漳、潮，此福州、兴、泉、漳、潮形胜所当防也。欲寇辽左、朝鲜也，必自对马岛乘东南风入徐、福、新罗，而再视风之变迁。南风急则犯朝鲜，此朝鲜之形胜所当防也。东风猛则犯辽东，金，复犯永平，此辽东、金复、永平形胜所当防也。欲寇浙、直也，必至五岛，历天堂官渡水而再视风之变迁。东北风多，则至乌沙门分䑸，或过韭山海闸而犯温州，或舟山之南而犯象山、奉化，犯昌国，犯台州，此温州、奉化、昌国、台州形胜所当防也。倭自五岛开洋，正东风多，则至李西岙、壁下、陈钱等岛分䑸，惟陈钱壁下为倭贼取汲，伺风必登之所，故曰陈钱分䑸。
自陈钱而东，南风急，则由茶山窥南直隶，风稍转东，则由高家嘴而入吴淞，稍转西，则由老鹳嘴而入三沙，此正北形胜所当防也。自陈钱而东，南风急，则由下八山过马迹，进羊山，风稍转南，则由大小七山经翁家港，窥刘河而犯青楠风。转正南，则由许山而犯金山，此斜北形胜所当防也。自陈、钱而东北风急，则由落头入源山、蒲岙，越大衢、沙塘岙而进金塘；风稍转东，则由两头洞而入定海，或由胜山入临观，至沥海以达海盐，犯澉浦、海宁，此正西之形胜所当防也。
自蒲岙而风从东北，则过三星鼠、狼湖而入舟山；正北风急，则由白马礁、山头诸山以达闽广；正南风急，则由洋屿、洛华、转九峰而犯山东；风转西则入朝鲜，风转西南则犯辽东，风转东南，则犯北直隶。然则茶山、□山、大小七二山、老鹳、高家二嘴，为南直隶之形胜；蒲岙、马迹、羊山、滩山为浙西之形胜；长涂、蒲门、大小衢、两头洞为浙东之形胜；韭山、南田、丕山、南麂为东瓯之形胜；屿、落华、九峰、徐海为山东、辽左之形胜。沙门、双岛、大谢、湖岛为永平、天津之形胜。由五岛开洋，则最要害者在陈、钱等处之形胜。今倭自朝鲜来，则海道吃口处又在登、莱。倘倭据田横、半洋、长门诸岛为老巢，必将视风窥犯，而永平、天津、直沽之间无宁日矣。倭再或守了角嘴以扼浙直应兵，则淮安运道难保其不绝也。又再或以数十艘泊于两浙、苏松之外洋，则浙直必自地急，兵且无从调募矣。杨州、镇江之要道，难保其不据掠也。故凡山川之险易，途路之纡直，出没之要冲，沿海之营行，旧有所制，新有所设者，不可不知也。提兵镇守，能无烛照哉？
朝鲜、日本沿海省地名岛形胜
尝谓大海汪洋，虽云一望无际，然行船泊舸，取汲避风，礁浅涡漩，原有道路处所，扼其道涂，斯为上策。如广、闽。昔为江夏侯置立水寨，后经倭乱，讲求修举，稍为详悉，姑置不论。浙直虽布船兵少船稀，而分守无寨，哨会势孤，策应难恃，恐下八山、沈家门、舟山两洞诸险难守。山东列岛参差，纵横棋布，倘为盗据，我反客矣，必至窥掠无休。且其地无兵，不习水战，陡然遇此，沿海士民，惟有怆惶奔窜而巳。为今之计，必须联络水寨，多设将领，各分朝鲜、日本倭路汛地，以辽东、北直隶、山东为北路，淮、杨。苏、松、杭、嘉为中路，宁、绍、台、温、福、宁为南路。应设水寨，沿船汰其老弱，洞知海上老弱者，亦间留之。必选其精壮，审立信地，并增兵益船，御防之。间有出没倭来者，亦可战伐成功，未可直入海岛而就其他计也。
为今之策，亟宜行文各该抚按司道、有司卫所衙门，即差熟知海道官兵，逐一泛海，查勘倭路。各洋岛山港屿，某处旧设，新处应立营寨；某处旧哨，新处应设哨守；某处旧会，新处应立巡会。如辽东之铁洋山岛、海脊岛、平岛、长生岛、鸟木岛、麻田岛、椒岛、蔬菜岛、石滩岛、大陈家岛、小陈家岛、红山岛、古寺岛、青泥鸟等处，如山东门岛、长山岛、佛岛、赤岛、东家岛、斋堂岛、南半羊山岛、苏岛、殳岛、□横岛、钦岛、塔岛、劳山岛、木岛、庙岛、石马岛、黑山岛、八□岛、养马岛、古城岛、芙蓉岛、芝罘岛、北半羊山岛、鼍矶岛、小岨岛、高山岛、东岛、青岛、桑岛、黄岛、摸柳岛、刘公岛、大火烧岛、崆峒岛、大竹岛、大小竹岛、小空岛、井岛、双岛、蛇蚁岛、皇城岛、栲栳岛、南耗子岛、羊埚岛、灵山岛、青黎岛、宫家岛、竹槎岛、大管岛、小管岛、徐福鸟、鸡鸣岛、大榭岛。湖岛、⿔岛、三山岛、姆鸡岛、桃花岛、都里、镇岛等处，如淮、杨、苏、松、杭、嘉、绍之海门岛、莺山岛、海州岛、开山、白天洋、九峰岛、五叠岛、南沙、长沙、三片沙、了角嘴、高家嘴、老鹳嘴、张家屿门、三钧山、陈钱山、里西岙、壁下山、仇子山、大小七山、深水、蒲岙、许山、羊山、秦驻山、大衢山、荼蒲山、鼠狼湖、栲门、石墙山、凤凰山、石墩、合龙山、寨稠港、五虎礁、西汇嘴、长横山洋胜山、洋龙山等处，如宁、台、温之东西两霍山、金家岙洋、定海港、太平岙、金塘山、马墓港、两头洞、上洛、长白山、蒲门、舟山、长涂港、沈家港、梁横山、钓鱼矶、普陀山、乌沙门、陆横山、沍泥港、大嵩港、鲫鱼港、温州屿、竿门、韭山、百亩山、青门、东西两旦门、牛栏基、下湾门、三山门、南田林门、大佛头洋、清苔湾、静寇门、牛头门、桃渚门、海门关、大陈山、猫儿头洋、鹿头洋、大鹿湖、灵门、玉环山、漩门、下堡、黄大岙、前冈、后冈、凤凰门、洋屿门、中界山、大小中山、衢山、东洛山、仙口寨、舥艚门、梁湾、薜叠岙、东西郎岙、金乡、大岙、南麂山、穿鼻山、千山、孙洋门镇下门、长沙门等处，酌其高深远袤而要冲者，为将领中军哨立寨之塲，卑狭孤峙而难据者，为左右哨把总分守之地。
至于小岛、枝屿，又虽各分近哨一二队为探了之所，务使烽砲见闻相接，便于应援。其船必量营寨礁汶，潮汛浅深，以福仓沙唬船错杂兼用，请题工部分造办应船兵所用木梆器具，海砲奇妙火药，量寨给船，量船给兵，量兵授器，火药务须充裕。若止以往调些须沙船为可恃，而不多造大器船，恐又误矣。安得而谓之海防之计也？又不知募兵，其兵以通、泰、登、莱、苏、松、宁、绍、台、温沿船海徒渔户，随地选募，因船派驾，以为水兵防守，庶无可虞。防御海上者，不可不知。
边海兵器
大抵甲不坚，与裸袒同；长短兵不具，与空拳同；弩不及远，与短兵同；火不烈，车不工，与无车无火同。此将不知兵之过也。人皆曰：练兵须练胆，胆在人腹中，何由而练？惟器械精，技艺熟，又能用车为捍卫，进可攻，退可守，士卒恃以无恐，则胆自壮而气自雄矣。盖战车为步军之羽翼，营车为粮草之壁垒，战车为轻巧，进退分合，其捷如飞。故前用一轮，张以二门，顶避矢石，足便旋转，列触枪于前，以拒虏马奔突，悬软帘于内，以阻倭铳攻打。三人掌之，遮长短步兵十四人于后，藏火器三层于内，隔刀阻箭，且进且攻，敌势少却，即出车后步兵，张左右翼击之。
敌如散漫，即以步后骑兵变奇正队捣之。敌势严整，或以二三辆、五七辆、十数辆，随多就少，云合星罗，结营收队，以蔽军士。三千之卒，宜用一百二十辆，使演其四面应敌之方，分合便利之法。而营车宜坚朴，亦张左右两翼，行则中运马驴，止则钩帘环固，上列强弩烈火，备攻打之具；内藏甲械锱重，为持久之需。所谓运有脚之城，使三军进退有依，无失措仓皇之虑。他如霹雳车利于犯坚骇众，如意车利于涉险行远，与狻猊、轩𮝷辒之类，式须隐秘，宜临时应敌制之。
昔卫青以武纲破虏，李陵以轻车深入，马隆以偏箱远征，周尚文以战车拓地，皆今古用车明验，此用车之议所当举者一也。御倭之要，利在舟师，大海之战，急于舟楫。至于艟蒙冲、楼轩、斗舰、福船、天皇，利涉大洋；草蔽沙船、四轮、两轨、八轮八桨，苍山船、叭喇唬十二轮、犁云虬，利于沿海。走舸。鱼船、海鹘、网船、梭船、膺船、三跳三橹，利用江河。其应用什物，则有望斗了蒿、木罂、浑脱、浮囊、水袋、布幔、软城、水平泊竿、镖石、掷远、豁竹、飞𫄠、火船、皮船、燕尾牌、浮平大之类，悉宜具备，以给军中。此水具之议所当举者二也。
弩石自古重之，故汉有强弩都尉，晋有积弩将军。弩制最多，有不便于攻打者不论，惟神臂弩力透铁甲，绞床弩势可拔山。角弓弩一发三矢。叠竹弩马步俱宜镞上，敷以毒药，人马遇之，应弦而倒。古之 以石，今之砲以火，运石 必用机，发火砲必以架，如五旋风、七旋风、单稍、双稍之类，远者去数里，近者数百步，所谓矢石如雨是也。且价廉工省，随地可制。此弩石之议所当举者三也。
长𬬰之利，始于北宋杨氏，故云杨家𬬰岳飞破虏，每以长𬬰、团牌、钩镰、镢斧错杂兼用，至今为步兵宗旨。然长𬬰非团牌辅之，不能独进；牌非虎义、钩镰、镢斧护之，亦不能御倭。长刀若非筤筅当前，长𬬰继进，则义镰、牌、斧又只胜负相半也。盖刀法简妙，无逾于倭，而破倭刀长技又无逾筤筅。长𬬰虎尾，义筅必处州猫竹，又须节密枝硬。长𬬰须稠木者为坚劲，不得巳而用猫竹。团牌须广藤者为轻便，长牌须竹面革里、棉花，内于体后，方能御。倭铳、铅子，此长短兵之议，所当举者四也。
我中国之兵，难与胡虏争雄马上，故御虏必用步，用步必伏车，用车又必倚火弩，如一营之中，骑卒四分之一足矣。然盔甲之制，又必分别步骑为轻重。步军利于轻便跳跃，盔须藤竹，甲须角纸，而挽车之徒，又宜以纸盔棉甲为便。骑兵当用铁甲、铁臂手、铁脸、铁兜鍪，马亦应用护胸项、掩膊遮后，古所谓铁骑械马是也。此马步盔甲之议所当举者五也。
今之言御倭御虏者，孰不曰火器，然不得用火器之利，则反为其害矣。如京营之快𬬰夹靶、发贡鸟铳一位砲连珠砲子母砲一窝蜂、佛狼机、百子铳、大将军灭虏砲之类，俱足以褫倭虏之魄。但胡骑聚而悍，倭阵散而狡，两军相对，杀气蔽天，无制之兵必多怯惧，安能如法攻打，不过徒响而巳。故知多造火器，不如熟练火器之为当也。练之之方，又不出严刑齐一，令勇怯不得私相先后耳。至如舟中宜用火砖、火箭、火妖、火球、灰瓶、药桶、爆竹、火龙、鲲油、绿油喷𬬰柜弩、绞江龙、轰山砲、千里胜、漫天雾、竹木贡、燕尾炬、飞天喷筒、毒药喷筒、蜂玉𬬰胡卢火之类，悉宜制练，以备急需。此熟练火器之议，所当举者六也。
今京营器械，悉出敞局，刀无锋，刀锋不点钢，箭无翎羽，弓不可张，与夫车盾盔甲，十无一二可用者，盖缘价值半为官胥、工匠侵渔，且又藏年深月久故尔。设若日事因循，不求振刷，是缚贲获之手，使童子胜之矣，安用教练为哉？为今之计，必须严以责成。题选实心任事之官，佐以才干不污之将，采办材料，多集聪巧匠，宽其时日，丰其价值，照数如法，及时制造，仍刻上匠姓名于上。有不如法，官则谴戍，匠必拟死。是虽贪官污吏，莫施其计，则精其器具，而可备实用矣。今之御倭虏，舍器具将奚赖也？

[book_title]刻武略神机药品妙卷说
夫天生五材，兵家盖兼用之，故木、火、土、金、水之五攻，缺一不可，而火攻之功尤巨。余业巳演著图说，俾将兵者如法教习矣。第今之谈火攻者，非不自神其说，及试之战阵，功效如抟影，然则何以故？彼其子火攻直影晌勦说，而未窥所为秘密诀也。
夫战阵之法，有山战、陆战、水战、马战、步战，故其为火药也不同，其火药之器具亦异。矧夫火凭药发，药以类殊，故用火攻者，妙在察药之品，辩药之类序，而其妙中之妙，尤在察药之意味而配合煆炼之，此真秘密诀也。吾家自先少保歼倭以来，独得火药之妙，予盖童而习焉，故会萃其法，付之剞劂，命曰武略神机。神言，人莫能测也。武略言为武弁家第一技也。将兵者得是法而审用之，即扼虎撄牛之士，如林如山之众，将一举焦烂，而南倭北虏，直尺组系之矣。
六六道人胡献忠说

[book_title]秘刻武略神机火药妙卷
新安胡心廷献忠著
二十八品，上应天垣二十八宿。
一名神砂，顺风扬去。一名神烟，火砲发去。一名神水，注于溪河、井涧。
砂一入贼目，头眩睛瞎，烟锁贼窍，血涌髓流，水入贼腹，肠断心裂，骡马狮象伤药者亦然。
我军须擒解药，方可合制，举放遇之，无不立死，万无一生，恐损巳寿，不可轻用，至宝至秘。
角才蛟，天罡星在天十二度。主造化万物，布君之威信蛇。埋草应之，有诀不录，秘之。
亢金龙，武曲星，在天九度。主天乙内相边塞险阻地，龙尾良姜草应之。
氐土貉，天后星，在天十六度。主骑官车骑之相，连珠半夏草应之。
房日兔，明堂星，在天六度。主天之管□，为天衢之大道，兔头商陆草应之。
心月狐，多疑星，在天六度。主五营积卒之象，狐跋芦草应之。
尾大虎，刚烈星，在天十九度。主天之中道，虎牙钩吻草应之。
箕水豹，文昌星，在天十一度。主蛮夷胡貊之地，豹眼南星草应之。
斗木獬，忠烈星，在天十五度。主天之都关，搜风甘遂草应之。
牛金牛，柔顺星，在天七度。主左右将军之象，牛舌天雄草应之。
女土蝠，后妃星，在天十一度，主周、秦、雍、代、晋、韩、魏、陈、燕、齐、郑、楚。十二国之地，鬼头大附草应之。
虚日鼠，天仓星，在天九度。主北夷匈奴之地，鼠尾芫花草应之。
危月燕，吉祥星，在天十六度。主天之府，墨记神仙草应之。
室火猪，酒食星，在天十七度。主羽林之垣， 北方之蕃部，猪牙皂角草应之。
壁水偷，财帛星在天九度。主图书之府，挂剑㺄牙皂箭草应之。
奎木狼，天德星，在天十六度。主兵戈之象，狼牙宣姜草应之。
娄金狗，天鬼星，在天十二度。主山川薮泽之地，木鳖断肠草应之。
胃土雉，天廪星，在天十五度。主积尸之象，雉头鬼臼草应之。
昴日鸡，天乌星，在天十度，又名毛头星。主兵戈之象，鸡目胡辛草应之。
毕月鸟，天耳星，在天十七度。主边兵戈猎之象，川乌草应之。
嘴火猴，天剑星在天一度。主行军之藏府，江子将军草应之。
参水猿，阴阳星在天十度，主，中三星，主三将。左肩主左将，后足主后将，右肩主右将，右足主徧将，又主夷狄国川红。辛草应之。
井水犴天法星，在天二十四度。主泉水积薪之象，雷公藤草应之。
鬼金羊，天目星，在天二度。主奸谋警急之象，羊踯躅草应之。
柳土獐，天相星，在天十四度。主天之中道，大戟红芽草应之。
星曰马，銮舆星，在天七度。主雷雨之师，雷丸草应之。
张月鹿，青龙星，在天十七度。主胡夷之长垣，紫王金草应之。
翼火蛇，天翌星，在天十九度。主四夷之地，蟠蛇不食草应之。
轸水蚓，土德星，在天十七度。主天子六军之门，鱼鳞、艾朒草应之。
右神草二十八品，上应天垣二十八宿，炮炼极乾，碾罗绝细，和以砒黄、矿霜、斑毛石黄、蜈蚣、虾蟆蝰蛇虺蛇炼蛇、孔雀尾蝎各为细，未成用为神沙，或用为神烟，或用为神水，随机而应，建立元勋。然制药巳成，选天将吉日，名依方位。主将者沐浴斋戒，盛服，虔设□脯酒醴、香烛之仪，至夜深时，于垒中先祷于。
天垣二十八宿之神。东方七宿，青旗青甲列于东方，南红、西白、北黑、中黄，各依方列中设。
雷师、风伯、火神之位，两傍设历代军师名将之位，及本地名山大川祀典之神。主将率副将某臣稽首再拜，呜药读祝，祭后方敢用之。此法药一石，毙贼百万，遇之立死，非神药急救，命在呼吸，不可用也。以天地生物之心，太上好生之德，律之，杀人太众，恐损巳寿。武侯之焚藤甲，巳明鉴矣。必须上顺天道，下顺民心，用兵社稷，不得巳而用之可也，戒之。
武略法品神药
计开药品：硝火主直、流火主横、箬炭主爆、柳炭主烈、杉炭主燥、烨炭主锐、葫炭主烈、石黄发火、雌黄神火、麻楷炭无声、雄黄毒火。
火攻从药：桃花砂即红砒、铁脚砒黑白砒、玛瑙砒五色、潮脑阴火、反砂砲、水银砲、银诱烂、江子油毒、麻油煮桐油烧、麻子油砲、金汁烂、蒜汁毒、狼毒热、附子热、天雄热、甘遂逆、常山呕、川黄利、闹羊花泛、姜粉迷牙皂啑、川乌毒、草乌闹、钩吻断、巴戟毒、巴豆吐、巴霜毒、矿灰迷、人精毒、半夏噤、斑毛信、狼粪风、江豚灰逆、蜈蚣毒、虾蟆毒、银杏叶火、铁脚莲毒、大小蓼毒、竹黄毒、烂骨草皮肉着之即烂、破血草毛孔着之立血涌、封喉草着之立哑、断肠草入腹则肠寸断、黑记草毒烂、芦花草火蒲花草火。
右法药六十品，制炼神火毒火法火各火配合有方，文炼有诀，差之毫厘，谬之千里。专将阃者，当熟玩焉。
武略万胜神药配诀歌曰：
神火烧营第一方，石黄一味更难当。
烧酒浸来麻油妙，足用三斤性太刚。
加上雄雌并黑信芦，花艾朒共松香。
豆末搅和银杏叶，更加乾粪与巴霜。
松香一斤余四两，三七均分火药强。
飞云砲里深藏贮，落地喧天发火光。
吐雾喷烟红满寨，个个贼兵尽着伤。
破阵冲锋能利害，又烧衣甲及辎粮。
此名神火药，偷管劫寨用之，冲锋破敌用之：石黄烧酒浸麻油，炒晒极乾为度，三斤、雄黄四两、雌黄四两、黑砒四两、松香一斤、豆末四两、银杏叶四两、乾粪四两、巴霜四两、硝火七斤、硫黄三斤、箬炭五两六钱，又云八两亦可、柳炭五两六钱。
歌曰：
黑砒先捣巴油浸，毒气冲人呕见心。
乾漆细和乾粪炒，松香艾朒要匀停。
雄黄一味为君主，透彻光明用一斤。
石黄诸味各四两，四六火药配分明。
装入砲中攻打去，破敌冲锋便杀人。
此名毒火药，破阵用之。贼闻其气，昏眩仆倒，又燎皮肉：铁脚砒巴油浸晒，极乾为度、乾粪四两、松香四两、艾朒四两、雄黄一斤、石黄四两、硝火六斤、硫火斤半、杉炭四两八钱、柳炭四两八钱、斑猫一两。
二七八宿按天曹，二十八味神药苗。
开天辟地安邦国，用之鬼泣如神号。
蛇埋一味独为尊，上应天垣角木星。
此物一斤各二两，诛邪灭乱显威灵。
上风扬去号神砂，迷人瞎眼便昏花。
砲中发去号神烟，九窍须臾喷血鲜。
但得毫厘钻鼻窍，脑浆流出命归泉。
注于溪涧号神水，寸肠立断心肝碎。
迎风送入贼营中，百万贼兵二阵空。
不用干戈并汗马，夺取凌烟第一功。
此名无敌毒龙神火，又名神烟、神沙、神水：法药见用不录、蛇埋草为君。此药一石，杀贼兵百万，非至难之敌，不可轻用，乃火攻第一利害神药也。
歌曰各硝黄照此方配数合亦是，烧营并烧蓬帆：
银豆松香各一斤，二斤硫火要停匀。
石黄雄信各三两，提过明硝要七斤。
每斤四两炭为使，劫寨偷营最有名。
此名烈火药，烧营、烧粮、烧贼、烧马、烧篷用之：银杏叶一斤、豆末一斤、松香二斤、石黄三两、砂信三两、硝火七斤、硫火二斤、箬炭九两三钱三分、斑毛四两、艾朒四两。
歌曰：
水陆马发
芦花合用桐油拌，密室摊乾仔细藏。
一毫风日不可见，见了之时放火光。
此物十斤不可少，更配松香与豆黄。
银叶细罗乾粪配，更加皂末要相当。
松香三斤各斤半，一一分明不可忘。
却用火药三七配，霹雳临风烈焰扬。
烧人衣甲钻人眼，满面肌肤烂作疮。
饶你贼兵虽百万，砲向连声一阵亡。
此名飞火药，冲阵劫营，焚粮烧贼，水陆马步俱用：芦花桐油拌半斤、松香三斤、豆黄半斤、银杏叶二斤牛、硫火二斤一两六钱、乾粪斤半、皂末斤半、硝火七斤、箬炭五两六钱、桦炭五两六钱、斑毛一两、石黄四两。
歌曰：
步战
姜皂为末豆十斤，一椒二蓼细罗成。
白砒须用巴汕拌，矿灰烧酒制须精。
六味各加斤半足，乌头净末一斤匀。
诸味攒成和一处，便将纸砲巧妆盛。
周围却把松香蘸，霹雳小砲在中心。
砲向一声如吐雾，迷人鼻窍瞎人睛。
眩晕昏花无可奈，喷啑连天不绝声。
一物不见不可走，满营缭乱自纵横。
挥兵一涌前追杀，个侗生拏与活擒。
此名法火药，此药最利害。一物不可见，一步不可行，生擒用此：良姜三斤十两、乾姜一斤十两、军姜一斤十两、猢姜一斤十两、川辛斤半、胡辛斤半、黑蓼斤半、赤蓼斤半、偷牙皂一斤十两、大皂一斤十两、白信同斤巴油二味拌晒、矿灰烧酒拌炒、人精粪窖韧炒斤半、松香硝火火酒浸炒七斤、石黄四两、硫火二斤二两六钱、雄黄四两、箬炭四两、桦炭四两、柳炭四两、乌头末一斤，一本无松香。
歌曰：
飞云砲磁砂即打碎磁碗如菉豆菀豆大
铁子磁锋菀豆粒，硇砂银锈人中汁。
连浸三朝火焙乾，再把桐油炒燥烈。
取将虎药轻轻滚，一砲不过二三合。
假使贼兵十万余，此砲只须三四十。
飞云打入贼兵中，霹雳一声天地烈。
钻人孔窍透人肠，见血封喉不可说。
顷刻横尸满战塲。此是火攻真妙诀。
此名烂火药，着贼皮肉立烂，见血封喉：铁子、磁锋磁碗屑、㘠砂、银诱、桐油、炒人中汁炒、虎药、硝火、硫火、箬火、烨炭、柳炭、班毛。
歌曰：
山战狼
粪多收并艾朒，须教加入江猪骨。
骨烂为灰肉炼油，油拌硝硫灰性列。
晒焙须当用极乾。逆风愈劲真奇绝。
还当二八配分明，火攻阵里神仙诀。
此名逆风火药，风逆愈劲焰蔽天：狼粪、艾朒、江豚骨、江豚油、硝火、硫火、箬炭、桦炭、杉炭、班毛。
三火合一，用之有诀：飞火、毒火、神火三火合一，每火一斤，硝火、一斤、硝火六两、箬葫炭、柳杉炭各四两、入朱砂三钱、水银三钱。
种火方：不灰木末一斤、铁衣三两、炭末三两、铁皮三两、红枣肉六两，一云二两，未知孰是，略拌米法为饼，每两管一月。
又一奇方：生漆、麦炭、硫火、真乳香四味各等分，筑条如小拇指大。
火信：硝火一雨火酒浸、葫炭、斑毛三钱、硫火三分。
铳用常药：硝火四两、硫火一钱、炭一钱七分。
爆火药：硝火四两、硫火一钱、斑毛一钱二分、炭七分。
爆火药：硝火四两、硫火三钱、炭八钱。
夜起火药：硝火四两、硫火二钱五分、炭一两。
日起火药：硝火一两、炭九钱。
起火药：硝火一两、硫火三分、炭三钱五分。
砲火药：硝火一斤、碗火六两、葫箬炭三两、黑砒三钱、明雄五钱。
起火药：硝火一两、硫火三钱、蜜陀僧四分、炭三钱。
铅火药：提净明硝四十两，硫火六两，柳炭或葫炭或茄楷炭六两八钱
右各另研极细末，照前分两配合，用水一盏拌湿，杵千遍，取起晒乾。如此三次，为细末用。每锐用药二钱五分，打透，再加五分。铅子大小照药轻重用加蜘蛛皮有诀。
铅铳火药：硝火四十两净，硫火三两三钱，加前炭十两，制法如前。
右制各药，须择清洁之处，禁止杂人，务依法配合。此系武略神机，不可毫厘差谬，简选能士以专职可也。
解毒圣药，用解神火、神烟、神水、神砂之毒合药预用：明雄半斤、好箭砂二两，将白鸭取血拌浸，九浸九晒，又菉豆浆三浸三晒，又含香木煎汁，三浸三晒，研极细未，用乌梅肉四雨、甘草半斤熬膏为丸，如鸡头子大。制药时擒一丸，装药时噙一丸，放药时噙一丸。
解射网毒，即虎药松柏梅：百鸟血、雄黄、瓦松捣敷患处。万年花别名记之、四时青别名记之取汁，含香木别名记之煎汁，取子尤妙。刘寄奴捣汁，和万年花为丸，四时青汁灌下，则血不封喉。如无药，急取生人发煎汤饮之，亦可解刘寄奴有四时青，即松枝也。
又解法：蓝汁、竹沥、大小豆汁、大麻子仁六畜血、蚯蚓屎、藕菱汁服之，有诀。
神奇法药：君子实即砒、狼毒、川乌、草乌、㘠砂、升麻、麻黄各五钱，加真麝香四钱，各药用五两，麻油二十五斤，煮铁子一升，候乾听用。每药一两，油五斤，铁子一合，与虎药同功。

[book_title]附刻神机演习图说
并附火器图式于后
新安心廷胡献忠著
火攻之法，机巧甚多，曰用常行皆是也。是以巧机不可太泄，泄则敌人知之，于行师旅者何补？故取六件画图演习者，无他故也。使官军人等胆略雄壮，威加敌人，庶无退缩，岂徒曰发其火攻利器，而官军人等莫知所自，且畏惧退缩之不暇，而暇展敌忾之怀哉？故必每月三、六九日演习一次，用官军人等，大则千数，小则百数而演习之。定期于水操，订日于陆营，演之试之，使其无惧，万一有警，执此行之，大有益亍戎事者也。纵敌人闻之，亦且寒心。是兵法云：褫人心胆，先声有夺人之忾，未为不可也。高明者请裁之。毋曰迂阔之谈，盖有自来，非游言以误国事者也。
计开演习火攻图法
营寨连环城、推轮火屏风、飞砂磁𥗯砲、卷地飞车砲
联环城图式
联环城者，每一壮士肩背一肩，进则为阵，止则为宫，敌人视之，又似围城者也。故□环之制，大□护矣之以三军保命之地，□□□□□□□□□□□虽□围，可以自保。岂有□哉！□□法□□□□为□，每□□作四层，内排神弩□□。𬬰药，远□□□□□士联守。贼如近攻万□□发，又与神火屏□□□□门出入有路，仍将兵□奇正拨骁兵以统之。□□□□总□□□，出其不意□发，纵贼兵百万，安能□□□□□□□□器演习军民而不演习火攻者，□□□□□□□□无所措手足，焉能以御倭虏耶？
火屏风图式
火屏风者，屏风在列城门之处，便于出入，当与联环城并制，用坚木制造，高与城等，下设八轮，便于推转，外以生牛革为障，令画麒麟于上，掩饰火器，内藏神器、火器一十二件，远用远器，近用近器。每一屏风，用壮士五人守之。贼一近城，万火齐飞，声如巨雷，人马遇之，击成齑粉，大开城门，大笑而遣之。此其屏风之利器也。有联环城而无火屏风，此则联环城为固执偏泥耳。安可舍火屏风而空列八门，使贼直撞营寨云乎哉？二者并相为用，演习者当究心焉。
飞砂𥗯砲图
磁𥗯者，制度与坛酒样式，上则令旗钦赏，使贼人莫知所自。内用烧酒炒制矿砂，和以牙皂、姜粉、蓼屑、砒黄、瑙毒等药，盛于磁𥗯，暗藏发药种火。贼人见之，必掳而视。机动，沾火发𥗯，破烟飞雾障，扑贼眼目，继以砲石弩矢击之，贼众骁勇，其能飞登乎？
演习者，当以常铳药试演，遇贼扎营押阵官军人等退避，而倭军以药线引其火𭛁，俾其演习无惧，则将来御倭贼寇，未有不教军士而用之者，谬矣。
卷地飞车式
飞车者，制度与粮食样式，上则令旗钦赏，使贼人莫知暗藏。内用矿灰诸品法药，和以牙皂、姜粉、蓼屑、神火飞火毒药，盛载飞车，亦悬机轴于内，打动，活机自发。倭虏视之，不过钦赏粮饷而巳。倭虽善水，虏虽善马，安能有智慧以神其巧哉？此法当与磁𥗯并列演习也。

[book_title]重刻武略神机附刻火器图式
机巧式：机巧之式，以种火为主。药有大小，则形式有大小。
木梆式：木梆式用之守城守堡，内藏四铳，总之以火引一发，齐发出百步之外。
屏风式：内排一十二铳，内掩麒麟，用之守门，火发而门自启，雄威谁敢当之。
边砲式：内悬之以机，排之以铳，圆流而方止。故此制度式每边尘摆列，动之则发，静之则存。
飞云砲式：内藏神火、毒火、飞火，送入贼营，俟动而发，烟飞雾障，扑贼眼目，口哑自毙。
海砲式：用胞为之，蹂践成毬刀裂其口内，装制法药，浮拦水面，系以绳索，舟拖挽动，则发。
无敌将军式：内有飞砲，挨次而出，用之山林茂密，烧木木上著之，则草木熖灼蔽天，此其利器也。
磁 式：内藏发药，或装载舟中，或运之海河港口，为摆边贼欲取之自发。
磁袋式：内用鸡蛋并桐油。倘与贼战，或迭入贼舡，破碎走滑自跌，不能走逃活擒用此。
火葫芦式：内用井油并九尾鱼油，中有一铳，能破舟底，烧舡。
鸡爪铳式，内用发药，或左则左，或右则右，妙不可言。
火鸦式：用之破营寨，使贼人惊恐，谈笑而取之。
五里雾式：用之迷敌于顺风隘口处发之，则五里腾空，如天降雾。其袋用㧊油成纸为之。
火车式：内用发药装载车中，或如运粮等件，敌至抢夺，自发。
火马式：用以冲阵，奔前不回，系之以木，取其不回之义。
铁汁式：铁汁之法，用之以御攻城。
神机渡水砲式：军马至彼岸，则𭛁。
飞禽游水砲式：用以烧船。
公署砲。
案椅砲：坐椅机动则发，公署遍𭛁。
官亭砲：敌贼至亭坐息则发。
栏杆砲：贼扶栏杆则发。
巳上砲式，略刻十数件，以启人之聪明。至于神巧者，尢不敢泄。在学者求教之诚，觉悟之切，能自得之。

[book_title]重刻武略神机后跋
尝伏读阴符经，著三杀机以为兵略，窃叹鹰扬国师持一字符以襄太平，固机定于先耳。乃今而得胡少保所传火攻法，其裔孙演为武略神机。岂机固兵家所贵尚，其来有自，其以火传也与哉？夫机谭何容易，盖机者，急也，发于此，动于彼，其疾如翰，其应若响，响从机鼓，机从心运。心者神也，神敛而机锋不露，神动而时措机宜，如是者，可以忘敌，可以忘我，可以忘机，是谓神机。惟其神而不神，神无可神，无可神者，乃为知兵。今观胡君所演火攻，器各异用，药各异调，取材于阴阳，辨性于燥湿，神乎其神，人鲜倪测。用此突阵摧锋，如破竹拉朽。即令倭奴善水，必不善此奇火，胡虏善骑射，必不善此火攻，其缚名王而擒巨魁，不在指顾间耶？且兹编图九边扼要，日本、朝鲜地形，如指诸掌，谈兵之士，横经一披，塞外乾坤，尽收之心目，有能超距而起者乎？按图指画，练习神机，一曰有急，自可当疆场一面，何必楼船嫖姚而后授简耶？我宪伯周公，虑先桑土，广兹刻以示人方略，意至渊穆公行授节钺，作六师以张神武，不蔡可左券持□，国家宁复忧倭虏乎哉？武昌府学博黔人沈文辅顿首书。

[book_title]《武略神机》PDF下载原书地址：[URH:★http://www.daxuan.com★]
[IMG:武略神机_1.jpg]
[IMG:武略神机_2.jpg]
链接：
[URH:★http://www.daxuan.com★]
提取码：xbe5

        </div>
      </div>
    </div>
  </div>
</div>
<!--update:2025-08-30 10:06:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>