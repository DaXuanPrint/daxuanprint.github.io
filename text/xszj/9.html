<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一,卷二,卷三,卷四,附录：,三事忠告全文在线阅读,三事忠告全文在线下载,大玄古籍书库">
<meta name="description" content="《牧民忠告》、《风宪忠告》及《庙堂忠告》三书之合称。元张养浩撰。《牧民忠告》系任县令时著，二卷，分拜命、上任、听讼、御下、宣化、慎狱、救荒、事长、受代、居闲十章。《风宪忠告》为任御史时著，一卷，分自律、示教、询访、按行、审录、荐举、纠弹、奏对、临难、全节十篇。《庙堂忠告》为任参议中书省事时著，分修身、用贤、重民、远虑、调变、任怨、分谤、应变、献纳、退休十篇。明洪武二十二年(1389)黄士宏合三书为《为政忠告》，有《四部丛刊三编》本。宣德六年(1431)李骥重刻，改名《三事忠告》，有《贷园丛书》本。_三事忠告_全文在线阅读_三事忠告_全文在线下载_大玄古籍书库">
<title>三事忠告_张养浩_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">三事忠告</span> <br/>
          作者： <span class="inputVal" id="bkauthor">张养浩</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,官箴,完结</span> <br/>
          字数： <span class="inputVal" id="bknum">[book_length]23238</span> <br/>
          说明： <span class="inputVal" id="bkdec">《牧民忠告》、《风宪忠告》及《庙堂忠告》三书之合称。元张养浩撰。《牧民忠告》系任县令时著，二卷，分拜命、上任、听讼、御下、宣化、慎狱、救荒、事长、受代、居闲十章。《风宪忠告》为任御史时著，一卷，分自律、示教、询访、按行、审录、荐举、纠弹、奏对、临难、全节十篇。《庙堂忠告》为任参议中书省事时著，分修身、用贤、重民、远虑、调变、任怨、分谤、应变、献纳、退休十篇。明洪武二十二年(1389)黄士宏合三书为《为政忠告》，有《四部丛刊三编》本。宣德六年(1431)李骥重刻，改名《三事忠告》，有《贷园丛书》本。</span> <br/>
          封面： <span class="inputVal" id="bkimg">Z_11773.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]三事忠告
[book_author]张养浩
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,官箴,完结
[book_length]23238
[book_dec]《牧民忠告》、《风宪忠告》及《庙堂忠告》三书之合称。元张养浩撰。《牧民忠告》系任县令时著，二卷，分拜命、上任、听讼、御下、宣化、慎狱、救荒、事长、受代、居闲十章。《风宪忠告》为任御史时著，一卷，分自律、示教、询访、按行、审录、荐举、纠弹、奏对、临难、全节十篇。《庙堂忠告》为任参议中书省事时著，分修身、用贤、重民、远虑、调变、任怨、分谤、应变、献纳、退休十篇。明洪武二十二年(1389)黄士宏合三书为《为政忠告》，有《四部丛刊三编》本。宣德六年(1431)李骥重刻，改名《三事忠告》，有《贷园丛书》本。
[book_img]Z_11773.jpg


[book_title]序
為政之道，載在六經子史，昭如日星。然浩瀚無涯，莫識其要。識其要者固鮮，此忠告之書所由作也。且秉鈞衡司風紀者，為人君腹心，朝廷耳目。而任民社者，又教化之源職。此三事信重匪輕較然矣。蓋人生萬有不齊，欲求其平居所為盡善，十無二三。况為政者，風俗羙惡係焉，生民休戚闗焉，可不知其出治之要乎？是以濟南雲莊希孟張先生，自其為縣令、臺臣及登政府時，所著《牧民風憲》《廟堂忠告》之書各一卷，為仕者規。然皆散出，難以並觀。於是憲僉黄公士弘懼覧者弗一，遂取先生所著三書合為一卷，總九十四條，名曰《為政忠告》。訂訛質謬，粲然明白，若珠璧之為輝，菽粟之為味。自事君省已治民之要，靡不具載。公維揚人，由胄監發身，來任廣西風憲，在官六年，政聲昭著，豈非得是書之要者耶。公不私諸已，命工鋟梓以廣其傳，用心亦厚矣。間屬余序其端，余謂序者所以序其作之之意。觀是書為説備矣，餘尚奚言。雖然，是書之編厥目則繁，大要有三，曰忠曰敬曰仁而已。誠能忠以事上，敬以持巳，仁以恤民，則伊傅功名，韓范風采，卓然史冊者，豈得専美於前哉。將見皇風清明，黎民富庶，雍熙之治實見於今曰也。洪武二十二年二月二十二日陳璉序。
《牧民忠告》者，濱國張文忠所著書也。公以道德政事名於天下。其為學，則卓乎有所見，而不雜於權術。其操行，則確乎有所守，而不奪於勢利。凡見諸論議文字之間，施諸動靜云為之際，蓋無一不本於仁義孝弟之心也。故自為縣令，為御史，為參議中書，為中丞西臺，皆即其所行著之簡策，有曰《風憲忠告》，曰《廟堂忠告》，而《牧民忠告》則為令時著也。間嘗盡得而讀之，廢書而歎曰：“是何忠厚之至哉！”因記弱冠時先子文靖府君語師泰曰：“我昔在朝，當皇慶、延祐間，人物最盛一時。相知固不少，然求其志同道同者，莫清河元復初、濟南張希孟若也。二人嘗聯鑣過我，慷慨論議，日晏不忍舍去，且相顧曰：‘世豈復有相得如吾三人？孰先死，則後死者當銘諸，使子孫世世無相忘也。’”後三十年，師泰承乏閩海憲使，而公之子惟遠亦僉司事，間語其故，則相對悽愴不已。遂請此書，刻諸學宮，以規夫牧民者。嗚呼！數年以來，州郡多故，黎民瘡痍，每思一賢守令以安靖吾民而不可得，乃知《忠告》之有補於世教也深矣。使天下之為守令者家藏一書，遵而行之，雖單父武城之化不外是矣，奚漢循吏之足論哉！至正十五年秋九月，後學宣城貢師泰序。
曩聞崇安令鄒從吉甫能以忠信使民，民亦樂其治。予過崇安，會從吉問所治何先，即出書一卷曰：“某不敏，粗效一官者，此書之力也。”予閲其書，則濵國張文忠公為縣令時所著。采比古人嘉言善行，自正心修身以至事上恵下，擿姦决疑，卹隠治賦，凡可為郡縣楷式者，無不曲盡其宜。且簡而易行，約而易守，名之曰《牧民忠告》。及余客京師，嘗於臺臣之家見所謂《風憲忠告》者，言風紀要務凡十章，亦公為御史時所著也。今年余謁閩海監憲莊公，出《風憲忠告》，將鋟梓以廣其傳，俾令序之。余得重觀是書，則歎曰：文忠真仁人也。仁者恥獨善於己，巳為令長，得牧民之道，欲使天下牧民之吏，人人盡其道。已為憲臣，能振紀綱，慎舉刺言，人所難言。欲使天下為憲臣者，人人皆然。公其心於天下而不私其身，雖令尹子文之忠不及此也。傳曰仁人之言，其利溥哉。是書可謂仁人之言矣。時文忠公之子引来僉閩憲克濟世徳云。至正乙未秋林泉生序。
士君子之生斯世也，力學以行其道，立言以明其道，故雖沒猶不沒也。吾鄉雲莊張先生希孟，元之名臣也。道徳文章，著聞當時。顥生也晚，不獲親炙先生之門。嘗侍先君子，聞先生有《牧民忠告》《風憲忠告》《廟堂忠告》等書，而不一見。又聞先生為西臺中丞時，憫民饑死，作詩白於朝，有曰“西風疋馬過長安，饑殍盈途不忍看。十里路埋千百冢，一家人哭兩三般。犬銜枯骨筋猶在，鴉啄新屍血未乾。寄語廟堂賢宰相，鐵人聞此也心酸。”即發粟賑貸，民頼以活者不可勝數，先生之竒功碩徳類蓋如此。今年夏，予以公務過髙州謁先聖廟，儒學教授髙某知予齊人，因出先生所著《廟堂忠告》諸編，予得盡讀之。則昔之不慊於心者釋然矣。嗟夫！公之用心仁矣哉！不惟有以善諸已，又欲有以淑諸人。夫仁心仁政，無古今前後之殊。但聖人先得我心之所同然爾，茍得其所同然，雖越千百載，猶一日也。嗟夫！事君之要，為政之方，具在此書，豈敢獨私，是用命工鋟梓傳諸四方，與同志共之。洪武二十三年庚午六月朔廣東等處承宣布政使司左參議靳顥序。

[book_title]卷一
牧民忠告卷上
拜命第一凡六條
上任第二凡六條
聽訟第三凡十條
御下第四凡五條
宣化第五凡十條
△拜命第一【凡六條】
省己
克性之偏
戒貪
民職不宜泛授
心誠愛民智無不及
法律為師
○省己
命下之日，則拊心自省：有何勳閥行能，膺茲異數？苟要其廪祿，假其威權，惟濟己私，靡思報國，天監伊邇，將不汝容。夫受人直而怠其工，儋人爵而曠其事，己則逸矣，如公道何？如百姓何？
○克性之偏
夫及物之心，人孰不有，第材質強劣，有所不同。苟即其所短而痛自克治，則官無難為，事無不集者矣。弛緩克之以敏，浮薄克之以莊，率略克之以詳，煩苛克之以大體。苟不度所任，一循己之偏而處之，鮮有不敗者矣。古人佩弦佩韋，亦皆此意。今人往往讀書無益，蒞官不才者，皆由狃於習而不知痛自克治故也。
○戒貪
普天率土，生人無窮也，然受國寵靈而為民司牧者，能幾何人？既受命以牧斯民矣，而不能守公廉之心，是自不愛也，寧不為世所誚耶！况一身之微，所享能幾，厥心溪壑，適以自賊。一或罪及，上孤國恩，中貽親辱，下使鄉鄰朋友蒙詬包羞，雖任累千金，不足以償一夕縲紲之苦。與其戚於已敗，曷若嚴於未然。嗟爾有官，所宜深戒。
○民職不宜泛授
今選官者大率重內而輕外，殊不知漢宣帝所以富民，唐太宗所以家給人足，皆由重牧民之長故也。嗚呼！牧民之長，其重若此，乃泛焉而選，懵焉而授，奚為不是慮也哉！
○心誠愛民智無不及
赤子之生，無有知識，然母之者常先意得其所欲焉。其理無他，誠然而已矣。誠生愛，愛生智。惟其誠，故愛無不周；惟其愛，故智無不及。吏之於民，與是奚異哉？誠有子民之心，則不患其才智之不及矣。
○法律為師
吏人蓋以法律為師也。魏相所以望隆當世者，漢家典故無所不悉也。凡學仕者，經史之餘，若國朝以來典章文物，亦須備考詳觀，一旦入官，庶不為俗吏所迂也。
△上任第二【凡六條】
事不預知難以應卒
受謁
治官如治家
瘴說
禁家人侵漁
告廟
○事不預知難以應卒
比入其境，民瘼輕重，吏弊深淺，前官良否，強宗有無，控訴之人多與寡，皆須盡心詢訪也。至則遠居數舍，召掌之者，語其詳，疏其概，先得其情，下車之日，參考以斷。若素無所備，卒然至部，聽訟之際，百姓聚觀，一語乖張，則必貽笑闔境。况民心易動，尤在厥初，初焉無以厭服其心，後雖有為，亦將奚信。不然，受其訟而翼日理之亦可。殆不宜輕率應答，使士民失望也。
○受謁
諸執事參謁，不可默然無一言。第曰：“誤蒙國恩，託茲重寄，芒背汗顏，期與諸君滌慮洗心，以宣大化也。汝或余違，國有常憲，非所敢私，諸君其慎之。”
○治官如治家
治官如治家，古人嘗有是訓矣。蓋一家之事，無緩急巨細，皆所當知；有所不知，則有所不治也。况牧民之長，百責所叢，若庠序，若傳置，若倉廥，若囹圄，若溝洫，若橋障，凡所司者甚眾也。相時度力，弊者葺之，污者潔之，堙者疏之，缺者補之，舊所無有者經營之。若曰：“彼之不修，何預我事，瞬夕代去，自苦奚為！”此念一萌，則庶務皆墮矣。前輩謂：“公家之務，一毫不盡其心，即為苟祿，獲罪於天。”
○瘴說
昔人有欲之官而惡其地之瘴者。或釋之曰：“瘴之為害，不特地也，仕亦有瘴也。急催暴歛，剝下奉上，此租賦之瘴；深文以逞，良惡不白，此刑獄之瘴；侵牟民利，以實私儲，此貨財之瘴；攻金攻木，崇飾車服，此工役之瘴；盛揀姬妾，以娛聲色，此帷薄之瘴也。有一於此，無間遠邇，民怨神怒，無疾者必有疾，而有疾者必死也。”昔元城劉先生處瘴海而神觀愈強，是知地之瘴者未必能死人，而能死人者常在乎仕瘴也。慮彼而不慮此，不亦左乎？故余具載其言，以為授官憚遠避難者之戒。
○禁家人侵漁
居官所以不能清白者，率由家人喜奢好侈使然也。中既不給，其勢必當取於人，或營利以侵民，或因訟而納賄，或名假貸，或託姻屬，宴饋徵逐，通室無禁，以致動相掣肘，威無所施。己雖日昌，民則日瘁，己雖日懽，民則日怨。由是而坐敗辱者，蓋駢首驪踵也。嗚呼！使為妻妾而為之，則妻妾不能我救也；使為子孫而為之，則子孫不能我救也；使為朋友而為之，則朋友不能我救也。妻妾、子孫、朋友皆不能我救也，曷若廉勤乃職，而自為之為愈也哉！蓋自為雖闔門恒淡泊，而安榮及子孫；為人雖讙然如可樂，而禍患生几席也。二者之間，非真知深悟者，未易與言。有官君子，其審擇焉。
○告廟
故事：牧民官既上，必告境內所當祀之神，宜以不賄自為誓，庶堅其遷善之心焉。爾後雖欲轉移，亦必有所畏而不敢。
△聽訟第三【凡十條】
察情
弭訟
勿聽讒
親族之訟宜緩
別強弱
待問者勿停留
會問
妖言
民病如己病
移聽
○察情
人不能獨處，必資眾以遂其生。眾以相資，此訟之所從起也。故聖人作《易》，以“訟”繼“師”，其示警固深矣。夫善聽訟者，必先察其情；欲察其情，必先審其辭。其情直，其辭直；其情曲，其辭曲。政使強直其辭，而其情則必自相矛盾，從而詰之，誠偽見矣。《周禮》以五聲聽獄訟，求民情固不外乎此。然聖人謂：“聽訟，吾猶人也。必也使無訟乎！”蓋聽訟者折衷於已然，苟公其心，人皆可能也；無訟者救過於未然，非以德化民，何由及此？嗚呼！凡牧民者，其勿恃能聽訟為德也。
○弭訟
起訟有原書，訟牒者是也。蓋蚩蚩之氓闇於刑憲，書訟者誠能開之以枉直，而曉之以利害，鮮有不愧服，兩釋而退者。惟其心利於所獲，含糊其是非，陽解而陰嗾，左縱而右擒，舞智弄民，不厭不已，所以厥今吏按情偽混殽，莫之能信者，蓋職乎此也。大抵一方之訟，宜擇一二老成鍊事者使書之，月比而季考，酌其功過而加賞罰焉。若夫毆詈假質，凡不切之訟，聽其從宜諭遣之；諭之而不伏，乃達于官；終無悛心，律以三尺。如此則訟源可清，而民間澆薄之俗庶幾乎復歸於厚矣。
○勿聽讒
健訟者理或不勝，則往往誣其敵嘗謗官長也。聽之者當平心易氣，置謗言於事外，惟覈其實而遣之，庶不墮奸民計中矣。
○親族之訟宜緩
親族相訟，宜徐而不宜亟，宜寛而不宜猛。徐則或悟其非，猛則益滋其惡。第下其里中開諭之，斯得體矣。
○別強弱
世俗之情，強者欺弱，富者吞貧，眾者暴寡，在官者多凌無勢之人。聽訟之際，不可不察。
○待問者勿停留
昔嘗使外，所過州縣，待問者雲集乎門，每病焉。乃命一能吏簿其所告，而日省之，而日遣之。不浹旬，則訟庭闃然矣。
○會問
訟有相約而問者，不可乘一時之忿擅加搒掠也。若釋道，若兵卒，諸不隸所部者是已。
○妖言
民有妖言惑眾者，則當假以別罪而罪之。如有妄書，取而火之，則厥跡滅矣。勿使蔓為大獄，延禍無辜。
○民病如己病
民之有訟，如己有訟；民之流亡，如己流亡；民在縲紲，如己在縲紲；民陷水火，如己陷水火。凡民疾苦，皆如己疾苦也，雖欲因仍，可得乎？
○移聽
近年司憲受詞訟，往往檄州郡官代聽之。代聽者不可承望風旨，邀寵一時，使人茹枉受刑，而靡恤陰理。
△御下第四【凡五條】
御吏
約束
待徒隸
省事
威嚴
○御吏
吏佐官治事，其人不可缺，而其勢最親。惟其親故，久而必至無所畏；惟其不可缺故，久而必至為姦。此當今之通病也。欲其有所畏，則莫若自嚴；欲其不為姦，則莫若詳視其案也。所謂自嚴者，非厲聲色也，絕其饋遺而已矣。所謂詳視其案者，非吹毛求疵也，理其綱領而已矣。蓋天下之事無有巨細，皆資案牘以行焉，少不經心，則姦偽隨出。大抵使不忍欺為上，不能欺次之，不敢欺又次之。夫以善感人者，非聖人不能，故前輩謂：“不忍欺在德，不能欺在明，不敢欺在威。”於斯三者，度己所能而處之，庶不為彼所侮矣。
○約束
諸吏曹勿使縱游民間，納交富室，以泄官事，以來訟端，以啟倖門也。暇則召集講經讀律，多方羈縻之，則自然不橫矣。
○待徒隸
皂卒徒隸，非公故勿與語，非公遣勿使與民相往來。若輩小人，威以蒞之，猶恐為患，一或解嚴，必百無忌憚矣。
○省事
為治之道，其要莫如省心。心省則事省，事省則民安，民安則吏無所資。一或紛然，上下胥罹其擾也。然事亦有必不能省者，則又在夫措畫隄防之術何如耳。古人謂：“多筭勝少筭，少筭勝無筭。”不特用兵為然，一役之修，一宴之設，一獄之興，誠能思慮周詳，繁略畢舉，則民之受賜不淺矣。某嘗為縣，胥吏輩春則追農以報農桑，夏則檄尉以練卒伍，秋則會社以檢義糧，冬則賦芻以飼尚馬，其他若逃兵、亡戶、逸盜及積年逋稅之民，動集百餘，不賄不釋。某見其然，常揮牘不為署。暇則將一二謹厚吏，親詣其地而按之，可擬者擬，可行者行。由是一切惟以信版集事，吏人失志，百姓獲安。至今旁郡以為例。
○威嚴
小而為一邑，大而為天下，賞罰明，則不煩聲色而威令自行。人徒知治民之難，而不知治吏為尤難。蓋吏與官比，詭詐易生。民遠於官，不能知理法，誤然而犯，宜若可矜。吏則日處法律中，非不知也，小過不懲，必為大患，無所忌憚矣。嘗聞：治民如治目，撥觸之則益昏；治吏如治齒牙，剔漱之則益利。《傳》曰：“威克厥愛允濟，愛克厥威允罔。”功法此而行，斷不至於難治矣。
△宣化第五【凡十條】
先勞
申舊制
明綱常
勉學
勸農
服遠
恤鰥寡
戢強
示勸
毀淫祠
○先勞
古之為政者，身任其勞，而貽百姓以安。今之為政者，身享其安，而貽百姓以勞。己勞則民逸，己逸則民勞，此必然之理也。憚一己之勞，而使闔境之民不靖，仁人君子其忍爾乎？昔子路問政，而聖人告以“先之勞之，無倦”。嗚呼！此真萬世為政之格言也歟！
○申舊制
朝廷德澤，牧民者多屯而不能宣布。我朝自世祖皇帝迨今數十百年，列聖相承，何善不施，何弊不治？凡所以保國順民者，討論靡遣，所謂文武之道，布在方冊。但有司寖廢而不為申明，遂為墜典。苟能揭而行之，則不待他求而治道備矣。
○明綱常
欲先教化，去其斁教悖化者，則善類興矣。近年子叛其父，妻離其夫，婦姑勃蹊，昆弟侮鬩，奴不受主命，冠屨倒置者，比比皆然。凡若此者，不必其來告，當風鄉長恒糾，其尤甚者，諭眾而嚴決之，則自■〈忄雙〉然改行矣。
○勉學
學校乃風化之本，俗吏多忽焉不以為務，是不知天秩民彝，一切治道，胥此焉出。暇則率僚寀以觀講習，或生徒有未濟，廪餼有未充，祭物有未完，教養有未至，激勸有未周，皆敦篤以成之。久則弦誦之聲作，而禮義之俗可興矣。
○勸農
農之勤惰，一歲之苦樂係焉，其所當為，有不待勸焉者。時因行治，視其輟工廢業者切責之，遠近聞之，必知自勵也。常見世之勸農者，先期以告，鳩酒食，候郊原，將迎奔走，絡繹無寧，蓋數日騷然也。至則胥吏、童卒雜然而生威，賂遺徵取，下及雞豚。名為勸之，其實擾之；名為優之，其實勞之。嗟夫！勸農之道無他也，勿奪其時而已矣。繁文末節，當為略之。
○服遠
或問：“遠方獠民，巢居溪洞，猛不能讋，寛不能懷，喜則人，怒則獸，欲宣朝廷德澤，若之何而可？”余曰：“物之凶狠，無虎狼若也，然使之左右前後，惟吾之聽者，得其制之之術也。夫克剛莫若柔，治繁莫如簡。且彼之所以反側不恒者，亦必有由矣。或貪其財，或蹙其境，或俘其子女，或蔑其官屬，以致蟻結蜂屯，肆其酷毒。苟安之而不擾，外之而無所事，雖欲忿然，無自而發。政使或爾，但嚴守己界，恬不與校，久而彼自馴伏矣。况彼兵一動，守土者非有上命，坐視而不敢前，比許追襲，則已雉兔逃而禽鳥散矣。由是而論，安靜不競者為上，恬無所求者次之，邀功生事，妄開邊釁，斯為下矣。”官於遠方者，尚監于茲。
○恤鰥寡
鰥寡孤獨，王政所先，聖人所深憫。其聚居之所，暇則親蒞之，或遣人省視。若衣糧，若藥餌，吏不時給者，糾治之。
○戢強
或謂：“民有豪強，則不能致治。”是殆為貪邪之吏而發也。夫豪強之所以敢橫者，由牧民者有以縱之也。何也？與之交私故也。苟絕其私，可不動聲色而使其膽落。《語》曰：“其身正，不令而行。”又曰：“不怒而民威於鈇鉞。”信哉！
○示勸
諸民有旌表及學行異眾者，時加存慰，為勸必多。
○毀淫祠
毀淫祠，非燭理明而信道篤者不能，非行己端而處心正者不敢。

[book_title]卷二
牧民忠告卷下
慎獄第六凡十條
救荒第七凡九條
事長第八凡六條
受代第九凡六條
閑居第十凡六條
△慎獄第六【凡十條】
存恕
獄詰其初
詳讞
視屍
囚糧
巡警
按視
哀矜
非縱囚
自責
○存恕
人之良，孰願為盜也，由長民者失於教養，凍餧之極，遂至於此，要非其得已也。嘗潜體其然，使父飢母寒，妻子慍見，徵負旁午，疹疫交攻，萬死一生，朝不逮暮，於斯時也，見利而不回者，能幾何人？其或因而攘竊，不原其情，輒置諸理，嬰笞關木，彼固無辭，然百需叢身，孰明其不獲已哉！古人謂：“上失其道，民散久矣。如得其情，則哀矜而勿喜。”嗚呼！人能以是論囚，雖欲慘酷，亦必有所不忍矣。
○獄詰其初
獄問初情，入之常言也。蓋獄之初發，犯者不暇藻飾，問者不暇鍛鍊，其情必真而易見，威以臨之，虛心以詰之，十得七八矣。少萌姑息，則其勞將有百倍厥初者，故片言折獄，聖人惟與乎子路，其難可知矣。
○詳讞
在獄之囚，吏案雖成，猶當詳讞也。若酷吏鍛鍊而成者，雖讞之，囚不敢異辭焉。須盡辟吏卒，和顏易氣，開誠心以感之，或令忠厚獄卒款曲以其情問之。如得其寃，立為辨白，不可徒拘閡吏文也。噫！姦吏無文，何所不至哉！
○視屍
故事：承檢屍之牒，則劃時而行，重人命也。其或行焉而後時，時焉而親蒞，親焉而不精詳，罪皆不輕也。其檢之之式又當遍者，筮仕者不可以不知。
○囚糧
天地之德曰好生，聖元體之，以有天下。諸在縲紲無家者，皆給之糧，惟縣獄不給也。意者縣奭待報之官府，故令略詰其然，而上之州。比見為州者，往往為吏之所欺，吹求不受，以致瘐死於縣獄。夫罪不至死，而以己私繆殺之，不仁甚矣。為州若府者，尚深戒之。
○巡警
詰盜非難，而警盜為難。警盜非難，而使民不為盜尤難，蓋天下之事，先其幾為之則有餘，後其幾為之則艱苦而無益。夫盜之發也，恒出不虞，知者防於未然。其防之之術，則在廣耳目，嚴巡遲，戒飲博，幾游聚，或旬或月，即命尉行境以恐懼之，夫盜猶鼠也，尉猶捕鼠之狸也，勤於出，鼠必伏而不動；狸怠出，則鼠必興矣。彼為尉者，與其勞於已然，孰若警於未發之為愈？若夫使民不為盜，則又在於勤本以致富。勤斯富，富斯禮義生。禮義生，雖驅之使竊，亦必不肯為之矣。故管子謂：“倉廪實而知禮節，衣食足而知榮辱。”諒哉！
○按視
獄庭時當一至也，不惟有以安眾囚之必，亦使司獄卒吏輩知所警畏，而無飲博喧嘩、逸而反獄者，是亦先事防之之微意也。倉庫同。
○哀矜
亡友段伯英嘗尹鉅野，民有犯法受刑者，每為泣下。或以為過，余聞之，私自語曰：“人必有是心，然後可以語王政。且獨不聞古人亦有禁人於獄而不家寢者乎？要皆良心之所發，非過也。”
○非縱囚
古人縱囚省親，如期還獄者甚多，要不可以為法也。夫法者，天子之所有，而民或犯之，是犯天子之法也。而彼乃與期而縱之，是不幾於弄天子之法，以掠美市恩於下者乎？然出於朝廷則可，出於一己之私則不可。
○自責
教民不至，則犯禁者多；養民無術，則病飢者眾。為守與牧，而使其至此，獨歸咎於民，難矣哉！
△救荒第七【凡九條】
捕蝗
多方救賑
預備
均賦
祈禱
不可奴妾流民
救焚
尚德
上災異
○捕蝗
故事：蝗生境內，必馳聞於上，少淹頃刻，所坐不輕。然長民者亦須相其小大多寡，為害輕重。若遽然以聞，蒞其上者羣集族赴，供張徵索，一境騷然，其害反甚於蝗者。其或勢微種稚，則當亟率眾力以圖之，不必因細虞以來大難於民也。故凡居官，必先敢於負荷，而後可以有為。
○多方救賑
天所畀人富與貴者，非欲其自裕，蓋將使推所有以濟人之不及也。飢者食之，寒者衣之，斯不負天畀之富矣。直者舉之，枉者錯之，斯不負天畀之貴矣。然富貴而能若是者，其惠在人，而善則在己，名為惠人，實自惠也。故古之有民社者，或不幸而值凶荒夭扎之變，視其輕重，必有術以處之。或私帑之分，或公廪之發，或託之工役，或假以山澤，或己負蠲征募糴勸糶，或聽民收其遺稚，或命醫療其疹疾；凡可以拯其生者，靡微不至。蓋古人視民如子，天下未有子在難而父母坐視不救之理也。嗚呼！凡牧民者，其以古之人為法，庶無彼我之間哉！
○預備
災異之生，常出於人之所不意。誠素有其備，雖甚災，不足為憂也。今州郡多無委積；雖有之，而在上者封錮甚嚴，不測有虞，茫無所措手。此厥今牧民者之通患也。然今所謂祇應之錢者，山州僻縣未嘗有之，而使客往還率無枵腹而過者，意必有以規畫也。至於備荒之儲獨未有及焉者，豈以治平之時何遽有此，所以因仍歲月，幸滿而去，不復為民遠慮耶？嘗聞近代為縣者，教民種蔓菁，搗其根以為餅，大者三四斤，乾而儲之，後值凶年，蒸以食飢民，味甘且美，賴以全活者甚眾。夫古人慮民之遠也如此，其肯苟且幸代，而不為民預備哉！
○均賦
故事：民之稅賦，三年則第其貧富而均平之。或好名未及而先為，或避謗踰期而不為，皆非也。如期行之，民受賜不淺矣。
○祈禱
凡有祈禱，不必勞眾，齋居三日，以思己愆：民有寃歟？己有贓歟？政事有未善歟？報國之心有未誠歟？無則如儀行事，有則必俟追改而後禱焉。夫動天地，感鬼神，非至誠不可；纖毫之慝未除，則彼此邈然矣。
○不可奴妾流民
嘗見一顯官，於凶年市所部民子女殆數十餘人，美且壯者皆奴妾之，餘將賂時要以希恩寵也。僕聞而顰蹙曰：“使其困憊，吾治已得罪矣；又不能救，而反奴妾之，不大獲罪於法耶？”故感而書之，以戒後來者。
○救焚
民或失火，則伐鼓集眾，親蒞以救之。惻隱之心，人所共有，誠能鼓舞以作其氣，雖仇人亦將焦頭爛額而相趨患難矣。
○尚德
反風滅火，虎渡河，蝗不入境，全境之水回流，此在長民者之德何如爾，殆不可皆謂之偶然也。
○上災異
災異之事，則不可不聞。祥瑞雖不上，可也。
△事長第八【凡六條】
各守涯分
寧人負我
處患難
分謗
以禮下人
不可以律己之律律人
○各守涯分
尊卑之分定，則家無逆子，國無叛臣。夫國之所以亡，家之所以敗，皆由卑不有尊，而尊不能制卑之所致也。考諸歷代，厥監甚明。今夫上而朝廷，下而郡邑，其設官也有長焉，有貳焉，有幕屬焉，有胥吏焉，各安其分而事其事，天下安有不治者哉？惟其小智自私，乖同夤之義，無協恭之誠，衷既不和，則所見必有不同者。或長官不知待佐貳之禮也，或佐貳闇於事長官之道也，少見辭色，則彼此胥失矣。若夫事例應爾，而所見或不同，居下者當誠其意，婉其辭，卑其容體，以開其上；若由未允，則俟其退而語之家，人非木石，無不回之理。其或居下者有所不可，為長者亦當如是曉之也。稍有所挾，雖面強從，退而必有不堪者，日引月深，終於洩露。人見其乖忤也，讒譖之言乘之而入，久則訟必興而政事隳矣。為一時之忿，使同僚之心離，闔境之民不得治，則其人之褊淺可知矣。古人有言：“必有忍，乃其有濟。”又曰：“欲成大事，必須少忍。”又曰：“忍為眾妙之門。”旨哉！
○寧人負我
寧人負我，無我負人，此待己之道也。天下之善，不必己出，此待人之道也。能行斯二者，於道其庶幾乎？
○處患難
凡在官者，當知榮與辱相倚伏，得與失相勝負，成與敗相循環。古今未有榮而無辱，得而無失，成而無敗之理也。雖天地之運，陰陽之化，物理人事，莫不皆然。處之不以道，則纖毫之寵必搖，而一唾之辱必剉矣。故君子於外物重輕皆所不恤，顧其在我者何如爾。使其有可辱，雖不加譴，而君子恒以為不足。使其無可辱，雖置之死地，而君子恒以為有餘。歷觀自昔大聖大賢，不幸橫罹禍患，恬然不易其素者，灼乎此而已矣。苟惟能處榮而不能處辱，惟能安順境而逆境則不能一朝居，欲望其臨政有餘為難矣。嗚呼！善觀人者，其於此焉察之。
○分謗
是非毀譽，自古為政所不能無者。是則歸人，非則歸己；聞譽則歸人，聞毀則歸己；無長無貳，處之皆當如是也。前輩云：“恩欲己出，怨將誰歸？”嗚呼！此真博大君子之言也。
○以禮下人
夫能下人者，其志必高，其所至必遠。昔某郡有新守，褊驁大不禮其下，常令掾屬羅拜於庭。下有一賢掾，初以疾在告，疾愈當庭參。是日偶大雨，守命張傘布茅於庭下，使掾拜焉。掾恬然不動容，興伏惟謹。識者知其他日必為宰相也，後果然。
○不可以律己之律律人
同官有過，不至害政，宜為包容。大抵律己當嚴，待人當恕，必欲人人同己，天下必無是理也。
△受代第九【凡六條】
郊迎新代
克終
不競
不可自鬻
告以舊政
完歸
○郊迎新代
聞代者來，則避所居而郊迎之，不可以其代己也而疾之，而薄之，而不以舊政告之也。大抵天下之善在彼猶在此，勸人為善，即己之為善也。詎可惟許己為善，而不願他人為善哉？
○克終
為政者不難於始，而難於克終也。初焉則銳，中焉則緩，末焉則廢者，人之情也。慎終如始，故君子稱焉。
○不競
嘗見世之交代者多有所爭，要皆舊官不廣之所致。或據其居而不徙，或專其田而不分，或匿其公物不盡以相授，使新者懷不平而無所訴，甚非士君子善後之道也。夫利之與義，勢不並處，義親則利疏，利近則義遠。况為民師帥而專務於利，其聚怨納侮，視市井小人不若也。故君子之從政也，寧公而貧，不私而富；寧讓而損己，不競而損人。
○不可自鬻
代之未至也，風民立石以頌德，結綺門以祖行，鳩錢帛以佐路費，建生祠以圖不朽之名，皆非士君子之事也。蓋為善不求人知者為上；知而不自有其善者次之；呶呶焉自媒自鬻惟崇虛譽者，風斯在下矣。
○告以舊政
近代東原吴曼慶為某所憲長，既代，諄諄新上者曰：某事有少許未完，某獄已具而未決，某按有如是可疑，某人有許能可用。一部之政，毫分縷析，惟恐其不知；知之惟恐其不盡。嗚呼！今之仕者，方其在職，尚不肯用心，况已代去，而敢責其如是哉！
○完歸
其在政也，民被德澤，訟清盜息，豪強消沮，同僚悅服，則去之之日，雖弊車羸馬，行橐蕭然，其樂有不翅萬金獲而千駟受者。前輩由外官而至執政者，論濟人之功，皆自以為不及為縣遠甚。嗚呼！有志及物者，其勿薄州縣而不屑為也。
△閑居第十【凡六條】
輕去就
致政
進退皆有為
以義處命
求進於己
風節
○輕去就
士之仕也，有其任斯有其責，有其責斯有其憂。任一縣之責者則憂一縣；任一州之責者則憂一州；任一路之責、天下之責者，則以一路與天下為憂也。蓋任重則責重，責重則憂深。古之人所以三揖而進，一揖而退者，有以也。雖堯、舜、禹、湯、文、武之為君，臯、夔、稷、契、伊、傅、周、召之為臣，固未嘗不憂其責而以位為樂也。若以位為樂者，苟其位者也。嗚呼！大聖大賢宜不難於其所任，猶且不自暇逸如此，吾才遠不逮聖賢，顧可樂其位而重其去也哉！
○致政
古人以休官致政為釋重負而脫羈囚，切嘗思之，誠有是理。方其仕也，嚴出入而慎起居，一嚬一笑亦不敢以輕假人。蓋一身而為眾師表，少踰規矩，謗議四聞，譬之特行於高屋之上，自頂至踵，在下者無不見之也。一朝代至，完身而去，詎止如釋重負脫羈囚而已哉！嘗見仕而休居者往往不喜，或命子姪，或託朋友，市奸搆訟，靡政不及，小有所違，則曰去官同見任，使新上者法格令弛，拒納惟谷，甚而撓沮排觝，為狀百端。細民無知，亦從而靡。設使己政之初，人以是薦擾，當若何？推心體之，必自知其可惡矣。
○進退皆有為
進則安居以行其志，退則安居以修其所未能，則是進亦有為，退亦有為也。近世士大夫惟狃於進退。則惛然無所猷為，甚而茹愧懷慙，蹙縮不敢一出戶。夫軒冕，古人以為儻來之物也，其有也何所加，其無也何所損。不思良貴在我，惟假於物以為重輕焉，則其人品之卑下，不待論而可知矣。
○以義處命
世俗以窮達進退皆本夫命，謂命之窮者雖竭蹶求進而亦窮，命之達者雖遠逝深藏而亦不能退。此星翁、術士之常談，非君子所尚也。君子則以義處命，而不倚命以害義，可以進則進，可以退則退，吾不謂命也。樂則行之，憂則違之，吾豈謂命哉？彼淪胥富貴利達之境而不能出者，則往往託命以自誣，宜乎接武禍機而卒不能悟，悲夫！
○求進於己
士當求進於己，而不可求進於人也。所謂求進於己者，道業學術之精是已；所謂求進於人者，富貴利達之榮是已。蓋富貴利達在天，而不可求；道業學術在我，而不可不求也。况古之人不以富貴利達為心也，其所以從仕者，宜假此以行道也。道不行而富貴利達者。古人以為恥，而不以為榮。嗚呼！非誠有致君澤民之心者，其孰能與於此。
○風節
名節之於人，不金幣而富，不軒冕而貴。士無名節，猶女不貞，則何暴不從，何炎不附，雖有他美，亦不足贖也。故前輩謂爵祿易得，名節難保。爵祿或失，有時而再來；名節一虧，終身不復矣。嗚呼，士而居閑者，能以此言銘其心，庶不易所守而趨勢要哉！

[book_title]卷三
風憲忠告
序
自律第一
示教第二
詢訪第三
按行第四
審錄第五
薦舉第六
糾彈第七
奏對第八
臨難第九
全節第十
○序
曩聞崇安令鄒從吉甫能以忠信使民，民亦樂其治。予過崇安，會從吉，問所治何先。即出書一卷，曰：“某不敏，粗效一官者，此書之力也。”予閱其書，則相國張文忠公為縣令時所著，采比古人嘉言善行，自正心修身，以至事上惠下，擿姦決疑，■〈血阝〉隱治賦，凡可為郡縣楷式者，無不曲盡其宜，且簡而易行，約而易守，名之曰《牧民忠告》。及余客京師，嘗於臺臣之家見所謂《風憲忠告》者，言風紀要務凡十章，亦公為御史時所著也。今年余謁閩海，監憲莊公出《風憲忠告》，將鋟梓以廣其傳，俾余序之。余得重觀是書，則歎曰：“文忠真仁人也，仁者恥獨善於己，己為令長，得牧民之道，欲使天下牧民之吏人人盡其道；己為憲臣，能振紀綱，慎舉刺，言人所難言，欲使天下為憲臣者人人皆然。公其心於天下，而不私其身，雖令尹子文之忠，不及此也。《傳》曰：‘仁人之言，其利博哉。’是書可謂仁人之言矣。”時文忠公之子引來僉閩憲，克濟世德云。
至正乙未秋，林泉生序。
○自律第一
士而律身，固不可以不嚴也，然有官守者，則當嚴於士焉；有言責者，又當嚴於有官守者焉。蓋執法之臣將以糾姦繩惡以肅中外，以正紀綱，自律不嚴，何以服眾？夫所謂嚴如處子之居室，一行一住一語一嘿必語禮法，厥德乃全；跬步有違，則人人得而訾之。苟挾權怙勢，惟殖己私，或巧規子錢，或盜行鹽帖，或荒躭麯蘖，或私用親屬，或田獵不時，或宴遊無度，或潜托有司之事，或妄興不急之工，或曠官第而弗居，或縱家人而不撿，於斯數者而有一焉，皆足為風憲之累。近年南北富民多起宅以居勢要，因濟己私，既有官舍，則不必居於彼矣。夫朝廷以中臺為肅政，御史為監察，以憲司為廉訪者，政欲弭姦貪，戢侵擾，開誠布公，俾所屬知所法也，今而若是，牧民之吏將焉法哉？且他人有犯輕，則吾得而言之；又重，吾得聞於上而僇之；己之所犯，其孰得而發哉？恃人不敢發，日甚一日，將如臺察何？將如天理何？故余備載其然，俾為憲司者有則改之，無則益知所以自重。
○示教第二
甚矣，人之不可無教也！生知如聖人，猶胥教誨，胥訓告，况不能聖人萬一者，可忽焉而不務哉？大抵常人之情，苟非其所憚，雖耳提面命，則亦不足發其良心。何則？非所素服素畏故也。今夫庶司之職，為眾所畏服者莫如風憲，誠因監蒞於彼，或始上之日會所屬而勗之曰：“彼之官重者廷授，次者省授，又次則吏部授，大小雖殊，無非國家臣子。為人臣子，姦污不法，人孰汝容？夫納賄營私，所得甚少，所喪甚多，與其事敗治汝，曷若先事而教之為愈哉？吾之此言，雖曰薄汝，實厚汝也；雖若毒汝，實恩汝也。”苟能如是諭之，吾知退而必有率德改行，易凶惡為善良者矣。且刑罰不足致治，教之而使不犯，為治之道莫尚焉。聖人謂“不教而殺謂之虐”；又聞治於未然者易，治於已然者難。近年劉伯宣為浙西憲使，疏真西山《守令四箴》播告所屬，且曰：“近年執憲者惟知威人以刑，而不知誨人以善。”嗚呼！劉公此言，可謂仁人君子深得風憲之體者矣。
○詢訪第三
今為政者，往往以先入之言為主，非彼狃徇一偏，蓋由不通上下之情故也。故通其情莫如悉心詢訪，小而一縣一州，大而一郡一國，吏孰貪邪，官孰廉正，何事病眾，何政利民，豪橫有無，風俗厚薄，既得其凡，他日詳加綜覈，復驗以事，其孰得而隱哉？苟廉矣，即優之，禮貌之，薦舉之，則善者勸矣。苟貪矣，雖極品之貴，即蔑之，威拒之，糾劾之，則為惡者懲矣。推而至於待士遇吏，亦莫不然。大抵一道之任，猶一家之務焉。善為家者，其子弟族屬下逮奴隸，其情性良否，皆所當知；一或不及，則將甘為所弄而不悟，久必致是非顛倒，以佞為忠，以貪為廉，以無能為有能，政令不行，而紀綱替矣。前輩有云：“為宰相不難，一心正兩眼明足矣。”嗚呼！彼長風憲者，其責任之重亦豈下夫宰相哉！若之何不以前輩之言為法。
○按行第四
將家云：“多筭勝少筭，少筭勝無筭。”不特用兵為然，雖蒞官臨政，亦莫不爾。夫廉司所蒞之處，一方官吏皆惕然不自安；其所不安者，由彼為惡日久，恐人有以發而訟之一旦故也。彼既內隱其惡，則必多方以求司官所親之人而解之。夫司官所親者，曰書吏焉，曰奏差焉，曰總領焉，曰祗候焉。夫為人彌縫私罪，則何求不得，何請不隨。為司官者，苟不深防預備，嚴為禁切，萬一連己，悔將何及。若乃司官廉正，猶或庶幾；其或彼此胥貪，弊將焉救？於是乎有箕歛者，有稛載者，有篋笥充者，有囊橐盈者，微至土地所宜，靡不搜刮。昔端州出佳硯，包孝肅公出判於彼，及其代也，徒手而歸。李及知杭州，絲餽縷謁不逮門，由市白樂天文集，終身以為慊。古人持身之廉如此，况在風憲，其所行州郡，敢假分毫之物以自溷哉！大抵憲長得人，則司官不敢恣；司官得人，則書吏不敢恣。抑聞各道公讌，司官、書吏、奏差同堂而坐，喧譁笑謔，上下不分，所以致彼操縱自如，百無忌憚。諺謂：“廉訪司，書吏之權。”跡此觀之，信匪虛語。誠能設法以禁之，盛威以臨之，小有所犯，即隨以鞭扑，如此庶使精銳消沮，威福不張於外矣。凡初入風憲者，不可不知。
○審錄第五
《書》曰：“庶獄庶慎。”又曰：“非侫折獄，惟良折獄。”《易》謂：“君子明慎用刑，而不留獄。”嗚呼！于以見聖人好生之心與天地等矣。夫飢寒切身，自非深知義理之人，不敢保其心之無他，况蚩蚩之氓，為守牧者教養之，不至窮而為盜，是豈得已哉。古人有以灼其然，故為制也恒寛而不亟促，恒哀矜而不忿疾。均之為盜也，而有長幼疏戚之分；均之為姦也，而有夫亡夫在之殊。有疾則醫藥之，疾革則釋梏入人而侍之。夫彼冥迷凶險之徒既麗於理矣，何足綴意，而古人為制如此者，則其仁恕忠厚之情可見矣。昔歐陽公父治死囚之獄，求其生而不得，則掩卷而嘆，其言曰：“夫常求其生，猶失之死，况世常求其死哉！”後之殘忍者一切不務，而惟威刑之尚，謂其無茹寃而死者，吾不信也。夫蒞官之法無他，口威心善而已矣。口威則欲其事集，心善則不欲輕易害物。况久繫之囚，尤當示以慈祥，召之稍前，易其舊所隸卒吏，溫以善色，使自陳顛末，情無所疑，然後參之以按。若據按以求其情，鮮有不誤人者。蓋州縣無良吏，所以不敢信其已具之文，毫釐或差，生死攸繫。故聖人謂：“與其殺不辜，寧失不經。”又曰：“功疑惟重，罪疑惟輕。”論囚之道，盡於此矣。君子其慎諸。
○薦舉第六
夫士有公天下之心，然後能舉天下之賢。蓋天下之事，非一人所能周知，亦非一人所能獨成，必兼收博采，治理可望焉。故前輩謂“報國莫如薦賢”，真知要之言哉！今夫富者之於家，有田焉，必求良農使之耕；有貨焉，必求能商使之賈；有牛羊焉，必求善豢者使之牧。何則？蓋彼拳拳於治家，故不得不求其人也。况受天下之寄，任天下之責者，乃不知求天下才共治之，豈其智之不若彼富者哉？由其為國之心未嘗如其為家之心之切故也。於此有人焉，廉而且幹，雖有不共戴天之仇，公論之下亦不得而掩焉。苟非其人，雖骨肉之親，公論之下亦不得而私焉。世常謂風憲非親不保，非仇不彈；又有身為憲佐，風御史薦己就陞者。嗚呼，委以黜陟百官之權，授以儀表百司之職，乃不思報效，惟假之以行己私，人則受其欺矣，天地鬼神其受欺乎？大抵求而後舉，不若不求而舉之；為公識而後薦，不若采之輿議之為博。夫己不求賢，必使人之求己者，皆非也。蓋求則不必舉，舉則不必識矣。故古人有聞而舉者，有見而舉者，有舉仇者，有舉親者，有集為簿者，有拜其剡者，有書之夾袋者，雖其舉不一，要極於公當無私而已。於戲！誠如是，則為相為風憲者安有臨事乏才之嘆。
○糾彈第七
夫臺憲之職，無內外遠邇之分，凡有所知，皆得盡言以聞於上。雖在外，苟知居中非人，糾而言之，可也。雖在內，苟知外官者不法，糾而言之，亦可也。大率惟務盡公無私，斯得之矣。夫人之仕也，有貴近焉，有疏遠焉，貴近者不少貸，則位卑而罪微者不待劾而艾矣。故前輩謂“豺狼當道，安問狐狸”，亦此義也。切嘗謂薦舉之體則宜先小官，糾彈之體則宜先貴官，然又當審其素行為君子為小人。如誠小人，雖有所長，亦不必舉。何則？其平日不善者多也。况刑憲本以待小人，君子之過苟不至甚，殆不宜輕易加之，使數十年作養之功掃地於一旦也。蓋人才難得，全才為尤難得。昔趙清獻公在言路，彈劾不避權貴，京師號為鐵面御史。嘗欲朝廷別白君子小人，其言曰：“小人雖有小過，當力排絕之，後乃無患；君子不幸而有詿誤，則當為國家保持愛護，以全其德。”於戲！趙公之言可謂深識遠慮，真知大體之論矣。故余表而出之，以為當路者楷式。
○奏對第八
中外之官，莫難於風憲，莫危於風憲。曷謂難？人所趨者不敢趨，人所樂者不敢樂，人所私者不敢私，所謂嶢嶢者易缺，皦皦者易污，非難而何。曷謂危？入焉與天子爭是非，出焉與大臣辨可否，至於發人之姦，貶人之爵，奪人之官，甚則罪人於死地，一或不察，反以為辜，則終身無所於訴，非危而何。然君子居其官，則思盡其職，所謂危且難者，固有所不避焉，竭忠吐誠，置死生禍福於度外，庶上不負國，下不負所學。其或奏對於殿廷之上，平心易氣，惟事之陳。理誠直，雖從容宛轉而亦直；理誠屈，雖抗厲激切而亦屈。夫悻悻其辭色，非惟有失事上之體，而於己於事悉無所益。古之攀闌斷鞅，曳裾軔輪者，皆勢危事迫，不得已而為之；苟事不至是，殆不可執以為法。前輩謂：“慷慨殺身者易，從容就義者難。”體此而行，則蔑有不從者矣。
○臨難第九
夫人臣而當國家言責之任，刑辱之事不敢必其無有，要在順處靜伺，以理勝之而已。若乃求哀乞憐，惴讋無所，已先撓矣，何以自明？夫盡己之職，為國為民而得罪，君子不以為辱，而以為榮，雖縲紲之，荊楚之，斧鉞之，庸何愧哉！歷觀自古處禍患而不亂者，三代而下如子路之結纓，宜僚之正色，王景文之與客弈棋，劉禕之自書謝表，魏元忠之聞赦不動，是皆有以真知義命所在，非區區人力所得而移也。然士君子平昔所養其情與偽，於焉可以見之。李斯臨刑，父子相泣；楊子雲被收，投閣幾死；王坦之與謝安齊名，桓溫來朝，倒執手板；崔浩自比子房，為辨史事，聲嘶股栗，便溺不能隱；此可見彼惟事名耳，而於聖賢性命之學實未嘗得諸心也。善乎韓文公之言曰：“儒者之於患難，苟非其自取之，其拒而不受於懷也，若築河堤以障屋，霤其容而消之也；若水之於海，冰之於夏，日其玩而忘之以文辭也；若奏金石以破蟋蟀之鳴。”故君子之學，以明理自信為貴。
○全節第十
人之有死，猶晝之必夜，暑之必寒，古今常理，不足深訝。第為子死於孝，為臣死於忠，則其為死也大，身雖沒而名不沒焉。太史公謂：“死有重於泰山，有輕於鴻毛。”非其義則不死，所謂“重於泰山”者；如其義則一切無所顧，所謂“輕於鴻毛”也。嗚呼！夫人以眇焉之身，倏耳之年，使之嵩華聳而星日揭者，非節義能爾耶？况人之貴賤壽夭，天所素定，而謂附此人則得官，違此人則失官，言事則身危，不言則身無所患，此世俗無知者所見，士君子豈以是為取舍哉！然正直亦有時而被禍者，君子以為不幸；奸邪亦有時而蒙福者，君子以為幸。一以為幸，一以為不幸，則其是非榮辱不待別而可知矣。故節義者，天下之大閑，臣子之盛德。不蕩於富貴，不蹙於貧賤，不搖於威武，道之所在，死生以之。彼依阿淟涊枉己徇人者，所謂無關得喪，徒缺雅道，政使獲榮寵於一時，迨夫勢移事易，其前日之榮電滅風休，漠無蹤跡，其昭昭在人耳目者，奸佞之名，千古猶一日，其為辱也，庸有既乎。嗚呼！寧為此而死，不為彼而生，以是處心，庶無愧於古人矣！
右《風憲忠告》第録如上，先臣養浩所著也。伏惟世祖皇帝建御史臺，將以舉賢良，糾姦慝，察奇衺，兼古諫官之職，復置肅政廉訪司于外，朝廷倚之而益尊，視古之風憲尤重矣。故先臣此書或可爲執法者之助，今上皇帝作新庶政，思致太平，謹繕寫上進。
至正元年十一月　日，前承直郞、秘書監秘書郞（臣）張（引）昧死上。

[book_title]卷四
廟堂忠告
修身第一
用賢第二
重民第三
遠慮第四
調爕第五
任怨第六
分謗第七
應變第八
獻納第九
退休第十
○修身第一
前輩謂：“仕宦而至將相，為人情之所榮，是不知榮也者，辱之基也。惟善自修者，則能保其榮；不善自修者，適足速其辱。”所謂善自修者何？廉以律身，忠以事上，正以處事，恭慎以率百僚，如是則令名隨焉，輿論歸焉，鬼神福焉，雖欲辭其榮，不可得也。所謂不善自修者何？徇私忘公，貪無紀極，不戒覆車，靡思報國，如是則惡名隨焉，眾毀歸焉，鬼神禍焉，雖欲避其辱，亦不可得也。於戲，身為宰相，何善不可行，何功不可立，顧廼為區區之利蠱惑而妄行，豈不深可惜哉！且自古居相位者，未聞死於凍餓，而死於財、於酒、於色、於逸樂者，無代無之。昔諸葛孔明為丞相二十年，無尺寸之增於家，未嘗憂其貧，竟以勞於王事而卒，至今其名之榮嘗若世享萬鍾而不絕者。唐元載為相，惟利是嗜，及其敗也，籍沒其家胡椒八百斛。其名之穢，常若蒙不潔而播臭無窮者。嗚呼！夫人以百年之身，天假以年不過八十、九十，姑以八十為率，計其得志不過三四十年而已，豈有三四十年之間能食胡椒八百斛之理。古人謂利令人智昏，茲明驗矣。嗚呼！凡為相者，能以諸葛孔明為法，唐之元載為戒，雖台鼎終身，又何悔吝之有！
○用賢第二
天子之職，莫重擇相；宰相之職，莫重用賢。然則何以知其賢？詢諸人則知之，察其行則知之，觀所舉則知之。夫為室而不眾工之資，梓人雖巧，室不能成矣。為國家而不眾賢之集，相臣雖才，國不治矣。彼為相者，誠能開誠布公，廓焉無我，己有不能，舉能者而用之，己有不知，舉知者而用之，己有不敢言，舉敢言者而用之，如是則彼之所能皆我有矣。必欲一身而兼眾人之事，雖大聖大賢有所不能。夫粹白之狐，舉世無所有也，然而有粹白之裘者，善取於眾而已矣。况大臣初不貴乎事無不知，第公正其心，無所媢疾，則智者效謀，勇者效力。呫呫以為才，捷捷以為辯，自衒自伐，則賢者必不樂為之用。大抵人君自伐，則臣職有所不行；相臣自伐，則百執事之職有所不行。為人上者，操約以馭繁，居靜以制動，以無心而應天下之心，則所令者從，所庸者勸。苟知其賢而任之，既任而疑之，而務勝之，顧與不知不用，自任其才也奚異？若然，則體統失，而;佞之小人至矣。與小人處，則天下之事不論可知吁！
○重民第三
蓋聞古之王者，授版則拜，切意萬乘之尊為其民貶抑若是，嘗疑焉而不取。既而思之，國之所以昌，四夷之所以靖，朝廷之所以隆，宗廟社稷所以血食悠久者，微民不能爾也。夫天以億兆之命託之君，君以億兆之命託之相，是知相也者，為君乂民者也，君也者，為天為祖宗保民者也。天以是託我，祖宗以是託我，敢不敬與，敢不慎與。苟受其託而不能使之遂生安業，乃從而擾之，虐之，犬彘之，草菅之，則是逆天而違祖宗之命，以自戕其國也，而可乎？彼為民者，固不敢與校，然於天之心，於祖宗之心，其能無所戚歟？嘗謂愛民者無過於天，無過於祖宗，天生之難，祖宗得之為尤難。王者知其如是，凜凜焉未嘗不以民生為重，聞其害則除之，覩其利則舉之，牧守非其人則易置之。今夫鷹師、圉人，所掌者不過人主服御之一物，而人尚以內侍重之，刺史、縣令乃為祖宗為國家牧養斯民者，反視為不切而漫畀之，是愛民不如鷹犬，重內侍不如受祖宗國家一方生靈之寄者，豈不顛倒失體哉？大抵下之所以為，惟上是視，在上者誠有重民之心，而天下不治者，古今無有也。
○遠慮第四
天下之事，知其已然，不知其將然者，眾人也。因其已然，而將然未然逆而知之，非深識遠慮者不能。室已焚而徙薪，舟已溺而市壺，疾已成而求艾，雖殫力為之，無及矣。今夫隆然之堤有容蟻之穴，宜若無所損，然周於識者必塞而實之，慮其久而必底於訌潰故也。天下之事皆能如是慮之，尚何後患之有哉！大抵自古國家之所以不治，臣子之所以不軌，固非一朝一夕之積，良由今日以某事為小過而不諫，明日以某人為小罪而不懲，日引月深，不自知其禍亂之成也。故臣之於君，獻可替否而不敢萌一毫姑息之心。始以為無傷，卒至大可傷；始以為不足慮，卒至深可慮。惟君子為能見微知著，思患而預防之；於飲宴則防流連，於田獵則防荒縱，於營饍則防踰制，於貨財則防損民，於爵賞則防僭及，於刑法則防濫殺，於君子則防疏遠，於小人則防玩狎，於聽覽則防容奸，於征伐則防瀆武。夫君之於臣，亦有所當遠慮者：雖愛而不錫以過分之賞，雖舊而不授以非據之官，雖親而不交以褻瀆之談。蓋尊卑之分嚴，則上下之體定；上下之體定，則禍亂無自而生，天下之事可次第而治矣。
○調爕第五
人皆曰燮理陰陽為宰相事，然舉世第能道其辭，迄不知陰陽何術可以燮理。按《書·周官》：“三公論道經邦，燮理陰陽。”蓋周之三公即今宰輔。而漢丞相平亦曰：“宰相上佐天子，理陰陽，順四時。”厥後又有災異免三公之制。世俗所云，蓋本諸此。切嘗即是以思，宰相所以調燮者，非能旱焉而使之雨，雨焉而使之暘，要不越盡人事以來天地之和而已矣。夫天之與人若判然，而實相表裏。蓋政事順則民心順，民心順則天地之氣順，天地之氣順則陰陽從而序矣。若廼怙勢立威，挾權縱欲，惡人異己，諂佞是親，於所言者不言，於所救者不救，上下相蒙，惟務從命，如此欲望民心順、陰陽之氣和，難矣。大抵天道之災祥視民心之苦樂，民心之苦樂視政事之失得，政事之失得視宰相之賢與不賢。昔丙吉舍死人問牛喘，自以為得體，殊不知天道逆順當於政事觀之，固不在區區一牛之喘與否也。晉庾冰為相，或謂天文錯度宜盡消禦之道，冰曰：“玄象豈吾所測，正當勤盡人事。”冰之此言，可謂簡明切要，深得宰相之體者矣。苟政事修整，雖陰陽之和不應，乃天道之變也，又何慊焉？苟政事龐焉棼焉而不理，雖禎祥集而風雨時，若顧敢以為治乎？嗚呼！凡為相者，誠能以是求之，則天人之理瞭然矣。
○任怨第六
夫為人臣惟欲收名，而不敢任怨，此不忠之尤者也。居廟堂之上，凡有所為，惟當揆之以義，義苟不失，悠悠之言奚恤哉！今夫兩軍之交，兵刃叢前，而心誠報國者尚冒之而不顧，夫臨政之與臨敵，其安危利害相距霄壤，此猶顧惜，抑不知於萬死一生之際為何如？昔范文正公患諸路監司非人，視選簿有不可者，輒筆勾之。或謂：“一筆退一人，則是一家哭矣。”公曰：“一家哭其如一路何？”嗚呼！如是處心，斯不負宰相之職矣。大抵天下之事有易有難，有利有害，難而有害者人多辭避，利而易行者人多忻然以為，殊不知官有長佐之分，體有勞逸之殊，長者逸而佐者勞，此天地之大義也。以朝廷言之，君上逸而臣下勞；以一家言之，父母逸而子弟勞；以一身言之，頭目逸而手足勞。嗚呼！人而知此者，必不遺君父以憂，措其長於眾怨之地矣。近代為執政者，往往姑息好名，一疾言厲色不敢加於人，事或犯眾，激使居己之右者發之。嗚呼！夫治家而使父母任其勞，為國家而使君長任其怨，尚得為忠孝乎哉？况有罪不責，有善不旌，雖三代不能為治。故刑罰不患於用直，患乎用之而不公。昔威公奪伯氏駢邑三百，沒齒而無怨言；諸葛孔明廢廖立，而立聞亮死輒泣下；為宰相誠能公其心如是，則天下蔑有不服者矣。
○分謗第七
夫共署聯事，一人努力而前，則餘者皆當輔相以成其志。苟彼前我却，彼行我止，動焉而不相隨，語焉而不相應，則事功之成者能幾？此古人所以有推車同舟之喻也。其或共舟以濟，而一人溺焉，則凡在舟者無論疏戚，所宜并力以救之，此賢不肖之所共知也。况同為臣子，同受天下國家之寄者，可坐視一人被禍而不恤哉？使其為一己之私自貽伊戚，固無足恤。其或知無不言，言無不盡，公家之務一以大公至正處之，彼非為己為家而得罪，則凡同官者安得不挺身而前，與之共難也哉？大抵一人不幸而得罪，為長者若曰“此我之罪”，為貳者亦曰“此我之罪”，使闔堂之人皆爭引為己罪，則彼獲罪者雖不能釋，亦必不至於重論矣。古之敢於諫爭者，其遇不見聽納，至謂“與其殺此人，不若殺臣”，尚為如此求解，其肯坐視同官寃抑而不省哉？嗚呼！使分謗引咎之事為宰相者誠能力行於今，將見士大夫之名節愈厲，民間之薄俗可敦，而國家他日亦不患其無仗義死節之士矣。一事之行，所繫如此，孰謂任怨分謗為宰相細行哉？
○應變第八
事機之發，有常有變，常者中人處之而有餘，變者雖上智亦有所不足。樽俎之下卒然而報兵，遽然而聞寇，則當詳其虛實，度其逆順，殆不可一聞其言輒倉皇上變，徵發百出，未見敵而先自撓也。且事固有聲虛以釣實，乘間以拘利，傳微為巨，以無形為有形，疑似之間，不可不察。若夫國有大奸，境有大敵，彼既非常，而吾則以非常之計備之。若乃泥文守經，終見動輒有礙，而事亦無所濟矣。故古人遇此，權以濟才，隨宜應變，如丸轉於盤而不出於盤，如水委曲赴海而不悖於海。王商聞大水之言，君臣皆驚，而商獨必其無事。桓溫將移晉祚，聲誅王、謝，而謝安雍容談笑以折其鋒。回紇、吐蕃合兵涇陽，郭子儀單騎以往喻。蓋宰相者，非常之任也，居非常之任獨不能為非常之事，可乎？故前輩謂：“鎮定大事，非至公血誠不能。或死或生，舉置度外。”嗚呼！世常以大臣國家柱石者，其謂茲與！
○獻納第九
人臣之納言於君也，事未然而言之，則十從八九。無事則游畋般樂，日相親比，一旦有所不可，乃左遮右挽，極其力以救之，殆未見其濟者；政使或允，亦必出於勉強，而非其本心。若夫善於納言者則不然，或因進見，或因講讀，或因燕居，先事陳說如是則國安，如是則國危，如是則為聖君，如是則為暴主，或引古昔，或援祖宗，必使之心悟神會，表裏聳然，乃可陳善，而無扞格之患。昔孟子三見齊王而不言事，曰：“我先攻其邪心。”大臣事君，職當如此。古人甚至有難於自言者，往往旁召耆年宿德，置諸左右，使人君有所畏憚而不敢恣，則其為慮亦深遠矣。雖然，臣之於君也，入則懇懇以盡忠，出則謙謙以自悔，凡所白於上者，不可洩於外而伐諸人，善則歸君，過則歸己。其若是者，非欲遠嫌避禍，大臣之體所當然也。坤之六三“含章可貞”，蓋亦此意。嘗見近代執政有所建白，呶呶焉惟恐人之不知，卒至讒譖乘之，中途見棄。《易·大係》所謂“君不密則失臣，臣不密則失身”，諒哉！
○退休第十
博施兼善，士君子通願也。然有志而無才則不能，有才而無位則不能，有位而不見知於上則不能；見知矣，而小人間之則不能。嗚呼，此士夫所以出而用世之難也！上焉恥其君不及堯舜，下焉思一夫不被其澤，若己推而納諸溝中。世俗所樂，若聲色，若宮室，若珍異、車服之奉，一皆無有。其所有者，自頂至踵，天下國家之憂而已。為君上者，誠能亮其如是之懷，凡有所言，優容喜納，猶或庶幾；其或疑其奪權違己，賣直售名，將見舉動皆愆，而身死無所矣。所以自古忠直為國者少，阿容佞詐惟己之為者多，此無他，蓋由為己則有福而無禍，為國則有禍而無福故也。嗚呼！人君能以是思之，則凡盡忠於我者，萬不至於譴責矣。雖然聖人謂“道合則服從，不可則去”，為人臣者亦當燭幾先見，退身於未辱之前，庶幾君臣之間兩無所慊。嘗見前代為臣不免者，大率皆由知進而不知退，戀慕榮寵以致之，殆不宜獨咎國家也。或謂：“不可則去，無乃於君臣之間太薄。”竊謂君臣以義合者也，其所以合者，非華其爵也，非利其祿也，不過欲行其道而已矣。道行則從而留，道不行則從而去，不使久而至於厭鄙誅竄之地，乃所以厚君臣之分也，奚薄焉！
右《廟堂忠告》第録如上，先臣（養浩）所著也。惟聖天子臨御萬方，明良相逢，天下之人思見太平之徵，則先臣此書可以出矣。嗚呼，古人居廟堂之上者，有若臯、夔、稷、契、伊、傅、周、召，其事功猶可稽諸簡策，誠能因此書遡而求之，則道揆守法於是乎在矣！
至正元年十一月，前承直郞、秘書監秘書郞（臣）張（引）昧死上。

[book_title]附录：
三事忠告四卷（桂林府同知李文藻刋本）
元张养浩撰。养浩字希孟，号云庄，济南人。官至礼部尚书，叅议中书省事。天厯中，拜陜西行台中丞。卒谥文忠。事迹具元史本传。养浩为县令时，着牧民忠告二卷，凡十纲七十二子目。为御史时，着风宪忠告一卷，凡十篇。入中书时，着庙堂忠告一卷，亦十篇。其言皆切实近理，而不涉于迂阔。盖养浩留心实政，举所阅厯者着之，非讲学家务为高论，可坐言而不可起行者也。明张纶林泉随笔曰：张文忠公三事忠告，诚有位者之良规。观其在守令，则有守令之式；居台宪，则有台宪之箴；为宰相，则有宰相之谟。醇深明粹，眞有德者之言也。考其为人，能竭忠狥国，正大光明，无一行不践其言云云。其推挹可谓至矣。三书非一时所著，本各自为编。明洪武二十二年，广西按察司佥事扬州黄士宏合为一卷刻之，总提曰为政忠告，陈琏为序。（案：此本序文中称为政忠告，而其标题亦称三事忠告序，葢重刻所追改。）宣德六年，河南府知府李骥重刻，改名三事忠告。考书称任人、凖夫、牧作三事，诗称三事大夫皆在王左右之尊阶，施于庙堂，忠告犹为近之，御史、县尹不在是列。如曰以三职所治为三事，则自我作古，转不及为政之名为该括一切矣。葢明人书帕之本，好立新名，而不计其合于古义否也。相沿巳数百年，不可复正。今姑以通行之名著录，而附订其乖舛如右。（四库全书总目史部职官类）
归田类稿二十四卷（永乐大典本）
元张养浩撰。养浩有三事忠告，巳著录。是编乃其诗文也。养浩尝自序其集，称退休田野录所得诗文乐府九百余首，岐为四十卷，名曰归田类稿。富珠哩翀序（按富珠哩翀原作孛术鲁翀，今改正）作三十八卷，卷数巳异。文渊阁书目载养浩云庄传家集一册，云庄集三册。焦竑国史经籍志则作张养浩文忠集十八卷，书名卷数更均与养浩自序不符。黄虞稷千顷堂书目虽载归田类稿之名，而亦无卷数。考吴师道序云：公云庄集四十卷，巳刻于龙兴学宫。临川危太朴掇其有闗于治教大体者为此编，而属予以序云云。则龙兴所刻者，卽养浩手编之类稿，而改其名曰云庄集，亦卽文渊阁书目之三册。危素所删定者，卽经籍志之张文忠集十八卷。而所谓传家集一册者，当由后人掇拾，乃外集补遗之也。然苏天爵辑元文类，仅录养浩文二篇。故明叶盛水东日记颇以天爵失载谏灯山疏为讥，疑元未巳尠流播。近时王士祯偶得养浩王友开墓志，叹其竒诡，载之皇华纪闻，则亦未见其全集。惟明季有刻本二十七卷，尙存于世，旣多漏畧，编次亦失伦类。今据以为本，而别采永乐大典所载，删其重复，补其遗阙，得杂文八十八首、赋三首、诗四百六十三首，共为五百八十四首，厘为二十四卷。较之九百原数，巳及其大半，亦足见其崖畧矣。又集中有和陶诗序，自谓年五十二，退居无事，日读陶诗，拟其题以发已意，得诗若干篇云云。今集中乃无一篇，殆别为一编，未以人集，故永乐大典不收欤？养浩为元代名臣，不以词翰工拙为重轻，然读其集，如陈时政诸疏，风采凛然，而哀流民操、长安孝子贾海诗诸篇，又忠厚悱恻，蔼乎仁人之言，卽以文论，亦未尝不卓然可传矣。（四库全书总目集部别集类）
重刋三事忠告序
（明）顾清撰
（四库全书集部别集类东江家藏集巻三十七）
三事忠告，胜国时已板行，然各为一书，各自有序述，国初犹然。洪武甲戌，广西佥宪黄公士宏始合而为一，予童时尝得见之。入仕以来，四方新刻书聚京师者多矣，而求是编，卒无有。尝闻成化间呉兴有刻本，而亦未之见也。辛巳南归，得正统时故本于箧中，紬绎累日，凡三十年。余体历讲求，与夫见闻所得，有关身心家国天下之大者，悉具其中。而内櫽平生过言违行，所以出悔招尤之故，则皆戾其教者也。以是益深敬信，思广厥传。顾其巻帙倒置，按序易之，首牧民，次风宪，次庙堂，如其旧编，求善书者録之，重刻诸梓。呜呼，菽粟布帛，其不若脍炙之珍美，组绣之鲜华，夫人而皆知之。如求其实用，有资于生人而已，则其去取义各有所在也。愚于是亦云。刻既成，庸书以告我同志。

        </div>
      </div>
    </div>
  </div>
</div>
<!--update:2025-08-30 10:03:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>