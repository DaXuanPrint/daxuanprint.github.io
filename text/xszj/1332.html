<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="老圃良言。全文,老圃良言全文在线阅读,老圃良言全文在线下载,大玄古籍书库">
<meta name="description" content="明末清初浙江嘉兴巢鸣盛撰。记载老农种植良言。前有小引,全书分为下种、分插、接换、移植、修补、保护、催养、却虫、贮土、浇灌等10项。文字简略,内容翔实,具有较高的参考价值。_老圃良言_全文在线阅读_老圃良言_全文在线下载_大玄古籍书库">
<title>老圃良言_巢鸣盛_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">老圃良言</span> <br/>
          作者： <span class="inputVal" id="bkauthor">巢鸣盛</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,农书,完结</span> <br/>
          字数： <span class="inputVal" id="bknum">[book_length]1506</span> <br/>
          说明： <span class="inputVal" id="bkdec">明末清初浙江嘉兴巢鸣盛撰。记载老农种植良言。前有小引,全书分为下种、分插、接换、移植、修补、保护、催养、却虫、贮土、浇灌等10项。文字简略,内容翔实,具有较高的参考价值。</span> <br/>
          封面： <span class="inputVal" id="bkimg">Z_13096.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]老圃良言
[book_author]巢鸣盛
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,农书,完结
[book_length]1506
[book_dec]明末清初浙江嘉兴巢鸣盛撰。记载老农种植良言。前有小引,全书分为下种、分插、接换、移植、修补、保护、催养、却虫、贮土、浇灌等10项。文字简略,内容翔实,具有较高的参考价值。
[book_img]Z_13096.jpg


[book_title]老圃良言 全文
生世業緣芟除殆盡，村居荒僻，祇鄰竝一二老圃，相與往還，嘗為余言種植之事，大要有十，依法試之，罔有不效。嘉蔬美果，實叨其惠，因述為老圃良言，以告世之從事灌園者。
一曰下種
核宜排，子宜撒。其法收投頭乾實，懸通風處，臨種少曬，擇向陽所，以肥土鋪半，將核尖向上排定，再以肥土蓋之。欲種蓮實，亦如此法。子則不然，須以灰泥各半，將子雜拌于中，按法撒之，乾濕得所為妙。
二曰分插
先築肥地，以水滲定，擇根傍小枝連處截斷，次年移之。或用末鉤，將條釘地，以肥土壅之。或將貓竹一節劈開，納泥于中，合縛枝上。或剪尺許，以溼紙包裹，及插芋卜內，埋土中，置陰處，勿令乾，即活。
三曰接換
接換必須相稱，貼大宜高截，貼小宜低截。對接，上下各正去半片。偶接，上下各斜去半片。插接，截平本根，削斜分枝，插皮內。合接，同種兩枝，各削去半邊。俱用麻縛篾幫，泥封籜裹，四圍扦棘，以防鳥雀，常將水洒，更避日色，若遇狂風大雨，急宜遮護，否則不活。
四曰移植
先記枝之所向，將竹刀掘起，下勿傷根，上勿損葉，如前種之，再加肥土，填滿四邊。又，以小竹扦定，麻皮縛牢，以防風搖。又，以石子鋪面，以防泥濺，如泥一濺，葉即黃脫。仍須澆灌得宜，謹避風日，數日即活。或云，移栽果木，宜在望前，則子繁多。
五曰修補
須得意趣，去，瀝水枝向下者、刺身枝向内者、駢紐枝連結者、宂雜枝多亂者、風枝細長者、傍枝新發者。仍將大枝截去，以蜜塗之，蟲窠其上，自饒古意。復以馬糞和泥罨其潤處，或用魚腥水澆之，便生苔蘚，尤助野趣。如欲曲折，略割其皮，隨意轉摺，以椶縛之。
六曰保護
務令適時，倘風日相侵，寒熱暴至，當以布帳遮之，或篾籃覆之。如遇輕陰細雨，淡日和風，出架庭中。勿令著地，恐致根長及引蟲蟻。盆花之法，莫過于此。或云，花果忌麝，當雜種葱蒜，若既為所觸，急于上風燒硫黃氣以解之。
七曰催養
須於冬日將樹掘起洗淨，勿傷根芽，當量樹之老嫩，於日中曬數日，乾極，則灑水後用肥泥拌宿壤種之。若天暖，澆糞數次亦可，但不可曬，一面犯則三面無花矣。又，於元旦子時，將斧斑駁擊之，則結子不落，澆社酒則子繁。又，以社日杵百果根，則子大。
八曰卻蟲
每于元旦將火徧照植物上，或清明子時將稻草一根縛樹上，或種時將大蒜一枝、甘草一寸先放根下，永無諸蟲之患。若有蛀眼，以硫黃或芫花塞之。有蟻窠，以香油或羊骨引之。有蚓穴，以鴨糞或灰水澆之。
九曰貯土
須鋤青草，以糞澆之，煨過再澆，如此數次，搗碎篩淨，揀去磚瓦、草，收藏缸內，安頓日照雨灑處。或將黃泥浸臘糞中，年餘取出，曬乾用之。復將炭屑及瓦片浸糞窖中，以為鋪盆用。
十曰澆灌
澆灌必分早晚。早宜肥水澆根，其法，鋤嫩青草，拌陰溝泥，同罨缸內，久則自然流出青水，澆。晚宜清水灑葉，其法，取天落水或河池水置缸内，投石子數枚，澄過灑之。若晚間驟雨，切勿令見，恐烈日曬後，熱氣蒸花故也。或云，如欲催花，以馬糞浸水澆之，數日後開者，次日即開。

        </div>
      </div>
    </div>
  </div>
</div>
<!--update:2025-08-30 10:07:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>