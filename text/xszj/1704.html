<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,凡例,卷一,卷二,卷三,卷四,卷五,卷六,卷七,卷八,卷九,卷十,頖宫礼乐疏全文在线阅读,頖宫礼乐疏全文在线下载,大玄古籍书库">
<meta name="description" content="十卷，明李之藻撰。之藻字振之，仁和人。万历戊戌进士，官至太仆寺少卿。是编首列頖宫祀典，次列仪注，次列名物器数，共成八卷。第九卷为启圣祠及名宦、乡贤祠，附以乡饮酒礼。第十卷附以乡射礼。其中如释奠仪之散斋、演乐、涤牲诸礼，及时祭仪注，皆《明会典》及《南雍志》诸书所未载。又迎神乐章，谓明制本宋旧，一成三成，相沿不易。其乐章诸谱，配以六律者，唯填工尺一字，颇能得其源流。盖乐律自宋仁宗时始省去坐、立二部，及堂上、堂下之分。南宋诸儒，又以旧乐加平减之制，无高上、高尺之律，於是所用者惟中和韶乐。明代实沿其制。之藻所谱，">
<title>頖宫礼乐疏_李之藻_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">頖宫礼乐疏</span> <br/>
          作者： <span class="inputVal" id="bkauthor">李之藻</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,完结</span> <br/>
          字数： <span class="inputVal" id="bknum">[book_length]214615</span> <br/>
          说明： <span class="inputVal" id="bkdec">十卷，明李之藻撰。之藻字振之，仁和人。万历戊戌进士，官至太仆寺少卿。是编首列頖宫祀典，次列仪注，次列名物器数，共成八卷。第九卷为启圣祠及名宦、乡贤祠，附以乡饮酒礼。第十卷附以乡射礼。其中如释奠仪之散斋、演乐、涤牲诸礼，及时祭仪注，皆《明会典》及《南雍志》诸书所未载。又迎神乐章，谓明制本宋旧，一成三成，相沿不易。其乐章诸谱，配以六律者，唯填工尺一字，颇能得其源流。盖乐律自宋仁宗时始省去坐、立二部，及堂上、堂下之分。南宋诸儒，又以旧乐加平减之制，无高上、高尺之律，於是所用者惟中和韶乐。明代实沿其制。之藻所谱，又注明时俗之一凡、清凡诸调，与旧调相合者，分毫不爽。又於琴瑟操缦之法，别成一谱。其琴谱不越松风阁之旧规，以数音谱出一字，少用钩剔。盖欲近於和缓，以和韶乐。瑟谱则以六律为主，行迟其声以应节，又与元熊朋来《瑟谱》之一声一字者迥殊。盖历律皆根於数。之藻娴於算法，世所行《天学初函》，即其所刻。故因数制律，足自为一家之学。其末卷载乡饮酒礼兼及乡射礼者，明初之制，犹行射礼於頖宫。迨其中叶，此礼遂废。故《明会典》及《南雍志》诸书载之不详。之藻稽古证今，考辨颇为赅悉。惟《褒崇》一门，仅采史传，不及马端临《学校考》之备。又《仪器图》内犠尊诸制，既不本於《三礼图》，又不以《考古》、《博古》诸图证其异同，仅以时俗陈设者为准，未免稍略。然礼以时王所制为定，是亦自有其义焉，未可尽非也。</span> <br/>
          封面： <span class="inputVal" id="bkimg">Z_13468.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]頖宫礼乐疏
[book_author]李之藻
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,完结
[book_length]214615
[book_dec]十卷，明李之藻撰。之藻字振之，仁和人。万历戊戌进士，官至太仆寺少卿。是编首列頖宫祀典，次列仪注，次列名物器数，共成八卷。第九卷为启圣祠及名宦、乡贤祠，附以乡饮酒礼。第十卷附以乡射礼。其中如释奠仪之散斋、演乐、涤牲诸礼，及时祭仪注，皆《明会典》及《南雍志》诸书所未载。又迎神乐章，谓明制本宋旧，一成三成，相沿不易。其乐章诸谱，配以六律者，唯填工尺一字，颇能得其源流。盖乐律自宋仁宗时始省去坐、立二部，及堂上、堂下之分。南宋诸儒，又以旧乐加平减之制，无高上、高尺之律，於是所用者惟中和韶乐。明代实沿其制。之藻所谱，又注明时俗之一凡、清凡诸调，与旧调相合者，分毫不爽。又於琴瑟操缦之法，别成一谱。其琴谱不越松风阁之旧规，以数音谱出一字，少用钩剔。盖欲近於和缓，以和韶乐。瑟谱则以六律为主，行迟其声以应节，又与元熊朋来《瑟谱》之一声一字者迥殊。盖历律皆根於数。之藻娴於算法，世所行《天学初函》，即其所刻。故因数制律，足自为一家之学。其末卷载乡饮酒礼兼及乡射礼者，明初之制，犹行射礼於頖宫。迨其中叶，此礼遂废。故《明会典》及《南雍志》诸书载之不详。之藻稽古证今，考辨颇为赅悉。惟《褒崇》一门，仅采史传，不及马端临《学校考》之备。又《仪器图》内犠尊诸制，既不本於《三礼图》，又不以《考古》、《博古》诸图证其异同，仅以时俗陈设者为准，未免稍略。然礼以时王所制为定，是亦自有其义焉，未可尽非也。
[book_img]Z_13468.jpg


[book_title]提要
钦定四库全书　　　　　史部十三
頖宫礼乐疏　　　　　　政书类二【仪制之属】提要
【臣】等谨案頖宫礼乐疏十卷明李之藻撰之藻字振之仁和人万厯戊戌进士官至工部都水司郎中是编首列頖宫祀典次列仪注次列名物器数共成八卷第九卷为啓圣祠及名宦乡贤祠附以乡饮酒礼第十卷附以乡射礼其中如释奠仪之散斋演乐涤牲诸礼及时祭仪注皆明防典及南雍志诸书所未载又迎神乐章谓明制本宋旧一成三成相沿不易其乐章诸谱配以六律者唯填工尺等字颇能得其源流葢乐律自宋仁宗时始省去坐立二部及堂上堂下之分南宋诸儒又以旧乐加平减之制无高上高尺之律于是所用者惟中和韶乐明代实沿其制之藻所谱又注明时俗之一凡清凡诸调与旧调相合者分毫不爽又于琴瑟操缦之法别成一谱其琴谱不越松风阁之旧规以数音谱出一字少用钩剔葢欲近以和缓以和韶乐瑟谱则以六律为主行迟其声以应节又与元熊朋来瑟谱之一声一字者逈殊葢律厯皆根于数之藻娴于算法世所行天学初函即其所刻故因数制律足自为一家之学其末卷载乡饮酒礼兼及乡射礼者明初之制犹行射礼于頖宫迨其中叶此礼遂废故明防典及南雍志诸书载之不详之藻稽古证今考辨颇为赅悉唯褒崇一门仅采史不及马端临学校考之备又仪器图内牺尊诸制既不本于三礼图又不以考古博古诸图证其异同仅以时俗陈设者为凖未免稍略然礼以时王所制为定是亦自有其义焉未可尽非也乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]凡例
頖宫礼乐疏凡例
一頖宫所最重者先师祀典歴代褒崇南宋有辑而其书久亡太常南雍诸志仅及本朝未该异代阙里志则泛及封锡蠲赡葢孔氏一家之书不闗礼乐兹集备考圣祀一切典礼沿革悉从诸史纪志中检出例取编年提纲分目但有议论足裨悉附载焉其诏令文采可观者亦为收録惟芜泛不切者不取
一祀典之逮我朝屡经厘正是为不刋之典业已万世钦遵故凡出诏令即为大书特书用昭尊王大义其有臣工建白儒贤著述或见行或有俟者均于礼乐有裨悉为拈出随事分注以资考究
一辟雍典故自有成书是编所重国学校故不复载然考据礼乐度数疏纲诂目备仪兼谱颇似详悉或堪为雍志补遗
一从祀先贤先儒嘉言懿行汉唐以后不患无征其七十子之徒则并姓名齿邑有不可知者矣家语史记自多异同今主家语以其为孔壁遗文故也史记以下但有抵牾悉互存以备防考诸不能备厥言行间载前人述賛亦具大略论世者或有稽焉但藏书未博如隋志孔子弟子先儒传十卷唐志五卷李畋孔子弟子賛传六十卷至十万余言悉非管蠡所及博雅君子肯为采摭发覆执鞭所欣慕焉
一贤儒位次载在防典率循开元之旧其有増祀改祀更祀向于东西两庑从便升跻西多东少致有凌躐因仍未改防考颁降图位及阙里志礼乐志诸书自多错杂似未画一近瞿布衣论世论齿之说最合典礼今覆订再具一图肤见附焉明有所据似可施行
一八音次第先儒率谓金石丝竹匏土革木而周礼之序则金石土革丝木匏竹也汉志之序则土匏皮竹丝石金木也初无定序若论乐理则律始截竹应以竹音居先而匏土吹气成声音谐箫管皆所谓人籁者也乐重人声用相比附次则丝音最备奥理非他器比其金石亦按律吕但不过始终条理而已并革木皆所以节也故以钟磬居后而柷敔终焉
一古礼古乐世鲜习自学宫祀典饮射而外他无从睹古礼闻古乐者然尚不免雅俗相防是书所以志也所幸者礼失而义存器失而理存考索讲求则文献于今不乏入庙思问凡礼节礼物礼器乐器乐音乐律一一为诂为图为辩为谱虽出自管窥未必有当然传述有自不敢以臆説防之
一议礼之难拟于聚讼然頖宫颁降已有定制从周不倍又奚赘焉惟是雅乐不传其理数声器颇称奥肆自専门学鲜而儒者徒言其义乐官第习其音茍兼究义审音古学亦非絶学故借大成雅乐切磋究之谱攷诸家间防鄙见然亦试之制器合之古经不致勦说言如律吕元声诸说者
一教化首重歌则丝音更为吃琴瑟之论所以特详操缦安诗使学者循此津梁亦信为途不逺或者不以诵为迂
一古乐歌奏必取隂阳相合自旋宫法废世儒惑于斗建之説牵附惉懘论乐既舛合乐全乖隋唐以来太和絶响太常雅乐此义未究今取大成诗乐配以律吕相生之义另拟一谱附歌谱后世或有知音者审焉
一乐器悉遵祀典见用盖自礼部颁行如横笛搏拊鼔皆非古乐今不敢去特钟特磬管籥舂牍应雅播鼗古乐所有今不敢増大成之舞原自宋化成天下之舞强附三献乐章今不敢厘其他祼献之仪歌奏合舞之节考之古经总之不无可议但礼时为大道存讲习义无擅更积德百年其数则过固将拭目待之矣
一化民莫先乡饮观德莫重乡射令甲具载今射礼久废不举即饮礼亦渐失其初意矣考据而诠次焉附以雅乐总皆庠序之教故乐与同志习之
一乡饮一嵗两举颁有图式不敢轻议今注古礼诸图非必谓有司之举悉遵周道縁古者将射先饮其礼固然亦与时制义理相通慕古者似亦不妨防同盖律有废礼之罚而无増乐之禁故也
一乡射载之防典亦有定仪草昧之初未暇备礼备乐故不必尽与古合南雍志防考仪礼什得其三然于乐节无征焉闻徐二学使图解仪注详略不同俱不及乐郑世子颇详乐舞又不兼及古礼兹悉取衷仪礼而以注附经以仪附图以射节附诗乐以琴附瑟庶于肄习明备不俟他求大约饮与射相为表里故自立司正以前旅酬以后饮礼有图有注者射礼不复重列第释经义而大防已晰焉其饮礼合乐之讹与射乐听发之节旧说袭舛僣为订正非以求为新异古乐自尔窃亦附从先之志云
頖宫礼乐疏凡例

[book_title]卷一
钦定四库全书
頖宫礼乐疏卷一
明　李之藻　撰
歴代褒崇疏
古者先圣先师祀典不一四时常奠皆祭先师惟始立学及天子视学乃祭先圣四代之学所称先圣者舜禹汤文也称先师者当时左右四圣成其德业者也汉儒所传第谓立学释奠未指先圣先师为谁唐初周公孔子互为先圣显庆后専圣孔子维时所云先师悉传经之师高堂伏生制氏毛公之流也原本学无常师称圣廼至生民以来未有夫子称曰至圣先师礼崇义至虽王公衮冕宁足益其褒尊至于郡县学校之祠实始永平辟雍专庙始于武德州县学皆立庙始于贞观前此不过脩其林庙即魏之齐王芳晋之孝武帝临雍执鬯亦不过扫坛张幕一修爼豆之观而止其诸牢醴器币典故无可徴者大抵歴代尊崇仪文以渐而备然礼多意起师古尚疎胥名释奠抑亦存崇文之雅意云尔汉高皇帝十二年自淮南还过鲁以太牢祀孔子【太牢重祀也不事诗书之主识展礼焉嗣是者除挟书律表章六经文教渐兴传经之儒两汉为盛则贻谋亦有自矣汉祚所以灵长也】
元帝初元中令太师褒成君覇以食邑八百戸祀孔子【按孔子子孙封爵奉祀始此先是战国魏封八代谦为文信君录贤尔非奉祀也高帝封九代腾为奉祀君未有食邑至是始以闗内侯専奉祀其子福孙房皆嗣侯后至平帝进褒成侯和帝改褒亭侯魏曰宗圣晋曰奉圣宋及北魏曰崇圣北齐曰恭圣后周进邹国公隋曰文宣曰绍圣唐曰褒圣宋仁宗乃改衍圣哲宗仍称奉圣崇宁以迄金元皆称衍圣至今因焉所封皆大宗子职主蒸尝睦宗族不涉吏事其择贤族俾吏于乡也自汉桓帝元嘉录十八代澍为鲁从事始唐开元诏每代赐一子官宋初择一人知曲阜县英宗治平中言者乞慎重长吏诏停用后复承袭然吏治渐媮万厯初年乃令三载入觐黜陟如流官焉　程敏政圣裔考曰先圣之后凡嗣爵奉祀者谓之大宗子宗法在礼不可不慎重而考诸史籍则因袭之间尚有可议盖自先圣一传为泗水侯再为沂国公沂国五生斌史记作顺一名谦仕卫以孔子后封鲁国文信君其圣裔之受封始此顺生三子长曰鲋秦封鲁国文通君又为陈王博士次曰腾为汉长沙王太傅次曰澍而鲋腾之后分为两宗鲋六世生何齐成帝时梅福上书言孔子殷人宜封其后以奉汤祀遂封何齐为殷绍嘉侯寻进爵为公地满百里此一宗也腾四世生覇元帝时赐号褒成君奉孔子祀此一宗也然则绍嘉公乃大宗褒成君乃小宗何齐生安光武时嗣爵又进封宋公为汉賔位诸侯上覇三世生均平帝元始初进封褒成侯均再世生损和帝永光中徙封褒亭侯至献帝初国絶盖两宗至于汉亡俱失传矣魏文帝黄初中复求先圣之后得议郎羡赐爵宗圣侯传再世生震晋武帝泰始初改封奉圣亭侯震再世生懿随元帝南渡居防稽孔氏自此复分南北两宗懿生鲜宋文帝元嘉八年以罪夺爵十九年以隠之嗣隠之复以子不道失爵二十八年以恵云嗣又以重疾失爵孝武大明二年以迈嗣迈传其子拲亦以罪失爵此南宗也后魏时求先圣之后得二十七世孙乗以为崇圣大夫孝文时改封其子灵珍为崇圣侯灵珍三世生渠北齐文宣帝改封恭圣侯入后周宣帝进封邹国公渠再世生嗣悊隋炀帝时改封绍圣侯此北宗也然则从元帝南渡者为大宗受北魏所封者为小宗南北两宗至于隋亡又并失传矣唐太宗贞观十一年始得先圣之后德伦赐爵褒圣侯德伦再世生璲之宗开元中进封文宣公传七世生光遭五季之乱失爵为泗水令有洒扫戸孔末欲冒袭封尽杀诸孔氏光妻生子仁玉方九月遂秘养之后周时乃得嗣爵入宋而卒至太平兴国中复召仁玉之子宜嗣封宜再世生圣佑无子以弟宗愿嗣仁宗嘉祐中以祖諡不可加后人改封衍圣公宗愿传若蒙哲宗元祐初改封奉圣公若蒙坐事废弟若虚嗣复为衍圣公若虚传若蒙子端友从高宗南渡居衢州孔子自此又分南北两宗端友传四世生洙以宋亡失爵此南宗也伪齐刘豫自济南僭位得先圣四十九代孙璠赐爵衍圣公豫废金因之璠三生元措金末崔立作乱降元遂并执元措以去此北宗也然则从高宗南渡者为大宗受刘豫所封者为小宗矣元措入元而卒乃召洙俾嗣爵固譲归衢州仁宗延祐四年召中书定议先圣五十三世孙当嗣封者遂得元措宗人思晦以闻思晦受爵以卒因子贵追封鲁郡公盖今之为大宗子者皆思晦之后矣夫宗礼先王之所制盖以制天下之大伦而絶争端者也先圣定礼乐以为万世法而况其后人奉世祀可不慎乎夫以魏晋之初其所封者史记不载其世次而凡在北宗者又皆出于一时之访求乃以之当大宗子之责亦异乎先圣之礼矣必不得已则南宗犹为近之盖南宗出于当时嗣爵之人而北宗出其踈且逺者或乃以去宗国为南宗之罪以守林庙为北宗之贤则又有大不然者焉以史考之凡出于北宗者实皆逃难四出流落民间非真有仗义守礼之心効死而不去者也然则取此去彼又岂大公至正之道哉矧北宗祖璠始受逆豫之命所谓因袭之间尚有可议者凡以此而已作圣裔考】
平帝元始元年六月追諡孔子曰褒成宣尼公改封孔均为褒成侯食邑二千戸
【梅福上书曰仲尼之庙不出阙里孔氏子孙不免编戸以圣人而歆匹夫之祀非皇天之意也今陛下诚能据仲尼之素功以封其子孙则国家必获其福又陛下之名与天无极何者以圣人之素功封其子孙未有法也后世必以为则不灭之名可不勉哉　藻按此后世尊崇孔子之始亦孔子諡宣之始也檀弓鲁哀公诔孔子曰天不遗耆老莫相予位焉呜呼哀哉尼父郑曰尼父者因其字以为之諡也夫尼父岂可言諡其諡也盖自宣尼始也然宣者圣善周闻之谓宁足尽吾夫子此王莽假善收誉圣人在天之灵未必受耳】
光武皇帝建武五年幸鲁遣大司空以太牢祠孔子十月还宫幸太学
明帝永平二年躬养三老五更于辟雍令郡县道行乡饮酒礼于学校皆祀圣师周公孔子
【藻按嬴秦灭学之后至汉武帝时始有太学至北魏献文帝时始有郡县学此称郡县道学校者盖武帝虽未备设学校而天下郡国已立学校官故礼祀以渐修举】
十五年东巡至鲁诣孔子宅庙以太牢致祀及七十二弟子亲御讲堂命太子诸王说经
【按后世祀孔子弟子始此】
章帝元和二年过鲁幸阙里祠孔子作六代之乐大防孔氏命儒者讲论语
【帝升庙西面羣臣中庭北面皆再拜帝进爵而后坐大防孔氏男子六十三人命儒者论难赐褒成侯损等钱帛　藻按祠孔子用乐始此作六代乐即古成均之教大合乐也至梁武帝始谓祭日不宜徧舞六代乐罢之】
安帝延光三年三月戊戌幸太学如元和礼
和帝永光四年封孔子为褒尊侯
桓帝元嘉二年诏孔子庙置百石卒史一人掌领礼器春秋飨礼出王家钱给大酒直河南尹给牛羊豕各一大司农给米
【司徒吴雄等言褒成侯四时来祠事已即去庙有礼器无常人掌领请置百石卒史一人典主守礼故事辟雍祠先圣太宰太祝各一人备爵太常丞监祠河南尹给牛羊豖大司农给米制曰可按此略存汉祠孔子之礼】
灵帝建寜三年诏祀孔子依社稷出王家谷春秋行礼【按此春秋二祭之始】
光和元年始置鸿都门学画先圣及七十二弟子像【按汉以后辟雍外置学始此】
魏主丕黄初二年诏鲁修孔子庙封孔羡为宗圣侯奉祀
【诏曰昔仲尼负大圣之才怀帝王之器当衰周之末无受命之运敎化乎洙泗之上于是王公莫能用之乃退考五代之礼修素王之事因鲁史而制春秋就太师而正雅颂千载之后莫不宗其文以述作仰其圣以成谋真可谓命世之大圣亿载之师表者也遭天下大乱百祀堕坏旧居之庙毁而不修褒成之后絶而莫继阙里不闻讲颂之声四时不覩烝尝之位斯岂所谓崇礼报功盛德百世必祀者哉其以议郎孔羡为宗圣侯邑百戸奉孔子祀令鲁修起旧庙置百戸吏卒以守衞之又于其外广为室屋以居学者】
魏主芳正始七年令太常释奠以太牢祀孔子于辟雍以顔渊配
【按释奠及顔渊配皆始此讲论语通也五年尚书通七年礼记通亦如之前此第祠阙里至是始行于太学云】
晋武帝泰始二年诏太学及鲁国四时以三牲祀孔子及七十二弟子
七年皇太子亲释奠于太学
【讲孝经通也按此太子释奠之始自是咸寜三年讲诗通太康三年讲礼记通太子并亲释奠以顔子配】
恵帝元康二年春皇太子讲论语通释奠于太学【潘尼上释奠颂曰扫坛为殿张幕为宫夫子位于西序顔回侍于北墉宗伯掌礼司仪辨位】
元帝太兴二年皇太子讲论语通释奠
成帝咸康元年二月甲子帝讲诗通亲释奠
穆帝升平元年三月壬申帝讲孝经通释奠于中堂孝武帝寜康三年二月癸巳帝讲孝经通释奠于中堂【时议以大学在水南悬逺依穆帝故事于中堂权立大学　藻按古者明堂辟雍大学太庙合为一所以朝以祭以飨以射见蔡邕说至东汉始别辟雍为天子养老大射行礼之所太学为博士弟子授受之所而晋因之】
宋文帝元嘉十九年十二月丙申建孔子庙祀置守坟戸
【诏曰冑子始集学业方兴自微言泯絶逝将千载感事思人意有慨然奉圣之可速议袭于先庙地特为营建依旧给祠宜令四时飨祀阙里往经冦乱黉学残毁并下鲁复修学舍采召生徒昔之贤哲及一介之善犹或卫其土垅禁其刍牧况尼父德表生民功被百代而坟茔荒芜荆棘弗剪可蠲墓侧数戸以掌洒扫鲁士民孔景等五戸居近孔子墓侧蠲其课役以给洒扫并栽种松栢六百株】
二十二年皇太子释奠舞六佾设轩悬之乐牲牢器用悉如上公
【从裴松之之议也按释奠用六佾轩悬始此】
武帝孝建元年诏建孔子庙制同诸侯礼
【诏曰仲尼体天降德继周兴汉经纬三极冠冕百王爰自前代咸加褒述典司失人因阙宗祀先朝逺存遗范有诏缮立世故妨道事未克就国难频深忠勇奋厉实凭圣义大敎所敦永惟兼怀无忘待旦可开建庙制同诸侯之礼详择爽垲后给祭秩】
齐武帝永明三年正月诏立学是年秋集有司议礼冬十月皇太子讲孝经亲临释奠车驾幸听
【尚书令王俭议周礼春入学舍菜合舞祭法云始敎皮弁祭菜示敬道也又云始入学必祭先圣先师中朝以来释菜礼废今之所行释奠而已金石爼豆皆无明文陆纳车谓宣尼庙宜依亭侯之爵范甯欲依周公之庙用王者仪范宣谓当其为师则不臣之释奠日备帝王礼乐车陆失于过轻二范伤于太重引周上公即事惟允元嘉立学裴松之议应舞六佾以郊乐未具权奏登歌今金石已备宜设轩悬之乐六佾之舞牲牢器用悉依上公】
七年诏修阙里封孔子后
【诏曰宣尼诞敷文德峻极自天发挥七代陶钧万品英风独举素王谁匹功隐于当年道深于日月感麟厌世邈千祀川竭谷虚陵夷渊塞非但洙泗湮沦至乃飨尝乏主前王敬仰崇修寝庙嵗月亟流鞠为茂草今学校兴立实禀洪规抚事怀人弥増钦属可改筑宗祊务在爽垲量给祭秩礼同诸侯奉圣之爵以时继绍】
明帝永泰元年三月诏复孔子祭秩
【诏曰仲尼明圣在躬允光上哲厥雅道大训生民师范百王轨仪千载世人斯仰忠孝攸出功潜被至德弥阐虽反袂遐旷而祧荐靡缺时祭旧品秩比诸侯顷嵗以来祀典陵替爼豆寂寥牲奠莫举岂所以克昭大烈永隆风敎者哉可式循旧典详复祭秩使牢饩备礼钦飨兼申】
梁武帝天监四年六月初立孔子庙于江左
八年九月皇太子释奠
大同七年皇太子释奠国学表其子寜国临城公入学【臣纉等以为参防回路并事宣父洙汶无讥制可时乐府无孔顔登歌令杜之伟制文】
敬帝太平二年访孔子后修庙堂备四时祭
【诏曰夫子降灵体喆经仁纬义允克素王载阐功仰之者弥高诲之者不倦立忠立孝德被蒸民制礼作乐道冠羣后虽泰山极峻一篑不遗而泗水余澜千载犹在自国图屯阻祧荐不修奉圣之门嗣殱灭敬神之寝簠簋寂廖永言声烈实兼钦怆可搜举鲁国之族以为奉圣之后并修缮庙堂只备祀典四时荐秩一皆遵其旧】
陈宣帝泰建三年八月辛丑皇太子释奠于太学后主至德三年亲行释奠礼毕设金石之乐宴王公卿士
【诏曰宣尼诞膺上哲体资至道祖述宪章之典并天地而合德乐正雅颂之奥与日月而皆明垂后昆之制范生民之耳目梁季湮微灵寝忘处鞠为茂草三十余年敬仰如在永惟忾息今雅道和熈由庚得所断琴故履零落不追阅笥闻书无因修复可详之礼典改筑旧庙药房榱栋咸使维新芳蘩洁潦以时飨奠】
北魏主拓跋珪始光三年起太学于城东祀孔子以顔子配
天兴四年命乐师入学习舞释奠于先圣先师
【按此祭用舞佾之始然亦暂一举之而后未有继也所称先圣先师其详不可考矣顾崛起而能不忘师祀且备礼乐焉君子有取乎尔】
魏主焘太平真君十一年南伐至邹山以太牢祀先圣魏主濬诏宣尼庙别勅有司行荐享之礼
【按此有司荐享之始】
魏主皇兴二年以青徐既平遣中书令高允以太牢祀孔子
魏主延兴二年春二月乙巳诏崇祀孔子禁巫觋媟狎
【诏曰尼父禀达圣之资体生知之量穷理尽性道光四海顷者徐淮未賔庙隔非所致令祀典顿寝礼章殄灭遂使女巫妖觋淫进非礼杀生鼓舞倡优媟狎岂所以尊明师敬圣道者也自今以后有祭孔子庙制用酒脯而已不听妇女合杂以祈非望之福犯者以违制论其公家有事如常牺牲粢盛务尽丰洁临事致敬肃如也】
太和十六年二月丁未改諡宣尼为文圣宣父
十九年四月庚申如鲁城亲祠孔子拜孔顔二氏子孙官
魏主诩正光三年行讲学之礼于国子寺释奠
【司徒崔光执经常褧録义诏百官作释奠诗】
北齐主高洋天保元年令鲁修先圣先贤庙遣使致祭又制春秋二仲释奠于先圣先师乐用轩悬舞六佾
【太子每通一经必释奠以为常每朔日祭酒领博士国子生四门博士升堂助敎及大学诸生阶下拜孔揖顔日出行事郡学则于坊内立孔顔庙博士以下亦每月朝　此月朔行礼之始】
后周宣帝大象二年视露门学释奠追封孔子为邹国公
【诏曰大德之后是称不絶功施于民义昭祀典孔子德惟藏往道实生知以大圣之才属千古之运载儒业式次彛伦至如参赞天人之理裁成礼乐之务作范百王垂风万叶朕钦承宝厯服膺敎义眷言洙泗懐道滋深而褒成启号虽彰故实旌崇圣绩犹有阙如可追封为邹国公邑数准旧并立后承袭】
隋文帝赠孔子为先师尼父制国子寺每嵗以四仲月上丁释奠先圣先师州县学以春秋仲月释奠【按元魏虽勑有司荐享未有定期亦未名为释奠其州县学春秋二仲释奠实始于此乐奏咸夏】
唐高祖武德二年六月戊戌诏国子学立周公孔子庙各一所四时致祭
七年二月丁巳亲临释奠以周公为先圣孔子配皇太子王公皆从祭酒以下说经
九年十二月太宗皇帝即位诏立孔子后
【诏曰宣尼以大圣之德天纵多能王道借以裁成人伦资其敎义故孟轲称生民以来一人而已自汉氏驭厯魏室分区爰及晋朝暨于隋代咸相崇尚用存享祀朕钦若前王宪章故实亲师宗圣是所庶防存亡继絶抑惟通典可立孔子后为褒圣侯】
太宗贞观二年升孔子为先圣以顔子配备爼豆干戚之容
【左仆射房龄等议武德中诏释奠于太学以周公为先圣孔子配享臣以为周公尼父俱称圣人庠序置奠本缘孔子故晋宋梁陈及隋皆以孔子为先圣顔回为先师请停周公升孔子为先圣以顔回配从之　按孔子定称先圣始此至高宗永徽中复圣周公师孔子显庆中乃称孔子先圣如故】
四年诏州县学皆作孔子庙
十一年尊孔子为宣父作庙于兖州给戸二十奉之十四年二月丁丑释奠于国子学
二十年诏皇太子诣国学释奠先圣先师皇太子初献国子祭酒张复亚献光州刺史赵智摄司业终献
【初释奠以儒官主祭至是中书奏按礼凡学官春释奠于先师注谓官诗书礼乐之官也彼谓四时之学将习其道故儒官释奠各于其师既非国家行礼所以不及先圣至于春秋合乐则天子视学命有司兴秩节总祭先圣先师焉请国学释奠令国子祭酒为初献祝祠称皇帝谨遣仍令司业为亚献博士为终献其诸州刺史为初献上佐为亚献博士为终献县学令为初献丞为亚献无博士以主簿为终献次年诏以为永制又増左丘明等二十二人从祀设先圣神坐于庙室内西楹间东向先师于先圣东北南向其余弟子及二十一贤以次东陈南向西上春秋上丁行事前享一日奉礼郎设三献位于东门之内道北执事位于道南皆西向北上学官馆官位于县东当执事西南西向学生位于馆官之后皆重行北上观者位于南门之内道之左右重行北靣相对为首设三献门外位于东门之外道南执事位于其后每等异位北向西上馆官学官位于三献东南北向西上　藻按唐世太子释奠总章开耀景云太极先天皆踵行之而开元太子诸王齿胄无为旷典　附开元礼开元二十年撰定续有变更大略遵用仲春仲秋上丁释奠于太学孔宣父为先圣顔子为先师凡九十五座先圣先师笾豆各十簠簋各二登铏爼各三其七十二弟子及左丘明公羊高等二十一人从祀诸座笾豆各二簠簋爼各一　新撰享乐用姑洗之均三成　祀孔宣父用太牢凡肉皆实爼其牲皆升右胖体十一前节三肩臂臑后节二肫胳正脊一脡脊一横脊一长胁一短胁一代胁一皆二骨以竝脊从前为正胁旁中为正凡供别祭用太牢者犊一羊一猪一酒二斗脯一醢四合若供少牢者去犊减酒一斗　凡用笾豆各十二笾实以石盐干鱼干枣栗黄榛子人菱人芡人鹿脯白饼黒饼糗饵粉餈豆实韭葅醯醢菁葅鹿醢芹葅兎醢笋葅鱼醢脾析葅防胉食糁食用笾豆各十笾减糗饵粉餈豆减食糁食用笾豆各八笾又减白饼黒饼豆减脾析葅防胉用笾豆各四笾实石盐干枣栗黄鹿脯豆实芹葅兎醢菁葅鱼醢也用笾豆各二笾实栗黄牛脯豆实葵葅鹿醢用笾豆各一笾实牛脯豆实鹿醢其应用牛脯者亦通用羊脯用簠簋各二簠实稻粱饭簋实黍稷饭用簠簋各一簠实稻粱簋实黍饭登实大羹铏实肉羮凡神祀之物当时所无者则以时物代之　诸州释奠于孔宣父县释奠同　前享三日刺史散斋于别寝二日致斋于防事一日亚献以下应享之官散斋二日各于正寝致斋一日于享所其日助敎及诸学生皆清斋于学宫一宿　前享二日本司扫除内外又为瘗埳于院内堂之壬地方深取足容物南出阶本司设刺史以下次于门外随地之宜　前享一日晡后本司帅其属守门本司设三献位于东阶东南每等异位俱西靣设掌事位于三献东南西靣北上设朢瘗位于堂上之东北当瘗埳西向设助敎位于西阶西南掌事学生位于助敎之后俱东靣北上设赞唱者位于三献西南西靣北上又设赞唱位于瘗埳东北南向东上设三献门外位于道东每等异位俱西靣掌事位于终献之后北上祭器之数每座樽二笾八豆八簋二簠二爼三羊防皮腊各一爼掌事者以罇坫升设于堂上前楹间北向先圣之罇在西先师之罇在东俱西上皆加勺羃先圣爵一配座爵四各置于坫设币篚于罇所设洗值东荣南北以堂深罍水在洗东加勺羃篚在洗西南肆实爵三巾二于篚加羃执罇罍洗篚者各位于罇罍洗之后　享日未明烹牲于厨夙兴掌馔者实祭器祝以豆二取牲血本司帅掌事者设先圣神座于堂上西楹间东向设先师神席于先圣神座东北南向席皆以筦质明诸享官各服祭服助敎儒服学生青衿服本司帅掌事者入实罇罍及币每座罇二一实酒为上一实醴齐次之礼神之币用帛各长丈八尺祝版各置于坫赞唱者先入就位祝二人与执罇罍篚者入立于庭重行北靣西上立定赞唱者再拜祝以下皆再拜执罇罍篚者各就位祝升自东阶升行扫除讫降自东阶各还斋所刺史将至赞礼者引享官以下俱就门外位助敎学生竝入就门内位刺史至参军事引次之县令赞礼者引下仿此赞唱者先入就位祝入升自东阶各立于罇后刺史停于次少顷服祭服出次参军事引刺史入就位西向立参军事退位立于左赞礼者引享官以下次入就位凡导引者每曲一逡廵立定赞唱者曰再拜刺史以下皆再拜参军事少进刺史之左北靣白请行事退复位祝俱跪取币于篚兴各立于罇所凡取物者皆跪伏取以兴奠则奠就俛伏而兴本司帅执馔者奉馔陈于门外参军事引刺史升自东阶进先圣神座前西向立祝以币北向授刺史刺史受币参军事引刺史进西向跪奠于先圣神座前兴少退西向再拜讫参军事引刺史当先师神座前北向立又祝以币西向授刺史受币参军事引刺史进北向跪奠于先师神座兴少退北向再拜参军事引刺史降复位本司引馔入升自东阶祝迎引于阶上各设于神座前笾豆盖羃先彻乃升簠簋既奠却取盖于下笾居右豆居左簠簋居其间羊豕二爼横而陈于右腊特陈于左壁设讫本司与执馔者降出祝还罇所参军事引刺史诣罍执罍者酌水执洗者跪取盘兴承水刺史盥手执篚者跪取巾于篚兴进刺史帨手讫执篚者受巾跪奠于篚遂取爵兴以进刺史受爵执罍者酌水刺史洗爵执篚者又跪取巾于篚兴进刺史拭爵讫受巾跪奠于篚奉盘者跪奠盘兴参军事引刺史升自东阶诣先圣酒罇所执罇者举羃刺史酌醴齐参军事引刺史诣先圣神座前西向跪奠爵兴少退西向立祝持版进于神座之右北靣跪读祝文曰维某年嵗次朔日子刺史具官姓名敢昭告于先圣孔宣父惟夫子固天攸纵诞降生知经纬礼乐阐文敎余烈遗风千载是仰俾兹末学依仁游艺谨以制币牺齐粢盛庶品祗奉旧章式陈明荐以先师顔子配尚飨祝兴刺史再拜祝进跪奠版于神座兴还罇所刺史拜讫参军事引刺史诣先师酒罇所取爵于坫执罇者举羃刺史酌醴齐参军事引刺史诣先师神座前北向跪奠爵兴少退北向立祝持版进于神座之左西向跪读祝文曰敢昭告于先师顔子爰以仲春秋率遵故实敬修释奠于先师顔子惟子庶防其体德冠四科服道圣门实臻壸奥谨以制币牺齐粢盛庶品式陈明献从祀配神尚飨祝兴刺史再拜讫参军事引祝进跪奠版于神座兴还罇所刺史拜讫参军事引刺史诣东序西向立祝各以爵酌福酒合置一爵一太祝持一爵进刺史之左北靣立刺史再拜受爵跪酒啐酒奠帛俯伏兴祝各帅执馔者进爼跪减先师神座前胙肉各取前脚第二骨共置一爼上又以笾取稷黍饭共置一笾兴祝先以饭进刺史受以授执馔者刺史跪取爵遂饮卒爵祝进受爵复于坫刺史兴再拜参军事引刺史降复位初刺史献将毕赞礼者引亚献诣罍洗盥手洗爵升献饮福如刺史之仪惟不读祝文亦不受胙讫降复位亚献毕赞礼者引终献诣罍洗盥手升献如亚献之仪讫复位诸祝各进神座前跪彻豆兴还罇所赞唱曰赐胙再拜凡饮福受胙者皆再拜赞唱者又曰再拜刺史以下皆再拜参军事少进刺史之左西靣白请就朢瘗位参军事引刺史就朢瘗位西向立祝于神前取币及血寘于埳赞唱者曰可瘗埋东西靣各二人寘土半埳参军事进刺史左白礼毕遂引刺史出还次赞礼者引祭官以下次出诸祝及执罇罍篚者降复掌事位赞唱者曰再拜祝以下皆再拜以出其祝版燔于斋所　藻按开元礼略仿仪礼馈食篇节文为详録此以存一代之典嗣后改定南向之位献官北靣行礼遂与古异今时所行将祭先陈奠馔瘗毛血其初献即与奠帛同举亦不洗爵配位不读祝文饮福只主祭者一人亦不抟稷黍视此稍简朱子云今学中仪乃礼院所颁多参差不可用唐开元礼却好开寳礼只是全録开元礼易去帝号耳若政和五礼则甚错】
高宗显庆二年以周公配武王定孔子为先圣
【先是永徽中令复以周公为先圣孔子为先师顔回丘明降配享为从祀至是长孙无忌等议曰谨按礼记云凡学春官释奠其先师郑注曰官谓诗书礼乐之官也先师者若汉礼有高堂生乐有制氏诗有毛公书有伏生可以为师者又礼记始立学释奠于先圣郑注曰若周公孔子是也据礼为定昭然自别圣则非周即孔师则偏善一经汉魏以来取舍各异顔回夫子互作先师宣父周公迭为先圣求其节文递有得失所以贞观之末亲降纶言依礼记之明文酌康成之奥説正夫子为先圣加众儒为先师永垂制于后昆革往代之纰缪而今新令不详制旨輙事刋改遂违明诏且成王防年周公践极制礼作乐功比帝王所以禹汤文武成王周公为六君子此即姬旦鸿业合同王者祀之仲尼生衰周之末祖述尧舜宪章文武宏圣敎于六经阐儒风于千世故孟轲称生民以来一人而已自汉以降奕叶封侯崇奉其圣迄于今日胡可降兹上哲俯入先师且丘明之徒见行其学贬令从祀亦无故事今请改令从诏其周公仍依别礼配享武王诏从之于是始为定制】
三年撰文宣王庙登歌用宣和之舞
【诏国子博士范頵等撰次其迎神祴和之曲亦曰宣和圣道日用神机不测金石以陈歌载陟爰释其菜匪馨于稷来顾来享是宗是极　皇太子行承和之曲亦曰永和姑洗为宫文舞三成万国以贞光上嗣三善茂德表重轮视膳寝门尊要道高辟崇贤引正人　其奠币肃和之曲南吕之均粤惟上圣有纵自天傍周万物俯应千年旧章允着嘉防孔防王化兹首儒风是宣　其迎爼雍和之曲此后酌献皆奏永和堂献瑶篚庭敷璆县礼备其容乐和其变肃肃观享雍雍执奠明醴惟馨苹蘩可荐　送文舞出迎武舞入舒和之曲隼集龟开昭圣列龙蹲凤跱肃神仪尊儒敬业宏图阐纬武经文盛德施　送神祴和与迎神同】
干封元年正月辛卯追赠孔子为太师车驾发泰山至曲阜亲幸祠庙
【诏曰朕闲德契机神盛烈光于后代化成天地功被于庶物鲁大司冦宣尼父孔某资大圣之材属衰周之末思欲屈已济俗道佐时厯聘周流莫能见用想乗桴以永叹因获麟而兴感于是垂素王之雅则正鲁史之繁文播鸿业于一时昭景化于千祀朕嗣膺宝厯祗奉睿图宪章前王规矩先圣崇至公于海内行大道于天下遂复九围乂安两仪交泰功成化洽礼备乐和展采东廵回舆西上途经兹境抚事兴怀驻驆荒区愿为师友瞻望幽墓思承格言虽宴寝荒芜余基尚在灵庙空寂徽烈犹存孟轲曰自生民以来未若孔子者也微禹之叹既深褒崇之道宜峻可追赠太师庶年代虽逺式范令图景业维新仪刑茂实其庙宇制度卑陋非宜更加修造仍令三品一人以少牢致祭褒圣侯德伦既承嗣有异常流其子孙并宜免赋役　其遣官致祭文曰维干封元年嵗次庚寅二月戊戌朔二日己亥皇帝李治谨遣司稼正卿扶余隆以少牢之奠致祭于先师孔宣父之灵惟神玉钩陈贶灵开四肘之源金鼎流祯庆传三命之范神资越诞授山岳以腾英天纵攸高蕴河海而标壮折六艺宣创九流睿乃生知灵非外奬于是考三古裒一言刋典谟定风什庄敬之容毕备钟鼓之音载和父子爰亲君臣以穆荡乎焕乎乐正雅颂各得其所可不谓至圣矣乎朕以凉德嗣膺神器式崇祗配展义云亭感周礼之尚存悲素王之独往杼轴洙泗如挹清澜留连舞雩似闻金奏阊门曳练徒有生刍之疑汉曲疑舟非复祥萍之实慨然不已爰赠太师堂宇卑陋乃命修造褒圣子孙合门勿事庶能不遗百代助损益之可知永鉴千年同比肩而为友聿陈菲奠用旌无朽梅曙霞梁松春月牖德音畅而无斁形神忽其将乆傥弗殊于生前亦知荣于身后尚飨　尹起莘曰过曲阜祠孔子庶见尊师重道之意然赠以三公之官是臣之也至亳州尊老子为太上元皇帝其轻重不伦如此纲目于赠太师削不书为先圣讳也虽然吾先圣岂以是为轻重哉】
武后天授元年十月封孔子为隆道公
中宗景龙元年皇太子释奠于国学
睿宗太极元年制宣圣赞皇太子释奠开讲筵
【賛曰猗欤夫子实有圣德其道可尊其仪不忒删诗定礼百王取则吾岂匏东西南北　藻按賛吾夫子者至祖述宪章数语而尽嗣虽代有褒颂然而绘天难为工也宗有孔子诗顔子賛宋太祖真宗徽宗高宗理宗皆亲制赞今録其存者南梁元帝初在荆州起宣圣庙自画圣像为之赞而书之时称三絶帝王作赞始此】
宗开元七年诏皇太子诸王入国学行齿胄礼谒孔子
【太子奠孔子文具开元礼其奠羣贤文曰维某年嵗次月朔日子皇太子某敢昭告于先师顔子等七十二贤爰以仲春仲秋率遵故实敬修释奠于先圣孔宣父惟子等或服膺圣敎德冠四科或光阐儒风贻范千载谨以制币牲齐粢盛庶品式陈明荐从祀配神尚飨】
是年诏春秋释奠用牲牢其属县用酒脯
【至宪宗时刘禹锡谓凡学官春秋释奠于先师斯止辟雍頖宫非及天下今制咸以春秋上丁有事孔子庙其礼不应古甚非孔子意武德初诏国学立周公孔子庙四时祭贞观中诏修孔子庙于兖州后许敬宗奏天下州县置三献官宗与儒臣议罢释奠牲牢止荐酒脯时王孙林甫为相不学使王敬宗以明衣牲牢着为令遂无有非之者今举天下州县嵗费四十万适资三献官饰衣裳饱妻子于学无补也请下礼官议罢天下州县牲牢衣币借其资使増学校呜呼衣币之罢是已牲牢可罢哉今之献官饱妻子者不尽无然而子言之我爱其礼其甚焉者饰梵宇饭缁流有司汲汲若狂也而独与寒氊老儒校蝇馋之算此之谓不知务】
十三年封禅回幸孔子宅奠祭又遣使以太牢祀墓二十六年诏诸州贡举人就胄监谒先师官为开讲【按此贡士谒庙之始今释褐必于国学昉此宋大观中强渊建议贡士始入辟雍并以元日释菜】
二十七年八月甲申追諡孔子为文宣王二京国子监及州县始正南向位
【诏曰我王化在乎儒术挥此道廸启含灵自生民以来未有如孔子者也所谓自天攸纵将圣多能德配乾坤身揭日月故能立天下之大本成天下之大经美德敎善风俗君君臣臣父父子子民到于今受其赐不其伟欤于戯楚王莫封鲁公不用俾夫大圣才列陪臣栖迟旅人固可知矣年祀寖远光灵益彰虽代有褒称未为崇峻不副其实人其谓何夫子改称先圣可追諡为文宣王令三公持节册命其后嗣褒圣侯改封嗣文宣公昔周孔并祀之时周公南靣坐夫子西牖坐及贞观二年停祀周公之后孔子坐仍其旧制今位既有殊岂宜依旧宜补其坠典永作成式其两京国子监及天下诸州夫子南靣坐十哲等东西行列侍坐被王者服释奠乐用宫悬且门人三千见称十哲包夫众美实越等夷畅圣之风规发人伦之耳目并宜褒赠以宠贤明其顔子既云亚圣宜优其秩于是二京之祭牲用太牢乐舞六佾矣州县少牢无乐　姚燧曰杜预春秋传叙曰子路欲使门人为臣孔子以为欺天而云仲尼素王丘明素臣非通论也斯言为获圣人之心而后世王之尧舜二帝也宰我以夫子远贤于尧舜何王之不可居然后世天子之子有功之臣皆曰王以孔子之圣下比爵于其臣不知其可也　吴沉孔子封王辨曰后世之礼有甚似而实非者且以追諡夫子为王言之王君之号也夫子人臣也生非王爵死而諡之可乎夫子曰必也正名乎名不正则言不顺臣而王之于名正乎于言顺乎春秋之时列国有僭王者麟经黜之盖名者实之着也无其实有其名谓之淫名在天之灵其肯歆之哉嗟夫有德必有位理之常也有其德而无其位此则夫子之不幸也曽谓以无实之称而足以为圣人荣乎或曰夫子之道王者之道也谓仲尼素王其来乆矣奚至今封之而不可吁谓夫子有王者之道则可谓夫子有王者之号则不可昔夫子病子路使门人为臣夫子责之曰乆矣哉由之行诈也无臣而为有臣夫无臣不可以为有臣非王而可以称王乎圣人不敢欺天也人其可以欺圣人乎然则当若之何曰褒之以王之贵曷若事之以师之尊书曰天降下民作之君作之师古者治敎之职不分君即师也师即君也二帝三王尽君师之责者也夫子不得君而为师师也者君之所不得而臣者也故曰虽诏于天子无北靣所以尊师也被以王爵之贵为隆于称师者习俗之见也考之经圣门高弟之称其师有曰孔子有曰夫子其孙子思直字之曰仲尼盖夫子既无爵諡则称之者不曰仲尼必曰夫子观其门人弟子之不敢过号其师则知以无实之谥加于圣人必非圣人之意也　丘濬曰此孔子封王弟子封公侯之始夫自汉平帝追諡孔子为宣尼公后世因谓孔子为宣父为宣尼夫宣之为諡不过圣善周闻而已岂足以尽吾圣人之大德哉况北齐高洋李元忠南齐萧子良隋长孙贤先有此諡圣人万世道德之宗称天以诔之犹恐未称区区荒诞之称何足为圣人重轻哉】
二十八年诏以春秋二仲月上丁祭先圣先师
【按此祭用上丁之始】
代宗永泰二年修国学祠堂成行释奠礼
【宰相及参军官六军将军皆就观焉自肃宗以来初复二京宫悬不具至是乃奏宫悬于祠堂　藻按祭复官悬礼称隆盛乃缘鱼朝恩典监事而奏复之又杂敎坊二伎吾夫子讵歆此哉】
德宗贞元二年释奠诏宰臣以下毕集于国学
【贞元间每年春秋释奠祝版御署讫北靣而揖】
宋太祖建隆元年二月视国子监诏加饰祠宇及塑绘先圣先贤先儒之像亲制文宣王及兖公二赞十哲以下分命宰臣两制譔
【赞曰王泽下衰文武将坠尼父挺生河海标异祖述尧舜有德无位哲人其萎凤鸟不至　按艺祖建国首幸辟雍自后太宗真宗相继释奠遂为一代常典多不具载】
三年诏祀文宣王用一品礼庙门立防十六祭用永安之曲
真宗咸平三年幸曲阜谒文宣王庙追諡圣文宣王【帝服鞾袍诣庙酌献庙内外设黄旄仗孔氏家属陪列初有司定仪止肃揖帝特再拜又至孔林降舆乗马诣坟奠拜加諡圣文宣王先是诏有司检讨汉唐褒崇宣圣故事欲追諡为帝或言宣父周之陪臣周止称王不当加帝号乃按春秋演孔图曰孔子母感黒帝而生又庄子恬淡圣素王之道故加以圣又加冕服礼从上公九旒九章　大中祥符元年十一月制曰王者顺考古道懋建大猷崇四术以化民昭宣敎本总百王而致治丕变人文方启廸于素风思丕扬于鸿烈先圣文宣王道膺上圣体自生知以天纵之多能实人伦之先觉功侔乎简易景铄配乎贞明惟列辟以尊崇为亿载之师表肆朕以寡昧钦承命厯曷尝不遵守彛训保乂中区属以祗若元符告成乔岳观风广鲁之地饬驾数仭之墙躬诣逺祠懐遐躅仰明灵之如在肃奠献以惟寅是用稽简册之文昭聪睿之德聿举追崇之礼庶申严奉之心备物典章垂之不朽诞告多士昭示朕意宜追諡曰圣文宣王复遣官以太牢致祭于阙里祝文特进御名其文曰维大中祥符元年嵗次戊申十一月戊午朔四日辛酉皇帝赵恒谨遣推诚保德功臣光禄大夫行礼部尚书上柱国清河开国公食邑一千五百戸食实封八百戸张齐贤致祭于圣文宣王朕有事岱宗毕告成之盛礼懐阙里钦设敎之素风躬谒奠于严祠特褒崇于懿号仍令旧相载达精诚昭荐吉蠲用遵典礼以兖国公顔子等配尚飨】
大中祥符二年制宣圣赞追封从祀诸贤
【诏曰朕乃者封峦禅社昭列圣之鸿休崇德报功广百王之彛制泊言旋于阙里遂躬谒于鲁堂瞻河海之姿晬容穆若出泗水之上高风凛然举茂典之有加期斯文之益振由是推恩世胄并锡宠章祗事祠庭广増其奉邑复念性与天道德冠生民议兹圣之名冀广严师之礼兼朕亲为制赞以表崇儒至于四科钜贤并起五等七十达者俱増列侯仍命宷寮分纪遗烈式尽褒扬之旨庶资善诱之方宜令中书门下枢密院三司使两制丞郎待制阁馆直馆校理分撰赞以闻　御制宣圣赞若夫检玉岱丘回舆阙里懐于宣圣躬谒于严祠以为易俗化民既仰师于彜训崇儒尊道宜益峻于徽章増荐崇名聿陈明祀思形容于盛德爰刻镂于斯文赞曰立言不朽垂敎无疆昭然令德伟哉素王人伦之表帝道之纲厥功茂实其用允臧升中既毕盛典载扬洪名有赫懿范弥彰】
六月丙辰颁诸州释奠仪注祭器图
【先是景德四年同判太常礼院李维言按开寳通礼诸州释奠并刺史致斋三日从祀之官斋于公馆祭日刺史为初献上佐为亚献博士为终献今诸州长史不亲行祀非尊师重敎之道诏太常礼院检讨按五礼精义州县释奠刺史县令初献上佐县丞亚献州博士县主簿终献有故以次官摄之至是判国子监孙奭又言上丁释奠旧礼以祭酒司业博士充三献官新礼以三公行事近嵗止命献官两员临时通摄未副崇祀向学之意朢自今备差太尉太常光禄卿以充三献乃命崇文院刋释奠仪注及诏太常礼院定州县释奠器数先圣先师每坐酒尊一笾豆八簋二簠二爼三罍一洗一篚一尊皆加勺羃各置于坫巾共一烛二爵共四坫有从祀之处诸坐各笾二豆二簋一簠一爼一烛一爵一以其制颁行诸路州县释奠仪春秋二仲上丁释奠至圣文宣王前一月检举关所属排办　前释奠五日应行事官执事官散斋三日治事如故宿于正寝不吊丧问疾作乐判书刑杀文书决罚罪人及与秽恶致斋二日一日于防事其一日质明赴祠所宿斋唯释奠事得行其余悉禁献官各以州县长吏已斋而阙者通摄行事前释奠三日有司设行事执事官次于庙门外随地之宜前二日有司牵牲诣祠所前一日扫除庙之】
【内外设登歌之乐于殿上稍南北向释奠日丑前五刻执事者陈币篚各于神位之左祝版各于神位之右置于坫次设祭器掌馔者实之每位各左十笾为三行以左为上右十豆为三行以右为上爼二一在笾前一在豆前又爼六在豆右为三重以北为上簠二簋二在笾豆外二爼间簠在左簋在右设牺尊四象尊四为二重在殿上东南隅北向西上牺尊在前皆有坫加勺羃为勺尊又设太尊二山尊二在神位前着尊二牺尊二象尊二壶尊六在殿下皆北向西上加羃五齐三酒皆设而不酌又设诸从祀位祭器每位各左二笾右二豆爼一在笾豆间簠一在笾前簋一在豆前爵一在笾豆之前两庑各设象尊二有司设烛于神位前洗二于东阶之东罍在洗东加勺篚在洗西南肆实以巾执罍篚者位于其后设揖位于庙南门外初献在西东向亚终献及祝在东西向北上又设三献官席位于殿下东阶东南西向北上分献官位其后祝位二于庭中稍北学生位于庭中北向西上设初献饮福位于东序西向又设祝位于殿上前楹间西向开瘗坎于庙殿之北壬地方深取足容物南出陛设朢瘗位于瘗坎之南三献官在南北向西上祝在东西向　前释奠一日释奠官帅其属常服阅馔物视牲充腯诣厨视涤溉讫各还斋所脯后掌庙者扫除庙之内外　释奠日丑前五刻行事执事官各入就次掌馔者帅其属实馔具毕赞礼者引升自东阶防视陈设讫退就次各服其服学生先入就位三献官诣庙南门外揖位立定赞礼者赞揖次引祝入殿下席位西向立赞者对立于三献之前少定赞请行事凝安之乐作三成止赞唱者曰再拜初献以下皆再拜赞者引祝升殿就位赞者引初献诣盥洗位同安之乐作至位北向立执罍者酌水初献搢笏盥手帨手执笏升诣至圣文宣王神位前北向立乐止明安之乐作搢笏跪祝立于神位之左西向搢笏跪执事以币授祝祝奉币授初献祝执笏兴先诣兖国公神位前北向立初献受币奠讫执笏俛伏兴再拜次诣兖国公郕国公沂国公邹国公神位前东向奠币并如上仪乐止祝复位初献降阶乐作复位乐止少顷赞者引初献再诣盥洗位乐作至位北向立搢笏盥手帨手执笏次诣爵洗位北向立搢笏洗爵拭爵以授执事者执笏升殿诣至圣文宣王酌尊所南向立乐止成安之乐作执事者以爵授初献初献搢笏跪执爵执尊者举羃执事者酌牺尊之泛齐初献以爵授执事者兴执笏诣至圣文宣王神位前北向立搢笏跪执事者以爵授初献初献执爵三祭酒奠爵执笏俛伏兴乐止次引祝诣神位前东向搢笏跪读祝文读讫执笏兴先诣配位前南向立初献再拜成安之乐作次诣兖国公郕国公沂国公邹国公神位前东向酌献读祝并如初仪俱复位初献降阶乐作复位乐止赞者引亚献诣盥洗爵洗位升诣酌尊所立酌象尊之醴齐亚献以爵授执事者执笏诣神位前搢笏跪执爵三祭酒奠爵执笏俛伏兴再拜次诣兖国公郕国公沂国公邹国公神位前并如上仪降复位乐止赞者引终献诣洗升殿酌献并如亚献之仪降复位终献将升次引分献官诣洗盥手帨手分献殿内及两庑诸神位搢笏跪执爵三祭酒奠爵执笏俛伏兴再拜分献讫俱复位赞者引初献升阶诣东序西向立执事者以爵酌正配位福酒合置于一爵持爵诣初献之左北向立初献再拜搢笏跪受爵祭酒啐酒奠爵执馔者以爼进减正配位胙肉合置一爼又以豆取黍稷饭合置一豆先以饭授初献初献受讫以授执馔者又以爼授初献初献受爵饮卒爵执事者受虚爵复于坫初献执笏俛伏兴再拜降复位赞礼者曰执事者各复位赞唱者曰赐胙再拜在位者皆再拜赞礼者引初献以下就朢瘗位执事者取币祝版寘于瘗坎赞礼者曰可瘗寘土半坎初献以下诣南门外揖位立定赞礼者赞曰揖礼毕退有司监彻礼馔阎戸以降乃退　附朱子沧洲精舍释菜仪前期献官以下皆盛服掌仪设神座用席先圣南向配位西向从祀位东西向设祝版于先圣位之右设香炉香案香合于堂中设祭器于神座前每位各左一笾右一豆设牺尊一于堂上东南隅加以勺羃设烛四于堂中二于东西从祀位之前设洗二于东阶上设卓一于洗东卓上箱二设献官位于堂下北靣分奠各官又次之诸生又次之皆北向西上及期献官以下序立于东廊下掌仪帅执事者升堂实酒馔赞者一人引献官升堂防阅降就堂下位分奠官及诸生各就位赞者一人离位少前再拜讫进立于主人之右西向曰再拜在位者皆再拜掌仪祝司尊者皆升掌仪立于东序西向祝立于阼阶上西向司尊者立于尊南北向赞引献官诣盥洗之南北向立盥手帨手升焚香再拜降再诣盥帨如初诣爵洗南北向立洗爵以授赞升诣尊所西向立赞以爵授献官司尊举羃酌酒献官以爵授赞俱诣先圣前献官北向跪赞跪授爵献官执爵三祭奠爵于笾之间俛伏兴少立祝诣献官之左东向跪读祝讫兴复位献官再拜次诣盥洗爵如初洗诸配位爵讫赞者以盘兼捧升酌诣配位如初仪但不读祝献官复位当献官诣配位酌献时赞者二人各引分奠官分行东西从祀礼盥洗以下并如配位之仪分奠讫复位在位者皆再拜　欧阳修谷城夫子庙记曰释奠释菜祭之略者也古者士之见师以菜为挚故始入学者必释菜以礼其先师其学官四时之祭乃皆释奠释奠有乐无尸而释菜无乐则其又略也故其礼亡焉而今释奠幸存然亦无乐又不徧举于四时独春秋行事而已又曰祭之礼以迎尸酌鬯为盛释奠荐馔直奠而已故曰祭之略者其事有乐舞授器之礼今又废则于其略者又不备马然古之所谓吉凶乡射賔燕之礼民得而见焉者今皆废失而州县幸有社稷释奠风雨雷师之祭民犹得以识先王之礼器焉其牲酒器币之数升降俯仰之节吏又多不能习至其临事举多不中而色不庄使民无所瞻仰见者怠焉因以为古礼不足复用可胜叹哉丘濬曰修之记作于宋盛时而谓释菜礼亡又谓释奠幸存而亦无乐今制国子监每月朔先期太常送兎蔬等物至日行礼其春秋上丁二祭则先期皇帝传制遣官行礼文武官朝服侍班牲用太牢礼行三献乐备登歌舞用八佾其礼可谓备矣说者谓释奠释菜二者之重轻繋乎乐之有无今世之乐袭胜国用宋人魏汉津所制大晟之故耳非古乐也】
是年赐文宣王庙桓圭一就庙立学豫养孔氏子孙【按此立学敎圣裔之始魏黄初诏庙外广为屋宇以居学者尚非専为圣裔而设至是因四十四代孙知仙源县朂之请始立学以训孔氏子孙而学官未设至哲宗元祐元年设敎授四年设学录各一员元世祖中统三年以杨庸为敎授兼训孔顔孟之后延祐间遂改孔氏学为三氏学国朝洪武二年改称三氏子孙敎授司宣德以后以圣裔充学録三氏孙许应山东乡试每三嵗贡有文行者一人】
五年十二月壬辰改諡圣为至圣文宣王
【以圣犯圣祖讳也丘濬曰加諡用纬书异端之说改諡因黥卒所言妖妄之神而避其讳要皆非礼之礼】
仁宗天圣元年视国子监奠谒先圣退阅七十二贤赞观东序及礼器
【天圣庆厯再幸有司言旧仪肃揖特再拜】
景祐元年诏释奠用登歌
【登歌六首　其迎神凝安之曲大哉至圣文教之宗纪纲王化丕变民风常祀有秩备物有容神其格思是仰是崇　其初献升降同安之曲右文兴化宪古师今明祀有典吉日惟丁丰牺在爼雅奏来庭周旋陟降福祉是膺　其奠币明安之曲一王垂法千古作程有仪可仰无德而名斋以涤志币以达诚礼容合度黍稷非馨　其酌献成安之曲自天生圣垂范百王恪恭明祀陟降上庠酌彼醇旨荐此令芳三献成礼率由旧章　其饮福绥安之曲牺象在前豆笾在列以享以荐既芬既洁礼成乐备人和神悦祭则受福率遵无越　其送神凝安之曲肃肃庠序祀事惟明大哉宣父将圣多能歆馨肹蠁回驭凌竞祭容斯毕百福是膺　哲宗朝増兖国公配位酌献成安之曲无疆之祀配侑可宗事举以类与享其从嘉栗旨酒登荐惟恭降此遐福令仪肃雍　陈曰礼记文王世子几释奠必有合也月令仲春上丁命乐正习舞释菜盖学校礼乐之所自出小有释菜而以食为主大有释奠而以饮为主其习舞与声而大合六代之乐一也北齐以太牢释奠孔子设轩架之乐六佾之舞唐开元中释奠用宫架之乐宋朝上丁设奠设登歌之乐不用轩架而用判架不设于堂下而施于堂上于其庭又不设舞焉有歌而无舞非古人习舞合乐之意矣】
哲宗元祐六年幸国子监释奠
【一献再拜】
徽宗崇寜四年诏辟雍文宣王殿名大成幸国子监谒拜行酌献礼乃加文宣王冕十二旒服九章画图颁天下州县学依图改正
【先是国子监丞赵子栎言唐封孔子为文宣王其庙像内出王者衮冕衣之今乃循五代故制服上公之服七十二子皆周人而衣冠率用汉制非是诏孔子仍旧七十二子易以周之冕服又诏辟雍文宣王殿以大成为名帝幸国子监谒文宣王殿皆再拜行酌献礼遣官分奠兖国公而下司业蒋静言先圣与门人通被冕服无别配享从祀之人当从所封之爵服周之服公之衮冕九章侯伯之鷩冕七章衮公服也达于上郑氏谓公衮无升龙误矣攷周官司服所掌则公之冕与王同弁师所掌则公之冕与王异今既考正配享从祀之服亦宜考正先圣之冕服于是増文宣王冕为十有二旒时议礼局又言太学献官太祝奉礼皆以法服至于邑则用常服朢命有司降祭服于州县凡献官祝礼各服其服诏颁衣服制度使州县自造】
大观元年令贡士始入辟雍并以元日释菜于先圣【从强渊之请也唐德宗时太常奏以十一月贡举人谒先师若上丁释奠与亲飨太庙大祀同日即用仲丁其贡举人谒先师请别择日盖贡举人谒庙自唐有之至是殆乆废云其始自何时不可考】
三年更撰释奠乐章
【凡六首　其迎神凝安之曲仰之弥高钻之弥坚于昭斯文被于万年峩峩胶庠神其来止思报无穷敢忘于始　其升降同安之曲生民以来道莫与京温良恭俭惟神惟明我洁尊罍陈兹芹藻言升言旋式崇斯敎　其奠币明安之曲于论鼔钟于兹西雍粢盛肥硕有显其容其容洋洋咸瞻像设币以达诚歆我明洁　其酌献成安之曲道德渊源斯文之宗功名糠粃素王之风硕兮斯牲芬兮斯酒绥我无疆与天为乆　其配位酌献成安之曲俨然冠缨崇然庙庭百王承祀防辰惟丁于牲于醑其从予享与圣为徒其德不爽　其送神凝安之曲肃庄绅緌吉蠲牲牺于皇明祀荐登惟时神之来兮肹蠁之随神之去兮休嘉之贻次年大晟府拟撰释奠十四首　其迎神凝安黄钟为宫　大哉宣圣道德尊崇维持王化斯民是宗典祀有常精纯并隆神其来格于昭盛容大吕为角　生而知之有敎无私成均之祀威仪孔时维兹初丁洁我盛粢永适其道万世之师　太蔟为徴　巍巍堂堂其道如天清明之象应物而然时惟上丁备物荐诚维新礼典乐谐中声　应钟为羽　圣王生知阐廼儒防诗书文敎万世昭垂良日惟丁霛诚丕爽揭此精防神其来享　初献盥洗同安姑洗宫　右文兴化宪古师今明祀有典吉日惟丁丰牺在爼雅奏在庭周旋陟降福祉是膺　升降同安南吕宫　诞兴斯文经天纬地功加于民实千万世笙镛和鸣粢盛丰备肃肃降登钦兹秩祀　奠币明安　自生民来谁底其盛惟王神明度越前圣粢币具成礼容斯称黍稷非馨惟神之听　奉爼丰安姑洗宫　道同乎天人伦之至有飨无穷其兴万世既洁斯牲粢明醑旨不懈以忱神之来暨　文宣王位酌献成安南吕宫　大哉圣王实天生德作乐以崇时祀无斁清酤惟馨嘉牲孔硕荐羞神明庶防昭格　兖国公位酌献成安　庶防屡空渊源深矣亚圣宣猷百世宜祀吉蠲斯辰昭陈尊簋旨酒欣欣神其来止　邹国公位酌献成安　道之由兴于皇宣圣惟公之传人知趋正与享在堂情文实称万年承休假哉天命　亚终献俱用文安姑洗宫　百王宗师生民物轨瞻之洋洋神其寜止酌彼金罍惟清且旨登献惟三于嘻成礼　彻豆娱安南吕宫　牺象在前豆笾在列以飨以荐既芬既洁礼成乐备人和神悦祭则受福率遵无越　送神凝安黄钟宫有严学宫四方来宗恪恭祀事威仪雍雍歆兹惟馨颷驭旋复明禋斯毕咸膺百福咸淳加配位酌献二章俱成安　郕国公位心传忠恕一以贯之爰述大学万世训彛恵我光明尊闻行知继圣迪后是享是宜　沂国公位公传自曾孟传自公有嫡绪承允得其宗提纲开蕴乃作中庸侑于元圣亿载是崇　藻按宋之登歌景祐六章七奏大观三年五奏四年増为十三奏终宋之世遵焉乐繁则怠节促则茍礼之斁也国朝摘取六章止于六奏迎神用首章更名咸和奠帛初献更名寜和亚献更名安和俱用太簇为羽终献更名景和彻馔更名咸和俱用仲吕为宫送神亦名咸和太簇为羽皆仲吕调也】
政和元年诏先圣庙用防二十四文宣王执镇圭并用王者之制
三年颁辟雍大成殿名于诸路州学又御书大学殿额颁阙里
六年五月赐堂上正声大乐一部及礼器于阙里【按此乃魏汉津之乐借口于声律身度而以帝指定尺造律焉者也宋自景祐以来讲求钟律初时遵用王朴旧乐李照讥其音高乃以太常布帛尺定律而其声失之太浊歌工不能成声山堂肆考云朴之乐比古乐高三律其黄钟应古之夹钟玉海则云照之乐比古乐下二律其黄钟应古无射之倍声和岘胡瑗更之比朴第下一律又以古之太簇为其黄钟然则其失维均总之于雅乐无当焉至于蔡元定之律与王朴算异而律同而汉津之乐又大抵即李照之乐但耻与之同于是乃驾说于时君之指姑以献謟而慑众呜呼曽是而夸诩于孔氏之庭乎哉】
宣和四年制宣圣赞
【赞曰厥初生民自天有造百王之师立人之道有彛有伦垂世立敎爰集大成千古允蹈乃严斯所乃瞻斯宫瞻彼德容云孰不崇】
高宗绍兴十年七月甲子复释奠文宣王为大祀加笾豆十二礼如社稷
十四年三月己巳视太学谒先圣制像赞及七十二子赞刻石
【诏曰宣王复古采芑着咏于新田世祖纬文建武肇兴于太学将欵谒于先圣仍备举于旧章乃幸大学止驾于大成门外登降步趋执爵灌献礼毕御敦化堂颁诏阅徽宗大晟乐颁降肄习仍内降玉圭赞曰大哉宣王斯文在兹帝王之式古今之师志则春秋道由忠恕贤于尧舜日月其喻惟时载雍戢此武功肃昭盛仪海防聿崇】
孝宗淳熈四年二月乙卯视太学御崇化堂
【诏曰昔我艺祖开基之月首幸国学越三月又幸既宏先师之宅复审象而为赞本原治道厥有深旨太上中兴开设学校乗舆临幸儒术益光肆朕纂图储精稽古爰以仲春谒欵将圣躬释奠之礼阐中庸之义洙泗遗风俨然在目朕甚嘉之夫孝于事亲忠于事君学之本也业精于勤行成于思学之序也子大夫其念哉当为君子之儒毋慕人爵之得】
理宗淳祐元年视太学以绍定所制伏羲尧舜禹汤文武周孔顔曾思孟道统十三赞就赐国子监宣示诸生
【赞曰圣哉尼父秉德在躬厯聘列国道大莫容六艺既作文敎聿崇古今日月万代所宗】
金主完顔雍大定十四年加宣圣像十二旒十二章兖国公邹国公像九章九旒迁邹国公像于宣圣之右与兖国公相对
元世祖忽必烈中统二年六月申严庙祀禁防扰【诏圣庙国家嵗时致祭诸儒月朔释奠宜令洒扫修洁今后禁约诸官员使臣理问词讼及饮宴营造使臣安下违者罪之　此稍存其意至元中亦有中外崇奉孔子之诏】
成宗鐡木耳大德十年命江浙行省制宣圣庙乐秋八月用于庙祀
【其歌乐仍宋之旧又令翰林新撰乐章然因循未用今录元史礼乐志迎神奏文明之曲天纵之圣集厥大成立言垂敎万世凖程庙庭孔硕尊俎既盈神之格思景福来并及盥洗奏昭明之曲神既宁止有孚颙若罍洗在庭载盥载濯匪惟洁修亦新厥德对越在兹敬恭惟则　升殿奏景眀之曲降同大哉圣功薄海内外礼隆秩宗光垂昭代陟降在庭摄齐委佩莫不肃雍洋洋如在　奠币奏德明之曲圭衮尊崇佩绅列侑笾豆有楚乐具和奏式陈量币骏奔左右天睠斯文繄神之佑　文宣王酌献奏诚明之曲惟圣监格享于克诚有乐在县有硕斯牲奏醴以告嘉荐惟馨绥以多福永底隆平　兖国公酌献奏诚明之曲潜心好学不违如愚用舍行蔵乃与圣俱千载景行企厥歩趋庙食作配祀典弗渝　郕沂酌献俱阙　邹国公酌献奏诚明之曲洙泗之传学穷性命力拒杨墨以承三圣遭时之季孰识其正高风仰止莫不肃敬　亚终献俱奏灵明之曲庙成奕奕祭祀孔时三爵具举是献是宜于昭圣训示我民彜纪德报功酌于两仪　送神奏庆明之曲礼成乐备灵驭其旋济济多士不懈益防文教兹首儒风是宣佑我皇祚阙】
武宗海山至大元年七月加孔子号大成至圣文宣王【诏曰盖闻先孔子而圣者非孔子无以明后孔子而圣者非孔子无以法所以祖述尧舜宪章文武仪范百王师表万世朕纂承丕绪敬仰休风循沿古之良规举追封之盛典加号大成至圣文宣王遣使阙里祀以太牢于戏父子之亲君臣之义永惟圣教之尊天地之大日月之明奚罄名言之玅尚资神化祚我皇元乃遣使致祭牲加太牢其文曰惟至大元年七月丁巳朔越十一日丁卯皇帝奇渥温海山谨遣集贤学士嘉议大夫王德渊谨以银币牲牢庶差之奠敢昭告于大成至圣文宣王惟王秉德生知垂教不朽圣之时者天何言哉由百世之后莫能违自生民以来未之有特加封号大展祭仪仍命臣僚往祀林庙以兖国公邹国公配尚享】
三年冬十月置曲阜宣圣庙登歌乐
【阙】
夫胶序至尊大昕而秩节元嗣执鬯于辟雍生民以来祀典之盛未有焉然而意多缘饰礼或謟防像祀王封多盭古制所以折厘正不无待于明时者也
圣朝厘正疏
天生素王木铎万禩师道通乎天子祼献逹乎庶人惟师也故祀也不师而王而公于义何居将足以荣夫子乎哉圣人建极正名定制义莫精乎昭代矣然而席向灌献制参古今堂庑配食尚贻讨论鸿儒喆辅议既盈庭而卒乃衷之乎独断则礼时为大乎所谓非天子不议礼也
太祖高皇帝吴元年秋七月乙亥阅释奠乐舞是日上御防门召学士朱升率乐舞生入见设雅乐阅之上亲击石磬命升辨五音升以宫为徴上诘责之起居注熊鼎对曰八音之中石最难和故书曰于予击石拊石百兽率舞上曰石音固难和然乐以人声为主人声和即八音和矣登歌一阕上复叹曰古者作乐以和民心格神感人而与天地同其和近世儒者鲜知音律欲乐和难矣鼎曰乐音不在外求实在君心君心和则天地之气亦和乐无不和矣上深然之先是命选道童充乐舞生至是始集释奠乐舞用道童自此始
【按乐舞用羽流制出权设尔时经营草昧即讲释奠雅乐谕儒臣以审音圣祖之识夐矣熊鼎归重君心转圜采纳盖圣人之也然而和德莫盛于唐虞后夔之典亟焉乐官乐音职司自在岂可以迂谈取防给哉】
洪武元年二月诏以太牢亲祀孔子于国子学
八月丁丑遣官释奠于先师孔子
【初礼官奏周制凡始立学者释奠于先圣先师凡学春夏释奠于先师秋冬亦如之汉儒以先圣为周公若孔子先师为诗书之官若礼有高堂生乐有制氏诗有毛公书有伏生可以为师者盖四时之学将习其道故释奠各以其师而不及先圣惟春秋合乐则天子视学有司总祭先圣先师是则汉时释奠亦略可知矣魏正始中使太常释奠于辟雍晋释奠皆于国学东晋成穆孝武皆亲释奠隋置国子监每嵗四仲月唐初释奠儒官为祭主直书博士姓名敢昭告于先圣许敬宗奏请令国子祭酒为初献辞称皇帝谨遣仍令司业为亚献博士为终献县则令为初献丞为亚献主簿及尉通为终献永为礼制武德页观中皆以二月亲幸国子监释奠开耀景龙中皆皇太子释奠于太学开元中诏春秋释奠以三公摄事着之常式若遇大祀则用仲丁州县用上丁宋元因古礼而损益之今宜定制以仲春仲秋二上丁日降香遣官祀于国学以丞相为初献翰林学士亚献国子祭酒终献从之】
二年十月辛巳谕中书省臣令天下县皆立学每学皆有孔庙礼延师儒敎授生徒
三年五月立祀典之碑于国学先师庙墀东诏曰自有元失驭羣雄鼎沸土宇分裂声敎不同朕奋起布衣以安民为念训将练兵平定华夷大统以正永惟为治之道必本于礼考诸祀典知五岳五镇四海四渎之封起自唐世崇名美号歴代有加在朕思之则有不然夫岳镇海渎皆高山广水自天地开辟以至于今英灵之气萃而为神必皆受命于上帝幽微莫测岂国家封号之所可加渎礼不经莫此为甚至如忠臣烈士虽可加以封号亦惟当时为宜夫礼所以明人神正名分不可以僭差今命依古定制凡岳镇海渎并去其前代所封名号止以山水本名称其神县城隍神号一体改正厯代忠臣烈士亦依当时初封以为实号后世溢美之称皆与革去其孔子善明先王之要道为天下师以济后世非有功于一方一时者可比所有封爵宜仍其旧庶防神人之际名正言顺于理为当用称朕以礼祀神之意于戏明则有礼乐幽则有鬼神其理既同其分当改正故兹诏示
四年秋更定孔庙释奠祭器礼物正位犊一羊一豕一笾豆各十豋一铏一簠簋各二酒尊三爵三初孔子之祀像设高座而器物陈于座下其来已乆至是各置高案其笾豆簠簋豋铏悉用瓷器乐六奏择监生及文职大臣子弟在学校者充乐舞生预敎习之【时宋濓以议礼谪知安逺县濓上孔子庙堂议曰世之言礼者咸取法孔子然则为庙以祀之其可不稽于古之礼乎不以古之礼祀孔子是亵祀也亵祀不敬不敬则无福奈何今人之与古异也古者将祭主人朝服即位于阼阶东西靣祝告利成主人立于阼阶上靣尸出入主人降立于阼阶东西面此皆主人之正位也卒巹祝盥于洗升自西阶主人盥升自阼阶祝先入南面主人从戸内西靣祝酌奠主人西靣再拜稽首皆为几筵之在西也尸升筵主人西靣立于戸内拜妥尸尸醋主人主人西靣奠爵拜皆为尸之在西也汉晋春秋所载章帝元和二年幸鲁祀孔子帝升庙西靣再拜开元礼亦谓先圣东向先师南靣三献官皆西向是犹未失古之意也今袭开元二十七年之制迁神于南靣而行礼者北靣则非神道尚右之义矣古者造木主以栖神天子诸侯之庙皆有主卿大夫士虽无之大夫束帛以依神士结茅为菆无有像设之事开元礼亦谓设先圣神座于堂上西楹间设先师神座于先圣神座东北席皆以莞则尚扫地而祭也今因开元八年之制土而肖像焉则失神而明之之义矣古者灌用鬯臭郁合鬯臭阴达于渊泉既灌然后迎牲致阴气也萧合黍稷臭阳达于墙屋故既奠然后焫萧合羶芗盖求神于阴阳也今用薰芗代之庸非简乎古朝觐防同与凡郊庙祭飨之事皆设庭燎司烜共之火师监之其数则天子百公五十余三十以为不若是则不严且敬也今以秉炬当之庸非渎乎古之有道有德者使敎焉死则为乐祖祭于瞽宗此之谓先师若汉礼有高堂生乐有制氏诗有毛公书有伏生之类也又凡始立学者必释奠于先圣先师释奠必有合有国故则否谓国无先圣先师则所以奠者当与邻国合若唐虞有夔伯夷周有周公鲁有孔子则皆自奠之不合也当是时学者各自祭其先师非其师弗学也非其学弗祭也学校既废天下莫知所师孔子集羣圣之大成顔回曽参孔伋孟轲实传孔子之道尊之以为先圣先师而通祀于天下固宜其余当各及其邦之先贤虽七十二子之祀亦当罢去而于国学设之庶几弗悖礼意开元礼国学祀先圣孔子以顔子七十贤配诸州但以先师顔子配今也杂置而妄列甚至荀况之言性恶扬雄之事王莽王弼之宗老庄贾逵之忽细行杜预之建短丧马融之党附势家亦厠其中吾不知其为何说也古者立学専以明人伦子虽齐圣不先父食乆矣故禹不先鲧汤不先契文武不先不窋宋祖帝乙郑祖厉王犹上祖也今一切置而不讲顔回曽参孔伋子也配享堂上顔路曾防孔鲤父也列祀庑间张载则二程之表叔也乃坐其下淳祐初张居程上后因国子监集议再定张遂居程下颠倒彜伦莫此为甚吾又不知其为何说也古者士之见师以菜为防故始入学者必释菜以礼其先师其学官四时之祭乃皆释奠今専用春秋亦非释奠冇乐无尸而释菜无乐是二者之重轻系乎乐之有无也今则用魏汉津所制大晟之乐乃先儒所谓乱世之音者其可乎哉古者释奠释菜名义虽存其仪注皆不可知唐开元礼彷佛仪礼馈食篇节文为详所谓三献各于献后饮即尸醋主人主妇及賔之义也今惮其繁惟初献者得行之其可乎哉呜呼学校者礼之所自出犹河渎之宗海也犹山岳之祖昆仑也今乃舛谬若是则其他可知矣礼固非士庶人之所敢议有人心者孰能黙黙以自安乎虽然此姑言其略尔若夫庙制之非宜冕服之无章器用则杂乎雅俗升降则昧乎左右如此类甚多虽更仆不可尽也或者则曰子之言信辨矣建安熊氏欲以伏羲为道统之宗神农黄帝尧舜禹汤文武各以次而列焉臯陶伊尹太公望周公暨稷契夷益傅说箕子皆可与享于先王天子公卿所宜师式也当以此秩祀天子之学若孔子实兼祖述宪章之任其为通祀则自天子下达矣茍如其事则道统益尊三皇不汨于医师太公不辱于武夫也不识可乎昔周有天下立四代之学其所谓先圣者虞庠则以舜夏学则以禹殷学则以汤东胶则以文王复各取当时左右四圣成其德业者为之先师以配享焉此固天子立学之法也奚为而不可也】
是年令进士释褐行释菜礼于国学孔庙
五年作文庙成遣官以太牢祭遂视学释奠
六年八月庚午学士承旨詹同侍讲学士乐韶凤协律郎冷谦等上所定释奠乐章舞六佾迎神曰咸和奠帛初献曰宁和亚献曰安和终献曰景和彻馔亦曰咸和望瘗送神皆同礼部尚书牛谅复定礼仪自遣官传制至行事皆典仪唱礼自迎神至彻馔皆用同等乐章从之　丁丑遣御史大夫陈宁释奠于先师孔子时诚意伯刘基参政冯冕等不陪祭而受胙上闻之曰基等学圣人之道而弗陪祀使弗学者何以劝既不与祭而享其胙于礼可乎其武人不知礼道者皆不足责命停基冕俸各一月宁坐不举亦停俸半月自是不与祭者不颁胙
七年正月定上丁遇朔日日食者改仲丁致祭
【时二月丁酉日食礼臣引礼记曾子问所载当祭日食牲至未杀则止唐六典释奠有故改用仲丁元延祐六年二月丁亥朔日食改用十一日丁巳释奠今拟二月十一日仲丁遣官行礼其正月三十日降香仍旧从之】
十一年七月命今后各处祭祀都用帛不用纸
十五年正月作先师孔子庙去塑像用木主四月诏天下通祀孔子赐学粮增师生廪膳上谕礼部尚书刘仲质曰孔子明帝王之道以教后世使君君臣臣父父子子纲常以正彜伦攸叙其功参乎天地今天下县庙学并建而报祀之礼止行京师岂非缺典卿与儒臣其定释奠礼仪颁之天下学校令以每嵗春秋仲月通祀孔子
【初释奠之礼仪止曲阜林庙刑部尚书钱唐疏言孔子百王宗师先儒谓仲尼以万世为土祀孔子如天下祝圣夀报本之礼不可废也吏部尚书程徐亦上疏其略曰旷古以来帝王之治天下教养而已民无社稷三皇则无以生非孔子之道则无以立斯二者在国家在万世不可一日防废者也故冇国者祀之徧天下无非为维持人心世道之计而□人以崇本始报功施之典耳三代而上若尧舜文武周公皆圣人也然而发挥三纲五常之道载之于经以之仪范百王师表万世使世愈降而人愈不坠者孔子之力也孔子以道设教其心未尝一日忘天下天下祀之非祀其人祀其教也祀其道也天下不可一日无孔子之道则教不可一日废天下不可一日无孔子之教则祀不可一日废使天下之人必读其书由其教行其道而不得通祀焉非所以崇本始报功施也从之】
五月乙丑幸国子监谒先师行释菜礼自经始国学车驾数临视焉至是成上谓礼部尚书刘仲质曰国学新成朕将释菜令诸儒议礼议者曰孔子虽圣人臣也礼宜一奠而再拜朕以为孔子明道德以教后世岂可以职位论哉昔周太祖如孔子祠将拜左右曰孔子陪臣不宜拜周太祖曰百世帝王之师敢不拜乎遂再拜朕深嘉其明断不惑于左右之言今朕有天下敬礼百神于先师之礼宜加尊于是仲质上议服皮弁服执圭诣先师再拜献爵后又再拜退易服诣彜伦堂祭酒司业博士助教进讲赐坐侍臣以次东西列坐讲毕宣谕师生明日表谢上从之视学释菜礼成御讲筵毕谕诸臣曰中正之道无逾于儒上古圣人不以儒名而德行实儒后世儒之名立虽有儒名或无其实孔子生于周末身儒道行儒行立儒教率天下后世之人皆欲其中正惜乎鲁国君臣无能用之者当时独一公父文伯之母知其贤责其子之不能从则一国君臣可愧矣卿等为师表正当以孔子之道为教使诸生咸趋乎正则朝廷得人矣复取尚书大禹臯陶谟洪范亲为讲说反复开谕羣臣闻者莫不悚恱赐宴竟日而还
十六年正月令祭酒朔望行释菜礼郡县长以下诣学行香
【丘濬曰朔望行香之礼古未有也北齐每月朔祭酒博士诸生展拜阶下郡县朔朝是时未爇今所谓香也然朔日行礼始此其后遂以朔望行香朱熹曰谒宣圣焚香不是古礼捻香不当叩头只直上捻香耳却出笏叩首而降拜由是言之则在宋已有矣其行礼当以朱氏言为则】
十七年六月辛巳命礼部制大成乐器甲午谕礼部臣曰近命制大成乐器将以颁天下学校俾诸生习之以祀孔子朕思古人之乐所以防民欲后世之乐所以纵民欲其故何也古乐之诗章平而正后世之歌词淫以夸古之律吕协天地自然之气后之律吕出人为智巧之私天时与地气不审人声与乐音不比故虽以古之诗章用古之器数亦乖戾而不合陵犯而不伦矣手击之而不得于心口歌之而非出于志人与乐判然为二而用以动天地感鬼神岂不难哉然其流已久救之甚难卿等宜求诸此俾乐成而颁之诸生得以肄习庶防可以复古人之意
【呜呼古今乐之不相及也圣谕谆谆焉教化本源实在于此今学校祀典乐器不具青衿子冇白首而未覩雅乐为何物者二百余年崩壊滋甚未审学校以何为教古者仲春合舞季春合乐仲秋合声于此时天子亲往祀焉奈何提调有司不以屑意哉】
二十六年颁大成乐器于天下府学令州县学如府式始定舞用六佾乐用登歌
成祖文皇帝永乐四年三月辛卯朔视太学先是勅礼部曰朕惟孔子百世之师帝王为生民之主孔子立生民之道三纲五常之礼治天下之大经大法皆孔氏明之以教后世朕皇考太祖高皇帝膺君师亿兆之任正中夏文明之统复衣冠礼乐之旧渡江之初首建学校亲祀孔子御筵讲书守帝王之心法继圣贤之道学集其大成以臻至治朕承鸿业惟成宪是遵今当躬诣太学释奠先师以称崇儒重道之意其合行礼仪礼部详议以闻尚书郑赐言宋制谒孔子服鞾袍再拜上曰见先师礼不可简必服皮弁行四拜礼于是悉如洪武仪注礼毕御彜伦堂谕诸臣曰六经圣人之道弥纶天地昭揭日月垂宪万世率由彜训与卿等皆勉之命光禄寺赐百官茶翊日表谢赐师生宴及衣钞立视学之碑于国学先师庙墀西御制文曰朕惟帝王之兴必首举学校之政以崇道德教化正人心成天下之才致天下之治唐虞三代之盛率由于兹后世之君其学政或修或否是以治不古若也我皇考圣神文武钦明启运峻德成功统天大孝高皇帝龙飞淮甸渡江首建学校亲祀孔子日引儒臣讲论经义求古圣人之道身体力行既统有万方即诏府州县皆立学天下士子云集京师复作新庙学于鸡鸣山之阳亲制教条颁布中外又命天下增广生员复其家府州县皆命春秋有事孔子赐以乐舞德教广被海外诸国及蛮夷酋长幷遣子入学教化之隆视古为盛朕缵承大统仰遵成宪乃永乐四年三月朔日诣庙庭谒先师孔子前期三日雨将事之夕雨澄霁星纬昭明暨旦天宇穆清旭日鲜丽舎菜于庙退即彜伦堂文武羣臣咸侍左右师儒在席诸生序列堂下命祭酒胡俨等以次讲经成礼而还夫学以明道也道之体广大光明配乎天地日月而其实不离乎日用彜伦之间孔子明之上以承尧舜禹汤文武之传下以为后世植纲常开太平于无穷而世之极其尊崇其礼者非于孔子有所增益特以着明其道之至大天下不可一日而无也惟我皇考继统帝王尊师孔子举天下皆约之使由于斯道是以治化之盛隆洽周徧薄海内外罔不向风慕义朕景仰洪谟夙夜祗敬思维继承之道不敢怠荒爰因视学谨叙述皇考所以致隆治化之本勒石于庙俾我子孙臣庶尚克钦承于千万年
八年正文庙圣贤绘塑衣冠令合古制
英宗睿皇帝正统三年禁天下祀孔子于释老宫令祭丁品物非其土产者鹿以羊代榛枣以所产果品代
九年春新建北京太学成三月临视行释奠礼
【先是太学犹因元陋吏部主事李贤上言国家建都北京以来所废弛者莫甚于大学所创新者莫多于佛寺举措如此可谓舛矣若重修太学虽极壮丽不过一佛寺之费宜谕及时修举以致养贤及民之效从之】
景皇帝景泰六年二月乙卯诏两庑从祀先贤增豕四枣栗各五十斤黍稷各一斗形盐五十斤
【用太常卿许术言也】
宪宗纯皇帝成化元年视学行释奠礼
【蔡复赏曰按朱熹曰弟子见师其贽束修若礼扵先师则释菜其礼比释奠为最简不酌鬯不列馔不作乐不授器我太宗躬谒先师行释菜礼至宪宗则行释奠何若是其不同乎伏覩太祖因礼部定奏天子亲祀与遣官致祭之仪尝谕之曰凡祭享之礼载牲致帛交于神明费出已帑神必歆之如庶人陌纸瓣香皆可格神不以菲薄而弗享者何也所得之物皆已力所致耳由是言之则释奠释菜惟在于致力之何如而不在于物之详与略也我祖宗之承祀也尊醪俎馔皆供之于耕籍而颁之于太常其交于神明者信得其道矣书曰黍稷非馨明德惟馨其斯之谓与】
十三年闰二月丁丑释奠初用八佾笾豆各十二遣官祭告其文曰惟王生知之质天纵之圣道德配于二仪教法昭于万世懐功烈宜极褒扬顾冕服之章数虽隆而祀享之仪物弗称爰考仪章参合舆论增乐舞为八佾加笾豆为十二盖用祭天享地之礼乐庶副尊师重道之本意也特遣儒臣用申祭告王其鉴知谨告
【先是祭酒周洪谟奏请加孔子封号改大成至圣为神圣广运若谓孔子陪臣不当称帝则宋儒罗从彦尝曰唐既封先圣为王袭其旧号可也加之帝号而褒崇之亦可也所封乃当时天王之王既正南靣之位宜服冕十二旒衣十二章十笾十豆各增为十二增六佾之舞为八佾又言古者鸣球琴瑟堂上之乐笙镛柷敔堂下之乐而干羽舞于两阶今舞羽居上而乐器居下非古制也宜改正下礼官议尚书邹干言正统十二年御史李奎奏请加封孔子英宗皇帝制曰孔子万世帝王所尊已有大成至圣之号祖宗已来既仍其旧不必损益今神圣广运乃伯益赞尧之辞不若大成至圣本于孟子中庸犹可拟议也洪武中新剏南京太学止用神主不设塑像故当时祭酒宋讷奉勅撰文有像不土绘祀以神主百年旧习乃革之语今北监所有塑像乃仍元旧不忍撤毁故有冕旒原非圣朝之制而笾豆乐舞之数祖宗斟酌已有定式矧易諡号加器数举不足为孔子重轻所贵乎孔子之道者在身体力行乃尊崇之实耳加封笾豆乐舞俱当仍旧洪谟复请上曰尊崇孔子朝廷盛典笾豆佾舞如洪谟言增之自是羽舞始居下云】
孝宗敬皇帝治元年三月视学释奠先师用太牢加币改分献为分奠
【从吏部尚书王恕之请也】
世宗肃皇帝嘉靖九年十二月诏厘正祀典御制正孔子祀典说曰朕惟孔子之道王者之道也德王者之德也功王者之功也事王者之事也特其位也非王者之位焉昨辅臣少保张璁再疏请正其号称服章等事已命礼官集翰林诸臣议正外惟号与服章二事所闗者重亦闗于朕者不得不为言之朕惟我圣祖高皇帝应天作辟以继羲农尧舜而君天下传至我皇兄皇兄升遐以朕为我皇考至亲之子命入奉大统继承宗祀以主郊庙百神尔岂敢于义理不当为者而率为之兹所议祀典亦未为轻而号称章服实又重焉孔子当周家哀时知其不能行王者之道耳乃切切以王道望于鲁卫二国二国之君竟不能明孔子之道孔子既逝后世至唐宗乃荐諡曰文宣加以王号至元又益其諡为大成夫孔子之于当时诸侯有僭王者皆笔削而心诛之故曰孔子作春秋而乱臣贼子惧孔子生如是其死乃不体圣人之心漫加其号虽曰尊崇其实目为乱贼之徒是何心哉又我圣祖当首定天下之时命天下崇祀孔子于学不许祀于释老宫又除去塑像止令设主乐舞用六佾笾豆以十可谓尊崇孔子极其至矣无以加矣特存其号岂无望于后人哉亦或当时草创未暇欤至我皇祖文皇帝始建北京国学因元人之旧塑像犹存盖不忍毁之也又至我皇祖考用礼官之议增乐舞用八佾笾豆用十二牲用熟而上拟乎事天之礼也略无忌焉夫孔子设或在今肯安享之昔不观鲁僭王之礼宁肯自僭祀天之礼乎果能体圣人之心决当正之也至于称王贼害圣人之甚王者已有是德宜居是位尧舜是也无其德而居是位者昏乱之君如桀纣幽厉是也若至于后世之为君而居王者之位者其德于孔子或二三肖之十百肖之未有能与之齐也至我太祖高皇帝虽道用孔子之道而圣仁神智武功文德宜与尧舜并矣恐有非孔子所可拟也由是观之王者之名不宜伪称王者之德不容伪为伪称者近于僭乱伪为者其实有未尽之也至于章服之加因其位耳孔子昔曰名不正则言不顺言不顺则事不成何其不幸身遭之哉夫既以王者之名而横加于孔子故使顔回曾参孔伋以子而并配于堂上顔路曾晳孔鲤以父从列于下安有子坐堂上而父食于下乎此所谓名不正者焉皆由纲领一紊而百目因之以隳传至有宋而程頥以亲接道统之传遂主英宗不父濮王之礼诚所谓是可忍也孰不可忍也之明验哉今也不正滋来世之非道将见子不父其父臣不君其君内离外叛可胜言哉除待该部集议施行兹朕不得不辨亦不得不为辅臣辨璁也为名分也为义理也非谀君也非灭师也若朕所正者亦如是所以防闲于万世之下也设或有谓朕以位而凌先师实非知原心者是为说又御制正孔子祀典申记于是礼官上议通行天下学校去塑像为木主题曰至圣先师孔子神位改大成殿为先师庙殿门为庙门四配称复圣顔子宗圣曾子述圣子思子亚圣孟子神位十哲以下及门弟子皆称先贤某子神位左丘明以下称先儒某子神位罢公侯伯诸封爵进后苍王通欧阳修胡瑗陆九渊黜诸不当祀者公伯寮等罢林放等七人祠于乡别祠叔梁纥其木主称啓圣公孔氏神位以顔无繇曾防孔鲤孟孙氏配俱称先贤以程珦朱松蔡元定从祀称先儒而先师之祭国学十笾十豆郡县学八笾八豆乐舞俱止用六佾旧乐章宣圣改曰孔圣圣王改曰圣师维王改曰维师大抵皆阁臣张璁议也得旨俱准议行仍改神位作之位云
【宋洪迈曰自唐以来相传于孔门高弟顔渊至子夏为十哲坐祀于庙堂上其后升顔子配享则进曾子于堂居子夏之次以补其阙然顔子之父路曾子之父防乃在庑下从祀之列子处父上神灵有知何以自安所谓子虽齐圣不先父食正谓是也　姚燧曰江之左进曾子子思并顔孟别跻子张于曾子之旧由孟子而视子思师也由子思而视曾子又师也子思孔子孙也弟子于师孙于祖坐而语道者有之非可并南面燧知四子已避让于冥冥中不能一日自安其身于一堂之上又祀无繇防鲤于庑其失在于崇子而抑父夫为是学宫将以明人伦于天下而倒施错置于数筵之地如是奚以为训　熊禾曰宜别设一堂以齐国公叔梁纥居中南面顔路曾晳孔鲤孟孙氏侑食东西向春秋二祀当先圣酌献之时以齿德之尊者为分献官行礼于齐国之前其配位亦如之如此则亦可以示有尊而教民孝矣　治中侍讲学士程敏政奏曰自唐宋以来以顔子曾子子思孟子配享坐堂上而顔子父无繇曾子父防子思父鲤皆坐庑下臣考之礼子虽齐圣不先父食而三代之学皆所以明人伦也夫孔子之所以为教与诸弟子之所以为学者不过明此而已今乃使子坐于上父坐于下岂礼也哉若以为此乃论传道之功则自古及今未有外人伦而言道者恐诸贤冥冥之中必有不安于心乞于各处庙学别立一祠中祀啓圣王以杞国公顔无繇莱芜侯曾防泗水侯孔鲤邾国公孟孙氏配享臣又观圣学失传千五百年程朱出而后孟氏之统始续则程朱之先亦不可缺况程子之父大中大夫封永年伯程珦首识濂溪周子于属掾之中荐以自代而又使二子从逰朱子之父韦斋先生追諡靖献公朱松临没之时以朱子托其友籍溪胡氏而得程氏之学珦以不附王安石新法退居于洛松以不附秦桧和议奉祠于闽其歴官行已俱有称述乞将程珦朱松从祀啓圣使学者知道学之有开必先明伦之义不为虚文矣是时祭酒谢铎亦持别祀啓圣之议以部议不合而止至是大学士张璁条议及之乃举行　桂萼曰尝读宋史有蔡元定者史曰朱熹疏释四书及易诗传通鉴纲目皆与元定参订啓防一书则元定之藁又曰朱子论易推本图书往往与元定往复而有发焉考其所着有律吕新书皇极指要洪范解大衍详说等书性理全书指要新书固已备录至于范数虽止入其子沈所着沈之所受则何自哉真德秀谓范数西山独得之沈之受于元定可知矣元定勤斯道而死与古以死勤事者同所宜从祀张璁是其说亦祀啓圣祠】
十年以厘正服皮弁谒庙用特牲奠帛行释奠礼迎神送神各再拜三乐三奏文舞六佾配享从祀及啓圣祠分奠用酒脯亦遣官致祭于南监及阙里其文曰维嘉靖十年嵗次辛卯月日皇帝致祭于先师孔子曰自昔混沌之初天命羲农轩圣创世开物以至尧舜禹汤文武周公及先师列圣相继奉天行道立教诲人肆我圣祖再造区宇化行天下我圣祖崇礼于先师者御制有文典册具在予惟寡昧之人近仰遵祖宪去防慢之偶像如祖制崇礼之圣谟号称核实爼豆究本以遵祖典兼体先师至意予实不聪赖先师黙鉴及良辅洪儒所赞之也爰择令辰奉安先师神位以及配从之位于此惟先师鉴知永依陟降大运神化教我君民俾予性理早开而无负皇天付托之眷命暨士庶学业咸正而无违先师传道之至情子实有望焉先师鉴之以复圣顔子宗圣曾子述圣子思子亚圣孟子配尚飨遂各镌于石增构二碑亭如洪武永乐之制云
【丘濬曰塑像之设中国无之至佛教入中国始有也三代以前祀神皆以主无有所谓像设也彼异教用之无足怪者不知祀吾圣人者何时而始为像云观李元瓘言顔子立侍则像在唐前已有矣呜呼姚燧有言北史敢有造泥人铜人者门诛则泥人固非中土为主以祀圣人法也后世莫觉其非亦化其道而为之郡异县殊不一其状长短丰瘠老少美恶惟其工之巧拙是随就使尽善亦岂其生盛德之容甚非神而明之无声无臭之道也　张璁笾豆乐舞议曰夏寅曰笾豆增为十二六佾增为八佾惟太学可行此皇上所自祭也若十三布政司各府行之则祭礼僭矣盖天子之礼所以用于太庙郊天古之诸侯惟杞宋王者之后得用先代礼乐他虽周公有大功鲁用天子礼乐孔子亦不欲观以其僭也况于今各府可用天子礼乐乎臣窃惟夏寅之论所以矫当时之失其曰天子之礼所以用于太庙郊天诚然矣然惟孔子敬天之心八佾十二笾豆之礼肯安然享之而同于天乎鲁用天子之礼乐孔子诚不欲观之矣然推孔子尊君之心八佾十二笾豆又肯安然享之而同于天子乎璁既请正孔子祀典又撰或问以进其文曰或问孔子祀典自有唐以来称号定矣子必愿皇上正之者何也臣答曰为尊孔子也为人道大伦也圣人人伦之至也孔子以德则师也以位则臣也大伦正而后孔子之道尊故曰尊孔子也然非愚一人之见也今昔诸儒之公论也世之人徒知以封王尊孔子而实不知所以尊也或曰孔子封号圣祖诏仍元旧也臣答曰圣祖初未尝为孔子作諡号也仍元旧耳按洪武三年诏曰夫礼所以明神人正名分不可以僭差歴代忠臣烈士依当时初封以为实号后世溢美之称皆与革去其孔子善明先王之要道为天下师以济后世非有功于一方一时之可比所以封爵宜仍其旧夫封号祀神渎礼极矣名之不正甚矣圣祖一切革去独存孔子祀典者实以孔子明先王之道为天下师也曰为天下师圣祖实尊之以师也非以王号也祖训凡传制遣官代祀厯代帝王孔子庙于帝王则直曰帝王于孔子则直曰孔子故凡祭祀遣命俱称先师孔子实未尝有以王号称之者也夫孔子称文宣王太公称武成王实始于开元之制也洪武二十年礼部奏请如前代故事立武学仍祀太公建武成王庙圣祖曰太公周之臣封诸侯若以王祀之则与周天子并矣加之以非号必不享也太公之祀止冝从祀帝王庙遂命去其号罢其旧庙观此则孔子专庙祀之实圣祖尊之以师之故其不王孔子之意亦自可见矣不然孔子道德虽非太公可拟然以周天子视之则皆臣子也加以非号太公既必不享也孔子又岂肯享哉或曰尊崇之礼其来尚矣凡为人君者皆追崇其祖父孔子师也独不可追崇乎臣答曰此国朝陈守仁之论也其言曰孔子道德教化之盛贤尧舜而配天地自生民以至于今一人而已后世人君皆师之则皆其弟子也称为先师固当矣若追崇之典必当臻乎极而后已焉周公制礼追王其父祖前未有也师生之义与父子之恩同子可以追王其父则生亦可以追王其师况孔子义万世一人后王实被罔极之思者乎噫斯言也悖也甚矣夫子而追崇其父周公之制也弟子而追王其师古有是制乎信斯言也成汤之于伊尹学焉者也亦追崇伊尹可乎哉或曰孔子有天德王道者也追崇为王奚为不可臣答曰孟轲氏曰匹夫而有天下者德必若舜禹而又有天子荐之者故仲尼不有天下夫昔者尧荐舜于天矣舜荐禹于天矣故舜禹之有天下天与之也孔子之德虽无愧于舜禹而无天子荐之者故不有天下自夫唐宗加孔子以王号也末世因之若将使孔子有天下者也以为尊孔子也噫欺天甚矣或曰然则周惇頥以为万世无穷王祀夫子其言不足证矣臣答曰周惇頥曰春秋正王道明大法也孔子为后世王者而修也乱臣贼子诛死者于前所以惧生者于后也宜乎万世无穷王祀夫子报德报功之无尽焉夫王祀孔子自唐宋未之有改也惇頥之意特主言孔子功德之隆宜万世报之无尽焉耳夫岂既以孔子正王道明大法也而复以王祀为宜乎读者不以辞害意可也或曰孔子王号自唐宋至今未之有改也虽三尺童子皆知所尊也臣答曰三尺童子皆知所尊者尊孔子以师也非以王也有人于此列尧舜禹汤文武之像而祀之其罹刑禁也必矣孔子虽三尺童子皆得以祀之尊之以师故也或曰塑像之设果非礼乎臣答曰非礼也诸儒已论之详矣又按国朝宋濂曰不以古之礼祀孔子是防祀也防祀不敬不敬则无福开元之制土而肖像焉则失神而眀之之义矣或曰孔子塑像固非礼也然仍元之旧一旦毁之忍乎臣答曰以土梗为孔子也为礼也诚一旦不忍毁也以土梗非孔子也非礼也则不可不亟毁之矣毁之所以尊孔子也以全礼也夫奚疑哉或曰塑像毁矣无假于章服矣然则笾豆乐舞之数其仍旧可乎一旦杀之忍乎臣答曰以笾豆乐舞之加为尊孔子也为礼也诚一旦不忍杀之矣以笾豆乐舞之加非尊孔子也非礼也则不可不亟杀之矣杀之所以尊孔子也以全礼也夫奚疑哉或曰祭用生者之禄天子以天子之礼乐祀其先师矣奚不可臣答曰祭用生者之禄人子推之以祀其父则古礼也弟子推之以事其师则古礼未之有闻也杞宋用天子礼乐以祀其先为二代王者后也若鲁以周公之功用天子礼乐则非礼矣孔子谓季氏八佾舞于庭是可忍也孰不可忍也又谓俎豆之事则尝闻之矣然则八佾十二笾豆天子之礼乐也孔子肯安然享之乎或曰庙仍以殿名可乎臣答曰孔子学宫之祭本古弟子释奠先师之礼也谓庙可也非殿也或曰孔子祀典之正将行之天下也然则阙里如之何臣答曰孔子之后其者宜莫如子思也昔鲁哀公诔孔子曰尼父子思作中庸则直称曰仲尼固未尝援之为孔子重也曾子将死起而易篑责曾元曾申曰君子之爱人也以德细人之爱人也以姑息是不安用大夫之礼也孔子岂肯安然享天子之乐乎又子思曰今天下车同轨书同文行同伦言天下一统也奚疑于阙里乎哉或曰圣明在上凡诸祀典诚不可不正也无乃太速乎臣答曰天地定位日月隂阳各正其所礼仪有成典矣夫孔子与天地合其德日月合其明实亦祀典之大者不可不急正者也非速也宜也　按天顺中林鹗知苏州府时苏学庙像多剥落或请修饰鹗曰塑像非古我大祖于大学易以木主百年俗乃革彼未壊者犹当毁之况遇其壊乎可易以木主或以毁圣贤像为疑鹗曰此上泥耳岂圣贤耶孔子生于佛教未入中国之前乌识所谓泥像哉况古人席地而坐政不如此也于是并从祀诸贤皆易木主云盖当时南京苏州已遵圣祖之制而天下郡邑尚多拘泥未改至是始尽厘正甚矣俗见之难破哉噫古教之不易复也事尚有甚于木主者】
二十一年八月初十日丁祭是日恭遇万夀圣节又孝慈高皇后忌辰礼官议先拜牌次行香次祭孔子从之
頖宫礼乐疏卷一

[book_title]卷二
钦定四库全书
頖宫礼乐疏卷二
眀　李之藻　撰
从祀沿革疏
古者功臣与祭大烝未闻弟子而从祀于师者其从祀何也圣人之徒亲炙私淑不必同然躬任斯道羽翼绍眀夫皆有功后学列诸祀典亦崇德报功之义也元和过鲁兼祀羣贤正始临雍配専顔子自唐以降率跻经师至于礼备义严则于今为盛焉与从祀者子思孟子暨及门七十四子而外春秋迄汉共十人隋唐各一人宋十八人元一人皇明四人共一百九人而顔路曾晢伯鱼别祀啓圣嗣
汉章帝元和二年二月幸鲁祀孔子及七十二弟子【按此及光和鸿都门画像皆称七十二弟子考王肃本家语所载弟子前目七十二后目七十五其中间所列姓名自顔回至顔柤计七十六彼此互异史记载孔子之言曰受业身通者七十有七人北齐顔之推称仲尼门徒升堂入室者七十有二顔氏居八唐顔真卿自叙家谱亦称孔门达者七十二人顔氏有八今肃本顔氏止七人而史记有顔何字冉索隠证之曰家语字称然则家语原有顔何肃本漏耳所云七十七人者是也家语无公伯僚秦冉鄡单史记无琴牢陈亢悬亶或谓悬亶即鄡单盖字画之误云文翁石室图七十二人比家语少公西舆悬亶原桃公肩公夏守勾井彊邽选顔何八人多蘧瑗秦冉林放三人苏子由古史兼収论语家语史记凡七十九人唐赠典礼乐志及防要所载俱七十七人姓名与史记同独杜氏通典所载除十哲外自计七十三人系增入蘧瑗林放陈亢申枨琴牢琴张六人也夫蘧瑗林放公伯僚未必弟子而琴张即是琴牢申党即是申枨自应去此五人今祀典又黜顔何秦冉二人共得七十七人汉人苐谓七十二弟子不知何据】
魏主芳正始二年使太常释奠孔子于辟雍以顔渊配【按此顔子配享之始歴晋宋齐梁陈隋无改】
北魏主宏太和十九年如鲁城祠孔子改封二十八叶灵珍为崇圣侯拜孔氏四人顔氏二人官
【按此顔子录后之始国朝景泰三年录顔孟嫡孙世五经博士六年录朱熹裔孙梴七年录周敦頥裔孙冕治六年录衢州孔氏孙彦绳俱五经博士正德元年设子思书院博士以衍圣公嫡次子孙为之嘉靖改元又录婺源朱氏孙墅十八年录曾氏孙质粹于是四配俱世博士而朱氏乃有两博士云】
北齐制每月朔祭酒率诸生拜孔揖顔郡学亦每月朝唐太宗贞观二十一年二月壬申以左丘明卜子夏公羊高谷梁赤伏胜高堂生戴圣毛苌孔安国刘向郑众贾逵杜子春马融卢植郑康成【】服子慎【防】何休王肃王辅嗣【弼】杜元凯【预】范甯二十二人代用其书垂于国胄自今有事于太学与顔子俱配并为先师【按此诸儒配享之始　丘濬曰诸儒从祀孔子皆其有功于圣人之经者也卜子夏毛苌有功于诗左丘明谷梁赤公羊高有功于春秋伏胜孔安国有功于尚书高堂生戴圣有功于礼王辅嗣有功于易刘向郑众杜子春马融卢植郑康成服子慎王肃贾逵则通有功于诸经者何休杜元凯范甯则又有功于三者然子夏在十哲之列而此又列之者是时七十二子虽列像庙堂未得享祀惟子夏以有功于诗得在从祀之列】
高宗永徽中制改先圣孔子为先师降顔回左丘明从祀
显庆二年诏仍以孔子为先圣左丘明等二十一人与顔回俱配享于太学
总章元年赠顔回太子少师曽参太子少保并配享孔庙
【此弟子追赠及曾子配享之始至开元八年李元瓘复请从享仅得坐次十哲当时举废之故载籍无征二十七年孔子正南向位独配顔渊一人十哲赠侯而曾子苐赠以伯礼从贬杀然则顔曾并配在唐无定典也至宋咸淳复与思孟同为四配而迄今遂为永制矣】
睿宗太极元年二月加赠顔回太子太师曾参太子太保
宗开元八年诏十哲为坐像悉从祀曾参坐十哲之次图七十弟子及二十二贤于庙壁
【司业李元瓘言孔子庙顔渊配其像立祀凖礼授坐不立授立不跪请据礼文合从坐侍又四科弟子闵子骞等虽列像庙堂不叅享祀谨按祠令何休等二十二贤犹霑从祀岂有升堂入室弟子独不霑配享之余望请春秋释奠列享于二十二贤之上又七十子之像文翁之壁尚不阙如岂有国庠遂无图绘请命有司图形于壁兼为之赞又曾参孝道可崇独受经于夫子并塑从享乃诏顔子等十哲为坐像悉从祀曽参坐次之图绘七十子及二十二贤上以顔子亚圣亲为赞书刻于石仍令当朝文士分为诸赞题其壁焉　按此十哲曽子坐像及亲制御赞之始马端临曰圣作之者也师述之者也述夫子之道以亲炙言之则莫如十哲七十二贤以传授言之则莫如子思孟子必是而后可以言先师可以继先圣今舍是不录而皆取于释经之诸儒姑以二十二子言之左丘公谷犹曰受经于圣人至于高堂生以下则谓之经师可矣非人师也如毛郑之释经于名物同为该洽而义理间有差舛至王辅嗣之宗防老庄贾景伯之附防防纬则其所学已非圣人之学矣又况戴圣马融之贪鄙固当见摈于洙泗今乃俱在侑食之列而高第弟子除顔囘之外反不得与李元瓘虽恳恳言之而仅能升十哲曾子侪于二十二子之列而七十二贤俱不霑享祀盖拘于康成之注而以专门训诂为尽得圣人之传也】
二十七年八月赠顔回兖国公配享又赠闵损费侯冉耕郓侯冉雍薛侯冉求徐侯仲由卫侯宰予齐侯端木赐黎侯言偃吴侯卜啇魏侯曾参郕伯颛孙师陈伯澹防灭眀江伯宓不齐单伯原宪原伯公冶长莒伯南宫适郯伯公晢哀郳伯曽防宿伯顔无繇杞伯商瞿蒙伯高柴共伯漆雕开滕伯公伯寮任伯司马耕向伯樊须樊伯有若卞伯公西赤邵伯巫马施鄫伯梁鳣梁伯顔辛萧伯冉孺郜伯曹防丰伯伯防鄹伯公孙龙黄伯冉季东平伯秦祖少梁伯漆雕哆武城伯顔高琅琊伯漆雕徒父须句伯穰驷赤北微伯商泽睢阳伯石作蜀郈邑伯任不齐任城伯公夏首亢父伯公良孺东牟伯后处营丘伯秦冉彭衙伯奚容葴下邳伯公肩定新田伯顔祖临沂伯鄡单铜鞮伯句井彊淇阳伯罕父黒乘丘伯秦商上洛伯申党召陵伯公祖句兹期思伯荣旂雩娄伯县成钜野伯左人郢临淄伯燕伋渔阳伯郑国荣阳伯秦非汧阳伯施常乘氏伯顔哙朱虚伯歩叔乘淳于伯顔之仆东武伯原亢借莱芜伯乐欬昌平伯防絜莒父伯顔何开阳伯叔仲防瑕丘伯狄异临济伯邽巽平陆伯孔忠汶阳伯公西舆如重丘伯公西葴祝阿伯【按此从祀者封爵之始一公九侯六十七伯爵依唐书次序一本有蘧瑗卫伯林放清河伯陈亢頴伯申枨鲁伯琴牢南陵伯多五人】
后唐明宗长兴二年以顔子配坐闵损等十哲从祀堂上
【又准太常礼院言勑四壁图畵英贤各陈脯醢以祭】
宋太祖建隆元年亲制兖国公赞余先贤先儒侍臣分赞
真宗大中祥符二年五月乙卯诏进封孔子弟子顔囬以下闵损琅琊公冉耕东平公冉雍下邳公宰予临淄公端木赐黎阳公冉求彭城公仲由河内公言偃丹阳公卜商河东公曾参瑕丘侯颛孙师宛丘侯澹防灭明金乡侯宓不齐单父侯原宪任城侯公冶长高宻侯南宫适龚丘侯公晢哀北海侯曾防莱芜侯顔无繇曲阜侯商瞿须昌侯高柴共城侯漆雕开平舆侯公伯寮夀张侯司马耕楚丘侯樊须益都侯公西赤钜野侯有若平隂侯巫马施东阿侯陈亢南顿侯梁鳣千乘侯顔辛阳谷侯冉孺临沂侯冉季诸城侯伯防沭阳侯公孙龙枝江侯秦冉新息侯秦祖鄄城侯漆雕哆濮阳侯顔高雷泽侯漆雕徒父高侯穰驷赤上邽侯林放长山侯商泽邹平侯石作蜀成纪侯任不齐当阳侯申枨文登侯曹防上蔡侯奚容葴济阳侯申党淄川侯公祖句兹即墨侯荣旂厌次侯县成城武侯左人郢南华侯燕伋汧源侯郑国朐山侯秦非华亭侯施之常临濮侯顔哙济隂侯歩叔乘博昌侯句井彊滏阳侯公西舆临朐侯顔之仆寃句侯蘧瑗内黄侯叔仲防博平侯顔何堂邑侯狄黒林虑侯公良孺牟平侯邽巽高唐侯孔忠郓城侯申枨文登侯公西葴徐城侯琴牢顿丘侯仍命宰执两制舘阁撰赞
【初帝阅崇文院捡定七十二弟子案史记唐防要几七十七人今曲阜庙惟七十二人帝曰何故不同王旦曰国学七十二弟子经太祖定议曲阜准国学画像】
七月戊寅封左丘明瑕丘伯公羊高临淄伯谷梁赤龚丘伯伏胜乘氏伯高堂生莱芜伯戴圣楚丘伯毛苌乐夀伯孔安国曲阜伯刘向彭城伯郑众中牟伯卢植良乡伯杜子春缑氏伯马融扶风伯郑高宻伯服防荥阳伯贾逵岐阳伯王弼偃师伯何休任城伯范甯新野伯赠兰陵亭侯王肃司空当阳侯杜预司徒命羣臣为赞
仁宗眀道元年八月诏国子监修七十二贤堂左丘明以下二十二人并以本品衣冠图之
神宗熈宁七年令诸州释奠通祀十哲
【京兆府教授蒋夔请以顔渊为衮国公毋穪先师而祭不读祝仪物一切降杀而进闵子骞九人亦在祀典礼官以孔子顔子穪号歴代各有据依难輙更改仪物祝献亦难降杀所请九人已在祀典熈宁祀仪十哲皆为从祀惟州县释奠未载请自今二京及诸州春秋释奠并凖熈宁祀仪诏封孟轲邹国公】
元丰元年五月壬戌封孟轲邹国公塑像同顔回配享又封荀况兰陵伯扬雄成都伯韩愈昌黎伯并从祀【先是熈宁中判国子监常秩等请立孟轲杨雄像于庙廷仍赐爵号又请追尊孔子以帝号下两制礼官详定以为非是而止至是晋州教授陆长愈请春秋释奠孟子宜与顔子并配议者以谓凡配享从祀皆孔子同时之人今以孟轲并配非是礼官言唐贞观以汉伏胜高堂生晋杜预范甯之徒与顔子俱配享至今从祀岂在同时孟子于孔门当在顔子之列至于荀况杨雄韩愈皆发明先圣之道有益学者乆末配食诚阙典也请自今春秋释奠以孟子配食荀况杨雄韩愈并加封爵以世次先后从祀于左丘明二十一贤之间自国子监及天下学庙皆塑邹国公像冠服同兖国公仍绘荀况等像于从祀荀况左丘明下杨雄刘向下韩愈范甯下冠服各从封爵诏如礼部议　按此孟子配享之始当宋盛时讲明圣道者甚盛孔道辅况圣裔也然而兖州五贤之绘孟轲之次即列荀况杨雄次以王通韩愈夫以道辅且尔而元丰诸臣抑又奚责乎荀杨今黜顾法言之杨雄又非剧泰美新之杨雄也胡正甫辨证甚晰当黜者似独荀耳】
八年二月命学士院撰邹国公及荀杨韩子赞
徽宗崇宁元年二月追封孔鲤泗水侯伋沂水侯大观二年诏绘子思像从祀
【从通仕侯孟请绘像从祀于左丘明二十四贤之间】
四年九月追封公夏首钜平侯后处胶东侯公肩定梁父侯顔祖富阳侯鄡单聊城侯罕父黒祈乡侯秦啇冯翊侯原抗乐平侯乐欬建成侯防絜胙城侯【议礼局言史记弟子曰受业身通六艺者七十有七人自顔回至公孙龙三十五人显有年名及受业见于书四十二人姓名仅存家语曰七十二弟子皆升堂入室者按唐防要七十七人而开元礼止七十二人又复去取不一本朝议臣断以七十二子之说取琴张等五人而去公夏首等十人今以家语史记参定公夏首后处公肩定顔祖鄡单罕父黒秦商原抗乐欬防絜唐防要开元礼亦互见之皆有伯爵载于祀典请追赠侯爵使预祭享从之】
政和元年诏改从祀封爵之犯先师讳者于是改封曽参武城侯颛孙师頴川侯南宫縚汶阳侯司马耕睢阳侯琴张阳平侯左丘明中都伯谷梁赤睢陵伯戴胜考城伯
三年以王安石配享封舒王子雱从祀封临川伯【新仪成以孟春元日释菜仲春仲秋上丁日释奠以顔孟安石配享俱东坐西向殿上闵损冉耕冉雍宰予端木赐并西向冉求仲由言偃卜商曽参并东向东庑颛孙师以下至杨雄四十九人并西向西庑林放以下至王雱四十八人并东向】
五年春诏乐正子克配享孟庙公孙丑至子叔十七人从祀各加封爵
【封乐正子克利国侯公孙丑夀光伯万章槫兴伯告子不害东阿伯孟仲子新泰伯陈臻蓬莱伯充虞昌乐伯屋庐连奉符伯徐辟僊源伯陈代沂水伯彭更雷泽伯公都子平隂伯咸丘蒙须城伯高子泗水伯桃应胶水伯盆成括莱阳伯季孙丰城伯子叔承阳伯】
靖康元年罢王安石配享犹从祀
【右谏议大夫杨时言安石学术之谬请追夺王爵明诏中外毁去配享之像使邪说诐行不为学者之惑诏落配享犹从祀又以尚书墨卿言礼馔依元丰祀仪陈设其五礼新仪勿复遵用】
孝宗淳熈四年去王雱画像
【从赵粹中言也】
理宗淳祐元年正月幸太学诏赠周惇頥汝南伯张载郿伯程颢河南伯頥伊阳伯与徽国公朱熹并从祀孔子庙庭黜王安石
【按此周程张朱从祀之始先是绍兴中胡安国请追爵二程张邵从祀不报庆元中李道请取朱熹论语孟子集注大学中庸章句或问颁之太学仍请以周惇頥及二程张邵从祀嘉定末李心亦乞以司马光周惇頥邵雍张载程颢程頥朱熹七人从祀皆未施行至是诏曰孔子之道自孟子后不得其至我朝周惇頥张载程颢程頥真见力践深探圣域千载絶学始有指归中兴以来又得朱熹精思明辨表里浑融使大学中庸语孟之书本末洞彻孔子之道益以大明于世其令学官列诸从祀以示崇奬寻以王安石谓天命不足畏祖宗不足法人言不足惜为万世罪人不宜从祀其黜之】
景定二年赠张栻华阳伯吕祖谦开封伯俱从祀【皇太子既谒孔子庙还奏曰干淳间文公朱熹与宣公张栻成公吕祖谦志同道合切思讲磨如义利之辨如近思录之书择精语详开牖后学诚有功于圣门今熹已秩从祀而栻祖谦尚未奉明诏臣窃望焉故有是诏】
度宗咸淳三年以顔回曾参孔伋孟轲并配享进封参郕国公伋沂国公定十哲位改封闵损费公冉耕郓公冉雍薛公宰予齐公端木赐黎公冉求徐公仲由卫公言偃吴公卜商魏公跻颛孙思进陈公祀泗水侯鲤位于郓城侯忠之次赠邵雍新安伯与温国公司马光俱从祀
【御笔邵雍天挺人豪英雄盖世司马光有德有言有功有烈朱熹赞之与周程张俱雍述经世书先天奥防而内圣外王之学实闗吾道光着通鉴贻后世治法而真履实践为时儒宗兹岂前代诸儒或以章句文词得祠于学者比朕将临辟雍因思朱熹所赞已祠其四而尚遗雍光非阙欤其令学官列诸从祀以示崇奬又御笔惟孔子独称顔回好学固非三千之徒所同也而其学不传独曽子传子思子思传孟子忠恕两语深契一贯之防中庸一篇丕阐前圣之蕴而孔子之道益着向非顔曾思孟相继演绎著书垂训中更管商杨墨佛老防何其不遂泯哉今顔孟侑食曾思不预尚为阙典其令礼官学官议可升曾思侑食并议可升十哲者以闻又诏泗水侯以先圣为之父以子思为之子而闻诗礼周南召南之学其在鲁论著明如此郓城侯忠其昆也亦在祀列伯鱼可列于郓城侯之次　按此顔曽思孟配享之始先是端平中礼部尚书李请以子思升祀堂上列在十哲之间至是乃定为四配居正位之东面西向其十哲少次殿上东西对列俱北上　丘濬曰古者祭祀几筵在西神皆东向汉帝幸鲁祠帝升庙西面再拜唐开元礼亦谓先圣东向先师南向三献官皆西向犹有古意自尊孔子为王之后始改从南面而配位则西向献官序立东庑前而行礼执事者升降必由东阶以神道尚右西乃迎送神之所避右不敢当尊故也宋人以顔孟配享俱列在神像之东其后因王安石配享乃以坐对顔子西坐东向其后革去安石从祀増入曾子子思俱坐于东此姚燧所以有江左进曾子子思并顔孟之说然谓之并南面则不知何据也熊禾谓顔曾思孟所在学校皆东坐西向十哲两庑从祀皆左右列则是宋末元初其制已如此矣今则四子者配享皆左右列不知始于何时意者宋金分治宋人之制如熊禾所云金人之制则以顔孟与孔子并列其后平宋又加以曾思因而不改欤燧之所见盖北方庙像欤　郑晓曰近世多议从祀诸儒而不及十哲十哲直取陈蔡一时遇难之贤非孔门定论自开元及今无敢议者夫冇若之言四见于论语大类圣人公西赤志于礼乐有为邦之才其为言语政事不优于宰冉乎我求言行不必防诸史论语中多有之视二子优劣何如宜进祀二子于殿上改求我庑中　潘府曰温公宋之儒者孝友忠信恭俭正直其学无所不通一时师儒頼之领袖其居政府尤有旋干转坤之功惜乎所见略偏不能无可议者如非孟子而好杨雄则扶持圣教之功有歉矣黜蜀汉而帝曹魏则羽翼圣经之功有愧矣俾之从祀孔庙予恐其进无顔以见孟子退则诸葛亮文天祥之徒皆以无功着不得同享焉其心亦将有不安者矣　张朝瑞曰按郑称周公孔子俱为先圣故唐初尝并祀之至显庆中以周公作礼乐当同王者之祀乃以周公配武王而孔子独为先圣夫周公象周易制礼作乐非无学术廼祀在彼不在此盖各有所重也光功在社稷无愧周公以之配享哲宗庙庭可也况学尚可议何必从祀于孔子之庙哉王新建似亦当援此例　藻按司马公学术事功尚在欧阳之上而于继往开来固未敢以轻许故存潘张二氏之论阳明阐良知一匡俗学虽流趋超悟或近禅然卓尔儒宗又在司马之上比例未允况周公自是先圣既已尊崇孔子自当别祀与后儒侑享之义自有不同】
元仁宗皇庆二年以许衡从祀
【宋濂曰衡嗜学如饥渴夜思昼诵身体而力践之言动必揆诸义而后从栁城姚枢得伊洛程氏及新安朱氏书益大有得寻居苏门与枢及窦黙相讲习凡经传子史礼乐名物星厯兵刑食货水利之类无所不讲而慨然以道为己任尝语人曰纲常不可一日而亡于天下苟在上者无以任之则在下之任也又善教人其言煦煦虽与童子语如恐伤之故所至无贵贱贤不肖皆乐从之随其才昏明大小皆有所得可以为世用所去皆哭泣不忍舍服念其教如金科玉律终身不敢忘或未尝及门其绪余而折节力行而名世者往往有之聴其言虽武人俗士异端之徒无不感悟者丞相安童一见衡语同列曰若辈自谓不相上下盖十百与千万耳翰林承防王磐气概一世少所与可独见衡曰先生神明也大德二十年赠荣禄大夫司徒諡文正至大二年加正学垂宪佐运功臣太傅开府仪同三司封魏国公皇庆二年诏从祀孔子庙庭延祐初又诏立书院京兆以祀衡给田奉祠事名鲁斋书院】
文宗至顺二年加封顔回为兖国复圣公曽参郕国宗圣公孔伋沂国述圣公孟轲邹国亚圣公
国朝
太祖高皇帝洪武三年黜孟子祀逾年又奉圣防我听得孟子辨异端辟邪说发明先圣之道今后
依还祭祀
二十九年春三月罢杨雄从祀进董仲舒追封江都伯【从行人司副杨砥议也】
宣宗章皇帝宣德十年四月壬戌追封元吴澄为临川郡公从祀
【时慈利教谕蒋明建议杨士奇胡濙等覆从之】
英宗睿皇帝正统元年闰六月丁卯考正两庑从祀名爵位次颁图于天下学校
【用忠州训导宋广言也】
二年二月以宋儒胡安国蔡沈真德秀从祀
宪宗纯皇帝成化二年春正月改封董仲舒为广川伯又封从祀诸未有爵者胡安国为建宁伯蔡沈为崇安伯真德秀为浦城伯
孝宗敬皇帝治元年冬十月议厘正文庙从祀不果行
【礼科右给事中张九功请罢荀况马融杨雄进礼部侍郎兼学士薛瑄下礼官集议尚书周经等言杨雄已黜于洪武时而薛瑄尝与元儒刘因并欲从祀杨士奇谓其无著述而止自余皆有羽翼圣经之功宜仍旧从祀　少詹事兼侍读学士程敏政奏曰臣考歴代正史马融初应邓隲之召为秘书歴官河郡太守以贪浊免官髠徙朔方又不拘儒者之节前授生徒后列女乐为梁冀草奏杀忠臣李固作西第颂以美冀为正直所羞众丑备于一身五经为之扫地刘向初以献赋进喜诵神僊方术尝上言黄金可成铸作不验下吏当死所着洪范五行传最为舛驳使箕子经世之微言流为隂阳术家之小技贾逵以献颂为郎不修小节附防图防以致防显盖左道乱政之人王弼倡为清谈注易専祖老庄范甯以为罪深桀纣何休则止有春秋解诂一书黜周王鲁又注风角等书班之于孝经论语盖异端邪说之流也戴圣为九江太守治行多不法惧何武劾之而自免后为博士毁武于朝及子宾客为盗系狱而武平心决之得不死则又告谢不惭身为赃吏子为贼徒王肃在魏以女适司马昭当是时昭簒势已成肃为世臣封兰陵侯官至中领军乃坐观成败及毌丘俭文钦起兵讨贼肃又为司马师画策以济其恶若好人佞已乃其过之小者杜预所着亦止有左氏经传集解其大节盖无可穪如守襄阳则数馈遗洛中防要伐吴之际因斫瘿之讥尽杀江陵之人以吏则不防以将则不义凡此诸人其于名教得罪非小而议者谓能守其遗经转相授受不为无功夫守其遗经若左丘明公羊高谷梁赤之于春秋伏胜孔安国之于书毛苌之于诗高堂生之于仪礼后苍之于礼记杜子春之于周礼可以当之以之从祀可也若融等不过训诂此九人所传者耳况其书行于唐故唐姑以备经师之数今易用程朱诗用朱子书用蔡氏春秋用胡氏又何取于不正之人使安享天下之祀哉至于郑众卢植郑服防范五人虽若无过然其所着亦未能以圣学若五人从祀则汉唐以来当预者尚多臣愚乞将戴圣刘向贾逵马融何休王肃王弼杜预八人禠爵罢祀郑众卢植郑服防范甯五人各祀于其乡后苍在汉初说礼数万言号后氏曲防记戴圣等皆受其业礼记非后氏不传乞与左丘明等一体从祀又孔子弟子见于家语自顔回而下七十六人家语之书出于孔子当得其实而司马迁史记所载多公伯寮泰冉顔何三人文翁成都庙璧所畵又多蘧瑗林放申枨三人先儒谓后人以所见増益殆未可据臣考宋邢昺论语注疏申枨孔子弟子在家语作申续史记作申党其实一也今庙庭从祀申枨封文登侯在东庑申党封淄川侯在西庑重复无稽一至于此且公伯寮愬子路以沮孔子乃圣门之蟊螣而孔子称瑗为夫子决非及门之士林放虽尝问礼然家语史记邢昺注疏朱子集注俱不载诸弟子之列秦冉顔何疑亦为字画相近之误如申枨申党者但不可考耳臣愚以为申枨申党位号宜存其一公伯寮秦冉顔何蘧瑗林放五人既不载于家语七十子之数宜罢其祀若瑗放二人不可无祀则乞祀瑗于卫祀放于鲁或附祭于本处乡贤祠仍其旧爵以见优崇贤者之意　何孟春曰七十弟子门人有公孙尼子者作乐记缁衣矣吐词为经宜列从祀敏政乃不之及何耶　敏政又曰洪武二十九年司副杨砥建议黜扬雄进董仲舒矣然荀况杨雄实相伯仲而况以性为恶以礼为伪以子思孟子为乱天下以子张子夏子防为贱儒故程子有荀卿过多扬雄过少之说今言者欲并黜况之祀宜也汉儒莫如董仲舒唐儒莫如韩愈而尚有可议者一人文中子王通是也通之言行先儒之论已多大约以为僭经臣请断以程朱之说程子曰王通隠德君子也论其粹处殆非荀杨所及朱子曰文中子论治体处高似仲舒而本领不及爽似仲舒而纯不及又曰韩子原道诸篇不免文士之习利达之求若览观古今之变措诸事业恐未若通之精到恳恻而有条理也至于河汾师道之立出于魏晋佛老之余迨今人以为盛则通固豪杰之士也今董韩并列崇祀而通不预疑为阙典臣又按宋儒自周子以下九人同列从祀而尚有可议者一人安定胡瑗是也瑗之言行先儒之论已详大约以为少著述臣亦请断以程朱之说程子防详学制曰宜建尊贤堂以延天下道德之士如胡瑗张载邵雍使学者得以矜式朱子小学书亦备载瑗事以为百世之法臣以为自秦汉以来师道之立未有过瑗者况宋端平二年议増十贤从祀以瑗为首若以为瑗无著述则元之许衡亦无著述臣考之礼有道有德于教于学者死则为乐祖祭于瞽宗通瑗两人师道百世如新得加封爵使与衡同祀于学官最得礼意部议皆不从　国初王祎从祀议曰孔子庙庭从祀者凡百有五人自澹防灭明至孔鲤七十一人皆受业圣人之门而承圣人之教者也自左丘明至许衡三十四人皆传注圣经尊崇圣学而有功于圣人之道者也盖自唐贞观二十一年始以左丘明至范甯等二十一人从祀及宋元丰七年复増荀况杨雄韩愈以世次先后从祀左丘明二十一人之间淳祐元年又以周惇頥程颢程頥张载朱熹列于从祀景定二年又增张栻吕祖谦咸淳三年又増邵雍司马光及元皇庆二年乃以许衡继宋九儒居从祀之列所谓三十四人者也以今论之汉儒之从祀者十四人而犹阙者一人董仲舒是也唐之从祀者一人而犹阙者一人孔頴逹是也宋之从祀者九人而犹阙者四人范仲淹欧阳修真德秀魏了翁是也元之从祀者一人而犹阙者一人吴澄是也自夫孟轲既往圣学不明邪说盛行异端并起歴秦至汉诸儒完经翼传局于颛门之学而于圣人之学莫或有闻惟董仲舒号称醇儒其学博通诸经于春秋之义尤精所以告其君者如天人性命仁义礼乐以及勉强遵行正谊眀道之论皆他儒之所不能道至其罢黜百家表章六经以隆孔子之教使道术有统异端息灭民到于今頼之功殆不在孟子下以荀况之言性恶杨雄之事新莽犹获从祀而仲舒顾在所不取何也秦焚之后圣经阙逸汉儒収拾散亡各为笺而偏学异说各自名家晋宋以来为说滋蔓去圣既逺莫可考证唐初孔頴达受诏撰定诸经之疏号曰正义自是以来着为定论凡不本于正义者谓之异端诚学者之宗师百世之取信也何休注公羊而黜周王鲁王弼注易而専尚清虚害道已甚然在祀列胡独至于颖达而遗之圣人之道或着事功或载文章用虽不同实则一致三代以下人牙莫盛于宋东都其间慨然以圣人之道为己任而着之行事者范仲淹而已其言先忧后乐虽伊尹之任无以尚之况当其时天下学术未知所宗尚而仲淹首以中庸授张载以为道学之倡盖其为学本乎六经而其议论无不主于仁义虽勲业未究而事功所及光眀正大实与司马光相上下自圣道不行世儒徒知章句以为事而孰知圣人经世之志固不専在是也欧阳修与仲淹同时明圣贤之学而着之文章其易春秋诸说诗本义等书发挥经学为精至其欲删诸经正义防纬之说一归于正尤有功于圣道至于本论等篇比之原道何愧而世之浅者每日之为文人夫文以载道虽经天纬地者亦谓之文而顾可少之哉然则如范仲淹之立功欧阳修之立名皆可谓有功于圣道者韩愈司马光既列从祀则此二人固决在所当取者也自周惇頥接圣贤千载不之绪而程頥兄弟承之朱熹有作五经四子皆有注论述统宗防元集圣贤大成中更学禁真德秀魏了翁力以尊崇朱学为己任而圣贤之学乃复明真氏所着有大学衍义读书记魏氏所着有九经要义大抵皆黜异端崇正理质诸圣人而不谬足以缵朱氏所之绪此二人者当继朱氏而列于从祀者也及元兴许衡起于北方尊用朱氏之学以教人吴澄起于南方孝经大学中庸易诗书春秋礼皆有注括折于礼经尤多删正凡以补朱氏之未备而其真修实践盖无非圣贤正大之学则其人又可谓有功圣人之道宜与许衡同列从祀按祀法有功于圣道则祀之是七人者其有功于圣人之道如此而从祀阙焉此甚不可又按圣孙孔伋故列孔鲤之下而曾参亦在曾哲后咸淳三年始升配为四侑东坐而西向父祀庑下子配堂上尊卑舛逆莫此为甚圣人之道在于明人伦而先自废乱何以诏后世借曰曾子子思以传道为重然子必当为父屈昔鲁祀僖公跻之闵公之上者谓子虽齐圣不先父食以为逆祀今孔氏曾氏父子之失序非逆祀乎是故曾参孔伋今当降居于曾晢孔鲤之下又司马光于程颢程頥为先进张载于二程为表叔而位次皆在下其先后次序亦不可不明咸淳从祀徒依朱子六赞以周二程邵张司马为序而不知朱子之赞特以形容六君子道德之盛初未尝定其先后之次胡可遂据以为准乎是故司马光张载今当陞居于程颢程頥之上若夫荀况杨雄何休王弼之徒有不当与于从祀者兹又未敢以遽数也嗟乎天下之礼有似缓而急似轻而重者以有闗于名教也况乎礼文之事自儒者出则于有功圣道之人礼宜与祀而未穪于礼者固不得置之而不议列之如右庶议礼君子有所采择云　藻按子充此议欲正曾子子思祀位居其父下果尔则曽晢伯鱼庑祀可安而啓圣配可已也嘉靖诸议礼者似未睹此抑子渊之配非自宋始不可降而又无以处顔路故为是委曲耶罢杨雄进董仲舒事在洪武而子充死节在前惜未之见程敏政之议嘉靖中多采行之荀况何休等祀今俱罢吴沈则增祀而复罢王通欧阳修胡瑗真德秀今已俱祀特公孙尼子孔頴达范仲淹魏了翁似有所待然而可祀者尚不止于此也】
八年八月追封宋杨时为将乐伯从祀
【先是祭酒魏铎言杨时息邪放不媿南轩所穪继往开来吾道南矣实衍晦翁之虽其晚节一出不克尽从其言而新经之辟诚足以卫吾道吴澄生长于淳祐贡举于咸淳受宋之恩已如此其乆为国子司业为翰林学士歴元之官乃如彼其荣迹其所为曾不及洛邑之顽民何敢望首阳之高士乞升时以上祔宋诸贤之位斥澄以下从莽大夫之列尚书瀚诋之且力穪前人之请为有见不可遽易焦芳曰所谓前人盖杨士奇也今天下方议其当柄用之际虽从祀大事犹得私庇同乡可又袭其非耶瀚曰有其举之莫敢废也澄竟从祀仍旧至是少傅徐复言时虽由蔡京荐起然入朝首请黜安石配享废其新经又乞罢纲运以収人心斥和议以张国势窜权臣以正邦宪培主德以崇治本胡安国谓当时若能聴用决救得一半时值洛学党禁之余指示学者以大本所在体验之功转相授受朱子得闻其指诀则见于何镐之书朱子于理一分殊之说称其所见益精则见于西铭之跋则以著述见少者亦未考之过也又按元史至正间因杭州路照磨何瑜建言已将时与李侗胡安国蔡沈真德秀并加封爵列从祀以世变不及徧行天下今跻于从祀实合公论遂跻时】
世宗肃皇帝嘉靖十三年厘正祀典以申党即申枨存枨去党罢公伯寮秦冉顔何荀况戴圣刘向贾逵马融何休王肃王弼杜预吴澄十三人祀其林放蘧瑗郑众卢植郑服防范甯七人各祀于其乡増后苍王通欧阳修胡瑗陆九渊从祀
【张璁议曰欧阳修乃有宋一代人物所着本论实有翊卫圣道之功苏轼曰自汉以来道术不出于孔氏而乱天下者多矣五百余年而后得韩愈学者以配盖氏盖庶防焉愈之后三百有余年而后得欧阳子其学推韩愈孟子以达于孔氏故天下翕然师尊之曰欧阳子今之韩愈也夫韩愈既已从祀欧阳修岂可阙哉于是进修其余稍采张九功程敏政之议王世贞议曰四科十哲孔子偶追陈蔡之厄思不及门之士而记者追列其名耳不然何传道若曾子者而不与也宰我冉求滥竽其间朽木粪土之诮见鄙圣门短防自便之私得罪名教鸣鼓之攻非徒之责凛乎霜钺乃使偃然于大圣一堂之上与顔闵比肩宜降置两庑必欲补十哲之缺则有有若南宫适二子其言行盖为纯媺可从颛孙师之例进补臣又考得嘉靖所进欧阳修者文章士也其行谊政术亦在中上尝议易系非圣无法而骤防之臣秪以其所着濮议微合新礼遽登从祀臣以为登欧阳修不如登范仲淹仲淹力振纲常首扶神气又能于戎马倥偬之际以中庸诲引张载俾成大儒视修何啻倍屣陆九渊从行人薛侃议入其疏曰宋儒陆九渊生而清明学术纯正自孟子没而心学晦至宋周惇頥程颢追寻其绪九渊继之心学复明当时吕祖谦张栻辈莫不恱服今诸子皆祀而九渊独未从祀盖以蚤嵗尝与朱熹论说不合故其徒挤之为禅臣考九渊赴荆门时朱熹延入白鹿洞讲喻义利之防聴者流涕熹亦叹服又为之防以为不迷于入德之方则其非禅眀矣夫禅空寂其心遗人伦弃物理九渊之学如曰惟天下之至一为能处天下之至变曰先立乎其大者曰学莫先于义利之辨则皆孔孟之防岂空寂其心者哉曰某何尝不理防文字但理防与人别耳曰人情事势物理上用功曰已德明然后推其明以及天下此岂遗弃物理者哉况荆门之政可验躬行之效则见于贤相之称超然独契乎本心以俟圣人百世则见于名儒之赞而宋朝议諡文安亦极尊美之辞及先儒吴澄许衡国朝名臣程敏政席书皆有撰述每称其学之纯独陷于记诵词章而莫自觉者乃以躬行实践为近禅则世学之误也请以九渊从祀】
穆宗庄皇帝隆庆五年以本朝薛瑄从祀
【成化初监臣李绅始请祀瑄嗣是屡有议及不果行至是给事中韩楫雒遵御史马三乐皆以为请乃跻瑄　霍韬议曰谨按歴代从祀孔庭之儒若孔门七十二贤则亲炙圣化者也汉儒则搜辑圣经者也唐儒则疏注圣经者也宋儒则阐明圣经者也薛瑄生当圣学大明之时实能诵法孔子虽不如七十二子亲炙孔门原其精神心术无顷刻不师孔子之教虽不必如汉儒搜辑遗经实自童丱至没齿无顷刻忘圣经之言虽不如唐儒宋儒疏注阐明遗经观其读书录平易亲切非身心体验不能及盖其造诣不及董仲舒而笃实似之頴悟不及韩愈欧阳修而笃行过之粹精渊微不及程颢而浑厚似之出处不改其操祸患不易其节贫贱不移其介身为世师言为世训动为世式晦而弥彰抑而弥光非真诚积累之素不能也】
今上万厯十二年以本朝王守仁陈献章胡居仁从祀【嘉靖初行人薛侃始请献章从祀隆庆初御史耿定向始请守仁从祀至是御史詹事讲请并祀二人祭酒张位又请并祀居仁乃下廷议礼部尚书沈鲤请独祀居仁大学士申时行等仍请并祀三人其疏曰仰惟皇上重道崇儒德音屡下今该部覆议乃请独祀布衣胡居仁臣等切以为未尽也彼诋訾守仁献章谓各立门户者必离经叛圣如老佛庄列而后可守仁言致知出于大学言良知本于孟子献章言主静沿于宋儒周惇頥程颢皆祖述经训羽翼圣真岂其自创一门户耶事理浩繁茫无下手必于其中提示切要以啓闗钥宋儒曰仁曰敬亦各有主独守仁献章为有门户哉其谓禅家宗防者必外伦理遗世务而后可今孝友如献章出处如献章而谓之禅气节如守仁文章如守仁功业如守仁而谓之禅可乎其谓无功圣门者岂必著述而后为功孔子删述六经然曰予欲无言曰吾无行而不与二三子顔渊最称好学然曰于吾言无所不恱曰退而省其私亦足以发夫圣贤于道有以身发明者比于以言发眀其功尤大也其谓崇王则废朱者不知道固互相发眀并行不悖朱与陆辨盛气相攻两家弟子有如讐隙今并祀学官朱学不以陆废今独以王废乎大抵近世儒者褒衣带以为容而究其实用往往病于拘曲而无所建树博物治闻以为学而究其实得往往狃于见闻而无所体验习俗之沉锢乆矣今诚祀守仁献章一以眀真儒之有用而不安于拘曲一以眀实学之自得而不専于见闻斯于圣化岂不有裨若居仁之纯心笃行众议所归亦宜并祀我国家二百余年理学名臣先后辈出不减宋朝至于从祀乃止薛瑄一人殊为阙典请益三贤以昭熈代文运之隆是时议祀儒臣尚有陈真晟罗伦章懋黄仲昭吴与弼邹守益王良七人廷议以祀典隆重如宋儒防酢吕大临谢良佐罗从彦李侗胡宏之伦殆胜今儒而未能尽祀姑以俟诸他日】
四十一年以宋儒罗从彦李侗从祀
【福建提学佥事熊尚文疏请崇祀罗李侍读学士何宗彦等议礼部覆疏曰谨按宋儒罗从彦者少鄙言语文字之学长絶利禄仕进之心从防龟山之门有防虚一生之叹信道敦笃筑室罗浮山中端坐行吟充然自得学者仰之如泰山北斗又按李侗语治道先崇防耻节义明学术严辨儒释正邪受业豫章之门潜心顔子之学黙坐澄心看喜怒哀乐未发气象体认天理表章圣经先儒邓廸称其如氷壶秋月当时著述在罗则有春秋解及指归毛诗解中庸语孟说又遵尧录八卷行于世在李则有延平问荅要说录此皆绪接真传有功道统我朝称道术必曰孔孟必曰程朱然孔子倡道于洙泗冇曾子子思相继发明而后孟子接其传程氏倡道于伊洛得罗防章李延平相承衣鉢而后朱子衍其绪罗李之功与曾子子思等宜将二贤列宋儒杨时之下入庙崇祀从之　藻按罗李二儒位列龟山之下似也但元晦受业于延平之门伯恭仲黙亦皆后軰而位躐罗李并躐龟山分义尚乖必须更定其王陈胡三公亦似但以显晦为序考其年次陈胡实在王前议礼者抑未深考欤】
配享从祀位次【两庑位次重修防典及礼乐志诸书所列叅差不一此遵嘉靖祀典】四配
复圣顔子【东一位】
【回字子渊鲁人汉元和二年配享孔庙唐总章元年赠太子少师开元二十七年加赠兖国公元至顺二年加兖国复圣公嘉靖九年厘改今称　宋太祖御制赞生值衰周爵不及鲁一簟藜藿陋巷环堵德冠四科名垂千古没表万邦遂封东土　高宗御制赞德行首科显冠学徒不迁不贰乐道以居食埃甚忠在陋自如宜称贤哉岂止不愚　理宗御制赞学冠孔门德行科首闻一知十若虚实有乐道箪瓢不易所守歩趋圣人瞠若其后　王旦赞贤哉子渊惟仁是好如愚屡空邻几覩奥用行舍蔵与圣同道封岱丁辰益兹荣号】
宗圣曾子【西一位】
【参字子舆鲁人唐总章元年追封太子少保大极元年进大子太保开元二十七年封郕伯宋祥符进瑕丘侯政和改武城侯咸淳三年进郕国公配享元至顺二年加宗圣公嘉靖中改今称　宋高宗御制赞夫孝要道用训羣生以纲百圣以通神明因子侍师荅问成经事亲之实代为仪刑　张齐贤赞孝乎惟孝曾子称焉唐虞比德洙泗推贤服膺授防终身拳拳封峦饰赠永耀青编　明陈凤梧赞守约而博学恕以忠圣门之独得其宗一贯之防三省之功格物诚正万世所宗】
述圣子思子【东二位】
【伋字子思伯鱼之子宋崇寜元年追封沂水侯咸宁三年进沂国公配享元至顺二年加述圣公嘉靖中改今称　宋理宗御制赞闭居请膺世业克昌可离非道孜孜立行发挥中庸体固有常入德枢要治道权衡】
亚圣孟子【西二位】
【轲正义作字子舆汉书作子车邹人宋元丰六年追封邹国公配享次顔子元至顺二年加亚圣公嘉靖中改今称　宋理宗御制赞道术分裂诸子为书既极而合笃生真儒诋诃杨墨皇极是扶较功论德三圣之徒】
十哲
先贤闵子【东一位】
【损字子骞鲁人唐开元二十七年赠费侯宋大中祥符二年加封琅琊公咸淳三年改封费国公其称先贤某子系嘉靖中厘改后同　宋高宗御制赞天经地义孝哉闵骞父母兄弟莫间其言污君不仕志气轩轩复我汶上出处休焉　王旦赞子骞逹者訚訚成性德冠四科孝先百行人无间言道亦防圣公衮增封均乃天庆】
先贤冉子【西一位】
【耕字伯牛鲁人唐开元赠郓侯宋大中祥符加封东平公咸淳改封郓国公　宋高宗御制赞德以充性行以澡身二事在躬日跻而新并驱贤科德顔与邻不幸斯疾命也莫伸　王钦若赞圣门逹者德行为先洙泗来学顔闵差肩天封展礼公衮褒贤生则命蹇没而道宣】
先贤冉子【东二位】
【雍字仲弓鲁人唐开元赠薛侯宋大中祥符加封下邳公咸淳改薛国公　宋高宗御制赞懿德贤行有一则尊子也履之成性存存骍角有用犂牛莫论刑政之言恵施元元　王钦若赞不佞之仁具体之贤登彼堂奥用之山川代逢偃革礼毕升禋锡之三壤贲兹九泉】
先贤宰子【西二位】
【予字子我鲁人唐开元赠齐侯宋大中祥符加封临淄公咸淳改齐国公　宋高宗御制赞辨以饰诈言以致文苟弗执礼宜莫释纷朽木粪墙置不足云言语之科瞱然有闻　冯拯赞绰彼宰子服膺宣父学洞堂奥名扬邹鲁再期设问五常垂矩遇我庆成增封茅土】
先贤端木子【东三位】
【赐字子贡卫人唐开元赠黎侯宋大中祥符加封黎阳公咸淳改黎国公　宋高宗御制赞谦德知二器实瑚琏动必防先孰并其辨一使存鲁五国有变终相其上誉处悠逺　冯拯赞赐之望冋独云知二器称瑚琏在礼斯誉服道称师名垂万世公爵尊崇时追肆类】
先贤冉子【西三位】
【求字子有鲁人唐间元赠徐侯宋大中祥符加封彭城公咸淳改封徐国公　宋高宗御制赞循良之要在于有政可使为宰千室百乘师门育材治心扶性退则进之琢磨之柄　陈尧叟赞谦谦令德少着嘉闻敏于从政治于斯文垂鸿报本道遇明君永锡徽称载扬清芬】
先贤仲子【东四位】
【由字子路史记卞人家语一字季路唐开元赠卫侯宋大中祥符改河内公咸淳改卫国公　宋高宗御制赞升堂惟先千乘惟权陵暴知非委贽可贤折狱言简结缨礼全恶言不入仲尼頼焉　陈尧叟赞猗欤鲁哲义勇无俦独立不惧从政惟优钦属仁圣勒封介丘褒贤进号载显英猷】
先贤言子【西四位】
【偃字子防吴人唐开元赠吴侯宋大中祥符加封丹阳公咸淳改封吴国公　宋高宗御制赞道义正己文学擅科为宰武城聊以歌割鸡之试牛刀谓何前言戏耳博约则多　赵安仁赞鲁堂登科覩舆将圣武城之小可以观政澹防之举行不由径追建上公素风逾盛】
先贤卜子【东五位】
【商字子夏卫人唐开元赠魏侯宋大中祥符加封河东公咸淳改封魏国公　宋高宗御制赞文学之目名重一时为君子儒作魏侯师不可后礼始可言诗假盖小嫌圣亦不疵　赵安仁赞诗动天地起子者商温柔立教文学升堂雅颂得所治乱攸彰庆成加增其道弥芳】
先贤颛孙子【西五位】
【师字子张阳城人唐开元赠陈伯宋大中祥符改封宛丘侯咸淳改陈国公跻十哲　宋高宗御制赞念昔颛孙商德与邻学以干禄问以书绅叅前倚衡忠信是遵色取行违作戒后人　张齐贤赞堂堂张也商德与邻尊贤容众崇德依仁入趋函丈退而书绅升中有赠道与名新】
东庑【四十九位内先贤三十三位先儒十六位】
先贤澹防子【一位】
【灭明字子羽武城人唐开元赠江伯宋大中祥符加封金乡侯　宋高宗御制赞惟子有道天与异容状虽云恶德则其丰南止江沱学者云从取士自兹貌或非公　温仲舒赞不曰径行其真可防不私见人其公可畏击蛟既勇毁璧且义纪号益封旌厥贤士】
先贤原子【二位】
【宪字子思宋人檀弓作仲宪唐追封原伯宋大中祥符加封任城侯　宋高宗御制赞轼彼穷阎达士所宾无道谷进退孰伦敝衣非病无财乃贫赐虽不怿清节照人　向敏中赞贤哉子思介然清净贫惟固学道乃非病衣冠志敝草泽遂性升中进秩乘芳尤盛】
先贤南宫子【三位】
【适字子容鲁人史记作南宫括家语作南宫韬一作縚唐追封郯伯宋大中祥符加龚丘侯政和改封汶阳侯　宋高宗御制赞先觉既位簪履并驰尚德君子尔乃兼之羿奡可惭禹稷可师三复此道载观白圭　防准赞南容君子尚德圣门有道不废危行逊言白圭三复执慎思存庆成旌善作壤佳藩】
先贤商子【四位】
【瞿字子木鲁人唐追封蒙伯宋大中祥符加封须昌侯　宋高宗御制赞易之为书弥纶天地五十乃学师则有是子能授受洗心传世知防其神宜被厥祀晁逈赞易之为书穷理尽性瞿也亲受抗心希圣韦编靡释素风允竞展礼封侯千载辉映】
先贤漆雕子【五位】
【开家语字子若蔡人史记漆雕开字子开鲁人唐追封滕伯宋大中祥符加封平舆侯　宋高宗御制赞仕进之道要在防习具臣而居咎欲谁执斯未能信谦以有立阙里说之多士莫及　李宗谔赞阙里之堂邈矣难造猗欤子若实覩其奥学优当仕非乃攸好明祀益封式稽古道】
先贤司马子【六位】
【耕字伯牛宋人家语作司马黎耕与史记俱字子牛唐赠向伯宋大中祥符加封楚丘侯政和改封睢阳侯　宋高宗御制赞手足甚亲志异出处魋将为乱子乃脱去在汚能洁危而有虑内省若斯何忧何惧杨亿赞仁逺乎哉其言也讱虚往实归躭思旁讯违难迷邦奚虞悔吝疏爵丁辰宠名以峻】
先贤有子【七位】
【若史记字子若鲁人家语作子有唐追封卞伯宋大中祥符加封平隂侯　宋高宗御制赞人禀秀德气貌或同而子俨然温温其容两端发问未答防锋以礼节和斯言可宗】
先贤巫马子【八位】
【家语期字子期陈人史记作巫马施字子旗郑云鲁人唐封鄫伯宋大中祥符加封东阿侯　宋高宗御制赞天清日明宻云曷有师命持盖子亦善叩惟夫子博三才允究学者之乐所得遂茂　赵昌言赞英英子施受天和气名登鲁堂位沈周季犹勤戴星庇民为治让德进封名垂永世】
先贤顔子【九位】
【家语辛字子栁鲁人史记作顔幸唐追封萧伯宋大中祥符加封阳谷侯　宋高宗御制赞孰封于萧实惟子栁夙饫格言克遵善诱明德斯馨贤业所就以侑于儒传芳逾茂　周起赞増封云岭诏驆鲁堂显允君子令仪有章英防如挹德音不忘横亘千古淳风载】
先贤曹子【十位】
【防字子循蔡人唐赠曹伯宋大中祥符加封上蔡侯宋高宗御制赞肃肃曹伯王室之裔积习学道切磋明义惟善则主尔德是类史笔有焕令名永纪杨绅赞三千孔徒七十贤者子循服道圣门之下笙簧经籍辅翼儒雅爵为蔡侯名器匪假】
先贤公孙子【十一位】
【龙史记字子石郑云楚人孟云赵人家语作公孙宠卫人唐赠黄伯宋大中祥符加封枝江侯　宋高宗御制赞黄伯着祀公孙是云弥缝中道协辅斯文蔵修方异渐渍其勤史词不忘播为清芬　王曾赞子石钜贤探微博古禀粹荆衡从师邹鲁令闻不已仪刑始覩展义疏封遂侯故土】
先贤秦子【十二位】
【商史记字子丕家语字丕兹鲁人左作不慈郑云楚人一云秦人唐赠上洛伯宋大中祥符加封冯翊侯宋高宗御制赞孔父秦父相尚以力俱生贤嗣相与以德是父是子致诘畴克防弁儒林令名无极】
先贤顔子【十三位】
【史记高字子骄家语作顔刻鲁人唐追封琅琊伯宋大中祥符加封雷泽侯　宋高宗御制赞琅琊之伯其惟子骄微言既彰德音孔昭已观舞雩同聴齐韶歴千百禩跂思高标　戚纶赞鲁国诸生顔氏为盛达者升堂是以希圣龙章载加侯服辉映名著遗编人师往行】
先贤穰驷子【十四位】
【赤家语字子从史记作壤驷赤字子徒郑云秦人唐封北微伯宋大中祥符加封上邽侯　宋高宗御制赞式是壤伯昭乎圣徒执经请益载道若无诗书规矩问学楷模得时而驾领袖诸儒　陈彭年赞猗欤壤驷信而好古趣驾咸秦抠衣邹鲁言必成文动不逾矩成礼介丘追荣社土】
先贤石作子【十五位】
【史记蜀字子明家语作石子蜀秦人唐赠郈邑伯宋大中祥符加封成纪侯　宋高宗御制赞在昔石邑能知所遵懋依有德克述无言鼓箧槐市扬名里门此道久视彼美长存　陈充赞宣尼日月无得而逾粤有哲士尝为学徒登封偶圣至德崇儒以地进爵斯文廼殊】
先贤公夏子【十六位】
【守字子乘史记作公夏首字椉郑云鲁人唐赠亢父伯宋大观四年加封钜平侯　圣门人物志赞洙水汪濊吸者满腹子乘叅之雅言攸服学以适道弗雕其朴庶防斯文令终有俶】
先贤后子【十七位】
【史记后处字子里齐人家语作石处字里之唐赠营丘伯宋大观加封胶东侯　宋高宗御制赞温温子里入闻至圣揽道之华秉德之柄深造阃域不乖言行全齐之封竹素荣盛】
先贤奚容子【十八位】
【蒧家语字子偕史记字子晢古史字晳文翁图鲁人正义卫人唐赠下邳伯宋大中祥符加封济阳侯宋高宗御制赞雍容子晢已望堂室幼则有造成则祖述文彩日化儒効力弼永观厥成德音秩秩　杨绅赞雍容子晳服勤儒墨阙里横经鲁堂师德昔从防聘今逄检勒皇赐信圭洙泗改色】
先贤顔子【十九位】
【史记祖字襄家语作顔相又作柤字子襄鲁人唐赠临邑伯宋大观加封富阳侯　圣门志赞武公崇基鲁国益昌追迹好学熈有子襄探赜索隠识微知彰阙里茂才松桧苍苍】
先贤句井子【二十位】
【家语勾井疆字子疆阙里志字野山东志字子孟史记作句井正义作钩井郑云卫人唐赠淇阳伯宋大观加封滏阳侯　宋查道赞卫之君子达者比肩服勤鼓箧学慕韦编升中覃庆儒术攸先彻侯疏爵阙里之贤】
先贤秦子【二十一位】
【祖字子南鲁人郑云秦人唐赠少梁伯宋大中祥符加封鄄城侯　宋高宗御制赞秦有子南赞圣述作守道之渊成德之博范若铸金契犹发药歴世明祀少梁宠爵】
先贤公祖子【二十二位】
【史记句兹字子之家语作公祖兹鲁人唐赠期思伯宋大中祥符加封即墨侯　宋高宗御制赞惟彼子之锡伯期思与贤并进得圣而师彬彬雅道翼翼令仪一日至焉庙食不隳　梅询赞子之生鲁从师尼父恂恂阙里峩峩章甫非圣勿言惟道是与千古而下俾侯齐土】
先贤县子【二十三位】
【史记县成字子祺家语作悬成字子横鲁人唐赠钜野伯宋大中祥符加封武城侯　宋高宗御
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:08:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>