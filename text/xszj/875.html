<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷上,卷下,别录,逸文,辑佚,明皇杂录全文在线阅读,明皇杂录全文在线下载,大玄古籍书库">
<meta name="description" content="唐代轶事小说集。郑处诲撰。《新唐书·艺文志》杂史类、《崇文总目》、《郡斋读书志》、《宋史·艺文志》均著录为2卷，《四库全书》入小说家类著录为正文2卷、别录1卷，《墨海金壶》本著录为正文2卷补遗1卷，《唐人说荟》、《说郛》所收为1卷本，无别录，《守山阁丛书》本、《丛书集成初编》本都在正文2卷、补遗1卷外，又附清人钱熙祚校勘记和所辑佚文。1985年上海古籍出版社有排印本(收在《开元天宝遗事十种》中)。书成于唐宣宗大中九年(855)，据《新唐书》卷165《郑余庆传》中所附《郑处诲传》：“先是，李德裕《次柳氏旧闻">
<title>明皇杂录_郑处诲_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明皇杂录</span> <br/>
          作者： <span class="inputVal" id="bkauthor">郑处诲</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,完结</span> <br/>
          字数： <span class="inputVal" id="bknum">[book_length]18896</span> <br/>
          说明： <span class="inputVal" id="bkdec">唐代轶事小说集。郑处诲撰。《新唐书·艺文志》杂史类、《崇文总目》、《郡斋读书志》、《宋史·艺文志》均著录为2卷，《四库全书》入小说家类著录为正文2卷、别录1卷，《墨海金壶》本著录为正文2卷补遗1卷，《唐人说荟》、《说郛》所收为1卷本，无别录，《守山阁丛书》本、《丛书集成初编》本都在正文2卷、补遗1卷外，又附清人钱熙祚校勘记和所辑佚文。1985年上海古籍出版社有排印本(收在《开元天宝遗事十种》中)。书成于唐宣宗大中九年(855)，据《新唐书》卷165《郑余庆传》中所附《郑处诲传》：“先是，李德裕《次柳氏旧闻》，处诲谓未详，更撰《明皇杂录》，为时盛传。”全书合正文与别录共37条，基本上是记唐明皇开元、天宝年间轶事，记明皇少年时轶事(如“玉笼子”)，登位初期励精图治的作风(如“张嘉贞”条)和后期享乐腐化的种种表现(如“华清宫”，“舞马”条)。同时对名臣贤相(如“苏頲”、“卢怀慎”)和奸佞(如“王准”、“李林甫”)的事迹也有记载。虽然不都是实录，却可作为正史之外的补充参考。其涉及志怪的内容如“冯绍正”条的画龙求雨、“李遐周”条的预言祸福，则纯是小说家言。全书记事内容多与《次柳氏旧闻》、《开天传信记》、《明皇十七事》等书相出入，可作比较研究。</span> <br/>
          封面： <span class="inputVal" id="bkimg">Z_12639.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明皇杂录
[book_author]郑处诲
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,完结
[book_length]18896
[book_dec]唐代轶事小说集。郑处诲撰。《新唐书·艺文志》杂史类、《崇文总目》、《郡斋读书志》、《宋史·艺文志》均著录为2卷，《四库全书》入小说家类著录为正文2卷、别录1卷，《墨海金壶》本著录为正文2卷补遗1卷，《唐人说荟》、《说郛》所收为1卷本，无别录，《守山阁丛书》本、《丛书集成初编》本都在正文2卷、补遗1卷外，又附清人钱熙祚校勘记和所辑佚文。1985年上海古籍出版社有排印本(收在《开元天宝遗事十种》中)。书成于唐宣宗大中九年(855)，据《新唐书》卷165《郑余庆传》中所附《郑处诲传》：“先是，李德裕《次柳氏旧闻》，处诲谓未详，更撰《明皇杂录》，为时盛传。”全书合正文与别录共37条，基本上是记唐明皇开元、天宝年间轶事，记明皇少年时轶事(如“玉笼子”)，登位初期励精图治的作风(如“张嘉贞”条)和后期享乐腐化的种种表现(如“华清宫”，“舞马”条)。同时对名臣贤相(如“苏頲”、“卢怀慎”)和奸佞(如“王准”、“李林甫”)的事迹也有记载。虽然不都是实录，却可作为正史之外的补充参考。其涉及志怪的内容如“冯绍正”条的画龙求雨、“李遐周”条的预言祸福，则纯是小说家言。全书记事内容多与《次柳氏旧闻》、《开天传信记》、《明皇十七事》等书相出入，可作比较研究。
[book_img]Z_12639.jpg


[book_title]提要
《明皇杂录》二卷、《别录》一卷，唐郑处诲撰。处诲字延美，荥阳人。宰相馀庆之孙。太和八年登进士第。官至检校刑部尚书，宣武军节度使。事迹附见《旧唐书·郑馀庆传》。是书成於大中九年，有处诲自序。案史称处诲为校书郎时，撰次《明皇杂录》三篇，行於世。晁公武《读书志》则载《明皇杂录》二卷，然又曰《别录》一卷，题补阙所载十二事。则史并别录数之，晁氏析别录数之也。叶梦得《避暑录话》曰：郑处诲《明皇杂录记》张曲江与李林甫争牛仙客实封，时方秋，上命高力士以白羽扇赐之。九龄惶恐，作赋以献，意若言明皇以忤旨将废黜，故方秋赐扇以见意。新书取以载之本传。据《曲江集》赋序曰：开元二十四年盛夏，奉敕大将军高力士赐宰相白羽扇，九龄与焉。则非秋赐。且通言宰相则林甫亦在，不独为曲江而设也。乃知小说记事，苟非耳目亲接，安可轻书耶云云。则处诲是书亦不尽实录。然小说所记，真伪相参，自古已然，不独处诲。在博考而慎取之，固不能以一二事之失实，遂废此一书也。《避暑录话》又曰，卢怀慎好俭，家无珠玉锦绣之饰，此固善事。然史言妻子至寒饿，宋璟等过之，门不施箔，风雨至，引席自障，则恐无此理。此事盖出郑处诲《明皇杂录》，而史臣妄信之云云。今本无此一条，然则亦有所有佚脱，非完帙矣。

[book_title]卷上
開元中，房琯之宰盧氏也，邢真人和璞自泰山來，房琯虛心禮敬，因與擕手閒步，不覺行數十里。至夏谷村，遇一廢佛堂，松竹森映。和璞坐松下，以杖扣地，令侍者掘，深數尺，得一缾，缾中皆是婁師德與永公書。和璞笑謂曰：「省此乎？」房遂洒然方記其為僧時，永公即房之前身也。和璞謂房曰：「君歿之時，必因食魚膾；既歿之後，當以梓木為棺；然不得歿於君之私第，不處公館，不處玄壇佛寺，不處親友之家。」其後譴於閬州，寄居州之紫極宮。卧疾數日，使君忽具鱠邀房於郡齋，房亦欣然命駕，食竟而歸，暴卒。州主命攢櫝於宮中，棺得梓木為之。
開元末，杭州有孫生者，善相人。因至睦州，郡守令遍相僚吏。時房琯為司戶，崔渙自萬年縣尉貶桐廬縣丞，孫生曰：「二君位皆至台輔，然房神器大寶合在掌握中，崔後合為杭州刺史，某雖不見，亦合蒙其恩惠。」既而房以宰輔齎冊書，自蜀往靈武授肅宗。崔後果為杭州刺史，下車訪孫生，即已亡旬日矣。署其子為牙將，以粟帛賑恤其家。
開元中，上急於為理，尤注意於宰輔，常欲用張嘉貞為相，而忘其名。夜令中人持燭於省中，訪直宿者為誰，還奏中書侍郎韋抗，上即令召入寢殿。上曰：「朕欲命一相，常記得風標，為當時重臣，姓張而重名，今為北方侯伯。不欲訪左右，旬日念之，終忘其名，卿試言之。」抗奏曰：「張齊丘今為朔方節度。」上即令草詔，仍令宮人持燭，抗跪於御前，援筆而成，上甚稱其敏捷典麗，因促命寫詔勅。抗歸宿省中，上不解衣以待旦，將降其詔書。夜漏未半，忽有中人復促抗入見。上迎謂曰：「非張齊丘，乃太原節度張嘉貞。」別命草詔。上謂抗曰：「維朕志先定，可以言命矣。適朕因閱近日大臣章疏，首舉一通，乃嘉貞表也，因此灑然方記得其名。此亦天啟。非人事也。」上嘉其得人，復歎用舍如有人主張。
蘇頲聰悟過人，日誦數千言，雖記覽如神，而父瓌訓厲至嚴，常令衣青布襦伏於牀下，出其脛受榎楚。及壯，而文學該博，冠於一時，性疎俊嗜酒。及玄宗既平內難，將欲草制書，甚難其人，顧謂瓌曰：「誰可為詔？試為思之。」瓌曰：「臣不知其他，臣男頲甚敏捷，可備指使。然嗜酒，幸免沾醉，足以了其事。」玄宗遽命召來。至時宿酲未解，粗備拜舞。嘗醉嘔殿下，命中人扶卧於御前，玄宗親為舉衾以覆之。既醒，受簡筆立成，才藻縱橫，詞理典贍。玄宗大喜，撫其背曰：「知子莫若父，有如此耶？」由是器重，已注意於大用矣。韋嗣立拜中書令，瓌署官告，頲為之辭，薛稷書，時人謂之「三絕」。頲纔能言，有京兆尹過瓌，命頲詠「尹」字，乃曰：「丑雖有足，甲不全身；見君無口，知伊少人。」瓌與東明觀道士周彥雲素相往來，周時欲為師建立碑碣，謂瓌曰：「成某志不過煩相君諸子：五郎文，六郎書，七郎致石。」瓌大笑，口不言而心服其公。瓌子頲第五，詵第六，冰第七；詵善八分書。
玄宗御勤政樓，大張樂，羅列百妓。時教坊有王大娘者，善戴百尺竿，竿上施木山，狀瀛洲、方丈，令小兒持絳節出入于其間，歌舞不輟。時劉晏以神童為秘書正字，年方十歲，形狀獰劣，而聰悟過人。玄宗召於樓上簾下，貴妃置於膝上，為施粉黛，與之巾櫛。玄宗問晏曰：「卿為正字，正得幾字？」晏曰：「天下字皆正，唯「朋」字未正得。」貴妃復令詠王大娘戴竿，晏應聲曰：「樓前百戲競爭新，唯有長竿妙入神，誰謂綺羅翻有力，猶自嫌輕更著人。」玄宗與貴妃及諸嬪御，歡笑移時，聲聞於外，因命牙笏及黃文袍以賜之。
楊國忠之子暄，舉明經。禮部侍郎達奚珣考之，不及格，將黜落，懼國忠而未敢定。時駕在華清宮，珣子撫為會昌尉，珣遽召使，以書報撫，令候國忠，具言其狀。撫既至國忠私第，五鼓初起，列火滿門，將欲趨朝，軒蓋如市。國忠方乘馬，撫因趨入，謁於燭下，國忠謂其子必在選中，撫蓋微笑，意色甚歡。撫乃白曰：「奉大人命，相君之子試不中，然不敢黜退。」國忠却立，大呼曰：「我兒何慮不富貴，豈藉一名，為鼠輩所賣耶！」不顧，乘馬而去。撫惶駭，遽奔告於珣曰：「國忠持勢倨貴，使人之慘舒，出於咄嗟，奈何以校其曲直？」因致暄於上第。既而為戶部侍郎，珣纔自禮部侍郎轉吏部侍郎，與同列。暄話於所親，尚歎己之淹徊，而謂珣遷改疾速。
蕭穎士，開元二十三年及第，恃才傲物，曼無與比，常自攜一壺，逐勝郊野。偶憇於逆旅，獨酌獨飲。會有風雨暴至，有紫衣老人領一小童避雨於此。穎士見其散冗，頗肆陵侮。逡巡風定雨霽，車馬卒至，老人上馬，呵殿而去。穎士倉忙覘之，左右曰：「吏部王尚書，名丘。」初，蕭穎士常造門，未之面，極驚愕。明日，具長牋造門謝，丘命引至廡下，坐責之，且曰：「所恨與子非親屬，當庭訓之耳。」頃曰：「子負文學之名，踞忽如此，止於一第乎？」穎士終揚州功曹。
潤州刺史韋詵，自以族望清華，嘗求子壻，雖門第貴盛、聲名藉甚者，詵悉以為不可。遇歲除，日閑無事，妻孥登城眺覽，見數人，方於園圃有所瘞。詵異之，召吏指其所，使訪求焉。吏還白曰：「所見乃參軍裴寬所居也。」令與寬俱來，詵詰其由，寬曰：「某常自戒，義不以苞苴污其家。今日有人遺鹿，置之而去，既不能自欺，因與家僮瘞於後園，以全其所守。不謂太守見之。」詵因降階曰：「某有息女，願授君子。」裴拜謝而去。歸謂其妻曰：「嘗求佳壻，今果得之。」妻問其誰，即向之城上所見瘞物者。明日，復召來，韋氏舉家視其簾下。寬衣碧衫，疎瘦而長，舊制，八品以下衣碧。入門，其家大噱，呼為鸛鵲，詵妻涕泣於帷下。既退，詵謂其妻曰：「愛其女，當令作賢公侯之妻，奈何白如瓠者，人奴之材？」詵竟以女妻之，而韋氏與寬偕老，其福壽貴盛，親族莫有比焉。故開元、天寶推名家舊望，以寬為稱首。
姚元崇與張說同為宰輔，頗懷疑阻，屢以事相侵，張銜之頗切。姚既病，誡諸子曰：「張丞相與我不叶，釁隙甚深。然其人少懷奢侈，尤好服玩，吾身歿之後，以吾嘗同寮，當來弔。汝其盛陳吾平生服玩寶帶重器，羅列於帳前，若不顧，汝速計家事，舉族無類矣；目此，吾屬無所虞，便當錄其玩用，致於張公，仍以神道碑為請。既獲其文，登時便寫進，仍先礱石以待之，便令鐫刻。張丞相見事遲於我，數日之後必當悔，若却徵碑文，以刊削為辭，當引使視其鐫刻，仍告以聞上。」訖姚既歿，張果至，目其玩服三四，姚氏諸孤，悉如教誡。不數日文成，敍述該詳，時為極筆。其略曰：「八柱承天，高明之位列，四時成歲，亭毒之功存。」後數日，張果使使取文本，以為詞未周密，欲重為刪改。姚氏諸子乃引使者視其碑，乃告以奏御。使者復命，悔恨拊膺，曰：「死姚崇猶能算生張說，吾今日方知才之不及也遠矣！」
李適之既貴且豪，常列鼎於前，以具膳羞。一旦，庭中鼎躍出相鬥，家僮告適之，乃往其所，酹酒自誓，而鬥亦不解，鼎耳及足皆落。明日，適之罷知政事，拜太子少保，時人知其禍未止也。俄為李林甫所陷，貶宜春太守。適之男霅，為衛尉少卿，亦貶巴陵郡別駕。適之至州，不旬月而終，時人以林甫迫殺之。霅乃迎喪至都，李林甫怒猶未已，令人誣告於河南府，杖殺之。適之好飲，退朝後，即速賓朋親戚，談話賦詩，曾不備於林甫。初，適之在相位日，曾賦詩曰：「朱門長不閉，親友恣相過，今日過五十，不飲復如何？」及罷相，作詩曰：「避賢初罷相，樂聖且銜桮，借問門前客，今朝幾箇來？」及死非其罪，時人冤歎之。
李林甫宅亦屢有怪妖，其南北隅溝中，有火光大起，或有小兒持火出入，林甫惡之，奏於其地立嘉猷觀。林甫將疾，晨起將朝，命取書囊，即常時所要事目也。忽覺書囊頗重於常，侍者開視之，即有二鼠出焉。投於地，即變為狗，蒼色壯大，雄目張牙，仰視林甫。命弓射之，殷然有聲，狗形即滅。林甫惡之，稱疾不朝。其日遂病，不踰月而卒。
唐天后嘗召諸皇孫坐於殿上，觀其嬉戲，取竺西國所貢玉環釧盃盤列於前後，縱令爭取，以觀其志。莫不奔競，厚有所獲，獨玄宗端坐，畧不為動。后大奇之，撫其背曰：「此兒當為太平天子。」遂命取玉龍子以賜。玉龍子，太宗於晉陽宮得之，文德皇后常置之衣箱中，及大帝載誕之三日後，以朱絡衣褓並玉龍子賜焉。其後常藏之內府，雖其廣不數寸，而溫潤精巧，非人間所有。及玄宗即位，每京師（缺）雨，必虔誠祈禱，將有霖注，逼而視之，若奮鱗鬣。開元中，三輔大旱，玄宗復祈禱，而涉旬無雨，帝密投南內之龍池，俄而雲物暴起，風雨隨作。及幸西蜀，車駕次渭水，將渡，駐蹕於水濱，左右侍御或有臨流濯弄者，於沙中得之。上聞驚喜，視之泫然流泣，曰：「此吾昔時所寶玉龍子也。」自此每夜中，光彩輝燭一室。上既還京，為小黃門攘竊以遺李輔國，李輔國常置於櫃中。輔國將敗，夜聞櫃中有聲，開視之，已亡其所。
王鉷之子準，為衛尉少卿，出入宮中，以鬥雞侍帝左右。時李林甫方持權恃勢，林甫子岫為將作監，亦入侍帷幄。岫常為準所侮，而不敢發一言。一旦，準盡率其徒過駙馬王瑤私第，瑤望塵趨拜，準挾彈，命中於瑤巾冠之上，因折其玉簪，以為取笑樂。遂置酒張樂，永穆公主親御匕。公主即帝之長女也，仁孝端淑，頗推於戚里，帝特所鍾愛。準既去，或有謂瑤曰：「鼠輩雖恃其父勢，然長公主帝愛女，君待之或闕，帝豈不介意耶？」瑤曰：「天子怒無所畏，但性命繫七郎，安敢不爾！」時人多呼準為七郎，其盛勢橫暴，人之所畏也如是。
王毛仲，本高麗人，玄宗在藩邸，與李宜得服勤左右，帝皆愛之。每侍宴，與姜皎同榻坐於帝前。既而貴倨恃舊，益為不法，帝常優容之。每遣中官問訊，毛仲受命之後，稍不如意，必恣其凌辱，而後遣還。高力士、楊思勗忌之頗深，而未嘗敢言於帝。毛仲妻李氏，既誕育三日，帝命力士賜以酒食、金帛甚厚，仍命其子為五品官。力士既還，帝曰：「毛仲喜否，復有何詞？」力士曰：「出其兒以示臣，熟眄褓中曰：『此兒豈不消三品官？』」帝大怒曰：「往誅韋氏，此賊尚持兩端，避事不入，我未嘗言之。今敢以赤子恨我耶！」由是恩義益衰。帝自先天在位，後十五年至開府者惟四人：后父王仁皎、姚崇、宋璟、王毛仲而已。

[book_title]卷下
張九齡在相位，有謇諤匪躬之誠。玄宗既在位年深，稍怠庶政，每見帝，無不極言得失。李林甫時方同列，聞帝意，陰欲中之。時欲加朔方節度使牛仙客實封，九齡因稱其不可，甚不叶帝旨。他日，林甫請見，屢陳九齡頗懷誹謗。於時方秋，帝命高力士持白羽扇以賜，將寄意焉。九齡惶恐，因作賦以獻，又為《歸燕》詩以貽林甫。其詩曰：「海燕何微渺，乘春亦蹇來。豈知泥滓賤，只見玉堂開。繡戶時雙入，華軒日幾迴。無心與物競，鷹隼莫相猜。」林甫覽之，知其必退，恚怒稍解。九齡洎裴耀卿罷免之日，自中書至月華門，將就班列，二人鞠躬卑遜，林甫處其中，抑揚自得，觀者竊謂「一雕挾兩兔」。俄而詔張、裴為左右僕射，罷知政事。林甫視其詔，大怒曰：「猶為左右丞相耶？」二人趨就本班，林甫目送之。公卿以下視之，不覺股栗。
玄宗宴於勤政樓下，巷無居人。宴罷，帝猶垂簾以觀。兵部侍郎盧絢謂帝已歸宮掖，垂鞭按轡，橫縱樓下。絢負文雅之稱，而復風標清粹，帝一見不覺目送之，問左右曰：「誰？」近臣具以絢名氏對之，帝亟稱其蘊藉。是時林甫方持權忌能，帝左右寵倖，未嘗不厚以金帛為賄，由是帝之動靜，林甫無不知之。翌日，林甫召絢之子弟謂曰：「賢尊以素望清崇，今南方藉才，聖上有交廣之寄，可乎？若憚遐方，即當請老；不然，以賓詹仍分務東洛，亦優賢之命也。子歸而具道建議可否。」于是絢以賓詹為請。林甫恐乖眾望，出為華州刺史，不旬月，誣其有疾，為郡不理，授太子詹事，員外安置。
唐玄宗在東洛，大酺於五鳳樓下，命三百里縣令、刺史率其聲樂來赴闕者，或謂令較其勝負而賞罰焉。時河內郡守令樂工數百人於車上，皆衣以錦繡，伏廂之牛，蒙以虎皮，及為犀象形狀，觀者駭目。時元魯山遣樂工數十人，聯袂歌《于蒍》。《于蒍》，魯山文也。玄宗聞而異之，徵其詞，乃歎曰：「賢人之言也。」其後上謂宰臣曰：「河內之人，其在塗炭乎？」促命徵還，而授以散秩。每賜宴設酺會，則上御勤政樓。金吾及四軍兵士未明陳仗，盛列旗幟，皆帔黃金甲，衣短後繡袍。太常陳樂，衛尉張幕後，諸蕃酋長就食。府縣教坊，大陳山車旱船，尋撞走索，丸劍角抵，戲馬鬥雞。又令宮女數百，飾以珠翠，衣以錦繡，自帷中出，擊雷鼓為《破陣樂》、《太平樂》、《上元樂》。又引大象、犀牛入場，或拜舞，動中音律。每正月望夜，又御勤政樓，觀作樂。貴臣戚里，官設看樓。夜闌，即遣宮女於樓前歌舞以娛之。
唐開元中，樂工李龜年、彭年、鶴年兄弟三人，皆有才學盛名。彭年善舞，鶴年、龜年能歌，尤妙製《渭川》，特承顧遇。於東都大起第宅，僭侈之制，踰於公侯。宅在東都通遠里，中堂制度甲於都下。今裴晉公移於定鼎門外別墅，號綠野堂。其後龜年流落江南，每遇良辰勝賞，為人歌數闋，座中聞之，莫不掩泣罷酒。則杜甫嘗贈詩所謂：「岐王宅里尋常見，崔九堂前幾度聞。正值江南好風景，落花時節又逢君。」崔九堂，殿中監滌，中書令湜之第也。
唐開元中，關輔大旱，京師闕雨尤甚，亟命大臣遍禱於山澤間，而無感應。上於龍池新創一殿，因召少府監馮紹正，令於四壁各畫一龍。紹正乃先於西壁畫素龍，奇狀蜿蜒，如欲振躍。繪事未半，若風雨隨筆而生。上及從官於壁下觀之，鱗甲皆溼，設色未終，有白氣若簾廡間出，入於池中，波濤洶湧，雷電隨起，侍御數百人皆見。白龍自波際乘雲氣而上，俄頃陰雨四布，風雨暴作，不終日而甘霖遍於畿內。
安祿山之陷兩京，王維、鄭虔、張通皆處於賊庭。洎克復，俱囚於楊國忠舊宅。崔相國圓因召於私第令畫，各畫數壁。當時皆以圓勳貴莫二，望其救解，故運思精深，頗極能事，故皆獲寬典，至於貶降，必獲善地。
張說之謫岳州也，常鬱鬱不樂。時宰以說機辨才畧，互相排擯。蘇頲方當大用，而張說與瓌相善。張因為《五君詠》，致書，封其詩以遺頲，戒其使曰：「候忌日近暮送之。」使者既至，因忌日，齎書至頲門下。會積陰累旬，近暮，弔客至，多說先公寮舊，頲因覽詩，嗚咽流涕，悲不自勝。翌日，乃上封，大陳說忠貞謇諤，嘗勤勞王室，亦人望所屬，不宜淪滯於遐方。上乃降璽書勞問，俄而遷荊州長史。由是陸象先、韋嗣立、張廷珪、賈曾皆以譴逐歲久，因加甄收。頲常以說父之執友，事之甚謹；而說重其才器，深加敬慕焉。
玄宗幸華清宮，新廣湯池，制作宏麗。安祿山於范陽以白玉石為魚龍鳧雁，仍為石梁及石蓮花以獻，雕鐫巧妙，殆非人功。上大悅，命陳於湯中，又以石梁橫亘湯上，而蓮花纔出於水際。上因幸華清宮，至其所，解衣將入，而魚龍鳧雁皆若奮鱗舉翼，狀欲飛動。上甚恐，遽命撤去，其蓮花至今猶存。又嘗於宮中置長湯屋數十間，環迴甃以文石，為銀鏤漆船及白香木船置於其中，至於楫櫓，皆飾以珠玉。又於湯中壘瑟瑟及沉香為山，以狀瀛洲、方丈。上將幸華清宮，貴妃姊妹競車服，為一犢車，飾以金翠，間以珠玉，一車之費，不下數十萬貫。既而重甚，牛不能引，因復上聞，請各乘馬。於是競購名馬，以黃金為銜（缺），組繡為障泥，共會於國忠宅，將同入禁中，炳炳照灼，觀者如堵。自國忠宅至於城東南隅，僕御車馬，紛紜其間。國忠方與客坐於門下，指而謂客曰：「某家起於細微，因緣椒房之親，以至於是。吾今未知稅駕之所，念終不能致令名，要當取樂於富貴耳。」由是驕奢僭侈之態紛然，而昧處滿持盈之道矣。太平公主玉葉冠，虢國夫人夜光枕，楊國忠鎖子帳，皆稀代之寶，不能計其直。
楊貴妃姊虢國夫人，恩寵一時，大治宅第。棟宇之華盛，舉無與比。所居韋嗣立舊宅，韋氏諸子方偃息於堂廡間，忽見婦人衣黃羅帔衫，降自步輦，有侍婢數十人，笑語自若，謂韋氏諸子曰：「聞此宅欲貨，其價幾何？」韋氏降階曰：「先人舊廬，所未忍舍。」語未畢，有工數百人，登東西廂，撤其瓦木。韋氏諸子乃率家童，挈其琴書，委於路中，而授韋氏隙地十數畝，其宅一無所酬。虢國中堂既成，召匠圬墁，授二百萬償其值，而復以金盞瑟瑟三斗為賞。後復歸韋氏，曾有暴風拔樹，委其堂上，已而視之，畧無所傷。既撤瓦以觀之，皆承以木瓦，其制作精緻，皆此類也。虢國每入禁中，常乘驄馬，使小黃門御。紫驄之俊健，黃門之端秀，皆冠絕一時。
張果者，隱於恒州條山。常往來汾晉間，時人傳有長年秘術，耆老云為兒童時見之，自言數百歲矣。唐太宗、高宗屢徵之不起，則天召之出山，佯死於妬女廟前。時方盛熱，須臾臭爛生蟲。聞於則天，信其死矣。後有人於恒州山中復見之。果乘一白驢，日行數萬里，休則摺疊之，其厚如紙，置於巾箱中；乘則以水噀之，還成驢矣。開元二十三年，玄宗遣通事舍人裴晤馳驛於恒州迎之，果對晤氣絕而死。晤乃焚香啟請，宣天子求道之意，俄頃漸蘇。晤不敢逼，馳還奏之。乃命中書舍人徐嶠齎璽書迎之，果隨嶠到東都，於集賢院安置，肩輿入宮，備加禮敬。玄宗因從容謂曰：「先生得道者，何齒髮之衰耶？」果曰：「衰朽之歲，無道術可憑，故使之然，良足恥也。今若盡除，不猶愈乎？」因於御前拔去鬢髮，擊落牙齒，流血溢口。玄宗甚驚，謂曰：「先生休舍，少選晤語。」俄頃召之，青鬢皓齒，愈於壯年。一日，秘書監王迥質、太常少卿蕭華，嘗同造焉。時玄宗欲令尚主，果未之知也，忽笑謂二人曰：「娶婦得公主，甚可畏也。」迥質與華相顧，未諭其言。俄頃有中使至，謂果曰：「上以玉真公主早歲好道，欲降於先生。」果大笑，竟不承詔，二人方悟向來之言。是時公卿多往候謁，或問以方外之事，皆詭對之。每云「余是堯時丙子年人」，時莫能測也。又云堯時為侍中，善於胎息，累日不食，食時但進美酒及三黃丸。玄宗留之內殿，賜之酒，辭以山臣飲不過二升，有一弟子，飲可一斗。玄宗聞之喜，令召之。俄一小道士自殿簷飛下，年可十六七，美姿容，旨趣雅淡，謁見上，言詞清爽，禮貌臻備。玄宗命坐，果曰：「弟子當侍立於側，未宜賜坐。」玄宗目之愈喜，遂賜之酒，飲及一斗不辭。果辭曰：「不可更賜，過度必有所失，致龍顏一笑耳。」玄宗又逼賜之，酒忽從頂湧出，冠子落地，化為一榼。玄宗及嬪御皆驚笑，視之，已失道士矣。但見一金榼在地，覆之，榼盛一（缺），驗之，乃集賢院中榼也。累試仙術，不可窮紀。有師夜光者，善視鬼，玄宗嘗召果坐於前，而敕夜光視之。夜光至御前，奏曰：「不知張果安在乎？願視察也。」而果在御前久矣，夜光卒不能見。又有邢和璞者，嘗精於算術，每視人則布籌於前，未幾已能詳其名氏、善惡、夭壽，前後所算計千數，未嘗不析其詳細，玄宗奇之久矣。及命算果，則運籌移時，意竭神沮，終不能定其甲子。玄宗謂中貴人高力士曰：「我聞神仙之人，寒燠不能瘵其體，外物不能凂其中。今張果，善算者不能究其年，視鬼者莫得見其狀，神仙倏忽，豈非真者耶？然嘗聞堇斟飲之者死，若非仙人，必敗其質，可試以飲也。」會天大雪，寒甚，玄宗命進堇斟賜果，果遂舉飲，盡三巵，醺然有醉色，顧謂左右曰：「此酒非佳味也。」即偃而寢，食頃方寤。忽覽鏡視其齒，皆斑然焦黑，遽命侍童，取鐵如意擊其齒盡，隨收于衣帶中，徐解衣出藥一帖，色微紅光瑩，果以傅諸齒穴中。已而又寢，久之忽寤，再引鏡自視，其齒已生矣，其堅然光白，愈於前也。玄宗方信其靈異，謂力士曰：「得非真神仙乎？」遂下詔曰：「恒州張果先生，遊方之外者也。跡先高尚，心入窅冥；久混光塵，應詔赴闕。莫知甲子之數，且謂羲皇上人。問以道樞，盡會宗極。今則將行朝禮，爰申寵命。可授銀青光祿大夫，賜號通玄先生。」未幾，玄宗狩於咸陽，獲一大鹿，稍異常者。庖人方饌，果見之曰：「此仙鹿也，已滿千歲。昔漢武元狩五年，臣曾侍從畋於上林，時坐獲此鹿，既而放之。」玄宗曰：「鹿多矣，時遷代變，豈不為獵者所獲乎？」果曰：「武帝捨鹿之時，以銅牌誌於左角下。」遂命驗之，果獲銅牌二寸許，但文字凋暗耳。玄宗又謂果曰：「元狩是何甲子，至此凡幾年矣？」果曰：「是歲癸亥，武帝始開昆明池，今甲戌歲，八百五十二年矣。」玄宗命太史氏校其長曆，畧無差焉，玄宗又奇之也。是時又有道士葉法善，亦多術，玄宗問曰：「果何人耶？」答曰：「臣知之，然臣言訖即死，故不敢言。若陛下免冠跣足救臣，即得活。」玄宗許之。法善曰：「此混沌初分白蝙蝠精。」言訖，七竅流血，僵仆於地。玄宗遽詣果所，免冠跣足，自稱其罪。果徐曰：「此兒多口過，不譴之，恐敗天地間事耳。」玄宗復哀請，久之，果以水噀其面，法善即時復生。其後累陳老病，乞歸恒州，詔給驛送到恒州。天寶初，玄宗又遣徵召，果聞之，忽卒，弟子葬之。後發棺視之，空棺而已。
李遐周者，頗有道術，唐開元中，嘗召入禁中，後求出，住玄都觀。唐宰相李林甫嘗往謁之，遐周謂曰：「若公存則家泰，歿則家亡。」林甫拜泣，求其救解，笑而不答，曰：「戲之耳！」天寶末，祿山豪橫跋扈，遠近憂之，而上意未寤。一旦遐周隱去，不知所之，但於其所居壁上題詩數章，言祿山僭竊及幸蜀之事，時人莫曉，後方驗之。其末篇曰：「燕市人皆去，函關馬不歸。若逢山下鬼，環上繫羅衣。」「燕市人皆去」，祿山悉幽薊之眾而起也；「函關馬不歸」者，哥舒翰潼關之敗，匹馬不還也；「若逢山下鬼」者，馬嵬蜀中驛名也；「環上繫羅衣」者，貴妃小字玉環，馬嵬時，高力士以羅巾縊之也。其所先見，皆此類也。
開元中，朝廷選用羣官，必推精當，文物既盛，英賢出入，皆薄其外任，雖雄藩大府，由中朝冗員而授，時以為左遷。班景倩自揚州採訪使入為大理少卿，路由大梁，倪若水為郡守，西郊盛設祖席。宴罷，景倩登舟，若水望其行塵，謂掾吏曰：「班公是行，何異登仙乎？為之騶殿，良所甘心。」默然良久，方整回駕。既而為詩投相府，以道其誠，其詞為當時所稱賞。
玄宗嘗器重蘇頲，欲倚以為相，禮遇顧問，與羣臣特異。欲命相前一日，上秘密不欲令左右知，迨夜將艾，乃令草詔，訪於侍臣曰：「外廷直宿誰？」遂命秉燭召來，至則中書舍人蕭嵩。上即以頲姓名授嵩，令草制書。既成，其詞曰「國之瓌寶」。上尋讀三四，謂嵩曰：「頲，瓌之子，朕不欲斥其父名，卿為刊削之。」上仍命撤帳中屏風與嵩，嵩慚懼流汗，筆不能下者久之。上以嵩抒思移時，必當精密，不覺前席以觀。唯改曰「國之珍寶」，他無更易。嵩既退，上擲其草於地曰：「虛有其表耳！」嵩長大多髯，上故有是名。左右失笑。上聞，遽起掩其口曰：「嵩雖才藝非長，人臣之貴，亦無與比，前言戲耳。」其默識神覽，皆此類也。
玄宗命宇文融為括田使，融方恣睢，稍不附己者必加誣譖，密奏以為盧從愿廣置田園，有地數百頃。帝素器重，亦倚為相者數矣，而又族望宦婚，鼎盛於一時，故帝亦重言其罪，但目從愿為多田翁。從愿少家相州，應明經，常從五舉，制策三等，授夏縣尉。自前明經至吏部侍郎才十年，自吏部員外至侍郎只七個月。

[book_title]别录
高力士既譴於巫州，山谷多薺而人不食，力士感之，因為詩寄意：「兩京作斤賣，五溪無人採。夷夏雖有殊，氣味終不改。」其後會赦歸，至武溪，道遇開元中羽林軍士，坐事謫嶺南，停車訪舊，方知上皇已厭世。力士北望號泣，嘔血而死。
天寶末，羣賊陷兩京，大掠文武朝臣及黃門宮嬪、樂工、騎士，每獲數百人，以兵仗嚴衛，送於雒陽。至有逃於山谷者，而卒能羅捕追脅，授以冠帶。祿山尤致意樂工，求訪頗切，於旬日獲梨園弟子數百人。羣賊因相與大會於凝碧池，宴偽官數十人，大陳御庫珍寶，羅列於前後。樂既作，梨園舊人不覺歔欷，相對泣下，羣逆皆露刃持滿以脅之，而悲不能已。有樂工雷海清者，投樂器於地，西向慟哭。逆黨乃縛海清於戲馬殿，支解以示眾，聞之者莫不傷痛。王維時為賊拘於菩提寺中，聞之賦詩曰：「萬戶傷心生野煙，百官何日更朝天。秋槐落葉空宮里，凝碧池頭奏管弦。」
唐天寶中，有孫甑生者，深於道術。玄宗召至京師。甑生善輳石累卵，折草為人馬，乘之東西馳走。太真妃特樂其術，數召入宮試之。及祿山之亂，不知所之。
唐開元中，有僧義福者，上黨人也。梵行精修，相好端潔，縉紳士庶，翕然歸依。嘗從駕往東都，所歷郡縣，人皆傾向，檀施巨萬，皆委之而去。忽一旦召其學徒，告己將終。兵部侍郎張均、中書侍郎嚴挺之、刑部侍郎房琯、禮部侍郎韋陟，常所禮謁，是日亦同造焉。義福乃昇座，為門徒演法，乃曰：「吾沒于是日，當以訣別耳。」久之，張謂房曰：「某宿歲餌金丹，爾來未嘗臨喪。」言訖，張遂潛去。義福忽謂房曰：「某與張公遊有數年矣，張有非常之咎，名節皆虧。向來若終法會，足以免難，惜哉！」乃攜房之手曰：「必為中興名臣，公其勉之。」言訖而終。及祿山之亂，張均陷賊庭，授偽署；房琯贊兩朝，竟立大節。
僧一行，姓張氏，鉅鹿人，本名遂。唐玄宗既召見，謂曰：「卿何能？」對曰：「唯善記覽。」玄宗因詔掖庭，取宮人籍以示之，周覽既畢，覆其本，記念精熟，如素所習讀。數幅之後，玄宗不覺降御榻，為之作禮，呼為聖人。先是，一行既從釋氏，師事普寂於嵩山。師嘗設食於寺，大會羣僧及沙門，居數百里者皆如期而至，且聚千餘人。時有盧鴻者，道高學富，隱於嵩山，因請鴻為文，讚歎其會。至日，鴻持其文至寺，其師授之，致於几案上。鍾梵既作，鴻請普寂曰：「某為文數千言，況其字僻而言怪，盍於羣僧中選其聰悟者，鴻當親為傳授。」乃令召一行。既至，伸紙微笑，止於一覽，復致於几上。鴻輕其踈脫而竊怪之。俄而羣僧會於堂，一行攘袂而進，抗音興裁，一無遺忘。鴻驚愕久之，謂寂曰：「非君所能教導也，當縱其遊學。」一行因窮《大衍》。自此訪求師資，不遠千里。嘗至天台國清寺，見一院，古松數十步，門有流水。一行立於門屏間，聞院中僧於庭布算，其聲簌簌。既而謂其徒曰：「今日當有弟子求吾算法，已合到門，豈無人導達耶？」即除一算。又謂曰：「門前水合却西流，弟子當至。」一行承言而入，稽首請法，盡授其術焉。而門水舊東流，忽改為西流矣。邢和璞嘗謂尹愔曰：「一行其聖人乎？漢之洛下閎造《大衍曆》，云後八百歲當差一日，則有聖人定之。今年期畢矣，而一行造《大衍曆》，正在差謬，則洛下閎之言信矣。」一行又嘗詣道士尹崇，借楊雄《太玄經》，數日復詣崇還其書。崇曰：「此書意旨深遠，吾尋之積年，尚不能曉。吾子試更研求，何遽見還也？」一行曰：「究其義矣。」因出所撰《大衍玄圖》及《義訣》一卷以示崇，崇大嗟伏，謂人曰：「此後生顏子也。」初，一行幼時家貧，鄰有王姥者，家甚殷富，奇一行，不惜金帛，前後濟之約數十萬，一行常思報之。至開元中，一行承玄宗敬遇，言無不可。未幾，會王姥兒犯殺人，獄未具，姥詣一行求救。一行曰：「姥要金帛，當十倍酬也。君上執法，難以情求，如何？」王姥戟手大駡曰：「何用識此僧！」一行從而謝之，終不顧。一行心計渾天寺中工役數百，乃命空其室，內徙一大甕於中央，密選常住奴二人，授以布囊，謂曰：「某坊某角有廢園，汝向中潛伺。從午至昏，當有物入來，其數七者，可盡掩之。失一則杖汝。」如言而往，至酉後，果有羣豕至，悉獲而歸。一行大喜，令置甕中，覆以木蓋，封以六一泥，朱題梵字數十，其徒莫測。詰朝，中使叩門急召，至便殿，玄宗迎謂曰：「太史奏昨夜北斗不見，是何祥也？師有以禳之乎？」一行曰：「後魏時失熒惑，至今帝車不見，古所無者，天將大警於陛下也。夫匹婦匹夫不得其所，則殞霜赤旱。盛德所感，乃能退舍。感之切者，其在葬枯出繫乎！釋門以瞋心壞一切喜，慈心降一切魔。如臣曲見，莫若大赦天下。」玄宗從之。又其夕，太史奏北斗一星見，凡七日而復。至開元末，裴寬為河南尹，深信釋氏，師事普寂禪師，日夕造焉。居一日，寬詣寂，寂云：「方有少事，未暇款語，且請遲回休憇也。」寬乃屏息，止於空室，見寂潔滌正堂，焚香端坐。坐未久，忽聞扣門，連云：「天師一行和尚至矣。」一行入，詣寂作禮。禮訖，附耳密語，其貌絕恭。寂但頷云：「無不可者。」一行語訖，降階入南室，自闔其戶。寂乃徐命弟子云：「遣鍾，一行和尚滅度矣。」左右疾走視之，一如其言。滅度後，寬乃服衰絰葬之，自徒步出城送之。
唐玄宗既用牛仙客為相，頗憂時議不叶，因訪於高力士：「用仙客相，外議以為如何？」力士曰：「仙客出於胥吏，非宰相器。」上大怒曰：「即當用康{上巩下言}。」蓋上一時恚怒之詞，舉其極不可者。或有竊報{上巩下言}，以為上之於{上巩下言}恩渥頗深，行當為相矣。{上巩下言}聞之，以為信然。翌日，盛服趨朝，既就列，延頸北望，冀有成命，觀之者無不掩口。然時論亦以長者目焉。{上巩下言}為將作大匠，多巧思，尤能知地，常謂人曰：「我居是宅中，不為宰相耶？」聞之者益為嗤笑。
玄宗嘗命教舞馬，四百蹄各為左右，分為部，目為某家寵，某家驕。時塞外亦有善馬來貢者，上俾之教習，無不曲盡其妙。因命衣以文繡，絡以金銀，飾其鬃鬣，間雜珠玉。其曲謂之《傾盃樂》者數十回，奮首鼓尾，縱橫應節。又施三層板牀，乘馬而上，旋轉如飛。或命壯士舉一榻，馬舞於榻上，樂工數人立左右前後，皆衣淡黃衫，文玉帶，必求少年而姿貌美秀者。每千秋節，命舞於勤政樓下。其後上既幸蜀，舞馬亦散在人間。祿山常觀其舞而心愛之，自是因以數匹置於范陽。其後轉為田承嗣所得，不之知也，雜之戰馬，置之外棧。忽一日，軍中享士，樂作，馬舞不能已。廝養皆謂其為妖，擁篲以擊之。馬謂其舞不中節，抑揚頓挫，猶存故態。廄吏遽以馬怪白承嗣，命箠之甚酷。馬舞甚整，而鞭撻愈加，竟斃於櫪下。時人亦有知其舞馬者，懼暴而終不敢言。
唐玄宗自蜀回，夜闌登勤政樓，憑欄南望，煙雲滿目，上因自歌曰：「庭前琪樹已堪攀，塞外征夫久未還。」蓋盧思道之詞也。歌歇，上問：「有舊人乎？逮明為我訪來。」翌日，力士潛求於里中，因召與同至，則果梨園子弟也。其夜，上復與乘月登樓，唯力士及貴妃侍者紅桃在焉。遂命歌《涼州詞》，貴妃所製，上親御玉笛為之倚曲。曲罷相睹，無不掩泣。上因廣其曲，今《涼州》傳於人間者，益加怨切焉。至德中，明皇復幸華清宮，父老奉迎，壺漿塞路。時上春秋已高，常乘步輦，父老進曰：「前時上皇過此，常逐從禽，今何不為？」上曰：「吾老矣，豈復堪此！」父老士女聞之，莫不悲泣。新豐市有女伶曰謝阿蠻，善舞《凌波曲》，常出入宮中，楊貴妃遇之甚厚，亦遊於國忠及諸姨宅。上至華清宮，復令召焉。舞罷，阿蠻因出金粟裝臂環，云：「此貴妃所與。」上持之悽怨出涕，左右莫不嗚咽。
明皇既幸蜀，西南行，初入斜谷，屬霖雨涉旬，於棧道雨中聞鈴，音與山相應。上既悼念貴妃，採其聲為《雨霖鈴》曲，以寄恨焉。時梨園子弟善吹觱篥者，張野狐為第一。此人從至蜀，上因以其曲授野狐。洎至德中，車駕復幸清華宮，從官嬪御多非舊人。上於望京樓下命野狐奏《雨霖鈴》曲，未半，上四顧淒涼，不覺流涕，左右感動，與之歔欷，其曲今傳於法部。
天寶中，諸公主相效進食，上命中官袁思藝為檢校進食使，水陸珍羞數千，一盤之費，蓋中人十家之產。中書舍人竇華嘗因退朝，遇公主進食，方列於通衢，乃傳呵按轡，行於其間。宮苑小兒數百人奮梃而前，華僅以身免。
武惠妃生日，上與諸公主按舞於萬歲樓下。上乘步輦，從複道窺見衛士食畢，以餅相棄水竇中。上大怒，命高力士杖殺之。上方震怒，左右無敢言者。寧王從容請上曰：「從複道窺見護衛士之有過而殺之，恐人臣不能自安，又失大體。陛下志在勤儉愛物，惡棄於地，奈何性命至重，反輕於殘飧乎？」上蹶然大悟，遽命赦之。
杜甫後漂寓湘潭間，旅於衡州耒陽縣，頗為令長所厭。甫投詩於宰，宰遂致牛炙白酒以遺。甫飲過多，一夕而卒。《集》中猶有《贈聶耒陽》詩也。

[book_title]逸文
舞者，樂之容也。有大垂手、小垂手，或象驚鴻，或如飛燕。婆娑，舞態也；蔓延，舞綴也。古之能者，不可勝紀。開元中，有公孫大娘善劍舞，僧懷素見之，草書遂長，蓋壯其頓挫勢也。
《御覽》卷五百七十四。案上並見《樂府雜錄》，此疑有誤。
開成末，有樂人崇胡子能軟舞，其腰支不異女郎也。
同上。此亦疑《樂府雜錄》文。
天寶中，上命宮女數百人為梨園弟子，皆居宜春北院。上素曉音律，時有馬仙期、李龜年、賀懷智洞知音律。安祿山自范陽入覲，亦獻白玉簫管數百事，安皆陳於梨園，自是音響殆不類人間。有中官白秀貞，自蜀使回，得琵琶以獻。其槽以邏逤檀為之，溫潤如玉，光輝可鑒，有金鏤紅文蹙成雙鳳。貴妃每抱是琵琶奏於梨園，音韵淒清，飄如雲外。《六帖》「如」作「出」。而諸王貴主洎虢國以下，競為貴妃琵琶弟子，每授曲畢，廣有進獻。
《御覽》五百八十三。《六帖》六十二。
李林甫子壻鄭平為戶部員外，嘗與林甫同處。一日，林甫就院省其文，遇平櫛髮，見林甫坐處甘露羹，取而食之，曰：「縱當華皓，必當鬒黑。」明日，果有中使至，賜林甫食，中有甘露羹，遂以與平。平食訖，一旦髮毛如（缺）。
《御覽》八百六十一。《海錄碎事》十上引云：「李林甫壻鄭平，鬢髮斑。明皇幸林甫第賜食，以甘露羹與平食，一夕鬢如黳。」疑《御覽》有脫誤。
唐楊慎矜，隋室之後。其父崇禮，太府少卿，葬少陵原。封域之內，草木皆流血。守者以告，慎矜大懼，問史敬忠。忠有術，謂慎矜可以禳之免禍。乃於慎矜後園大陳法事，罷朝歸，則裸袒桎梏，坐於叢棘。如是者數旬，而流血亦止。敬忠曰：「可以免禍。」慎矜媿之，遺侍婢明珠。明珠有美色，路由八姨門，貴妃妹也。姨方登樓，臨大道，姨與敬忠相識，使人謂曰：「何得從車乎？」敬忠未答，使人去簾觀之。姨於是固留邀敬忠坐樓，乃曰：「後車美人，請以見遺。」因駕其車以入，敬忠不敢拒。明日入宮，以侍婢從。帝見而異之，問其所來，明珠曰：「楊慎矜家人也，近贈史敬忠。」帝曰：「敬忠何人，而慎矜輒遺其婢？」明珠乃具言厭勝之事。上大怒，以告林甫，林甫素忌慎矜才必為相，以吉溫陰害，有憾於慎矜，遂搆成其事，下溫案之。溫求得敬忠於汝州，誣慎矜以自謂亡隋遺裔，潛謀大逆，將復宗祖之業。於是賜自盡，皆不全其族。
《廣記》一百四十三。
唐盧懷慎，清慎貞素，不營資產，器用屋宇，皆極儉陋。既貴，妻拏尚不免飢寒，而於故人親戚散施甚厚。為黃門侍郎，在東都掌選事，奉身之具，纔一布囊耳。後為黃門監兼吏部尚書。卧病既久，宋璟、盧從愿常相與訪焉。懷慎卧於敝簀單席，門無簾箔，每風雨至，則以席蔽焉。常器重璟與從愿，見之甚喜，留連永日。命設食，有蒸豆兩甌，菜數莖而已，此外翛然無辦。因持二人手謂曰：「二公當出入為藩輔。聖上求理甚切，然享國歲久，近者稍倦於勤，當有小人乘此而進。君其志之。」不數日而終。疾既篤，因手疏薦宋璟、盧從愿、李傑、李朝隱。上覽其表，益加悼惜。既歿，家無留儲，惟蒼頭自鬻，以給喪事。上因校獵于城南，望墟落間，環堵卑陋，其家若有所營，因馳使問焉。還白懷慎大祥，方設齋會，上因為罷獵。因憫其貧匱，即以縑帛贈之。
《廣記》一百六十五，《御覽》八百四十一，《避暑錄話》上。
唐崔曙應進士舉，作《明堂火珠詩》，續有佳句，曰：「夜來雙月滿，曙後一星孤。」其言深為工，文士推服。既夭歿，一女名星星，而無男，當時異之。
《廣記》一百九十八。
開元中，有名醫紀明者，吳人也。嘗授秘訣於隱士周廣，觀人顏色談笑，便知疾深淺，言之精詳，不待診侯。上聞其名，徵至京師，令於掖庭中召有疾者，俾周驗焉。有宮人每日昃則笑歌啼號，若中狂疾，而又足不能及地。周視之曰：「此必因食且飽，而大促力，頃復仆于地而然也。」周乃飲以雲母湯，既已，令熟寐。寐覺，乃失所苦。問之，乃言：「嘗因太華公主載誕三日，宮中大陳歌吹。某乃主謳者，懼其聲不能清，且長食（缺）蹄羹，遂飽，而當筵歌數曲。曲罷，覺胸中甚熱，戲於砌臺，乘高而下。未及其半，復有後來者所激，因仆于地。久而方蘇而病狂，因茲足不能及地也。」上大異之。有黃門奉使自交廣而至，拜舞於殿下，周顧謂曰：「此人腹中有蛟龍，明日當產一子，則不可活也。」上驚問黃門曰：「卿有疾否？」乃曰：「臣馳馬大庾嶺，時當大熱，既困且渴，因於路傍飲野水，遂腹中堅痞如石。」周即以消石雄黃煮而飲之，立吐一物，不數寸，其大如指。視之，鱗甲備具，投之以水，俄頃長數尺。周遽以苦酒沃之，復如故形，以器覆之。明日，器中已生一龍矣。上深加禮焉，欲授以官爵，周固請還吳中，上不違其意，遂令還鄉。水部員外劉復為周作傳，敍述甚詳。
《廣記》二百十九，《御覽》九百三十，《證類本草》三四，《吳郡志》四十三。
哥舒翰嘗鎮於青海，路既遙遠，遣使常乘白駱駝以奏事，日馳五百里。
《廣記》四百三十六。
上在東都，遇正月望夜，移仗上陽宮，大陳影燈，設庭燎，自禁中至於殿庭，皆設蠟炬，連屬不絕。時有匠毛順，巧思結創繒彩，為樓三十間，高一百五十尺，懸珠玉金銀，微風一至，鏘然成韵。乃以燈為龍鳳虎豹騰躍之狀，似非人力。
《六帖》四。
正月望夜，上與葉法善游西涼州，燭燈十數里，俄頃還，而樓下之歌舞未終。
同上。
三元日，宣令崇玄學士講《道德》、《南華》等經，羣公咸就觀禮。
同上。
上自解紅玉帶賜寧王。
《六帖》十二。
上以紫金帶賜岐王，蓋昔高宗破高麗所得。開元中，高麗遣使來朝，宴內殿，因從容言於內臣曰：「紫金帶本國亡是。歲荒民散，干戈屢起，幸在內帑，一見足矣。」上聞之，封付其使。
同上。
帝友愛至厚，殿中設五幄，與五王處，號五王帳。
《六帖》十四。
安祿山初為張韓公帳下走使之吏，韓公嘗令祿山洗足。韓公脚下有黑點子，祿山因竊窺之，韓公顧笑曰：「黑子吾貴相，汝亦能有之乎？」祿山曰：「某賤人也，不幸兩足皆有，比將軍者黑而加大。」韓公奇而翫之，益親厚。
《六帖》三十一，《唐語林》末句作「約為義兒，彌加慰勉。」
吳道玄善畫，將軍裴閔請畫天宮寺壁。道玄曰：「聞將軍善舞劍，願作氣以助揮毫。」閔欣然為舞一曲。道玄看畢，奮筆立成，若有神助。
《六帖》三十二。
明皇自為上皇，嘗玩一紫玉笛。一日吹笛，有雙鶴下，顧左右曰：「上帝召我為孔昇真人。」未幾果崩。
《六帖》三十八。
興慶宮帝潛邸，於西南隅起花萼相輝二樓，與諸王游處。祿山犯順，乘遽以聞，議欲遷幸，置酒樓上，命作樂，有進《水調歌》者曰：「山川滿月淚沾衣，富貴榮華能幾時！不見只今汾水上，惟有年年秋雁飛。」上問誰為此詞，曰：「李嶠。」上曰：「真才子也。」遂不終而去。
《六帖》六十一、《碧雞漫志》。又《六帖》九十四作：「羯胡犯京，上欲遷幸，復登樓置酒。有一少年自言工歌，歌云云。上聞之，潸然流涕，顧侍臣云云，不待終曲而去。」與此小異。
羯胡犯京，上欲遷幸，復登花萼樓，置酒四顧，乃命進玉環。玉環者，睿宗所御琵琶也。異時上長樂宮中，常置別榻，以帕覆之，不以雜他樂器，而未嘗持用。至是，命樂工賀懷智取調之，又命禪定僧段師彈之。
《六帖》六十二、《雞脇》。
元獻皇后思食酸味，明皇以告張說，因進經，袖出木瓜以獻。
《六帖》一百。
玄宗曰：「我祖破高麗，獲紫金帶、紅玉支二寶，朕以岐王初進《龍池》篇，賜以金帶，以紅玉支賜妃子，後以賜阿蠻。」
《海錄碎事》十五。
六月一日，上幸華清宮，是貴妃生日，上命小部音樂。小部者，梨園法部所置，凡三十人，皆十五歲以下。於長生殿奏新曲，未名，會南海進荔枝，因名《荔枝香》。
《海錄碎事》十六。
玄宗夢仙子十餘輩，御卿雲而下，各執樂器懸奏之，曲度清越。一仙人曰：「此《神仙紫雲迴》，今傳授陛下，為正始之音。」上覺，命玉笛習之，盡得其曲。
同上。
玄宗夢凌波池中龍女，製《凌波曲》。
同上。
崔琳三十年間，無中外緦麻之喪。
《事文類聚》前集五十二。
開元中，嶺南獻白鸚鵡，養之宮中，歲久，頗聰慧，洞曉言詞。上及貴妃皆呼為雪衣女。性既馴擾，常縱其飲啄飛鳴，然亦不離屏幃間。上令以近代詞臣詩篇授之，數遍便可諷誦。上每與貴妃及諸王博戲，上稍不勝，左右呼雪衣娘，必飛入局中鼓舞，上六字《六帖》作「即飛至將翼。」以亂其行列，或啄嬪御及諸王手，使不能爭道。忽一日，飛上貴妃鏡臺，語曰：「雪衣娘昨夜夢為鷙鳥所搏，將盡於此乎？」上使貴妃授以《多心經》，記誦頗精熟，日夜不息，若懼禍難，有所禳者。上與貴妃出於別殿，貴妃置雪衣娘于步輦竿上，與之同去。既至，上命從官校獵於殿下，鸚鵡方戲於殿上，忽有鷹搏之而斃。上與貴妃歎息久之，遂命瘞于苑中，為立塚，呼為鸚鵡塚。
《事文類聚》後集四十六、《六帖》九十四。
上所乘馬有玉花驄、照夜白。
《能改齋漫錄》十四。
肅宗中興而枯松復生。
同上。
明皇用葉法善術，上元夜，自上陽宮往西涼州觀燈，以鐵如意質酒而還，遣使取之，不誣。
《碧雞漫志》。
上幸東都至繡嶺宮。
《玉海》百五十七。

[book_title]輯佚
開元二年，上於梨園自教法曲，必盡其妙，謂之皇帝梨園弟子。
《太平御覽》卷五七四。按：此條原冠於本書補遺「唐玄宗教馬舞」條之上，諸本俱脫，今輯於此。
玄宗與貴妃避暑興慶宮，命進碧芬之裘。碧芬出林氏國，乃騶虞與豹交而出，大如犬，碧於黛，香聞數十里，太宗時貢，名曰鮮渠上沮。鮮渠，華言碧；上沮，華言芬也。
《唐人說薈》本卷末條。
上幸東都，至繡嶺宮，當時炎酷，上以行宮狹隘，謂左右曰：「此有佛寺乎﹖吾將避暑於廣夏。」或云：「六軍填委於其中，不可速行。」上謂高力士曰：「姚崇多計，第往覘之。」力士回奏云：「姚崇方紾絺綌乘小駟按轡於木陰下。」上悅曰：「吾得之矣。」遽命小駟，而頓消暑溽，乃歎曰：「小事尚如此，觸類而長之，天下固受其惠矣。」
《通鑑考異》，《通鑑》卷二一一《唐紀》二十七玄宗開元五年正月條。按：此條列於錢氏所輯逸文之末，引自《玉海》，然不全，茲補足之。
上與李林甫議立太子，意屬忠王。林甫從容言於上曰：「古者建立儲君，必推賢德，茍非有大勳於社稷，則惟元子。」上默然曰：「朕長子琮，往年因獵苑中，所傷面目尤甚。」林甫曰：「破面不猶愈破國乎！陛下其圖之。」上微感其言，徐思之。林甫亦素知其有疾，意欲動搖肅宗，而託附武惠妃，因以壽王瑁為請；竟以肅宗孝友聰明，中外所屬，故姦邪之計莫得行焉。
《通鑑考異》，《通鑑》卷二一五《唐紀》三十一玄宗天寶六載十一月。
天寶中，劉希夷、王昌齡、祖詠、張若虛、孟浩然、常建、李白、杜甫，雖有文名，俱流落不偶，恃才浮誕而然也。
《類說》卷一六。
楊貴妃嘗以假髻為首飾，而好服黃裙。天寶末童謠曰：「義髻拋河里，黃裙逐水流。」
《詩話總龜》。
上幸張垍宅，謂垍曰：「中外大臣才堪宰輔者，與我悉數，吾當舉而用之。」垍逡巡不對。上曰：「固無如愛子壻。」垍降階拜舞。上曰：「即舉成命。」既逾月，垍頗懷怏怏，意其為李林甫所排。會祿山自范陽入覲，祿山潛賄貴妃，求帶平章事，上不許。垍因私第備言：「上前時行幸內第，面許相垍，與明公同制入輔，今既中變，當必為姦臣所排。」祿山大懷恚怒，明日謁見，因流涕請罪。上慰勉久之，因問其故。祿山俱以垍所陳對。上命高力士送歸焉，亦以怏怏聞。由是上怒。
《通鑑考異》，《通鑑》卷二一七《唐紀》三十三玄宗天寶十三載三月。
賀蘭進明之初守北海也，城卑不完，儲積於外，寇又將至，懼資其用，進明遂焚之。適有寺人至北海，求貨於進明，不獲，歸，以損軍用聞於上，遂詔罷郡守。屬延王玢從上不及，遣中使訪之，而加刑焉。會進明赴蜀，遇使，訪於路，曰：「王罪不宜及刑，願少留於路。」使者感而受約。既至蜀，進明言於上曰：「延王，陛下之愛子也，無兵權以變其心，無郡國以驕其志，間道於豺狼，乃責其不時至，陛下罪之，人復何望！臣恐漢武望思之築，將見於聖朝矣！」因遽馳使赦之；謂進明曰：「俾父子如初，卿之力也！」遂遣進明往靈武，道遇延王，進明馳馬，亦慰之。王望之，降車稽首而去。肅宗謂之曰：「卿解平原之圍，阻賊寇之軍，而不以讒口介意，復全我兄弟，乃社稷之臣。」因授御史大夫。
《通鑑考異》，《通鑑》卷二一九《唐紀》三十五肅宗至德元載十月。
天寶中，承平歲久，自開遠門至藩界一萬二千里，居人滿野，桑麻如織。
《類說》卷一六。按：原文其下尚有「哥舒翰鎮青海」事，與逸文「白駱駝」條同，從略。
天寶初，時士庶好為胡服貂皮帽，婦人則步搖釵，窄小襟袖，識者竊嘆。
《類說》卷一六。
明皇在南內，耿耿不樂，每自吟太白《傀儡》詩曰：「刻木牽絲作老翁，鷄皮鶴髮與真同，須臾弄罷渾無事，還似一生一世中。」
《詩話總龜》。
王元寶以錦石為柱，以錢甃花徑。
《海錄碎事》卷九上。
明皇賜虢國照夜璣，蓋希代之寶也。
《海錄碎事》卷十五。

        </div>
      </div>
    </div>
  </div>
</div>
<!--update:2025-08-30 10:06:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>