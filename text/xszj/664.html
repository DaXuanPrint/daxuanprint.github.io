<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●居官水镜序,●勿所刘先生居官水镜卷之一,●勿所刘先生居官水镜卷之二,●勿所刘先生居官水镜卷之三,●附居官水镜,居官水镜全文在线阅读,居官水镜全文在线下载,大玄古籍书库">
<meta name="description" content="天地间合成一个情字乾坤不毁情相续也凡在有知、情自联属、□於父子、兄弟、族属亲隣为尤切偶因忿爭。意气乖隔。倘犹有真情一点不绝如綫为上者委曲处分。善言劝解。使復全恩义以去是我与彼接续一番。无父子而有父子。无兄弟而有兄弟无族属亲隣而有族属亲隣。此之恩与天地生成等若直操一切决断之。全无调停意纵。处断果当。然彼此恩情终身异世、不復接续矣。故每事须以解纷为主对兄劝友。对弟劝恭。对亲隣劝和睦。不惟息一时之讼且阴消数世祸云。_居官水镜_全文在线阅读_居官水镜_全文在线下载_大玄古籍书库">
<title>居官水镜_刘时俊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">居官水镜</span> <br/>
          作者： <span class="inputVal" id="bkauthor">刘时俊</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,官箴,完结</span> <br/>
          字数： <span class="inputVal" id="bknum">[book_length]86429</span> <br/>
          说明： <span class="inputVal" id="bkdec">天地間合成一個情字乾坤不毀情相續也凡在有知、情自聯屬、□於父子、兄弟、族屬親隣為尤切偶因忿爭。意氣乖隔。倘猶有真情一點不絕如綫為上者委曲處分。善言勸解。使復全恩義以去是我與彼接續一番。無父子而有父子。無兄弟而有兄弟無族屬親隣而有族屬親隣。此之恩與天地生成等若直操一切决斷之。全無調停意縱。處斷果當。然彼此恩情終身異世、不復接續矣。故每事須以解紛為主對兄勸友。對弟勸恭。對親隣勸和睦。不惟息一時之訟且陰消數世禍云。</span> <br/>
          封面： <span class="inputVal" id="bkimg">Z_12428.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]居官水镜
[book_author]刘时俊
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,官箴,完结
[book_length]86429
[book_dec]天地間合成一個情字乾坤不毀情相續也凡在有知、情自聯屬、□於父子、兄弟、族屬親隣為尤切偶因忿爭。意氣乖隔。倘猶有真情一點不絕如綫為上者委曲處分。善言勸解。使復全恩義以去是我與彼接續一番。無父子而有父子。無兄弟而有兄弟無族屬親隣而有族屬親隣。此之恩與天地生成等若直操一切决斷之。全無調停意縱。處斷果當。然彼此恩情終身異世、不復接續矣。故每事須以解紛為主對兄勸友。對弟勸恭。對親隣勸和睦。不惟息一時之訟且陰消數世禍云。
[book_img]Z_12428.jpg


[book_title]●居官水鏡序
夫士以□□發家一旦□禍□□□□□案牘□□兩造□□掾史胥役各□□猾智以豪我一堂之上□□□牆為宋□□徬皇太息功□所求□所任也□生所業□所効也□□□□居□採循良必將學法□以吏為師乎安在□術所以□□務哉吾□子不云乎分患□位患所以立而又曰□居以求□志夫聖矣之志□它要在使民各均其所□□□□以□□□亦□□□此志以體民情而天下之運於掌上所謂明明□□□□也余居□□□若此□□□余居官水鏡者則夕□劉勿所先生□所以治之邑之政具載其間余覽為卒業睹□□□□允興釐之當執□□□□□當□務何□□歟乃至太指歸之□刑省□□搃括於接續人情之□□□人□未發而為民□□者不可不亟聞也嗟乎余乃今去先生之志□□□□与鏡之明也鬚眉□數藏垢止□而不□妍□人心之□如鏡也而卑者身家高者功名之兩□□居□之□□也兩□為□為□□□□為□之拭為徘徊久顧虛生貴勢屈折求外而□勢者□以□□為當求是乎□□□民□□我之如鏡昏□民之戴□者□□□光□日月□□□之□□人情接□□劉先生者謂□□□拭□素而□求志中來乎讀是編者請返照求自心之如鏡如□視□□人治□譜而己□後乃□□術所以□□務也夫
豫章萬建崑書

[book_title]●勿所劉先生居官水鏡卷之一
西蜀勿所劉時俊
著
年弟六陽何慶元　批點
門人泰華孔貞時編輯
鏡水錢志立發明
庭實李遇芳校閱
江源吳長齡梓行
雜說（共四條）
理縣事宜（關牒各衙）
◆雜說（共四條）
續情說
用刑說
用明說
省訟說
○續情說
天地間合成一個情字乾坤不毀情相續也凡在有知、情自聯屬、□於父子、兄弟、族屬親隣為尤切偶因忿爭。意氣乖隔。倘猶有真情一點不絕如綫為上者委曲處分。善言勸解。使復全恩義以去是我與彼接續一番。無父子而有父子。無兄弟而有兄弟無族屬親隣而有族屬親隣。此之恩與天地生成等若直操一切决斷之。全無調停意縱。處斷果當。然彼此恩情終身異世、不復接續矣。故每事須以解紛為主對兄勸友。對弟勸恭。對親隣勸和睦。不惟息一時之訟且陰消數世禍云。
志立云如此然後可以為民父毌
○用刑說
竊謂理邑如理病。用刑如用鍼。一邑即一體也。氣脉原通。一處壅、即通體皆病。庸醫不察穴道。通體投鍼令。病人多剌傷而病如故。若善醫者直頂門一鍼足矣。病根既除。損得多少痛楚。然鍼亦難下。未可輕易譚也。
志立云劉先生嘗對某言人與我一般皮肉痛痒相關如逞怒淫刑於心何忍吾為令時遇上官非理怪怒雷轟於頂不動也倘誤罵良民一句即食不安或錯責平民五板即寢不寐刑不加於愚幼不加於淳柔不加於老疾之人不加於言語之觸犯不以偶失伺候責諸役不以飲饌不美責廚夫不以儀衛不整責從人不以買物不佳責買辦者盖刑以施於不如法之人。不宜濫施於不如意者也。以故公庭鞭朴絕稀幾至不用即用亦至輕而數亦至少如老學究責村童耳先生又言律是死的用律者是活的如用律不原情盡法無民巳吾為諸生時嘗有一先達亦賢者也偶言制律之妙因自敘其用律之明如犯人巳就制縛毆之至死者抵此律之精也適有一盜牛者被捉眾毆之至死因、投之於江、以自溺、首縣、審得其情、徑擬失主以抵、又如開墎見棺者絞、開棺見屍者斬、招魂葬者亦然、此律之精、也適有一圖風水謀幫祖葬父者、族長不許、因焚父屍、收燼骨入罈中、偷葬、族長檢發、其子不敢認、遂拋棄之、拋後其子具告、因坐族長以開棺之罪、吾當時殊不然其、說曰眾人毆殺賊、而以失主抵。逆子毀父屍、而坐族長重罪顛倒甚矣。何賢者而有此誤。蓋緣看律到此偶爾會意。故借姓命證聦明耳。因思訓家者、不可不知此恐不知而誤犯律也。居官者不可不知此恐任意而誤用律也。吾為令以情比法寧出寧輕如情重律輕則從律情輕律重則原情庶乎議罪平而人不稱冤矣先生又言禁暴除奸止宜去太去甚不妨開一面之網如人命之忿起於一朝。而尚有生路者。如賊盜之愚幼被誘而情可矜疑者。如盜贓之寄頓而非真窩者。如豪強之悔懼而束手不敢復肆者。如姦惡之先事遁避與彌縫而未發覺者寧為遺法遺明。不必窮搜追索。蓋天網尚漏。若執法而欲絕流以漁。非天道也。先生性平恕故刑法寬簡如此然遇罪惡盈貫通神使鬼之人則法在必伸雖掛冠不顧懲一戒百一邑肅然此寬恕中過關處也加意民瘼者須明此鍼法以善成其寬恕云
○用明說
有司臨民、非明何斷、然惟誠與明合。乃稱真明。竊謂用明者、寧如日月之遺覆盆。無為爝火之燭一隙寧若神而不足。無若鬼而有餘。彼以術為明者淺矣若以詐為明殊可羞也。
志立云、先生素鄙術數鉤索之明。不好伺察不寄耳目。遇事當前。止據理推情。遂自了了。而俗人好異乃以一切詭譎猥瑣事傅之先生以為神明如齊東野人所以稱包孝肅者。殊可笑也
○省訟說
某一日與周太史念昔孫孝廉裒谷論節民之要語及熄訟太史曰减訟一節贖緩之省於民者若于孝廉曰熄訟何止省如許也夫一字入公府小民慄慄然視官若帝若神明不可測於是為請託為延訟師為齎發公差為賄證佐為??央保為鋪墊衙門為集親知以相角助朝朝酒食節節銀錢入贖於公者一而民費且數十倍吾譚虎亦心驚矣由此言之夫熄訟寧直省如許也太史曰吾未遭虎吾不知某曰嗟呼濫訟之害亦至此乎然熄訟有道若以厭事之心求熄訟訟更不可熄矣竊意牧民者宜書此言置座右遂筆記之
志立云周太史嘗對某言一縣氣運全在一有司培養之吳江近來田價日增較常加十之五盖由屢歲豐登且以抽稅之故商旅漸歸業而得於培養之力尤多也如平兌運歲省民間米二萬石收糧銀不拆封歲省羡餘及常例銀數千革神會神戲禁賭博汰奢靡歲省數萬减訟一節所省於公家之罰鍰僅數千而所省諸廢不止數萬矣節節休養民力自裕置業者無興訟之害出業者無加補之望而均役後種田之累少田價何為不增某以此語質於先生先生曰然然息訟亦未易言也惟三尺不以勢力撓而凌弱暴寡之事少惟持平等心矯枉無過正而小民侮勢戶亡賴騙富家之事少惟誣告者專究刁唆而攛撥硬証之事少惟官府之處斷合於民間之擬議而恃強舞智利口求勝之事少故訟不期息而自息也如使一槩不理猥云無訟竊恐公庭之事稀而民間之事日煩矣某曰善並記之以貽牧民之長欲與民休息者
◆理縣事宜（關牒各衙）
吳江縣知縣劉　為存照事本職猥以庸謭、承乏鉅邑、愧無才識、虛有血心、每軫念民艱疾首夙弊、謬籌一得、立法數端、行之三年、似有麤效、規雖未善、實出之嘔心之餘、方誠不精、似得於折肱之後、今者當本職離任之日、繼此又法制更新之初、所有行過事宜擬申明
上司、懼干炫鬻之罪、擬存貽後日、又有僭率之嫌但待罪於茲、巳四閱歲、哺兒依戀、豈將離遂視若秦人嘔血酸辛、即既往、難付之流水、謹擇緊要事件開列數條、質之同舟共事諸君子、非敢冀葑菲他日之收要不過簪履自憐之意。須至關牒者
馭役之法
督盜之法
徵收之法
兌運之法
均役之法
附考試之法
修塘事宜
○馭役之法
一馭吏書
一馭皂快
一馭應捕
·一馭吏書
民間事少有司至願而猾吏奸書則利在多事彼之心計甚巧其言成故其事有據不曰查舊案則曰奉明文搜剔牽連藏機埋字浸潤官府之耳以熒惑其心若不察而輕易聽從則一紙出而一人枕不安或一家哭或一村犬吠又或一邑魚鳥亂矣本職識破此機關每加慎重如舊事應行提也然目前方求事損何得爬搜既往以滋煩擾乎如舊逋應追催也然催必不完止肥吏胥之囊實公差之腹耳奈何以有司為此輩役也如歇案干連人犯應拘審也然吾將疏網闊目以與民休息奈何毛搜而櫛比之如查點糧長里排催比錢糧等項應用票也然出示令彼知悉足矣告示一張紙不會索人酒食何必使索酒食者往乎如新近批廻應追銷也然細筭之某以某事稽遲於某地方停閣千里外差人能飛身為我追耶何苦擾其家妻若子為也又如奉行舊套申禁事宜時勢難行說似冠冕而無益於事徒滋擾害者試捻數款以例其餘如北運船止許五百石似也然運河雖澀未必爭較於一二百石間今每名該七百有奇若使一人分為兩船則費且加倍又不便照管如兩人共叄船則此兩人者豈能各分其身三分之一復合為一身以共管此船乎出票則止使差人勒掯該房需索出示則亦有奸棍人等脅制我糧長及船戶者且又必不能禁也則何若姑從其便乎又如奉行熄盜條款漁戶號船應查編也然漁船雖匿盜但編船後能使各船晝成行夜列伍互相稽察糾舉以無為非耶何故以虛文擾水濱也又如夜行船誠宜禁也然防火者將儲水乎抑禁民無夜作乎夜靜風恬商心如箭吾土地非大江以外即不禁夜何傷且夜亦難禁第使夜行者不逢暴客足巳又如查圩岸查木柵查屋稅查魚鰕查官基等項清理未為不是也然光不及穴何傷日月且查則為吏胥公差輩查耳無益於實事也盖縣家自有一種真切事若取土羹塵飯強使入喉豈能療饑反致翻胃本職管見如此故逐節檢察逐事堅持吏書雖巧詞百端本職止堅塞兩耳山鬼伎倆有限老僧不動無窮故官事絕省而民間雞犬亦得寧矣
志立云柳子厚郭橐駞傳與此互相發明而此為醒暢有實證先生執簡馭煩逢單日始出堂視事辰出午入亦有三五日不視事之時而縣務畢集惟得此訣竅也然間亦以此得罪於上官者盖由本縣吏書欲生事擾民官不為動即賄通道府吏書行牌帖下縣一不應即以縣官不理蜚譖矣先生覺之凡上司畫餅公文一槩置之高閣一催提即觧吏書正身赴比自後牌帖遂减十之六七此一竅有司所當急知為上司者亦宜識破無墮胡鬼奸計也
·一馭皂快
禁需索
省牽累
免貽辱
禁需索
公差需索天下皆然、而吳中為最、本職知其狀態、計欲小民不畏公差、須使公差畏小民口、每差牌勾攝人到光問公差有無凌虐。曾否需求。有則痛懲以三尺。且一事始終一票。票止一人、不更差不潦差而騷擾之弊革矣。
【 在廬江桐城時止著原告詢□吳江難行以有刁徒謊狀聳准揉和之弊也】
省牽累
吳中民黠。凡訟詞必添扯小嫌別隙之人干連牽累以圖報復。差人亦得以逼勒需求。本職審訟不候人齊、除原被正犯、及緊證外、餘被株連不願出官者聽不許公差強迫。故公差止如邀客人。無威福柄、而奸民挾讐牽涉之計、遂亦無所施矣。
免貽辱
婦人露頭面以入公庭。終身大垢。奸人以此圖凌辱。公差亦以此重需求。本職誠切齒之、出令婦女、非犯姦盜不許涉告。即告詞牽涉、不願見官差人強逼者重責之。若擅鎖項。係婢、係娼、亦貴革。係良婦、倍貴革。仍究罪不饒。故公差不能乘人急兼示正風化之意云
·一馭應捕
杜誣詐
杜誣詐
諺云、應捕如夜乂鬼廣捕牌如閻君攝命符牌所到處雞犬俱盡或指趙甲為趙乙。或即李丙為張丁。又或干連人犯。與盜賊皂白不分。又或綽號排行擇淳民東西詐騙。有賄則真盜賣放。無賄則良善混拿比到官或憑廵司拷詢。或委捕廳鞫審此輩復串同機局煆煉無辜。指誣良善。破家枉命民間大害莫過於此。本職特加慎重行緝止真賊盜真窩主牌開某身材、某面貌某地居住、若排行綽號必即時審定真名稍有疑似混供、及舊案混載者、即一筆勾斷以免詐嚇、諸所供寄贓變贓買贓投托人戶多係誣指即真亦未必知情止開小票不用捕牌仍據實註明並批與窩盜不同等語以免恐嚇押到即行親審不委捕官則指扳誣陷之計無所用而應捕無能為矣真賍起到奇賍者不見官亦可
○督盜之法
搜根窟
權使過
禁私縱
·搜根窟
江南澤國素稱盜藪吳江趾踞太湖又錯壤於浙便諸盜出沒故更劇本職蒞任之初以竊劫投告者日相望也試一究思頗得窾要蓋盜賊非能高飛遠舉。有遁形縮地術也。必狐鼠伏於峻垣奧室之家。此等家、交通公府中督。盜人歲納常例。反以為心腹爪牙。故不露。露即捐重賂。賂貴有力人。使引手救。救而出諸阱。則反噬告人。及質證者、非斧其胸即火其屋矣。故此等輩率兒戲官府。而黨羽日熾。本職欲治四體之痛。不能留附骨之??邕、遇有失事嚴督捕人月試日比、使自營不暇、無能為此輩地、事發則徑取以來置之法、錢神無所用。勢黨不得援。於是諸家陰咋舌謝綠林諸壯士使潛跡矣。故雖疏網闊目不絕流以漁諸細盜而盜風頗熄云。
·權使過
盜鼠也應捕猫也如點充應捕不得其人。彼茫然束手、不知根窟主名、不能尋踪覓跡、刻木為猫、以求捕鼠、何功之有、乃積慣應捕又與巨窩巨盜交通庄視窩家庄丁視盜賊未發容隱巳發賣放間取餘卒、一二人抵塞乃更唆攀良善害累平民不猶不良之猫、與鼠同眠、而惟雞之噬乎、第此等輩其家得過其黨實繁縱之則為罪魁操之亦為功首本職叨任之初巳重處卜成諸既膽落不敢露頭面於公府因乘其畏罪之深行以使過之法宥其既往制之掌中入名在官督使捕盜有功重賞無功則嚴加比責並收禁妻孥諸役不敢不盡心其黨與之散布各屬者亦共為助力數月中屢有捕獲而盜夥窩戶亦有蒺藜不採之戒矣、今因本職離任恐諸役舊性復發為使人者累也巳聽其退役俟後來當事者裁酌用舍云
·禁私縱
失主於盜賊憾真入骨切齒乃事發則積窩積盜願照失主之物或加一倍或再加二倍央親買棍與失主講和失主既懷懼累之心又餌倍得之利遂暗寢其事即解官亦不實攻或不認真贓或以強認竊使讞者猶豫真盜脫網諸盜恃此一著為生門遂肆行無忌夫天道好生固寧失之縱而貽害良民心則何忍本職每審賊盜必察真情讐攀者雖失主強執盜黨力攻必為辯雪如有買和情弊定破其奸計以塞諸盜倖門併將受賄說事者究罪庶私縱之風息而盜賊知所儆矣
以上三款督盜要法至如諭以從今自新免究既往開生路以使之趨許以互首免罪仍行賞給離夥黨以使之散首盜者賞擒盜者賞審定即時省發免其觧審牽累俾首獲之人有利無害以使之勸皆督盜之法闕一不可而前三款猶其最為□緊也
志立云此熄盜要法也先生治邑不行保甲不點門燈不修杉欄不問城門啟閉遲早遇有竊劫不累隣佑地方惟持前款之法堅行期年而六百里中無一竊劫然法極簡易明顯非有詭譎難行之術也
○徵收之法
一齊限單
一分櫃頭
一併比冊
一緩舊逋
一立比格
一議拆封
·一齊限單
吳中財賦每完在八九分間即稱足額以為常廼虛號於民猶以十分起徵也往規給單分十限催之反使完欠不齊頑民得閃空延捱而黠胥亦因緣為奸計弊竇百出歲乾沒不止數千矣本職蒞任先出八分五釐單單內期盡完餘姑從緩一截直齊使不得藏頭掩尾故頑戶無容逃閃順民不致獨累奸胥輩亦不得垂涎其間計完觧之數便倍於往額而法稱畫一諸弊盡革矣
·一分櫃頭
本縣里逓有五百六十分為八十四扇向來錢糧止分八櫃徵收櫃分十限限各一收頭以一收頭收十餘扇百餘啚之銀而一甲一人之銀又分交於十收頭之手票號零星銀數煩碎收頭迭換票冊迭繳乘機淆混奸詭百端此法之弊不獨民之奸也故本職以一扇點一櫃頭專收一扇銀兩自始至終一人經收一簿記數收銀票號自一二以至數千挨順到尾則人有專責頭緒不棼奸弊難容而稽查亦易矣
·一併比冊
本縣錢糧有本色有折色有均徭有新增兵餉又有泒剩存留以本色改折色往規大書冊止徵折色餘係各冊徵比數不歸一故本色泒數不對證於大書冊之田畝而總書得以增减均徭兵餉各得懸欠於尾而總書得以包侵泒剩存留閃空於本折之間竟不開比而總書得以乾沒冊各有弊人自為奸本職一櫃徵收萬法歸一奸胥無所售其計而諸弊悉釐矣
·一緩舊逋
帶徵錢糧諸奸胥所居奇貨也每郡牒下縣追觧某年某項銀若干停徵多年奉催開比弔冊查欠則冊籍扯毀不全又塗改模糊完欠互混不得不著令總書開欠總書遂大開騙局將欠多頑戶歛十分之二三賄已隱蔽不開反將欠少順民未及打點者盡數填冊用比索賄用賄銷比飽其腹而復歸停閣摘比僅數百兩總書巳漁獵於千萬之中究竟則絲毫未入國課也一牒未繳又奉一牒一款未完復徵一款必使逋負之數迭次騙盡而冊仍掛欠是何官民之愚諸胥之黠乎夫出於民入於國有司計必為之今出於民入諸奸胥之手於國課毫釐無益也則有司奈何為此輩役也本職每奉牒催徵前任舊逋必斟酌再三不輕出一示發一票為奸胥市則奸弊祛而民困甦矣
·一立比格
照得吳中賦重數多有司每以比較一端耗費精神消磨歲月本職立為定式酌量於限數銀數之間盈縮乘除以定應責之數比格一立臨限收頭呈冊書手照式筭填本職止從中抽驗之臨北時喚齊類責一縣里長四五時可比盡矣事逸於往時可十之九又往時止比里長排年得延捱閃空本縣為飛籤抽北之法懲一儆百則排年不得恃頑里長不至獨累法始稱平而錢糧亦易起也又應比之人多顧倩受杖故有司之敲朴徒煩須稍辯識之使不得代替其麤以冠幘衣履眉髮皮毛肉理骨相進退回折起伏低昂應聲疾遲步止舒遽精以側耳跂足轉面遁睛逃閃伏匿之形含甘假苦之態而更精則在神情微眇間假扮者愈出愈巧辯之亦十得七八此事極猥瑣無足述然以催完辦而損敲朴倘是亦一道乎
·一議拆封
收頭起櫃應官為驗封庫吏秤兌以防奸杜侵事例通行亦法體宜爾但驗兌之時稍有重輕應加刑責且衙門諸役槩有需求收頭不無稱苦本職稔知實為軫念止令收頭自拆封自併兌自傾成錠自交觧官收頭之累亦既甦矣然人心不古奸弊易滋則不驗封一節在於賦多人黠之所恐難為永久可繼之規又在後來當事者裁酌耳
○兌運之法
一均驗泒
一明加贈
一察奸宄
·一均驗泒
本縣倉糧有軍運民運與軍儲行糧存留恤孤等項贈耗輕重有差往時總書受賄將輕糧儘扣於宦僕奸民而柔懦鄉愚俱泒出兌弊中有弊泒兌又復不均盖軍衛有刁淳民戶有強弱總書受賄於民戶泒兌淳衛不則即與以刁軍又取賄於軍衛泒兌弱民使之甘受其魚肉且軍衛既有行賄之竇愈生其取盈之心積弊相沿兌政大壞本職蒞任剔祛前弊奸書不得為政勢戶不得請求除南北運聽其儘扣以恤重役外餘不分庶民士宦悉照平米一體驗法均泒升合不容狥私近因修塘費繁無從設處據士民願儘輕糧者即以所省之耗捐助塘工俱申明
院道並不假此以市私恩今塘事告竣仍照法驗泒既無輕重不均之歎矣其應泒南兌北兌先定數目不註衛分於開兌之日公同衛官掣籤泒分猾胥奸民不得通賄害政法既畫一不惟糧戶稱平亦使旗軍允服塞其營幹之竇消其厚望之心而杜其爭競之端也
·一明加贈
查得漕規議單正耗共筭為平米每平米一百石比兌外加濕潤米三石三斗南兌外加四石二斗此係題　准事例例外不容議增者也第衛軍逞無厭之欲越例需求有司避加贈之名聽民自便於是加贈之數不定於官定於私而軍與民各以悍弱刁淳自為政矣淳弱糧長既不能當刁悍之軍即勢戶徢民亦星散自守不能與成羣之軍比眾挈力而刁棍積保反串同軍衛以內噬糧長每一人定例眾共遵之在糧長有增無减在旗軍步進一步故嫌米惡刁掯百端於是有衝笆盖面踢斛淋尖等弊有邀酒餽儀折乾使用等款以致額外歲增兌規大壞計北兌米除濕潤每百多費十石之外南兌二十石之外故往年運軍鬮得吳江領兌者情願議貼別幫則吳江之民受困倍於他縣槩可見矣本職蒞任為軍民定規無分勢戶小民立為畫一之法北兌平米一百石除濕潤外明加贈米四石南兌旗軍更刁姑去太去甚於濕潤外每百石明加贈米六石三斗餘俱平斛平量籮夫上笆老人行槩糧長旗軍止許在傍點籌記數諸弊盡掃加贈之法既定於官則奸民不得作祟愚民不至受欺而旗軍亦各沾實惠矣內北兌之贈不必再議南兌六石三斗或可再議逓减又在後來當事者酌量可也
·一察奸宄
軍至今時類驕悍難馭矧交兌處必爭之地有司無約束之權欲其彌首帖耳不凌虐小民此必不得之數也然旗軍爭閧類係奸民挑之南軍性猶刁狡縣衛相隣奸民最易交通故其爭更甚蓋就奸民分別論之亦有兩等其最者謀深口利更布爪牙托名耆老自稱歷練見官稟話率眾倡言陰與旗軍合機謀而陽為爭執旗軍仗奸民為內主則聚眾猖獗以啚必增奸民假旗軍為外攻輒倡議私贈以示規例而旗軍額外之所需索大半入奸民之囊次則積年保戶利於旗軍爭競鄉民不敢與爭而巳得包攬出兌挑爭搆釁皆此之由亂政蠹民莫過於是本職知其情弊得其竅要以不治治強軍而執奸民於掌中使不得為祟立定明加之例即爭持於一顆一粒一分一文斛口浮平斛木?党彎直之□旗軍不許上一笆行一槩稍有違犯從重究之特差皂快把守廒門每遇兌米逐名點認軍除一旗一綱之外不許放進遇有違規如前項云云者許指實赴稟拿究察其或鄉愚被脅或奸棍通同以為究治之重輕首稟之人實則重賞虛亦懲治自是奸民歛迹無挑激之人強軍勢孤無過求之望不動聲色而兌事竣矣
○均役之法
江南苦役重民就役如赴湯蹈火入陷阱也擁田者規避百端竄入貴有力家莫可踪跡號鐵腳詭寄又或捏立名號幻出不窮一戶花分成數十矣至若田圩冊被私家□匿不入官諸胥遂因緣為奸飛灑影射每以游糧附詭戶號稱虛裝核之則戶為烏有子虛載冊畝如飄絮不著地賦役不均其來久矣本職伏思之人則有面目家園而田有形也若一手握圖冊次第按之彼豈能神幻魅伏置田袖中以瞞人目乎於是定式頒冊縣分都都分啚啚分圩圩分戶戶核其人人核其字號年齒職役生業弟男女婦房舍僕婢之數圩長據實註填以付里正里正呈縣縣彙收之為煙門冊又令各圩長各總其本圩之田分坵計畝而魚鱗編次某坵屬某某坵半屬某半屬某田有址受□者有的名姓為田根冊二冊定即以田根付煙門為戶冊夫田根冊以稽田止為影射虛裝者設耳無他端也煙門一冊所包頗廣大要在編保甲正疆境料戶口定名分清宄盜逐遊徒六百里掌中制之原不為一端設然形露影附執家園奴僕之實以稽田畝之所歸而詭寄出矣源窮泒會即戶冊鬼名歸煙門見在之實戶而花分亦合矣自是黠巧閃幻之輩數十年不知有役者今廼知有役而法始公乎人始快服云
【 修塘免役一款得銀八千餘兩盖取於此】
○附考試之法
吳號多才地每試子弟輒如雲入試塲不受部分倩筆聚譚惟便甚則題與卷從墻隙中出入也夫諸子弟甫挾策來而欲從他途進安所得結局正耶且何以別碔砆於玉也於是令投卷者結各十人人各一號以海闊從魚躍天空任鳥飛十字編之
【 如第一名海第二名闊餘倣此諸結皆然】 即就此十字分之以命題
【 如海字號某某題闊字號某某題字號十題亦分為十以杜傳題並雷同之弊】 順之以列坐
【 如第一桌坐海字號童生第二桌坐闊字號挨號順坐周而復始故坐中左右九桌無同題者】 從
【 去聲】 之以隔異
【 如結共一百四十紙第一桌坐第一結海字號第二桌坐第二結闊字號三桌四桌至一百四十桌凡一周又從一百四十一桌起號退一字第一百四十一桌坐第一結闊字號第一百四十二桌坐第二結從字號至二百八十桌又一周又桌從二百八十一號從第一結從字迭周迭始以及一千四百號與桌俱盡止故坐中左右前後一百四十桌間無一親知同結者】 類之以點進
【 點名散坐票亦分十處正堂坐大門學師佐貳以次分坐於街巷民家預期貼示於其所云某字號童生此處聽點臨期自近而遠正堂先點點畢鳴跑一聲第二處接點逓完逓點陸續前去故試塲前雖地窄試者魚貫送試者旁觀無擁集蹉跌者】 圓轉變互盡在此中信手拈來出其意外題以先期密刻分號分卷印之坐號亦先期編定桌各書合同票一張左右各照結號書某桌某名印鈐中分為二一於試之前夕分貼各桌一於試之早唱名分散各生使照票尋坐點畢坐定封門分官散卷題在卷中不必牌寫且題各一種莫適為誰傳題者既失望而桌號姓名貼定不可轉移同結同題窵遠無從質問又於封門後儀門內不容一人蓬廠離墻數尺直下截斷三面無一隙可投止後堂一路恐有廚夫傳逓亦重重封鎖供給時本縣坐於中堂前置一桌廚夫進食茶夫傳茶俱置桌上即退門役方於桌上領傳無一人挨身交手付耳傳語者顧倩傳逓之弊似一掃盡矣且其各非識面心絕他希自朝至暮無亂行喧聒更是快事法頗省便精神更不勞云
○修塘事宜
通申刊冊
設處錢糧
·通申刊冊
吳江縣為修塘事照得修塘之舉上奉　上司德意下因士庶同心　賢縉紳或從臾於先或分勞於後用是冐然肩任不敢畏難擎空拳而移山填谷徒志定於愚公握計筭而積寸累銖實苦同於精衛總計修築工程南抵浙江秀水縣界北抵長洲縣界為里八十為丈一萬二千為高六尺五寸為銀二萬七千三百四十兩有奇雖未議加編而財亦縣內之財非從神運雖未煩里甲而力亦人間之力非役鬼工區處多端止効籌於一得主持有自壹仰稟於　憲裁今工既垂成本職叨轉所有　上司批允緣由並上司批發助工銀兩及　鄉紳士庶義助姓名銀數以至諸出內事宜設處條款工料式值收放細數應刊刻書冊詳註瑣開申明　上司請委官覆核頒示士庶俾按冊稽查非直明李下之嫌疑要以見事中之委悉庶在今則考實者一覽即得俟後則覆覈者即永久不湮矣須至冊者
一出內事宜
前件照得塘路數十里錢糧幾三萬倘出納從庫吏胥不無支放短少乘隙侵漁之弊故分毫不經庫藏不假吏書之手議請鄉宦沈寧菴沈定菴周文岸掌管收放本縣止設收簿二本一送沈宅一存本縣又放簿二本一送周宅一存本縣另刷收銀號票每票正印一顆半盖本縣收簿半蓋本票年月又斜印一顆半蓋沈宅收簿半蓋本票邊號每五十張一請印送沈寧菴收銀用完復請放票鈐印亦如之送周宅放銀凡在庫堪動詳允官銀本縣並不徑自給放俱兌明封送沈宅收貯挨號填簿倒給收票送縣附簿存照其士民義助事助免役輕糧折耗等項俱令自赴沈宅投納領取收票到縣對號填記收簿　沈寧菴公出即轉煩鄉宦沈定菴及春元沈及菴監收亦不假手下人其應放料工銀兩許木商宕戶窰戶匠作人等公同鄉正親具呈領投縣判准俱令徑赴周宅掛填放簿仍給放票填註銀數轉赴沈宅對領放完類將放票送縣挨號登簿公同銷筭放銀不拘多寡必正身親領周宅方准給票沈宅方准發銀不許保戶人等冐名代替亦不必鄉正總領散分以杜往時指稱使用扣减侵分之弊其銷筭之日會請鄉宦鄒徤菴王坦菴沈及菴沈弘所舉監生員佐領學博會同經知沈寧菴沈定菴周文岸拜鄉正人等對票對簿逐項查對明白則錢糧清楚弊端盡絕銀數雖及三萬而總撒相合毫髮不差出納雖千百番而簿票互稽纖毫不混奸胥人等不惟無染指之隙並亦絕垂涎之心矣
·設處錢糧
一義助
一役助
一事助
一免役
一空役
一工食捐助
一輕糧
一糶易汛米
一預支
一上司批發助工銀兩
一料式工價
一原詳酬補義助并效勞鄉正一款
一抽驗法
一收銀細數
一放銀細數
收簿式
收票式
放簿式
放票式
丈尺式
一義助
前件看得吳中士民素多尚義有順承親命發矢善心自願築塘而阻於獨力不繼者有願種福田心肯恊助而苦於事無首倡者本縣洞知此情特與鄉紳恊議設宴於公館禮請家素溫厚田逾千畝之上舍青襟告以修築緣由勸其捐資量助隨其力量任其本心雖數百兩不為多雖數錢以上不為少遂有好義之士當先樂輸槩縣士民接踵濟助本縣亦分別量酬之助銀壹兩以上至數拾兩者竪碑勒名百兩以上者除勒碑外仍請給尚義扁額數百兩以上者除勒碑給扁外仍請給冠帶優禮總計義助共銀叁千肆百壹拾兩壹錢柒分其鄉紳諱啣士民姓字銀數另款備細開後以示好義之勸
一役助
前件看得吳中之民苦於當役一點北運往往破家南運之累稍輕收頭之役更苦本縣軫念民艱概為体悉北運役米役銀聽其擇便扣儘弊規繁費一一掃除即一票一差不忍輕發故當此役者似覺稍甦其苦南運扣儘損費與北運同至於派頭聽其自併封自傾定徑交委官領解無傾銷賠折各役常例之苦較之往昔困累少甦今見修塘義舉各役俱願捐助好義之民有諭辭之而樂輸不止者葢所免之害既多所捐之利無幾故眾心自願本縣非有所強也共銀壹千伍百叁拾柒兩叁分貳厘
一事助
前件看得詞訟起數內人犯有事關風化嘖有煩言而既往莫追願捐貲以示圖新之意有身陷刑名情堪矜憫而生路尚在願假手以徼解網之恩又或干係錢糧城旦鬼薪自其應得之罪而身家得過不甘自阱於刑書又或罪犯不應輕笞重杖自其應受之刑而顏面知慙不欲自污於吏牘情愿捐助理應聽從在小民大之保性命身家小之全廉恥體面而大工亦借此告竣似於法無礙而於事兩便也總計銀陸千貳百肆拾伍兩玖錢陸分柒厘此款若併入義助內則義助之人不與為伍若列其名姓於刊冊中又恐啟讐怨者之口而增効助者之詬今查眀號票銀數另細開於後而姑諱其名庶不拂樂助之本心也
一免役
前件看得吳中賦役俱從田起槩縣田蕩額有壹百貳拾萬頃逓查歷年審役田冊貳拾畝以上至百千畝點撥輕重差役者僅貳拾萬頃內外餘俱奸民花分勢戶受計累有所偏重而利有所獨歸本縣查知其奸思釐其弊先以保甲之法挨圩逐戶細查其名號年歲職役生理宅舍田園男女奴僕置煙門冊又逐圩查坵數逐坵查畝數逐畝註管業之主為田根冊然後歸以萬殊一本之法以舊戶冊捏立之名附於煙門冊之的名於是有昔無田而今有昔少而今多者有數拾名併一戶者不煩搜索而花詭自清當役之田三倍於往昔矣本縣於點役之時遂得稍加寬恤如往年點北運以千畝今以千貳百畝往年點南運派頭各以四百畝今以陸百畝往年十九畝以上俱在點役之內今叁拾畝以下槩得空閑往時生員不免今各免一百畝而田畝尚多點撥不盡又有淳吶鄉民柔脆子弟田多家溫而不慣當役者故乘此興築之日量開免役之條示諭完助工銀肆拾兩免北運一名貳拾兩免南運或派頭壹名完銀多寡不等者照役輕重免差士民無不樂從共計銀柒千八百陸拾貳兩叁錢陸分捌厘此一項得數頗多然各出意愿本縣初未嘗強之也葢不慣當役之人驅就役如蹈湯火乙請託之門一啟甲移之一乙移之丙每點一役轉累且數拾人此數千金者暗有所歸而尚不止此今有免役一議為避役者明開方便法門杜絕一切請求以併歸此一路故工程既得大助役田尚自寬餘而小民且囿於不知之中也
一空役
前件查得管兌一役每年一扇一名以管□一扇粮米交兌旗軍為名實不過承值官府虗使衙役需求旗軍凌虐每名約費十餘兩塘長亦一扇一名以撈濬運河督修塘圩為名亦不過點卯虗應每名約費六七兩不等今本縣申請議革除自三十年為始免點二役外其前次審役巳經點定者今困累頓甦允為望外之幸即使量出貲以備修塘之費亦係分內當然勸令塘長每名出銀肆兩管兌每名出銀伍兩較之實當尤為省便民亦樂從共銀玖百六十六兩
一工食捐助
前件查得本縣隨堂皂隸陸拾貳名快手伍拾伍名俱無工食止有原編直堂弓兵三十名共計工食銀壹百零捌兩實不給領原以抵公用不足之數本縣到任看得白役戀衙門不免借口枵腹生事害人申詳議將河下廠皂工食與堂皂均支差操民壯工食與堂快均支一體輪班隨堂聽用彼此各出望外其原編直堂弓兵工食槩入此中通筭並給而隨堂者始為應募授糈之人今見義舉示諭勸助隨堂各役情愿每年捐工食一季叁年共銀肆百伍拾柒兩伍錢葢願捐之數與原編直堂工食扣抵公費之數大畧相當非失之於分內而見領三季昔無今有修塘既止全領四季皆其非望之幸也又官塘修築堅固正利便走卒水夫縴夫舖兵馬匹俱無病涉之苦亦各願每年捐工食銀壹錢馬夫拾伍名每年願共捐工食半匹兩年共銀壹百貳拾柒兩陸錢俱於應支工食銀內兌送沈宅驗收
一輕糧
前件本縣每年出兌漕糧內有運軍行糧伍千餘石俱有正無耗往年皆士宦儘派有司可以市恩奸民營為總書可以滋弊本縣到任一槩禁絕茲有修塘之舉議將前項不論官民大戶自投手本完銀愿儘者聽作修塘之用人皆樂輸自赴沈宅上納查照儘派在各軍不虧正額在粮戶不苦需求而官戶民戶亦無偏有重輕驗派不均之嘆除鄉紳儘派捐助銀兩借重諱啣入義助款內士庶銀共銀壹千伍百叄拾叄兩貳分玖厘
一糶易汛米
前件查得糴收汛米一節原係　撫院預防倭患並備災荒往規止照原價還官故糴糶率為虗應本縣奉德意以收糴假便宜以助工照時價糶銀除糴本外實積剩銀肆百叄拾柒兩陸錢原非正額堪以動支申奉詳允扣送沈宅收放
一預支
前件查得各役工食往年派給由票聽與人戶對支對支之人率皆奸頑慣欠之戶或堅扃不理或借勢相臨延挨歲時往反數次俟求乞者心休力倦而後勉強應承米布鷄豚任意擡價低色短數莫可誰何總計每兩止約得實數玖錢尚有不及玖錢者且票發於當年完給在歲秒各役衣食費用巳借貸於一歲半歲之前工食入手半以償子毋息而不得實惠今據各役求於庫內預支叄拾叄年工食願於額內量扣捐助塘工各役幸濟然眉大工並得凑助誠為兩便相應聽從各役自願每兩捐貳錢伍分較之稱貸猶得便益本縣念其效役亦苦應從寬恤每兩止量扣貳錢工食當堂驗明給發不許色數虧短應扣助工銀送赴沈宅收貯取票查驗比之對支由票各役受惠多矣本年以前原無此例本年工止例亦隨停查助工銀共壹千壹百叄拾肆兩叄錢柒分柒厘
一上司批發助工銀兩
原編修塘銀每年捌拾陸兩四錢並申請南運省存耗米并貼役銀又查得沈宇侵拾陸年分軍儲改派河工銀玖拾叄兩共銀叄千肆拾肆兩貳錢貳分陸厘叄絲俱不在設處之內
一料式工價
前件木石灰料俱縣給陰陽收票付各鄉正收料發票付各宕窑木戶收執候查銷筭其木樁俱用五寸桱婺源杉木照常除去關頭在六尺上打量首尾俱要齊截均勻其釘頭鼠尾木一根不得混用每木一根約截樁伍個量水深淺用木長短不等釘用務使打入泥土數分不許露出土面其木價舊卷每根七分每樁壹個價銀壹分叄厘柒毫截下頭稍每根作價銀壹厘伍毫退還木戶類筭補木塘石每塊厚壹尺柒寸濶壹尺捌玖寸長伍陸尺舊卷每丈價銀肆錢伍分浮冐太甚今議定每丈肆錢貳分著宕戶將樣石送縣驗中為式後給一押記付分管鄉正量驗有薄狹不如式者積筭價銀照數補石石灰不用散灰妨參石末俱用塊灰每百觔原議價銀捌分因時價相應止筭柒分每塘壹丈用木樁叄拾個石匠下樁琢石安砌共拾貳工值匠打樁擡石等項肆工每丈用鐵炭扛■〈糹索〉銀貳分匠作工食每工白銀叄分陸厘值匠夫工每工食銀貳分柒厘沿塘所存舊石堪作剝腳填裡隨叚多寡撈取輳用壹丈省新石壹丈之料工完丈明入冊總筭其衝要處所應加樁石及應修築橋梁水洞等項則臨時酌估料工照前議筭統計各項細數另行備開在後
一原詳酬補義助并效勞鄉正一款
前件議得士民義助除免役外有能助至百兩者給尚義扁額數百兩與董工鄉正並請冠帶榮身看得鄉正徐閔張天與徐熠屠大化陸道通皆老誠真實才行端謹寒暑不避勞怨不辭公而無私勤而弗怠俱無過犯輿論稱平應分別請賞內壹名徐閔原任平湖縣主簿致仕者張天與徐熠原係　撫按批允給過冠帶者俱合請禮儀扁額優獎屠大化陸道通金鑑潘俸嚴國望伍名俱請給冠帶扁額樊孝蕭慶錢思宗效勞日淺止請給扁額又監生周之軾除納免役銀伍百兩准兌南北運收頭等輕重差役儘派輕糧外又義助銀伍百兩應給冠帶因係監生壯年力學儘堪進取請於給扁之外加給禮銀獎勵儒士秦權助銀壹百兩請給扁額餘不及百兩者竪碑勒名通行申奉
撫■〈阝安〉道府俱蒙詳允遵於合用塘工備用內動支銀貳拾伍兩貳錢置備冠帶扁額花叚禮儀分別給賞外理合入冊備查
一抽驗法
前件塘工每十里報完本縣親驗前三日令各鄉以千字文編號每拾丈一號用石灰書字號於塘石之面每丈一畫書一二三等數目字鄉正先自丈量造冊開具某字號第一丈四層高若干間有舊石者即開舊石幾層新石幾層餘倣此冊呈本縣本縣至期臨塘照冊硃點每三十丈抽驗壹丈如點某字號第幾丈夫役人筭一時照硃點之處起土見石直透底層本縣先用丈以度其高次垂線內外簽量以度其濶一丈不如式則三十丈通計而除筭之又於點視數處中間於一處起石驗樁圍其大小數其疏密抽視其長短搖視其緊鬆一處不如式則數處通計而除筭之又每百丈數石塊之數以驗短長如數溢於捌百塊之外則除筭於八百塊之內舊石層數對冊查明則一根一塊皆可枚數一尺一寸不容互混數十里塘工絲毫瞭在心目而料工無苦窳之患價值無浮冐之弊矣
一收銀細數
某款銀若干某字票收
餘倣此
一放銀細數
鄉正某名下
宕戶某領若干兩某字票放
石匠某領若干兩某字票放
木商某領若干兩某字票放
灰戶某領若干兩某字票放
此冊式也細數煩瑣刻入正冊不附此編
收簿式
一存本縣
一(號)[正印半顆]
前件某年某月某日收某名下某項銀若干
餘倣此
一送沈宅
一(號)[斜印半顆]
前件某年某月某日收某名下某項銀若干
餘倣此
收票式
【 刊刻留空填註】
（見圖）
前件用正印一顆半蓋縣簿號數上半盖收票年月上用斜印一顆半蓋沈宅收簿號數上半盖收票邊號上
放簿式
一存本縣
一(號)[正印半顆]
前件某年某月某日放或木商　宕戶　石匠　灰戶某人銀若干
餘倣此
一送周宅
一(號)[斜印半顆]
前件某年某月某日放或木商　宕戶　石匠　灰戶某人銀若干
餘倣此
放票式
【 刊刻留空填註】
（見圖）
前件正印一顆半盖縣簿號數上半盖放票年月上斜印一顆半盖周宅放簿號數上半盖放票邊號上
丈尺式
（見圖）
如此為五寸積十而為五尺倍十而為一丈
一塘工南自王江涇浙江界起北至長洲縣界牌止共八十八里內除土塘堅固不用石塘十里又除舊有石塘年久崩壞量行扶砌九里實修築新塘六十八里橋梁九座水洞二十八處裏塘八千三百九十八丈一尺二寸
志立云先生修建石塘七十里裏外共二萬丈內有大橋水洞算其工略與小城三座等而不泒小民一分之銀不用里甲一日之力憑空設處以募工備料共得銀二萬八千神運鬼輸不奇於此而收放專托鄉紳錢糧分毫清楚至於管工鄉正必擇鄉民殷實老成端謹之人定式於先一塊一根可屈指而計數抽驗有法一尺一寸一觸目而瞭然弊盡絕而工易完身不勞而事畢集此任人者逸之明效也當修築之始諸鄉正獻議曰如此成功較易可經百年如此則煩難而千年不朽先生曰吾為其煩難而不朽者無為其易就而百年者吾一年不完俟之兩年兩年不完俟之三年任內不能完以俟之後來之君子如愚公之移谷功何必速成亦何必自巳成寧尺而堅無丈而□也故皆大石長闊四面如一塘每萬丈用石八萬塊石皆四層高六尺五寸曰如此則石難動修築堅可垂久如此則兩岸居民不能盜如此則年遠坍塌石依然在也先生每事必為千百年之計不苟且目前類如此先生又為某言凡為官者大之理天下國家小之理一郡一邑每舉一事切戒煩擾此聖門所以重改作也即如修塘等事在廬江决不為在桐城亦不為也錢糧原無出孔豈能強為無米之炊曾記在廬江時區處錢糧修理二三處古跡管工大戶稍為添助心甚不安至今猶以為悔况此等大工乎即在吳江初一年鄉紳有力勸者不過謂尋□□□吾當時初不應承　一年後吳江弊孔倖竇盡得要領眼見銀錢萬許布地因自計曰使我久任數年當為吳江置役田使一邑人民未不為役困或再置常平倉今諭三縣俸巳逾三載矣五日京兆豈能竟不了之功惟修塘一節修一尺有一尺在一丈有一丈在且目前急務也因分款設處以舉此事故大工就而民不知使當時計算若有一分勞擾即萬萬不作是想矣先生此言可為舉事動民者之鑒故並記之

[book_title]●勿所劉先生居官水鏡卷之二
西蜀勿所劉時俊
著
年弟六陽何慶元　批點
門人泰華孔貞時編輯
鏡水錢志立發明
庭實李遇芳校閱
江源吳長齡梓行
讞語類
批詞類
◆讞語類
廬江縣讞語
桐城縣讞語
吳江縣讞語
○廬江縣讞語
絞犯姚繼信改擬徒罪讞語
軍犯姚敏捷假印徒犯劉夢斗等盜印讞語
杖犯侯佃讞語
嚴守成告嚴守爵讞語
徒犯沈一鳳讞語
·絞犯姚繼信改擬徒罪讞語
審得王明昇之此據初招姚繼信周易共毆於始未負重傷旋因取裙激繼信之怒致繼信拳棍獨毆始殞其命獨坐繼信以抵固巳今繼信嗸嗸諉罪周易周易巳此似難凖憑第就周易一此推之據次招云發解合肥覆審中途過渡失腳誤落水中因而溺死及覆觀周易母施氏投稱並地方原差呈報俱云周易自投水死原卷可查落水之說原與實情相左夫水非漲流人非爭渡時非昏暮周易非酒後病中眾人安濟豈一人誤落水中之理且據初招王明昇死後周易即慌張自刎得繼信奪救不死今投水而云失腳使自刎時無人奪救亦可謂失頸誤傷於刅乎則周易求此自溺的巳據此參詳固繼信一線生路也如王明昇不死於周易之共毆則周易自是餘人何為情虛懼罪自刎不獲繼以投水必一死而後巳乎若云懼累則死豈輕於累者此可疑一也如繼信的以獨毆斃明昇必且為自脫之計幸而周易自刎一則可以抵命一則可以展推一則可以滅口何故向前奪救存周易之身與口以自抵罪乎此可疑二也初招既以繼信擬抵周易擬杖後斷周易出銀二十兩與繼信作獄食之資硃票在卷可查也此蓋初審時巳知共毆情的兩罪相當既不能並生又不忍並殺故緣情生法令一人獨坐一人出資財幫貼之此前問官哀矜意也顧律無幫貼之條大辟非可分之罪周易既委曲議出而復自尋此不休則當日下手獨重自反不安亦可推巳此可疑三也且周易即以累死近例亦足抵命矧周易實係懼罪自斃復蔽絕繼信生路以兩償明昇猶屬可矜似應申請改徒發落
·軍犯姚敏捷假印徒犯劉夢斗等盜印讞語
審得姚敏捷市棍亡賴者也長惡遂奸肆無忌憚輒敢削蠟成印篆作印文陸續騙銀有何希賢等質證蓋前此積役盜印視為故常民間印紙公然貿易故敏捷得托假為真即何希賢請驗印簿亦恐其出自盜印者之手耳初不虞其為假也比本縣將真印比對覺其文跡模糊筆畫歪裂縣字左旁三紐鋒稜轉折與銅印殊不盡同以此定知其假敏捷始將削蠟私雕立誓焚毀等情從實供出驗其誓帖洵有悔心惜乎悔之遲而未經自首也事既發露始攀出門子劉夢斗盜印鄒可封等收買印紙等情試一追求印紙迭出一日之內積案盈箱大率假印公出皆盜印者為之濫觴則劉夢斗鄒可封等法皆難縱貰矣看得姚敏捷慣穿窬故智竊印信大權雖驟起悔心終未經自首贓證俱的重擬何辭第削蠟模文與用銅私鑄者終是有間應照描模誆騙條例定擬永遣劉夢斗慣為狐媚遂肆狗偷竊印於肘腋之間轉貿於通衢之外依律杖流豈容辯飾鄒可封等買藏印紙或欲隱瞞國稅或欲借便侵欺尚未施行俱以為從减等亦復何辭復看得廬江僻邑積猾夥行以竊弄為尋常視印文如故紙奸民緣是以舞文豪家由此以兼併試一稽察偽紙紛然或印真押假或並押無之或先硃後墨或並墨無之第作弊在數載前株連動數十輩本縣憫其無知入阱不欲驚擾周章諸蔓引人犯量免窮追未發覺事情不許脅告除出示曉諭許令自首免罪外將問過罪犯招詳□此恰好省多少事
·杖犯侯佃讞語
審得侯佃廬民中最狡最黠者與族人侯斧侯有功侯有國等同宗異戶侯斧等有祖墳在佃宅後佃懼其幫墳再葬不利陽基萬曆十五年適值□有國葬母侯佃謂貧人可用利間遂設立詭計賴認祖墳賄買侯有國暗寫合約假認偷葬之罪情願起遷其毌而侯斧侯有功不知也又一年侯佃假告侯有國賄惡黨侯儒證之三人一口扮作兩造官府易信蒙斷起墳更與印照硃批不許戶人偷葬遂使侯斧等祖宗塋地暗易其主而侯斧侯有功亦不知也侯有國終實不起毌墳侯斧等亦逓年標祭祖墳無異至二十七年侯有功兄死幫祖阡葬侯佃始突前攔棺有功不甘具告對審時侯佃乃突出合同印照侯有功相顧錯愕莫詰從來比本縣虛心鞫之驗其合約係此等奸計最宜識破侯有國自寫內有占葬祖墳翻死三丁之語純似罪犯拷服招詞不似兩意和同語氣且侯有國即巳不由威逼意願起墳何又遷延不起逾一年而待侯佃之告侯佃巳具告在官兩意既惡且經官斷起立限亦嚴又何究竟不起逾十年而侯佃亦寂然無一言蓋侯有國實無遷其母墳之意不過以虛字而受實財侯佃亦意不在於侯有國之遷墳不過套立合同誑取供詞印照以杜侯斧等之再葬伏奸於十數年之前掩跡於十數年之內自謂秘計詭謀無人覷破而不虞真情自難掩也陰謀天忌本宜痛懲姑從輕論杖其塋地止許侯斧等標祭阡葬不許侯佃冐認再爭
·嚴守成告嚴守爵讞語
審得嚴守爵與嚴守成同堂兄弟素無深怨止因爭水小故言語激犯隨巳釋然逾數日而守成子一兒陡死門外額腦有傷守成遂以守爵撲死告無人證佐疑似難明第據理論之守爵非有深讐何遽起此毒心以絕守成一脉此子年止五歲又何故激守爵之怒而致令毒手相加若云拋石誤傷則傷其額前又何故傷其腦後細詢之腦後之傷狹長額前之傷圓闊再審守成門外傍拴一牛此必牛觸後腦向前一撲童兒氣急遂絕難甦此理甚明不容疑也第守成喪子守爵誼應相助斷助棺銀三兩以全兄弟之情
·徒犯沈一鳳讞語
審得沈一鳳黠人也奪宋化龍田為水道以分□□水化龍前訟於官官不直化龍聽一鳳踞業比今□訟本縣察化龍神情似若有冤者取其圖視之沈宋同塘宋田在上乃不共此溝用水而水反越宋田以澆下流巳屬可疑一鳳出其新舊兩契為質本縣取舊契閱之偽也書田劵者既載四至即載水道今驗舊額古溝一條老牛窪取水數字反在情願出賣之下豈非原契題買主姓名餘半行空紙今日新填此為白騙計乎又騐字跡四行俱浸夫作字者一畫一字浸即舐筆今勻何至四行俱浸又何前後皆不浸浸必以此四行乎仍提字跡照之舊額古溝一條老牛窪取水數字浸芒勻淡乃故紙新竄字宜然餘字雖浸外淡中濃中濃之跡無剌係舊日筆痕外淡之跡有剌豈非竄字後並此數行填浸以混新添字樣乎又取新契驗之亦偽也契尾印帖上簽廿五日墨瘦筆枯殊不類官府簽判再於舊卷中取本官押字比驗亦偽也官府押字圓活假之者滯硬又查契尾上承行吏姓名尤甚可笑與本年吏隔越且二人矣奸民舞法盜官篆為兼並計以愚弄小民兒戲官府應依律擬徒以為險狡之懲田並古塘斷還宋化龍管業
○桐城縣讞語
蠹害事史遂讞語
斬犯李棖審疑開釋讞語
假中書高垌讞語
軍犯王養禛讞語
軍犯劉堯封胡詠讞語
徒犯劉維坤讞語
人命事孫述孫府讞語
杖犯張森讞語
·蠹害事史遂讞語
審得奸民史遂為鬼蜮於村中舊矣本縣下車甫旬日遂呈一冊請篆章以約其族眾閱之井井條規也此等□套最宜識□王公舉直言間有假公濟私者亦此類也文有心雖私人雖不妥而其言可採者在虛心審察之不宜執一然諦視其人神燥語枝殊不類恬雅者本縣問曰汝欲汝族人惟汝約束以雍且睦乎曰竊有志又問曰夫約族人須自身始汝能約汝身整整秩秩以鎮汝族人心乎曰勉為之本縣曰幸也汝一族人如汝約則汝族為一邑望矣然約則約耳何事假縣印為邇來人心不古多有假托於公以為所欲為者吾姑不汝猜第印不可輕假也俟汝約族人有效吾以勸獎從其後耳然汝既著吾胸中矣勉之慎之遂唯唯退未幾挾冊進仍求篆章曰某不敢約族眾請約吾兒本縣曰汝兒汝自約之安用縣印遂曰吾兒不肖我將以事適江湘間且數月故欲假縣印威之使就約也本縣曰汝疾之乎急列汝兒不肖狀來吾將去汝疾使人押以去比來則曰無大不肖狀第好飲不事事耳本縣笑曰有是哉汝且去比數日□其□□□詐騙事赴愬矣又數日其母龍鍾扶杖□一孫以來孫遂之侄也母立階前向本縣立拜曰吾兒不仁噬吾孫且罄幸為我治之比審則屢次詐騙其侄並其族侄贓各若干歷歷有證據者盖遂見本縣時自計其事當發覺故呈身公府圖箝制其侄並族侄之口漸欲箝制其族以及於鄉被本縣照破受噬者乃敢訟言攻之不然本縣亦為所兒戲而族眾鄉民吞聲受魚肉矣奸刁至此罪應如律痛懲
·斬犯李棖審疑開釋讞語
審得李棖與其兄李朴迎父柩於楚舟次中途李朴暴故初審謂是日李棖妻舅程元生至李朴誶之李棖幫助元生遂毆殺朴徑擬以斬情節可疑院部駁之至詳至確無容再議矣終變而云毒殺亦不無可疑焉夫毒人者謀必深事必秘地必僻為時必暇豫從容今計李朴上岸回船不過俄頃偶遇程元生忽相辯閧朴與棖皆卒不及謀也飯內砒霜豈臨時之易得李棖即幫護程元生思起鬩墻舊恨亦豈能於倏忽之間陡造深謀旋買毒旋置毒而令人不知覺耶此可疑一也問其置毒之時供詞又多矛盾既云飯後上岸又云飯訖回船又云回船食飯夫曰飯後上岸則在未遇程元生之前李朴尚無辯□事情李棖又何所幫護何因記忿而必致兄於死地且李朴上岸時固無恙也若云飯訖回船則必係店家之飯炊爨擡擺在店家各自有人豈容李棖置毒飯中而店主與李朴俱不之察且李朴之僕李興又在主人左右也若云回船食飯則同船四十餘人共視共指李朴僕李冬兒先巳在船李興又相隨俱至李棖豈能以一手掩眾目一手下毒飯中而李朴與眾人俱不知覺也此可疑二也據招詞云李朴一見程元生即疑其前來助棖有必然謀害我之說則是視李棖若寇讐疑李棖若鬼蜮凡飯食一經其手豈其不一隄防何謀害之語親自口出不逾一刻而輒忘之耶此可疑三也李棖即有險心毒計一聞其兄謀害之言謂巳照破真情必且阻喪中止不然亦需之異日何顯然下手即在此一刻耶此可疑四也毒死情形萬不可掩冬兒於李朴有主僕相關之分豈其長受密囑而遂不洩一言鄭氏於李朴則母子天性之恩豈其甘心忘讐而又誰能嚇噤此可疑五也初檢銀釵黃色似毒矣顧仵作妄指皮不破肉不損為石塊狠打之傷則當時銀釵或黃或不黃黃色或深或淺安知非問官過求仵作畏刑承意而率爾妄報乎不然何二檢三檢四檢皆云白色也此可疑六也初招不稱毒死下砒又無眼見黃氏原為爭財動訟姑以毒死裝情止云沿途露迹未有實證審檢幾次覆讞多番而終乃歸之毒殺此可疑七也罪疑從出有求其生而不得則死之者矣若李棖似求其死而不得者生之不為失出乎理應申豁
·假中書高垌讞語
審得高垌以愚妄細人敢於窺竊名器始則假稱輸納儒士繼遂假稱加納中書銀帶綵補初嘗試於京都高蓋安車因炫燿於閭里懸中書第之扁於門額借　張相國之官銜懸紫薇清署之扁於中堂假陳學臺之名姓與縣官既往來交讓與本府亦書札相通彼固弄假為真人亦轉疑為信更六七年莫有詰其從來者比本縣到任數月彼稍疑怯不前茲因清查優免乃見其職名列在見任官款內心竊疑之豈有七品京職不通名姓於縣官者轉疑轉猜豈有清華美秩可無因而倖得者試用名帖遣吏投之邀與相見並求觀其請假文引彼遂勢窮情見駭懼愴惶紿吏出門云即入城請謁即以是夜碎其扃空其室挈其妻子以逃矣奸民詐冐重擬何詞第原其初意止欲取市童之憐童其所為僅亦同癲夫之態雖竊冠裳車盖未有劄付文憑則依無官詐稱有官之律可也緣係假官事理應預申詳候緝獲招結
·軍犯王養禛讞語
審得王養禛巨盜也潛山原稱盜藪王養禛二三輩即為盜魁結夥窩藏四面攻劫羣狐之黨既熾狡兔之穴更深蔓引根連盤踞郡邑事發則通神使鬼之力能使有力者代為關說以逃典刑事後又肆其毒螫於人啚箝眾口官司束手百姓吞聲幾如翼虎擇人而食矣前此曾以盜鮑鈿家財問徒充警今覆查前卷罪雖從行竊科斷而詳閱情節則王養禛與鮑鈿家義男鮑年互有殺傷痕症在卷豈當時實盜非竊而問官掣肘有難竟之法乎往事雖不必追求亦可為養禛神奸鬼脫之證驗矣至二十六年魏伯三等盜六安庫銀王養禛即未同盜然伯三乃其外甥人贓從養禛家搜出可得謂之非窩留又得謂之不知情耶當日搜出之贓指稱魏伯三典房交價回互遮餙不為無辭然原卷俱存真情亦不可掩既曰魏伯三年幼一向隨養禛撫養則養禛之屋即其屋何突當此日而典屋納租且魏伯三父魏煌見其子紬裙褐襖尚且驚疑乃王養禛與其甥日逐相隨何為見其突出銀三十兩而恬然不怪游詞抵節一目可了乃桐城遞回本籍不以觧赴六安潛山仍與牒回隨亦置之不究豈當事者真知其無罪而委曲以保全之耶又豈狡兔黠鼠能多方以為倖免計耶比今諸盜巳死遂謂事巳寧息乃欲反噬原捕人役迭告不休此天網難漏盈而降之罰也地方大蠹不可不除本宜究極真情坐以重辟以快神人之憤但成案雖可復推盜死無人質對難定造意與否姑以知情故縱引例論遣可也
【 此潛山縣巨窩數郡大害也竟重處之是時潛山令于邗原公亦重處之巨窩姓程者兩人除而數郡稍寧靜云】
·軍犯劉堯封胡詠讞語
審得劉堯封鬼譎神奸胡詠效尤習詭恊謀並慮侵蝕錢糧盖桐城十數年來一巨蠹也二十一年東事費繁議增軍餉時　院道以卒不及泒暫於徽州庫借觧稅契銀若干泒本縣補還五百一十七兩時值凶旱之後民苦重征業經前道呈詳兩院依允暫准立案候豐年起徵是未有非豐年而可擅徵亦未有徵而不觧者乃胡詠生心劉堯封畫計欲行徵歛乘機侵漁以府帖中開載道案甚明縣官見之必不肯即年擅泒乃藏去真帖另謄府帖一張於計開後添前項銀兩入應泒之數又以假帖無府印縣官一目可知仍割真帖後尾用其年月坐印並本府花押粘於假帖撒數之後雖帖前數處縫紙皆無府印鈐封然亦可以朦朧混過目矣遂稟前官鄭就於本年九月間泒徵胡詠經收與劉堯封通同各侵分入巳以候提起觧為說比印官交代不常鼠輩■〈糹爾〉縫甚巧侵尋數載而五百餘兩之銀遂埋沒無踪可覓矣比本縣清查??虎年軍餉錢糧著令經承人役敘原行府帖呈覽胡詠恐假帖載有應泒之數前銀不便埋藏又恐帖前無府印鈐封難混本縣之目仍將無尾真帖混粘雜卷中希啚掩飾本縣翻出細閱覺其無尾知是弊端再四追求胡詠強口橫辯比親搜本房得假帖於舊卷箱內一行無兩帖之理情弊巳自昭然復取假帖借粘之尾還與真帖接連比較無纖毫不合而胡詠始垂頭奪氣矣細將兩帖查對始知補還徽州銀一款巳曾混泒未獲觧批再訊其由胡詠復仍前強辯謂當時雖造假帖比稟徵不蒙聽允本縣心知飾說無如身口俱鐵何乃出其不意夜搜其家於舊□中得印信泒單稿一紙前項銀□□□甚明問其埋沒真情胡詠復借口民欠比挨查庫冊於庫書黃志處得前任倪清查小簿前銀五百一十七兩巳經盡數徵完而胡詠始詞塞心輸供出與劉堯封各分入巳真情矣看得胡詠劉堯封機似淵深膽可斗大藐府帖若故紙敢爾私更視官庫若私囊恣行蠹蝕巧謀擅泒任意侵欺吸百姓之脂膏玩官司於股掌劉堯封宜從主使之律胡詠又係經管之人犯贓太多情罪各等俱引例□成黃志容隱不舉該吏李容失於檢察亦應並杖其贓銀五百一十七兩仍追入官俟徽州提取之日觧補本庫
·徒犯劉維坤讞語
審得劉維坤係劉谷再從弟也靦有面目叨列衣冠敗檢喪心淫於谷妻陳氏舊矣陳氏妖狐善媚蠱劉谷使迷亂乖張侵欺糧銀千有餘兩置業者僅十之二三其餘盡供陳氏浪費陳氏與維坤逐日飲饌透體絲紈晝夜宣淫無時無度劉谷明知故縱惟恐纖芥拂陳氏意者比侵欺事發劉谷以追贓故椎骨裂膚族眾以賠累故鬻兒賣產獨維坤與陳氏恬然淫宴享用如故此其惡真神人共憤覆載不容者矣至今劉谷問遣僉妻陳氏同觧劉維坤遂畫詭計趕至烏江假稱送贐置酒勸醉劉谷徑將陳氏奪載以逃且伏且行轉流他縣纍纍如喪家之狗虩虩如處穴之狐比軍觧人等各首到官劉谷亦具情遙訴本縣四面廵緝莫肯居停乃將陳氏寄頓於廬州仍潛歸本室又畏本縣捕得之也於祖先香火之下掘一深坑潛處其中覆以蘆蓆壓以香案大類伏鼠莫可踪跡矣本縣覘知之差捕役捉獲於土坑內臨庭訊鞫俛首無詞於此見乾坤覆載之中無物不有也照得劉維坤姦占服嫂巳人世之所不容劫奪軍妻又王法之所難宥情狀明著令人切齒腐心屬本縣聞調之時恐此後仍脫法網先行禠去衣巾如律問徒以無為人世上林之玷陳氏另俟緝結
·人命事孫述孫府讞語
審得裴光祖有義男福童於二十五年逃出工伴於孫府家至今三年餘矣四月間與孫述同斫草洲塲因相戲謔孫述拉之使跪福童反走適值刅剚在地誤傷足脛盖反走之勢急斫草之刅銛即時筋斷血流扶至家數日此矣此一事也在孫述宜坐以戲殺律在孫府宜比以窩流之條第原情論之福童不死於孫述之拉跪而死於反走之誤傷則戲雖其致殺之因而殺不出孫述之手固不得深文以入罪也若孫府之收留亦自有說在福童借言趁口既自諱其逃奴孫府許使伴工不暇窮其根腳蓋荒年之後人多流移故收留者襲以為常不知有報官之例則孫府止宜以不審來歷究罪矣此二犯者法難深究量各杖之但裴光祖人財俱失心委難甘量於孫府孫述名下共斷銀十兩賠償財禮以平其氣
·杖犯張森讞語
審得張森以祖墳在吳僑屋後與吳僑互持迭爭既告經　操院批府斷明行縣踏立禁步矣吳僑復
嗷不平今細加參詳委有可疑者五吳僑父吳沾原與張緘買庄田居住事在嘉靖三十七年去今四十餘年矣張森隸伍南京去故鄉不五日如果有祖墳在吳僑屋後何四十餘年不見標祭突至二十六年來認識乎可疑者一張緘原契見在也四至界址開載俱明如其中有同姓祖墳何契中不載一字乎可疑者二張緘賣業之時張森或初生或髫齔今世代既遠又未一回何所據憑誰為指證而識認祖墳乎可疑者三此墩即係墻腳墻又舊遺非新創也在張緘未承業時巳有之則築墻起土時張森親派當有存者何寂寂無言不前來攔阻乎可疑者四張森四十餘年不回祖籍何今日以爭墳故三年而兩回乎可疑者五細鞫之則張懋清與吳僑有卻且有利其基址之心故唆使張森妄認荒墩為祖墓比告府行此奸計最宜識破縣踏看復以和之說誤之吳僑愚民謂荒土一拳爭之懼拖告不休置之亦僅同空地遂入其圈套議立合同許其標祭不許修砌不知合約入張森之手遂步進一步復得以立禁為言比告府委官照界量明則當撒吳僑之籓籬毀吳僑之墻宇數十年祖業一旦欲掘毀離析僑寧獨甘心耶利害切身始復告操院奸情既見張森允宜杖懲荒墩仍照舊免立禁步以息爭禍
○吳江縣讞語
清查錢糧審顧爾臣等讞語
出斬犯張思德定斬犯繆富陸乘龍讞語
辯冤囚沈才讞語
軍犯周元等讞語
定徒犯沈弘道絞犯沈助軍犯沈昭辯釋屠榮屠華等讞語
覆審□弘道讞語
絞犯謝福審疑申觧讞語（長洲縣事犯）
絞犯吳九改擬徒罪讞語
斬犯皇甫燁讞語
覆審皇甫燁讞語
連殺二命事辯疑讞語
辯釋斬犯顧二讞語
斬犯郭成等讞語
絞犯馮科改擬軍罪讞語
出斬犯楊秀讞語
覆故盜楊勝等案讞語
辯釋盜犯徐仁讞語
審斬犯顧聖留等讞語
占騙事顧恒臺等讞語
軍犯高少山等讞語
改擬斬犯嚴宗杰讞語
辯釋徐鳳讞語
辯金氏毒死緣由讞語（長洲縣事□）
辯絞犯朱岡讞語
審軍犯陳寧等讞語
·清查錢糧審顧爾臣等讞語
審得吳江財賦淆溷?心無端積胥欺官以眾手掩一人目弊難窮詰從來非一朝夕矣本縣欲搜其竇而釐正之如二十七二十八兩年折銀係任內接管錢糧責不容諉者也試弔冊稽查總書顧爾臣等以比較冊應覈其完數大總與支觧數畫一無差本縣心疑之知其弊不在報欠報完總數之埋沒而在各啚各甲撒數之那移也復取各收頭流水簿查之計本縣為啚五百六十為甲五千六百又自運大戶二百二十有奇總分八十四扇扇分八櫃櫃分十限限各一收頭收頭各一流水簿簿中各數千號止據日逐上銀之後先為次原不順甲分啚甲乙混淆棼若乱緒翻不數葉顧爾臣等且旁觀微嘻謂窮歲月不能得其要領也本縣乃秘刊冊式櫃分都都分啚啚分甲甲各以十限為分式各一張印共十萬餘紙鑰書手數人於內書肆各填式目照簿泒分復出示定期以考選書算為名至日齊集於察院照櫃照限各派書查□最妙手一算手一各與流水簿一本分定冊紙各數百葉使照號照數分填各甲各啚盖一日而逐日流水簿變為順甲分啚矣復類十限而合之不半日而啚各從啚甲各歸甲又類各啚各甲而分合稽之不半日而槩縣之數不相混亂遂不能隱匿矣計兩年共查出侵欺銀五千八百有奇盖由奸民懸欠總書受賄捏完應比復以實欠數零星撒泒於各啚各甲中有司無處稽查小民不知對冊奸民騙國而借他人之膏血抵盖之蠹國殃民弊端在此計各奸戶閣欠之銀半賄總書之手總書引例問遣允當厥罪各奸民等宜照欺隱田糧科斷第以積弊相沿且人眾槩難加罪姑將各虛報銀兩照數追完抵正項支觧該年吏王錫位雖不知情亦難逭朦朧不察之罪一併杖懲今後另立徵收之法每扇點一收頭一櫃自為終始完欠令收頭自註書冊本縣弔流水簿對查數目不相混淆總書無所乘隙仍恐流水簿收頭填註不確間弔納戶給照印票一稽核之則弊端□杜而每歲約有數千搜之諸奸人之窟以還之國以紓之民矣
【 此款查法最妙】
·出斬犯張思德定斬犯繆富陸乘龍讞語
【 繆富讐其族甥婿張思德思陷殺之適徽人汪渠被刼盜犯范餘出首供攀有張一等名繆富遂賄范餘汪渠指張一即張思德擒捉到官問斬仍恐辯脫復賄府監禁子陸乘龍置毒飯謀殺之思德不食同監人陳際誤食遂死合監牢頭等知其謀連名呈首閻檢校驗毒是真某縣檢審情節稍異本縣因辯出思德之枉並審陳際被毒緣由將繆富陸乘龍定斬□□二起共一事此□內第一大冤第一異事也】
審得吳俗多詭大獄易冤然冤未有如張思德之深詭未有如繆富之甚繆富陷張思德以斬而因以毒殺陳際也禍網機阱密置四圍厲鬼刑徒輳成一局動搖府縣經歷數年自以為鬼神莫測矣廼情自有真奸可立破不待智者而後辨也徽人汪渠於二十七年正月二十八日被劫逓有失狀到官至二月二十九日盜犯范餘出首狀內列有張一名原無所謂張海張思德張存吾也至四月初五日范餘另具手本內云陸六張二投積窩張存吾家始插入張思德之號然云投云積窩亦不即以為上盜也四月十三日汪渠又具催狀計開有張二張一等八人俱正盜未獲張思德以上等十人俱受贓窩黨始的入張思德之名然張一張思德明開兩人不云張一即張思德思德明開受贓窩黨亦不在正盜未獲之列也至閏四月初一日應捕馬乾等具呈內開張二住房主張思德家張一即張海號存吾西柵戴家濱住又以張思德之號繫之張海而思德止稱房主不言其即張一又不言其為積窩閏四月初七日再關歸安始云張一即張思德矣始以張思德為正盜矣而張海反沒其名姓閏四月二十二日失主汪渠催狀又開張思恩窩主徐應麟張思德窩主徐應麒張一即張海窩主傅華則張海之排行復歸張海而張一又非張思德張思德與張一等又各有一窩主至六月初一日汪渠訢狀又開張一即張思德號存吾則張思德始復其存吾之本號又混得張海之排行而張海又無下落夫張一一排行也而轉即兩人之□張存三尺童子見之亦當了然吾一號也而互繫兩名之下張思德一人也始以為盜投漸以為窩黨漸以為受贓復以為房主而卒乃以為真盜首盜者始終一范餘催結者始終一汪渠行關十三次始終一刑書也而前後事情舛謬彼此名號混淆豈諸人皆顛狂醉夢無所使無所利而為此乎此思德之可以自辯一也再審范餘與張思德各不相知初首張一德未必即為安頓張思德之計禍機攙入在四月初五日手本云陸六張二逃投積窩張存吾家曰投則是劫後懼罪而匿其家非劫前造謀而同其夥此一字决不破之疑矣又况並投之說而亦非也此思德之可以自辯二也又查二十七年三月間應捕金電等鎖押范餘認拿張海張海脫去獲其妻沈氏以來續有埋陷思德之謀遂云本拿思德誤捉海妻後蒙府審徑將海妻釋放夫名號可混妻亦可以誤認乎金電等素係慣捕云誤巳為不情首人范餘既係同夥而亦可云誤認乎此思德之可以自辯三也乃若陳際以毒殺則又確然無可疑矣陳際無病一旦驟亡遍體純青睛突腹脹仵作闞濤之驗監犯張七等之呈閻檢校之勘由水利廳本府之審語歷歷可據種種皆真一變而云非中毒也此自哀矜欽恤寧失出無寧失入之心第匹婦含冤三年赤地則不得不推極真情以洩此者之憤也如云青色皆病夫常有是矣然陳際不聞有病症禁子不見有病呈倘有病而亡通監何以皆駭詫復云醉飽損腸之故則又不得稱病夫又不宜有青色矣此其無可疑一也又云朱九稱五月二十三日晚死隱而未報相隔三日而後檢則睛突舌吐不由中毒是矣第二十四日閻檢校閘獄查點誰應陳際之名陳際死後同監人等何所親讐誰倡誰和職為隱匿不報改近日期之計此其不必疑者二也又云如受毒之人必叫噉滾跌陳際是夜不聞一聲是矣第事逾數月口可遷移則當臨死之時即難必其有一聲亦豈能遽信無一聲乎此其不必疑者三也又云諸犯含沙無復天理是矣第諸犯皆重辟之人劉瑤其黨也何讐於不相知之姓繆者何親於無飯吃之張思德而自攻其黨一口一心得非人有良心此輩猶不冺乎此其猶可信四也又云謀毒之事無證無贓風影堪疑終無實見則陳際之死或係剩餘之飯偶失盖藏為毒物所過是矣第禁子酒飯既云出外□□何不即食於家而擕進於獄何不以自食而以與人何不於往時而於外住復進之是日若云親厚何不親厚互為兇勢之牢主而親厚牢主使令之火頭且沈長過錢於劉瑤陳士守見之既可取以為互証而張七等之具首王二等之口稱豈盡無據而云然况張思德昔為隔省平民猶是窟中之兔繆富既可以攝之入阱中今為囹圄死犯命同釜底之魚繆富豈不欲制之於掌握若謂陳際之被毒無因而偶遇則思德之被陷亦無因而偶遭也此其不必疑五也又云乘龍恐思德王二之誣執故懼而逃是矣然乘龍目如鈴口如鐵情虛尚且強辯情真何必過防且王二何力何讐而乘龍懼之若是此其猶可信六也反復鞫訊張思德原係繆富族甥婿繆富使領財本以生子母息而繆富侄繆崙反與富分文不得通繆崙妬之遂揚言張思德淫亂富妾繆富且疑且怒遂絕張思德而奪其夲銀思德銜之適繆富另以資本付沈同等販賣私鹽思德遂使其弟張科具首船鹽入官仍各徒配則繆富之怒益深無日夜不思為寢處計矣適范餘首盜有張一張二等名繆富有親黃希周為震澤司書手知富之心圖富之利以為此機不可失也遂商為詭謀以銀五兩賄范餘使逓手本入張思德之號又誘汪渠使逓催狀入思德之名以張一即其號以張存吾即其名而轉即轉真始以為盜黨遂以為正盜而轉入轉緊又以銀六兩賄應捕馬乾等使逓呈以銀十兩賄刑書譚科使關取五兩賄司兵沈山使緝捉又銀叁兩買盜沈才等妄招而羅織以定其刑仍恐事久不休真情敗露先將銀四兩五錢托沈長付牢主劉瑤使絕飲食計不遂又以銀五兩付陸乘龍使下毒而思德幸天使不食乃致陳際斃命於登時謀何深計何狡也看得繆富險如鬼蜮戾似豺狼透天徹地之能通神使鬼之力以睚■〈目比〉而陷埋良善遂使命在刀砧下毒手而禍及無干乃致並為魚肉且爪牙密布賄賂通行卑僚槩聽其主張諸役一憑其頤指耐經歲月用盡機關令平民有口不得明而問官煆煉既成思德將為含冤入地之鬼　朝廷有法不得用而陳際髑髏既稿繆富尚為旁觀局外之人天地不容神人共憤第事以多岐而亂謀以多緒而棼人以雜用而相牴牾詞以頻遷而自矛盾天理人事以極而反真情以彌盖而更昭彰被綻甚多一見便了本縣據理執法虛心推審繆富始情見計窮垂首奪氣乃知伎倆有時不可施錢神有時不可恃矣事情既確應比謀殺之律以定其辜陸乘龍依毒藥殺人律論斬范餘以自首脫刑反如翼虎鎖押認拿擇人而食既倖免於重罪猶宜計贓擬徒其黃希周馬乾張登譚科沈山等計贓各有重輕均宜依律究配沈才斬犯劉瑤絞犯輕罪不坐沈長不與毒殺之事量用杖懲張思德無罪被誣致陷重典既經辯明似應徑釋
·辯冤囚沈才讞語
斬犯沈才與前審張思德以夥盜同定獄者也汪渠被劫後范餘首盜共攀十餘人沈才等七人即時獲張思德續獲各問斬六人斃獄獨沈才張思德在耳本縣初因張思德告辯出就一人推審查原卷名號混淆遂翻出三疑辯釋思德乃沈才絕口不自稱冤也後本縣槩審獄囚細參情節覺沈才等一獄贓證欠明遂弔沈才鞫之初直云冤孽當死不敢聲辯本縣曰不然吾正欲為爾辯冤耳才遂泣下因陳事不相干諸人盡係枉陷劫汪渠真盜廼在吳縣禁中奈汪渠舍彼不認而誤執才等故才等以次待死耳本縣曰此事信可疑獨汪渠何讐於爾乃舍真盜而欲甘心於無干涉之人乎才曰汪渠亦非真汪渠第無可執據本縣曰爾何不早辯才曰事甚無頭苦難辯白且早辯即同彼六人為骷髏矣本縣即刻喚汪渠細審言語果覺支吾遂剝視衣服皆舊敝不堪褲裙又破綻軿補因問云爾失狀開劫去本銀三百五十兩則家產或有千金何故著不堪衣服渠對云不欺合本同伴原有五人某某等復問被劫時五人亦同在乎渠云皆在遂詰云五人既共本為商同被劫何故直爾一人告狀只爾一人領贓彼四人何俱無下落汪渠面即發赤俛首不敢吐一言蓋此犯口劍甚銛觸鋒即應而不知自賣破綻也本縣隨授以筆令供籍貫住址逐項細問使應聲輒書不許沉思亦不許停筆親供住歙縣某關某啚左隣某右隣某對門某該年保長某原籍某啚某甲某里長某甲首該管下戶名某父某母某氏子某年若干作某生理弟某姪某族長某同啚住同伴某某等各係某啚甲人住某街供畢本縣笑語之云汝將所供籍貫姓名逐日尋思一遍料爾隨筆隨忘恐覆供時自差訛耳蓋姑以安其心使主使者不出他計也本縣袖入供單親自創稿照前情節秘寫關文暗置書緘中以他事差人於中途某所另遣人持書授之使投歙縣蓋事機若洩則主使者不難用賄於彼縣該啚甲人冐捏姓名回結反即假成真故不妨過密耳比彼縣發書緘得關文備照事理密細行查則汪渠絕無下落而所供某某十數人皆烏有先生也備取該啚甲該保長結狀回關到來本犯始情見詞窮自供的名吳思榮號玉軒委係冐頂汪渠名色本縣又移文吳縣關取真盜張相等人卷對審張相自供並劫汪渠是的原與沈才等無干本縣詳鞫其造獄根因則以繆富積憾於表侄陸成其親家黃希周係震澤司書手遂欲乘機設阱司兵沈山等因共為擇人而食之謀遂唆慣賊范餘認盜自首指攀陸成為首借平素不良或偷竊或遊賭者二三輩插入其中以實其事更入張一張二陸三陸六等有排行無名字之混號於內以便東西指騙甲乙搜擄吳思榮係遊手棍徒亦遂入身局內扮作失主以共行詐騙至於轉即張一以陷張思德又繆富續起殺機非布局原謀也真情既得各犯無詞緣前招未結故不定擬止具由觧看得沈才等之獄初直謂張思德一人被罔耳不意一獄盡假八人俱冤而陸成等六人遂為含冤之鬼也本縣且不究埋陷者何人造謀者何故第直就事論之贓憑主認今失主汪渠非真汪渠矣真盜出則假盜可以自明今張相等見獲吳縣定罪監候矣事情明白非影響難猜而官不能明盜不敢辯本縣幾殉之以七尺而稍稍始露其倪此盖有障天之力者為之豐蔀其間也吳思榮冐頂汪渠得於歙縣之關查確於自供之親筆萬耳萬目誰掩誰欺本縣不容置喙矣乃若獄情參差可疑數款今固可一一指數也烏程人錢成歙縣人汪渠俱於二十七年正月二十八夜同在三里橋開船以入花涇港相望里許同時被劫特前後參差耳其盜固宜一夥或兩船分投行劫或一船飛走前後邀攻必無兩夥共集一地同時並劫者吳江縣原招則謂陸成一夥十二人分劫張思德等六人劫錢成船得銀一百二兩皮箱綿紬衣服等件陸成六人劫汪渠船得銀三百五十兩青布夾被等件則真盜既在吳江矣又查吳縣獲盜解府總督廳據盜張相招稱巳追青白絹布絨紗直身騌帽布疋銀兩係二十七年正月二十八夜在吳江三里橋打劫烏程縣失主錢成徽州失主汪渠等各船財物是的等情通申院道則真盜又在吳縣一彼一此真不俱真然皆云一夥分攻兩船也惟本縣成獄於先故吳縣遷就於後始專以汪渠之劫分屬之沈才陸成等而與本縣原招內張思德等劫錢成船得銀一百二兩之情不相照應專以錢成之劫分屬之張相等而與該縣捕衙原申張相等打劫錢成汪渠各船財物之情亦大相矛盾此不猶姓張者有的子二人姓李者欲兼冐認以為巳子兩相爭執真偽莫分而處斷者莫可奈何遂以一子屬張張其姓一子屬李李其姓乎蓋本縣初招不過憑范餘之出首與假汪渠之認贓市虎既成諸盜誣服比真盜擒獲於吳縣提汪渠認贓到官者非汪渠乃冐頂之吳思榮也夫既冐認沈才等之贓定沈才等之獄即使真汪渠在亦不敢改口重認自取罪刑况假汪渠敢再認乎遂使一事分為兩行而沈才等百口無以自解矣此可疑者一查汪渠原墊失狀內有瓦楞帽二頂帳包二箇梳匣一箇白布一疋並無青布夾被開列於單今觀本縣原招內開沈才得銀二十七兩青布夾被一條改做綿襖另換小襟裡面一青一白起取到官拆開看視鍼線尺寸可憑以此贓證定斬夫辨贓而至於鍼線尺寸亦既辨入細微矣然原單所無之物也且以夾被而改充綿襖又換小襟夾被之形盡失其故何物汪渠目力之明記憶之真一至於此此雖出自真汪渠之口亦不敢槩信也况據供二十六年十一月三十日亦在花涇港劫有藍紬夾襖藍綠布襖二件時值嚴寒即可就便穿著又有藍白布三疋亦可就便裁縫乃置此不用而待正月二十八日春煖之後急將夾被改作綿襖乎又何劫不知名姓者之贓時久尚在以待捕人起取近劫汪渠遂無單開一物可存留也覆查吳縣起獲張相等之贓除錢成認領外尚有白布銀包二塊上載汪南泉字號騌帽一頂鏡子一面白布二疋錢成不認供是汪渠之贓今取以對汪渠失單白布銀包非帳包乎上有汪南泉字樣非汪渠表號乎騌帽非瓦楞鏡子非梳匣內物乎惟吳思榮轉為汪渠遂使真汪渠失其故號而銀布瓦楞帽鏡子等物亦失其故主矣此可疑者二又范餘既與沈才同夥才又將劫贓央餘出當此非一面之接一事偶同者何不知其的名而以木匠混名出首廵司又以小溪混號即之至本縣成招始正入沈才名字則當時出首沈木匠者未必即今之沈才而沈才名下之贓亦未必盡由打劫而來也此可疑者三大率吳中刁狡出人意外凡認盜自首者多非真情或聽指唆或自謀陷既立身於罪外遂擠人於罪中又或設此為羅以罔厚利混報趙一錢二等排行姓氏則混簽牌票於縣正或串同機局於佐領廣差弓兵應捕鎖押原首人認拿弓兵如狼應捕如虎原首人如鬼原首口如毒蛇掃劫一家又臨他姓凡姓趙姓錢者擄詐殆盡而後以心所欲陷之趙甲錢乙扛捉到官則原首張一張二陸三陸六沈木匠者殆是類耶吳下比比皆然而吳江在浙直之交隔屬人民雜處又多添設館一衙門兩省交界廵檢司數處人人可扳為大盜戶戶可指為鹽梟田舍翁家積千萬金則厲鬼刑徒盡聽指使生殺在手網盡善良小民畏而不敢言官司知而不敢問雖有三尺安所用之今沈才之獄有三可疑恐范餘之口不為真亦吳中之常不足駭也惟是失主亦假則海內所必無真盜既擒則黑白又易判而諸奸共口冤斃多人幾使　朝廷三尺有司不敢用似此恐非范餘之力所能辦也今陸成等既斃止剩沈才張思德兩囚此天道好還留此以証范餘等之誣並洩諸冤魂之忿耳關提真盜張相到縣招稱連劫錢成汪渠是真即應究出主使原謀以正范餘等之罪第前事奉院詳見送本府覆問本縣恐偏私之見難於謬執擬合具由連人卷一併觧審
·軍犯周元等讞語
審得周元積棍打詐造惡滔天楊喬楊浩等皆喜事害人著名郡邑金勝亦係積棍慣於火囤非真盜亦非良民也周元投徐州太監充作舍人於本月持太監牌往吳江拏盜牌開首人汪元詞稱金勝等劫取　皇扛等情夫徐州　皇扛由山東以入京何由經蘇浙之境又謂係中書程守訓奉太監差於舊年差人至蘇州買絲紬等貨進　御在蘇州地方被劫夫失事即宜告官捕緝何兩易歲而寂寂無一言並不投失狀於所在官府蓋事絕無因首人汪元亦烏有無是乃奸棍等垂涎此方之百姓故平地生波共設圈套圖為魚肉計也再審周元等作何舉動共稱周元等搖駕快船於初十日前至金勝住所同楊喬楊浩等蜂擁入門張傘竪旗口稱擒拿皇犯復張掛告示曉諭遠近人等遂縛金勝下船金勝下船後與周元等商量地方可騙之人計金勝所攀指五十七家搜出開單可據夫金勝盜情即真猶必鐵骨鐵口強詞抵釋今不待刑拷而自認未到監府而自供歷歷指數如譜人物此其意何為也盖此方狡詐事甚異常凡奸人欲詐陷騙財者多出於認盜自首之計既立身於罪外遂擠人於罪中可以報夙讐可以取厚利其機至巧其害至深往時積棍多以此術用之於有司今金勝等遂以此術試之太監府盖假監府之積焰借　皇扛之虛名震地沸天勢壓官府口銜赤子之生命手握良民之身家如飛虎入市中擇人而食時變至此良可深憂不謂本縣適當其事也真情既得周元楊喬楊浩等俱應引例定遣金勝誣巳陷人將取故與粧成圈套用盡陰謀計混招五十七家若事不敗露株連又不止此赤子何辜乃欲一網打盡無天無日篾法欺官兵莫憯於志應以之為戮首第其以巧計遁身於法外律例無比擬之條姑末减核之仍請從重枷責供攀各犯多係詭名小民驚亂之時免提以省煩擾申詳候奪
志立云先生以一邑令抗制惡監陳增擒治其爪牙從重□遣時陳增張甚人人吐舌為先生危之先生亦置利害身家於度外乃陳增卒噤舌不敢吐一聲不惟保全吳江五十七家而江南大害從此遂絕昔人云雞鷹不敵然□母護雛鷹不敢攫惟一心真切故耳誰謂□難制哉□先生在□城時與魁祿抗禮同楊長源父母觧安□□生之難在吳江與劉成爭相兄□相持不屈徑欲掛冠夫劉成氣□遂帖然束手於地方與此事類然□之陳增則兩□尤易與矣
·定徒犯沈弘道絞犯沈助軍犯沈昭辯釋屠榮屠華等讞語
審得沈弘道以粟監加納鴻臚猴冠虎翼據穴自雄謂夜郎王孰與漢大凌弱謀寡諒亦非一事矣家奴屠明係屠榮屠華弟也屠明於廿六年用價買沈道光基房一分此房係道光與其叔沈佳圓業剖分門堂尚共屠明得業後沈弘道有意收之而又以全業未完蓄并吞沈佳之意至二十九年正月廿九日屠明故弘道即於是日硃僉鴻臚寺封條封此房屋並收取其家資又謂乘此機可逼占沈佳時不可失也於二月初二日復僉鴻臚寺封條主令沈助沈昭等扛屠明棺停占沈佳公共之堂勢若山摧人同蜂擁沈佳向前攔阻遂爾手棍交加沈佳之親黃益向前勸救亦被羣兇叢毆各帶重傷沈佳不忍痛楚又不堪忿土?忐即於是日暗取毒藥服之是夜一更時死黃益負傷難救亦即於次日身故此一獄也據下手論扛棺者既非一人從行者俱係同事眾手亂棍叢擊混箠則下手先後重輕尚無的證比察其情形參以眾口沈助沈昭平素兇猛殊常即日又其倡□氣雄手毒故致重傷又就沈昭沈助分別論之沈昭係沈弘道用事首奴奉命固勇迎敵沈佳之後氣當漸衰沈助兼係屠明繼父事更切身即兇歐沈佳之餘□尚可賈故沈佳之命宜坐沈昭黃益之命宜坐沈助沈佳兼有自盡實跡沈昭得引威逼例論遣黃益遂以重傷即死沈助即當依毆殺律抵命而沈弘道固無辭於原謀也罪在弘道主奴初審倖逃法外反坐屠榮兄弟抵償本縣從公鞫之真情亦難容展辯一云買房者原係屠榮與弘道無與扛屠明之棺以為逼奪計者亦係屠榮兄弟又與弘道無與今查廿八年稅?簿果係屠榮名色弘道之言似有據矣第審審事要得真情初審據?據稅?乃□榮兄弟□□□沈道光當日成交者乃屠明非屠榮也蓋屠明自以家人值業慮歸家主故立?者原係屠明而更?更名投稅請印比屠明死後真情難掩屠榮等亦不政與爭而弘道收家奴之業並欲兼吞沈佳謀產而因致殺命耳若謂屠明之業屠榮收之今日之禍從屠榮起竊意榮等小人其腹易盈何暇得隴望蜀其智亦淺豈知假道兼虞且何勢可憑能行用強逼奪之事乎即有之則沈弘道方忿其家人之業不歸主人必且左袒沈佳共拒屠華等不則亦戒戢家人不許與事何故付以封條借以聲勢助以家眾為乎此弘道之無以自解者一也又云弘道服闋補選正月廿五日巳領府文廿八日赴京去訖行二日偶聞此事至二月初五日始回今查府文見在說亦似有據矣第屠華等既秦越人不相關論事體又風馬牛不相及何故過為杞慮而中途以返乎浪惡舟傾聞有自舟求登岸者不聞自岸反投於舟也吳中行事詭譎萬端則所領之文或事後冐領移前月日以為脫禍之計不然何弘道今日出門屠明明日即死巧相符若此乎且屠明有業與貲病危巳知不起弘道何出門之急不一見其下落也此弘道之無以自解者二也又謂硃條不出其手又謂偶或遺失被沈佳之子沈應時竊去夫曰竊去則是出其手矣應時母子寡婦孤孩計無所出沈弘道家僮十百指視甚多事發之時隄防又密當從何處竊去又何兩次硃僉月日一正在屠明既死之日一巧符沈佳將死之期再次不??八一至此耶此弘道之無以自解者三也又謂沈佳見沈佑告詞無巳姓名似矣然沈佳不有子與妻耶憤不戴天初情定確無端沈佑另具情詞蓋牧竪丐兒見餌即動今察其情孰切孰緩即知其詞孰假孰真且吳俗素刁動則株連蔓引即使毫無干涉尚且添入其名豈有釁發家奴而詞中不牽連其主者若謂弘道果去不有其弟弘勳在乎沈佑即心存公道未必如太古之民不應暗為沈弘道洗雪遂與其□察事情者多以此等反證之侄沈應時之詞相矛盾一至此也欲為買脫之謀反露行賄之迹殆如烏賊魚吐墨水自覆而反誨漁人以所在者此弘道之無以自解者四也又云屠榮遁去原係情虛懼罪似矣第審扛棺之日屠榮實不在前故沈應時初詞遂無屠榮名字蓋屠明之在生前曾有犬馬之力弘道於其死後遂無帷盖之恩肉尚未寒掃併良慘故屠榮明露不甘之意雖移棺亦不向前屠華尚有阿勢之心姑隱忍且來一看禍發之後屠榮方幸其災而弘道生奸反買同沈佑為駕禍計榮自思智不能角力不能爭安得不姑且匿避以□□者逃情□者行賄此常□也亦有不盡然者若官司心不虛活則□柔怯事之人□□多失此□最宜勘□觀烏止誰屋乎故同一脫遁也在屠榮則為懼累在沈昭則為脫罪同一用賄也在沈弘道以懼罪而賄沈佑其賄多其行賄亦巧遂能買沈佑之心而指使惟命在弘勳以懼累賄黃有其賄少其行賄亦拙故反以借黃有之口而當即首官是在聽斷者察實原情不可泥迹論也此其無以自解者五也看得沈弘道譎如鬼蜮戾似虎狼仗恃冠裳窮兇極暴涎垂於沈佳之業蓋有歲年謀動於屠明之死遂忘顧畏乘機奪占主令扛棺用硃條以脅制鄉愚驅羣兇以肆行慘虐二命迭斃重擬何辭第定罪重輕須合律例黃益一命宜從鬬毆殺人律若比罪於沈弘道則扛棺之際弘道並不在前且發縱之初止知房主之沈佳不知時遇之黃益黃益之毆之死沈助等自為之既與弘道無干止應沈助自抵沈佳一命宜引威逼例沈弘道既未臨前則毆打不出其手沈昭既應引例擬遣沈弘道止宜以原謀擬徒法輕情重難盡厥辜然既裭其冠帶是去虎之翼而禁其攫人也庶豪暴亦少知戢矣沈佑老悖甘與弘道通同沈弘勳以懼累故行財求免法俱應杖
·覆審□弘道讞語
審得沈弘道以謀產而致斃二命也黃益之死有抵不必更論惟是沈佳毆傷服毒則沈昭以威逼擬遣弘道以原謀論徒似當其辜而沈佳之的死於毒則猶真確無疑者也蓋沈佳之服毒頗密隣里不知親戚不知在事干証不知被犯不知原□官不知即本縣未檢騐之時亦不知也獨其妻與其兄若侄知之耳比臨塲檢驗舉體純青牙齦紅色事內事外之人相顧驚愕其妻始不能抵諱吐出實情其為尤可信據者則仵作供報之公本縣親驗之的也蓋本縣到任之始知吳中人命獄情有仵作受賄之弊因類齊重大人命事干勢豪財虜之家者凡數起俱弔屍頓於公所不示以撿驗之期亦不行關弔取仵作預於別卷駁審事犯內查有吳縣仵作闞濤一名遂默定此檢法甚妙□一為之出人意外於中專俟其至即乘投到之頃親押至屍塲一而催取法物一面掘挖屍坑一面編屍棺字號次第開檢原被告不知此日當檢驗仵作亦不知原被告何名氏所檢者何身屍本縣親坐其前目有專注仵作不得轉盻回頭旁人不得躡足附耳所云勢豪財虜者即有錢神十萬無所用之故公於無心真於不測非如他有相檢仵作為政而兇首可以用賄者也初審罪坐於屠華等弘道且為局外之人今審出真情破其巧計坐以城旦之罪而褫其衣冠法似無可加矣具由申觧
·絞犯謝福審疑申觧讞語（長洲縣事犯）
審得唐相死於縛毆傷痕俱在不可無抵的矣初招議辟謝福苐謝福一人奴也且又痴蠢魯拙其主謝廷葵雖出其少主謝復申在家復申既列名泮宮豈不能總持家政而云租米完欠毫不知聞聽一奚奴自清自索自縛人拷打而斃其生命乎然猶曰書生專心章句真有不諳持籌者比審毆所不在乎他即在復申本室謝福即跋扈藐主然家門中稟命不為不便何至且縛且毆遂不令其主知聞謝福即暴狠殊常然惡奴之性止能拳手逞兇乃若面縛徐刑絕不似家奴行事然猶曰兇奴豪悍欺主或有任意橫行者比查初招云復申於毆時在本家別室看書則是原未出外矣夫兇毆之勢震天哀號之聲動地復申深宮不知幾重去毆所不知幾里而冥然不覺寂然不聞豈謝生心專誦讀窻外不知如所云漂麥故事乎抑值其騖神八極兀然喪我之時乎今欲曲為回護第唐相之人雖輕謝福之分雖賤而死必須抵抵必須的不然是一命含冤復益之以一命也事屬他縣本縣未敢擅專理應備由申觧
·絞犯吳九改擬徒罪讞語
審得董氏原係再醮之婦亦非礪志守節者吳九欲圖婚娶須用禮求乃無因至前強扶以去則以劫搶定絞何說之詞第董氏居有地隣原非單村獨戶如吳九等聚夥打入縛此婦之手以行則與強盜何異隣人張端等宜恊力前來擒獲即當時畏其勢眾次日亦宜報官何寂寂待張禮之告也且張禮告詞原無縛手等語而先言席捲廂資後言搶婦董氏則本意又可知盖吳九愚民謂婦人水性易誘故明燈以進餌以甘言董氏心搖相隨俱去入舍後則吳九之言不符董氏之意亦變情難諧合亦未遽離而且依孫氏居住耳不然孫氏則吳九之嫂也如董氏慚忿■〈扌弃〉死不從何不徑奔張禮等之家而尚依吳九之嫂乎此一犯也擬以誘拐之律似為輕擬以搶劫之律又為重寧輕無重猶可曲全其生也
·斬犯皇甫燁讞語
【 燁主使席倫弒毌啚騙黃嶽審實定暫】
審得席倫愚同頑石性類逆梟皇甫燁則狼子野心狡險猾賊一方受害惡且百倍於席倫蓋皇甫一族惡黨最多而燁猶首屈指計者也鄉民黃嶽拙吶而裕於財皇甫燁心妬之凡可以啚害者無不至矣前是席倫曾賣地伍分與嶽交易既微年月又遠復巳索過加添席倫亦無心再索也今因皇甫燁誘倫賭愽令倫赤手空擎遂挾席倫為騙黃嶽之計乃於二十九年九月十五日置酒請嶽懇求再加嶽不肯從止許還其酒食燁無所分利遂為席倫畫謀以為倫見有病毌張氏可致死圖賴也席倫一蠢如蟲惟言是聽遂商同伊姊丈戴清聲言嶽拋其父屍乃於湖灘邊深掘土坑佯尋棄骨是夜其毌臥於戴清之屋戴清妻出外室內無人席倫與清復以尋骨為說誘其毌行毌尪羸龍鍾不能自主遂聽席倫牽出戴清前引張氏隨行席倫後扶皇甫燁在後約五里至坑旁始以實情告毌毌方哭泣不肯而戴清巳倒持入坑席倫皇甫燁共下沙土閉其氣矣約兩時氣絕倫遂取出其屍以行戴清背之席倫扶足皇甫燁在後空走至黃嶽門首戴清皇甫燁不語席倫高叫黃嶽打殺我娘遂反走以去黃嶽驚駭且莫知其故不敢啟門至次晨則地方人等羣積競觀知有異故見張氏口唇諸竅及十指爪俱有沙泥且是日掘坑湖邊其坑直長三四尺許約可容身坑下復一小□坑約可容首猶為顯證莫不知席倫謀殺毌矣當日人心駭異即欲首官皇甫燁復畫為脫免之計因思席倫原係皇甫沾義男之子雖久別出尚可倚托求援乃復投身於沾沾遂告官共騙黃嶽地方人等既懼皇甫氏之焰又謂席倫石田無所用之而黃□富以愚可就中取事也遂各置弒毌之事於罔聞皇甫沾等反得因以為市黃嶽自料不能與皇甫氏敵又以人命事大反覆難知遂甘心出財為講息計比捕衙審問之時席倫自認毋係病死招誣認罪遂從輕擬杖姑不深求皇甫燁復謀令席倫領埋毌屍徑自用火燒化遂謂可以滅跡竟無事矣不期大變滔天法網不漏皇甫焯與皇甫璧等告爭墻埂入此事於訐單中比本縣摘出拘審各犯知事既發露勢難彌縫皇甫燁先供席倫弒毌以自解釋席倫亦供出皇甫燁畫計戴清共事之情本縣以黑夜無證屍復被燒事甚無頭難憑臆斷乃進諸色人等於兩階墀下使旁觀共質將三犯遠隔細鞫令各吐詞如皇甫燁如何商議席倫如何應承何處說與戴清戴清如何依允□中得□妙□□□□亦空□樓閣是日掘窖執何詞以對人是夜臨行執何詞以誑毌此時原係或臥或起戴清屋內或是有人無人張氏出門後誰挽誰扶四人同行時孰先孰後去坑遠近幾里路上曾否遇人臨坑作何語言張氏作何情狀幾人下手氣絕幾時前後共是幾更何人負屍以返臨黃嶽之門有無喊叫黃嶽於時曾否啟門一一究根及枝取三詞交參互質纖悉俱合如出一口而各犯亦俛首輸心甘就刑戮左右旁觀者莫不首肯竊嘆見事有真情不容掩飾如此矣羣兇造逆天慘地愁今逆子席倫雖即天誅逆黨戴清雖亦繼斃而□意之皇甫燁不正典刑關係世變不淺也仍以謀殺律論斬始當其辜
·覆審皇甫燁讞語
覆審得皇甫燁一獄所可的據者潭邊之坑如身如首之實跡屍身之上手爪鼻口之沙泥眾指眾目眾耳眾口萬無疑似而參差者至若本縣臨審之時許諸人並觀從旁作質將三犯隔別細訊緣由當時一呼一應一行一止一先一後一語一言逐一究根及枝借虛證實歷歷情節皆在三犯意想之外也倘謀弒不的安得異口同詞無毫釐纖悉之不合乎長洲縣覆審翻出六疑恐係失入此自哀矜欽恤寧縱無濫之心第在長洲據一人之詞致慎於重刑出入之際在本縣以萬人之憤參合於隔別細審之真則見不宜雷同審不嫌互異弒逆大故天慘地愁法不容輕有枉縱者本縣姑據長洲六疑細辨之一云賣地至微而又經加絕席倫不宜先■〈扌弃〉數錢置酒以求得數錢是巳第黃嶽饒而善柔席倫貧而無賴皇甫燁以狡險惡少陰陽施設於其中其慮之亦既熟矣以為地微年遠又經加絕難於啟齒必須酒食先之如求而多得則為以鰕餌魚少得則為以毌索子無得亦不失故物小人生事何所不至逐利何擇於微乃並其置酒之事而亦疑之也此其不必疑者一也一云深夜非尋骨之候張氏病尫不應於深夜以往是巳第皇甫燁等既定弒逆之謀事難行於日間則必強張氏於深夜張氏龍鍾昏惑勢不得以自主則惟聽席倫等扶曳以之若張氏可辭以次早則亦可辭以不去此其不必疑者二也又云謀死圖賴者必預為屍傷以作檢驗張本徒哄入坑掩死他日將何得傷是巳夫圖賴人者有二欲陷人於死者求檢求抵或預為屍傷止騙人之財者不求檢不求抵則屍傷何用况有屍傷則一彼一此非抵償即反坐無屍傷進則可以得利退則可以免罪元兇方留此以為後門而吾反執此以為辯竇不幾貽元兇之竊笑耶且小民刁狡夢想不到有先告人命後尋無主之屍又或並無其屍者其可疑更萬萬於此矣此其不必疑者三也又云下手謀殺必擇簡便之法何不用刀斧斫殺而乃哄之出戶押之入坑跛■〈敝〉數里何不憚煩是巳第元兇等既欲留轉身之後門定不出刀斧之下計且翻天覆地之事彼既不憚為之而乃疑其不擇便不厭煩也此其不必疑者四也又云加絕小事席倫不宜起弒毌之謀皇甫燁與黃嶽無恨不應起同謀之舉倫既有謀不應不願終訟是巳第逆梟以一飽而食其毌何擇於大事蘇屬州縣平白設謀詐人者不少豈盡有夙讐殺平人者事後尚手顫心搖席倫等共為弒逆之謀且事播於眾人之耳目豈不畏死求脫禍而必欲終訟又况所欲之既得此其不必疑者五也又云席倫掘坑先求父骨後掩殺毌夫以禮葬毌者宜合父穴豈以弒母者亦求父穴而踐之是巳夫席倫之求父骨者非孝子水木本源之心恐遺骸之暴露也原欲騙黃嶽而借此為名也欲以拋骨興訟而不可故又為弒母之計若係真尋父骨則掘坑一二尺當止何必直下三四尺又何必有如身如首之形且彼既蹈滔天之罪而吾猶律之以合葬之禮乎此其不必疑者六也夫事有形跡全冺偶乘一言之隙借一事之證以探得真情而出入人罪洩不白之沉冤伸萬人之隱憾者□若形跡大著耳目彰明隔審無一語之差旁詢無片詞之異恐不必疑所不必疑使元兇倖逭於天誅也皇甫燁仍照原擬申詳
·連殺二命事辯疑讞語
審得李春窮棍無賴素以潑蠆稱其父李漢與隣人周美往來盃酒交驩無隙於二十八年十二月二十四日周美為男畢姻邀李漢與盛三周賓等八人共飲酒罷各別並無他情至次日離晝入昏而李漢暴卒此端由急病陡發乎李春於父死之時出外死之次日方回後經旬而以毒殺其父告夫多人共席樽注皆同即周美與李漢曾有深讐亦無從置毒况素無嫌恨而何一旦動此意為此謀且不於僻地暗中而公然於眾視眾指之處又審酒後不見有昏眩之狀次日不聞有呻吟之聲平地生波妄稱毒殺李春何恠妄如此訊其初意則以金承德父子頗饒于貲□□□□□事李春素垂涎無計欲以死父為市又與金承德毫不相粘故借周美置酒為由而謂金承德指使乃置酒原係周美承德並不與席而周美與承德又相與無瓜葛之人謀殺人何事父不可以強使子者可懸虛妄坐引秦越而強使紐結乎此其叔祖李林再告則直指金承德毒殺並脫周美之名此其真情猶可槩見心圖得鹿借兔為媒假一死屍東西橫騙大率吳中多類此事而此猶無情忒甚者也據檢謂銀釵黃色水洗即去夫毒則洗不去矣今銀釵尚在黃色實無之大率檢屍多仵作為政此事既無真正兇首即無行財求買之人則所謂黃色者夫非仵作為奸有憾心於被告而懸空妄報乎事無影嚮妄捏虛詞以牽連無罪之人動經歲月刁頑至此允宜决配以為刁棍之懲
·辯釋斬犯顧二讞語
審得蔣二與陸應春共姦寡婦張氏蔣二既娶張氏應春猶淫戀不休蔣二遂雇打行顧二等捉而毆之折其臂割其腎沉其屍於蕪蘆蕩中備極兇慘初招以毆殺坐顧二論絞以元謀坐蔣二論徒次招以故殺論顧二斬而蔣二仍前罪是矣第原謀之罪所為輕於下手者以其止啟禍端未至操刅止謀毆人之事未有死人之心也今據屍案莖物腎囊生前割去割痕紅紫色審係蔣二持刀夫既持刀矣尚得謂之未下手乎操刀割生人之腎尚謂無死之之心乎既下手既有死之之心止得謂之原謀使從末减而反蔽罪於顧覓之人乎若謂陸應春巳受□二毆傷奄奄垂絕即無蔣二之斷割未必不立斃於登時是以末减蔣二似矣第均一下手顧二用手足蔣二用金刅彼此何擇焉又若謂顧二先毆蔣二後割據下□之先後為置罪之重輕然謀始於蔣二黨結於蔣二應春之死成始成終者皆蔣二也且蔣二既逞毒於垂斃之時不應忍忿於初捉之際果若旁觀袖手聽顧二等所為俟手足交加漸少生氣而後徐徐焉操刀以前豈顧二等三鼓氣竭而蔣二始一鼓作氣耶此一獄也故殺之罪宜在蔣二而以顧二當之盖因蔣二事發脫逃姑且以見在之顧二抵罪比蔣二既獲遂因仍前審不更若爾是脫去者末减而未逃者承罪祗教罪人以倖免之計也蔣二似應正罪顧二似應改擬事關大辟出入難輕具由申奪
·斬犯郭成等讞語
□得大盜郭成等俱浙江東陽縣人原以行劫為生涯以浙直等處為出沒處所以舟子為窩戶輕舟一葉倏忽如飛來不可防去無踪跡流毒江南舊矣據供彼縣大窩主陳景臺陳景寶皆積窩巨室窟穴至深糾集夥盜以時發縱本年十一月初六日各盜在陳景臺家會集合夥指點方向郭成一夥共十四人出門另有三十餘人前期分投在外郭成等沿途行劫至廿四日到朱文才彭秀之船蓋兩船戶素慣載盜船頭暗有字號者也是日各盜探有　皇杠經過意圖掠之因尋夥難齊又氷結不解杠由陸去其計不行失鹿思獐遂垂涎於當舖黃金印乃於二十八日暮頃到西城外曠處於二更時分用杉木麻索挷成軟梯各執板斧踰城而上徑向黃舖門首仍用前梯上屋斫其樓上柵欄明火進樓勢甚兇猛店主人等各自前奔遂捲劫金銀珠玉器餙分盛十大袋仍要進其頓放衣服房內劫取因本縣驚聞親督練兵官領兵且至四面鑼鳴始持首餙乂袋開門奪路以去本縣催令練兵官追趕各盜臨船亂上踏□朱文才船共上彭秀之船飛奔以行與朱文才各不相顧時值黑夜莫知各盜去向而文才毌子遂就擒矣本縣以事在轉盻緩則失機料各盜浙人既劫得多贓不敢分散仍須歸向其本地窩家來自嘉興今見文□得□才被擒事情且露定不敢仍從舊路當由私港向嘉善地方以去即夜即時分撥民兵捕快催令黃縣丞押朱文才領兵壯沈忠等由本縣緝嘉善以南私港一路又即刻飛票行五司分兵緝大小各港仍傳諭花船紅船兵各於信地廵緝先是各盜原謀尚欲行刼二十七都嚴典舖因見兵船來往且聞各港鑼聲徑奔嘉善縣去黃縣丞領兵巳出其前比盜船到近黃縣丞見船上滿掛濕衣疑其是盜挨船窺瞷見多人俱伏艙中遂令兵壯喊拿盜一聲諸盜果驚起持獲□□□□一□无奇械拒敵各兵壯奮力將斧棍盡數打墮登船擒獲各盜并原贓一無遺者看得郭成等夥盜橫行巳非一日今乃覷視邑城行劫於大市之內豈真有所侮而動耶奈僚屬恊心兵快用命當夜深黑暗即追獲船贓船戶於登時越次日甫辰即盡獲真盜真贓於隔縣計獲盜十四名獲贓金銀珠玉等器餙共三千餘件不煩拷訊不待供攀一贓不遺一盜不失庶奸宄之輩後來亦稍有戒心矣盜真贓的駢斬不枉有功人役巳經本縣革廵城民壯十名追工食銀六十四兩並本縣俸銀十六兩給賞外其所供窩主陳景臺陳景寶等俱在隔省相去數百里而遙難以關提不及對審恐盜口難憑未敢懸坐并請移文知會聽彼縣審實發落
·絞犯馮科改擬軍罪讞語
審得馮科不有其族叔馮義屢肆欺凌馮義乘其酒狂呪罵使聞計誘入室遂使其病僕莊輒向前迎敵馮科推拉之□墊心坎身死初審擬馮科絞抵屢駁□屢審不决事宜將原案參□多有干中得竅者然亦不可執一屢更懸疑不决則以問官止辨屍傷未詳原案故也今以原案覆觀馮義於廿四年十一月初三日以天討夷逆事告府執稱馮科捉男馮隆打折腰肋事在莊輒未死之前也至廿三日莊輒既死馮隆幸生輒若果受毆傷命絕於馮科之手則等一僕耳義何擇焉乃求釋恨於未死之馮隆不求伸冤於既死之莊輒續後頂狀投狀何俱澷然不一及其事耶若謂莊輒既有子莊倫具告無須馮義添詞然誰為事主誰為怨對莊輒以救義死而義得為局外之人乎義於科攻訐不遺餘力而毆死莊輒一大節可置為罔知之事乎若謂前狀尚未審結然前情較輕人死為重局既中變詞宜更端何株守前詞而人命大事略不照應乎執此以問馮義義之詞窮矣即就莊倫原詞觀之馮科亦有以自解者詞稱馮科進毆馮義竄避莊輒■〈扌弃〉命出救遭惡打撲跌地登時氣絕身死夫莊輒奄奄久病就木餘殘今既■〈扌弃〉命向前則是明求自盡以病夫而潑賴凡頭目之撞觸身手之搥滾隨其所遇皆可成傷任其所之皆有死法則莊輒不死於毆也明甚况詞中明曰撲跌打字乃其帶言不然何不直言某處打傷如前狀毆男馮隆打折腰肋等云云也即以推出馮科之手則心坎一處固致命重傷而遍體滾跌之痕亦係自盡實跡■〈扌弃〉命二字原告供案俱存馮義不以打死興詞猶見本心難昧則馮科引例定遣足巳擬抵似冤申詳候奪
·出斬犯楊秀讞語
審得徐景章故宦徐少浦繼妻吳氏子也兇慘之性成於天而染於父視人命直草芥耳徐宦有東園池亭岩洞之美於吳下無雙序應前妻長子管受而景章恃有毌吳氏在謂被恩當篤於前生遂公然以囊中物視之至本年月日徐宦病且危以東園與其長子景章怒從心熾若火燎原徑向園中將景物盡欲拆毀命灌園人沈惠斫伐桂樹惠不即從遂向前捉惠狠毆又一腳踢其陰囊內子突出而沈惠即時無生命矣下手者的係景章無容推卸其羣僕龔高李成等可證也長洲鄧　初審置景章于局外以故殺論其家奴楊秀毛成毛成脫逃楊秀定斬據讞詞略云宦妻吳氏前忿沈惠守園不戒杖之六十至是日命惠斫截桂樹惠趨蹌不前氏坐三徑堂中喝令楊秀毛成拿沈惠至堂下行杖二僕素與沈惠有卻乘機欲甘心焉楊秀捉住沈惠毛成持大棍亂毆秀復抄起沈惠陰囊棍擊而破沈惠遂死吳氏呼其子景章畫計景章時守舊宅不來詰朝遂以亭倒壓死告縣求驗若爾則景章于沈惠之死固風馬牛不相及也楊秀等何辭於一斬乎第以情求之尚有可疑者數款盖吳氏始終只一人也愛惜園亭始終直一情也始則忿花木毀折杖沈惠之不謹繼則自欲毀折怒沈惠之不從何一人而情自相矛盾耶且命毀園樹不從沈惠意亦不惡又何吳氏忿之至此極也則爭園之故似不能為景章諱矣此可疑者一宦家行杖自有法也杖必有數如前此杖六十吳氏□命之今日者豈直云拿去打而聽多寡於此二僕耶杖亦有處如前此杖六十沈惠之股實受之今日之喝令者豈直云拿去亂打而或頂心或顖額或脇肋或脊膂或腿膝等處一聽兩僕自為政耶既不依行杖之法自可推下手之人則不得以兩僕用杖為景章諱矣此可疑者二又云吳氏止喝其打原無死惠之心是矣第三徑堂一花亭耳非若重宮遂洞盻蠁不通之處也吳氏坐堂中沈惠杖堂下惠既遍體寸傷皮綻骨折必且盡力呼叫震地沸天豈吳氏耳無聞而左右侍婢目無見耶既無死之之心何遂有死之之事則不得以母氏之喝令為景章諱矣此可疑者□又沈惠之死速於腎囊之一擊也腎囊藏在兩胯間沈惠被杖時兩手未縛如楊秀一手可以抄之則沈惠兩手可以護之且行杖者隨意亂箠受杖者輾轉顛頓楊秀此時亦豈能一手按之使平臥地下復一手抄其腎囊使帖定受此一擊耶傷不以楊秀之抄毛成之棍則不能為景章諱此一足之力矣此可疑者四沈惠既死於吳氏之喝令則母氏作孽子安得秦越視之而是夜呼之竟不一至此豈人情可信乎至次日乃始駕他詞以撩釋前何緩後何急也此可疑者五疑竇種種似難定獄若謂景章係縉紳之後又係青衿之子不忍其無知入阱一引手救之乃取無罪之人推而內諸為填阱計是徐氏自斃一命不足又斃一命以附之也與其生死兩冤何如徑置死者之命於不究乎若死者之命不容不究生者之命又不容枉則景章安得脫然不一議及乎况獄歸景章止正得其城旦之罪轉歸楊秀等遂使皋臺有夜泣之魂關係頗大不容草草擬合具由申觧
·覆故盜楊勝等案讞語
審得畢望刁橫財虜以險計報睚眦傾人身家而害其命生平非一事矣卷查十六年沈楠以強盜告楊勝等十五名六人迭斃餘未獲在案事屬既往冤鬼久沉今因畢望以澇草小釁令家奴畢遷首案盜張岑岑到官止托名張三以辯巳之非岑不辯岑之非盜也比本縣弔查卷案首閱原詞破綻顯然一燭可了是何當日之憒憒乎夫強盜皆係比隣沈楠家無四壁盜夥既盛何不遠圖且云塗面改容沈楠孰從辯認即或認識一二亦必且信且疑今無報信之人此事奇冤當日問官亦糊塗之極又無發露之迹是夜被劫次日首呈遂列十五姓名於狀中如譜人物此第可以欺黃口兒耳今審其真情盖畢望與楊勝有隙思報復無由適勝是夜與沈楠爭鬬諸人有助毆者畢望遂主使楠以明火盜劫可恨可笑可憐告而株連素有芥蔕之人縣不察而以盜劫通申上司上司督捕之縣捕益急諸犯匿益深比匿不獲而計無復之楊勝遂殺其妻父湯槐以相抵亦以人命告縣及人命審誣反抵則盜劫之事亦成其為真楊勝與張山等五六人既迭斃獄中而有名未獲之犯如張岑等遂成案盜藏面孔終身不敢向人矣蓋楊勝應死於殺人不應此於盜劫應一人抵命不應六命偕亡而殺人者係誣盜者驅之是畢望一用陰謀害及七命其罪更不可勝誅也今日者害七命不足更欲甘心于入案之張岑抑亦狠心哉然畢望不首張岑則原詞不經本縣之目各冤魂終古長夜污名無復洗之望矣乃今天使發露推出原情覆閱卷宗真堪切齒嗟乎楊勝雖以罪死而未究畢望謀害之情則楊勝亦不瞑目張山等俱以株連死而未雪其原非行盜之實則張山等更是含冤今張岑幸爾偷生畢望猶欲一網打盡此中財奴多以此伎倆雄於鄉邑而□望更慘矣本應依律反坐以儆奸兇姑念事經多年難於深究在本縣止以意測尚無証憑且畢望曾忝衣冠墓木巳拱姑止據今日誣首張岑一事杖而責之為死者一雪其污可也
·辯釋盜犯徐仁讞語
審得吳伸老奸巨猾慣於刁訟者也其婿歸彩與徐仁以田產交爭伸遂為婿洩忿憑空設套無風起波此等機局最宜識破復與衛捕蔣賢串同機局假稱被徐仁劫掠蔣賢緝獲之受賄縱去遂以捕膽無天等情指告蔣賢於道以影射徐仁而蔣賢亦以兇黨打奪供吐於長洲縣比本縣覆審干証戴安楊潯等亦為模稜兩可之詞徐仁雖百口何以自解乎然吳伸失盜不告墊狀於本縣而告於衛官其情巳犯周折且據長洲初審讞語云地方恊力追上徐仁大呼曰我徐麻三也追我者燒其房殺其人而後巳於是眾恇怯而不前第以理推之強盜被追無自報其姓名之理此猛將以之卻醜虜者而盜能以之退追人乎事涉牽誣一燭可了今蔣賢以別事定辟則其平素之慣於囤詐可知吳伸以盜誣人應依律問徒以杜刁詐歸彩同謀啚害杖亦無詞楊潯審因徐仁索貼故欲前來偏証亦應擬杖徐仁審誣應徑釋之
·審斬犯顧聖留等讞語
審得吳江境交浙直踞趾太湖而平望一路又港綺分便諸盜出沒故盜最劇如顧聖留乃盜中前勁陳魁又盜中巨魁曹大行有父能主訟有室能頓贓交結司官陰陽布置主分共劫蓋身為盜而家為窩者張道賢湯四某某等皆其黨翼根深夥眾力能使鬼通神而各廵司舞法弄文受財賣盜又未有如平望一司者也舊年十二月十三日聖留等在新路橋打劫失主陳仰雲等綿紬絲綿羢衣拜匣等件據失單開盜船二隻每船約十餘人時正黎明當有據也十二月二十八日平望司廵檢別以盜船事緝張道賢獲得賢家當票二紙驗有綿紬綠綾三件正與陳仰雲失單相同縱道賢逸去申文混稱道賢逃脫拿訊其姐張氏供出顧聖留陳魁等同劫之情至正月初七日該司弓兵即獲顧聖留又供同夥曹七等十二名同劫該司既不獲夥盜又不獲真贓巳喚失主而不見到官巳出硃票而糊塗銷繳至十三日陳魁曹大行等見事機洩露乃串通機局於該司大行之父曹德通賄司官上下飽慾乃以陳魁為首人擡前十二月二十六日准一首狀曹德即為保領顧聖留亦欲改強為竊用銀送獻該司又用銀買就中說事人鈕桓假認失羊失主以圖就輕脫重蓋司官弁髦憲法正值本縣被參杜門將離任之時遂聽該司書兵挾盜指詐沿鄉騷擾而借口真盜未獲寢閣不申震澤司見奇貨歸於平望亦獲顧聖留父到司供出聖留與張道賢等時常在彼打劫等語亦未有盜贓竟以空文呈縣本縣看得呈內不開失主名姓又無被劫日期且又不獲正盜而據盜父之供恐其旁生枝節批行該司限五日內要真盜真贓免其申飭如支吾抵混騷擾地方即將司官參究書兵坐贓等因去後並通行各司而平望司見本縣督責甚嚴不敢沉隱始於二月二十日將陳魁曹大行分作二案一案內稱陳魁於出首之後得張道賢當票贖贓又云曹大行偷不知名周家猪羊又受寄強盜湯四綿紬二疋張道賢羢衣一件等情又一案以顧聖留觧到云聖留□鈕桓羊二隻雞三隻賣銀五錢五分等情在卷至二月二十二日震澤司觧到陳元並其劫分陳仰雲之贓又無聖留上盜分贓之跡止以劫掠為生四字照應原申比張道賢湯四被獲於嘉興府捕廳開提見到本縣復留視事當庭確鞫盜劫與賣盜情節種□始不能隱盖據發端顧聖留供於張氏曹大行供於顧聖留初招之情節巳明而後欲脫身於局外即據□文顧聖留分賣絲銀三兩曹大行受綿紬二疋受贓之真情亦露而乃欲借口於他詞又即申文事實情相矛盾者一參駁之曹大行始以盜拿後以賊觧是身既為罪囚其父亦為囚屬矣□曹德復能保領陳魁曹德陰則講事明則作保力能脫陳魁更不難脫其子矣胡大行復以賊徒□觧鈕桓在司則為過賄之人實顧聖留之心腹解縣則為失羊之主証顧聖留之行偷且司官出不意入道賢之家而何至逸之使去張氏一婦人非同劫之夥而何能歷歷供攀一事何以分兩行而姚田庵之所講何事該司雖百口何以觧說耶向使本縣不嚴於督責則盜情發覺祗足移地方之擾而實該司書兵之囊耳乃失主陳仰雲自名為浙生者又向前攙語有八人行劫九分分贓之說夫實其為八人者所以陰解夫□以免失主黠盜後門須□斷之乃能除盜曹大行顧聖留也本縣詰以原狀何以開兩船各十餘人陳生詞屈夫從來失主止有證強盜之容隱而逼使盡供未有與強盜串同一口而旁為証實者豈陳生心體天理實見得是不忍誣陷一人耶然張道賢等誣招於嘉興謂將贓銀八兩聘朱家室女湯四亦供將銀柒兩聘孫家室女俱未過門陳生屢求捕牌追拘各戶本縣詰以強盜取妻何其必擇閨秀十二月十二日行劫二十八日逃中閒時日無多何暇急為取婦又何兩盜不約而同陳生始忸怩其顏語此等事□□□出不可□出一牌輕行一□也塞氣沮向若本縣輕狥其請出一捕牌則良民可指為頓贓良家女可污為盜婦縱各戶冤枉終當有自白之時而恥及門庭生平無可灑之日直此一語懼干天和又豈陳生良心汨沒於彼無復□希而于此忽萌耶何物孔方有神若此各盜雖巧營為反露行賄之跡誠法網之不容漏者蓋大夥盜徒真如猾寇每敗則議推餘卒數人以抵塞而盜魁窩主每立身局外出財畫計以救助之非行賄官兵即求援於大有力者若徒苟且了案不為地方圖乂安雖擒獲餘盜若干人而根株自在窟穴更深以盜救盜劫更不止是為揚沸添薪之說情既審實顧聖留曹大行應與陳魁張道賢湯四等駢斬不枉至縱盜受贓一節則司兵李盤司書徐中湖受財賣放枉法難逭鈕桓冐認失主應計贓究擬曹德保縱真盜罪不可宥第窩劫之罪既坐其子姑解一面之網量從末减以聽子指使論杖而廵檢李某似亦有難徑貰者本縣憫其官卑祿薄日暮途窮第視一縣如一身視盜賊如咽喉之有??邕毒痛一路之哭何能恤一家之哭乎應從輕戒飭各盜所供寄贓人戶多係仇指既有真贓定罪應槩免株連贓船入官餘盜另緝結理合
【 定招中觧】
·占騙事顧恒臺等讞語
審得顧恒臺黠民也村民錢桂賣田與沈甲復重賣與黃義義收田不得愬於縣桂乃駕言曰□賣與故盜范七不知沈甲黃義為誰何人也范七毋云吾兒存時占義妻契被盜去問干証僉云不知有黃義也問沈甲則未到官問佃戶即賣主是本縣沉思曰有是乎然察黃義愚吶非騙人者復察賣主干証亦俱妙在察言觀色聽斷之秘訣在此吶獨干証顧恒臺蜂目利舌與賣主范老婦同詞本縣私記曰得之矣是此人作祟也復問范某占黃義婦豈其自無婦乎曰然本縣曰赤身盜朝不保夕劫得贓物不以市濃酒大肉即一賭擲之且有銀數十兩何不先買妻後置業又何事發之日不賣此供獄食耶恒臺叩首服錢桂始吐真情奸民設局白騙良民倘非本縣照破黃義吞聲無計矣應從重擬罪姑末减杖之田斷與黃義管業
【 此下一叚附註】 斷後沈甲始出身爭田本縣笑曰汝爭晚矣汝昨者恐田不兩授故且匿身借范老婦為媒使白脫田以去因以一醉飽酬范氏婦而安然踞之使黃義呵天無策也此顧恒臺為汝畫計錢□窮即於顧恒臺名下追價還汝沈甲亦叩首服
·軍犯高少山等讞語
審得白捕害人江南最甚而吳江錯趾浙直為尤慘浙秀水吳江鄰邑也白捕高少山等數人飛船利櫓木棍鐵扒打入本界村民顧秀家口稱捕盜徑擄其財捉其人以去先是本縣明示凡他郡邑捕盜人等非呈牌驗實添差同緝者以假差論許地隣總甲兵擒之至是顧秀被擒疾聲喊救地方人等遂遶岸共逐前至大派水?船迷去路並人船執以來本縣視其牌乃顧潮非顧秀也旁註即秀二字夫顧秀即顧秀耳何故以顧潮之名註即秀乎又何故徑沒其姓單即其一字之名掌案者文法如此省約乎且不書住址何人不可以轉即又即秀二字墨痕稍淡與上下字跡不同本縣揣知其詐也人不准發將顧秀與高少山等並繫之開該縣吊取原卷比卷到查閱事係竊非盜也顧潮係秀水居民非吳江顧秀也即潮亦非賊非窩主乃與賊作媒嫁其婦詞偶及之當即審明省發法不宜再拘者也蓋牌係奸胥混僉即秀二字係高少山等私攛夫借賊証而指真盜借秀水之顧潮而擒顧秀于吳江古稱指鹿為馬今指畫鹿為活馬矣審為祟者吳江民吳洪與顧秀素有睚眦且欺其淳可詐嚇也虎捕噬人奸民勾引俱依假盜嚇財律定遣以為戒首以快人心財給主領
·改擬斬犯嚴宗杰讞語
審得嚴宗杰姦王氏而致之死也據長洲縣初招王氏之夫隨父宦游氏同姑與姆在室姑與姆防閑素密夜必鎖房宗杰窺王氏之姿徑乘夜踰墻撬鑰摟逼強姦王氏不從力拒抓咬比姑姆聞聲向前扭獲王氏遂懷憤以自經則王氏之烈真可風而宗杰一斬不足贖矣乃宗杰嗸嗷不巳本縣據理推之王氏非獨居。所居非僻塢。而宗杰與王氏言語未通情意未接。忽爾無因而至。徑強摟以行姦縱不愧獨不畏耶。王氏貞潔之性。當素信于姆若姑姆。若姑嚴譎堅扃。防閑雖不妨過密。惟是嚴宗杰者。既蓄邪志獨不一窺瞷其動靜耶。且自縊之痕。必斜長必八字不匝今橫圍交匝。是勒而非懸也。其係王氏之自束。或憤或慚。抑或出于姑與姆。蓋未可知宗杰抓咬之痕。其係王氏之手口或當向前摟逼之初或當事露相尤之後。抑或出于姑與姆蓋未可知而王氏遍體多傷則又出于誰之手盖王氏若真死于烈。今誤以和姦坐之。則是王氏不幸身一污于淫惡。事尚未成名再污于問官。冤遂不白。此天理人情所不忍出者。第既有此疑竇矣。事係大辟。人命非輕。即貞烈之名亦難輕假。如謂不如是不足以懲邪淫而正風化。竊恐情自有真。終無以塞宗杰之口而令其甘心就戮也嚴宗杰似應依律改擬
·辯釋徐鳳讞語
審得徐鳳非良民也盜陸滔供徐鳳窩頓盜夥潘子華縣行姜千戶拿解隨于其家搜出狀詞稿底二百餘紙帳簿七本狀詞俱與盜分訴帳簿多為人打點窩情似確而潘子華止供徐鳳買贓羊一隻原招亦止以不應坐之據招謂徐鳳以屠為業故買潘子華贓羊然寫狀代訴布置打點又非屠人之事也又謂狀詞帳簿無夥盜質實然盜口游移不足憑凖而狀詞帳簿種種的據則結繩之後之可寔質者也又謂分贓巳變賣無存然既曰分贓則不得以無存减其罪而姜千戶未經追起則家之有贓無贓未可知也以此末减徐鳳似未中窾故初招疑似不直辯其非窩而徐鳳亦無以自解今蒙　院駁摘審本縣吊狀稿帳簿細查內一紙別告某人中有漏死某窩盜陸滔之說此一狀也如果係徐鳳自告則既與陸滔有仇矣今日攀之者即前日所告者也仇口供報原不足憑即為他人告則既名陸滔之為盜矣未有窩其夥而不諱其情者也豈徐鳳者止慣做狀得銀則寫不分賊盜良民而實無窩頓之情耶徐鳳之□于窩全在狀稿帳簿狀稿帳簿中捻出一語又似徐鳳生門至于贓賣無存云云則似不得其說□為之辭者罪疑從出從輕徐鳳難以懸坐合具由申詳
·辯金氏毒死緣由讞語（長洲縣事□）
審得金氏之死于毒毒在于隣婦張氏所送之粉□湯事真情確即張氏亦直認無餙說矣究其造謀主使之人則曰金氏之婿吳焻也夫以入贅相依之婿而毒無子之妻毌毒妻毌而轉托他人情理之所不宜出而是日吳焻因聞父病挈妻歸其本室則猶確有明徵鴆不由焻萬萬無可疑者惟是陸山者張氏子也其母行毒而其子以金氏縊死報于焻果見之未真耶亦有所諱耶曹氏金氏之女而吳焻之妻也其母實死于張氏之湯不死于其夫之謀殺而刑廳鞠訊之日供其夫與母有隙又為張氏叩首稱冤果知之確耶或聞之誤耶抑箇中有轉折回護之情耶不然少年夫妻恩當不薄即謂毌一而已人盡夫也然此必知之最確。猶自可言。倘為莫須有之疑。尚須持兩可之說。矧係必不然之事。何遂分左右之袒也。事屬曖昧。難以深求。稍作聦明。含冤非細。本縣不敢擅議具由申解
·辯絞犯朱岡讞語
審得朱岡以強搶沈臣妻莊氏問絞沉獄八年以沈臣匿跡而朱岡無解于謀死之疑也今本縣懸賞以購多方緝訪而沈臣獲矣謀死沈臣之說虛則強搶莊氏之情亦未必確比覆查原卷朱岡之非搶更昭然也沈臣原狀于二十六年四月初三日告稱三月初五臣外傭工妻莊氏被岡淫戀通姦情密統翌陸憲等圈逼獻妻夫逼之為言涉于強而獻則搶之反也吳中誑狀何日無之有指為搶而實非搶者况原狀實名曰獻不名曰搶而初招更佐以強奪下船載回之說乎且賣莊氏有婚書証沈臣所謂獻也乃曰搶後逼契夫逼賣妻之契稍有血氣者必不甘心非鎖禁拷打未即輸服而原詞中何不摸寫其狀乎此非朱岡無罪而初審時文致之也蓋朱棍赤棍無賴其初有誘姦莊氏之情沈臣反主為客欲棄其妻陸憲等遂誘之以嫁賣之說朱岡得妻之後財禮脫空沈臣不甘具告朱岡抗不到官沈臣忿□入骨乃詐此滅跡使其叔沈賢以三命興詞三命者一為搶擄本婦也一為謀此沈臣也一為莊氏懷娠一月搶去九月生孩被□殺此也問官初審先審及殺此幼孩而幼孩無從得屍再審謀此沈臣而沈臣不見下落狐疑不决出入難輕故於三者之中擇其稍輕而近情者而徑實其搶擄之說盖謀殺之頭腦甚大非謀殺之情實難明沈賢指此為虛名以窮朱岡之辯於此而歸結於搶擄令朱岡力盡詞窮此訟師三面攻敵之謀官府易墮其術者惜朱岡冥頑不靈不據沈臣原詞逼獻二字為明証以自為解說也至如殺此幼孩云云猶為無據彼不難將生作此又何難將亡作有九月生孩之說誰則信之惟是朱岡之於莊氏始而誘姦終而圈賣似亦與奪同情然細玩律例之義凡勢豪之人強奪良家妻者絞謂之強奪則不待其獻徑搶入家今獻之一字雖非沈臣之本心抑亦一時之有激圈逼之說雖實棍黨之計誘抑亦有隙之可乘原情則用謀慘於任力定罪則誘賣殊於強搶擬絞似重擬杖太輕若謂雖立賣契財禮未完莊氏尚非其有乃挈之以过被告不出比於誘拐之律可乎沈臣詐此沈賢添捏雖有傷心之怨亦法之所不宜出也相應量擬本縣未敢擅議理合具由解府
·審軍犯陳寧等讞語
審得陳寧積捕其弟陳安與村棍周承等群奸濟惡如虎如狼藉捕役以噬人者也周承有兄周崇文於萬曆十八年間被盜丘玉郎等殺此玉郎未獲周承指此為名搆捕詐人舊矣有本縣民吳環??舟?犬住無錫縣販紬為生身家得過其鄰人邢滔妬之也往來本縣熟識周承言語勾牽遂生騙計滔稱與吳環隣壁聞環妻詈夫有你是丘環曾於吳江殺人來此躲罪等語遂指吳環為丘玉郎周承即紏同陳寧陳安顧領船戶某某等共一十七人械船三隻於三十二年十二月十二日搖往無錫縣徑至吳環家口稱拿殺人盜鎖綁下船地方人等莫辯為假不敢救奪陳寧等任意吊拷嚇取絲紬四十一疋綿紬三疋銀二十二兩三錢布七疋中錢七百五十文湖羅褶一件行至中途將吳環撇放於荒村搖船回縣各分銀紬不等盖去如疾電迅風。山澤為震。回則狐潛鼠伏鬼神莫知。而不料天網之不漏也。當夜船上懸有燈籠有吳江縣總廵字樣吳環挨訪到縣認識陳寧既得其真具告到縣拘發衙審各犯猶展辯支吾呈出邢滔報單又稱吳環在船自云昔年住吳江曾謀此后浦地方沈家女因以迯往無錫等語欲以實吳環殺人之說以為輕罪計比本縣親鞫各犯始不能餙情夫謂吳環為丘玉郎親出其妻之口也必吳環之真為玉郎乃可今詢之周承亦招稱非是不得指鹿為馬矣彼為環妻者豈知吳江之有丘玉郎又豈知丘玉郎十六年前有殺人事而以此誣坐其夫耶則報單之為虛捏可知也謂吳環曾謀沈氏女也。則沈氏之父若夫何名何姓。此女謀死之後。又何呈狀到官。吳環既逃本縣。作何審斷。差何捕役。今被害者為亡。是子虛卷案為烏有而吳環乃無故自誣耶。則游詞之為抵混可知也。捕膽無天。飛禍隔屬。比之盜劫為害更慘。陳安周承應與邢滔並引誣盜嚇詐之例陳寧定遣船戶周忠等止是受顧搖船審無共謀之情但嚇取贓物眾共瓜分應依恐嚇取財之律定配據招三船共十七人今隔別互審供報相同者得十一人其餘各報不合反溢於十七人之外恐係仇指念三元惡及妄報造謀之人俱見獲定擬餘受顧為從之人寧縱無枉似應量免株連見追衣紬給主未起贓物與未到沈二等仍嚴追緝
◆批詞類
批王思惠訟子卷
批張鵬兄弟爭訟卷
批某兄弟爭訟息詞
批范銘范鎬爭訟卷
批施顯告莊期煥狀
批寡婦金氏狀詞
批拏董耕莘票
批朱栻定嗣狀
批居民借五聖廟訓蒙呈
○批王思惠訟子卷
王思惠訟其子於官、立請杖殺、本縣令數其辠曰是嘗違我教令、破我產紏宦家奴以內攻我我不願與共生也、本縣曰、是可死矣、死者不復生汝歸思之三日、誓無悔也而來白我比至如前語本縣曰汝未謀之妻耳、汝再歸與汝妻謀三日、誓皆無悔也而來白我、復來如前語、本縣曰、是可殺矣、第殺之而人不聞是死不足為眾戒也、汝再歸三日、聚鄉黨親戚正告之、使各厭厥心以狥於眾可乎、思惠去、比又來猶堅執前語也、本縣曰、若然、我豈戴婦人冠、庇一逆子、起效尤以壞風化、顧使我殺之、不如執以畀汝、使歸就戮、以甘汝心、於是械其手、命驅牽以去、其黨有跪於廳求貸者、本縣不應、再請之、本縣曰、咄咄、汝不知此中有機耶、此逆子第不有其父耳、今付性命於其父掌握中、始有父矣、夫事極則反、即其父有不手顫心軟、復觸其天性之恩者乎若輩無為擾公庭為也次日其子哀悔、思惠亦意釋、領其子詣公庭求發放、於是命左右曳下杖之、仍械其頸、俟月餘始放仍立案倘逆子再犯之日、正法治罪云、
○批張鵬兄弟爭訟卷
一連三□續兄弟之情也張鵬兄弟爭地、訟五年不解、視其案如堆阜也本縣呼兩人曰來吾問汝、汝知汝有身乎曰知汝知汝身所自出乎、曰知汝知汝身所自出一身分為汝兩身乎、於是兩人各垂頭有沮色因責之曰汝爭幾何汝寧不知彈丸地、不償五年爭訟費直氣不平耳汝曷思百年瞬息耳、寧得再世為兄弟耶、本縣如不為汝處分、著汝族長一人監汝歸、共起臥飲食於汝父祖靈前三日而後來見我、比再至則氣巳平、私處既定矣應聽息免供批此立案以杜後釁
○批某兄弟爭訟息詞
縉紳之家兄弟爭訟誠有不忍聞者今賴某公調停於伯父之間眾君子委曲為勸處之法既各懲其■〈侃上心下〉釋其忿以相宥矣正如手足幾斷忽爾復聯祖宗有知亦且含笑小民之觀望者更當返薄以還醇也惟是伯氏之子幼小孱弱幸仲氏諸郎玉立知必盡維持擁護之道以自培其本根如曰伯氏身後恐以強弱相凌。此在小民之中少存厚道者不為矧仲氏諸郎。彬彬禮義。行將司風化於宇內者乎。本縣以今日之調停。卜他日之擁護。願伯氏無生逆億心使兄弟氣脉猶有一點壅滯處也。立案存照
○批范銘范鎬爭訟卷
故民范禮嫡庶各一子一銘一鎬皆燥髮兩兒以爭產訟其諸親多市棍。遂各分黨左右袒堅証之本縣曰惜哉。兩黃口為魚肉矣。即日處分巳定兩兒猶靡日不爭於庭也非兩兒爭兩兒諸親唆之爭也　本縣心痛之計。與兩兒休戚相關。不欲其相擠。俱敗者惟兩兒之親。某遂諭之曰、若傳語某兩婺婦與兩孤兒。各無聽細人言。此輩喜交鬬互爭。彼於中取利勝則自為功求謝敗則袖手旁觀吾不忍兩孺子俱入井也吾此心直伊父地下與吾同耳。於是聞者潸然兩家訟亦息。姑記此立案以杜後爭
○批施顯告莊期煥狀
此續鄉隣之情也審得施顯告李本牽連生員莊期煥等名盖莊施兩姓係縉紳之後衣冠之家稱兩大於村間各負氣不相下田土交涉遂成隙讐本縣念係未教之民未可繩以一切且審居址切近不忍其連結不解各貽身家子姪無窮之禍也勸處聽息以柔其氣以杜其爭諸有添涉事情不必追究仍立案
○批寡婦金氏狀詞
審得方劉兩子爭婚寡婦金氏之媳金氏意定於劉而其翁則左袒方氏子也家聽於尊金氏何敢自擅比審金氏無子倚女為命劉氏子孤弱欲贅依金氏家金氏不無子而有子乎方氏子家裕能自立故金氏之翁一利聘金更利此子之不踞其產而金氏亦可以逐去既挾私意即為亂命乃金氏一叚至情不可不體悉也女斷與劉氏子成婚原情立法
○批拏董耕莘票
【 村民董耕莘者戾以□生不面郡邑長每捕之即狐鼠伏急且困獸鬪矣吳縣黠民馬賢有所憾者吳某欲訟之計聳駭上官非捏虛詞不可詞虛又懼上官察也聞耕莘慣拒捕遂駕盜情愬於　江院指耕莘糾吳某鼓行抄刦料耕莘不對質巳且即假成真吳某三尺喙無所用矣　江院下牒於府刑廳刑廳不以煩縣飭廵司捕之耕莘自思與馬賢吳某既三面不相知被訟事又無影傍惶惑周章計無所出避不獲則毆司兵司官繼往亦仍毆拒司官通聞於當道當道怒甚且差廵捕練兵兩官統兵往捕之本縣曰官兵去必擾且耕莘避愈深株連愈眾比耕莘獲而辠滋重一家人無生命矣於是止官兵弗往差一徤步持一紙召之批云】
頑民悍戾。拒傷職官。真地方一大變事。即宜委佐貳練兵等官領兵圍捉第念愚民狂悖陷入法網而昏夜之際。弓兵等或亦有以激之。且料爾事過時未必不自怨自悔。今若遣兵動眾。以重爾罪絕爾投生之門。亦為民父母者所不忍也。姑且差公差一名持票喚汝、汝若如夢忽醒如此得活投身聽縳認此乞生本縣量减爾刑。仍請從輕定罪。若復執迷抗避以致起兵追捕。連累多人。則滅身破家巢傾卵覆之禍頃刻立見。悲夫悲夫汝巳自入此路本縣猶聞生門爾非木石尚有心知無負本縣好生之心可也至於被訟情節真偽難知亦湏急速到官自求明白官府如鏡不著成心再無悍戾必自求此地方人等既有不救之罪刑責難饒若以禍福諭本犯令其悔悟自投又或本犯執迷共執送縣本縣以功准罪量免刑責各宜知悉票到耕莘遂自投縣解府府司理鄭公諱郛豈弟君子也原情末减止輸城旦馬賢亦坐誣訟之罪人心快之先是耕莘毆官後一方民各伏匿登壟以窺見塵起樹動謂官兵且至則皆走耕莘投官後猶各驚疑諸惡少反恫駭思為奸亂出示曉諭乃定若當日非以無事鎮之一方人罹禍慘矣
志立云先生嘗言天下本無事庸人自擾之曩為諸生時見鄉人有閉戶避公差者非如董耕莘拒歐職官也公差無所取利以結砦拒捕告官不察而遣一捕官督兵夫千餘人以往至則遍劫一鄉乃破百十家一大剎斃十餘命而沿累且數十人害之慘一至於此又先生嘗公會於某所某縣以民亂打稅告先生以片言談笑定之不然又當張皇上疏不知幾人斃命幾人遣配而地方官且居定亂之功矣乃知居官者太上使民無事其次化大事為小事消小事為無事又其次善處事最下則生事耳不但治一邑治天下皆然苐無功之功無名之名非大豪傑不能辦亦非具隻眼者不能知也並記之以貽君子之擔當世道者顧桐栢父毌令太湖時太荒民亂聚眾搶奪單騎馳數十里解散之深得此意
○批朱栻定嗣狀
審朱燦朱焯與朱燁皆朱栻堂侄也栻生男灼蚤殤隨繼焯又無出朱燁季子陛獻為嗣燦欲立其子陛徵挾其老父以爭今審陛獻陛徵於朱栻之親等耳但以情論。立嗣者生受其飬。歿賴其葬。而馨其祀也。原情立法故定嗣於歿後。則論子孫之昭穆。定嗣於生前。則聽父祖之取舍。朱栻意定於陛獻。既情意相貫。而氣脉相通矣。陛徵不得而爭也。批定立案。以杜後患。
○批居民借五聖廟訓蒙呈
五聖何神廟在何所如廟宇廠豁可即毀神像投之太湖□遷三忠神奉祀不准借館本縣生自僻遠愚陋寡識。止崇正教。罔知其他、凡有譚佛譚仙譚神譚怪青天白日之下作魑魅魍魎之語小之欺世誣民自陷於妖言惑眾之律大之圖後世有述爭名於流芳遺臭之間者請勿敢見
【 是時浙□間妖譚左道盛行故批語□之以杜怪惑】

[book_title]●勿所劉先生居官水鏡卷之三
西蜀勿所劉時俊
著
年弟六陽何慶元　批點
門人泰華孔貞時編輯
鏡水錢志立發明
庭實李遇芳校閱
江源吳長齡梓行
公移類
告示類
崇祀類
請舉類
旌善類
◆公移類
剏建書院公移
請勘災傷公移桐城
申明事宜公移
勘荒築圩公移
議貼役公移
參看儒學教諭蔣條議
○剏建書院公移
廬江縣為剏修書院以育人才事照得吏治以育士為先書院與學宮並重蓋學宮以羣凡民之秀書院以羣秀之秀者誠郡邑所不可缺也本縣議欲剏修及查黌宮兩傍并近城去處並無形勝地址止有縣城南關外地名水濂洞係三國逸士左元放故居秀三邑皆毀淫祠所以觧民心之惑也峰環峙湖水盪胸槩縣地形無出其右居民上建樓房平屋兩所內塑瘟司火君眾神本縣驗係勝跡不宜使淫神據之遂即時一槩毀去就本基改建書院一所陸續區處工料於兩傍添建書房二十間六角亭屋一座碑亭一座牌樓一座樓房平屋仍存其舊重砌蓋髹堊之題名大觀書院專聽通學諸生會課肄業今巳建造將完第左元放原係本縣人物水濂洞又其故居今以書院名統之元放無專祠奉祀應即其傍建祠三木?冡奉元放遺像以存古跡巳申詳府　道將張棋入官贓銀四十兩修造蒙允今本職巳調任桐城縣交代在即所有用過銀兩工程並估計數目合行申明伏乞　照詳明示施行
○請勘災傷公移桐城
桐城縣為懇勘災傷以甦羣命事照得本縣境界枕山帶河。本年六月內霪雨連綿洪水汎溢外則湖潮湧障。內則蛟勢奔騰居山僻者隨波逐浪近城垣者沉竈產蛙。本縣深切隱憂。隨經親臨被災處所逐一踏勘計冲卸有數百家剗洗約數千畝仍吊丈量底冊對查就中復為分別除沙壓尚可挑築者不筭外實共推去田若干第念此處災民當舊歲六月成熟之際。子粒不收。值今春耕作之時。無地可種。家基何在。國稅何輸。本縣觸目傷心。獨此為最。自知畝有定額。遽難為例請蠲。而哀此顛連未忍坐視不救。合無請將水推田畝槩縣均澆或遇每年會計錢糧舍此不派或另委官勘報以便　奏請曲為全活施行庶溝壑之孑遺。感再生之洪澤矣。伏候　裁奪
○申明事宜公移
桐城縣為申明行過事宜以定法守事准本縣知縣劉關稱稱於去年八月調置本縣到任以來凡地方利所當興弊所當革或悉之諮訪或得之清查者除節次申詳遵行外尚有未盡事宜欲一一申請既懼煩瑣輕凟又以衒餙自嫌巳經徑自舉行今蒙復調吳江不應喋喋但念新舊交代之日吏胥營私作弊隱匿成規小民改聽易觀易生怠玩非借　憲語叮嚀不崇朝而變革矣棄婦不忘梁笱本職何忍忘情于此一方民乎相應由明請賜批示遵守准此合行照例請詳為此今將後開各項緣由合行具申伏乞照詳逐款批示遵行
一本縣條編號稱積弊原其弊所自起則以銀數一半上官聽觧一半編由兌支而書手因得舞智作奸彼此淆混預於會計時捏添除免虛數浮加科則派徵每畝多派數釐槩縣即溢數百遂串同積棍人等假填工食印票逐戶包收各分入巳既數十年於茲矣本職對查總撒弊竇難藏除將見年書手汪懋原究擬申道外第革弊者逓如傳舍習弊者連若株根况今本職以人戶不齊丁分三則此後虛開混派尤易生奸懇乞　憲語申飭無使小民有額外之徵神奸肆侵漁之計則錢糧清楚而奸民亦免亡身喪家之禍矣伏候裁奪
□聞川中一新官到□令所至滿地□□里長派排年排年派甲首甲首派散者戶一根□費銀十數兩者他項皆然言之心痛做官首宜慎也一里長之設止使催辦錢糧本縣舊規又使修理監房借備什物夫一什物也在官以見價置備之其費一而其用不窮里長旋取旋倩之其費十而其累無既一監房也在官總出物料修理之共費一而可管十數年里長各出物料修理之其費十而僅僅管一歲且里長又以一科十里長費十則小民之費百矣費在民與在官孰便一倍與百倍孰多本職到任之始首行裁輩將正南二察院家火什物逐一點視廢者補置蔽者修輯造冊在官督令各門役董之一有損壞即令稟官修置一毫不取辦於里長至于內外監房遇有損壞即支修理公費責令修整完固庶幾省一費小民亦可免一費之派矣但借備什物乃該房巧立之目里長科派之端若非稟請申禁弊端終不可□也伏乞批示遵行
一桐邑自大祲以來刁風日起間有田僕小忿輒被此害□大天下皆然又有江北之方冐籍上江二縣隔江住提害尤大也無賴棍徒就中媒孽唆使駕捏興詞不勝即越赴上司假冐籍貫以主致客住保關提波及株連貽累無巳本職前此巳與各縣約各遵以寡就眾事例如事發別縣冐批本縣者不必行關經將原詞申詳請改或事發本縣冐批別縣本職亦不解發庶幾長途無累斃之民閭閻免鷄犬之擾矣請乞批示遵守
一桐城之民足用為善本職蒞任訪其奸刁害眾者一二人如法治之以示眾懲訪士子中有孝友天至文行俱優者布衣中有力學篤行年高有德者各一二人兄事賓禮以為眾勸小民稍稍知趨避之路矣漸漬數月心志稍孚密訪精核得端方淳篤者十數人推為約正破格優禮舉行鄉約以勸此款之詳在後告示□善息訟端緒初舉民心似覺翕然爭競漸稀風俗漸變乃小民屬當向化之初卑職遂有松陵之調恐其心志未定易至中隳此約正十數人者又皆恬靜自善之人後日不免辭避似不無可惜也懇乞　鈞語申諭仍使著實舉行庶不失小民向善之一念矣伏侯裁奪
一本縣蕞處濱江春夏則潮水泛溢秋冬則乾涸就道有等勢豪巨族乘水涸之際製為灌網掩塞左右絕流取魚夫旁流既塞則中流水勢湍急舟楫往來其間上流者攀援若登天下流者迅速如發機中間有繩纜之絆椿栓之冲一有□虞即葬魚腹詢之父老目所及見溺此者四十八人蓋安埋所失不過十兩絕流所得常至數百止知得多失少不思害重利輕貪人逐利若飴遂至國中設阱事干勢戶莫敢誰何本職巳經禁革立碑但恐日久奸生仍蹈前轍必祈明示立禁始為永久伏侯裁奪
○勘荒築圩公移
吳江縣為議築圩岸勘實坍荒以蘇民困以裕國計事照得吳江當浙直下流號稱澤國而四大患區又最為低窪之所一遭霖雨巨浸滔天秋成之利既虛耕種之本亦失窮民無告正賦難供則以數十年來圩岸不修而水潦無備故也本縣俯念民艱仰奉上司德意擬修圩岸以為永利之啚緣履任之初拮据未暇旋以抱病之體不任煩勞今犬馬之疾幸痊芻牧之求難諉且有水利縣丞李
【 宗程】 同心戮力不避怨勞庶幾可奏實功不致貽畫餅之誚未敢擅便理合申明但圩田有一築而永熟者應照常起科無容別議亦有泊湖環蕩之所築圩可以捍常災不可以禦大浸而荒熟半者有鍋底之盪蘆葦之叢圩無所用而賦額宜蠲者若不勘明减豁則何隅之苦何堪查二十九年間該蒙署縣事同知黃　據粮里楊灌等呈詞議减二十八等都田糧以派剩六千九百七十六石一斗抵補矣但行勘須得確數實惠須歸災民乃可以服人心而杜奸弊今該年查議止據公正圩長之結狀未經逐圩挨坵細勘但有圩頭總數內開一等全無收田若干二等五六年一收田若干三等三年一收田若干亦未明開某字某坵為全無收田某坵為二等某坵為三等又無業戶姓名所减之糧不過為奸民勢戶與夫出身呈議之人視為巳有而總書人等通同朦弊災者未必减减者未必災不公不乎人心不服熟區之民亦遂移啚越扇混入災區以啚倖免是减荒一議反導之奸而滋之弊也且槩縣錢糧原有定額减于此則增于彼緩于此則急于彼今以數千派剩銀米使奸人久假不歸而槩縣之人代為賠補何怪其喋有煩言乎欲服民心須行覆勘田無定圩懼其以東而指西也業無定主懼其以甲而移乙也應先期諭令圩甲繪成圩圖某區某圩某浜某港肖形而畫圩圩若干坵坵若干畝詳載□此方為確勘其中或低窪半荒或鍋底全荒明白開列啚成以呈于縣本縣臨勘之日標立風旗按啚以查對其真虗驗形以分別其荒熟其荒田應减之粮或以另項抵補或併入折色銀內後緩徵納則查勘始確實惠始歸小民奸豪積總無通同侵隱之弊而人心允服矣若徒以冥冥决事弊端委不可窮本縣不敢憚沿坵履畝之煩期為一勞永利之計以仰副上司軫念民艱德意緣係築圩岸勘實坍荒以蘇民困以裕國計事理未敢擅便擬合備申
○議貼役公移
吳江縣為條陳末議以甦民困事照得本縣小民財力俱困蓋緣賦額之重既甲寰中而諸役之艱又倍他所身累于羈纏之苦產傾于賠費之煩故求避役則如脫刀砧驅就役則如蹈湯火或先計而安頓之方百出或巳定而夤緣之計多端有司稍一狥私則點一役而逓更至拾數人徑至財力不敷無能請託者乃止則小民之骨血暗耗可憐而有司或借此為市恩收名譽之計積棍乘機詐騙則議一役而遍詐至十數戶竟以智力俱詘無能營幹者頂充則閭閻之痛愁吞聲誰告而積棍遂借此為肥身潤妻子之圖苦既難堪累又偏重有庇者借勢家為藏匿之府或田連干?干陌而一畝不入本啚則無疪者獨困智巧者立詭戶為逃閃之謀或一家之中而花分至數十戶則淳愚者獨困故富民與貧民俱敝而當役與避役兩傷傾家鬻子者比肩逃亡流竄者接踵或黃口之雛甫失勢而即時瓦觧力作之戶初剙業而立見土崩甚則有身家得過之人甘以其宗祖傳流之身自阱於奴隸民困至此真可酸心若目擊其痌瘝而不為調停烏在其為民父毋且其東趨西避擾若絲棼此卸彼推競如騖亂縱有司治戒於烹鮮而小民情同於走險閭閻攘攘曾無貼席之時公府紛紛安望鳴絃之化民困治隳厥有由也本縣才識庸闇未洞時宜邇因諮詢逾時□害畧悉敢籌一得用救燃眉特具條款逐一具由申詳仰候裁奪須至條議者
一議貼役
一議優免
·一議貼役
吳中花詭素號通天彼民之習於花詭者為避役也民之爭于避役者為役苦也民之苦于當役者以一人獨累眾遂旁觀若秦越人不相救助也今欲使人不得避
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:05:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>