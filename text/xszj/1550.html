<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,跋,赵氏铁网珊瑚全文在线阅读,赵氏铁网珊瑚全文在线下载,大玄古籍书库">
<meta name="description" content="书画著录著作。又名《铁网珊瑚》。明代赵琦美集撰。十六卷。成书于万历二十八年(1600)。主要版本有万历刻本、雍正六年(1728)年希尧刊本、《四库全书》本、雍正欣赏斋刊本、上海古籍出版社《四库艺术丛书》本、《中国书画全书》本。明清流传的刻本及抄本,或未署作者名,或题明代朱存理编撰,《四库全书》始作赵琦美。卷末赵琦美自序称:是书乃根据万历间家乡秦四麟所藏的旧本并参校焦竑家藏本汇集而成。此前的版本只有《书品》和《画品》各四卷,在互校的基础上,汇集了自己所见的书画名迹题跋,增为《书品》十卷、《画品》六卷,刊刻行">
<title>赵氏铁网珊瑚_赵琦美_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">赵氏铁网珊瑚</span> <br/>
          作者： <span class="inputVal" id="bkauthor">赵琦美</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,书法,画论,完结</span> <br/>
          字数： <span class="inputVal" id="bknum">[book_length]334625</span> <br/>
          说明： <span class="inputVal" id="bkdec">书画著录著作。又名《铁网珊瑚》。明代赵琦美集撰。十六卷。成书于万历二十八年(1600)。主要版本有万历刻本、雍正六年(1728)年希尧刊本、《四库全书》本、雍正欣赏斋刊本、上海古籍出版社《四库艺术丛书》本、《中国书画全书》本。明清流传的刻本及抄本,或未署作者名,或题明代朱存理编撰,《四库全书》始作赵琦美。卷末赵琦美自序称:是书乃根据万历间家乡秦四麟所藏的旧本并参校焦竑家藏本汇集而成。此前的版本只有《书品》和《画品》各四卷,在互校的基础上,汇集了自己所见的书画名迹题跋,增为《书品》十卷、《画品》六卷,刊刻行世。由此可见,现行本是经过几家集录和增补而成。书中著录古今书画名迹,按书画分类,以时代为序,包括碑帖、法书及绘画名迹,绘画自唐代阎立本《洪崖仙图》至明初王履《华山图》。所录作品,详尽记录款识和题跋文字,时有作品考鉴及收藏处所记录。是书搜集繁富,涉及诗、词、铭、赞、记、序文体,文字内容著录极为完备。所录王履《华山图》册序记题跋十二篇,题诗多达一百五十首,此图流传至今,没有任何著录超过于此。又如著录赵孟頫《水村图》,记元明四十余家诗文题跋。这些内容,不但保留了许多珍贵的画史、画论资料,也足以补益宋、元、明诗文总集与别集。</span> <br/>
          封面： <span class="inputVal" id="bkimg">Z_13314.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]赵氏铁网珊瑚
[book_author]赵琦美
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,书法,画论,完结
[book_length]334625
[book_dec]书画著录著作。又名《铁网珊瑚》。明代赵琦美集撰。十六卷。成书于万历二十八年(1600)。主要版本有万历刻本、雍正六年(1728)年希尧刊本、《四库全书》本、雍正欣赏斋刊本、上海古籍出版社《四库艺术丛书》本、《中国书画全书》本。明清流传的刻本及抄本,或未署作者名,或题明代朱存理编撰,《四库全书》始作赵琦美。卷末赵琦美自序称:是书乃根据万历间家乡秦四麟所藏的旧本并参校焦竑家藏本汇集而成。此前的版本只有《书品》和《画品》各四卷,在互校的基础上,汇集了自己所见的书画名迹题跋,增为《书品》十卷、《画品》六卷,刊刻行世。由此可见,现行本是经过几家集录和增补而成。书中著录古今书画名迹,按书画分类,以时代为序,包括碑帖、法书及绘画名迹,绘画自唐代阎立本《洪崖仙图》至明初王履《华山图》。所录作品,详尽记录款识和题跋文字,时有作品考鉴及收藏处所记录。是书搜集繁富,涉及诗、词、铭、赞、记、序文体,文字内容著录极为完备。所录王履《华山图》册序记题跋十二篇,题诗多达一百五十首,此图流传至今,没有任何著录超过于此。又如著录赵孟頫《水村图》,记元明四十余家诗文题跋。这些内容,不但保留了许多珍贵的画史、画论资料,也足以补益宋、元、明诗文总集与别集。
[book_img]Z_13314.jpg


[book_title]提要
钦定四库全书　　　　　子部八
赵氏铁网珊瑚　　　　　艺术类一【书画之属】
提要
【臣】等谨案赵氏铁网珊瑚十六卷旧本题明朱存理撰末有万历中常熟赵琦美跋称原从秦四麟家得书品画品各四卷後从焦竑得一本卷帙较多因两本互校增为书品十卷画品六卷其先後次序则琦美所隲定而又以所见真迹续于後称秦氏原本无撰人姓名别有跋记作者姓名後佚去不复记然非朱存理也据此则是书乃赵琦美得无名氏残稿所编其稿既不出于一家且琦美又有所增补题朱存理撰为误矣雍正戊申年希尧尝刻此书其跋称别有一本十四卷者传为存理原本今亦未见又世传存理所作珊瑚木难四卷所载名蹟亦皆有自跋语与此本体例迥异则此书非出存理手愈可知也然所载书画诸跋颇足以辨析异同考究真伪至今赏鉴家多引据之其书既为可采则亦不必问其定出谁氏矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
赵氏铁网珊瑚卷一
明　赵琦美　编
石鼓文
乌乎三代之文字之存於金石者惟禹治水文穆王吉日癸巳史籀石鼓夫子比干盘铭延陵墓碣及法帖所载皇颉文廿八字间见商周鼎彛欵识而已夫苍夏之文漫不可考吉日癸巳延陵墓碣数字而已比干盘铭世复罕用商周欵识又不多得法帖所载翻摹失真然严正婉润端姿旁逸銛利鈎杀自然而无涯生动而神冯机发秀出惟石鼓文焉耳矣窦臮所谓远则虹伸结络迩则琼树离披旨哉言也惜其岁久剥落至唐始显遂至纷纷疑议欧阳文忠谓其书非史籀不能作但疑其自宣王至今实千有九百余年理岂得存是不然也夫石刻之易漫者以其摹搨者多故也今石鼓委置草莱泥土之中兀然不动至唐始出以故完美如初况其石之质顽性坚若世为碓磑者哉此不足疑一也郑渔仲谓是秦篆因其以殹为也见於秦斤以?为丞见於秦权其文有曰嗣王有曰天子天子可为帝亦可为王秦自惠文称王始皇称帝以为惠文之後始皇之前所作也余按易书经文无也字则知古专用殹?字正当从山取奉?高意六月宣王之诗也曰王于出征以佐天子吉日宣王田猎之诗也曰天子之所曰以燕天子祈父刺宣王之诗也曰予王之爪牙此不足疑二也温彦威使三京以为後周文帝猎於岐阳所作盖因史大统十一年西狩岐阳之语而云也尤为谬妄夫自秦汉晋宋隋唐以来苟能书者如斯冰瑗邕诸人皆名後世岂後周人有能书若此而不名乎况其诗词严古尤非南北朝时所能到者且苏朂韦韩诸公去後周未远不应缪称如是此不足疑三也故今断然以为宣王田狩之诗而史籀之书也盖宣王田狩岐阳之诗从臣赞美刻词出於一时若车攻吉日则田猎东都时所作者其词多与石鼓同如我车既攻我马既同修备之词一也麀鹿麌麌麀鹿趍趍兽多之词同也车攻曰四牡龎龎四牡奕奕吉日亦曰四牡孔阜盖即石鼓??六马四马其写之谓也它如驾言徂东驾言行狩即我其用道之谓也曰之子於苗即君子之求之谓也曰选徒嚣嚣徒御不惊即徒孔庶既从既简之谓也曰建旐设旄悠悠斾旌即其斿鼎斿之谓也曰赤芾金舄即华敕填填之谓也曰会同有绎即表乐天子之谓也曰决拾既佽弓矢既调即【阙】　调弓秀弓孔硕彤矢族族之谓也曰两骖不猗不失其驰即左骖旛旛右骖騝騝之谓也曰助我举柴即我鹿允异之谓也曰大庖不盈即我公谓大害不余及之谓也曰允矣君子展也大成以燕天子即君子乃乐天子永宁之谓也曰吉日维戊吉日庚午即日维丙申之谓也曰田车既好即田车既安我车既好之谓也曰从其羣丑瞻彼中原其祁孔有即我以隮於原我戎止射其来大有其来??之谓也曰■〈亻鹿〉■〈亻鹿〉俟俟即??【阙】　之谓也曰既张我弓既挟我矢即秀弓时射射之族族之谓也曰漆沮之从即於水一方之谓也曰殪此大兕即我欧其特之谓也又况石鼓漫灭者其词繁而不杀不若车攻二诗严肃简洁足该十篇之意故偶见删削也古诗三千余篇而夫子定为三百十一篇此类是也若以不见收录而遽以是疑之则论语所引几何而素以为绚兮之词偏其反而之句皆逸诗也岂可以是而尽疑论语乎前人音辨者多皆有得失或前後相远者有之或多寡不同者有之欧阳集古所录可见者四百六十有五胡世将资古所录虽後出可见者四百七十有四吾衍氏比资古又加三字余得宋时搨本虽不能如集古资古吾氏所载然比今世所有者极为精好因装潢成轴每鼓後以释文谱之其阙文依吾氏潘廸补以围方末书杜甫以下诸贤诗文时一观焉则俨如对古人矣时洪武乙丑夏五月朔後学赵则古书
洪武丙寅春正月十三日同舍弟纶访撝谦先生於余姚之坞山夜宿墨窗灯下获覩石鼓文卷为之叹赏慈溪後学孙经谨题
後学张壹民在考古台观
洪武丁卯秋七月既望荥阳郑桐拜观於龙泉山房石鼓文隋唐以前未见纪录自苏朂而下名公闻人称述者始衆或以为周宣王时太史籀所书或以为秦人之篆或比为西魏後周之制作评论纷更莫之适从虽欧阳文忠公之博古犹未免以其文细刻浅历年深久而不漫灭为疑焉余友赵君撝谦独能脱略旧闻辨正浮议定为籀文而不惑其高见远识可谓度越前人什伯矣然前人皆以十鼓为十篇余则以为一诗而十章不知撝谦以为然否嗟乎自周宣时逮今二千余年石鼓之显晦每有关於文运之兴衰今自变故以来其存没未可知而氊包辇运金填棂护固不可复得乃得吾撝谦订正而发挥之其亦籀文之幸也欤吴坦跋郡学旧辟雍中有岐阳鼓古今所闻十左右各惟五离离大星陨兀兀坏云补累累营竈减落落阵沙聚质若切玄玉制若覆冷釡气若熔五金文若断钗股孤峰割秋痩千蘤耀春妩森严列戈矛【阙】　冠章甫厓氷溜静悬海暖浪掀舞摧舟半折轴败舫或遗橹小龙彭蠡归大鹏扶摇举断苔明碎锦古墨渍润础思昔委秦郊雷电惊草莽来牛砺其角凿臼加以杵幸今依圣宫星日照廊庑圭璧【阙】其仪俎豆【阙】　　脱非天意怜或是明神祜深檐白昼永老屋祥鸾翥晴连画戟阴冷湿宫墙雨诸生获讲解髦士资训诂啓钥烦竖阍碑本利商贾【阙】词表姬周【阙】语怀李杜雄章迭铿鍧遗恨寄酸楚纷纭欧苏作诘屈吾郑谱称评虽靡定仿像讵非古鲰生千载下匏系三江浒神徒驰周南足不出城府适从辽碣役遂作幽燕旅平生慕奇闻一日获佳覩初临色愈庄【阙】狎气斯沮如亲至东都揖让申与甫如亲与田猎抟攫兕与虎如虚藜苋腹烹太牢肥羜如洗蝉蜩耳聆笙磬柷敔羁愁破昏懜喜气浃眉宇时维躔寿星岁甲在强圉天寒号鸱枭城荒茂禾黍宗周本予怀览古亦天与摩挲重【阙】词?蹜愧庠序聊陈曹郐风或继韩苏武洪武丁卯秋九月余在燕城观石鼓因赋此四十韵以纪一时之胜览今年春乡友赵撝谦氏持墨本来京师遂俾余录诸卷尾然前贤钜作悉列於右譬之甆瓯瓦缶参乎商彛周鼎间祗觉形声之丑陋耳观者当嘉撝谦之好古而恕予之狂妄云己巳三月廿八日越唐志淳谨书
古文不可见籀也遗芬芳去今二千载字画犹端庄缺落虽不完间亦存数行如逢冠劒士济济游岩廊想见当时盛会朝坐明堂僎隷皆正人从知史臣良况在文武日【阙】　宁少忘西旅贡厥獒召公远为防周宣中兴主羽猎思外攘【阙】哉词语间未及【阙】　荒赵君博雅士好古能收藏起我【阙】　　题诗增慨慷洪武己巳春三月云间顾文昭题
羲皇妙心画人文始胚宣後圣更有作载籍日粲然成周逮中叶宣王振其颠宏纲用弗坠厥德未为愆伟哉岐阳猎伐石工磨?方前固云【阙】揆後言犹贤嬴秦一何愚尽灭古简编【阙】刻李斯文乃欲垂万年岂谓不旋踵扫迹如【阙】烟孔壁遂啓藏【阙】　亦偶全於今二千载【阙】　盛流传要知文字行白日丽中天【阙】　荡无存人心复【阙】先贤圣去我远鲁鱼【阙】　筌安得周召徒为唱麟趾篇洪武廿二年夏四月望宁海卢原质题
予为凤翔醝所官历九载数至岐下求石鼓之遗迹竟不可得究往往於凤城士大夫家询见残墨本一二幅然亦贋非真也获覩古越赵撝谦先生家世藏石鼓全碑诚西周故物也其文类小雅车攻吉日诗考之信然予何幸因撝谦先生见此文也前国子监学录江右张瀚跋
洪武己巳夏四月望詹希元观
洪武二十二年五月一日解缙观
贝州董伦观於白下其乐轩时洪武己巳五月一日也洪武己巳夏五月始丰徐一夔观於杭学东斋
己巳夏五月晋阳昇景敬观於杭庠之崇文阁
岐阳石鼓文周史籀所作昔人以为宣王时物銛利鈎杀为大篆之祖自後别为十有三源分????衍?见错出若李斯崔駰蔡邕李阳冰诸前烈以篆名家者率本【阙】於此昌黎韩公眉山苏公咏歌深致重焉舜江赵先生撝谦得古刻完本装潢成轴躬为音注乃可辨认後列古今论着参考互订用车攻吉日诗比例而同之至谓周雅偶见删削盖昔人所未发之旨所书篆隷浑厚高古如见史籀於千百载之上则观人文以化天下者舍撝谦其谁哉时洪武二十二年八月初五日乡贡进士将仕佐郎广信府儒学敎授四明郑真识
洪武二十二年秋八月望日端木孝思观於南州之高士亭是岁秋八月中秋後临江张美和观
舟次姚江宿於学舍柴公出示此篆乃周宣王史籀所书也予攻篆画既久尚未能窥其涯涘信古人不可企及也宜宝之王尹宝
洪武己巳八月廿有二日钱塘高让高德阳旴江黄金华同观於庐陵郡庠
石鼓赋　　　　　　　鄱阳周伯温造
予尝考古石刻而岐阳石鼓为第一每读韦韩苏三君子之歌心益奇之访诸士夫具在京师欲往一观而无繇也皇上践祚之始年有诏置石鼓太学遂列於宣圣庙之【阙】塾尊之也明年改元皇庆余列国子生抚玩之获偿所愿夫以三代遗物置庠序中盛典也韩诗有云圣恩若许留太学诸生讲解得切磋盖欲而不得故冀之乌乎韩公不得见於昔时而吾辈得见於今日何幸如之辄为赋曰周有石鼓今在辟雍列【阙】　而甲乙相辉映於西东纷质理之泐蚀伟形制之穹崇有文秩秩有词渢渢法皇颉之妙画续小雅之变风蔚兮九天之仪凤蜿兮六【阙】之神龙欣兽鱼之物庶嘉车马之攻同历历兮琼林森疎於玄圃依依兮晨云隐见乎苍穹嗟追琢之浑厚或制作於天工於赫宣王弘振颓纲四国既逐百轨既张睠兹农暇载【阙】戎行踵武前人蒐於岐阳史籀才艺当时俊良播於声诗勒之琳琅其行之不一者因朴质之自然其数尽於十者表治极而功【阙】战国暴秦而韬晦者抑贞介远其污辱历两汉六朝而不冺没者必神物为之护防岁纪茫茫显於李唐韦韩歌之蔼其有芳迄宋宣和斯迁於梁金人袭汳遂归朔方维天子之龙飞?文运之日昌诞降德音辇登上庠文石重藉周轩【阙】旁六经彛训因时表章大比旷典同日举扬【阙】遐纵观陈迹复彰嗟夫九州之鼎已沉沦而不可得岣嵝之石又漫灭而不复有惟斯文为至宝实终古之罕偶【阙】　摭之有遗不见称於鲁叟何人之蚩蚩洼一为臼【阙】　文存庸诏永久後乎此者岂无祖龙之颂功茂陵之封禅亦皆埋仆於榛莾虽万一之或传适足以着其君之无取然则石鼓之周流於世者天非徒夀之盖以寄古文於不朽也乃作诗曰刻石鼓兮周贤王【阙】之学兮自我皇纷胄子兮乐未央日咏歌兮扬扬维大道兮无疆齐地久兮天长惟斯鼓兮作配勿坏兮勿伤【阙】亿龄兮於【阙】耿光
士彪昔尝从事於玉雪坡内翰先生鄱阳公之门得公石鼓赋遗稿久矣近来海外因获拜观石鼔碑刻於琼山提学考古先生函丈命区区书公所赋石鼓文补缀於卷云门生马士彪敬书
正德丙寅冬十一月长至前十一日临川王英拜观
兰亭定武本
长乐许将熙宁丙辰孟冬开封府西斋閲
临川王安礼黄庆基同閲元丰庚申闰月十日
朱光裔李之仪观元丰五年三月二十七日
李秬王景通同观【阙】戌七月十八日
王景修张太宁同观
元丰四年孟春十日又同张保清冯泽纵观文安王景修题
仇伯玉朱光庭石苍舒观元丰五年四月廿八日昭陵永閟千年迹定武相传几样碑此是中原第一本石今焉往落东夷
君家何处得此纸刻画烂然犹可喜六丁神物好护持更有诸贤题姓字环涧王容敬题
右定武兰亭古本平章冀国文定郝公家旧物也公子嗣於参政初学翁取愚古錞于一遂以此见惠时公有三本皆是一石所拓以此卷有前宋诸公题名故择以见付余二本後公皆以遗人其达如此谨题以志来历炳记
天历己巳閲於愿学斋四月十日重识
明年暮春三月重閲
天历二年四月十日閲於愿学斋因换籖题
天统乙亥三月清明日重閲
至正乙酉十一月十一日太原王守诚观
至正丁亥三月三日因閲重识
愚尝界幅纸求松雪赵公书公临兰亭序见寄後题略云古今善书者必以王右军为称首右军诸帖当以兰亭修禊序为第一彦晖当知此意也其言可谓要而不烦矣愚幼知学此因公之言加笃好焉郝府所藏二本与此同一石拓者一本题云尚书何?题其一本则松雪翁困学鲜于氏之所审定也此本必尝为二公所观岂以宋贤题识为定遂不复有云以示让与至正七年四月十三日久旱而雨是日晴霁书於愿学斋
素与初学翁之家督至道待制同事史院情谊若骨肉未尝及此帖何耶吴徵君大梁相见剧谈数日欢若平生亦不以相示两公皆当世博雅君子感念存殁临书长叹临川危素识
翰墨风流冠古今鵞池谁不赏山阴此书虽向昭陵朽刻石犹能易万金
右宋南公题定武兰亭诗附录於前此诗为识者指迷不点俗目近光堂史豫章熊梦祥书於凤凰台之松雪寓轩
绅在吴中见吴兴赵公所收定武时新得於一僧公方赴召自杭抵京舟中题者十有七次此本乃大梁吴徵君所藏先後题者七次乃知二公笃好之情南北千里相契如此但恨二公今皆仙去未得交相题识以为世宝乃使若绅者执笔卷末不胜怆然齐郡张绅谨识辨说兰亭犹聚讼精良此刻更何疑辨才付嘱昭陵後玉匣为尘世祚移倪瓒壬子人日
近临川饶氏家多法书藏兰亭数十本晚始获定武一刻酬以厚直每有至宝难得之叹今此本纸墨尤旧固知复不易得矣彦亷宜宝之渤海高啓题
唐石刻兰亭在石晋时契丹入中国遗落魏郡至宋守臣始以献於朝徽庙甚宝惜之已而女真复入中国挟之以去此石两遭兵火之祸而墨本尚存当为中国千万年宝也洪武壬子秋稽岳王彛识
昭陵以茧纸从葬世不幸不得以见真蹟犹幸得见定武本故後人摹效彷佛乎晋风此帖墨纸佳拓手高宜宝藏也张适
兰亭旧刻
至元四年春二月廿五日奎章阁学士院鉴书博士柯九思曾观
兰亭书家之楷则学者未有舍此而能者也今观此刻虽後【阙】定武世亦罕有得之可尚矣赵雍
岩借观累日得其妙处石民瞻
欧阳永叔尝跋兰亭序谓真本已归昭陵世所传本尤多而皆不同盖唐数家所临也其真伪优劣览者当自择焉今观此刻与寻常所见者亦异永叔之言亦信矣干文传题
已赚君亲走晋阳老僧犹未识萧郎圣图本为天同大谁谓桥山善守藏右题萧翼赚兰亭图遂昌郑元佑兰亭帖不问刻之精否见者无不爱玩为其流风余韵有可挹也苏人钱良右
兰亭诗序为书家之六经而善本絶难得学书之士虽不得善本苟能彷佛於其次者亦胜於学世俗书也近自吴兴赵魏公书法遍海?学者仅得其形似而古意皆无如啖蔗徒咀嚼其余全不见其味耳孤蓬倦客陈方题
世谓修禊帖实书法之楷正者然太宗得之以为珍玩则皆出萧御史之计耳及归昭陵虽数百年间而御史之盗名为不冺则与进药石之言者异矣噫御史以耻而为耶不以耻而为耶若御史以此而为耻则温韬辈同可耻也今观此本亦未敢拟於定武恐亦定武之别派者淮南集粲
昭陵蠒纸已成尘枣本传来转失真小黠大痴何足较从今着眼看时人海虞释祖偁日章
兰亭书法诸公论之详矣石刻佳本尚犹难得况其真迹者乎大云道者福聚白云
兰亭善本世人好尚惟恐鈎致不为己有然善本岂易得哉昔太宗好甚俾萧翼窃之得以自珍翼御史也乃尽忠耶抑亦臣子之道若是也耶大名知玉成
定武兰亭石刻为薛氏取去世之传者?以失真今观此本以姜白石偏傍考较之颇不相远至於僧字之辨则有黄伯思之说识者当自知之永嘉郑僖天趣定武禊序五字未缺时本最为难得是卷虽未敢断为李学究家所拓然笔意神逸尚可见其彷佛也至元五年己卯四月吴郡陆友题
兰亭序自从葬昭陵後为温韬发墓而冺没不知所存惟唐定武刻本传世尚有典刑後之好事者转相摸仿翻刻则有肥本痩本三字五字损本之异以伪杂真论说纵横去古愈远余不谙字学景文持此卷徵余评可谓求道於盲者也诸公既鉴赏之士已审定仆亦确信其为善本至元六年後庚辰岁十月望吴江用拙道人张渊清夫题时年七十有七
赚出那知翼与询人人牵引说昭陵阿菟书法能参透不问行间一字僧俞炜
禊帖之妙古今字书絶冠笔迹不可得而见矣石刻之最世传定武宋末权势百计巧取豪敓归之悦生堂者不啻三数十本厥後不知散落何处尤物移人亦足异人此卷笔意洒落有晋人态度何必号称定武以虚名为累耶至正元年八月十九日大痴道人黄公望文陵不载啓古刻石已残锋芒今自灭如出掘笔端临池几人误讵识笔意完贞观赐搨本尚或评衣冠兹实兵火余分派非殊源妙用无隐迹神明尚复还秘藏愳不广摹勒金石刋庶几将坠法可续後士观来者倘护持所正敌璵璠右薛道祖题修禊序诗辛巳良月吴陈深书
题萧翼赚兰亭图
笑谈相对各懽颜那信兰亭去不还千古昭陵遗恨在忍将真本落人间檇李释若舟别岸
兰亭禊序帖右军得意书也唐太宗酷爱之萧翼时为言官不能回人主玩好之癖以计取辨才所藏真迹卒以从葬昭陵辨才佛者以物为留碍固为可鄙而昭陵之殉又不能免王孙之讥来者从可观感焉至正七年四月十三日番阳释廷俊为景文先生题赚兰亭图後世传兰亭蠒纸已殉昭陵乃萧御史计取僧辨才者人主之所好不当尔也文皇思以贞明治天下是必不然故予以为好事者为之若然则异日温韬之事亦佛氏所谓报缘者耶此定武本也因观故及之谷口生郑元善长卿
字书为六艺之一使前无古人後无来者兰亭帖其一也当右军燕集时书以纪一时之事初不计其传远与否也自定武墨本散落人间孰不取法焉然以天下之广岁月之既多无一人能及之者已往者不可见其来者未可知艺之至於至善无以加矣世之坚良者莫贵於黄金白璧万毁万灭沦於瓦砾者何可胜数而此墨纸也後人宝之者则指之曰此吴景文家所藏某字阙某字损视千载如昨日则其所谓坚良者不知几成毁矣一艺之精可传不朽况其大者乎张逊题
晋之书王右军为称首右军书禊帖为标凖然禊帖之名不着於晋而着於唐者盖唐以书判取士自天子至於庶人皆能知书故也右军真迹入昭陵後沿唐至宋举世摹本刻石不下什伯虽其才情笔力非复晋人风流然犹庶几雄秀之气仲敏文出吴君景文所藏善刻弋阳樗散道者李缵谨识其尾
兰亭真迹世不复见所见者唐人摹搨鈎临耳石本以定武为佳此其流亚与姑苏高玄复震卿
不知蚕客是朝绅邂逅全无一语真赚得王书天上去老僧方识世间人梅屋道人书右
二王墨刻
不学兰亭贮屋梁宓妃曼倩出装潢王家旧物足羲献絶胜遗金发窖藏商丘宋无
晋人真迹千无一真往往皆唐人临摹唐摹既少米氏所谓石刻高者可降真迹一等此二帖纸墨絶佳借观累日得其妙处汾亭石岩
右王右军东方画赞唐人欧阳率更得其笔法自成一家者大令洛神赋间以章草柳诚悬赏谓子敬好写是赋人间合有数本此其一也似不诬矣故乡先生海粟王君旧有此帖二未及装潢而先生殁其仲子东字起善者得诸故箧即成轴以袭藏是亦以手泽之气运所存匪特为古人翰墨之重也苏人钱良右敬题
二王翰墨妙絶今古笔法初本锺元常後世尚王而少及锺者亦犹周公孔子尊孔而不及周也友人王起善一日见示右军书曼倩画赞大令洛神赋是其尊人海粟公所藏诚先朝故家旧物起善宜珍藏之毋为萧生所惑也元统乙亥中秋日吴寿民书於苏台寓舍书法以隶为楷世谓之隶楷汉魏而下锺元常善隶书尤工小楷晋王右军得其法所书乐毅论黄庭经东方朔画赞各臻其妙右军亦自谓他书皆不及之故其转折端方一披一拂遒劲妍美若雅士立朝垂绅正服济济仪容复如蝉翼鸟翅俱有翩翩自得之状大令所书洛神赋非止一本是书多用章草法汉魏风轨粲然可观二帖皆石刻中善本况得覩其真蹟者又何如耶顾复仁甫
曼倩仪刑汉庙堂洛神风韵魏文章千金石刻人争购笔阵犹堪识二王弋阳山樵李缵
还四十年前客丁景仁书馆题此诗白云师持以见示頫仰畴昔为叹息不置【阙】瀼居【阙】
二王笔扎为古今书家宗祖言书者必称羲献虽父子之序当尔而书之等第亦由是而见焉然子敬尝自谓其书过父至观题壁乃心服是卷以二帖合而为一岂无意耶和氏之璧截肪而凝雪使天地间有二焉亦不并【阙】矣汴段天佑
由籀而篆篆而隶隶而楷楷至二王蔑以加矣此东方画赞洛神赋确乎见重於後世也近攻隶书者自负轶出江左追踪汉氏凡稍涉永和法者则訾之曰此晋字也使诚知晋字为六朝唐宋之冠则无是语惟其未见二王妙处辄於似晋者而轻肆雌黄之口而於二王其何伤於日月乎王起善家藏二帖虽是碑刻精神韵度自是絶尘他日有訾晋字或一见之岂不愧汗浃背乎至元二年丙子岁夏五八日天台舒叔献书
两帖古意浑然与世俗诸本顿异视规规然求其形似而无神情者相去远矣善学柳下惠者无如鲁男子要当以此评书可以得名人髣髴至正十有八年秋七月廿六日赵郡苏大年凝润轩中题
法书家许王右军画像赞洛神赋矜庄严肃之像今观此刻信然而大令以章草法书洛神赋尤为奇伟王君其宝藏之朱德润题
谷阳龚先生子敬为仆题唐丁府君墓铭有云祖孙一气虽远犹亲古人所以严祭祀之义今观起善远祖右军大令二帖乃其先子海粟斋所藏手泽存焉展卷起敬济阳生丁应荣
书法流传晋及梁石文中断象天潢君家【阙】　家鸡在松墨精微更世藏
晋贤妙笔阵堂堂鉴赏元晖继阿章父子吴兴生圣代风流彷佛似诸王至元丙子暮春重观於起善斋用宋李二君韵奉题应荣
薛尚功摹锺鼎彛器欵识真蹟【二十卷】
锺鼎欵识法帖二十卷赵孟頫鉴定
嘉熙三年冬十有一月望後十一日外孙朝请郎新知江【阙】军事杨伯岩拜观於廿四叔外翁书室
後二十年弁阳周密得之外舅泳斋书房
集金石录者多矣尚功所编尤为精诣况其墨迹乎予旧於山阴钱德平家屡閲之诚奇书也至正元年十二月甲子鉴书博士柯九思书於吴氏逊学斋
钱塘薛尚功摹集三代彛鼎欵识文凡廿?较其器之墨迹笔精墨妙过之又其讨论有出於博古考古诸书之外前辈博雅精诣如此彼困而不学窃好古之名自比於米颠者得不有媿方外张天雨老学斋观
予读薛尚功集古金石文常叹其博及见谢长源所收尚功写本乃知金石刻仅得其半而写本字画为精夫学至於博而精岂特论艺文而已至正元年後五月廿二日临武斡玉伦徒克庄在武林驿书是日以潘云谷墨试张掖刘伯温所遗黄羊尾毛笔
至正七年秋八月十二日白野巴哈观【小篆】
番阳周伯温观於中吴寓舍【正篆】
姑苏王行观
啸堂集古录
景春沈君居乐圃坊与余同里閈且尝同游可村贺先生之门一日过景春所居出啸堂集古录见示尝试观之由秦以前三代之器若敦盘尊彛鼎锺甬权之属无所不有每列一器必摹其欵识而以楷书辨之刻画甚精殆不类刋本读之者文从字顺如游商周之庭而寓目焉可谓奇矣坐客皆唶唶称叹予谓景春平生寡嗜慾酷好收书有别业在阊门西去城仅数里景春昔尝居之人有挟书求售者至必劳来之饮食之酬之善价於是奇书多归沈氏集古录其一也昔人有以千金市马者得骏骨与五百金逾年而千里马至者三今景春嗜书与昔之嗜马者何以异哉吴中多好古博雅君子将以载酒肴问奇字者踵门而来景春不寂寞矣客曰然请书之元统改元十一月廿又六日吴郡干文传题
汉锺繇真迹一帖
【臣】繇言【臣】自遭遇先帝忝列腹心爰自建安之初王师破贼关东时年荒谷贵郡县残毁三军馈饟朝不及夕先帝神略奇计委任得人深山穷谷民献米豆道路不絶遂使强敌丧胆我衆作气旬月之间廊清蚁聚当时实用故山阳太守关内侯季直之策尅期成事不差豪髪先帝赏以封爵授以剧郡今直罢任旅食许下素为亷吏衣食不充【臣】愚欲望圣德录其旧勲矜其老困复俾一州俾图报效直力气尚壮必能夙夜保养人民【臣】受国家异恩不敢雷同见事不言干冒宸严【臣】繇皇恐皇恐顿首顿首谨言黄初二年八月【阙】日司徒东武亭侯【臣】锺繇表
右汉锺繇荐季直表真迹高古纯朴超妙入神无晋唐揷花美女之态上有河东薛绍彭印章真无上太古法书为天下第一予於至元甲午以厚资购得於方外友存此山後因飘泊散失经廿六年不知所存忽於至正九年六月一日复得之恍然如隔世事以得失岁月考之历五十六载嗟人生之几何遇合有如此者後之子孙宜宝藏之吴郡陆行直题於壶中时年七十有五书家之有锺王犹儒家之有周孔今之学者出口惟云二王而不言锺犹称孔子孟子而不及周公也伯几此论真能为元常出气东平毕良史
成侯在魏铭功五熟釡为魏宗臣岂独勲业为不可及其楷法传於世者亦不可企及若戎辂表是也此卷荐焦季直表其法度与戎辂无少异汉季楷法全是隶其古雅可见於後二王为翰墨宗匠顾岂能外此哉分湖陆隐君酷嗜古今浙右法书名画多出其家此卷尤隐君所宝者更五六十年而复归於隐君洵神物去来真有神护云遂昌郑元佑题
袁昂论书云锺书有十二种意外巧妙实亦多奇又李嗣真谓锺元常正隶如郊庙既陈俎豆斯在又比寒涧壑秋山嵯峨虞世南云锺繇驰骛曹喜蔡邕俲学而致一体真楷独得精研夫能书之士其评品锺书如此其重也然唐文皇论锺书体则古而不今字则长而逾制黄长睿谓逸少所临锺书尚书宣示及破关某等帖字皆匾濶殊无长体岂文皇误以广为修乎长睿又云汉隶运笔结体圆劲雅淡字皆匾而弗椭今传世者若锺书力命表诸帖古隶典刑具存夫真赏之士其推奬锺书如此其至也此卷锺元常荐焦季直表真迹世不多有仔细观之果符诸贤之论而其点画之间多有异趣可谓幽深无际古雅有余盖其楷法去古未远纯是隶体非若後人妍媚纤巧之态也或疑此帖唐人所书其间民字缺而不全夫民字之不全特唐人避讳而剜拨之非不全书也痕迹犹存端可察识观者亦观其笔势字体与夫英气雅韵不可舍本而求末遗精而究麄也要当鉴以心目至正十八年戊戌五月望日袁泰题东观余论云自秦易篆为佐隶故汉世隶体尚有篆籀意象厥後魏锺元常士季晋王世将逸少子敬作小楷法皆出於汉隶率匾正今存於世若元常尚书宣示等帖世将上晋元帝二表逸少曹娥帖子敬洛神赋虽经摹拓而古隶典刑具在至江左六朝谢宣城萧挹辈虽不以书名世其小楷若齐海陵王志开善寺碑犹有锺王遗范至陈隋间正书结字渐方唐初犹然独欧阳率更虞永兴易方为长以就姿媚後人竞傚之遽不及二人远甚锺王楷法弥远矣余观此帖诚元常之合作若黄长睿之推而得其详论而极其至且究其字体之变更似为此书发也不可不重识焉至正二十五年五月二十日泰再题
右锺元常荐焦季直表真迹黄初到今千二百余年矣而纸墨完好希世之宝也应祯往年在天府获观二王真迹今复於相城沈啓南所得观此区区余年何多幸也同观者吴江史监曹孚汝泰崔徵葑门朱存理弘治四年人日吴郡李应祯记
史载锺太傅事魏殊有伟绩此荐季直表又见其为国不蔽贤之美其书平生所见特石刻耳若真迹之存於世者则仅止此啓南所藏法书甚多吾固知其不能出此上也吴寛
褚摹禊帖【中缝折处钤墨宝小印後钤墨宝印武功印】
兰亭轴後
有若象夫子尚兴阙里门虎贲状蔡邕犹傍文举樽昭陵自一閟真迹不复存予今获此本亦可比璵璠翰林学士承旨中书舍人易简於玉堂北轩书
京兆章惇观
洛阳富弼观
高平范仲淹尝守会稽郡游兰亭曲水今复观斯文於才翁东斋足为佳遇庆历八年十二月二十六日题庆历中襄知福州才翁为监司相从二年故所藏墨迹奇书多亦传摹善本後於京师王涣金吾借观涣暴卒凡七本皆亡今揽禊文不觉叹息襄题
明年夏四月才翁过宋观於沙馆尧臣题
沈遘章岵晏崇治平二年正月十九日金山共观在都览兰亭不一今观苏令家本殊佳其河南摹者矣嘉佑二年七月十八日河东裴煜於吴江题
平生閲兰亭本为最多此其优乎当世题
丙午闰正月十三日观於太原燕堂薛嗣昌元宗题汝南许彦先熙宁五年九月四日衔命赴二广别大雅於司农直舍出兰亭古本同观之
范淳粹
熙宁丁巳岁河南范子奇题
纯老彦祖巨源成伯子雍完夫正重子中敏甫子瞻子由同观熙宁十年三月廿三日书
汲郡公吕大防观
葛苹【阙】　　米芾
武功郡侯苏宝【一本宝作】元佑辛未三月二十一日右苏易简跋唐人所摹王羲之书兰亭序【臣】米友仁鉴定真迹恭跋
右军禊帖真迹世不可得矣可见者唐摹耳而唐摹之真者亦复不可得予前所见三四本大率有米家笔仗波戈趯磔无一出於自然故为奇诡以惊俗眼殆元章所戏为耳此本乃吾友刘廷美所收者盖苏武功家故物也有庆历治平嘉佑熙宁元佑诸贤题识以为禇河南摹者今虽不可知其是否然视他人独得晋人笔意要非唐人不能到也予从廷美借之试临一通未竟有盗窃之而去其夕予与叶及斋汤东谷会廷美饮刘草窗所因以告之廷美无惜言而有惜色予愧且悔方共谋使人物色而求之饮间忽有报得盗者已而家童果追帖至予因笑谓廷美曰昔昭陵之藏以为温韬所发今河南之摹又复遭此何禊帖之诲盗耶是亦尤物也请归璧於子昔程夫子谓书札一向好着亦自丧志今予不能用夫子之言而好是一过也而借人之好以为好二过也又不能防盗而几失之三过也一举而三过集焉敢不改图辄题其後以识吾过吁此言虽小可以喻大观者尚亦有所警哉景泰辛未秋孟之十有九日翰林徐叔子珵题
此帖今为宜兴尹氏所藏应祯每过荆溪辄从先之借观今复与太仆卿李廷芝瑞卿同閲敬为之题成化十五年四月二日吴郡李应祯
唐欧阳率更梦奠帖
仲尼梦奠七十有二周王九龄俱不满百彭祖资以导养樊重任性裁过盈数终归冥灭无有得停住者未有生而不老老而不死形归丘墓神还所受痛毒辛酸何可熟念善恶报应如影随形必不差二
吉
右唐银青光禄大夫太子率更令渤海郡欧阳询字信本书仲尼梦奠帖七十八字前後御府法书二小印後有绍兴小印合缝处古印甚多下跋一吉字未晓谁氏庚寅十月购於杨中斋家悦生图书亦曾入贾秋壑文府率更初学王逸少书後渐变其体笔力险劲为一时之絶人得其尺牍咸以为楷范张怀瓘云欧阳真行出於大令自羊薄已後略无勍敌独永师持兵精练议欲旗鼓相攻欧惟猛鋭长驱永则破胆夺气法书苑亦云信本行书蝉联起伏凝结遒耸裁萧永之柔懦拉羲献之筋髓比之诸势出於自得此本劲嶮刻厉森森然若武库之戈戟向背转摺浑得二王风气世之欧行第一书也辛卯二月辛未重装九日丁丑跋於严陵官舍金城郭天锡审定真迹秘玩
欧阳信本书清劲秀健古今一人米老云庄若对越俊若跳掷犹似未知其神奇也向在都下见劝学一帖是集贤官库物後有开元题识具全笔意与此一同但官帖是硬黄纸为异耳至元廿九年闰月望日为右之兄书吴兴赵孟頫
唐欧阳率更子奇帖
新序曰子奇年十八齐君使理阿既行齐君悔之遣人追追者返曰子奇必能理阿矣共载者皆白首子奇至即铸兵以为耕器魏闻童子为君库无兵仓无粟乃起击之阿父率子兄率弟以私兵战之遂败魏师
古圯静胜老人刘沐观
庐山黄石翁观
右唐银青光禄大夫弘文馆学士太子率更令欧阳询字信本书新序子奇帖行书见於淳熙秘阁书目御府帖也欧阳平生爱书故事度尚帖予家梦奠帖皆是故事梦奠帖暮年所书纷披老笔殆不可攀此帖精谨中岁书惜不刻石以永其传也乙酉获於广陵甲午三月命工重装於钱塘金城郭天锡佑之审定真迹秘玩率更所书梦奠及子奇帖尝获观於佑之郭公山房今三十年矣俛仰畴昔为之慨然泰定乙丑十二月廿又六日巴西邓文原书
古人法书贵墨蹟而贱石刻墨迹具存笔意学者盖有考焉此帖欧阳率更所书新序墨色宛然笔意具在善书者宜宝之元统改元岁在癸酉十有二月番阳吴善题
率更令欧阳公书法在李唐朝居褚河南薛少保右则其妙可知矣拜观新序一帖其笔力端重遒丽足为万世法程学者乌可以片楮忽诸不特此耳吴兴赵公书籖巴西邓先生手跋亦足清玩也识者宝之大梁班惟志谨书
唐张长史春草帖
春草青青千里余边城落日见离居情知海上三年别不寄云间一鴈书张旭
微仲观於东府之东斋元佑壬申五月初吉
器之观於承旨厅之东轩元佑癸酉五月二十八日师朴观於枢府之前厅元佑癸酉年六月晦日
心画之妙洞见藴藉河南耿南仲敬书
叔通观於城东惠寂寺之山堂靖康丙午三月十日长史书法昔闻其名今见其字起敬起慕宣和四年十月中浣日梅山拙逸题
叔盎因谒安国获观长史真迹建中靖国元年十月壬子
写字力出於不用力耳事有分定才不可强
汉举尝观绍圣乙亥六月初一日题
至正辛卯十月十日伊吾荣曾与河东唐巩云间邵涣同观於篔谷
齐郡张绅拜观於陈氏春草堂
余尝见怀素书云邺下见顔平原曰吾书传得长史八法其平原尚师之而张草之圣则不待言而可知矣今春草帖即宣和书谱所载者宋内府收附不存及前贤印章数处亦皆磨灭後有元佑以降诸公题跋惜乎岁远纸损不幸失於护持致令字画细微断裂此可为恨然精妙之神具存诚为世宝皇庆改元十二月朔日乔篑成仲山书
右张长史草书春草帖锋颖纤悉可寻其源而麻纸松煤古意溢目真足为唐人法书之冠晋迹不可复见得见此迹亦末世之希世珍乎顔平原书家之集大成者犹言杜诗韩文张法亦出於此也因与袁君子英获观陈彦亷氏赏叹竟日壬子人日倪瓒题
少陵观张旭草圣极叹其妙东坡题王逸少帖则诋张为书工昌黎石鼓歌又诋王为俗书是三公之言何戾耶盖王之於石鼓张之於王其书固不可同语然诗人词气抑扬不无太过论者遂欲以为口实未为知书者也亦未为知诗者也世人不以韩言而短王又可以苏言而少张欤因观长史春草帖偶书洪武纪元渤海高啓识
右唐张旭春草帖有宋名臣题识其一微仲观於东府之东斋在元佑壬申其一师朴观於枢府之前厅其一器之观於承旨厅之东轩皆在元佑癸酉其余乃绍圣宣和靖康时人盖壬申癸酉间吕公为左相韩公为枢密刘公为枢密都承旨一时君子在朝共成元佑之治自此岁後即非复元佑矣於是为绍圣为宣和靖康而宋运中圯此帖遂随南渡入张循王家故有臣浚等印然则一纸之显晦与宋之治乱相仍欤披玩之余不胜叹息时洪武壬子之秋稽岳王彞识
昔人评张长史草书虽奇怪百出而求其源流无一点画不该规矩者今观陈彦廉氏所藏春草帖信然彦廉常作堂奉其母节妇庄甚孝顔曰春草忽得此帖於他方与名堂之义相符岂因孝感而致然欤抑物各有所遇而偶然欤他日有子若孙因是帖也而思与堂符名则油然而兴夫孝思自不能不以此帖为宝藏也後学张适识
唐顔鲁公刘中使帖
近闻刘中使至瀛州吴希光已降可慰海隅之心耳又闻磁州为卢子期所围舍利将军擒获之吁可慰也右唐太师顔鲁公书刘中使帖真迹着在宣和书谱南渡後入绍兴内府至元丙戌以陆柬之兰亭诗欧阳率更卜商帖真迹二卷易得於张绣江处此帖笔画雄健不独与蔡明远寒食等帖相颉颃而书旨慷慨激烈公之英风义节犹可想见於百世之下信可宝也二月十有二日大梁王芝拜题於宝墨斋
顔太师之书世不多见不肖平生见真蹟三本祭侄季明文马病及此帖祭侄行草马病行真皆小而此帖正行差大虽体制不同而英风烈气见於笔端一也此语岂可为不知者道哉鲜於枢拜手书
鲁公书存世常见李光顔太保帖乞米帖马病帖顿首夫人帖祭侄季明文允南母商氏赠诰昭甫诰并此八本观於此书可谓鈎如屈金点如坠石东坡有云书至於顔鲁公诚哉是言也时大德九年岁次乙巳冬十月廿五日集贤学士通议大夫张晏敬书
瀛州帖视鲁公他书特大而凛凛忠义之气如对生面非石刻所能髣髴也余平生获见真迹二小字麻姑记与此耳尝有云桃源在何处乃见世道污所以顔鲁公细字记麻姑事近荒忽特贤者适婴多虞世降俗陋假异境以明其志殆子欲居夷也维鲁公忠贯日月功载旗常固不待善书名於代况笔精墨妙若是耶昔桓伊渡江伤晋之弱及见王导辈语则知有托足之地余於是观公翦擒之快亦知夫唐爝未息与史侯处厚尚义士也旷岁月而得之非尚义者不出示非其人处厚知所尚哉
右唐鲁郡开国公太子少师顔真卿字清臣书刘中使帖真迹四十一字公尝学书於张旭得屋漏雨法衍游京师览公书最多衍之所藏送辛晃序顔昭甫殷夫人二诰争坐後帖朝回马病帖皆经宣和绍兴御府然俱未若此帖之雄放豪逸岂特入季明之室将与元气争长昔人云书一艺耳苟非其人虽工不足贵也惟公可以当之至大己酉中秋日拜观於兰谷大卿史侯之第蒙城田衍题
太平之日生长京师乃得会观诸名公法帖故能考其笔法辨其真伪也如顔书且勿论碑本今专审其墨迹如乞米李太保马病皆真行祭侄文行草字如钱许大四帖相若皆白纸顿首夫人行书淡黄纸字亦钱许大昭甫诰正书甚严整有力白纸字亦钱许大全肖碑刻允南母诰寸五大字笔力不及白纸此刘中使帖字最大观其运笔点画如见其人端有闻捷慨然効忠之态真希世之宝也时於明牕净几展玩之余收卷三叹後之学者非不属志米芾所谓心会而手不遂也【阙】中常用东坡砚山谷墨敬书於劝学斋
北燕乔篑成仲山观
唐怀素自序帖
怀素家长沙幼而事佛经禅之暇颇好笔翰然恨未能远睹前人之奇迹所见甚浅遂担笈杖锡西游上国谒见当代名公错综其事遗编絶简往往遇之豁然心胸略无稽滞鱼笺绢素多所尘点士大夫不以为怪焉顔刑部书家者流精极笔法水镜之辨许在末行又以尚书司勲郎卢象小宗伯张正言曾为歌诗故叙之曰开士怀素僧中之英气槩通疎性灵豁畅精心草圣积有岁时江岭之间其名大着故吏部侍郎韩公陟覩其笔力朂以有成今礼部侍郎张公渭赏其不羁引以游处兼好事者同作歌以赞之动盈卷轴夫草稿之作起於汉代杜度崔瑗始以妙闻迄乎伯英尤擅其美羲献兹降虞陆相承口诀手援以至於吴郡张旭长史虽资性颠逸超絶古今而模楷精详特为真正真卿早岁常接游居屡蒙激昂教以笔法资质劣弱又婴物务不能恳习迄以无成追思一言何可复得忽见师作纵横不羣迅疾骇人若还旧观向使师得亲承善诱涵挹规模则入室之宾舍子奚适嗟叹不足辄书此以冠诸篇首其後继作不絶溢乎箱箧其述形似则有张礼部之奔蛇走虺势入座骤雨旋风声满堂卢员外之初疑轻烟淡古松又似山开万仞峯王永州邕曰寒猿饮水撼枯藤壮士拔山伸劲铁朱处士遥云笔下惟看激电流字成只畏盘龙走叙机格则有李御史舟云昔张旭之作也时人谓之张颠今怀素之为也余实谓之狂僧以狂继颠谁曰不可张公又云稽山贺老总知名吴郡张颠曾不易许御史瑝云志在新奇无定则古痩漓纚半无墨醉来信手两三行醒後却书书不得戴御史叔伦云心手相师势转奇诡形怪状翻合宜人人欲问此中妙怀素自言初不知语疾速则有窦御史冀云粉壁长廊数十间兴来小豁胸中气忽然叫絶三五声满壁纵横千万字戴公又云驰毫骤墨列奔驷满座失声看不及目愚劣则有从父司勲员外郎吴兴钱起诗云远锡无前侣孤云寄太虚往来轻世界醉里得真如皆词旨激切理识玄奥固非虚薄之所敢当徒增媿畏耳时大历丁巳冬十月廿又八日
大中祥符三年九月五日前进士苏耆题
四年嘉平月十有八日直集贤院李建中看毕题昇元四年二月日文房副使银青光禄大夫兼御史中丞臣邵周重装崇英殿副使知崇英院事兼文房官检校工部尚书王【阙】题怀素自序卷後
狂僧草圣继张颠卷後兼题大历年堪与儒门为至宝武功家世久相传
太子太师致仕杜衍记时至和甲午中夏在南都草书有妙理惟怀素为得之元丰八年十一月廿五日蒋之奇书
世传怀素书未有若此完者绍圣三年三月予谪居高安前新昌宰邵君出以相示予虽知其奇然不能尽识其妙余兄和仲特善行草时亦谪惠州恨不令一见也眉山苏辙同叔记
崇宁二年十二月十五日观邵?
辨老方艰难时流离转徙江湖间犹能致意於此可见志尚又获观伯考少师品题并以嘉叹绍兴二年仲春廿日阳羡蒋璨
藏真自叙世传有三一在蜀中石阳休家黄鲁直以鱼笺临数本者是也一在冯当世家後归上方一在苏子美家此本是也元佑庚午苏掖携至东都与米元章观於天清寺旧有元章及薛道祖刘巨济诸公题识皆不复见苏黄门题字乃在八年之後遂昌邵宰疑是兴宗诸孙则苏氏皆丹阳里巷也今归吕辨老辨老父子皆喜学书故於兵火之间能终有之绍兴二年三月癸巳空青老人曾纡公卷题
藏真草圣所閲多矣未有如自序之精妙笔法走龙蛇悉具於此壬子闰夏五月保之行父景晋同观
令时夏日与刘延仲吕辨老过都统太尉王公观法书名画如行山阴道上映照人目殆不可言遂知兵火之余珍奇大都莫此若也因见辨老素师自序一洗累年胸中尘土是真幸会绍兴二年五月十二日赵令时德麟题
辨老藏怀素自序後有先人题字盖绍圣三年谪居高安时为邵叶稽仲书也不知流传几家以至辨老绍兴癸丑三月九日迟观於婺女马军桥潘氏之第
绍兴癸丑三月廿七日洛阳富直柔观
内阁石刻
工部尚书臣王绍顔
此素师自序前纸糜溃不可缀缉仆因书以补之极媿糠粃也庆历八年九月十四日苏舜钦亲装且补其前也
匏庵临本
荆门守徐君泰以所得此帖见示赏玩累日既为题数语於後矣将持去欲摹一过恐涴其真辄以乾笔彷佛大略虽形神气韵索然相远时出览之亦或有似人之喜也成化十四年四月望日吴寛在医俗亭书
怀素自序帖余尝见宋昌裔所临一本然多自出己意吾疑其相远及得原博先生所摹逶迤曲折具得秃翁之意於是益知宋之不类也岂临书家非才参力及有不可以易致与米元章书史载苏沂所摹自序帖一如真迹不知於吾原博者何如惜予不得而并观之也庚子岁正月庚子坐日色中展翫因书之崑山陆釴苏黄门题此帖时恨不令吾兄一见後东坡得见之则曾空青所谓冯当世家本也偶得坡翁跋语而山谷观於石阳休家又得其说於名臣言行录因具录於後见苏黄为一代书宗所以评自序者如此以为博古者之助耳跋语云僧藏真书七纸开封王君巩所藏者君侍亲平凉始得其一二而两纸在张邓公家其後冯当世又获其三虽所从得异者不可考然笔势奕奕七纸意相属也君邓公外孙而与当世相善乃得而合之予尝爱梁武帝评书善取物象而此公尤能自誉观者不以其过信乎其书之工也然其为人傥荡本不求工所以能工如此如没人操舟无意於济否是以覆却万变而举止自若其近於有道者耶言行录云元佑中与子瞻穆父饮宝梵僧舍因作草书数纸子瞻赏之不已穆父无一言问所以但云恐公未见藏真真迹某心窃不平绍圣贬黔中得藏真自序於石阳休家谛观数日恍然自得落笔便觉超异回视前作可笑然後知穆父之言不诬且恨其不及见矣成化十六年正月廿五日寛再书
唐怀素酒狂帖
酒狂昨日过杨少府家见逸少阮步兵帖甚发书兴也颠素何可以到此但恨无好纸墨一临之耳比月献之月【阙】帖内数字遂与右军并驰非後人所能到一点一画便【阙】新奇一法此乃得锺繇弟子宋翼三过波藏锋法酒狂见此遂大吐出胸中霓耳千文早晚纳去俟杨生缚笔至可为也兹不具【阙】狂【阙】藏真太师丈足下十年挥素学临池始识王公学卫非草圣未须因酒发笔端应解化龙飞杨凝式鉴定
王逸少临锺繇书後跋尾是唐僧怀素书杨凝式鉴定宝宁赐玩记王诜宝宁赐第
庭坚观
倪瓒八月十一日观於耕渔轩时积雨初霁残暑犹炽王季耕自其山居折桂花一枝以石罂注水揷花着几格间户庭閴寂香气郁然展玩此卷久之如在世外也癸丑
唐林藻深慰帖
辱问知所苦已减退深慰也承廿七日发时热如此疾未全瘳冒犯而行得否善自度之如料气力未禁何如改告别作逗留愿审已而动勿使道路重复转更栖遑藻那日送欧阳四至横灞归来便属马?破烂溃特甚不堪乘骑数日来都不出入虽不得数至问疾常令问中和知减损将谓程寛且将息不知发日顿近明後间假得鞍乘当奉诣未际预悬离别之恨恨也拙序不足奉扬盛美过言见谢无乃外与崔郑欧阳诗付往章八元陈羽各有一篇未能取得续附也诸公处申意寻当与达即冀展奉无复寒暄不宣藻拜手廿三日
郭郎少公执事【阙】先所仗写文卷闲垂捡出续令往取谨问
唐林藻书世不多见今观此帖意韵近古字字圆熟甚可崇尚当宝惜之勿忽延佑丁巳闰正月八日员峤真逸河东李倜敬题
唐林藻深慰帖曾入宣和御府今书谱中止存此帖予获收之爱其不经意中天真烂然诚可法也畴斋张仲夀题於有何不可之室时延佑戊午九月望日
古人能书皆善用笔故举措即有一种风致此卷世不多见识者宜宝之也黄中敬题
林藻书迹世所罕见此帖遒劲浓纤间杂参错如冠冕佩玉之士慷慨论议於庙堂之上壁立万仞而以慈祥岂弟发之唐人中丁丁者也杂之魏晋书中未易优劣严陵邵亨贞识
宣和所藏唐林藻深慰帖即此卷也靖康之难幸脱兵火之厄而归绍兴秘府佑陵谓其书婉约丰妍得智永笔法当时博采止得此帖况後世乎彦亷当慎宝诸汝阳袁华识
唐自太宗置弘文馆为教养之地故一时习书者随所见闻能造其妙林藻盖得智永之法而精者也此卷不经意书而婉约丰妍纤悉具备孙过庭云书时有乖有合此盖得其时之合也宜宝藏之勾吴张适识
右林藻深慰帖藻字纬乾莆田人父披为华阳郡守有子九人世所称九牧林氏者也藻贞元七年进士尝试珠还合浦赋人谓之神助官至岭南节度副使有书名而传世甚尠宋宣和书谱所载惟此而已今唐帖如欧虞顔柳世所盛传者皆不复多见况其余乎此帖仅一纸历数十纪而不失可谓难矣匏翁其永宝之李东阳志
唐临十七帖
此帖唐人书无疑得子昂完补遂成全物当与苏子美补怀素自叙同一珍秘视朱繇为道玄者异矣邓文原临书如九方臯相马遗其玄黄笔意洞达妙在转摺若拘然位置不复有神韵矣唐临十七帖较阁本多异此卷纸品墨色真数百年物宋惟苏才翁米襄阳得此妙解能书者必能深辨袁桷
观补者之难能则知临者之不可及观临者之不可及则知想像所临者如飞仙神龙之不可测识矣桷又题此特唐人所摹搨其笔意沉着已如此不可及况真蹟耶杨载
松雪补书固不逮唐人然风气自可相较恨不及见青李来禽真迹与此临本又当何如耳张雨
松雪翁负书名於当世然八法回斡之际真不媿古人观唐人所摹帖不完处数行但神采沉着处知公不逮古人多矣观者粲然奚待赘述虽然渡江以来二百余载鲜能与公并驾者後此以往又未审孰能继之临风慨叹陆行直
右唐人所临王右军司州等三帖用笔沉着转摺熟圆自欧阳法中来至其妙处从容中道诚书家所不可无也吴兴赵翰林补其不足前人已评之故不论平原陆友仁好论书座中见此帖谓杨汉公所临良是柯九思吴兴赵文敏公以书法称雄一世观其手补唐人所临右军司州瞻近汉时三阙帖殆如叔敖优孟虽神采不无渺茫之殊见者当未易辨也项炯
右十七帖真唐人所临本沉着清劲盖未易得间缺数行而吴兴赵松雪补之好事者所收阙其三帖自诸从并数有问至不信其告於是博采之而三帖复得於戴氏厚甫之家宛然为完卷此岂偶然也哉神物离合固自有时不翅干将之与莫耶也邵君文伯好古博雅一旦得其全於遘求分散之余足以知其嗜好之笃幸宝藏之蒋堂
五代杨凝式起居帖
行住坐卧处手摩脇与肚心腹通快时两手肠下踞踞之彻膀腰背拳摩肾部才觉力倦来即使家人助行之不厌频昼夜无穷数岁久积功成渐入神仙路乾佑元年冬残腊暮华阳焦上人尊师处传杨凝式
右杨凝式书神仙起居法八行臣米友仁鉴定真迹恭跋
释文米友仁书　德有邻赏　西秦张氏家藏之宝永兴军节使之印　西秦张徵　?藏宝玩　真赏
杨少师书山谷比之散僧入圣其微妙可知矣殆与李太白识郭子仪同道至元戊子立春日左山商挺题米元章云杨凝式字景度书天真纵逸类顔鲁公争坐位帖余家收楮纸上诗纷披老笔王荆公少尝学之人不知也野斋新得神仙起居法一帖喜以见示野斋有美疢在两膝能依此法用工久当获奇効也至元戊子暮春既望信安留梦炎
真赏　希世藏　杜朋章　祁国之裔　杜朋　杜氏　绍兴　西秦张徵之印　悦生　惠斋清玩真赏图书　绍兴
赵氏铁网珊瑚卷一

[book_title]卷二
<子部,艺术类,书画之属,赵氏铁网珊瑚
钦定四库全书
赵氏铁网珊瑚卷二
明　赵琦美　编
宋两朝御扎墨本
高宗皇帝
近降亲笔责卿破贼以卿忘身殉国必能体朕此意今闻逆【阙】亲统贼衆冲突【阙】　　　以此贼遗朕俾卿首建奇功之时也卿其合军戮力鼓率将士鏖战取之酬朕平日恩顾之厚不可失此机会并遗後患故兹亲笔卿宜知悉付沂中
连日闻叛贼已从霍丘谋渡若有舟船必亦不多一行军兵老小想非一日可过料卿军行之速必能及之若是淮水有浅处可以徒涉而过则王师可涉过淮追击出其不意是一机会卿可禀张浚审度事势并力前进是卿收大功之日也付沂中
朕昨在哀迷殆无生意勉从羣请姑视政几触事无聊悲伤可述卿朕之腹心义均一体想惟痛愤同切於怀宜思奋扬雪吾大耻故兹亲谕所宜悉之付沂中近据诸处探报及降人面奏皆云乌珠与龙虎议定欲诱致王师相近汴都并力一战卿切须占稳自固同为进止敌或时遣轻骑来相诱引但挫其锋勿贪小利堕其诡计俟有可乘之隙约定期日合力并举以保万全卄七日付沂中
览卿奏已渡江暂驻兵泗州比得韩世忠报提兵往淮扬卿可审度事机若当应援即一面策应宜以体国为念勿分彼此岳飞近奏留王贵等在蔡州已过顺昌由淮西前来奏事俟有定议即报卿知特遣亲扎谅宜体悉付沂中
得岳飞奏措置班师刘錡奏复入顺昌已令各且驻军近便去处报卿同共相度如机会可乘即约期并进如未可亦可驻军相近声援相接勿致为贼所窥卿可悉急遣人与飞骑议定卿一军所向庶几不失期会也付沂中
张浚初二日发火头初三日起发前去和州卿可星夜蹉程前去会合不可时刻住滞有误国事具知委奏四日申时付沂中
得韩世忠初七日奏见驻军淮扬城下并捉获淮扬告急天使称已乞兵东京南京极力来援卿可与世忠期约择利策应毋失机会初遣卿行与岳飞合力今飞力赴行在奏事世忠见已出师国事一也不得辄分彼此遣此亲札谅宜体悉付沂中
览卿十一日奏前去徐州与韩世忠相为声援兼欲到徐亲见世忠议事深见卿忠纯体国徐在淮扬西北敌人来援恐此犯卿切须明远斥侯常为大敌之备仍与世忠势力相接进退之间预相期约勿各自为前却皆成孤军已亲扎付世忠密告以专遣卿竭力应援【阙】令协和以济国事再遣亲扎谅宜体悉付沂中
乌珠复窥濠州朕已降手诏与韩世忠张俊皆於濠州附近尅期同日出战卿等各体此意不得前却卿比之他人更宜为朕出力想不待朕言也曹勲想已到军前也卿家中平安朕【阙】人照管卿知十一日付沂中此报伪兵节次渡淮已令光世张俊并兵破贼卿等各宜竭力协济事功副朕平日眷待之意策勲第赏朕不敢吝故兹亲笔卿可悉之付沂中
杨名文字二件付卿可仔细看其间曲折令张去为面说卿可熟思合何如处置却合奏来本欲召卿面议恐彰其事所降文字却封来杨名已送大理寺实禁听候指挥　昨日行门来镇躬弓前後箭满不破体殿侍时通却喝前箭一指後箭三指并破体卿可理会自今後引呈须管实喝如不实殿侍决配取逐人知委付殿司收　和州贼遁走已降指挥令李显忠追袭卿可速遣人去说与显忠可惜不剿戮纵令自去须是连夜前去追赶若收买?好可修作战船者百姓海舟亦可买二十只或三十只　造船匠人并和雇百姓不须役军兵可先次计料二十只物料要在此处江内摆泊若先
要钱收买板木便来请　每船带甲军五十人橰梢在外　只用可尅敌弓弩　可差人於平江府计会蒋璨如无钱候人囘日别来理会余帖数钱御前贴请右武大夫果州团练使殿前司後军马潘真於今月初八日忽患哑中不省人事
此是风热袪风丹丗粒只作两服用生姜汁少许调成膏用水化下氷水大盏内并药共半盏来服之看如何若省人事速来道切不可灸
巴令朱夏卿支银三万两付卿等第支散随李横出战伤中人并阵亡人家属卿可躬亲逐一支赐仍子细契勘所失人亡数并镇江见在人数密具奏来初九日付存中
卿以心膂之寄尽护诸将乃遽形恳避未悉至怀可专意措画惟委付为务若有不率令者具名以闻复不可頋情容庇也除军事外不得再有陈请
寿皇圣帝
朕屈已和戎欲休息军民而敌情变诈不测侵轶朕以宗社之重敢惮应敌卿其明斥堠审彼已无以小利为敌所诱宜坚壁养威断其粮道使自困弊边事稍闲当以枢密使处卿非但虚名正以羣臣知兵者少赖卿居中以佐朕听决军政卿益勉之以副朕倚注之眷遣此不多及付杨存中
朕以汤思退素不知兵又无人望今专以卿为都督军事一皆仗卿凡事更精审有立功人可除节钺者今有节度使已下牙牌并空名告宣续差人押付卿凡有事宜频具奏来付杨存中
卿总督师旅克壮戎昭折冲所临敌欲潜遁雪寒增凛忠荩良劳今赐卿金合茶药鞍马至可领也付杨存中郭振在六合军孤城小若遇敌人大军必不能当卿临时相度令郭振退与王琪合兵控扼先须持重以待敌人之困沿江战舰可令早办集王琪奏劄内谓扬州无守御之具如敌人侵犯亦无城壁可守以此思之岂可须在坚城中坐也两淮兵力可以抗强敌否卿速具奏来王琪劄子宣付卿
今诸师相和互为策应皆卿措画之力刘琦宋受虽在真州郭振在六合缓急须使会合御敌不可止在真州六合瓜州真州二闸紧急亦宜毁拆付杨存中
闻刘宝将军马已到宝应县楚州失守此大系利害不知此段事如何措置可速具奏来洪泽闸已行毁拆未清野事如何施行付杨存中
卿日近莫知敌情虚实否敌人渐深入又不闻敌中别增兵今中外皆望卿进兵会合破敌朕未审卿机会如何宜速奏来付杨存中
朕有亲扎与戚方卿可一面行之缘前降指挥有所未当付杨存中
真州所屯军马可并在扬州可惜分了兵势宜速疾施行真州闸恐当先次毁拆此一项卿更相度卿可暂来镇江措置朕亦令王琪合兵扞御无失机会却具奏来闻刘宝已撤洪泽闸甚为利便但运河能乾涸不复通虏人战船牌筏否设若相持日久连阴雨雪如何使我军将士暂回镇江建康屋居火食以逸待劳宜先作经画此二事大系利害卿可速奏来
卿经画甚当如金人兵小未须迎金恐贼精兵在後以小兵诱我朕已令真州军马去并力扞御付杨存中闻诸军有向经宿州阵亡之家不加存恤或有迫逐出寨殊非抚恤之意可且令在寨居住依旧按月支给请受以俟赠典全在卿留意以副朕悯将士之怀仍具奏来付杨存中
闻建康粮食极阙乏卿可速具奏来付杨倓
赵公称已罢总领朕欲使卿兼之可否奏来付杨倓卿等所进兵帐甚整齐然有未尽处如军马正队一百人余合将傔人作不入队随正队马军数今册上不入队人恐是【阙】　者当称说【阙】马人候有马亦系正队数如步军正队一百人不入队止破三十人充辎重火头可别簇队伍装成帐册进来
据册上不入队人至有正副使者岂有国家高官重爵养不入队人若不堪战何不拣去此尤当留意付刘源杨倓
朕以荆襄一带控制上游卿俟到官可与赵樽及襄阳统兵官师臣等同议军中事宜缮缉守备以济国事仍须亲往相视凡有利害条具奏来付杨倓
览奏详悉足见留心军政深副朕意今拨降麻扎刀一千口并所乞铁甲可依数并差人於建康府黄彦节处支请木弩一千枝并弩箭依数并於郭刚处支请其见造铁甲须令甲叶厚实诸州军所造军器亦令坚壮堪存久远可用更宜勉旃嗣有褒宠中前叶衡造者军器见於甚处安桩及如法否可具奏来
已降指挥荆南民兵就帅府敎閲专委卿提点器甲务要足备训练弓弩手尤须数多及较量斗力勿令浅软少用抢刀以充队伍仍当遴选兵官缓急可用以统率者以备不测委用想能深体此意益加勉旃付杨倓已降指挥荆南府荆门军襄阳府拘集民兵等各赶赴瓜洲教閲日久理宜优恤可令杨倓黄茂材张子顔先次犒设一次每人支钱两贯文具的实合支钱数一面报本路总领所日下取拨使用令本所却报内藏库拨还付杨倓
卿远拊方面军民安堵深用叹嘉目今荆南一路民兵多寡军用器甲弓弩箭凿的数目一一开具奏来付杨倓
右高宗皇帝御扎一十有九寿皇圣帝御扎一十有二赐臣先大父和王臣存中也寿皇圣帝御扎有八赐臣先父枢密臣倓也国家讐耻之痛自建炎及隆兴天子鋭志未尝一日不北向也义激於心志形於词此所见者特其大略也开大帅府之初大父遭逢简拔宏济艰难期於尅复而後已嗣圣龙飞中兴老臣惟大父在焉总师旅壮戎昭狂敌遁讋又将以有为也而大父亡矣先父继被擢用晋位枢庭军政重寄亦备见於亲洒之笔岂苟然哉伏读而叹两朝眷倚之异未有如大父之隆而先父辱知於寿皇岂止焜耀一时而已哉如徒积玩宝笥隐而不见俾圣谟神算弗克彰显是臣蔽天地之大义没祖父之至宠岂所以侈大贶昭令绩也用敢采求乐石编次刋上庶几贻之後代永永光明若夫翰墨飞蟠灿然霞绮之映汉炯然星辰之下垂顾臣么微安敢迫视臣无任钦戴惶惧而已绍熙四年五月旦日朝奉郎直秘阁通判临安军府兼管内劝农事赐绯鱼袋臣杨文皥拜手稽首恭书
君上眷顾之重臣子忠勤之笃可以动天地可以感鬼神可以正纲纪昭昭烈烈万世不能冺也伯高扬徵君出示宋高宗付其祖杨和王父子御扎及病风热赐袪风丹并切嘱不可犯以艾火炙灸之帖於乎分则君臣情逾父子骨肉後之忠臣孝子览斯帖者世虽古今亦感激重有啓於怀也其卖国背亲之徒见之宁不愧乎至正二十六年岁丙午三月十有二日乌延思敬跋太师武恭杨和王以忠勤淬励之功扶翼宋室而高宗寿皇二帝以眷遇之隆俾之赞画军务密见於书翰往答继而王之子倓出寿皇一知遇之即晋位枢庭亦以翰及如故则博平日之所窃闻者尚能旦且兴起今获与王之七世孙翰游恭覩贤父子亲承二帝书翰之真迹其情切而慈其词谨而笃益信向之所闻不为徒慕也吁云龙风虎千载一时焉语曰君使臣以礼臣事君以忠观此岂不有夫且诸葛武侯在汉受知於二主人皆以为絶无而仅有矧王父子并用於朝沭其恩光宠眷则史籍之间昭昭奕奕能不与诸葛异世而同符者与洪武十五年岁壬戌八月既望吴郡周博识
右宋思陵阜陵赐杨和王存中及其子枢密副使倓御扎总三十有九王之孙文皥萃次勒石於今二百五年矣八世诸孙翥间以示予观其论议之详付托之切诚要义激可谓至矣当其时徽钦北迁宋社几覆任武事者非有张韩刘岳及王诸公无以成建炎隆兴之业观此固君人者有以得之乎然止於建炎隆兴而已不能使天下後世无遗憾者亦孰之所为哉於戏六月之诗玁狁孔炽我是用急南渡其甚矣共武之服以定王国王父子同一不忝焉夫惟大雅无念尔祖王子孙尚敬之哉洪武丙子夏六月上瀚庐陵杨士奇题
国家有难臣子奋不顾身而赴之乃职分之所当为语云君使臣以礼臣事君以忠是也切惟南渡君臣不能恢复中原为社稷计徒能倚办一二大臣与贼转战於数千里之外虽然理有定数事有未济安得而强为之今观和王扬公曁贤嗣枢密公克勤王家提兵败贼於淮甸之境数蒙宸翰褒奬赐予亦已至矣而公父子皆尽瘁王事忠肝义胆感激於君上者昭如日月垂耀於千古而不磨勒之琬琰传之子孙永永可观七世孙翥能什袭珍藏凡见读书君子辄出示以显扬先王之殊遇可谓继志述事者也後之为子孙者尚当宝之时洪武戊寅阳月晦会稽俞熔谨识
右宋高宗赐其将扬沂中御札十有入孝宗所赐十有一帖及赐其子倓十帖历二百余年之久墨刻如新岂易得哉沂中後赐名存中薨諡和王七世孙翥字仲举特以示余欲得一言赘其後夫存中之勲业载在史策高孝之书翰称於古今奚庸赘语尝读公传绍兴十四年请诣太学谒先圣帝曰学校既兴武人亦知崇尚如汉羽林士皆通孝经况其他乎当播迁之时方以攻战为事而公之请及此人岂不以为不急之务且非公所宜言殊不知学校之兴乃天理存亡之机人心向背之源实在於此公之所识有异於庸琐之将也能以功名终岂无所自哉孝宗尝题其所藏御书之阁曰风云庆会若公者足以当之矣计当时风云庆会者匪一人而不能保厥君臣之终始则又有可深慨者焉阁今废矣而御扎则存也御扎之存则赖子孙保护之也计当时受御扎者亦匪一人今则不之见而特见之於杨氏抑又有可喜幸者焉仲举好读书居贫奉母确然有守而独於此保护益谨传曰公侯之子孙必复其始杨氏其将复始乎岁己酉冬十有二月廸功郎楚府纪善檇李贝翺书
世有通言恩笃父子义合君臣然恩可不劝而笃义未有不孚而合者譬诸齐门之操瑟者焉其不至於投弃亦幸矣古之人有抱负利器勇鋭驺发芥视青紫敏手拾之而卒至於颠顿风尘皓首弗遇意气索然丧其所恃者李广是也广尝夜行见寝石以为伏虎也射之一发而饮其羽就而扪之始悟为石载射则矢跃而欲【阙】仅胜其肤乃抚而叹曰石乎我与匈奴从事且廿余年而所及皆肤寸之功吾诚知侯之不终封而夙志蚀矣何怪乎吾力之不复胜此石也嚱功名之难不其然乎余观赵宋高孝所赐杨和王及王子枢密公手诏若干什而叹曰宋室南迁乱靡有定王以军功秉国之柄挟震主之威蒙不赏之功指挥三军以操天下之重轻凡在廷臣孰不危之而明良相遭忠义交孚论议指画若出一人褒嘉之重有称比朕郭子仪者而论王之事业无媿辞焉历宋而明虽百世以远即盈尺之遗墨尚可以想见三代之余风懿哉王父子得君之盛若是抑亦高孝之义有以孚其心者耶传曰忠臣之後世衍益昌王子孙宜则之永乐庚寅夏六月初吉前正字四明顔慤敬书
宋高宗孝宗御扎赐其大将和武恭王杨存中及其子枢密倓者凡三十有九王之孙直秘阁文皥刻之乐石今三百年矣其八世孙翥出其墨本示余云章宸眷若前日事於以窥其君臣之际风云庆会鱼水相资恩礼并隆有非偶然故宋不失旧物而王保厥骏功福延後裔有由来矣治读王列传观其请诣太学谒先圣及金人议和请拘其使能归我族属还我旧壤捐岁币复白沟之界则和议可从不然请斩其使亟图恢复则其辅世经国之谋远矣使其言听而宗泽岳飞之徒无死则宋之天步岂徒局促江介而已哉至其请命於朝俾厥祖宗闵厥考震死难之节大白於当世忠介忠毅之諡偕下显忠报国之庙两立锡其祭器许祭五世其祖母刘流落蜀陇祷祠访问间关数千里外卒迎归致养其纯孝之感又如此大伦克尽忠孝两有人纪赖焉翥字仲举居约而有志绩学以适道其忠敬行於家信义逹於友卓乎杨氏之贤子孙也天爵之修人爵之来以复其初则有不期然而然者遂识之末简云永乐癸巳前浙江分宪安成周子治书
昔之有天下而以天下系其心者虽衰亦不至於遽亡为人臣能以忠义立大节虽亡其子孙必有振发之者距淳熙十二年又九十禩宋亡和王八世孙翥以行学为皇明翰林院检讨於乎信哉永乐丁未三月初吉翰林五经博士庐山陈继识
右宋高宗孝宗玺书皆与和王杨存中父子者观其倚重图全之意委曲至到而眷爱之情不啻如家人父子令人感激思奋於易世之後况身亲之者乎方是时国步方艰大耻未雪易曰王臣蹇蹇匪躬之故存中之谓与其孙临安通判文皥勒之於石以垂永久八世孙翰林编修翥间以示余谨书此复之宣德壬子孟冬初吉嘉议大夫太常卿兼翰林学士南郡杨溥识
宋御书赐郑丞相
朕诞节再临集英锡燕因成一诗
菲德承休帝命申青阳闓动御昌辰庆贻虹渚嘉祥衍春满鳌山景色新镐燕颂思勤【阙】　灵韶协奏喜横陈在朝从此熏和气要使驩心万姓均赐郑丞相
右宋御书律诗一首序曰朕诞节再临集英锡燕其後题曰赐郑丞相识以二玺其一文曰庚戌集英杭宋殿名庚戌则淳佑十年也然宋自南迁後凡三历庚戌此何以知之盖建炎四年绍熙元年皆无郑丞相有之者淳佑也按宋史郑清之以端平乙未拜左丞相丙申享明堂以灾异免淳佑甲辰为少保奉朝请丁未复为右丞相己酉转左赐诗盖在明年春又明年封齐国公致仕越六日而卒此其证也或者不考指为徽宗诗夫当时虽有郑居中为省长然不名丞相至孝宗朝始改尚书左右仆射同中书门下平章事为左右丞相借使用古官称之集英之署不古也况诗有青阳闓动之语徽宗则以十月生旦在位二十五年亦无庚戌岁此又易辨者若宋君多能书其字画识者自能鉴之又不暇论也故此诗知为理宗赐清之无疑夫清之以旧学故致位宰辅既免倏起眷遇益加翰墨之赐史家尝载其显德谟明阁扁至於诗篇徽宗不胜纪録此特流落人间者耳然片纸挥洒官而不名即此足以见当时宠异之恩矣世之览者必将慨然於斯後二百三十七年为皇明成化丁酉岁冬十二月己酉史官吴寛书
王氏宋勅并诸帖
勅赐进士及第王伯虎士平居时谈仁义履忠信以待举也虽然不试之职不任之事亦无以观其所効焉今兹初命尔所以行已之时维是勉懋见於事业尚有好爵为尔宠休可特授将仕郎守建州右司理参军替张仲绾来年三月成资阙候见任官成资日方得赴任嘉佑四年六月日
中书今阙中书侍郎阙礼部侍中知制诰臣范镇宣奉行奉勅如右牒到奉行嘉佑四年六月日侍中使门下侍郎阙给事中使翰林学士兼侍读学士左司郎中知制诰权判宿六月九日都事李尧民受左司郎中付吏部左仆射阙右仆射使吏部尚书阙刑部郎中知制诰权判阙　畴吏部郎中充天章阁待制权同判臣贽吏部侍郎【左密院】吏部侍郎使左丞使告将仕郎试秘书校书郎守建州右司理参军王伯虎奉勅如右符到奉行太子中允充集贤校理权判臣绘主事阙令史刘瑛书写人解永安嘉佑四年六月日下
右宋王公伯虎初登进士第授建州司理参军时所授勅也按许文定公将志公墓公为司理州有疑狱久不决乃命撤械休於庭帏其厅而潜听之囚互相咎质其是非明日讯之衆相顾而惊以服出其滥死者三数人然则公可谓能其官不负於勅词矣公字炳之闽之福清人仕至户部郎中从子伯起後家吴中是生着作先生信伯为河南程氏高弟子子孙遂以儒业相承又十世为讷斋隐君时勉且以医名保其先世勅牒凡数轴手授其子观使谨藏之意吴多故家求能保其故物而不失者吾见王氏而已观字唯顒方以名医徵赴京师以余交其父子间也尽携其所藏者示余以岁月考之此轴最久盖嘉佑四年至今几六百年矣成化丙午七月乙卯奉训大夫右春坊右谕德延陵吴寛书
勅王伯虎等枢密本兵其帅有属以捡衆职以详庶务惟士之有材实者乃使居之尔等试职於此久而可信宜进尔位且正厥名在朝在官勉其只命可依前?熙宁六年五月日中书令阙中书侍郎阙右正言充集贤校理直舍人院臣许将宣奉行奉饬如右牒到奉行熙宁六年五月日侍中使门下侍郎阙给事中使五月二十七日未时都事丁昭嗣受左司郎中【付吏部】左仆射阙右仆射阙吏部尚书阙尚书祠部员外郎充集贤校理权判臣卞尚书祠部员外郎充集贤校理同修起居注兼权同判瑾吏部侍郎使吏部侍郎阙左丞阙告登仕郎守太子中允捡详枢密院礼房户房文字删定例策兼修经武要略兼编修礼房国信条贯王伯虎奉勅如右符到奉行权武昌军节度推官充崇文院校书兼权判臣安国主事阙令史刘士谨书令史杜章熙宁六年五月日下
按墓志公以吏部流内铨主簿改太子中允检详枢密院礼房户房文字一时建白数事议者以为知国之大体而删定例册为件得八千七百有奇又以泰山汾阴藉田朝陵行幸澶濮之类非常礼摭其行於时者为件得一千五百又以高丽入贡修成宴劳式皆奏上之观此则宋之繁文亦可考见矣此勅按家乘所録首缺勑王伯虎等枢密本兵九字吴寛
勅登仕郎守太子中允检详枢密院礼房户房文字删定例策兼编修礼房国信条贯兼权判太仆寺殿中省王伯虎朕嘉尔劳序进厥官往率职事祗朕命懋哉可特授守太常丞仍加都尉散官差遣如故熙宁八年十月日
勅朝散郎监在京进奏院上轻车都尉赐绯鱼袋王伯虎为政之方未尝不以振滞淹为事知夫材良难得而善人弗忍也尔前以小疵去职累岁芥蒂疑似衆以为惜今收拭登序以收来效还讐书之旧秩加中秘之新命益自敦励毋负优渥可特依前朝散郎行秘书省校书郎勲赐如故元佑二年十一月四日
公以馆阁校勘坐事谪监铅山县盐酒税勅词所谓小疵去职者也哲宗初迁朝奉郎再迁秘书省校书郎获被此勅其後缺数行其词载家乘可考也寛书
朝散郎行秘书省校书郎上轻车都尉赐绯鱼袋王伯虎右可特授依前朝散郎权知饶州军州兼管内劝农事替吕温卿到任成资阙勲赐如故仍借紫候回日却依旧服色
勅王伯虎等朕进退多士各尽名实不以微罪废其人不以非才玷厥官以尔伯虎顷缘旷荡之泽再复儒馆以尔忠臣出自冗散之秩来仪省户而治已不肃人言屡至尚分专城之寄往居别驾之任服我寛厚无重悔尤可依前件元佑二年十二月三十日中书令阙尚书右仆射兼中书侍郎臣公着宣中书侍郎臣吕大防奉中书舍人臣孔文仲行奉勅如右牒到奉行元佑三年正月一日侍中阙尚书左丞权门下侍郎挚给事中临正月一日申时权都事苏安静受权左司郎中彭次云【付吏部】尚书令阙尚书左仆射阙尚书右仆射公着尚书左丞挚尚书右丞存吏部尚书颂吏部侍郎觉告朝散郎权知饶州军州兼管内劝农事上轻车都尉赐绯鱼袋王伯虎奉勅如右符到奉行考功郎中权尹主事贾大年令吏魏宗式书令史阙元佑三年正月二日下按王氏家乘公凡五被制勅今真迹之存者四然多缺而不存此则公出权饶州军州所降者亦缺其前数行幸当时三省官所署名皆在若吕申公汲公孔舍人在中书刘忠肃公顾龙图在门下王右丞在尚书而吏部则苏公子容孙公莘老元佑人才信乎极一时之盛矣成化丙午八月上丁致斋春坊朝房书寛
勅王苹汝咸以儒学擢在道山比赞相臣纂修钜典凡笔削之去取兼载不遗核朱墨之异同咸得其当按指事实録之法彰辨是与非之明备一代之成书诏万世而垂宪首嘉事领之绩可忘紬绎之劳恭览奏篇叹美无斁故兹奬谕想宜知悉
宋着作王先生在绍兴初以布衣被荐得召见行在当戎马间陈说数百言正而不迂高宗重之且有通儒之目遂除秘书省正字未几兼史馆校勘会勅范冲重修神宗哲宗实録以辨宣仁太后之诬先生适预其事笔削有力书成此其奬谕之词也已而有着作佐郎之命一时因论昔诋诬之罪追贬章惇蔡卞公论翕然始行然先生之学实出於河南程氏以躬行实践致君泽民为事初不在於着述世主虽知所重而用之未当其任为可惜尔先生为人见伊洛渊源録读者当自知之寛特因其裔孙观示此谨识其槩於後吴寛
胡文定公二帖
安国顿首顷在行阙奉所多教方欲再造问信已以罪行矣既渡湘水之西山居自省相望数千里无缘再通声息怀思可量去此见报伏审赐对受知【阙】寘瀛馆岂特交游之私庆也已辱书贶欣承校正多余德履增福未期晤集切冀顺时为此道自卫不宣安国顿首信伯学士执事
安国再启一别三十年年光既及而学未至回省初心旦夕自媿每闻德誉想造养之益深也信伯既亲见伊川文人入其堂奥责任亦不轻矣使斯道遂行邪说不得汩之也直有望於君勉之安国再启
尹和靖十帖
焞顿首啓前月特蒙宠顾以病躯不得欵奉教益为恨继辱赐书并録示定夫所撰其叔父墓铭题道书先生易传後捧领披读感媿之心有不胜言专使至承惠翰荷眷予不忘甚幸甚幸焞即此远依庥庇诸事粗遣腰痛亦减七八不烦过虑曾【阙】来寓虎丘日获相见或云可居旬日车马闻欲来此遂得欵听益论未间尚冀为斯文自重?切?切使还专奉起居兼谢下情不周焞顿首再拜
録示易传差互且据焞所收本写呈乞捡至更望订其是非他俟面议焞再拜
焞再拜啓向寓虎丘时蒙宠顾极荷眷予之勤去秋过高隐辱馆待至厚拜别之久日益瞻仰远承惠问获闻动静感慰兼集即日大暑伏惟尊体万福焞去年冬末来会稽凡事安集不敢有烦远念末由拜会惟乞为斯文倍加保重以副愿望其切谨专附手啓上问不周焞顿首再拜六月二十四日谨空
焞再啓自至会稽以退间不修讲人事不遇便人故久不得上问必能深察向承教论语二事今已改正或更有未定处有的便无惜贬谕朋友切磨之道废而不讲正赖吾信伯也万万留念顒望顒望贵眷各叶吉庆时暑以保爱为祝小侄墺以受恩今年三月得岳祠亦薄有禄廪侥幸侥幸亦恐知之焞再拜
焞顿首啓拜违教益两见改岁瞻仰之心与日增积仲夏谨时伏惟赞画之暇尊体万福焞守拙碌碌随分而已然则平日所闻不敢不尊衰老日甚幸未昏愦不烦过念末由拜会□冀顺时保重前需召除以副友执之愿谨专附状起居不周焞顿首再拜信伯通守学士贤友执事五月十六日谨空
焞再啓近两收所惠教墨获闻动静感慰兼至过荷不忘甚幸甚幸常州往来冲要应接不能不少劳神用在信伯处之必不废力有暇进道否有学者来讲此道否必不倦以告也块处僻寺向风不胜驰情焞再拜贵眷各惟上下安裕夏暑敢以保爱为请焞上问贱累特蒙问念感媿之至焞再拜
焞顿首拜啓久违益论日增瞻仰专使至特辱贬教伏审即日按察之暇尊体万福感慰兼集焞居此幸安诸事粗遣不敢烦念虑未有拜会之期向风驰情秋暑尚炙伏乞顺时保重前需大来以副愿望下情岂胜拳拳使还谨奉状起居兼谢不周焞顿首再拜信伯通守学士友旧执事八月上瀚日谨空
焞再拜啓邢壻以日到府中不敢草率上状小侄墺近已娶妇只此中人家老拙又且了此一事伏恐知之皆辱流问荷眷与复拜起居礼焞再拜上
时主簿紫芝到任未久不通问陈齐之今赴官未尝通讯否或访我存亡尽为告之焞又拜
焞再拜贵眷各叶吉庆敢以保爱为祷焞上问
国朝崇重儒学然自布衣?召者特为难得故侍讲侍郎尹公着作崇道王公皆伊川先生高弟又皆用布衣特召师友辉映缙绅荣之惟尹公致位通显德望表表而王公立诚为己仕不求进故知之者希然不可以是判优劣也今观尹公所遗王公尺牍一话一言必以尊所闻务讲学相期责善之诚如此则王公之为人可知已盖常以为国家之患常由人心之偏詖而邪说暴行之肆熙丰符绍所以基靖康之祸也惟儒者则有正人心息邪说距詖行放淫词之功焉绍兴初年惩创前辙隆儒劝学人主特有意焉尹公以经学纳诲所以格君心者媺矣王公讨论史馆破绍圣元符诬谤之谖慝明宣仁泰陵慈孝之本心其功亦不细凡此皆正人心之伟节也用乂厥辟绍开中兴岂偶然哉然格心之道难明而逊志之言易孚此世道消长所以相推而不已也厥後权奸秉国蛊上志贼人心天下泄泄斯道几坠幸赖乾道淳熙诸公相与扶持考其师友渊源则出於河南之门者为多信乎功不在禹下也然尹公年谱但载陈公辅之见诋而不察其反覆盖自赵忠简用朱子发范元长於资善堂时以为极天下之选朱尝乞官谢显道之子其奏疏明伊川以为实继孔孟不传之绪尹之被召命陈之除吏部郎则皆以范荐也陈首对论王安石学术之害乞数数禁切且言臣初无所知未免从事王氏学旣而心知其非每自感悔遂除司谏又言又见今被举其文学行谊实为可称而尚在远方迟迟未来者乞下有司多方礼请已而忠简去位所引用多罢去惟朱以上眷独在公辅复上言廷臣有私意取程某之说谓之伊川学者伪为大言谓其实继孔孟某实何人将见浅俗辟学惑乱天下伏望睿断择羣臣有为此学者皆屏絶之於是朱公亟求去上坚留之尹公亦以此辞召命有旨促赴阙陈寻除礼部侍郎既尝上意不能眩则又请明诏多士今次科举将安石三经义与诸儒之说并行以销去偏党愚考观至此为之嗟叹信乎任贤去邪之为不易也或者稽韩退之之言谓自古贤者常不遇不贤者比肩青紫贤者常无以自存不贤者志得意满如程门诸公宜在高位顾终身连蹇以为造物者好恶与人异余谓不然贤者之所得於造物者养其大体者也不贤者之所得於造物者养其小体者耳吾既得其良贵矣又慕人之所贵已受大又取小其可乎彼妾妇之道不能自树立而以顺为正故膏梁文绣珠翠脂粉以自宠饰而媚於人大丈夫岂慕为之哉古之得志居上位者若尧舜禹汤文武皆不敢以天下为己养菲衣恶食远色贱货兢兢业业不敢自暇自逸凡以俭於小体而崇其大体也安富尊荣孰与焉先文定尝获讲习於着作君其曾孙仲可出示尹公帖於是三复有感而书其後帖中所谓时紫芝者善历学先文定尝荐之谓其问学淹贯推究详密及陈齐之名长方亦先友也宝佑岁在鹑尾小满日玉山汪慤书
程门诸贤多不着书大抵要於涵养持守处用工盖二程夫子教人之法如是也明道尝云若不能存养只是说话伊川因尹和靖说易曰且更涵养莫要轻说及荅横渠所论亦欲其全养思虑涵泳义理他日自当条畅今观着作王先生遗稿奏篇仅存十余他文不过数则读之皆温醇平实沉潜藴藉蔼然有余味真得程氏之传矣杨龟山有言同门後来成就莫踰吾信伯胡文定亦谓其学有师承识通世务二公非轻於许与者知先生益深矣余故表而出之以识先生师友渊源之学宝佑四年重阳前三日资中袁万顷书
孟子旣殁圣学絶讲本朝河南二程夫子生於千载之後独得往圣精微之绪而斯文日以缉熙着作君早登河南之门学聚问辨得所就正充广涵养其德粹然高宗皇帝中兴赵忠简公为相惩荆舒而主伊洛于是河南之门如尹公朱公辈人相继召用而君以布衣特召首论亲征之举民情欣悦得民心则格天心三王之治也又论帝王之学将以措诸事业非徒事章句之末而已及举小雅宣王诸诗以为内修政事者乃所以外攘夷狄谓正心诚意而辨其君子小人人主之先务也凡此皆其师门所素讲深造义理之赜可举而底绩者也思陵一见以为起草莱而议论如素宦则其践履纯熟足以动寤人主者又可见矣遗言逸事絶无仅有而玩其议论想其辞气雍容切当自有奕奕照映编简者则其学岂章句言语而已哉门人记君貌肃而气和言简而义明望之可敬卽之可慕可谓不阿矣慤之先曾大父文定公尝僚于赵忠简公而讲习于着作君陈齐之亦先友也今幸覩遗帙不胜降叹僭识卷末宝佑岁在寿星立冬日後学玉山汪慤书
绍兴六年赵忠简公免相陈公辅上疏乞禁伊川学朱内翰在经筵不敢谏胡文定公奉祠居衡岳独上疏乞封爵邵张二程先生贴黄实荐着作王公与和靖尹公皆伊川门人乞以二程遗书委二公较正中兴以来程门後凋之松柏独胡公尹公与着作公而已虽然着作公晩际思陵固未能昌其所学然遗名遯世在崇寜不与於屏逐学徒之时洁身事道在绍兴又不与於禁黜【阙】门之日公之学力藴蓄始终全节可谓不负师门矣观其奏篇论汲黯宇文士及之忠佞牛李朋党之成破至矣斯言虽千百年可为龟监思陵以通儒称之信哉宝佑丁巳立夏前六日雝国虞?书
鼎幼从父师之训已知和靖先生以程门之学高宗皇帝由布衣擢寘经筵鼎今幸备洒扫书堂之役流风遗教鼎与诸生拜赐无斁已而复知此邦有王公是时亦以程门之学召入着作庭犹恨未知公问学言论之详居数月公之孙思文擕文集见过伏读数四继以忾叹不能自己噫嘻炎精宝祚程氏之学废而几熄程氏之学兴而复然不特叹二先生能守其师之学抑以叹高宗之所以再造国家与吾师所以关涉于国家者其学如此之大云景定辛酉至节後十日柯山後学徐鼎谨书
自马上得之之说行君则曰事干戈之时也道学乎何庸臣则曰执干戈之时也道学乎何言呜呼曷不视此哉崎岖金革一闻守臣之荐则惟有道者是信是使不曰徐议其任也恳切奏疏一惟师学之明必欲以道而立政立事不曰姑合所学也是诚明良之盛际修攘之大原兹炎兴所以祀夏配天而衍万亿年之休与咸淳丙寅七月旣望天台後学毛鼎新
南渡以来回洛学之春二三君子力也着作王公为後凋之松柏实最其间今睹遗稿醇实雅度如弁冕秉圭於庙堂之上使人一见敛袵而敬心生焉以芜词述盛德则奚其敢咸淳甲戌永嘉後学朱子昌敬书
有一贯曰唯之後羣弟子各以其亲传之学仕列国厥後罔有闻知亚圣继兴阐扬斯道垂絶复续寥寥千载天启炎宋五星聚奎诸儒间出背项相望一时声称日光玉洁跨汉轶唐文治与道学由此而盛中间不幸各立门户相胜相非於议论之间致使士习风靡或归於朔或附於川或从于洛支分派别不复会归于皇极之源小人乘间抵罅大唱伪学之谤荏苒岁月贻祸国家幸而天不閟道二程门人尚尹胡存曁着作王先生苹者落落晨星理学流委仅存一綫使王公不遇思陵未免埋光晦彩终其身几与草木同腐岂不重可惜哉愚也生於叔世萍寓吴门每恨生晩不及游先生之门且闻先生之为人又知先生之所学尝味其功名富贵道德性命皆不足乐之语直与曾顔气象相似可以振薄俗可以乐士心惜乎道不传於後文不着於世虽获用於一时在公亦姑云尔吁天耶人耶愚不得而知耶时戊寅仲春三日眉山後学黄大有拜手谨书
着作先生像赞
冲乎其融慤乎其恭杏坛化雨程门春风洛阳王敬方乡先生着作王公小像其十一世从孙观奉以示寛瞻拜之余谨为之赞曰嗟乎先生负笈而求道已为北学之言游献策以救时又为南渡之陆贽故当诬史重作虽执笔而预修然使新学尚行终抱经而不试才可用而有为行独特而无媿是宜?於其社以慰乡邦之思岂特私於其家以为子孙之庇也哉延陵吴寛
立祠劄子
承信郎新差监寜国府南陵县酒税务王德文右德文不避萧斧之诛辄沥忠忱冒干威聼德文曾大父通判苹家本福唐侨寓震泽执经於伊川之门绍兴四年知平江府孙公佑以学行荐特令布衣上殿奏对称旨圣语有曰王苹起於草茅议论若素宦於朝通儒也始命初品越一日复赐出身繇小着倅毗陵国史有传有文集语解记善録行於世程门名流如胡文定尹和靖张思叔三先生相与讲道遗帖可考陈唯室曾文清皆门弟也惟是抱负不克尽施賫志以殁葬於湖州长兴县和平镇茅栗山门户衰落家叔左藏正垂改秩而遽亡家兄帅干斗文虽缀乙科尚迟合頴德文碌碌不武弗根厥绍俱不发扬潜耀实负媿恧幸遇判府节制侍制侍郎先生宗主斯文维持正道凡前辈明义理之学者莫不褒表而显扬之至若近日唯室先生许祠於学阖郡叹咏扶植名教之意甚盛甚休唯室师曾大父者也且蒙崇奬则为师者当俾与唯室并祠何荣如之然则荐於朝者前使君孙公也祠於乡者今判府侍郎实斋先生也累世一辙千古两贤九京有知当必致亢囬之报矣冒犯峻严德文下情无任战灼俟命之至右谨具申呈伏候台旨嘉熙元年七月日承信郎新差监寜国府南陵县酒税务王德文劄子　台判王着作乃程门高弟他郡犹为之立祠况生长之郡乎送学议行
立祠祭文
维嘉熙元年岁次丁酉八月己卯朔八日丙戌朝奉大夫焕章阁待制知平江府兼节制许浦顾泾水军王遂谨以清酌庶羞之奠致告於着作先生王公唯室先生陈公遂窃惟渡江百年东南士大夫免沦于荆舒之烈焰而获游于伊洛之春风者二三君子之力也着作先生以正论动上听唯室先生以直指开人心其有功于世敎宏矣郡有陆宣公以下祠敬奉二先生以祔使是邦之人家识正学户识正理显然渊源之所出其自今始尚飨
行学立祠因依申状
贡补进士掌着作祠学王思文右思文伏蒙师旨备准提刑提举节制秘阁判部侍郎先生取问立祠因依者伏念思文曾大父苹字信伯世居福之福清游学寓居平江师事伊川先生视龟山杨先生为後进龟山先生独深许可之每以为後来师门成就者惟信伯也绍兴四年驻驿吴会军务之暇延见人才郡守孙公佑特荐于朝布衣王苹近在数里间有忧时爱君之心开物成务之学素行高洁朝野共知特赐审察録用遂蒙赐对第一劄论得人心足以合天心第二劄论人主不可蔽于好恶之私第三劄论人主学春秋与世儒异玉音有曰王苹起於草茅而议论进止若素宦于朝通儒也赐出身授左廸功郎秘书省正字又诏条退贼利害一曰正心诚意二曰辨君子小人三曰消朋党会修仁宗皇帝宝録书成改左承奉郎史馆校勘後集古今论语说取其与所见合者为一书亦未及而卒今家塾有福清刋行文集蕲春刋行论语集解震泽记善録兼国史有传可考出处累赠中大夫实斋王先生来镇吴门首以吴郡君子以策多士嘉熙丁酉八月九日与门弟唯室陈先生长方并祠于学祭文有曰云云思文藐焉寡学获叨奉祠之职荷蒙教养作成之赐而奉遗像焉谨具状申谨状咸淳元年五月日具位王思文状
掌祠府帖
军府据府学时中斋生王思文状曾大父苹执经伊川先生之门亲传正学绍兴四年六龙南渡行幸吴门郡侯孙公佑以学行荐特令布衣上殿奏对称旨圣语有云王苹起于草茅议论若素宦于朝通儒也蒙赐进士出身迁至着作国史有传及语解文集记善録行于世有如胡文定尹和靖张思叔三先生遗帖可考陈唯室曾文清皆门下弟也前政实斋阁学王先生下车之初首以吾鄕六君子为问以策于学念先着作唯室及祠祀未备绘像并祠於郡庠德至渥也今唯室之孙陈之谅首祈请于判府史尚书月有奉祠之赐学有掌祠之职其他先贤之後亦各有之独是曾大父之祠缺然有媿思文一介么麽粗安义分不敢躁求靖惟先着作门人之後既已得职傥不控陈实维暴弃兹盖恭遇判府发运提领节制侍制侍郎先生道传孔孟业绍伊周幸陶教育之恩久被作成之泽乞照先着作门人陈唯室先生孙陈之谅例幇络使府奉祠职事奉前政判府魏侍郎台判库呈一日继据公使库单子具呈照得掌祠官月支钱三千贯十七界官会所据府学掌祠学生王思文申乞幇支请给奉前政判府魏侍郎台判索掌祠帖呈仍契勘掌祠俸有无高下又据公使库单子据王思文称见充掌祠未曾给帖提督官书拟王掌祠据称未曾给帖然而着作之像既祠于学则与陈唯室事体一同合不合照例月给俸仍给律奉前政判府魏侍郎台判牒学保明府司已牒府学契勘去後今承府学申继送前廊契勘呈今据正録直学鄕贡免解进士学生许东发等状申蒙送下府牒为王秘校思文乞支月钱事东发等照得王思文见肄业本学时中斋其先世着作见祠于学今据所陈就使府给帖支幇月钱东发等保明诣实申乞备申使府取自指挥施行申府施行奉台判本学既与保明合与照朱秘校例支自六月为始须至行遣古今帖府学时中斋生王思文仰充王着作掌祠生具遵禀状申嘉佑六年闰四月日帖
从事郎两易平江府观察推官吴廸功郎特两易平江军节度推官蔡宣教郎差充佥书平江军节度判官厅公事赵承议郎添差通判平江军府事余承议郎通判平江军府事暂领府事郭庭坚台押
真西山一帖
德秀隣墙久疎请见第切倾渇伏辱教污深仞不彼第未承约束之前以宋令君为莆田簿求宪台书致关陞之请已为作之矣今未可以再用是不果遵命非敢靳也先着作文集跋语旦夕颛得纳呈并兹布及伏几台照德秀顿首再拜上覆周卿学士座右【劄子拜上县尉学士】王降授朝奉大夫真德秀谨封
周卿讳德文吾鄕王氏之先也仕宋虽不甚显然其学实出於其曾伯祖信伯先生帖中所谓先着作是也故西山真先生时与之游他如魏参政了翁游丞相似杜丞相范王待制遂亦尝举荐陵阳李侍郎心传因谓其所交皆天下正人然则此帖岂非其一左验也哉惟顒其善藏之吴寛谨题
杜丞相一帖
范已辱来翰前日奉荅荐勤珍染示以先録乃知程门师授学问渊源所以开悟後来者多矣读之起敬来意良厚何可忘耶印历已批但恨未瞻识耳略此奉复伏几台照右谨具申呈三月日朝奉郎右文殿修撰知宁国军府事杜范劄子【劄子拜上判院舍人】朝奉郎右文殿修撰知宁国府军事杜范谨封
方秋崖一帖
岳惶恐端拜申禀岳滥尘府行矣解舟斋阁邃严莫遂违离之拜端奉琅题重增翘企跋语非岳浅学者所敢僭下问如此当于舟中写寄耳略此酧禀余俟嗣音兹乞纡鉴右谨具申呈三月日文林郎新差主管尚书刑工部架阁文字方岳劄子【劄子申呈判院舍人】文林郎新差主管尚书刑工部架阁文字方岳谨封
范文正公书伯夷颂
士之特立独行适於义而已不顾人之是非皆豪杰之士信道笃而自知明者也一家非之力行而不惑者寡矣至于一国一州非之力行而不惑者盖天下一人而已矣若至于举之非之而不惑者则千五百年乃一人而已耳若伯夷者穷天地亘万世而不顾者也昭乎日月不足为明崒乎泰山不足为高巍乎天地不足为容也当殷之亡周之兴微子贤也抱祭器而去武王周公圣也从天下之贤士与天下之诸侯而往攻之未尝闻有非之者也彼伯夷叔齐者乃独以为不可殷既灭矣天下宗周彼二子乃独耻食其粟饿死而不顾繇是而言夫岂有求而为哉信道笃而自知明也今世之所论士者一凡人誉之则自以为有余一凡人沮之则自以为不足彼独非圣人而自是如此夫圣人万世之标凖也予故曰若伯夷者特立独行穷天地亘万世而不顾者也虽然微二子乱臣贼子接迹於後世矣皇佑三年十一月戊申高平范仲淹书
示谕写黄素为乾卦字多眼力不逮且写伯夷颂上呈此中寒甚前面笔冻欲重写又恐因循书扎亦要切磋末是处无惜见教
书从北海寄西豪开卷裁窥竦髪毛范墨韩文传不朽首阳风节转孤高戊申後三十有七日许昌郡斋中题平阳文彦博寛夫
夷清韩颂古皆无更得高平小楷书旧相嘉篇题卷後苏家能事复何如壬申岁正月才翁按察富弼题青州资政寄示小楷伯夷颂许昌相公以诗跋尾因作书谢二公兼呈永兴观文相公舜元上
法书遥逐使车还嘉句新从相府颁牢落二贤天地外【孤竹之二贤】风流三絶古今间台文竞耀高逾丽化笔交辉老更闲不用悲吟恐飞去岂无神物护重关
转运度支得青州资政黄素书韩吏部伯夷颂许昌相公以诗跋尾遂为七言因而寄及谨用拙篇记咏殊上
首阳垂范远吏部属词深染翰着嘉尚系言光德音褒崇亘千禩精妙极双金题咏益珍秘用昭贤彦心远蒙运使度支以资政范公所寄黄素小字韩文公伯夷颂请许昌文公淮西富公题诗於後才翁复缀雅什兼寄长安晏公公亦有作衍久兹休退人事仅废不意雅故未移悉以副本为贶俾愚继之对此怔忪既感且媿辄尔率强课成拙句奉呈敢言亦骥之乘聊为续貂之比耳衍上
希文健笔钞韩文文为首阳山下人宁止一言旌义士欲教万古劝忠臣颂声益与英声远事迹还随墨迹新当世宗工复题咏尤宜率土尽书绅
此书皆谤毁艰难者读之益以自信故退之希文尤殷懃耳治平二年五月六日襄题
河东薛嗣昌元宗观【以下皆纸本绢本至此止】
丹阳邵元获观熙宁庚戌二月庚寅记【时领荥阳舟次泗上】壬辰岁孟春月使车按部获一观焉执中题【名上有执中九叠阳文印】
范希文好谈古贤人节义老而弥笃书此颂时年六十有三矣癸已岁夏四月昌朝书
览才翁家希文手笔伯夷颂辄书短篇於纸尾熙宁庚戌岁初伏日颍川韩绦子华题
高贤忠义古今同手笔遗篇法甚工宝轴传家当不朽追怀余思凛生风
许昌题後及今二纪乃熙宁甲辰之岁仲冬中澣之日念往怀贤不觉恨恨伊川逸老再题【老字上有朱文印】
番阳刘定金陵陈佑甫同观元丰四年三月卄八日辛酉季冬九日当世题
颍昌韩缜玉汝屡尝观之元丰甲子岁仲秋社日又从安国借看西府东厅书
元佑二年臈日靖恭杨杰京兆慎宗观
洛阳郭彭年建康陈昱同观宣和壬寅夏六月二十有六日
范文正高风表表文采云为天下後世之所服盖不独其书也此卷皆元老真儒翰墨使人竦然钦赏政和四年正月六日濮阳李孝彦跋
皇佑三年侍行于青社时先公书此颂以寄京西转运使苏公今再见手泽不胜悲慕元佑三年六月七日嗣子守尚书右仆射兼中书侍郎纯仁谨题
崇宁五年纯粹得见先公先兄遗墨于颍昌伏读久之涕落纸上七月八日谨题
政和丙申孟秋二十八日赵子琥王孝廸同观於高平三瑞堂清江李开晋陵胡唐老同观
林种贾公望获观戊寅冬十月卄九日记
高贤邈已远凛凛生气存韩范不时有此心谁与论绍兴甲寅八月望建康秦桧谨题【桧字上有江宁开国朱文印题字下有公绪後人朱文小印开国印旁有连环秦氏朱文印下有出使之印】
皇佑三年十有一月文正范公在青社用黄素小楷书韩子伯夷颂遗京西转运使苏公舜元盖天下万世大纲常大议论扶植天地不可一日以无者昔文王三分天下有其二以服事殷伯夷固知其将终身西伯故辟纣而归之其心岂遂忘殷哉一旦武王之师载木主而以王号于其衆非文王意也足弟奋然以身为天下万世争纲常继之以死其事诚卓絶然人乃或非之至孔子时犹有以为怨者而孔子独曰求仁得仁又何怨至唐时犹有以为偏而不通者而韩子独曰伯夷者特立独行穷天地亘万世而不顾韩子之言上继孔子而公乎天下万世有功於纲常甚大时无韩子议论废则纲常冺吾为此惧而幸获睹范公之所书志士仁人壮顔毅色凛在心目间使顽者懦者一见且泚汗破胆知畏议论是范公亦与有功於纲常也公平生自许忠义前後缘论谏得罪至被以诬谤目以朋党摈斥远外而公信道之笃踬而愈奋老而愈厉伯夷颂固其中素所畜积者呜呼皇佑盛时公之书此犹义形於色设不幸处纲常之变当何如若公者真可畏而仰哉大兴李侯勘丁丑岁得此本於燕朅来守姑苏偕济南陈君祥汴梁焦君德明首谒公祠下访问其子孙而以畀之尊贤尚义有如此公之孙邦瑞士贵敬受而藏不啻拱璧始其家尝以摹本刻于义庄岁寒堂至是乃得真迹于二百四十八年之後若有神物护持以待其子孙而後付殆非偶然二君议勒石传不朽而邦瑞主宗祠顾我於霅上道辄具论颠末俾以刻晏元献杜正献文忠烈富文忠蔡忠惠诸贤与公忠义相期各有题赋而苏公词翰气槩又公所重宜并刻于後若昌朝执中辈虽素有抵牾亦不以人废焉抑予观忠宣公兄弟有感手泽言冺意外志念深矣尤後人所当取节二君皆有典刑文学能亢其宗族党所共推尚帅其族之人与其子弟谨守此宝图继前志用衍忠义之传其永永无斁大德四年二月初吉陵阳牟巘书【真迹上无而邦瑞至霅上道凡一十二字】
豫章先生集有此帖跋云范文正公书伯夷颂极得前人笔意盖正书易为俗而小楷难於清劲有精神如斯人不必以书立名来世然翰墨乃工如此盖喜多能虽大贤不免焉志仁伏读诸名公所题大篇短章於伯夷之清风昌黎之伟词文正公之宝墨贤侯归帖之美闻孙承家之懿藻绘尽矣尚何辞之措敬书山谷此跋以补缺遗又山谷尝跋公真蹟云范文正公书落笔痛快沉着极近晋宋人书往时苏才翁笔法妙天下不肯一世人惟称文正公书与乐毅论同法老年观此书乃知用笔实处是其最工想其鈎指回腕皆优入古人法度中此跋首述才翁所云于写伯夷颂亦相关涉因牵联书以归之竹趣先生晩学清江罗志仁拜手【罗志仁印】文正公所以师表百世者固不在书然笔法之妙自足追嫓古人故苏公号称能书者亦从公求之以为珍玩焉书此颂时已六十有三距公薨才一年耳而楷法谨严一笔不苟如此真可敬而仰哉夫书虽细事而最足以观人公书如是中之所存可知己同时如文富韩欧诸公书之工拙虽或不同而其浑厚端庄则亡以异此四五公者坐庙堂邦其有弗乂俗其有弗淳者乎世称王荆公书如斜风急雨其胸中躁扰可知想见一且当国遂尽取成宪而纷更之天下骚然而风俗亦一变而趋於薄矣厥後温公复古而国再安章蔡崇新而世遂乱其正与邪皆莫逃於笔墨之间益信心画之说不诬然究其大归则熙宁以前之书多重厚而少轻浮熙宁以後之书多轻浮而少厚重兹盖世道之所以升降者余尝从故家尽得宋南渡前墨迹观之而窃为之说如此故并识之俾来者有考焉大德庚子六月乙巳朔陵阳牟应龙敬书【牟伯成父】阳【牟应龙印】阴
文正公为苏舜元书伯夷颂名公题赞甚富二百年间不知凡几传至於贾秋壑宋亡北流於燕逸斋李侯时为部侍郎得之宝藏文府大德戊戌侯自两淮都转运使来守是邦谒公祠下求公之後人以与之侯盛德也衎奉檄来姑苏里海舟之狱范氏之族长竹趣先生出示幸获观焉大德庚子秋七月小子李衎再拜谨识【息斋】阳【李衎仲宾】阴
夷齐之论至夫子而定或谓得夫子而名益彰二子求仁得仁名之彰与否不暇为身後计也退之之颂贤于司马迁附青云之见远矣按文正公在青社皇佑三年十一月书此未几以病请汝阴明年五月薨于徐其平生特立独行之志夷险一节老且死不变而见于心画者如此与守桐庐日祠严子陵同意清风凛乎其相劘也时文潞公罢相知许昌杜祁公为贾昌朝所抑致仕去富郑公淮西晏元献京兆诸贤在外词翰往返萧洒高洁语出意表视夷齐异世同调所恨者公方向用而即世矣後三年文富并相使公而无死天章一疏尽行岂有熙宁之祸哉蔡忠惠治平三年五月之题谓此书皆毁谤艰难者读之益以自信是年忠惠为三司使给事以谗出守杭故云尔意谓公屡遭摈沮盖夷齐其行而世或有非之者遂借此以自见然公知有直道而行而已岂自必於夷齐哉自必于夷齐亦未免有所利而为之矣天荒地老崑玉不烬宛其复归与义田并传君子之泽通乎盈虚之运幽明之故正不偶然也片纸三百年承平硕辅姓字皦皦如日月见之束衽盘辟若桧若似道亦蝨其间使人指画唾骂然则士不以夷齐自属其不为文正公罪人者几希虽然亦岂愿其为夷齐哉大德庚子日长至长乐郭隚拜手谨书【郭氏图书】阳文正范公细书昌黎公伯夷颂石刻在建业玉麟堂墨迹流传大德己亥复归於范氏庚子岁九月过吴中获观拜手敬赞余杭盛彪百世之师惟孤竹氏六经之文惟子韩子不有斯文孰绘厥媺维高平公高山仰止素书銛锋羲献是似匪翰匪墨为纲为纪去珠斯还良玉不毁有物护持复归于是庶几宝之有永千祀【虎林】吴兴赵孟頫子昂高邮龚璛子敬同观【此跋应在秦桧後牟巘前】伯夷之行昌黎颂之文正书之真三絶也子孙其宝之哉真定董章　章阳文
汲郡王简汉东孟淳同观大德乙丑夏五十日【汲郡王简】简阳【汉东孟淳】阴【墨印】
文正范公手泽获见於二百六十三年之後扶植纲常流传是宝济南王文羽保定孙杲同观时皇庆二年岁在癸丑暮春大名王亢宗识【亢宗】阳
先正范公文武忠孝亲亲仁民之德充周穹壤是以尺素寸楮观者敛袵曹操王敦桓温未尝书不佳也至今见者唾之公所书伯夷颂流入秦桧贾似道家繇贾遂没入官宋亡出于燕赵间复归吴范氏世所共贵重者有在也熙宁以来见者必着姓名岂欲托以不朽耶苟不知观感兴起之微求公之心希公之德徒珍玩是夸亦秦贾耳不几于狎大人乎凡我同志相与勉焉泰定丙寅七月十九日天台後学杨敬惪书
古人尚友以其类也伯夷之心惟孔子为能知之千载而下惟文正范公有以似之文正之心惟朱文公为能知之千载而下其亦有似之者乎呜呼希矣至顺壬申夏五月宛平曹监拜手谨书
【曹氏克明】阳【文之昭也】阴
文正公以宝元元年赴润道谒狄梁公庙为之作记立碑又十三年皇佑三年镇青社用黄素小楷书伯夷颂寄苏才翁盖去公薨半岁耳於是公屡以言事忤旨出殿外服知其道之莫可行也将以仰希古人而於伯夷之清风梁公之大节窃深慕焉揽公之迹可以谅公之心矣所谓百世以俟圣人而不惑者兹非其徵乎东阳柳贯谨题【柳氏道传】
右宋推诚保德功臣赠太师中书令魏国范文正公书唐韩子伯夷颂真迹笔意精严动合法度有晋人之遗风熙宁以後名公题识具存诚宝玩也按公书此颂遗武功苏舜元南渡後归秦桧氏又归贾似道氏宋亡流入北方李侯戡得之京师来守吴实魏公之鄕因谒公遗像以其书归其後之人今藏於范氏义庄子孙世守之窃尝谓时有代谢世有盛衰至于天理民彞则越万世而不可冺焉必有人焉王侯之贵晋楚之富死生之大举不能以动其心不足与有为也太史公纂史传思可以厉节义维纲常者许由务光之伦其事不经得孤竹君之子遂为数千载人物称首迁之志念深矣唐韩子称其微旨着伯夷颂文正公复得韩子之旨而为之书盖公屡以忠谠不容于时遭诬摈斥守道弥笃所谓不动心以有为者其在斯人与其在斯人与夫圣贤所遭之时虽异至于厉节义维纲常而天理民彞赖之而不冺者则一而已故观此书者莫不兴起书云乎哉赞曰
於昭民彞不亿而冺肃肃元夫厥德孔纯弗移弗屈执中允固思皇九有克宁无斁民不可乏主我不陨厥清匪兹元夫日离乱争此何人斯孤竹之子非其君不事非其民不使韩侯作颂郁郁其章魏公书之翼翼其相死生弗渝是式是似旷代同心惟余与尔人获遗书加珪如璠怀德不替来归其孙维魏公子孙永保勿失惇我风化尚祚皇国後学柯九思拜手谨书　阳【训忠之家】阴
古之君子之於学也至於成已成物其於天下国家则曰功成治定所谓之必可行也也行之必可言也盖物格知至而至於国治天下平者如此非苟以为言而已世之君子何其言之详而卒不见其成功耶若文正范公则所谓能言之而能行之者也观其所书韩子伯夷颂岂特笔墨之妙其为万世之虑也深矣後学京兆杜本敬观【杜氏白原】
魏国文正范公在宋朝为名臣称首当时论者或直以为圣人或方之以?卨是岂泛然而为之言哉观魏国出处始终大节一合乎道其丰功盛德焕乎简册若日星之不可掩山岳之不可齐与天地相为悠久其穷理尽性以至於命者与今观魏国所书伯夷颂笔法森严真可与黄庭乐毅等书相颉颃是则魏公非特於德行功业超然杰出其於书法亦造乎其极者也然公不他书而书韩子伯夷颂者尤见公切切於纲常世教未尝一日而忘也披玩再三令人敛袵起敬至元三年後丁丑岁秋九月望後学台哈巴哈谨书
首阳高节退之颂之吏部文章文正书之时称为三絶赵宋诸贤及有元之诸大夫题咏之不少置其八世孙静翁装潢而珍袭之求名笔以发其光华信可宝也余尝私窃论之伯夷以特立独行之节不待退之颂之而可显惟得退之颂之则其节为益显吏部以日光玉洁之文不待文正书之为可传惟得文正书之则其文为益传故伯夷之节惟知适於义而已初不计後之人颂与否也退之之颂深以为乱臣贼子不守名节者之戒初不计後之书与否也三者无心会而为一虹光渥彩昭如日星之垂天使世之乱臣贼子未为者而观此书此颂则神骇心悸而不敢肆其恶已为者而观此书此颂则胆落魄丧而无所逃其罪其有功於世教大矣且文正以清才茂行为时名臣先哲称其事业满边陲忠义满朝廷声名满天下则字画乃其余事然犹庄楷遒丽过人如此真赵宋第一流人物也余适以事过吴伏谒祠下静翁持成卷示予故欣然书之以俟夫知音者得焉蓟丘韩璵载拜【韩璵】阳【廷玉父章】阴【玉泉渔者】阳
伯夷颂首云士之特立独行适於义而已不顾人之是非皆豪杰之士信道笃而自知明者也此数语已足尽伯夷之心文正公亲书此颂匪惟知之亦允蹈之观其立身大节亦不顾人之是非信道笃而自知明者岂非豪杰之士哉其裔孙静翁先生恬愉乐道独能保有斯文而珍藏之观此者千载清风俱凛然矣後学永嘉郑僖再拜书
范文正公所书伯夷颂後有秦会之太师贾师宪太傅两人图记宋南渡後此卷必流落江左而尝入其家至李侯戡得之于燕则宋亡之明年也范氏所居近在吴中两人不能举而归之卒有待於李侯而公之子孙乃获敬受宝藏焉岂偶然哉盖自西方兵寝不用公归而均逸外籓因得以暇日游心於艺事才翁善书而深服公楷法之妙求公写乾卦而公以字数多眼力不逮故为写此颂卷末第云书法亦要切磋未是处无惜赐教而已後来一二大老又推广其说谓公书此实为天下万世纲常计至哉言乎不容复赞一词也至正七年春正月甲子後学黄溍敬观【黄溍】阴
宋范文正公书唐韩文公殷伯夷颂想其清风劲节德行文章真希世之三絶也元初平江太守李侯戡得之中原归之范氏子孙可谓剑出丰城珠还合浦李侯其亦仁人之心与展玩之顷顿觉忠义之气凛然在天地间令人毛髪竦立宋朝十日景仰之忱蔼然见於言辞之表秦贾二公犹加企敬而珍藏之度其心宁无所媿大明兵至义庄祠宇俱为灰烬此卷同罹此患觊必不存大宗孙廷珍十世孙天倪复购之於军砦中呜呼公之灵在天天佑其忠俾公之手泽不冺於世是知公之遗泽未艾也雝生二百载後而获观览犹青天白日景星凤凰快平生之心目河东後学王雝拜书
韩文称颂伯夷贤黄素真书庆历年月照明珠还合浦春风长共义庄田至正甲申六月辛未燕山笃列图再拜
伯夷古贤人昌黎追作颂文正小楷书尊仰世所共李侯吾故人收藏万金重适来尹平江范氏蹔陪从一日拜祠下归诸子孙用三贤固自佳侯德亦堪颂再拜书五言心芗办清供大德己亥四月十五日曹南马绍书於平江旅次舟中
长白山中名相出首阳山下若人贤古今如此能多少岁月相望越二千遗墨来从新画戟故家复取旧青氊伟哉君子无穷泽留得余芳奕世传嘉兴张伯淳谨题
【李淳】阴【师道父印】阳
班固人表吾尝疑第一武王二伯夷我谓伯夷可第一武未尽美宜二之退之第一唐文人希文第一宋辅臣韩为夷颂范为写三絶谁与十袭珍星奎运余三百年皇佑庆历诸钜贤逮至渡江乾淳後珠题玉跋盈长编【名士题跋不一】范氏衮衮饶公侯【丞相宣忠公纯仁以下】幽州括州至苏州【范氏本幽州良鄕人迁括苍今江浙提学君泽居处州是文正始居苏州】行军元昊惊破胆义庄睦族春复秋子子孙孙居吴中【族长主祭今七世孙邦瑞也】指李後人今黄龚【谓平江使君李公信之逸斋】锦?偶贮此三絶燕香夜寒吐长虹衮衣绣衣观且夸【衮衣谓右丞马公性斋绣衣谓陈廉访君祥完顔廉访正卿】故国乔木兴咨嗟大尹不吝归赵璧祠以少牢复其家提学翰林索我诗【谓君泽自玉堂外补】肯捐此宝真复奇授者良难受者易即此可刋遗爱碑大德庚子春上丁之明日紫阳方回万里【虚谷书院】大印阳文
企清风兮薇山之阳宝芳帖兮薇露之香意人世不可以久留兮雷霆下而取将幸邺侯之巾袭兮俨墨迹之未亡把一麾而东来兮文正之鄕乔木苍苍兮兰菲菲其弥芳嘉先正之有後兮伟德泽之长出此帖而归之兮甚魏笏之辉煌时不可兮再得勉世世兮珍藏天台柯谦【山斋】
名并日星真细事义参天地在彝伦寥寥千古空遗迹薇满西山意自春
伯夷清节韩公颂范老银鈎韩子传屋壁遗书还孔氏谁人得似使君贤金华胡长孺
范文正公黄素小楷昌黎伯夷颂盖在青社时所书以遗京西转运使舜元苏公者也後二百年大兴李侯戡得此本於燕及南来守吴乃文正公鄕里即访及子孙以畀之范氏喜而求书为赋
有耳不听下里巴人有手不写剧秦美新天生灵物寄我体可惜秽弃同埃尘清风百世希文老一字传流今是宝谁知堂堂伯夷颂曾借春风发枯槁韩子也复英雄姿氷寒斗峻余文词吹嘘自起北海隐脍炙聊慰西山饥天荒地老精灵在处处江湖虹散彩书离孔氏忽自归金遇龚侯如有待世情爱古兼爱奇书奴满眼非吾师请君焚香盥手拜此帖归洗人间儿女痴剡源戴表元再拜
小楷青州三絶碑复还范氏事尤奇不知百世闻风者更有何人似伯夷
古今一理是纲常范笔韩文妙发扬公饿首阳元不死春风岁岁蕨薇香钱塘仇远再拜【钱塘　仇氏仇远　仁父】阴退之尝作伯夷颂纲常更为文章重小范老子翰墨香唤醒首阳千载梦尔来宇宙三百年刼灰不坏宁非天姑苏李侯贤太守为将手泽归云玄因忆右军修禊叙智永藏之固其所今比萧翼谁贤愚豪夺何如能乐与君子於物不留意好德终然胜好古剑许徐君自有心书还孔氏非无故粟可不食国可辞较之一纸真豪厘闻风廉立遽如许信哉圣人百世师西山之薇何独美向微二子一草耳东海鲁连死犹生中书冯道生犹死承平文献传至今品题先後如盍簪就中何人合媿死九锡不是夷齐心楚北村民汤炳龙题
逸斋总管相公以所藏文正公书伯夷颂归於范氏怀贤尚德之心士大夫皆乐道之为诗若文盈轴甚盛事也不揣芜陋僭赋小诗高沙龚璛拜手
一时端合拯斯民万世宁无启不臣此意圣贤非二致谁令今古共彝伦墨胎事远颂声在青社人钞楷法新尺素郡侯还范氏先忧天下亦同仁大德庚子二月廿一日书於义宅之西序【子敬父】阳
海滨二老本同归末路殊途孰是非扣马匆匆扶义士怜渠未识首阳薇
韩辞范笔照千龄扶植纲常似六经日月争光宜下拜莫将此眼对兰亭眉山史孝祥【药房】阳文
先哲吾师表斯文古鼎铭义形扣马谏书胜换鵞经故事徵皇佑鄕祠谒仲丁登临覩遗墨山雨飒英灵心田垂世远手泽历年殊谁购山阴序真还合浦珠身惟名不朽书与道同符诸老珍题在犹堪立懦夫蜀後学邓文原顿首
伏承主奉范君出示先世书诏及文正公手书伯夷颂令集题识仰惟前贤争光日月不敢妄有赞述辄以鄙句奉谢用表惓惓景慕之意云耳蜀郡虞集顿首
庆历元臣细字书清风直与伯夷俱潞韩并识何舂应秦贾争藏实蔑污神物护持天爱宝子孙惊喜海还珠敢以微尘赞乔岳愿推余论砭顽夫
企仰前贤岁月深阿衡事业伯夷心义田犹是当时禄遗像能令百世钦窃诵诗书求彷佛默嗟人物转销沉谁人浪漫矜家世看取天平万石林【虞集】朱文
敬题文正公所书伯夷颂卷尾长沙汤弥昌顿首再拜
颂文遥附青云传楷法独推黄素书百代清风元不改两公高志更谁如珠遗旧入权臣槖璧返今逢刺史车
一卷宝藏同魏笏虹光清夜烛寒虚　　　　俱朱文翰墨尝托文章传文章益重节义全使无节义照今古文章翰墨空婵娟特立独行不顾衆万世标凖权亦用吏部雄文破鬼胆为渠唤醒西山梦范公相望余千龄人物自与臯夔并黄素细书伯夷颂白头不草太玄经一字千金价无让虹光夜彻星斗上夷清韩颂高平书再拜莫作文翰想奸臣袭藏犹畏仰面无生色泚流颡珠还氊复子孙贤我信斯文天未丧佳辞善书常有余呜呼节义不可一日无致和元年中秋日金华後学胡助再拜谨书【东阳胡助】阴【古愚】阳
文正千年士精忠凛不亡勲名山岳重翰墨日星光乔木参天古幽兰叠砌芳我来拜祠下端欲濯沧浪高昌偰玉立再拜【偰玉立印】阴【世玉之印】阳
孤竹身为百世师范公手染退之辞不知青社挥毫日得似天章论道时
铁画银鈎黄素帖珠还璧返岁寒堂须知此事关风教子子孙孙盍宝藏吴後学干文传再拜
青青首阳薇皎皎孤竹子求仁亦何怨清风千万祀昌黎述元圣雄文剧颂美伟哉青社书感激有深旨列宿丽寒旻羣鸿戏秋水李侯信卓荦不惜百金市分符守吴会开缄授云耳故物传卫公遗璧归孔氏一玩三叹息当思继前轨元统乙亥二月壬寅新安汪泽民再拜【汪氏尗志】隂【新安世家】
文正公道服帖一
道服赞
平海书记许兄制道服所以清其意而洁其身也同年范仲淹请为赞云
道家者流衣裳楚楚君子服之逍遥是与虚白之室可以居处华胥之庭可以步武岂无青紫宠为辱主岂无狐狢骄为祸府重此如师畏彼如虎旌阳之孙无忝於祖希道比部借示文正词笔观之若侍其人之左右令人既喜而且凛然也熙宁壬子孟夏丙寅陵阳守居平云阁题石室文同与可【东蜀文氏一印】
获观文正公之词翰淳重清劲如其为人每展卷讽诵未尝不想见风采何名德之重使人爱慕如此其深也富川吴立礼题【隶古书】
窃观范文正道服赞文醇笔劲既美且箴以尽朋契之义有以见高阳公之德矣传曰不知其人视其友谅哉熙宁壬子年十一月甲子吴兴戴蒙正仲题
范文正公祥符八年进士也其为同年许比部作道服赞词庄义舒慤乎有德之言哉南北分合余二百年而幅员疆理复混为一区公之孙曾嗣守先业不懈益恭得公书遗苏才翁韩文公伯夷颂真蹟而宝蓄之且摹刻於石今年至正元年益都宗人复自北携此赞并公侍祠像来南而归之合浦之珠曲阜之履得於既失所以委重宗祊藩饰世绪者夫岂偶然之故有相之矣熙宁间文公与可题识云希道比部而不着其名宋登科记当自可考也卷中有东汉太尉祭酒家学印高阳及仙系小印皆缘许氏则是赞之为许氏物盖已久矣不知何时而遂失之也耶作赞时许公为平海掌书记耳熙宁始转至比部其恬于进取如此於以见许公亦盛德之士不然公岂肯轻以清其意洁其身者而许之哉昔公书伯夷颂以遗才翁今复见公为希道譔书此赞则希道亦才翁一等人哉宋三百年文运休明泰治熙洽自景德祥符而始盛观公此赞则公与许公之联芳科甲信人才与时升降者为不诬矣元年冬十有一月二十七日东阳柳贯书
文正公为同年友许书记作道服赞言皆至理书特清劲至今观之?然增敬所谓宠为辱主骄为祸府重此如师畏彼如虎是又美不忘规益可玩味乃知异时丞相尧夫布衾铭实权舆於此与然是赞不载文正集中则公之文之遗者有矣抑亦盛年之作而或失於编次也耶因缀廿字以寓景行之意云文正道服赞忠宣布衾铭家乘揆一德名德符六经至正癸未春正月廿日金华胡助书
文正公翰长帖二
仲淹再拜翰长学士伏惟起居万福昨张去惑着作来捧真诲备荷勤意欲其委顺保全不宜择处也仲淹非不思之寒儒之家世守廉素恐门户一变有悖出悖入之祸况边上乏人且勉於从事或稍宁息或得将帅即有丘园之请以全苦节养生俟死此其志也俞旨一下神魂来复久而无营知非他望公谅之近以北事谒见贤者今闻彦国之好不复言之亦甚减忧未拜奉问惟乞自重不宣仲淹拜上翰长学士座前仲秋日
答翰长学士帖不知为谁作也言近以北事谒见今闻彦国之好亦甚减忧盖庆历中郑公再使契丹和好始定中国於是息兵垂五十年公之先忧後乐为何如哉彦国郑公字也所云边上乏人且勉从事或稍宁息即有丘园之请则公为西帅时耳至恐门户一变有悖出悖入之祸不惟公家子孙所当服膺而凡士大夫皆当写置座右以比盘盂几杖之戒者也至顺四年夏六月晦东阳柳贯道传识
文正公作此帖以复翰长学士虽莫详其姓字要是一逹官无疑若张去惑着作则尝游公门从事幕府公薨背时为淮南转运使见於祭文可考也公之片言只字流落人间者学士大夫咸以为法况其词旨及於家国者乎呜呼边上乏人西北之忧後世卒不免此又志士仁人之所为深慨者也元统二年春正月九日後学金华胡助敬题
庆历间契丹乘中国有西警议入宼遂命富郑公使虏卒定和议时文正公以西事知庆州此书与翰长所谓闻彦国之好亦甚减忧者即其时也书中又言有丘园之请以全苦节然其後与韩公并安抚鄜延又除副枢密拜参知政事以谗媢出使河东知邠州复知邓而杭而青而颍丘园之请竟不获遂其志而薨独所谓全苦节者贯始终历夷险而不渝也呜呼大忠臯夔元功方召炳然大节照映今古又何其盛哉至元四年後戊寅十有一月望日後学永嘉郑僖敬题
文正公许下帖三
仲淹啓昨日至许下行次领真诲承动止无恙兼示及省牓儿子与李教授谢家弟兄王七俱过省亲识中得失相半更三五日必见春牓也渐远风音黯黯为恋惟多爱不宣仲淹上钦圣殿丞左右三月十一日今日相国筵会不暇子细保爱或有书入京递中即易达也尺楮逾二百载魏公手笔如新语不繁而意足可以想见其人汤弥昌敬题
右文正闻子弟过省答友人书若固有之视利达为何如哉与常人外饰逊避之辞中怀侥幸之意不可同日语览者默识於词意之表亦足以感发矣天台杨敬悳拜观谨识时至顺壬申人日
此行次许下答钦圣帖中云示及省牓儿子与谢家兄弟俱过省儿子即忠宣忠宣皇佑元年进士公以庆历八年由邓州求守杭明年三月十一日次许得书正南省放进士时也钦圣不着姓今亦莫可考而籖题蔡钦圣必有据哉东阳後学柳贯题
祁留吴郡城中每从范静翁先生閲其家藏文正公手帖凡若干卷今又得许下帖读之富哉范氏之藏也静翁先生力承宗绪至老弥笃凡遇其先公片纸只字卽购藏之以为家宝嗟乎公之翰墨留天地间如精金美玉人咸知爱重而况公之孙子哉是宜先生之宝之也使子孙之来者皆如先生之用心焉则公之遗泽将百世不冺矣盍相与懋戒之至正十年岁在庚寅夏五月後学茶陵李祁谨题
文正公与师鲁二帖
仲淹啓热中得回问知汉东尤甚尤甚然西洛上京皆苦热宣下开井救渇者此可知矣三两日来因雨微凉彼亦然矣折支已差人许州般取到即走报不易易请见钱者犹煎熬不足盖日给外月月有横费处家家如之邠酒四瓶近寄来请收检邓醖已竭候新者送去合得花虵散空心可日一服甚有功恐疑之和方寄上希多爱不宣仲淹上师鲁舍人左右七月十四日　新牧旧识候到即有书去兼是棊侣也先托伸意
仲淹顿首李寺丞行曾奉削递中亦领来教承动止休胜仲淹此中无事儿子病未得全愈亦渐退减田元均书来端送上近得扬州书甚问师鲁亦已报他贫且安也暑中且得未动亦佳惟君子为能乐道正在此日矣加爱不宣仲淹师鲁舍人左右四月廿七日
方范文正与吕文靖争论上前贬饶州时尹舍人实上书愿得俱贬监郢州酒税此一卷帖情义谆谆不啻兄弟盖二公爱君忧国道合志同其相与之厚自应尔尔淳熙乙巳清明日梁谿尤袤敬观
师鲁自均州舆疾至南阳托范公以死盖平日之相予者如此四明楼钥书绍熙三年十月晦
范公二帖皆是师鲁谪汉东时书後一帖却当在前或是自均过邓托范公以死时问询之书与衆云云之戒可见也贤者困厄至此人到於今伤之藏之深固之密石可朽名不灭欧公铭文尽之矣洪迈书
佳客千山得得来主人双眼为渠开逢人莫说当时事且泊南亭把一杯右第二纸当是尹自均来访范于南阳时也范戒尹以不须与衆云云此意最深淳熙戊申三月廿八日庐陵杨万里敬书
静翁近又收得此二帖乃文正公与尹师鲁书也交情古谊百世之下尚可想见视他帖尤当珍爱学士大夫所愿见而不可得者况尤楼洪杨四公之题识亦岂复可得哉贤子孙永宜宝之至顺四年五月五日後学东阳胡助敬书
景佑二年公上论迁都事与吕文靖异议黜知饶州秘书丞集贤校理余靖言加罪言者非太平之政坐落职监均州酒税而太子中允馆阁校勘尹洙又言范某义兼师友乞从降黜亦坐贬崇信军节度掌书记监郢州酒税此二帖皆尹公在郢时所遣问若曰日给外月月有横费家家如之至于收检邠酒候送邓醖合花蛇散和方送上见朋友有救恤通财之义而惟君子乐道为能尽之也其後公镇邓尹公再贬监均州酒税舁疾来邓以存殁托公则公之于尹公可谓生死不易其谅矣然杨洪二公跋语以第二帖是自均来南阳时且有不须与衆云云之戒今帖中乃无此语然以动止休嘉及报他贫且安也等言证之则非疾时矣恐此跋非此帖也前帖衔缝有王厚之顺伯阴文十六字印知为顺伯所藏顺伯临川王和父之孙好古博物为中兴第一徽文公与之友善集中载其书问可考也田元均讳况盖谥宣简云东阳後学柳贯谨识
尹公自谓与范公义兼师友而其言谈罕及于性命至尹公处生死之变尤人所难及非知道者不足以与此盖是时风俗淳笃士大夫多不言而躬行未至立名字以相高此宋三百年极盛之际也伏覩范公遗帖安得不为之抚卷而三叹乎至正七年春正月甲子後学黄溍敬观
范公与尹舍人往还书一卷当有与衆云云帖而逸之观洪杨二公跋语可知也後人不见此帖乃改跋中三字作二字耳览者当能辨之元统乙亥春三月壬寅新安後学汪泽民谨书
范文正公以论事忤执政遂落职知饶州于时直范公者相属于朝尹师鲁亦自请同黜可以见一时贤才之盛矣师鲁既贬监郢州酒税观魏公二书中语略不及当时事亦不以师鲁因已被黜而加存问盖范公所论为国也而师鲁之请以义也是岂有一毫私意於其间哉书末云惟君子为能乐道前贤之用心于此可见矣二帖笔力遒劲有晋人遗意尤非泛泛於书者范氏其世宝之至元三年後丁丑岁秋九月望後学台哈巴哈书景佑四年文正公既以言吕夷简出知饶州尹公师鲁亦贬监郢州酒税庆历四年尹为泾原经略以争城永洛事为董士廉所讼再贬均州监税时文正公在政府也踰年公出知邠州又改邓州此二帖盖在邓与尹者夫以尹公之贤文正公於其存也通以书而尽其慰问之诚欧阳公又於其殁也为之铭以致其痛惜之意好贤乐善固如此哉至元四年後戊寅十有一月望後学郑僖书
宋盛时有西夏之扰范公与尹师鲁合谋戮力以抗之相得甚深盖以道义事功为友者也此二帖公与师鲁者其一已刻文正尺牍中寛尝閲之何幸今日复获见此真迹哉然二帖不藏於尹氏顾归於文正子孙则其後世之盛衰亦可知矣鄕後学吴寛谨书
赵氏铁网珊瑚卷二

[book_title]卷三
钦定四库全书
赵氏铁网珊瑚卷三
明　赵琦美　编
欧阳文忠公诗帖
五言二十六韵奉酬子美离京後见寄之作庐陵欧阳修上
衆美子美貌堂堂千人英我独疑其胸浩浩包沧溟沧溟产龙蜃百怪不可名是以子美文吐出人辄惊其於诗冣豪奔放何纵横衆悬排律吕金石次第鸣间以险絶句非时震雷霆两耳不及掩百疴为之醒语言既可骇笔墨尤其精少虽尝力学老乃若天成濡毫弄点画信手不自停端庄杂丑怪羣星见搀抢烂然溢纸幅视久无定形使我终老学得一已足矜而君兼衆美磊落犹自轻高冠出人上谁敢出其膺羣臣列丹陛几位列公卿使之束带立可以重朝廷况今参国议高论吐峥嵘惜哉三十五白髪今已生近者去江淮作诗寄离情口诵不及写一日传都城退之序百物其鸣由不平天方苦君心欲使发其声嗟我非鸑鷟徒能助嘤嘤因风幸数寄警我聋与盲
赵子崧观于庐陵凌波阁伯慈伯武伯起侍戊申岁中元日
右欧阳文忠公酬苏子美五言二十六韵诗墨蹟洪武间余在北京时于一戍卒家见遂索取之自念平生行湖海上有年前代名贤墨蹟多见独文忠公书不曾见焉今得此诗墨迹如获夜光明月曷胜欣喜装潢成卷秘于箧笥中已十五年矣尝观东坡居士文集有跋文忠公书云欧阳文忠公用尖笔乾墨作方濶字神采秀拔膏润无穷使後人观之如见其清眉丰颊进趋?如也今观此诗墨迹方知东坡之言不虚矣此卷付与孙诒谨藏永为家宝永乐十一年秋七月廿二逃虚老人书于京都崇礼坊之官廨
太子少师荣国恭靖姚公尝得欧阳文忠公酬苏子美诗墨迹甚爱之自谓如获夜光明月不胜忻喜遂书付孙诒公之子继持以示予予观文忠之诗称道子美者以其气之豪才之雄语之奇不牵世俗诚卓荦不羣之士也然子美在当时以酒食微过竟坐流落不偶而文忠他日序其文志其墓深致意焉夫不矜细行君子不能无惜于子美而文忠好贤育才之心见诸文词者又拳拳焉为当时诸君子惜也此诗之作子美未卒前七年於今三百七十余年矣荣国书此已八年而遗世亦三年矣人生几何岁月如驰抚卷惘然永乐十八年春二月己巳朝议大夫国子监祭酒兼翰林院侍讲豫章胡俨书
欧阳文忠公有宋名儒文章翰墨絶妙当世此诗乃公亲笔以酬子美苏公者遗落人间迨今余三百年而为太子少师恭靖姚公所得诗固杰作无容言而其书之遒劲温润尤可爱重恭靖公谓得之如获夜光明月不胜欣喜岂虚语哉付之孙诒永为家宝宜矣永乐庚子蒲节後四日资政大夫户部尚书长沙夏原吉书右欧阳文忠公荅苏子美诗真迹故太子少师姚公所藏宝之如拱璧自识其後云付孙诒余尝以集本校之不同者五字子美文集作辞衆悬集作弦鹫集作鷟能助集作思和文与辞於义皆通悬及能助当从真迹而鷟则当从集本余素於少师公往还每造之必肃容坐夀椿堂焚香煮茗出清玩论文事继以觞酌谈笑为乐时诒生数岁拱手侍侧温然恭谨能琅琅诵读也余戏曰公所恃以老者在此矣公亦矜谓客曰然公殁诒从其父宗善来北京又三年余至北京诒亦长成乡学余见之辄思公又念公之不及见其长也诒亦重大父之交游而勤勤过余忽不见数月间遇宗善而诒则病痞死两月矣余为之惊愕悼惜而怊怅者累日诒裁十有四岁其资端厚明秀宜不遽止此先儒论禀气清者不长岂以是与宗善擕此卷求余题每语及诒涕下澘然悲不胜因并及诒之所可惜者附少师公之後永乐甲辰夏五月朔庐陵杨士奇题
余忝乡里好尝侍荣国茗饮之侧公自负能书虽当世詹孟举辈皆不入意独好文忠公墨迹岂专在於尖笔乾墨而已其文章政事固足使人景慕之者东坡所谓清眉丰颊进趋?如若将见于字画之间此言可与知者道然则世之工於书者可不师法文忠公之为人耶宣德元年灯节之暇行在翰林修譔张洪书
天平范氏先世诸卷
唐国柱诰一卷
将仕郎权知幽州良乡县主簿范隋右可柱国　勅朝散大夫尚书水部郎中穆栖梧等涣汗洪恩必乘其雷雨颁宣爵赏用振其簪缨以尔等列我盛朝累沾沛泽各有劳効许其叙録行庆策勲於是乎在可依前件咸通二年六月十一日
检校司徒兼中书令使中书侍郎兼工部尚书平章事臣杜审权宣奉驾【阙】部郎中知制诰臣王铎行奉勅如右牒到奉行咸通二年六月十二日检校司徒兼侍中使右仆射兼门下侍郎平章事悰给事中告将仕郎前权知幽州良乡县主簿柱国范隋奉勅如右符到奉行员外郎缄主事吴寛令史杨鸿书令史【阙】咸通二年六月日下
右六世祖所受懿宗告也先世文书自经丧乱十亡八九此书独存於三百年干戈之後子孙保之当何如耶绍兴三年八月朔装褙於广州官舍右朝奉郎权发遣广东路转运判官正国谨书
积厚者流光积薄者流卑自然之理也范氏自唐咸通柱国起家至我宋绍兴岁凡三百年本支六世文正忠宣二公继世将相有功德於本朝所积厚矣流光云仍奕叶未艾後世宜有是似者厥维懋哉新安汪伯彦定俊题於南粤之衮绣堂绍兴三年九月一日
召嗣兴观
昔者郯子能言其祖君子纪之近世谱学几絶族系弗明重以兵革抢攘士大夫家能保其先世文书者尤鲜惟范氏世绪绵远谱牒着明而子仪又能保其六世祖命书斯可尚也吴兴章杰谨题
范氏之先唐则天时位宰相世系甚明咸通中柱国盖苖裔也文正公祖事钱氏以文章显其後乃益暴耀於皇朝子仪忠宣季子承家济美当复能光昭前人绍兴癸丑岁九月廿六日李璆谨题
范氏保姓受氏固远矣然敦厚於春秋得文子士燮於国朝得文正忠宣焉文子尝论锺仪曰称先职不背本也操土风不忘旧也不背本仁也不忘旧信也仁以接事信以守之虽大必济惟文正忠宣储庆羡祉奕叶显美庭多魏绦之金石室富桓荣之车服今子仪郎中乃以尊祖之故保一主簿柱国之诰且唯恐子孙或坠逸之可谓不背本不忘旧得仁信之尽者况有问学以文之有名誉以崇之则践世官修旧职盖可拱而竢也异时芝房之诏閟以十袭其有观者抑必曰君臣之间乃尔耶绍兴十五年乙丑五月初二日眉山程敦厚书右子仪六世祖柱国告以其时考之检校司徒兼中书令使者白敏中以是官为凤翔节度使也右仆射兼门下侍郎平章事悰者杜相也以检校司徒出使有崔铉镇襄阳令狐綯使【阙】中而幕侍中则未之考焉当俟博雅君子绍兴己巳三月晦日贑川曾几书
良乡公之行事不见于史册咸通中勲柱国而为主簿良乡以其时考之懿宗之立唐室衰矣及文正公之遇庆历忠宣之遇元佑勲烈名德盖不出于偶然者是以论其世也申吕稽中【阙】书
柱国公行事虽不见於史册然至文正公忠宣公裁四世五世耳德业盛大阀閲光华为皇朝望族则祖风家范可想而知矣邵武卢奎书
安中蒙示以唐告元佑书帖临路获此奇观适在海山展读数过顿觉天池收波云物改色其欣快可胜言哉固愿各以数字自托门下而笔墨不精复困人事且压以重名殆难措手只欲得一等高下纸四五幅擕去前路纳来也豫媿不工耳安中再拜
晋范宣子叙其家世自唐虞夏商周迄晋之主盟保姓受氏以为不朽而鲁穆叔难之曰太上有立德其次有立功其次有立言是之谓不朽本朝范氏如文正忠宣盛德伟烈忠言嘉谟既卓然不可企及而传系之远又如此则二子所谓不朽者兼得之矣呜呼盛哉绍兴壬戌中元揭刘昉谨题
汉唐以时用武功爵用散官用勲尚矣唐故事有宰相而阶将仕郎今良乡公虽主簿而勲乃柱国其践历也深矣惜乎史氏之阙文也绍兴廿五年七月十八日吴兴刘岑书
范氏以唐载初元年由春官尚书同凤阁鸾台平章事未几以直道与魏元同相继以忠死谓宜有後至咸通初裔孙始以丞丽水知名于史此则未丞丽水时告也然名位不称至本朝而後文正忠宣始相望而出焉时元臣传曰公侯之子孙必复其始信矣哉给事中渢者王渢也检校司徒兼侍中出使者幽州节度张允伸也岂侍郎曾公偶忘之欤隆兴元年二月六日崇仁吴会谨书
柱国公告史失其姓名治行无所稽考然四世之後有文正公五世之後有忠宣公积庆流泽可想见其人子仪郎中奉以周旋不敢失陛是能保其家者传之云仍与王氏宝章较世系之远近固无难也绍兴丁卯仲春东郡赵奇谨书
皇朝辅相如文正公忠宣公天下皆知尊仰今观其上世唐咸通中柱国告又知其世德之远也谷梁子云德厚者流光信矣夫绍兴十八年正月二十五日左承议郎主管台州崇道观许忻谨题
惟范氏远有世序自唐柱国五世而至忠宣公可谓禄之大者今湖北漕使忠宣公幼子也一日出示咸通柱国之诰则其保姓岂特守宗祊而已哉光辅累朝代为兴家其祝史陈信於鬼神无媿辞矣绍兴岁乙丑月丙戌日丙辰铁石翁宋澣书
君子之泽尽於五世自柱国至文正公四世矣复生忠宣公世济其美百世之後闻其风者皆足以兴起今湖北运使忠宣公之季子善继前修有祖风烈德泽之久不知何时而已耶宣子谓世禄为不朽穆叔告之以立言若圣宋之范氏其真不朽者与绍兴十六年三月望日高密周聿书
欧阳文忠公尝作家谱序曰自唐末之乱士族亡其家谱今虽显族名家多失其世次谱学由是废絶因知干戈扰攘之际能保其谱系者鲜矣窃观运使公所收六世祖柱国诰命即唐懿宗朝所赐珍藏至今传之子孙俾知世次且欲属而不絶可谓知尊祖者矣叹服之次辄书卷末以赞盛美云绍兴十六年岁次丙寅正月六日濬阳马居中谨题
靖康乱後人家图籍亦一厄靡有孑遗良乡主簿命官牒唐咸通中所颁不知几厄矣而能不失坠此范氏之佩笔算囊也如古鼎彞甗鬲宜永宝云申吕坚中谨观柱国时为鈎稽时勲己及此而行事无闻於传记数世之後廼有文正公忠宣公为之子孙愚知柱国有隐德矣绍兴辛酉中冬八日秦国吴升之谨题
良乡府君当唐之末世不可以有为之时不辞小官盖有以也文正公参预仁宗大政忠宣公两相元佑致本朝盛治之极孔子曰邦无道富且贵焉耻也良乡以之邦有道贫且贱焉耻也文正忠宣以之事虽殊而道实同焉右朝奉大夫主管台州崇道观赐绯鱼袋赵戬谨跋
太守范公出示家藏唐咸通柱国告柱国四世孙即文正公也五世孙即忠宣公也二公硕大光明厥先以昌何修而克臻此岂非好是正直之效与先都运郎中文正之孙忠宣之子承六世令绪名位虽未云究乃克谨守家法以诒後人至公为七世於戏盛哉使文正忠宣家法永存虽百世益昌可也继二公者乌知不在公乎淳熙元年三月戊子朔谭惟寅敬书
文正忠宣继世之美人知起敬今观柱国唐诰已有闻於四世之上诸公又推之载初相系家世久远可谓莫之与京忠宣至春伯常伯亦四世正尔鼎贵盖未易量也高士廉志氏族以崔氏居第一特以其久故也矧名德相望者耶嘉定丙子季春六日眉山任希夷敬书云津范秘书以先太师文正魏国公五世祖知良乡县主簿上柱国唐诰见示索书为赋古吴西楼汤仲友顿首
丽水勾稽兼柱国大唐官制未及详诰词历历多称美史传寥寥孰补亡万里山河从换主一门德泽自流芳地灵会见生人杰不特斯文五世昌己卯九月望日书制词最为近古秦汉以来废之至唐而复举焉兹一权良乡县主簿而谆切以命之臣下其有不激励者乎抑勲官创于战国至唐乃为虚名然必加於有劳者宜主簿之後嗣永昌也至顺三年夏五月宛平曹监跋
石曼卿诗帖
古松　　　　　　　　　　　　石延年
直气森森耻屈盘铁衣生色紫鳞乾影摇千尺龙蛇动声撼半天风雨寒苍藓尽缘离石上緑萝高附入云端报言帝室抡材者便作明堂一柱看
曼卿上世家幽州燕俗劲武少以气自豪书体兼顔柳前辈谓愈大愈奇余三见真迹礼部尤尚书家西帅诗有旗光秋晓起甲色大江横之句欧阳氏筹笔驿诗有意中流水远愁外旧山青之句今又见此诗影摇千尺声撼半天尤为脍炙皆警策也欧阳公称文章劲健称其意气余以谓字画犹有剑拔弩张之势吾乡郡从事官舍中先有筹笔驿诗石刻久矣今赵君致远又欲刻此是为二妙也四明楼钥
节度推官厅事旧有筹笔驿诗刻流传入郡圃中师夏请於使君得复旧贯暇日过袁君木叔家见古松诗笔其严密劲健尤为卓絶因摹刋之以为筹笔驿诗刻之对曼卿翰墨不多见於世巍然从事之庐破屋数间虽不足以避风雨而二刻屹立於中未可以为陋也又得文昌楼公为之题识益光荣矣木叔之先君子好奇嗜古所畜前辈遗墨甚衆此其一耳庆元己未上元日古汴赵师夏书
士大夫豪宕奇崛者为文必峭拔清美间放者有句必高妙故梅诗之疎影横斜和靖如图写此花松诗云半天风雨曼卿独脍炙人口也自昔论诗者尝谓写情非难状物最难过於体仿或失之俗略于比喻又失之泛必浑然天成他物不足以当之斯为美耳曼卿平生之气卓荦多慕古人奇节伟行其见于辞章之末又肯为儿女子软媚语耶梅圣俞以云影涛声之句过此作非矣节推赵公得真迹于袁正肃之仲弟木叔而刻之石二百年来陵移谷迁何物不为尘土之归而此刻至今存焉半云翁亦在箧藏故物之列家既拆异又幸心可得而宝之造物者若有私焉呜呼故家遗物历年之久而卒获所归有如此帖者乎敬书此以识余感岁在玄?敦牂五月望北山老樵黄掺书【叔茂】
韩魏公帖一
琦再拜启琦有小恳容易干聒台听琦向者自并易相事简公暇因辟後圃起一堂名曰昼锦盖古人荣守本邦之义时正献公以降往往有诗以光贲之已而被召归阙常欲求公文百十字以记之为邺中不朽之事拜接几十年卒畜缩不敢措一语今守相赵元甫知琦欲有求於公遂能用心获一美石磨砻已就且有书见督云早丐公文至则便可镌立琦以此不自量度辄以诚请公若怜而许之不独夸耀闾里诚获托公文遂为无穷之传矣如曰未可幸恕妄作惶恐惶恐谨奉手启上闻不宣琦再拜启
二
琦再拜启信宿不奉仪色恭惟兴寝百顺琦前者辄以昼锦堂记容易上干退而自谓眇末之事不当仰烦大笔方夙夜媿悔若无所处而公遽以记文为示雄词濬发譬夫江河之决奔腾放肆势不可御从而视者徒耸骇夺魄乌能测其浅深哉但褒假太过非愚不肖之所胜遂传布之大恐为【阙】之玷此又捧读惭惧而不能自安也其在感着未易言悉谨奉手启叙谢不宣琦再拜启参政侍郎台座
张敬夫尝言平生所见王荆公书皆如大忙中写不知公安得有如许忙事此虽戏言然实切中其病今观此卷因省平日得见韩公书蹟虽与亲戚卑幼亦皆端严谨重略与此同未尝一笔作行草势盖其胸中安静详密从容和豫故无顷刻忙时亦无纎介忙意与荆公之躁扰急迫正相反也书札细事而於人德性其相关有如此者熹於是窃有警焉因识其语於左方庆元丁巳十月庚辰朱熹
宋人八帖
彦博顿首祠部同年近累得来翰深荷勤意审美转伏惟欢会未涯披对春中万万爱重彦博顿首　静万已至且令摹书必应过夏
二
修启近贾常行曾致拙问辱书承经暑动履清和少慰瞻勤兼蒙惠以韩城鼎铭及博山盘记不意顿得二奇物修集録前古遗迹自三代以来往往有之独无前汉时字故常以为恨今遽获斯文遂大偿素愿乃万金之赐也屡患膝疮家居絶客数日把玩无厌然古文难识当徐访学古博识之士问之期於尽得而後已不胜珍重谨於邮中奉状粗报已获佳贶余未及他不宣修顿首启原甫安抚学士座前五月廿二日谨状
三
轼谨次传道先生游庐山高韵
尘容已似服辕驹野性犹同纵壑鱼出入岩峦千仞表较量筋力十年初虽无窈窕驱前马幸有鸱夷挂後车莫笑吟诗淡生活当今阿买为收书　閲讫幸即付去人送公弼郎中禹功太傅明叔教授各乞一首轼上四
辙谨赋喜雪一首奉权府运使司封郎中一笑
发函寛大一封书卧阁雍容三日余旋见雪花投【阙】落未应天意与人疎瓦乾淅淅知鸣霰畦润渐渐想没鉏高会梁园遗迹在早知词赋似相如
再用书字韵赋喜雪一首
春秋无麦似当书况复秋田水潦余一雪端来救焦槁千箱乞与等亲疎消残温疠曾非药蚀遍陈根不用锄犹恐远村沾未足更呼农圃问何如辙上
五
舜民再启姻期必尝经度舜民以初二日次洛中自尔至初六日良吉又以一行兵冗不能久留欲於初六日财定并行并以是日纳壻留在门下翼日遂行未审可否余谨面质舜民顿首
六
庭坚顿首伏承远归道涂之勤未得休息而躬料汤药至辍寝膳窃惟起居不适幸有安平之候想遂释然矣时雨沾足春风妍暖想同家母万福民有食麦之庆令嗣长官亦得申眉矣函作此状候服药者安问极不周至续亦别通启左右矣庭坚再拜
七
栻顷在
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:08:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>