<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,农候杂占卷一,农候杂占卷二,农候杂占卷三,农候杂占卷四,农候杂占全文在线阅读,农候杂占全文在线下载,大玄古籍书库">
<meta name="description" content="中国清代月令形式的农书。编者梁章钜(1775～1849年),字茞林,福建长乐人。本书于同治癸酉年(1873年)付刻。全书分四卷,卷一包括十二个月逐月占候,卷二至卷四分类列出天象、物象乃至草木虫鱼等天气现象和气候变化的谚语,大多是前人著述的摘录。主要根据南方农事活动摘引和注解,。而且还引用了一部分福建当地的谚语。如“清明谷雨。寒死老鼠:。小满立夏,寒死老郎爸”。现存浙江书局所刻的《二思堂丛书》本。1956年中华书局根据清同治福州梁氏藏版校刊。_农候杂占_全文在线阅读_农候杂占_全文在线下载_大玄古籍书库">
<title>农候杂占_梁章钜_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">农候杂占</span> <br/>
          作者： <span class="inputVal" id="bkauthor">梁章钜</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,农书,完结</span> <br/>
          字数： <span class="inputVal" id="bknum">[book_length]56764</span> <br/>
          说明： <span class="inputVal" id="bkdec">中国清代月令形式的农书。编者梁章钜(1775～1849年),字茞林,福建长乐人。本书于同治癸酉年(1873年)付刻。全书分四卷,卷一包括十二个月逐月占候,卷二至卷四分类列出天象、物象乃至草木虫鱼等天气现象和气候变化的谚语,大多是前人著述的摘录。主要根据南方农事活动摘引和注解, 而且还引用了一部分福建当地的谚语。如“清明谷雨。寒死老鼠: 小满立夏,寒死老郎爸”。现存浙江书局所刻的《二思堂丛书》本。1956年中华书局根据清同治福州梁氏藏版校刊。</span> <br/>
          封面： <span class="inputVal" id="bkimg">Z_12057.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]农候杂占
[book_author]梁章钜
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,农书,完结
[book_length]56764
[book_dec]中国清代月令形式的农书。编者梁章钜(1775～1849年),字茞林,福建长乐人。本书于同治癸酉年(1873年)付刻。全书分四卷,卷一包括十二个月逐月占候,卷二至卷四分类列出天象、物象乃至草木虫鱼等天气现象和气候变化的谚语,大多是前人著述的摘录。主要根据南方农事活动摘引和注解, 而且还引用了一部分福建当地的谚语。如“清明谷雨。寒死老鼠: 小满立夏,寒死老郎爸”。现存浙江书局所刻的《二思堂丛书》本。1956年中华书局根据清同治福州梁氏藏版校刊。
[book_img]Z_12057.jpg


[book_title]序
漢藝文志有泰壹襍子候歲二十二卷，子贛襍子候歲二十六卷。隋經籍志有東方朔歲占一卷。此皆唐以前古籍，今雖亡佚，然可見雨暘寒燠關乎農事，推測占驗著有成書自昔然矣。 長樂梁茝林先生八閩碩彥，敭歷封疆，政績彪炳，弱冠即嗜筆墨，五十餘年手不釋卷，葢仕學兼優者矣，撰述之富我朝居一，其己刻各種風行海內，己不下六十餘種。 而嗣君敬叔觀察以名孝廉筮仕之江，三十年來，一官需次藉得清閒，從事鉛槧，近復蒐輯其未刻之書，手自編纂，次弟刊布，《農候襍占》其一也。是書自正月至十二月， 自天文、地理、人事、時令至草木蟲魚，凡有涉占驗者旁徵博引，備列無遺，分別部居，有條不紊，視隋志所收《田家厯》十二卷或加詳矣。昔齊有一足之鳥， 孔子以童謠占之曰：天將大雨，商羊起舞。於是諸國水溢，齊獨有備無患。劉子政載其事於《說苑》而曰：聖人非獨守道而已，睹物紀，卽得其應矣。 夫欲睹物而得其應，非求之占驗不可，然則先生此書其有裨於旱澇之備，而足以為聖天子敬授民時之助者，豈小也哉。樾幸與觀察為同年生，託於年家子之末， 得與校讎之役既畢，書數語於其簡瑞，異日買田數畝，歸老於烏巾山之陽，攜此書與村夫子共讀之，課晴雨，語桑麻，不至為老農老圃所笑，則先生之惠我多矣。
同治十有二年正月穀日年家子俞樾謹序

[book_title]農候雜占卷一
福州梁章鉅撰　　男恭辰校刊
正月占
元旦，值甲，穀賤，人疫。值乙，穀貴，民病。值丙，四月旱。值丁，絲綿貴。值戊，米、麥、魚、鹽貴。值己，米貴，蠶傷，多風雨。值庚，田熟，民病，金鐵貴。值辛，禾平，麥、麻貴。值壬，絹、布、豆貴，米、麥平。值癸，主禾傷，人民厄。　見《月令廣義》
難拜年，易種田。　《田家五行》云：「元旦雨雪，吉。」引諺云云。
歲朝東北，五禾大熟。　《羣芳譜》東北風主大熟。引諺云云。
元旦清晨，風自東南來，歲大稔。東風次之，東北又次之，西則歉。西北有紅黃雲則稔，白黑則歉。　見《蘇州府志》
歲旦西北風，大水妨農功。　《田家五行》云：「壬癸亥子之方，謂之水門，其方風來，主大水。」引諺云云。
正旦決八風。風從南來，大旱。西南，小旱。西方，有兵。西北，豆成。北方，中歲。東北，上歲。東方，大水。東南，疾疫。　見漢《天文志》
元日，甲寅，穀、畜貴。丙寅，油、鹽貴。戊寅、壬寅，穀先貴，後賤。庚寅，穀、畜貴。如上旬內先得丙寅，雨少，夏至雨多。戊寅，秋雨多。壬寅，冬雨多。　同上。按《開元占經》云：正月一日得寅，穀貴，盡十二日以占十二月。
元日，甲申，五穀有收。丙申，穀損，蟲食菜。戊申，六畜災。壬申，澇。　同上。
元日，乙卯，荊、楚米貴。丁卯，周、秦米貴。辛卯，韓、魏米貴。癸卯，宋、魯米貴。　同上。
一日雞，晴，主人安國泰。二日犬，晴，主大熟。三日猪，晴，主君安。四日羊，晴，主春暖，臣順。五日馬，晴明，四望無怨氣。六日牛，晴明，日月光明，大熟。七日人，晴明，民安，君臣和。八日穀，夜晴，五穀熟。所值之日晴暖，則安泰蕃息。　此通行占書。按《開元占經》引《京房占》亦略同。又，九日，主蠶。
江南民言，正旦晴，萬物皆不成。元豐四年正旦，九江郡天無片雲，風日明快，是年果旱。　見《玉芝堂談薈》引《談苑》。按通行諺有云：元旦黑，農事吉。《談苑》引《便民書》亦云：元日晴和，無日色，主有年。其說屢驗，今人但知元旦要晴明，實未確也。
一日值雨，人食百草。　見農占
一日晴，一年豐；一日雨，一年歉。　同上。今人謂元日宜晴，亦有所本。
元旦有雷，主禾、麥皆吉。　見《田家五行》
上旬得辛，一日旱；二日小收；三、四日主水，麥半收；五、六日主小旱，七分收；七日、八日主歲稔。一云：八日得辛，主春旱，不收。又占書云：一日得辛，麥收十分；二日，禾、蠶收；三日、四日，田蠶全收；五日、六日，麻、粟、麥、蠶平收。七日、八日，宜早禾麻麥粟少收，絲貴。　見《月令廣義》，兩說微有不同。
上旬，三日得甲，為上歲，四日為中歲，五日為下歲。又《資生書》云：月內有甲寅，主米賤。　同上。
上旬，一日得卯，主十分收。二日，低田半收。三日、四日大水。五日、六日，半收。七日、八日，主春澇，秋收。　同上。
上旬，一日得辰，雨多。二日，風多，先旱，低田全收，七月，雨多，麻、豆全收。三日，雨晴勻。四日，七分收。五日、六日，豐稔。七日，水損田，蕎麥收。八日，先旱後澇。九日，大麥收，主仲夏水灾。十日，旱禾半收。十一日，主冬大雪，五穀不收。十二日，主大雪，五穀收。　同上。
上旬，一日、二日得酉，歲豐。三日、四日，民安。五日至十日，中歲，民不安。十一、十二日，大熟。一日乙酉，荊、楚吉。丁酉，周、秦吉。辛酉，韓、魏吉。癸酉，齊、魯吉。己酉，燕、趙吉。　同上。
甲子豐年丙子旱，戊子蝗蟲庚子亂，惟有壬子水滔滔，只在正月上旬看。　見《周益公日記》　按《田家五行》云：十日無子，人死一半。
田木命。　《研北雜志》云：世謂正月三日為田本命，又為田生日。浙西人謂之夏正三，言夏正之三日也，俗以是日稱水，以重為上有年，極驗。　見《無顏錄》
年八風，括到三月終。　此揚州諺，謂正月初八也。
十二日為花朝，晴則百果實，夜尤宜晴。雨則四十日夜雨，久陰。　見《田家五行》　按，今人但知二月十二日為花朝，而不知正月十二日亦為花朝也。
上元日晴，春雨少。諺云：上元無雨多春旱，清明無雨少黃梅。　見《臺笠須知》
立春日貯水，謂之神水，釀酒不壞。　見《四時纂要》
立春日雨，傷五禾。　見《師曠占》
上旬，甲、乙日雨，主春雨多。丙、丁、戊、己日雨，主夏雨多。庚、辛日雨，主秋雨多。壬、癸日雨，主冬雨多。　見《月令廣義》
正月內，有三子，則葉少蠶多；無三子，則葉多蠶少。有三卯，則旱豆有收；無則少收。有三亥，主大水。　見《談薈》引《周益公日記》
百年難遇歲朝春。　見《歲時通考》「凡元日立春，主民大安。」引諺云云。　按《藜牀瀋餘》「崇禎元年元旦立春，適值改元，天道更始，人事聿新，聖作物覩其以不言示歟。」又按，《三岡識略》則言節氣相值之難，非以為瑞也。
正月有甲子，糴初貴後賤。　見《開元占經》引《神農占》
熟不熟，但看年頭三箇六。　此通行諺，謂正月初六、十六、二十六三日晴明，則主豐熟也。
正月逢三亥，湖田變成海。　《浩然齋視聽鈔》引吳諺云，謂水之大也。　按，道光壬辰正月，初六己亥，十八辛亥，三十癸亥，是歲大澇。癸巳正月亦有三亥，然一亥在立春前，是歲無水灾。
正月日食，人疫，夏旱。月食，粟貴，盜多。　見《月令廣義》
上元，一夕晴，麻小熟。兩夕晴，麻中熟。三夕晴，麻大熟。　見《談苑》禪師惠南云絕有驗。
上元霧，主水。　見《臺笠須知》
上元雨灌，百物減半。　見《樂清縣志》
風吹上元燈，雨打寒夕墳。　見《紀歷撮要》
正月十六日東南風，為入門風，主大熟。　見《田家五行》
正月十六日，古謂之磨耗日。唐張說耗日飲詩云：磨耗傳兹日，縱橫道未宜，但今不忌醉，翻是樂無為。　見《田家五行》謂此日以不事事為宜，如今社日謂之耗日，官司不開倉庫也。
正月十六謂之落燈夜，晴，主高低皆熟。西北風，主旱。　見《陶朱公書》
秋收日。　《月令廣義》云：正月二十日為秋收日，晴，主秋成，百果蕃茂。　按，吳俗以正月二十日為天穿日，晴則雨少，如遇雨則雨水必多。又按，《田家五行》以十七為秋收日，亦晴主秋成也。
正月見三白，田公笑赫赫。　見《朝野僉載》
晦日風雨，耀貴禾惡。　見《田家五行》
二月占
二月朔，值驚蟄，主蝗蟲。值春分，主歲歉。風雨，主米貴。　見《陶朱公書》
二月內有三卯，則宜豆；無則早種禾。　見《經世民事錄》
二月甲戌日，風從南來者稻熟。乙卯日不雨者，稻不熟。　見《師曠占》
春分無雨病人稀。　《陶朱公書》云：「春分雨人灾。」引諺云云。
《禮記．月令》擇元日，命民社。注：春事興，故祀社稷，以祈農祥。元日謂近春分前後戊日。元，吉也。　按《潛確類書》立春後第五戊日為春社，立秋後第五戊日為秋社。又按《周禮》社之日，涖卜來歲之稼。
春社無雨莫種田。　《歲時通考》云：春社日雨，年豐果少。　按《談苑》云：社公社母，不食舊水。故社日必有雨，謂之社公雨。　《田家五行》亦引諺云：社公不喫乾糧。社日雨則穀重而果稀，故曰社雨報年豐。陸龜蒙詩：幾點社公雨，一番花信風。
初二天晴東作興，初七八日看年成，花朝此夜晴明好，何慮連綿夜雨傾。　見《陶朱公書》
二月八日，東南風主水。西北風主旱。　見《月令廣義》　按《陶朱公書》東南風謂之上山旗，西北風謂之下山旗。
二月八日張大帝生日，前後必有風雨，甚準。俗謂請客風，送客雨。正日謂之洗街雨，初十日謂之洗廚雨。　見《田家五行》
二月十九日為觀音大士生日，晴明為吉，雨則穀菜百物少收。　同上。
二月十五日為勸農日，晴明主豐，風雨主歉。　見《談苑》
有利無利，但看二月十二。　此吳諺，見《明詩綜》，謂花朝日晴，則百果少實也。
驚蟄聞雷米似泥。　同上，引《雜占》
春分日，風自東來，麥賤，年豐。南來，五月先水後旱。西來，麥貴。北來，價倍。　見《月令廣義》
社了分，米穀如錦墩；分了社，米穀如苔鮓。社了分，米穀不出村；分了社，米穀偏天下。　同上。又《田家五行》云：「社在春分前主歲豐，社在春分後主歲惡。」引諺云云。
花朝。　同上云云。二月十五為花朝，晴則百果實，夜不宜晴，宜陰雨。
二月朔日雨，稻惡，糴貴；晦日雨，人多疾。　見《四時占候》
茶是草，箬是寶。　《農桑衣食撮要》卷上「二月摘茶，略蒸，色小變，攤開，搧氣通，用手揉，以竹箬燒烟，火氣焙乾，以箬葉收。」故諺云云。
二月初二為上工日，雨主妨農。　見《陶朱公書》
三月占
三月朔，值清明，主草木茂；值穀雨，主年豐。風雨，主民病，木多蟲；雷，主五穀熟；雨猛，主旱。　見《月令廣義》
三月朔日，雷，主旱；無雷，多盜。　見《田家五行》
三月初三雨，落至繭頭白。　此杭州通諺。又云：三月初六為露白日，是日雨，則道路一白即雨。　一說：三月三日清明之節，將修事於水側禱祀，以祈豐年。　見《卷施閣文集》
上巳有風，梨有蠧。　《本草綱目》云：「梨花如雪六出，上巳無風，則結實必佳。」故古語云云。
四日雷歲熟，五日陰蠶吉，七日十六日南風主旱歉。　同上。
五日寒食便下田。　《吳下田家志》方言。
雨打墓頭錢，今歲好豐年。　一作「雨打紙錢頭，麻麥不見收；雨打墓頭錢，今年好種田。」　《月令廣義》云：「寒食日雨，主歲豐。」引諺云云。
清明插柳青，農夫休望晴；門前插柳焦，農夫好作嬌。　《農政全書》引諺云云。
清明嫁九娘，一去不還鄉。　見田汝成《游覽志餘》
一點雨，一箇魚。　《農政全書》云：「穀雨日雨，主多魚。」引諺云云。清明要晴，穀雨要雨。
河朔人謂清明雨為潑火雨。　見《退齋雅聞》
穀雨日辰值甲辰，蠶麥相登大喜忻，穀雨日辰值甲午，每箔絲棉得三觔。　《田家五行》引諺云云。
三月無三卯，田家米不飽。　同上。亦見《周益公日記》　按《開元占經》亦云：三月，有三卯，大豆好；無三卯，旱。
三月十一日為麥生日，喜晴。　見《嘉定縣志》
三月十六日為黃姑浸種日，其日西南風，主大旱。或云：上鄉人見此風，即懸百文錢於簷下，風力能動則舉家失聲相弔，言風愈急愈旱也。　見《月令廣義》
廿七廿八吹得廟門開，螄螺蟛蜆哭哀哀。　見《崑新合志》。言三月廿七廿八兩日南風主旱。引諺云云。
三月溝底白，莎草變成麥。　《嘉定縣志》云：此月無雨，麥乃有秋。
三月雪經日不消，秋禾不成，米貴三倍，人相食。　見《田家五行》
清明前一日為寒食，必有疾風甚雨，是日雨，必多梅雨。諺云：晴明無雨旱黃梅。　見《陶朱公書》
十六日風，主桑葉貴。諺云：三月十六皎皎晴，桑樹頭上見人情。　同上。
穀雨前一兩朝霜，主大旱；是日雨，主雨多。　同上。
四月占
四月謂之雩月。　《左傳》龍見而雩。《續漢書》注稱服虔云：雩，遠也。遠為百穀求膏雨也。
四月初一見青天，高山平地任開田，四月初頭滿地塗，丟了高田去種湖。　按《四時占候》云：「四月朔，大風雨，主大水；小風雨，主小水。」引諺云云。此日最要緊。
四月朔，值立夏，主地動；值小滿，主歲凶。　雨主水，晴主旱。見《文林廣記》
四月朔，風從南來、西來者，秋糴賤；逆此者貴。　見《師曠占》
四月初一雨濛淞，六陽湖裏好栽葱。　此揚州諺，謂旱也。
立夏日，南方有雲，主歲豐。　見《田家五行》
立夏得食李，能令顏色美。　立夏日俗尚啖李，故是日婦人作李會，取李汁和酒飲之，謂之駐色酒。一曰是日啖李不病夏。　見《元池說林》
立夏不下，田家莫耙。《月令廣義》謂「立夏宜雨。」引諺云云。　按，若夜雨多損麥及蠶。
立夏晴，簑笠滿田臨；立夏雨，簑笠挂屋柱。　同上。
小滿不滿，芒種莫管。　同上。謂小滿宜有雨，則歲熟也。
有利無利，只看四月十二。　《紀歷撮要》云：此日宜晴，忌西南風。　按，此與《田家五行》所引先後差兩日，其為宜晴則一也。
四月，一日雨，百泉枯，言旱也。二日雨，傍山居，言避水也。三日雨，騎木驢，言踏車取水，亦旱也。四日雨，餘有餘，言大熟也。　見《談苑》
一番暈添一番湖塘。　《農政全書》云：「立夏日日暈，主水。」引諺云云。
四月初八晴料峭，高田好張釣；四月初八烏漉禿，不論上下一齊熟。　《廣信府志》引《周益公日記》云云。又引《通考》云：四月初八日，最宜密雲不雨。　按，沅湘農諺又云：四月八日晴，打鼓蒔茅坪；四月八日雨，打鼓求木主。
四月八日晴，魚兒上高坪。　此湘邵間農謠。按《四時占候》亦云：四月八日雨，魚兒岸下死；四月八日晴，魚兒上蒿林。《廣信府志》蒿林，亦作高坪。
四月八日佛生日，晴明，果子好收成。　見《田家五行》
虹見主米貴，月蝕主歲饑，晦朔大雨主蝗灾。　同上。
四月十二，忌西風生，喜東南風。　同上。
四月十四，得東南風吉。十六黃昏時日月對照，主夏秋之交旱，月上遲有白色主大水。　見《月令廣義》
有利無利，但看四月十四。　《田家五行》云：「十四日晴，主歲稔。」引諺云云。又曰：「呂洞賓生日，晴，主歲稔。」
有穀無穀，但看四月十六。　同上，引諺云云。言是日可卜月影也。　〈見下《羣芳譜》〉
四月十六日卜月。諺云：月上早，低田收好稻；月上遲，高田賸者稀。　見《月令廣義》　又按《羣芳譜》云：「是月十六日，立一竿量月影。月當中時影過竿，雨水多没田，夏旱，人饑。長九尺，主三時雨水。八尺、七尺，主雨水。六尺，低田大熟，高田半收。五尺，主夏旱。四尺，蝗。三尺，人饑。
四月十六雨飄飄，高鄉播種襍嘮嘈。四月十六多雨點，鄉人只把腳來趕。俱主水。　見《田家五行》
熟不熟，但看四月二十六。　此通行諺。吾郡又相傳「四月二十六，天上一剝啄，地下去一斛。」蓋是日最忌雷聲。
《致富書》云：月內虹見，主米貴。
五月占
五月朔日，當熱而風雨者，米貴，人食草木。　此《開元占經》引《京房占》
初一雨落井泉浮，初二雨落井泉枯，初三雨落連太湖。　《周益公日記》引諺云云。
朔日夏至、晦日夏至，並主五穀熟。二日、三日、六日、二十五日、三十日同二十二日、二十四日夏至，主歲不熟。　見《月令占候圖》　又《田家五行》引諺云：「夏至端午前，坐了種田年。」　按《玉芝堂談薈》「坐了作抄手」。
朔日，風雨，大饑；風從北來，人相殘，米貴。十日得辰，早禾半收。十一日得辰，五穀不收。　見《月令廣義》
端午晴乾，農夫喜歡。　同上，引諺云云。
夏至雨名黃梅雨，沾衣服皆敗黦。　見《周處風土記》
五月十三連夜雨，來年早種白頭田。　見《田家五行》
五月十三雨滿，饒州好販大碗。　見《樂清縣志》
夏至連端午，家家賣兒女。　同上，引諺云。或作「夏至伴端陽，家家饑斷腸連。」或作「逢兒或作男」。　又《歲時記》云：夏至在初二三主米麥貴，初七八米麥平，二十大饑，上旬米賤，中旬大豐，末旬大歉。　按此與《月令占候圖》微有不同。又按《麈史》大觀戊子五月五日夏至，安陸老農相謂云云，秋稼不登，冬艱食，賣子以自給，至有委於路隅者，明年大旱，人相食，棄子不可勝數。
十五日謂之五日，前十日謂之端午。　按古人五日皆當是十五日，今楚俗亦以十五日為大端陽，初五日為小端陽。
芒種端午前，處處有荒田。　同上，引諺云云。　又云：雨芒種頭，河魚淚流；雨芒種腳，魚捉不著。
芒種雨，百姓苦。　見《談苑》
芒種火燒天，夏至雨連綿。　見《古占年語》
芒種後逢壬立梅，夏至後逢壬斷梅。　《通書》芒種後逢壬日或庚或丙日進梅，前半月為立梅，立梅宜雨遲，有雨主旱。諺云：雨打梅頭，無水飲牛；雨打梅額，河底開坼。　《田家五行》云：一說主水。諺云：迎梅一寸，送梅一尺。大抵梅雨主旱，雖有雨亦不多。　又「雨打梅頭」云云，更見《四民月令》。　按何景福詩：「雷聲填填雲羃羃，雨打梅頭麥穗黑，老翁倚耒向天泣，汙邪水深耕不得。」與諺語相反，今農家所占，仍以古諺為驗。　又按《湧幢小品》引俗語云：「芒種逢壬便立梅。「梅」作「霉」。霉後積水，烹茶甚香冽，可久藏，一交夏至便迥別矣。試之良驗，細思其理有不可曉者。或者夏至一陰初生，前數日陰正潛伏，水，陰物也，當其伏時極淨，一切飛潛草木之氣不能雜，故獨存本色為佳。但取法甚難，須以磁盆布空盛之，霑一物即變。貯之亦難，其地宜高潔。某年無雨，挑河水貯之，亦與常水異，而香冽不及遠矣。」
芒種逢丙進黴，小暑得未出黴。　見《神樞經》
梅裏西南，時裏潭潭。　《風土記》芒種後、夏至前雨為黃梅雨，最長久有一日，西南風主時裏三日雨。又云：西南風急，名哭雨風，主雨立至易過。
黃梅天日，多幾番顛。　見《田家五行志》，言此時陰晴易變。又云：黃梅天氣𨂝向老婆頭邊，也要帶了蓑衣箬帽去。
倒轉黃梅四十天。　此通行諺。
黃梅雨未過，冬青花未破。冬青花若開，黃梅便不來。　《黃氏日鈔》「梅雨中，冬青花開，主旱，葢此花不落溼地。」引諺云云。
芒種為節者，言時可以種有芒之穀，故以芒種為名。　見《三禮義宗》
芒種一聲雷，時中三日雨。　見《農政全書》
打鼓送黃梅，一去不復回。　此吳中諺言。送霉日有雷則後少雨。　《田家五行》又引諺云：迎梅雨，送時雷，送了並不回。又云：三梅三送，低田白弄。
夏至在月頭，農家不須愁；夏至在月中，耽擱糴米翁。　《月令廣義》云：「夏至在月初，端午前則雨水調。」引諺云云。又按《古占年語》云：「夏至月頭，一邊喫一邊愁；夏至月中，白飯滿童童；夏至月尾，禾黃米價起。」則微有異。
急風急没，慢風慢没。　《月令廣義》云：「夏至日，西南風，主六月橫水人殃。」引諺云云。
夏至無雨，確裏無米。　《月令廣義》云：「夏至日雨，謂之霖時雨，主雨調歲稔。」引諺云云。　《田家五行》引諺云：夏至日箇雨，一點值千金。
月內有三卯，宜稻及大豆。　見《月令廣義》　按《京房占》亦云：五月無三卯，旱。
甲申猶自可，乙酉怕殺我。　《蘇州府志》「五月尤忌甲申、乙酉日雨，則有大水。」引諺云云。　按《吳中舊事》云：是二日雨，則大小麥不收。又按，二語宋時即有之，見范石湖詩注。
五月壬子破，大水穿山過。　此湘郡間農謠。按，今東南河防亦忌此日。
迎時雨，送時雨。　《嘉定縣志》云：夏至後分為三節共十五日，若初雨為迎時，末雨為送時。諺云：高田只怕迎時雨，低田只怕送三時。葢初時雨主旱，末時雨主潦也。若中時而雷，調之腰報，亦主多雨。諺云：中時腰報没低田。　按《臺笠須知》云：末時得雷，主久晴。
五月小，種瓜喫不了。　見《田家五行》
五月小，水浸楊柳杪。　同上。
黃梅三時纔出門，蓑衣蒻笠必隨身。　陸泳《吳下田家志》引《方言》如此。
時裏一日風，準黃梅三日雨。　《羣芳譜》「夏至後半月名三時，首三日為頭時，次五日中時，後七日末時。風在中時前二日，大凶。」諺云云。　又按《四時占候》云：五月雨，忌中時，若到末時，微雨亦善。故諺又云：夏至未過，水袋未破。
夏至先後各五日，可種牡麻。注：牡麻，有花無實。　見《齊民要術》
種大豆，夏至後二十日尚可種。戴甲而生，不用深耕。　同上。
《陶朱公書》云：端午日，晴主水，雨主絲貴。諺云：端陽曬得乾蓬頭，十片高田九片浮。
夏至，在月初，主水。是日雨，主風水大。諺云：夏至無雲三伏熱，其日若雨年必豐。　見同上。
六月占
六月初一一劑雨，夜夜風潮到立秋。　《農政全書》引諺。
六月初三雨，七月多哺時。　此福州諺。俗以夏令午後雷雨一陣謂之哺時雨，每發必連三日。又《月令廣義》云：六月三日雨一陣，上畫耕田下畫困。俗謂「眠」為「困」也。　又《紀歷撮要》云：六月初三晴，山篠盡枯零。　按《玉芝堂談薈》作：六月三日一陣雨，夜夜風潮到處暑。　又諺云：六月初三一箇陣，早起耕田下晚困。六月初六一箇陣，七十二箇趕狗陣。又諺云：六月初三打一暴，高山頂上都收稻。義同。
朔日，值夏至，主大荒；值小暑，主大水；值大暑，主大疫。　見《月令廣義》
小暑一聲雷，稻熟做黃梅。　此杭州通行諺。「稻熟」或作「倒轉」，頗驗。　按《談苑》稱小暑雨，名黃梅顛倒轉，主水。
六月雷不鳴，蝗蟲生。　見《四時占候》
伏裏西北風，臘裏船不通。　同上，引諺。主秋稻秕，冬冰堅也。又云：「夏末一陣雨，賽過萬斛珠。」言及時雨絕勝無價寶也。按與《羣芳譜．天譜》畧同。又按，夏至後三庚為初伏，四庚為中伏，立秋後初庚為後伏，謂之三伏，曹植謂之三旬，見《初學記》陰陽書。又《魏氏春秋》何晏以伏日食湯餅，取巾拭汗，面色皎然。
秋前生蟲，損一莖，發一莖；秋後生蟲，損一莖，没一莖。　《月令廣義》云：「月內西南風，主蟲傷稻，秋前損根可再抽萌，秋後損者不復抽矣。」引諺云云。
六月內逢甲乙丙丁無雨，主旱；月食，亦主旱；丙寅、丁卯有雨，主米貴；虹見及晦日風，亦主米貴。　見《月令廣義》
六月防初，七月防半。　此福州諺也。福州六七月間必有暴風，俗呼為風颱，拔木偃禾，百果皆空，六月多發在初旬，七月多發在中旬，發必連三日，初起北風轉南風愈大而止。
六月秋要到秋，七月秋不到秋。謂早稻收穫時也。又，南風吹過北，有錢糴不得；北風吹過南，倉下無人擔。　見《古占年語》
六月必有三時雨，田家以為甘澤，農人相賀，曰喜雨。　見《荊楚歲時記》
六月有大雨，名濯枝雨。　見周處《風土記》
《陶朱公書》云：六月六日晴，主收乾稻；雨，主有秋水。又，日蝕，主旱。
七月占
七月朔日虹見，主年內米貴。　見《田家五行》
秋霹靂，損晚穀。　或作：秋歷鹿，損萬斛。　《月令廣義》云：立秋日有雷，損晚稻。《農政全書》云：大抵秋雷多，總損禾，非但忌立秋日也。
立秋日，天氣晴明，萬物多不成。　見《紀歷撮要》
三日三石，四日四石。　《紀歷撮要》云：「立秋日有西南風，主田禾倍收。」引諺云云。
立秋日虹見西方，萬物皆貴。　見《田家五行》
立秋後虹見為天收，雖大稔亦減分數。　見《蘇州府志》
月內有三卯，田禾熟；無三卯，宜晚麥。日月蝕，主人灾。甲子雷，多暴疾。　見《農政全書》
或問董勛云：七月七日為良日，飲食不同者，何。勛曰：七月黍熟，七日為陽數，所以糜為珍。　見《北堂書鈔》
七月七無洗車，八月八無蓼花。　同上，云：「七日有雨，名洗車雨，主八月有蓼花。」引諺云云。　按《荊楚時記》云：「七月六日為洗車雨，七日為灑淚雨。」稍異。
《周書時訓解》處暑後又五日，天地始肅，又五日，禾乃登。按《月令》《呂氏春秋》並作農乃登穀。　又《國語》云：處暑之既至，蝱䗽之既多。
處暑雨不通，白露枉相逢。　同上。又見《月令廣義》「枉相逢」作「空用功」。又引諺云：處暑根頭白，白露枉來霖。　《田家五行》云：處暑喜雨。引諺同，「枉相逢」作「枉用功」。
處暑若還天不雨，總然結實也無收。　此吳諺，見《崑新合志》及《嘉定縣志》
七月十五日為蕎杆生日，雨，主水。　見《談苑》　《田家五行》云：十五蕎杆生日，雨謂之做蕎生日，主撩水稻；有雷謂之打折杆頭，撩不成。
良田畏七月。　見《麈史》，葢百穀秀實之時正需雨也。
立秋坤卦用事，晡時西南涼風至，黃雲如羣羊，宜粟穀。　見《月令占候圖》
十六日雨，謂之洗鉢盂，主年荒。葢十方大剎每年四月十六結夏上堂，七月十六解夏散堂，若雨來，年荒歉，必停堂也。　見《陶朱公書》
八月占
八月朔日，值白露，果穀不實；值秋分，主物價貴。　見《歲時通考》
早禾怕北風，晚禾怕南風。　見《農政全書》
朔日晴，主冬旱。　同上。又云：凡朔日宜晴，惟此月朔日宜雨，好種麥。　《田家五行》又云：「八月初一下一陣，旱到來年五月盡。」則又一說也。
八月一日雨，則角田下熟。　見《談叢》。角田，豆也。
白露雨，來一路，苦一路。　《農政全書》云：「白露雨為苦雨，稻禾沾之則白颯，蔬菜沾之則味苦。」引諺云云。又云：白露前是雨，白露後是鬼。其時有片雲即雨，稻花見日正吐，遇雨即收，正吐之時暴雨忽來，卒不能收，遂致白颯之患。若連朝雨反不為灾，惟不免擔閣吐秀有皮穀厚之病耳。
三日前雨稻，三日後雨草。　見《樂清縣志》白露雨占。
白露逢壬便立詹。　《月令廣義》云：八月初三至二十三為詹天雨。
入霑有雨出霑晴。　《蜀語》「秋分後逢壬謂之入霑，十日滿謂之出霑。霑謂雨多也，十日內謂之霑天。」引諺云云。　按此語又與「白露逢壬」異，而詹字則不如霑字之有意，宜並存之。
八月雨謂之豆花雨。　見《荊楚歲時記》
麥秀風搖，稻秀雨澆。　《月令廣義》引諺云云。言將秀得雨，則堂肚大穀，穗長秀實；後得雨，則米粒圓，收數足。
秋分日，陰雨，來歲吉；晴明，主無年。　同上。又云：是時酉時西方有白雲起如羣羊，為正氣，主大有年。
秋分秋社同一日，低田盡叫屈。　同上，引諺云云。又云：秋分在社前，斗米換斗錢；秋分在社後，斗米換斗豆。
有三卯，低田吉；無三卯，不宜麥。　同上。　按《開元占經》引《神農占》云：八月有三卯，麥大善。故《月令通考》云：八月有三卯三庚，低田麥稻吉；三庚二卯，麥宜高田。　又杭州諺云：三卯三庚，麥出低坑；三庚三卯，麥出坳巧。　見《田家五行》
秋社無雨，莫種田園。　見《農政全書》
八月一日、二日、三日以準來年正二三月之雨，凡月色黃者其月少雨，月色青者其月多雨。　同上。
八月十一日可卜來年水旱，侵晨或隔夜於水邊無風浪處作一水測字，至晚看之，若没主水，露主旱，平主小水，名曰橫港。　見《田家五行》
八月十二日為鹽生日，十三日為滷生日，雨則鹽貴。　見《嘉定縣志》
八月十五晴，正月十五看龍燈。　此通行諺。又云：雲蔽中秋月，雨打上元燈。　按《月令廣義》作「雲罩中秋月，雨打上元燈。」謂中秋無月，主來年燈時雨。又引一則云：雨打上元燈，早稻一束草。
八月二十四日為竈君生日，若雨，主柴荒米貴。　見《田家五行》
八月二十四日為稻藳日，是日雨，雖得藳亦腐。重九晴，則藳乾。　見《蘇州府志》
八月大，無果賣。　見《田家五行》，按以大字叶賣，南方諺也。
十六夜看月色，萬里無雲，主來年大熟。一云：十六雲遮月，來年防水沒。　見《陶朱公書》
九月占
九月自一日至九日，以日占月，遇此日風，則此月穀賤。　見《戎事類占》
九月朔日，值寒露，主冬寒；值霜降，主歲歉。　見《文林廣記》及《月令廣義》
九月朔日，風雨，主春旱；若東風半日不止，主米麥貴。　見《田家雜占》
重陽無雨一冬晴。　《田家五行》云：重九晴，則冬至、元日、上元、清明四日皆晴；雨，則皆雨。　或作：重陽戊雨一冬晴。或作：重陽霧雨一冬晴。又作：重陽戊遇一冬晴，重陽酉遇一冬陰。
九月一日晴，不如九日明；九日明，又不如十三靈。　《月令廣義》引諺云云。　《嘉定縣志》云：九月十三日為稻籮生日，宜晴。又云：十三晴，不如十四靈；十四晴，釘鞾挂斷鼻頭繩。　按杭州諺亦云：九月十三晴，釘鞾挂斷繩。占書亦謂是日晴，主冬晴，柴賤。又「九月十三晴」二句見馮夢禎《快雪堂日記》
九日雨，米成脯。　《農政全書》引諺云云。又云：重陽溼漉漉，穰草千錢束。
重陽黑洞洞，一年好收冬。　《月令廣義》云：九月九日是雨歸路日，有雨，主來年熟。
九月重陽，菱母消洋。　見《吳下田家志》
重陽無雨望十三，十三無雨一冬乾。　同上，引諺云云。
九月庚辰、辛卯日，雨，主冬穀貴一倍。　見《文林廣記》
九月上卯日，北風，主來年三七月米大貴；東風亦然；西北平平。　見《田家雜占》
九月雨為黃雀雨。　見《提要錄》
重陽占風色，卜來年豐歉，西北風名范丹口裏風，主荒；東北風名石崇口裏風，主稔。　見《陶朱公書》
十月占
十月朔日，風從東來，春糴賤，逆此者貴。　見《齊民要術》
十月朔日為靴生日，以其日陰晴卜一冬寒燠。　見《苑署雜記》。一云：「是日晴，則一冬晴；雨，則一冬雨。」最驗。
十月朔日，值立冬，主灾異。值小雪，有東風，春米賤；西風，春米貴。其日用斗量米，若綴在斗底，來春米徙貴，甚驗。　見《家塾事親》
吳俗以十月初五日為五風生日，此日有風，則每五日風雨如期而至，終歲皆然，謂之五風信。　見《天中記》
賣絮婆子看冬朝，無風無雨哭號咷。　《農政全書》云：「立冬晴，則一冬多晴；雨，則一冬多雨，亦多陰寒。」引諺云云。
十月雷，人死用耙推。　同上。云：月內有雷，主灾疫。
立冬值朔日，主灾異，天雨血，地出毛。大雨，則米大貴；小雨，則米小貴。晦占與朔同。　見《月令廣義》
立冬日，東南風為關倉風，主來夏米貴。　見《田家五行》
十五日晴，主冬暖；十六日晴，主冬晴。　見《月令廣義》
十月有三卯，主糴平；無三卯，主穀貴。　同上。
十月癸巳，霧赤為兵，青為殃。　見《望氣經》
十月十五、十八、十九、二十七日，太山府君上天，卯時後有惡風，如無風即雨。又初八、十五、二十二日東岳府君朝玉帝，主有大風。　見《肘後神樞》
十月初一日、初三日、十九日、二十日乃冬天會合日，主有惡風。　同上。
小雪日東風，春米賤；西風，春米貴。　見《田家五行》
立冬之日水始冰，又五日地始凍。　見《周書時訓解》　按《易卦通驗》立冬不周風至水始冰，而《符瑞圖》云：立冬北方廣莫風至。今考《淮南王書》不周風至後，又四十五日廣莫風乃至。《符瑞圖》說誤也。
《後漢書．烏桓傳》其土地宜穄及東牆。東牆似蓬草，實如穄子，至十月而熟。
十一月占
十一月，一日得壬主旱，二日小旱，三日赤旱，四日五穀大熟，五日小水，六日大水，七日河決，八日海翻，九日大熟，十日小收，十一、十二日五穀不成。　見《田家五行》。又《紀歷撮要》引《清臺占法》亦略同。
冬至雨，年必晴；冬至晴，年必雨。　《農政全書》，又引諺云：乾冬溼年，坐了種田。又云：鬧熟冬至冷淡年。葢吳人尚冬至，欲晴故也。　又諺云：燥冬至，溼年晏；溼冬至，燥年晏。
冬至前米價長，貧兒受長養；冬至後米價落，貧兒轉蕭索。按《紀歷撮要》云：「冬至前若米價長，往後必賤；落，則反貴。」引諺云云。
冬至在月頭，當了棉被買牛頭；冬至在月尾，賣了牛頭買棉被。　見《農政全書》
冬至日數至元旦，五十日者，民食足；若不滿五十日者，一日減一升；有餘，日益一升。最驗。　見《淮南術》
冬至日子時至平旦觀雲，若青雲北起，歲豐民安；黃雲，大熟；黑雲，主水；白雲，主人灾。無雲，主凶。前後日雪，主來年饑餒兵革。本日雪，主有大盜橫行。　見《陶朱公書》
冬至西南百日陰，半晴半雨到清明。　《田家五行》引諺云云。
南風吹我面，有米也不賤；北風吹我背，無米也不貴。　《嘉定縣志》云：十一月十七為彌陀生日，忌南風。相傳有偈云云，極驗。
冬至日南風晝至者，民皆中於虛；風，則多病。　見《京房易占》
《續漢書．禮儀志》云：冬至鑽木改火。　按《北堂書鈔》稱《西域諸國志》云：天竺十一月十六日為冬至，麥秀；十二月十六日為臘，麥熟。
冬至日，樹八尺之表，日中視其晷，晷如度者，歲美人和，否則歲惡。　見《易卦通驗》
十七彌陀生日，西北風，主米賤。月內雨雪多，主冬春米賤。有雷，主春米貴。　見《陶朱公書》
十二月占
冬至後三戌，臘，祭百神。　《續漢書．禮儀志》云：季冬之月，星回歲終，陰陽以交，勞農大亯臘。或云：臘者，接也，新故交接也。葢自秦以後臘皆屬十二月。
朔日值大寒，有虎灾；值小寒，祥瑞來。　見《月令廣義》
上酉日雪，主來年旱澇不均。　見《田家五行》
十二月初三日，俗呼為抝貓日，他月初三晴，則主半月之晴；獨此日宜雨。　見《天中記》
立春在殘年，主冬暖。諺云：立春日暖，凍殺百鳥卵。　見《陶朱公書》
江湖間，人常於歲除汲江水秤之，至元日又秤，重則主大水。　見《麈史》
除夕可以秤水，取長流水秤其輕重，元旦又換取新水秤之，以較兩年之高下。　見《田家五行》
臘鼓鳴，春草生。　《荊楚歲時記》十二月八日為臘日，引諺語云云。
除夕占風，東北為上。諺云：今夜東北，來年大熟；東南風，主來年水大。又除夕燒盆爆竹與照田蠶，看火色。同。〈兼看火占。〉　見《陶朱公書》

[book_title]農候雜占卷二
福州梁章鉅撰　　男恭辰校刊
閏占
閏者陽之餘。　見《白虎通》　按《春秋元命苞》夫閏正時以作事，厚民生之道。
閏，所以正中朔也。　見《漢書．律歷志》
三年長一寸，雷驚縮一寸。　《七修類稿．辨證類》諸木中，黃楊為難長。按《埤雅》云：「黃楊木性堅，俗言歲長一寸，閏年倒退一寸。」亦不盡然。然東坡詩云：「園中草木應無數，只有黃楊厄閏年。」按《本草》云：今試之，但閏年不長耳。
梧桐可知日月正閏，生十二葉，一邊有六葉，自下數一葉為一月，至上共十二葉，有閏則十三葉，視葉小者即知閏何月也。　見李昉《太平御覽．遁甲經》
堯時有草生階，每月朔生一莢，月半則生十五莢，十六日後，日落一莢，月晦而盡，若月小餘一莢，每以是占歷，名曰蓂莢，又曰瑞草。　見《帝王世紀》　按此或定閏之所由來歟。唐元稹數蓂詩：辨時常有素，數閏或餘青。
蓮曰芙渠，其根曰藕，其行根如竹行鞭，節生一葉一花，花葉相耦，故曰藕。藕生應月，月生一節，遇閏則益一節。　見《廣雅釋》
葃實，一名慈姑，其苗直而葉三角倒銳，種之水田，一株結十二實，若歲之有閏，則有十三實。　見蘇軾《物類相感志》
張季友閏賦：以風以雨兮各得其序，曰寒曰燠兮無悸於初。
夜占
上八夜弗見參星，月半夜弗見紅燈。　《農政全書》「上八日宜晴，主收成，此夜若雨，元宵亦雨。」引諺云云。　按吳俗以正月八日為上八，以參星卜一歲之水旱，逮夜則老稚聚觀，參星過月西則多旱，否則多水。又八日為穀，以此卜元日之晴雨。故諺云云。　見《蘇州府志》
吳農率以正月十五夜，月明時，立一尺五寸之表于地，於其夜子正一刻候之以驗水旱，大抵據表之長而中分之為七寸半者二，若影適及七寸半為中正，則是歲雨暘以時，五穀豐稔。又以兩七寸半各十分之，如影在七寸半以下為不及，不及則是歲主旱，每短七分半則旱至一分，又短則旱之分數亦如之。影在七寸半以上為太過，過則主水，每長七分半則水漲一分，又長則水之分數亦如之。　見《負暄野錄》
二月十二夜宜晴，葢二月最怕夜雨，若此夜晴雖雨多亦無妨。越人云：二月內得十二個夜晴，則一年內晴雨調勻。又諺云：十夜以上雨，低田盡叫苦。　見《歲時通考》
一夜春霜三日雨，三夜春霜九日晴。　《田家五行》云：驚蟄多霜主旱，是月宜連夜霜。
二麥不怕神共鬼，只怕四月八夜雨。　《農政全書》云：「立夏夜雨多損麥，葢麥花夜吐，雨多損花。」引諺云云。　按《田家五行》云：八日晝雨，主豐熟果實少。大抵北方麥晝花，忌晝雨；南方麥夜花，忌夜雨。
日暖夜中寒，東海水也乾。　同上。言四月夜涼，主少水，引諺云云。按此旱年通行諺。
十月雷鳴，所當之鄉，骸骨盈野，入夜尤甚。　見《田家五行》
冬至日南風為虛風，舊傳入夜半發者，其民皆臥而弗犯，故其歲民得少病；夜發而透至晝者，民則中于虛風，故多病。　見《京房易占》
除夜東北風，主五禾大熟。　見《紀歷撮要》
除夜犬不吠，新年無癘疫；除夜犬惡嘷，新年多火盜。　《月令廣義》引諺云云。
雨打五更，日曬水坑。　《農政全書》云：「五更有雨，次日必晴。」甚驗。引諺云云。　按吾閩亦有「雨打五更頭，行人不用愁。」之說，極驗，惟一連至天明則不驗，故又有「雨怕落天明」之語。
《田家五行》引諺云：半夜五更西，天明拔樹枝。又云：日晚風和，明朝再多。又，風自日中起者必善，夜間起者必毒；日內息者亦和，夜半息者必大凍。
一夜起雷三日雨。　見《樂清縣志》引東州人諺云云。言雷自夜起，必連日陰雨也。吳諺亦云：夜雷三日雨。
《農政全書》云：「夏秋之間夜晴而見遠電，俗謂之熱閃，在南主久晴；在北主便雨。」引諺云云。又云：北閃俗謂之北辰閃，主雨立至。諺云：北閃一夜，無雨大怪。言必有大風雨也。　又見《臺笠須知》
一個星，保夜晴。　同上，引諺云云。此言雨後陰久，但見一二明星此夜可晴。
天下太平，夜雨日晴。　見《田家五行》，言不妨農也。
明星照爛地，來朝依舊雨。　同上。言久雨天正當昏黑，卒然雲開，便見滿天星斗，豈但明日不晴，當夜即恐雨至。若夜半後漸漸雲開雨止，星月朗然，則又主晴無疑也。按《西溪叢話》亦引諺云：乾星照溼土，來日依舊雨。又按王建詩：照泥星出依然黑。陸放翁詩：夜夜溼星占雨候。僧善珍詩：照泥星復雨。皆用此諺。
氣占
正月朔旦，四面有黃氣，其歲大豐；有青氣雜黃，主螟蟲；赤氣，大旱；黑氣，大水。　見《物理論》。按《黃帝用事》土氣均和，四方大熟。
河有雲氣狀如船，若一匹布維河，不出十日大雨。　見《天文要集》
斗旁有氣往往而黑，狀如禽獸，大如皮席，不出三日必雨。　同上
暴有黑雲氣如船，發于日下，當即雨。　見《京房易飛候》
凡氣欲出，似甑上氣勃勃上升，氣積為霧，霧為陰，陰氣結為虹霓暈珥之屬。　見《隋書》
六月三日有霧，則歲大熟。　見《望氣經》。按六月亦作七月。
地氣發，天不應，曰霧。　見《爾雅》
蜺，日旁氣也，妻乘夫則見之。　見《京房易占》。又按楊慎《總錄》引諺云：日出雨落，公姥相撲。謂陰陽之氣不和，當時必有虹也。
十一月一陽爻初起，至此始徹，陰氣出地方盡，寒氣迸在上，寒氣之逆極，故謂大寒。　見《三禮義宗》
十一月中遇東南風，謂之歲露，有大毒，若饑感其氣，開年著腹疾。　見《臺笠須知》
夏至日中赤氣出，直雜正氣，出右，萬物半死；出左，赤地千里。　見《易通卦驗》
保章氏以五雲之物，辨吉凶水旱豐荒之祲象。　《周禮》註云：雲氣，青為蟲氣，白為喪氣，赤為兵荒氣，黑為水氣，黃為豐年。
《埤雅》水氣在天為雲，水象在天為漢。又《詩雲漢箋》天河水氣也，精光轉運于天。按《天官書》漢者金之精氣。又，漢者金之散氣。其本曰水，漢星多則多水，少則旱，故曰河漢者水之氣。
天氣蒸溽，溼氣蒸騰，望遠氣模糊，將有雨。　見謝厚菴《仰觀錄》
天低氣昏，遊氣迷漫，雲氣四塞者，雨徵也。　見同上。
雷者太陽之激氣也，正月陽氣動故始雷，五月陽氣盛故雷迅，秋冬陽氣衰故雷潛。　見王充《論衡》
白氣掩北斗並日月廣密者，大風惡雨之象。每月初一日，看北斗閒有白氣潤澤，主本月多風雨。每月交節氣日，早晨有丹霞之氣，主節內風雨順時。　見《陶朱公書》
曉看東方有五色氣如錦過西者，當日風雨。如雲霧氣至中天而止者，應三日後雨。日沒時看五色氣自西而東者，亦然。　同上。
寒熱占
春寒多雨水。　《農政全書》云：「春月宜和煖，而反寒必多雨。」引諺云云。又《田家五行志》云：元宵前後必有料峭之風，謂之元宵風，故春寒。
驚蟄不凍蟲，寒到五月中。　見《沅湘農諺》
清明斷雪，穀雨斷霜。　見《吳下田家志》。言天氣之常可漸暖也。
上巳有霜三月冷。　見《月令廣義》
四月麥秀寒，五月溫和暖。　見《吳下田家志．方言》
四月八，凍殺鴨。　《明詩綜》引黔中諺。
黃梅寒，井底乾。　見《月令廣義》。謂立夏不宜熱，熱則有暴水也。
清明穀雨，寒死老鼠；小滿立夏，寒些老郎爸。　此閩諺。謂四月以前多見寒也。
未喫端午糭，寒衣未可送。　見《吳下田家志》　又，陸務觀五月十日曉寒詩：短褐竟未送。自註引此諺，作「布襖未可送」，俗謂典質曰送也。
土候地中，寒溫以宜。　見李庚西都賦。
夏至有雷三伏冷。　《湧幢小品》引俗諺。又作「夏至有風三伏熱」。又《感精符》作「夏至酉逢三伏熱」。
六月六，曬得雞蛋熟。　見《古占年語》。謂六月宜熱，于田有益也。
《別錄》云：燕有谷，寒不生五穀，鄒衍吹律而氣暖穀生，因名黍谷。
雨下便寒晴便熱，不論春夏與秋冬。　《嶺外問答》云：桂林氣候與江浙相似，再南數十里便異。冬月久晴，不離葛衣紈扇；夏月苦雨，則須襲被重裘，大抵早溫、晝熱、晚涼、夜寒，一日而四時之氣備。
六月不熱，五穀不結。　《農政全書》引諺云云。又云：六月葢夾被，田裏不生米。言天氣涼則雨多，水大沒田也。按《明詩綜》亦用此諺。
熱極生風。　此通行諺。
六月葢夾被，田裏無張屁。　《玉芝堂談薈》引諺。
早立秋，暮颼颼；夜立秋，熱到頭。　此通行諺，頗不爽。「熱到頭」一作「熱不休」。此于一日之早晚辨立秋也。　按《田家五行》云：六月秋，便罷休；七月秋，熱到頭。此于兩月之間分立秋之早晚，同一義也。
過了七月半，人似鐵羅漢。　見《古占年語》。謂酷暑已退，可望秋收，農人有恃也。
田怕秋乾，人怕老窮。　《月令廣義》引諺云云。言秋中畏旱，旱則必熱，秋熱則傷稻也。　按《通俗編》亦云：田怕秋旱，人怕老貧。
踏梯摘茄子，把扇吃餛飩。　嶺南地暖，草萊經冬不衰，故蔬圃之中栽茄者，宿根二三年漸長枝幹，乃成大樹，每熟時梯樹摘之。又其俗入冬好食餛飩，往往稍熱，食須用扇，故俗語云云。　見《羣居解頤》
十月十六日為寒婆生日，晴，主冬暖。　《農政全書》云：此說得之崇德舉人徐伯和，言彼處客旅遠出專看此日，若晴暖則不必多備衣服，極有驗也。
一日赤膊，三日頭縮。　同上。言十二月謂之大禁月，忽有一日稍暖，即是大寒將至。故諺又云：大寒須守火，無事不出門。又云：臘月廿四五，錐刀不出土。按《田家五行志》「赤」作「脫」，「頭縮」作「齷齪」。
大熱無過未申，大寒無過丑寅。　見《田家五行志》
火中寒暑乃退。　見《左傳》
兩春夾一冬，無被暖烘烘。　《農政全書》云：「立春在殘年，主冬暖。」引諺云云。　《月令廣義》又作：雨春夾一冬，牛欄九个空。《傳家寶》又作：一年兩頭春，餓死經紀人。
夏至未來莫道熱，冬至未來莫道寒。　《豹隱紀談》引鄉語云云。土俗以二至後九日為寒燠之候也。
夏至後。　一九至二九，扇子不離手。〈按《通俗編》「不」作「弗」。〉三九二十七，吃茶如蜜汁。〈按《通俗編》作「冰水如蜜汁」。〉四九三十六，爭向路頭宿。〈按《吳下田家志》作「拭汗如出浴」。〉五九四十五，樹頭秋葉舞。〈按《田家五行志》竝《通俗編》同「秋」作「楸」。〉六九五十四，乘涼不入寺。〈按《吳下田家志》作「乘涼入佛寺」。〉七九六十三，夜眠尋被單。〈按《田家五行志》作「上床尋被單」。〉八九七十二，被單添夾被。〈按《吳下田家志》作「思量葢單被」。〉九九八十一，家家打灰墼。〈按「墼」，塼坯也。〉
冬至後。　一九至二九，相喚不出手。〈按《委巷叢談》「相喚」作「招呼」。〉三九二十七，籬頭吹篳篥。〈按《帝城景物略》作「觱篥」。《通俗編》「籬」作「簷」。〉四九三十六，夜眠如路宿。〈按《通俗編》作「窮漢街前舞」。〉六九五十四，貧兒爭意氣。〈按《帝城景物略》作「口中呬暖氣」。〉七九六十三，布衲兩尶[兀嚴]。〈按《田家五行志》作「布衲簷頭擔」。〉八九七十二，猫狗尋陰地。〈按《吳下田家志》《委巷叢談》又《帝城景物略》「狗」作「兒」。〉九九八十一，犁爬一齊出。〈按《田家五行志》「爬」作「耙」。〉
四時皆是夏，一雨便成秋。　海南地多暖少寒，木葉冬夏常青，然彫謝則寓於四時，不似中土之必在冬也，四時晴冽穿單衣，陰晦須挾纊。　見《海槎餘錄》
冬至極低，天運近南，故日去人遠，斗去人近，北天氣至，故寒冽也。夏至極起，天運近北，故斗去人遠，日去人近，南天氣至，故蒸熱也。　見姚信《昕天論》
冬寒而數日忽暖者雪候也，冷而羣鳥飛者亦雪候。　見《仰觀錄》
冬雨必暖，夏雨必涼。　見葛洪《西京雜記》
水占
汾水宜麻，濟水宜麥，河水宜菽，雒水宜禾，渭水宜黍，江水宜稻。　《淮南子》云：稻生於水，而不能生於湍瀨之流。
水面生青靛，天公又作變。　《農政全書》云：「水際生靛青，主有風雨。」引諺云云。
正月上旬稱水，可卜一年水旱。初一起用一瓦瓶每朝取之，重則雨多，輕則雨少。初一日占正月，初二日占二月，餘仿此。　見《陶朱公書》
水底生青苔，卒逢暴水來。　《田家雜占》云：「水底生苔，主有暴水。」引諺云云。
大水無過一時周。　同上，云：「此是吳中太湖東南之常事，凡初冬大西北風，湖水泛起，吳江人家俱浸水中，風息復平，謂之翻湖水。」引諺云云。
水邊經行聞得水有香氣，主雨水驟至，極驗。或聞水腥氣，亦然。　同上。
河內浸成包稻種，旣沒復浮，主有水。　同上。
十月水過灘，大小麥一定灘。　《樂清縣志》云：「十月水，則來歲麥歉。」引諺云云。
一點雨似一個釘，落到明朝也不晴；一點雨似一個泡，落到明朝未得了。　《農政全書》引諺云云，言雨著水面上若起釘或有浮泡，主卒未晴。
冬至前後，瀉水不走。　《吳下田家志》引方言。
四川嘉定州有金燈山，山趾有淵，每歲人日太守于此脩油卜故事，謂以油灑水而觀其紋，占一歲豐歉。
洛陽婦女每於三月以薺花點油，祝而灑之水中，若成龍鳳花卉之狀，則歲豐人吉，謂之油花占。　見《圖經》
《四川通志》篆水在廣安州，其年豐，水紋宛成篆籀，文人羣見以之為占云。
新喻州有水湍沸湧白沙如米，兩岸堆積無窮，呼為米沙，以之候歲，若一岸偏饒則其方必豐收。　見王孚《安成記》
新昌水有一沙堆在縣東北，形如覆船，每年豐稔水沙堆積不動，若沙移向岸則其年儉。　見劉澄之《鄱陽記》
《史記》趙中大夫白公復穿渠引涇水，首起谷口，尾入櫟陽，漑田四千餘頃，名之曰白渠。人歌曰：鄭國在前，白渠起後，舉插為雲，决渠為雨，涇水一石，其泥數斗，且漑且糞，長我禾黍，衣食京師，億萬之口。
魏史起為鄴令，引漳水灌鄴田河內。人歌曰：引漳水灌鄴旁，千古斥鹵生稻粱。　見《文獻通考》
《史記》云：水工鄭國鑿涇水，自中山西郊郀口為渠，並北出東注洛三百餘里，以漑田，收皆畝一鍾，于是關中為沃野。
杜家溝在成都府資縣，池水一泓，澄徹清冷，下即龍泉祠，將雨雲生竅穴，霧彌空谷。　見《成都志》
《陶朱公書》云：地面溼并出水珠如汗，主暴雨，柱磉水流亦然，得西北風解散則無雨。
重則水大，輕則水小。　范致能《岳陽風土記》云：傍湘之民，歲暮取江水一斗，歲旦取江水一斗，較其輕重則知其年水勢高下。按此與除夕占同。
火占
火耕水耨。　見《前漢成帝紀》
田祖有神，秉畀炎火。　⾒《詩．小雅》
燒薙行水，利以殺草，如以熱湯，可以糞田疇，可以美土疆。　見《禮．月令》
火日多雨。　《七修類稿》云：納音雖火日，其實得一數，則天一已生水，故火日多雨。
上火不落，下火滴沰。　見崔實《農家諺》，言丙日不雨，丁日必雨也。滴沰，雨聲。
火流星，必定晴。　《田家五行志》久陰天，息燈，燈煤如炭紅，良久不過，明日喜晴。故諺又云：久晴後，火媒便滅，主來日雨。
大火中則種黍菽。　《淮南子術注》。　大火，東方蒼龍之宿。又按火，大星也。
扶南東有火山國，其山雖經霖雨，火常燃，山中有鼠，時出山邊求食，人捕得之，以毛作布，名火浣布，可以為衣。　見《山海經》
南方有炎火山，四月生火，十二月火滅。火滅之後，草木漸生枝葉，至火然，草木葉落，如中國寒時也。取此木為薪炊飯，燃之不盡。且皮可織布服之，亦名火浣布。　見《元中記》
積油萬石則自然生火。　見《博物志》云：昔泰始中武庫火，積油所致也。
火井沈熒于幽泉。　左思蜀都賦注：火井在臨邛縣，欲出其火，先以家火投之，須臾隆隆如雷聲，焰出通天，光輝十里，以筒接之，有光無炭。又按：火井即鹽井也。
槁竹有火，弗鑽不燃。　見《淮南子》
陸游曰：火山，其地鋤深則烈燄，不妨耕種。　見《正字通》
連渾府遙火山西有井，深不見底，炎氣上升常若微電，以草爨之則煙生火發，故名熒臺。　見《郡國志》
太原郡東有崖山，每農田亢旱，土人燒山以求雨。俗傳崖山神娶河伯女，故河伯見火必降雨救之。　見《酉陽雜俎》
薙氏殺草，夏至日而夷之，秋繩而芟之，冬至日而耜之。若欲其化也，則以火火變之。註：謂以火燒其所芟薙之草，已而水之，則土亦和美。　見《周禮》
積灰知風，懸炭識雨。　釋贊甯《感應類從志》注云：以榆化灰，聚置幽室中，天若將風，則灰皆飛揚。稱土、炭二物，使輕重等，懸之，雨則炭重，晴則炭輕。
麥，金也。金王而生，火王而死。　見《許氏說文》
山占
山海者，財用之寶也，田野闢則五穀熟而寶路開。　見《鹽鐵論》
豐山著帽，豐年之兆。　滁州豐山在州面南五里，沛豐人常居之，故名。上有漢高祖廟，天欲雨常有雲氣發山椒若巾帽然。《州志》豐山北為幽谷，地污下遽密，四周皆山，昏旭異態。東下百餘步為柏子龍坑，一名龍潭。西北頂上有雙燕洞，深四五丈，能出龍雨，故諺云云。
峴山張葢雨傍沱。　《三水小牘》安定郡有峴陽峰，峰上有池，如雨則雲起池中若車然，故諺云云。
射的白，米一百；射的元，米一千。　《水經注》會稽有射的山，遠望如射侯，土人以見之明暗占米價之低昂，一百、一千言價之高下也。
胸山戴帽即雨葢。　《東原錄》海州胊山俗言云云。葢謂雲出覆冒其上為雨候也。
五葢雪普，米賤如土；雪若不均，米貴如銀。　《一統志》彬州五蓋山於冬至以雪占年。按《湘中記》五葢山，山有五峰，望之如葢，鄉人每歲以雪占年豐，故土語云云。
雨未晴，看雲靈。　肇慶府射木山，在陽春縣東南十五里，巍峩葱鬱，為縣治山，一名雲靈山。雲幕其上則雨立至，故諺云云。　見《一統書》并《潛確類書》
鄱陽長壽山，形似馬，白雲出於鞍中，崇朝而雨。　見《宋永初山川記》
南山瀑布，非朝則暮。　武功縣太白山甚高，上常積雪，無草木，半山有橫雪如瀑布則澍雨，人常以為候，驗之如離畢焉，故語云云。
廬山戴帽，平地安竈；廬山繫腰，平地安橋。　廬山雖號九屏，然其實不甚深，山行皆繞大峰之足，遠望只一獨山，然比他山為最高，雲繞山腹則雨，雲翳山頂則晴，故諺云云。　見《吳船錄》。又按《述異記》云：廬山有康王谷，北嶺上有一城，號為劉城，天每欲雨，輒聞山有鼓角笳簫之聲，村人以為候。又按《廬山記》云：天將雨，則山有白雲或冠峰巖或亘中嶺，謂之山帶，不出三日必雨。又云：天將雨，山氣如車馬。
襄陽石梁山出雲應驗符合農人候之，若白雲起定雨，黃雲起則風，黑雲起則多病。　見《物類相感志》
朝鮮有鼇山，東一谷名曰高沙，天將雨，先期而鳴，噴出雲氣，雲入洞則雨，出洞則風，大鳴則即日有驗，小鳴二三日乃驗。　見《朝鮮志》
汝南臨汝縣有小山曰崆峒，其山洞穴如盎，將大雨則白犬自穴出，田夫以為候，亦名玉燭峰。　見《三水小牘》
《陶朱公書》云：凡遠山之色清朗，主晴；昏暗，主雨。小山不出雲者，忽然雲起，主非常大雨。
海占
海水熱，穀不結；海水涼，穀登場。　《明詩綜》瓊州以海水占年，每海水熱則荒，土諺故云。
海嘯風雨多。　見《玉芝堂談薈》
海水知天寒。　見古詩。
十月忌初五，海豬要起舞。　見《測海錄》，言海風于此日起也。
十一月初八日得壬，主海翻。　見《田家五行》
流波山下有然海千里，民每汲之以代油。秦始皇使人泛多艘往山島取仙草，舟人不知水性，以燭跋投海，火大發，遍海延燒，傷舟無數，自此罕舟行，惟於海畔汲用而已。　見《溧栗手牘》
華亭市有一物如水桶而無底，非金石竹木所製，未有知其名與所用者。有舶商見之，以三百緡易之，曰此名海井，能收鹹味，海航必載淡水，今得此，但以大器貯海水，置海井於中，就中汲之，皆淡水矣。　見《癸辛雜志》
潮占
初一、月半午時潮。　初五、二十夜岸潮，天亮白遙遙。　下岸之潮登大汛。　乾晴無大汛，雨落無小汛。　《田家五行志》。每半月逐日候潮時，詩訣云：「午未未申申，寅寅卯卯辰，辰巳巳午午，半月一遭輪，夜潮相對起，仔細與君論。」故諺云云。十三、二十七名曰水起，是為大汛，各七日。二十、初五名曰下岸，是為小汛，亦各七日。故諺歷云云。凡天道久晴，雖當大汛，水亦不長。若小汛，雖雨落亦不以為意也。
卯酉之月，陰陽之交，故潮大于餘月，大梁、析木河漢之津也，朔望之後，天地之變，故潮大於餘日，日月會于酉曰大梁，會于寅曰析木。　見《宣昭潮候記》
月有盈虛，潮有起伏，故盈於朔望，虛於兩弦，息於朒朓，消于朏魄，而大小準焉。　同上。
月之精主水，是以月盛而潮大。　見《抱朴子》
潮至八月十五獨大於常潮，遠觀若素練橫江，混混庉庉，聲若雷鼓。　見《錢唐潮候圖》　又按《叢語》姚寬曰：或問四海潮皆平，惟浙江濤至則亘如山岳，奮如雷霆，其故何也。或云：夾岸有山，南曰龕，北曰赭，二山相對，謂之海門，岸狹勢逼，激而為濤。
錢武肅王以潮為田患，始築捍海塘，在侯潮門外。潮水晝夜衝激，版築不就，因命強弩數百以射潮頭，又禱于胥山祠，既而潮水避錢唐，東激西陵，遂成隄岸。　見《五代史》
東海有牛魚，狀如牛，剝其皮懸之，潮至則毛起，潮退則毛伏。　見《博物志》
鰌魚，長數千里，穴居海底，入穴則潮上，出則潮下，出入有定，故潮長有期。　見《風土記》
瓊海之潮，半月東流，半月西流。　見《寰宇記》
移風縣有鷄，鳴聲清長如吹角，潮至則鳴，故名潮雞。　見《異物記》。又孫綽望海賦：石鷄清響而應潮。
候潮草，葉間有莢，潮至即開，退即合。　見《興化府志》
金陵鍾山頭佗寺第一峰有應潮井，其泉與江潮盈縮相應。　同《地志》
桂林聖水巖，子時潮上，午時潮落。　見《廣西志》
《唐書．地理志》注云：福州長樂郡，太和七年築立十斗門以禦潮，旱則瀦水，雨則洩之，盡成良田。
樂史《太平寰宇記》云：蠣山在海中，潮上半沒，潮落方見，故其上多蠣。
海上人云：蛤蜊、文蛤皆一潮生一暈。　見姚寬《西溪叢語》
朱子《名臣言行錄》云：運河失湖水之利，遂取給於江潮，潮濁多淤，河行闤闠中，三年一淘，為市井大患。公始至，浚二河，以茅山一河受江潮，以鹽橋一河受湖水，復造堰閘以為潮水蓄洩之限，然後潮不入市。　按：公即蘇軾也。
石占
五嶽皆觸石而出雲，不崇朝而雨。　見《尚書大傳》
臨賀有石，方二丈，有磨刀斧迹，春秋常明淨，秋冬則苔穢，名雷公磨石。　見孟奧《北征記》
佷山縣有一山，獨立峻絕，西北有石穴，以燭行百步許有大石，相去丈許，俗名一為陰石，一為陽石，每水旱為災，鞭陰石則雨，鞭陽石則晴。　見《荊州記》
萍鄉西城津有玉女岡，天欲雨轍先涌五色氣于石間，俗稱玉女披衣。　見王采《安成記》
零陵山有石燕，雨即飛，止還為石。　見《湘州記》
荊州永豐縣東鄉有臥石，長九尺六寸，其形似人而通體青黃，隱起田。若遇旱，眾農舉而祭之，小舉小雨，大舉大雨。　見《酉陽雜俎》
武昌城西有石鼓山，山上有三石鼓，鼓鳴則雨至。　見《武昌志》
蘇頲有一錦紋花石，鏤為筆架，置於席間，每天欲雨即津如汗，逡巡而雨，農人望雨者每就此為候。　見王仁裕《開天遺事》
鬱林郡有大石牛，歲旱殺牛取血和泥，泥石牛背則天雨，去泥即晴。　見《廣州記》
臨封縣西石龍巖中有長石如龍，歲旱，洗之即雨至。　見《一統志》
吳興故彰縣有梅溪山，山根直豎一石，高可百餘丈，四面陡絕。其上有盤石，員如車葢，恆轉如磨，聲若風雨，土人號為石磨。轉駛則年豐，遲則年儉，農人每以為候。　見《續齊諧記》
《南康記》覆笥山平湖中有石雁，浮水面，每至炎氣代序則飛翔，若知感候。又《漢陽記》廬山頂上有池，中列三石雁，每霜降則飛。
汶山有鹽石，煎之得鹽。　見《華陽國志》
《臨川記》縣中石廩，其中可容千斛，廩口暗中有收放，開則歲豐，閉則歲歉。
井占
鬱林郡有古井，名曰司命井，半甘半淡，潛通江海，冬夏常盈，周給闔境。其水若竭即有荒歉之災，每以為候。　見《廣州記》
聖井岡在臨城東北，井四時不竭，每遇田旱，禱雨立應。　見《南昌志》
夏至是日，浚井改水。　見《續漢書》　按《春秋考異郵》曰：夏至井水躍，故于是日改水。
隴中乏鹽，惟天水一井汲之可煮為鹽。　見《十六國春秋》
藍田縣玉案山有井，水在井中常作冰，雖夏不釋，長安不藏冰，于此取之。　見《輿地記》
《藝文類聚》稱養生要術，十二月臘夜持椒臥井旁，無與人言，內椒井中，可除溫病，甚驗。
凡欲穿井，于夜氣清明時，置水數盆于地，看何盆星光最大而明，其下定有泉源。　見《玉厯》
廬陵城中有一井，分二色水，或青或黃。黃者若灰汁，取作糜粥皆作金色，每以濟饑，土人名灰汁為金，因名金井。　見《廬陵異物志》
衛有一夫，負缶入井，出而灌田，終日竟一區。鄧晳過，下車教之曰：有機重後輕前命曰桔槔，終日溉田百區不倦。　見《說苑》
青州刺史張士平，中年夫婦皆瞽，一日遇書生為開井一眼，汲新泉洗之，目均如初，因留其說以救世。其要曰：子午之年，五月酉戌、十一月卯辰為吉；丑未之年，六月戌亥、十二月辰巳為吉；寅申之年，七月亥子、正月巳午為吉；卯酉之年，八月子丑、二月午未為吉；辰戌之年，九月未申、三月丑寅為吉；巳亥之年，十月申酉、四月寅卯為吉，按其方位年月日時鑿井，即為福地。士平拜受訖，書生轉瞬失去，蓋太白星官也。　見《神仙感遇傳》
穿井多有毒氣，五月五日以雞毛試投井，毛直下者無毒，若迥旋不可食。　見《葛仙翁傳》
冰占
春，無冰。梓慎曰：今茲宋鄭其饑乎，歲在星紀而淫於元枵，以有時灾，陰不堪陽，蛇乘龍。龍，宋鄭之星也，宋鄭必饑。元枵，虛中也，枵，耗名也，土虛而民耗，不饑何為。　見《左傳》
光和六年冬，東海東萊琅邪井中冰厚尺餘，冬大有年。　見《後漢書》
冰者兵之象。　見《公羊．成十六年傳》
冰方盛，水澤腹堅，令告民出五種。　見《禮記》
冰結後水落，主來年旱。冰結後水漲，名上水冰，若堅厚，主來年大水。　見《農政全書》
冰泮而農桑起。　見《家語》
東海員嶠山有冰蠶，長七寸，有鱗角，以雪覆之始為繭，色五采，織為文錦，入水不濡，入火不燎。　見《拾遺記》
見一葉之落，知歲將暮；觀瓶中之冰，知天下之寒。　見《淮南子》
景公伐魯，得東門無澤。問曰：魯年穀何如。對曰：「陰不凝陽，冰厚五寸」者，寒溫節則政平，政平則年穀熟。請禮魯以息怨。　見《晏子》
北人驗時，以天明三星入地為冰河之候。正德丙寅，冬至在十一月二十八日，都下遲最遲，而河冰亦遲凍，是月望日與諸吉士早朝，其試觀之，黎明三星正入地，而河冰亦適合云。　見《金臺記聞》
二月二日見冰，主旱。　見《陶朱公書》
天占
神農之時天雨粟，神農耕而種之。　見《周書》
力田不如逢年。　見《史記》
天乃雨，反風，禾則盡起。　見《書．金縢》
椹釐釐，種黍時。　凡黍穄三月上旬種時為上時，四月上旬為中時，五月下旬為下時。夏種黍穄，與植穀同時；非夏者，大率以椹赤為候，故諺云云。　見《齊民要術》
夏至後，不没狗。　但雨多，沒橐駝。　五月及澤，父子不相借。　凡種麻，夏至前十日為上時，至日為中時，至後十日為下時。孫注云：「麥黃種麻，麻黃種麥。」均良候也。諺云云者，言及澤急也。夏至後則非惟淺短，皮亦輕薄，此亦趨時不可失也，父子之間尚不相假借，極言天時之可貴耳。　同上。
五月鋒，八月耩。　見楊慎《古今諺》。按鋒，鋤也。耩，壅苗根。
五月䆊種，八月犁種，畝收十倍。　見《齊民要術》
頭有二毛，好種桃；立不踰膝，好種橘。　果中易生者莫如桃，而結實遲者莫如橘，諺云云者，言桃易待，橘難待，須及時為之也。　見《曲洧舊聞》
寒食過了無時節，娘養花蠶郎種田。　見《吳下田家志．方言》
上旬種者全收，中旬中收，下旬下收。　見《齊民要術》。又引《襍陰陽書》曰：禾生于寅，壯于丁午，長于丙，老于戌，死于申，惡于壬癸，忌于乙丑。凡種五穀以生、長、壯者多實，老、惡、死日種者收薄，以忌日種者敗傷。又用成、收、滿、平日為佳。又引《氾勝之書》曰：小豆忌卯，稻麻忌辰，禾忌丙，黍忌丑，秫忌寅未，小麥忌戌，大麥忌子，大豆忌申卯，凡九穀各有忌日，種之不避其忌則多傷敗。
十月無工，只有梳頭喫飯工。　《吳下田家志》。言天漸短而時可貴也。
社後種麥爭回耬，社前種麥爭回牛。　《士農必用》引農語云云，言奪時之急也。
雨師好黔，風伯好滇。　龍洞田皆石底，上惟寸土，五日不雨則苗枯槁。諺云云者，言無五日不雨也，雨師豈真有所好哉，良由彼蒼愛人之至，惟恐禾荒民饑耳。又云：大理有風花雪月四景，下關風，上關花，蒼山雪，洱海月，今花斬伐無種，風則處處有之，下關稍盛耳。自九月起至次年五月，無日不排山倒嶽聲如嘶吼，惟黎明稍息，辰刻復起，過下關橋必下蓋整冠，否則飛颺而去矣。下關南望，萬里璧立，一水中通，其曲折處即風穴，故雖晴和日此處仍大風不息，豈風雨果有所好哉。蓋滇西瘴氣特甚，有風則散，亦上天愛人之至，故生風穴於其間耳。
要開吳淞江，除是海龍王。　《湧幢小品》吳淞江久湮，童謠云云，均謂工決難成。後巡撫海忠介倡議開濬，而董其事者則推官龍宗武、同知王成樂也，其言始驗。當時累月不雨，工故易集，是貴天時焉。按《二申野錄》所載「除是」作「須是」。憶余於道光七年在蘇撫任內，留心水利，以吳淞江湮塞多年，　奏請籌款挑濬，適值累月不雨，半年竣事，至今賴之，雖曰人事，豈非天時哉。次年　奏入，以挑濬吳淞江議敘加一級，前塵昨夢，回首廿年，附記於此。
地占
周公時，天下太平，邱陵高下皆熟。　見《鹽鐵論》
一季種田，三季收稻。　三佛齊西北濱海，舶入淡港，入彭家裏舍，易小舟入港，達其國，土沃人稠，地宜稼穡。諺云云，言收穫廣也。　見《瀛涯勝覽》
三月榆莢雨時，高地疆士可種秫。　見《氾勝之書》
雄田。　交阯田最為高腴，舊有君曰雄王，其佐曰雄侯，其田亦曰雄田。　見《番禺雜記》
溼耕澤耡，不如歸去。　《齊民要術．耕田篇》凡耕高下田，不問春秋，不須燥溼，得所為佳。若水旱不調，甯燥不溼。孫注云：燥雖耕塊，一經得雨，地則粉解。溼耕堅垎，數年不佳。諺云云者，言其不審土宜，而終于無益也。
戽水插秧，乘船割稻。　《譚苑醍醐》卷五：「《周禮》三農有兩訓。先鄭云：山農、澤農、平地農也。後鄭云：原與隰及平地。余謂先鄭之說為是。山農，南方之刀耕火種，巴蜀之雷鳴田是；澤農，廣東之葑田，雲南之海簰是，卽諺云云者也。若原隰平地只可言中原，不可該邊甸也。」
坐賈行商，不如開荒。　《荊川稗編》：「《王盤農書》今漢沔、淮穎率創開荒地，當年多種脂麻等種，有痛收致富者。如舊稻塍內，開畢，便撒稻種，直至成熟，不須薅拔，緣新開地內，草根死淨，無荒可生。更年年揀剔，別無稗莠，所收常倍于熟田。蓋曠閒既久，地力甚足也。諺云云，言其獲利多也。」
十年九不收，一收勝十秋。　武定府聶家窪在商河縣西，舊治縣界有七十二窪，遇豐大收，遇潦則一苗不遺，故諺云云。
嬾漢種蕎麥，嬾婦種菉豆。　《羣芳譜．穀譜》耕蕎麥地，若耕二遍，只耘一遍。言不論地之瘠薄，亦可種也。諺又云：種菉豆，地不宜肥而宜瘦。
東路檳榔，西路米粻。　《明詩綜》瓊州東界地瘠，雖以羊骨壅田，終鮮獲。腴壤多在西，故諺云云。　元黃鎮成詩：土薄良苗稀，稊稗日以長。言土薄則苗少而莠多也。
高田種小麥，終久不成穗。　見《羣芳譜》。按《爾雅翼》古稱高田宜黍、稷，下田宜稻、麥。小麥例須下田，故古歌亦云云。
上鄉熟，不抵下鄉一鍋粥。　〈論浙西閉糶狀〉本路惟蘇、湖、常、秀等州出米浩瀚，常飽數路，漕輸京師。自杭、睦以東衢、婺等州，所產微薄，不了本莊所食。諺云云，蓋全仰蘇、秀等州來路以足官民之用。　見《東坡集》
蘇常熟，天下足。〈《吳都文粹》「常」作「湖」。〉　〈常州犇牛閘記〉方朝廷在故都時，實仰東南財賦，而吳中又為東南根柢。語云云，蓋謂此閘尤為國用所仰，遲速豐耗天下休戚在焉。　見《渭南文集》。又按《大學衍義補》邱濬論國用：「臣按，東南財賦之淵藪也，韓愈謂賦出天下而江南居十九，以今觀之，浙東西又居江南十九，而蘇、松、常、嘉、湖又居兩浙十九也。考洪武中，天下夏稅，稅糧以石計者總二千九百四十三萬餘，而浙江布政使司二百七十五萬二千餘，蘇州府二百八十萬九千餘，松江府一百二十萬九千餘，常州府五十五萬二千餘，是則一藩三府之地，其民租比天下為重，其糧額比天下為多。竊以蘇州一府計之，以準其餘，蘇州一府七縣，其墾田九萬六千五百六頃，而居天下八百四十九萬六千餘頃田數之中，竟出二百八十萬九千石稅，于天下二千九百四十三萬額內，其科徵之重如此。」故諺又云：蘇松熟，天下足。考《渭南文集》「松」作「常」，蓋宋時松江屬秀州也。
湖廣熟，天下足。　湖廣古荊州地，江漢若帶，衡荊作枕，洞庭雲夢為池。中國之地四通八達莫楚若也，楚固澤國，耕稼甚饒，一歲再獲，柴桑多仰給焉。諺云云者，言土地廣沃，而長江轉輸便易，非他省比也。　見《地圖綜要．湖廣總論》
姜思度，有巧思，知溝洫之利，所在必發眾穿鑿。先是，太史令傅孝忠善占星，時人語曰：傅孝忠兩眼看天，姜師度一心穿地。　見《唐書》
夏旱修倉，秋旱離鄉。　浙西地卑積水，春夏厭雨，故諺云云。若浙東地高燥，過雨即乾，得雨即耕，然常患少耳。　見《後山叢談》
《荊州記》城南六里有溫泉，下數十畝，十二月下種，三月便登，一年可三收。
紹興五年，江東帥臣李光言閩越之境皆有湖陂，湖高于田，田高於江海，旱則放湖漑田，澇則決田水入海，故無水旱之灾。　見《宋食貨志》
人占
最喜立春晴一日，農夫耕田不費力。　見《沅湘農諺》，言田于此日最要繁，好著力也。 子欲富欲黃金覆。　麥生黃色，傷於太稠，稠者鋤而稀之。秋鋤以棘柴耬之以壅麥根，至春凍解，轉柴曳之，突絕其乾黃，頂麥生，復鋤之。到榆萊時，注雨止，侯土白背復鋤，似此不惜力則收必倍。　見《齊民要術》
土之生五穀也，人善治之，則畝數盆，一歲而再獲之。　見《荀子》
智如禹湯，不如常耕。　《齊民要術》序：「自天子至庶人，四肢不勤，思慮不用，而事治求贍者，未之聞也。神農、倉頡聖人者也，其於事也，有所不能矣。故趙過始於牛耕，實勝耒耜之利；蔡倫立意造紙，豈方縑牘之煩。且耿壽昌之常平倉，桑宏羊之均輸法，益國利民，不朽之術也。故諺云云。樊遲請學稼，孔子答曰：吾不如老農。聖賢有所未達，而況于凡庸者乎。」《書》云：「不昏作勞，不服田畝，越其罔有黍稷。」信然。
長老種芝麻，此事差又差。　按《七修類稿．事物類》種芝麻，必夫婦同下其種，收時倍多，否則結稀且不實也。諺云云者，以僧無婦，言雖用力而不得其人耳。
一年之計，莫如種穀；十年之計，莫如樹木。　《齊民要術》序：「天子親耕，皇后親蠶，況夫田父而懷窳惰乎。李衡於武陵龍陽汎洲上作宅，種橘千樹。臨卒勅兒曰：吾州里有千頭木奴，歲上一疋絹，亦足用矣。恒稱太史公所謂『江陵千樹橘，與千戶侯等。』者也。樊重欲作器物，先種梓、漆，時人嗤之。然積以歲月，皆得其用，向之笑者，咸求假焉。此人功之不可已也。」
鋤頭三尺澤。　凡種麻地，須耕五六遍，倍蓋之。以夏至前十日下子，又鋤兩遍，仍須用意抽拔細弱不堪留者，即去卻。一切但依此法，除蟲災外，雖小旱，不至損。何者，緣蓋磨數多故也。又鋤耨不斷其時，故諺云云。古人云：耕鋤不以水旱息功，必獲豐年之收。　見《齊民要術．雜說》
糞田勝如買田。　凡農圃之家，務要計置糞壤，須用一人一牛或驢駕雙輪小車，諸處搬運積糞，日久積少成多。施之種藝，稼穡倍收，歲有增羨，此人工之上計也。夫掃除之猥，腐朽之物，人視之而輕忽，田得之為膏腴，惟勤於力田者知之。誠以糞非貴重，到處可立致，所貴惜糞如惜金，變惡為美，種少收多，故諺云云。　見《荊川稗篇．王盤農書》
北人水旱，聽命於天。　黃河之為中州患固矣，然而有利存焉，人自棄之耳。使近河之民效南方水車之製，而又分區築港，可通百里之遠，則人力正可為利也。或仿古井田之制，每田百畝，四隅及中各穿一井，每井可灌田二十畝，四圍築以長溝，深濶各丈餘，旱則掣井之水以灌田，潦則放田之水以入溝，無非盡力乎溝洫耳。且穿田築溝之費可按畝科派，從此一勞永逸，不但免害，即以興利，隨時用力，不誠足恃哉。　見《天下郡國利病書》引諺云云。
荷鋤待雨，不如決渚。　見《天祿閣外史》，言勿貪天功而廢人力也。
農勤於朝，女勤於宵。宵必顧杼，朝必顧雨。　同上。言得時無怠也。
收麥如救火。　《羣芳譜》大抵農家之忙無過蠶麥，若遷延從事，秋苗亦悞鋤治，言人力之不可緩也。
麻耘地，豆耘花。　《種樹書》種諸豆子，油、大麻等，若不及時去草，必為草所蠹耗，雖結實亦不多。諺云云者，麻須初生時耘，豆雖開花亦可耘，言須相緩急以施力也。
八月初一雁門開，嬾婦催將刀尺裁。　見《吳下田家志》
近家無瘦地，遙田不富人。　《農書．居處篇》引諺云云，言民去田近，色色利便，可施力以致富也。

[book_title]農候雜占卷三
福州梁章鉅撰　　男恭辰校刊
晴雨
春雨乙卯，夏糴貴。夏雨丁卯，秋糴貴。秋雨辛卯，冬糴貴。冬雨癸卯，春糴貴。　《開元占經》引《黃帝要經》
春雨甲子，赤地千里。夏雨甲子，乘船入市。秋雨甲子，禾頭生耳。冬雨甲子，牛羊凍死。　此見《朝野僉載》。其來最古，其占亦最準。「赤地千里」或作「麥爛蠶死」，「牛羊凍死」或作「雪飛千里」。　《田家五行》云：「赤地」或作「尺地」，言行者苦雨，尺地若千里也。然則「麥爛蠶死」亦或作雨占歟。　又云：一說夏雨甲子，主秋旱四十日。蓋取久陰之後必有久晴。諺云：「半年雨落半年晴。」亦此理也。往年夏月忽值甲子日雨，正以妨農為憂，老農曰：喜遇雙日是雌，甲子雖雨無妨。後果少雨，因考《歲時雜占》注云：甲子值隻日多驗，雙日少驗。乃知老農之言有稽也，冶至秋大收穫。
驟雨不終朝，迅雷不終日。又，望雨看天光，望雪看天黃。　並見《月令廣義》　按《田家五行志》引《道德經》亦云：驟雨不終日。故又有快雨快晴之語。
雨住午，下無數。　《田家五行志》久雨後，若午前少住，午後雨必多。引諺如此。
春壬子雨，人無食。夏壬子雨，牛無食。秋壬子雨，魚無食。冬壬子雨，鳥無食。一云：壬子雨，更須看甲寅日，若晴，謂之抝得過，則不妨。一說：壬子雨，丁丑晴，則陰晴相半；二日俱晴，六十日內少雨；二日俱雨，六十日內多雨。　見《田家五行》。故諺又有「春雨壬子，秧爛蠶死。」云云。
春丙寅光，無水下秧。夏丙寅光，曬殺秧娘。秋丙寅光，乾曬入倉。冬丙寅光，無雪無霜。　此延建間土諺。光謂晴明，謂丙寅日無雨即成旱象也。
春甲申雨，主米貴。秋甲申雨，稻禾吐茅，亦主穀貴。　見《道山紀聞》
冬雨是麥命，春雨是麥病。　《樂清縣志》引諺。
甲午旬中無燥土。　《田家五行》引諺。　按吳下方言「午」作「子」。
甲雨，乙抝。　同上。又云：甲日雨，乙日晴；乙日雨，直到庚。又云：庚辛自拗，寅午不同。又云：久晴逢戊雨，久雨望庚晴。按吳下方言云：甲子日雨乙酉晴，乙日雨直到庚申。
雨打六壬頭，低田便罷休。　同上。又引諺云：壬子是哥哥，爭奈甲寅何。謂甲寅可望晴也。按《農田餘話》云：世俗占候雨晴，惟甲子、壬子、甲申、甲寅四日最可憑。
甲申猶自可，乙酉怕殺我。　《田家五行》云：言申日雨，尚庶幾；酉日雨，主久雨。閩中見四時甲申日雨，則富家閉糶，價必踊貴也。
初一下雨初二晴，初二下雨不得晴。　此通行諺。或曰：初三雨，過月半。或曰：初二雨，上半月皆雨；十六日雨，下半月皆雨。頗有驗。　《田家五行》亦云：朔日晴，主月內晴。
日出早，雨；日出晏，晴。　《農政全書》載，老農云：言久陰之餘，夜雨連旦，正當天明之際，雲忽一掃而捲即日光出，所以言早，少刻必雨。言晏者，日出之後，雲晏開也，是日必晴，非日出真有早晏也。
雲籠日，雨不止。　見《田家五行》
開門落雨，喫飯晴。　此嘉湖俗諺，謂春間清晨雨，則午刻必晴也。
閉門雨，開門晴。　《田家五行》云：晏雨難晴，俗謂之黃昏雨。引諺云云。
十日晴不厭，一日雨便厭。　同上。凡雨喜少惡多。
十日雨連連，高山也是田。　見《明詩綜》載，廣信府田家諺。按，辰州田家諺亦云云。
大、小漏天在雅州西北，山谷高沈，深晦多雨，又，黎縣多風，俗謂黎風雅雨。　見宋任弁《梁益記》
日頭晾晝，大雨即到。　此福州諺，故「晝」與「到」叶韻。晝謂當午也，久雨之日而當午忽現日光則仍雨也。《農政全書》云：凡久雨，至午少止，謂之遣。在正午時遣，或可晴。午前遣，則午後雨不可勝。　按俗諺亦云：日若當晝見，三日不見面。
占鶴神。　《田家五行志》鶴神，己酉日下地東北方，乙卯轉正東，庚申轉東南，丙寅轉正南，辛未轉西南，丁丑轉正西，壬午轉西北，戊子轉正北。癸巳上天，在天上之北，戊戌日轉天上之南，甲辰轉天上之東，己酉復下，周而復始。上天、下地之日晴，主久晴；雨，主久雨。轉方稍輕，若大旱年，雖轉方，天並不變。諺云：荒年無六親，旱年無鶴神。又吳下方言云：風吹鶴神口，米長千錢斗。後有一條云：纔逢癸巳上天堂，己酉還歸東北方，乙卯正東纔五日，庚申選上六朝藏，離位丙寅坤辛未，值丙之日正當彊，壬午乾宮戊子坎，對衝其位定相妨。今以五行志校之，乃知是論鶴神歌括。
亮一丈，下一丈。　《田家五行》云：久雨雲黑，忽然明亮，主大雨至。又云：病人怕肚脹，雨落怕天亮。亦謂天亮即是雨候，俄頃復雨耳。
夏末秋初一劑雨，賽過唐朝百斛珠。　見《羣芳譜．天譜》。一說「斛」作「囤」。
早禾壯，宜白撞。　見《廣東新語》。凡暴雨忽作，雨不避日，日不避雨，雨點大而疏，粵人謂之白撞雨。引諺云云。
丙丁相鬭拗，戊己不同天。　此建甯府諺。謂丙、丁，戊、己此兩日晴雨，往往不同也。福州亦有庚辛相拗之說。
未雨先雷，到夜不來；未雨先風，來也不凶。　見古占雨語。　以五卯日，候西北有雲如羣羊者，即有雨。　見《師曠占》
雨月額，千里赤。　《金樓子》余初至荊州，時孟秋之月，陽亢日久，月旦雖雨，俄而便晴，有人引諺云云，葢旱徵也。
交月無過念七晴。《農政全書》引諺云云。謂此日最宜晴也。又云：廿七廿八交月雨，初二初三忽肯晴。　《田家雜占》。又云：二十五日謂之月交日，有雨，主久陰，
廿五廿六若無雨，初三初四莫行船。　《田家五行》云：月盡無雨，則來月初必有風雨。
久雨不晴，且看丙丁。　《田家五行志》引諺。
久雨久晴，多看換甲。　同上。
久雨逢庚必晴，久晴逢庚必雨。　此語到處有之，庚取更變之意，往往有驗。　或曰：久雨逢庚單日晴，久晴逢庚雙日雨。以單日屬陽，於晴為近；雙日屬陰，於雨為近，則所占愈精矣。按《田家四時占》亦云：久雨望庚晴。
逢庚則變，遇甲方晴。　范石湖大雨紀事詩。或云逢庚變，或云換甲始，葢用此諺。　《月令廣義》又云：逢庚隻變，遇甲雙晴。
西南陣，單過也落三寸。　見《田家五行志》。言雲陣起自西南來者，必多雨。
每月廿四五間有雨，往往成潦，連至後月，謂之騎月雨。　見陸放翁詩自注。
太婆年八十八，弗曾見東南陣頭發。　見《田家五行志》。言雲起自東南，無雨。又云：干歲老人不曾見，東南陣頭雨沒了田。
下旬雨，不肯止。　《談苑》云：九江人最畏下旬雨，引諺云云。
陰天卜晴。　諺云：朝要看頂穿，暮要四腳懸。又云：朝看東南，晚看西北。又云：西北赤，好曬麥。　並見《田家五行》
戊午己未甲子齊，便將七日定天機，七日有雨兩月泥，七日無雨兩月灰。　見楊慎《古今諺》
甲寅乙卯晴，四十五日放光明；甲寅乙卯雨，四十五日看泥水。　同上。
壬辰裝擔子，癸巳上天堂，甲午乙未雨茫茫。　同上
執破無雨，危成當災。　同上。
神農治天下，欲雨則至，五日為行雨，旬日為穀雨，旬五日為時雨，萬物咸利，故謂之神。　見《尸子》
《漢書》董仲舒止雨，閉諸陰門，縱諸陽門。
《管子》云：如天雨然，澤下尺，生上尺。注：澤從土降潤有一尺，則苗從下生上引一尺。
陰占
元旦晴，主人安，國泰，歲豐，寇息。若三日無風雨而陰和不見日色，一歲大美。　見《田家五行》
正旦微陰，主大熟。　見《羣芳譜》
開歲微陰不雨，法當有年。　見陸游詩註。
立春天陰，東風吉，人民安，果穀盛。　見《腛仙神隱》
自正月一日至八日為雞、狗、猪、羊、牛、馬、人、穀，其日晴所主之物育，陰則災。　見東方朔《占歲書》。按，《占歲書》莫知由來，其說已見于《論衡．物勢篇》及《北史．魏收傳》，《遼史》以五日為馬，六日為牛，微異。
雨水後陰多，主少水，高下田均大熟。諺云：正月陰坑好種田。　見《臺笠須知》。謝眺詩：連陰盛農節，臺笠聚東菑。
三月三日陰不見日，主蠶大吉。　見《月令廣義》
《蘇州府志》云：四月十六日，晴則旱，雨則水，惟陰雲為佳。
重午只喜薄陰，但欲曬得蓬艾，主豐。　見《四時雜占》
熟不熟，但看五月廿五六。　見《月令廣義》。又引諺云：二十五六陰沈沈，穀子壓田塍。按，據《羣芳譜》五月二十六諺云，則此日陰沈沈，穀子壓田塍，專指二十六一日也。
秋分要微雨，或陰天最妙。　見《月令廣義》
《田家五行》云：雙日白露有雨不損苗，惟單日白露雨則損苗，如連陰則不為害，此日名天收。
十月初一陰，柴炭貴如金。　《玉芝堂談薈》引諺。
冬至西南風，主久陰。　見《田家五行》
十二月上旬酉日雨，主冬春連陰兩月。　見《月令廣義》
天將陰，鳴鳩逐婦啼中林，鳩婦怒啼無好音，此土語也。按，梅堯臣詩：天欲陰，鵓鴣怒，鳴鳩出。又云：楚人因此卜陰晴，陰逐晴呼無定聲。
土日多晴，水日多陰。　《七修類稿》引諺語而釋之曰：土日其實得二數，則地二己生火，至水日其實得五數，則天五己生土矣，故土日多晴，水日多陰。
急脫急著，勝如服藥。　《粵述》晁錯曰：粵地多陰少陽。李待制曰：南方地卑而土薄，故陽氣常泄，陰氣常盛。陽氣泄，故四時常花，三冬不雪，一歲之蒸熱過甚，人居其間，氣多上壅，膚多汗出，腠理不密，蓋陽不反本而然。陰氣盛，故晨昏多霧，春秋雨淫，一歲之間蒸溼過半，盛夏連雨即復淒寒，人易中溼，肢體重倦，多腳氣等疾，蓋陰常盛而然。陰陽之氣偏而相搏，一日之內氣候屢變，故諺云云。
日占
大司徒以土圭之法測土深，正日景，以求地中。日南則景短多暑，日北則影長多寒，日東則景夕多風，日西則景朝多陰。　見《周禮》
日暈，主雨。　《農政全書》引諺。　按《田家五行》云：凡正月丙丁日暈，主旱；戊己日，主水；庚辛日，主兵；壬癸日，主江河決。四月占同。
日暈黃，主風雨時，農田治。　同上。
南耳晴，北耳雨，日生雙耳斷風截雨。　同上，日生耳主晴雨，引諺云云。又云：若耳長而下垂通地，則又名曰日幢，主久晴。
日沒臙脂紅，無雨也有風。　同上。日沒返照，主晴，俗名為日返隖。又云：日返隖，明朝水沒路；日打洞，明朝曬背痛。或問二候相，似而所主不同，何也。老農云：返照在日沒之前，臙脂紅在日沒之後。　按《山海經》注云：「日西入則景反東照」，故曰反景，楊雄賦所謂倒景也。《尚書》宅西曰昧谷，寅餞納日，屬之仲秋。葢倒景反照在秋為多，其變千狀，有作胭脂紅者，故諺云云。
日頭𨂝雲障，曬殺老和尚。　《田家五行志》日自雲障起，主晴。引諺云云。
烏雲接日，明朝不如今日。　同上，引諺云云。又云：日落雲沒，不雨定寒。又云：日落雲裏走，雨在夜半後。以上皆主雨，此言一朵烏雲漸起，而日正落其中者。　按陸放翁詩：頗憂晴夜雲吞日，猶幸今朝雨壓風。自注：俗以黑雲接落日為風雨之候。
日落烏雲半夜枵，明朝曬得背皮焦。　同上。言半天原有黑雲，日落雲外，其雲必開散，明日必甚晴也。
今夜日沒黑雲洞，明朝曬得背皮痛。　見《田家五行》。亦云：日沒後返照，曬得貓兒叫。
日出早，雨淋腦；日出晏，曬殺雁。　同上，引諺。亦見《鶴林玉露》　按《羣芳譜》引范石湖占雨詩注作「曬殺南來雁」。
日初升有黑雲在上下，如飛鳥、花辦狀，本日申未時有雨。　見《測海錄》
日出生紅雲，日沒黑雲接，有大風雨。　同上
早間日珥，狂風即起。申後日珥，明日有雨。午前日暈，風起北方；午後日暈，風勢愈狂。早白暮赤，飛沙走石。日沒暗紅，無雨無風。返照黃光，明日風狂。　同上。
雷掩日不動，天色黃復赤，皆主大風。　同上。
日落時，西北方雲起重疊數十層，如層巒複障，各各矗起，主大風大水，應在七日之內。暈主雨，重亦然。　同上。
太陽未出將晨時，看日邊黑雲，如旗幟，如山峰，如陣鳥，如龍頭，如魚，如蛇，如靈芝，如牡丹，主當日下午雨。或日上下有紫黑雲貫穿者，應上午即雨。　見《陶朱公書》
月占
月離於畢，俾傍沱矣。　見《詩經》。又《春秋緯》引古語：月麗於畢，雨傍沱；月麗於箕，風揚沙。
月暈主風。　《農政全書》引諺云。何方有缺即此方風來。　《玉歷璇璣》云：凡孟月七日，仲月八日，季月九日之夜月暈不已，三日內有暴風甚雨。　《田家五行》云：大風將至，月暈重圓。
月赤，天將旱。　同上。又云：月色鮮紅，明日雷雨。青色亦同。
初三月下有橫雲，初四日裏雨傾盆。　同上。云：新月下有黑雲橫截，名曰繳雲，不出三日有暴雨。又云：雲如人頭在月旁，白風，黑雨。
月仰船，雨綿綿；月挂弓，晝夜雨。　見《樂清縣志》
月暈上，難盪槳；月量落，好扦箔。　同上。
月如鉤，米價貴；月如衡，米價平。　見《天文秘苑》
月如彎弓，少雨多風；月如仰瓦，不求自下。　見《江鄰幾雜志》。又羅大經《鶴林玉露》，王逵《蠡海錄》皆引此諺。
月偃偃，水漾漾；月子側，水無滴。　見《玉芝堂談薈》
月光生毛，大水推濠。　此湘邵間農謠。
月照後壁，人食狗食。　《田家五行》云：新月落北，主年荒，米貴。引諺云云。
月終歲無暈，則天下偃兵。　同上。
月兒仰，水漸長；月兒昃，水無滴。　《七脩類稿》引此而釋之曰：月有九行，青白赤黑各二道，皆出入於黃道之中。不中而過南，則為陽道；不中而過北，則為陰道。行陽道旱，行陰道水。月借日為光，月生時如仰瓦，是行陰道矣；如弓絃昃樣，是行陽道矣，故知旱潦者以此。
月上早，好收稻；月上遲，秋雨徐。　按謂六月十六日之月。亦見《羣芳譜》
月珥且戴，不出百日，主有大喜。　見《荊州占》
月有圓光大如車輪者，來日大風，或三日後應之。　見《陶朱公書》
星占
星光閃爍不定，主來日風。星明滅不動，主雨。夏月星密，主來日熱。　見《田家五行》
凡星自東流向西，來日有雨。自北流向東，連日雨不斷。自北流向南，來日陰而無雨。自西流向東，二內有風。自西流向北，來日風雨交作。自南流向東，主旱。自北流向西，主水。自東流向北，主霧。自東流向南，主火。自西流向南，水旱灾傷并。自南流向西，秋霜冬雪。自東流向北，七日內報盜賊。　同上。
《孝經援神契》歲星守星，年豐。又《晉書．天文志》太白在南，歲星在北，名曰牝牡，年穀大熟。
二月昏，參星夕，杏花盛，桑葉赤。　見《四民月令》　按，一作「桑葉白」。又按，學津討源本《齊民要術》「桑」作「椹」。
《春秋元命苞》咸池主五穀，其星五者，各以其職以精委其地也。
太乙一星乃天使之神，主使十六神，知風雨、水旱、兵革、饑饉、疾疫，明而有光則吉，暗則凶。　見《星經》
八穀八星在垣外華葢之西，主歲豐凶，土官也。一主稻，二黍，三大麥，四小麥，五大豆，六小豆，七粟，八麻子，明則八穀成，暗則不熟。　同上
天田二星，在角之北，主畿內之田，火守之則旱，水守之潦。　同上。
箕四星狀如簸，箕明大而直則五穀熟。箕口歛則雨，開則風。箕以簸揚調弄為象，又為播揚五穀之器。《詩》曰：維南有箕，不可以簸揚。　同上。又按《荊州星占》箕星一名卷舌，動則大風至。
杵三星在箕南，主杵臼之用。縱主豐，橫主饑。糠星在箕口前，主簸揚糠粃，明潤則豐熟；不見，人相食。　同上。
農丈人一星在南斗西南，主稼穡，明則天下大稔。　按《天元歷理》農坐箕東，繞箕偃仰，東熟西饑，南旱北水，此星當入箕度。　同上。
九坎九星在天田南，主溝渠水旱，所以導達泉流，星小而明則吉。　同上。
羅堰二星在牛東南，亦為拒馬，主隄塘壅蓄水潦，灌溉田苗，明大則有水灾，黃河驟決。　同上。
內杵三星在人星東旁，主春糧儲正直與臼星相當則吉，否則凶荒。杵下四星為臼，覆則大饑。　同上。
天倉六星在婁南，倉穀所藏也。明大而戶開中多小星，則豐稔多積聚。其東南　四星曰天庾，主露積場圃之所也。　同上。
胃三星鼎足河之次，又名大梁、天中府、天庫、密宮，金星也，為天之廚藏，五穀之倉。明則五穀豐稔，天下和平。　同上。　按《天官書》胃為天倉。又《天皇會通》云：胃主五穀之府。
四瀆四星在井南，江淮河濟之精也。明大動搖則水泛濫。　同上。
天罇三星在井東北，主盛饘粥。積薪一星在積水東，備庖廚之用，與積水相去五尺以內，則禾茂，年豐；若相去一丈以外，則凶荒。　同上。
《陶朱公書》曰：金水二星初出初入之日，多主風雨。葢月犯畢星分野必雨也。又云：月離箕宿則風，月離畢宿則雨，所謂箕畢好風雨也。
斗占
夜占北斗，若有雲氣蒼潤如魚龍鱗狀，主當日大雨。又，北斗前方四星名魁，有黑雲掩於斗口，主當夜雨。北斗後斜三星名杓，第七星曰天罡，罡星前黃氣明潤，主來日雨。　見《陶朱公書》
黃昏時看北斗上雲氣之有無，如烏雲徧掩北斗，主三日有雨。斗間或一二星被雲遮蔽，主五日內有雨。如斗中黑雲低而廣厚，主當時有雨。又云：斗中有赤雲氣，主旱。諺云：赤雲蔽斗，明日大熱。如黃雲昏黑蔽斗，亦主多風之象。　見同上。
白雲遮北斗，明日天變，應未申時。斗下有白雲氣，皓色如水，明日大風。斗上下有雲如飛絮止，有大風。斗中有雲如魚鱗，明日變風雲。斗下黑雲湧上者，當夜風雨至。如斗口有紫色黑氣，三日後有雷雨。青色應木日，赤色應火日，黃色應土日，白色應金日，黑色應水日。雲氣與霞彩亦同驗。斗下有電閃過斗及斗口者，當夜有雨。若閃不過斗，應在明日。黃雲貫斗，亦主來日大雨。白雲氣不過三日內。黑雲貫斗，即日風雨。最驗。　見同上。
河漢占
星者元氣之英，水之精氣上浮，宛轉隨流名曰天河，又名雲漢、銀漢、天漢、天津、絳河、明河。更曰長河，曰秋河，眾星出焉。　見楊泉《物理論》
天河從北極分為兩條至於南極。其一經南斗中過，其一經東斗中過，兩河夾天轉入地中，過而下水相得，又與海水合，三水相蕩而天運之，故激湧而成潮。　見抱朴子。　按，此可與潮占條參看。
《爾雅》析木謂之津，箕、斗之間漢津也。注云：箕，籠尾。斗，南斗。天漢之津梁也。
七夕天河去探米價，回快米賤，回遲米貴。　見《紀歷撮要》。去回謂隱見也。　按七月七夕視天河顯晦，卜價之豐歉，蓋老農有驗之占云。故諺又云：日暈長江水，月暉草頭空。又按《丹鉛總錄》卷二十一詩話類，予舊日秋成詩云：「草頭占月暈，米價問天河。」即用此諺語。
王者有道則河繩直。　見《緯書》
天河東西，漿洗寒衣。　見《玉芝堂談薈》
河射角，堪夜作。犁星没，水生骨。　見《四民月令》　按《田家五行志》引諺云：河東西，好使犁；河射角，可夜作。上句謂田家二月二上工也。
天河中有黑雲生，謂之河作堰，又謂之黑豬渡河。黑雲對起，一路相接亘天，謂之天女作橋。橋下濶，又謂之合羅陣。皆主大雨立至，少頃必作滿天陣，名通界雨，言廣濶普徧也。　見《農政全書》　按《太平御覽》引黃子發相雨詩：天河中有雲如浴豬豨，三日大雨。蕭立等謂之黑豬渡河。
熒惑，火星也。火星守天河及天河中星象稀少，皆主旱。辰星，水星也。漢泊即天河，乃天之餘氣也。水星守天河及天河中星象煩多，皆主雨。　見《陶朱公書》
風占
春己卯風，樹頭空。夏己卯風，禾頭空。秋己卯風，水裏空。冬己卯風，欄裏空。　此通行諺。《田家五行》則單言「乙卯風，樹頭空。」乙字或是己字之誤。
一場春風，對一場秋雨。　《田家五行》云：「春風多，秋雨必多。」引諺云云。
凡風單日起者單日止，雙日起者雙日止。　見《田家五行》
西南轉西北，搓繩來絆屋。　同上，引諺云云。又云：惡風盡日沒。又云：日出三竿，不急便寬。大凡風至日出之時必略靜，謂之風讓日。并言隆冬之風。
行得春風有夏雨。　同上，引諺云云。言有夏時應雨可種田也，非謂水必大。又按《後山叢談》為春之風數，為夏之雨數，小大緩急亦如之。
風急雨落，人急客作。　同上，引諺云云。又諺云：「東風急，備蓑笠。」言必雨也。
春風踏腳報。　同上，引經驗諺云云。言易轉方如人傳報不停腳也。一云：既吹一日南風，必還一日北風報答也。二說俱應。
西南早到，晏弗動草。　同上，言早有此風而晚必靜，引諺云云。
東北風，雨太公。　同上，引諺云云。言艮方風雨卒難得晴，俗名曰牛筋風雨，指丑位故也。
南風尾，北風頭。　同上，言南風愈吹愈急，北風初起便大，引諺云云。
颶母。　同上，船家名曰破蓬挂，蓋言見此物則蓬必為風所破。按《國史補》云：南海人言海風四面而至，名曰颶風，颶風將至則多虹蜺，名曰颶母，然三五十年始一見。
船䑲風。　《田家五行》云：吳中梅雨過，風彌日，海人謂之船䑲風，是日船䑲初回，云此風與海棹俱至。諺云：白䑲風雲起，旱魃精空歡喜。仰面看青天，頭巾落在麻圻裏。一說「白棹」作「船䑲」，無「精」字。
五月有落梅風，江淮以為信風。　見《風俗通》
六月秋，極早收；七月秋，慢慢收。　《樂清縣志》云：此言秋早則多颶風也。
六月西南天皎潔，十二月西南天落雪。　同上。
礟車雲起，舟人急避。又云：雲似礟車雲形，没雨定有風。　《田家五行》云：此風候也。按雲起下散四野，滿目如烟如霧，名風花，主大風立至，故諺云云。蘇詩云：今日江頭天色惡，砲車雲起風暴作。又按李國史補云：暴風之後有礟車雲。
夏至前、芒種後西南風急，名曰哭雨風，主雨立至。　見《田家五行》
西風吹過午，三日內有火。　此福州諺。
甯下甲申雨，莫發乙酉風，雨下猶自可，風吹餓殺我。　《樂清縣志》云：冬月最忌乙酉風。
粵中瀕海多風，正二三四月發者為颶，五六七八九月發者為颱，颱甚於颶，而颶急於颱。習海道者設為占候之法，或按節序，或辨雲物。正月初四日為接神颶，初九日為玉皇颶，〈此日驗，則一年皆驗。〉十三日為關王颶，二十九日為鳥狗颶。二月初四日為白鬚颶。三月初三日為元帝颶，十五日為真人颶，二十三日為媽祖颶。〈即天后誕辰也。凡真人颶多風，媽祖颶多雨。〉四月初八日為佛子颶。五月初五日為屈原颶，十三日又為關王颶。六月十三日為彭祖颶，十八日為彭祖婆颶，二十四日為洗炊籠颶。〈自十二日至二十四日皆大颱旬。〉七月十五日為鬼颶。八月初五日為大颶旬。九月九曰九降。〈自初一日起至十八日止，往往風迅發不常。〉十月初一日亦為大颱旬，十八日為彌陀颶。十二月二十四日為送神颶。舟行大洋，颶可支，颱不可支，蓋颶散而颱聚也。大約三月九月均多風，故諺云：三月三，九月九，無事莫到江邊走。
正月初至八，行船去還泊；十三至十七，觀燈雨最急。　二月二與九，元武風必有。　三月三日晴，還要過清明。　五月端午前，風高雨亦連。　七月降黃姑，望後風始和。　重陽前後三四日，忌九廟風，又曰九降風，颶風多挾雨，九降風恆不雨而風。　春暴畏始，冬暴畏終；南風多間，北風少斷。　以上俱見《測海錄》
冬南夏北，有風必雨。　《田家五行志》「夏天北風，主雨；冬天南風，主雪。」諺云云。
朝三暮七，晝不過一。　《廣東風土記》云：南中五六月多風，迄七月止，朝發或三日止，暮發或七日止，晝發不過一日耳，大害農穡。　按《南越志》南海熙安間多颶風，颶者，具西方之風也。或曰懼風，怖懼也。將發則兆以斷虹，時為颶母，初則自東而北、而西、而南乃止，未止時，三日鷄犬為之不甯，甚至林宇悉拔，覆舟殺稼。
暴風不終日。　《田家五行志》云：凡風終日，至晚必稍息。
南風之時兮，可以阜吾民之財兮。　《松窗夢語》卷二，蒲州為古蒲坂，即虞帝都。鹽池所產為形鹽，又曰解鹽，不俟人工煎煮，惟夜有南風即水面如冰，實天地自然之利，大舜撫絃歌「風以阜民財」正指此也。
春分明庶風至，正封彊，修田疇。立秋涼風至，報土功，祀四鄉。　見《易卦通驗》
南中六月有東南長風，俗號黃雀風，時海魚變為黃雀，因以名也。　見《風土記》
河朔春時疾風數日，一作三日乃止，名吹花擘柳風。見韻齋
立秋坤卦用事，晡時西南涼風至，黃雲如羣羊，宜粟穀。　見《占候圖》
《陶朱公書》云：伏裏西北風，主秋稻旱，冬冰堅。諺云：伏多西北風，到臘船弗通。
青龍風急，大雨將來。朱雀風回，烈日晴燥。白虎風至，必有雨霧。元武風生，雨水相尋。　按寅卯時為青龍，巳午時為朱雀，申酉時為白虎，亥子時為元武，隨時起風，應於雨晴。　見同上。
雲占
雲行東，雨無蹤，車馬通。雲行西，馬濺泥，水没犁。雲行南，雨潺潺，水漲潭。雲行北，雨便足，好曬穀。　《農政全書》引諺云云，亦見《四民月令》　按中州方言亦云：雲朝東，一場空；雲朝西，觀音老母披蓑衣；雲朝南，水潭潭；雲朝北，乾硯墨。　見《鐵槎山房見聞錄》。又孔平仲《談苑》引占諺云：雲向南，雨潭潭；雲向北，老鸛尋河哭；雲向西，雨沒犁；雲向東，塵埃沒老翁。
雲往東，一場空；雲往西，馬濺泥；雲往北，好曬麥。　見楊慎《升庵經說》　按《易》曰：密雲不雨，自我西郊。天地之氣，東北陽也，西南陰也。雲起東北，陽倡陰必和，故雨。雲起西南，陰倡陽不和，故不雨。引諺云云，是其驗也。
京東一講僧云：雲向南與西行則有雨，向北與東行則無雨，每試之絕有神驗。
雲走邵陽，曬破腦漿；雲走安化，衝爛新霸。　此湘邵間農謠，見《沅湘耆舊集》
旱年只怕沿江跳，水年只怕北江紅。　《農政全書》「北江紅」一作「太湖晴」。上句言亢旱之年望雨如望恩，纔見四方遠處雲生陣起，或自東引而西，自西引而東，所謂沿江跳也，則此雨非但今日不至，必每日如之，即是久旱之兆也。澇年每至晚時雨忽至，雲稍浮北，似霞非霞，紅光耀日，雨必隨作，當主夜夜如此，直至大暑而後已，謂之北江紅。此吳語也，故指北江為太湖。
魚鱗天，不雨也風顛。　同上，此言雲細細如魚鱗斑者。一云：老鯉斑雲障，曬殺老和尚。此言滿天雲大片如鱗，故云老鯉，往往試驗各有準。又云：冬天近晚，忽有老鯉斑雲起，漸合成濃陰者，必有雨，名曰護霜天。
黃雲覆車，五穀大熟。　見《東方朔別傳》
日旁雲氣，青為蟲，白為兵，赤為旱，黑為水，黃為豐。　此《事類賦》載《周禮》保章氏以五色雲物辨吉凶之祲象。又按《易通卦驗》云：冬至日見雲迎送，從其鄉來，歲美人和。又《春秋感精符》云：南至有雲迎日者，來歲大美。
五卯日，候西北有雲如羣羊者，雨至矣。　見《師曠占》，按《京房易飛候》凡候雨，有黑雲如羣羊，奔如飛鳥，五日必雨。
飾羅天，海湖雲。　《謝華啟秀》卷一風花下注云：雲如斑駁形，舟人謂之風花。見《濟北集諺》云。
《京房易飛候》曰：有蒼雲細如杼軸蔽日月，五日必雨。
山雲蒸，桂礎潤。　見《淮南子》
四方有濯魚雲，疾者立雨，遲者雨少難至。江漢雲疾駛者，即日雨。　見黃子發《相雨書》
早看日出處，有黑雲積土之狀，主雨。晚看日入處，有黑雲氣狀如累盂，疊疊而起，主雨。又云：晨旦雲掩日，當日主大雨。　見《陶朱公書》
張仲才《文始真經》云：五雲之變可以卜當年之豐歉。
旱雲烟火，雨雲水波。　見《呂氏春秋》
霧占
春霧花香夏霧熱，秋霧涼風冬霧雪。　此杭紹間諺，花香謂晴也。
大霧三日必有甚雨，雨未降不可冒行也。　此《事類賦》引《帝王世紀語》　按《測海錄》云：霧三日濃，必起狂風。
江淮人以立春連三日看湖中霧氣高尺寸則水亦至其處，如無霧必旱。又以一九日占霧，定四月之水。二九日占五月，三九日占六月，四九日占七月，五九日占八月。以霧高之尺寸定水之有無及大小，極驗。　見《月令廣義》
霿淞重霿淞，窮漢置飯甕。　曾子固齊州冬夜詩自注，引諺云云，以為豐年之兆。　按東坡除夜大雪詩，施注引農諺作：霜淞打霿淞，窮漢備飯甕。又見《墨莊漫錄》引齊魯人諺語，冬月寒甚，夜氣塞空如霧著於林木，凝結如珠玉，旦起視之乃薄雪也，見睍乃消，謂之霧淞。《升菴詩話》作霜淞打雪淞。《墐戶錄》「雪」作「霜」。
一場冬霧，一場春雪。　此吳中諺。
霧溝晴，霧山雨。　蜀語山頂霧曰山戴帽，引諺如此，凡霧在山頂必雨。按王充《論衡》云：雲霧雨之徵也。
十月沫露塘瀊，十一月沫露塘乾。　《田家五行》云：十月有霧，俗呼為沫霧，主來年水大，相去百有五日水至，老農咸謂極驗。或云：霧著水面則輕，離水面則重。
丹山天晴時，忽有霧起，迴轉如烟，不過再朝雨必降。　見《宜都山川記》
五月有霧，主水。諺云：五月有迷霧，行舟不問路。　見《陶朱公書》
六月有霧，主旱。諺云：六月有迷霧，要雨直到白露。　見同上。按兩月相連所占不同如此。
十一月有霧，主來年旱。《月令》云：仲冬行夏令，大旱。　見同上。
臘月有霧露，無水做酒醋。　《農政全書》云：酉日尤準，主旱，引諺云云。
霞占
早霞紅丟丟，晌午雨瀏瀏。晚了紅丟丟，早晨大日頭。　見明楊慎《古今諺》
早霞暮雨，晚霞晴。　此通行諺。《孔氏談苑》云：「京東人言：朝霞不出門，暮霞行千里。」言雨後朝晴尚有雨，須得晚晴乃真晴也。　按范石湖詩亦載吳諺云：朝霞不出市，暮霞行千里。又《沅湘農諺》亦云：朝霞雨漣漣，晚霞火燒天。按又云：朝霞於雨後乍有則定雨無疑，或本晴天，隔夜雖無今朝忽有，則斷之顏色，倘間有褐色仍主雨。滿天謂之霞得過，主晴。霞不過，主雨。若西北有雲，雨當立至。故京師諺云：火燒雲者晴，雲燒火者雨。
朝霞暮霞，無水煎茶。　《農政全書》言：此久晴之霞，主旱。又云：暮霞若有火熖形而乾紅者，非但主晴，必主久旱之兆。　按：朝霞晴作雨。　見李嘉祐詩。報雨早霞生。　見耿湋詩。落日燒霧明，農夫知雨止。　見儲光羲詩。
侵早火雲不過中，晚來火雲一場空。　此吳中諺。亦謂朝霞則雨，暮霞則晴也。
元日日出時有紅霞，主絲貴。　見《陶朱公書》
虹霓占
螮蝀在東。　見《詩經》謂虹霓也
朝隮於西，崇朝其雨。　見《詩經》，多驗。
虹霓者，天之忌也。又曰：虹霓不出，賊星不行。　見《淮南子》
豆盧署曰：夫虹霓，天使也，降於邪則為沴，降於正則為祥。　見《祥驗集》
東鱟晴，西鱟雨。　《農政全書》云：虹俗呼為鱟，引諺云云。又諺云：對日鱟，不到晝，主雨，言西鱟也。若鱟下便雨，則還主晴。
雨久而晚見于東則晴，晴久而早見于西則雨。見《詩經注》　又鄭元注，日旁氣白者為虹，青赤者為霓。
虹霓紛錯，陰陽之沴也。　見宋務光論。
東霓日頭西霓雨。　同上，引諺云云。又諺云：南霓刀鎗，北霓灾殃。
霓者斗之亂精也，斗失度則虹霓見。　見《春秋孔演圖》
東扛日頭西扛雨。　見《傳家寶》。扛謂虹也。《田家五行》亦云：虹挂東，一場空；虹挂西，雨瀰瀰。
虹食雨主晴，雨食虹主雨。　見《田家五行》，云萬歷壬寅六月望日，雨後偶出郊外，忽東南鱟出，旋為雲蔽，亟歸來，抵舍大雨如注且連雨數日。
虹下雨垂，晴明可期。斷虹早挂，有風不怕。　見《測海錄》
虹雙出色鮮盛者為雄，雄曰虹。闇者為雌，雌曰霓。　見《爾雅注》　按，霓亦作蜺，常依陰雲而晝見于日旁，無雲不見，大陰亦不見，率以日西見於東方，四時常有之。惟雄虹見藏有時。
祭邕曰：陰陽不和則見為虹。虹有青赤之色，輒與日相互，朝陽射之則在西，夕陽射之則在東，大率又與霞相映。《莊子》曰：陽炙陰成虹。禮疏云：日照雨滴則虹生。蓋雲心漏日，日腳射雲，故虹明耀異常。《詩》謂之蝃蝀，其字從虫；俗謂之鱟，其字從魚。又謂之旱龍，依其形質而名之也。
五月二十九日，有黑氣墮溫德殿東，黑如車蓋，騰起奮迅五色，有頭，體長十餘丈，形完似龍，占者以虹蜺對。　見《蔡邕奏議》
正月至八月凡有虹見，主米麥貴。　見《陶朱公書》
蝃蝀出自東，無雨必生風。　同上。
雷占
凡雷初發聲，微和者歲內吉，猛烈者凶。　見《農政全書》
當頭雷無雨，卯前雷有雨。　同上，引諺云云。吾閩有「上晝雷，下晝雨；下晝雷，三日雨。」之諺，與「卯前雷有雨」占同。
未雨先雷，船去步回。　同上，引諺云云。主無雨。　又見《四民月令》　按，凡雷聲響烈者，雨陣雖大而易過。雷聲殷殷然響者，卒不晴。
未雨轟轟，戽車莫停。　徐禎稷《恥言》引諺如此，喻成事者後言也。
雷聲浩大，雨點全無。　見《五燈會元》錄鼓山永安師語云，今俗諺「雷聲大，雨點小。」本此。
驚蟄前動雷，一月斷火灰。　見《樂清縣志》　按，福州諺亦云：驚蟄未至雷先起，四十九日雨不止。
春雷始發，其聲拍拍格格歷歷者，雄雷也，旱氣也。其聲音音依依大不震者，雌雷也，水氣也。　見《月令廣義》，又見《師曠經》
秋孛轆，損萬斛。　見范成大〈秋雷歎〉詩注。
雷初發在北方，歲吉。　同上，引《𦡱仙占》
正月一日雷，則七月有霜。二月一日雷，則八月有霜。　見《談苑》
雷發於春分前後一日，主歲稔。　見《羣芳譜》
春甲子雷，五穀豐登。　《田家五行》云：發雷喜甲子日，主歲熟。秋雷忌甲子日，主歲凶。
八月一聲雷，遍地都是賊。　《田家五行》云：八月內不宜雷，引諺云云。　按，賊字叶作平聲，當是北方之諺。
雷從金門起，上旬者田熟。　見《師曠占》
九月雷，主穀貴。　見《戎事類占》
雷鳴雪裏，主陰雨百日不止。　見《農政全書》
梅雨雷，低田拆舍回。　《月令廣義》云：言低田遇巨浸，屋舍無用也。大抵芒種後半月不宜雷，謂之禁雷天，故諺云云。　《田家五行》云：或言雷聲多及震響反旱，往往有驗。
雷時不蓋醬，俗言令人腹中雷嗚。　見《風俗通》
積風成雷。　見《物理論》
驚蟄前後有雷，謂之發蟄，雷聲初起，從乾方來，主人民災；坎方來，主水；艮方來，主米賤；震方來，主歲稔；巽、坤方來，主蝗；離方來，主旱；兌方來，主五金長價。一云：未蟄先雷須見冰。　見《陶朱公書》
十月雷，主疫。諺云：十月雷，路白雨來催。又云：正月雷多，主人民不安。　見同上。
凡先雷後雨，其雨小；先雨後雷，其雨大。　同上。
千里不同風，百里不共雷。　見王充《論衡》
雷耕。　房千里《投荒雜錄》云：雷入陰冥雲霧之夕呼為雷耕，晚視田中必有開墾之迹，乃為嘉祥。
電占
電，激氣也，以為鞭策。　見《淮南子》
天笑。　《神異經》注云：笑者，天口流火照灼，今天不下雨而有電光是天笑也。
南閃半年，北閃眼前。　楊慎補占陰晴諺詩「電光分南北，陰霽在俄晷。」自注引此二句，半或作千，言北閃必有大風雨也。
電光東南，明日炎炎；電光西北，雨下連宿。　見《廣輿記》　按，杭州諺亦有「南閃火門開，北閃雨就來。」之語。
電北來則南風起，南風來則雨。　見《測海錄》
寒露前後有雷電，主來年有水。　見《陶朱公書》
電收麥。　《酉陽雜俎》云：介休百姓夜止晉祠宇下，有人叩門云：介休王暫借霹靂車收麥。遂見數人共持一物如幢授之，扛上環綴旗旙十八葉，每葉有電光起。百姓遍報鄰村，及午注雨如綆，風雷震電，凡損麥千餘頃。
霜占
露凝為霜。　見蔡邕《月令》。又按《國語》駟見而霣霜，霣霜而冬裘具。注云：駟，房星也。
每年初下只一朝，謂之孤霜，主來年歉；連得兩日以上，主熟。上有鋒芒者吉，平者凶。　見《農政全書》
春霜不出三日雨。　此福州諺。
穀雨前一兩朝霜，主旱。　見《月令廣義》
冬前霜多，主來年旱。冬後霜多，主晚年好。　見《農政全書》
春宜連霜。　見《樂清縣志》。又云：冬忌單日霜，曰孤霜，連夕則愈佳。
秋霜白露下，桑葉鬱為黃。　見《古豔歌》
布穀鳴，小蒜成，秋霜熟，蕓薹足。　見《田家歲時占》引諺。
霜降而婦功成。　見《家語》
卷簾莊，秋冬不下霜。　《明詩綜》諸城縣漢王山西南五里有卷廉莊，雖嚴冬，無霜降，里諺云云。
《逸周書》霜降之日，豺乃祭獸。又《古今詩話》北方白雁來則霜降，謂之霜信。
霜始降則百工休。　見《禮記月令》
《齊民要術》云：凡麥、穄於十月、十一月、十二月凍樹日種之，萬不失一。注：凍樹者，凝霜封著木條也。又云：天雨新晴，北風寒切，是夜必霜。
二月三月有霜，主大旱。　見《陶朱公書》
露占
立秋，白露下。　《易通卦驗》
露陰陽之氣也，陰氣盛則凝為霜雪，陽氣盛則散為雨露。　見《大載禮》
觸露不搯葵，日中不剪韭。　《齊民要術》卷三種葵篇：凡搯葵必待露解。故諺云云。
桓帝永康元年秋八月，魏郡言嘉禾生，甘露降。　見《後漢書》
東方朔游吉雲之地，漢武問之。曰：其國以雲氣占吉凶、苦樂之事，吉則滿室雲氣，五色照人，著於草木皆成五色，露味甘。帝曰：可得否。朔乃東走，至夕而還，得元精青露，盛之琉璃器，以授帝。帝遍賜羣臣，得嘗者老者皆少，病者皆愈。　見《洞冥記》
《春秋佐助期》武露布，文露沈。注：甘露降其國，布散者，人尚武；沈重者，人尚文。
周處《風土記》白鶴性警，至八月露降，流於草葉上，滴滴有聲，則鳴。又《春秋元命苞》云：霜以殺木，露以潤草。又《述征記》作五明囊，盛取百草頭露，洗眼，眼明。
崑崙山有甘露，以瑤器盛之，如飴，人君有盛德則下。　見《拾遺記》
露為上池水。　《史記．扁鵲傳》注：上池水，謂水未至地，蓋承取露及竹木上水，以和藥。
天乳星，在氐東北，主雨露，明則甘露降，雨澤均。　見《星經》並列星圖。
黍心初生畏天露，令兩人對持長索㮣去其露，日出乃止。　見《齊民要術》
背明國，有含露麥，穗中有露，味甘如飴。　見王嘉《拾遺記》
甘靈淋漉以霄墜，嘉穗阿娜而盈箱。　見《抱朴子》
甘露時雨，厥壤可游。　見《史記．司馬相如傳》
甘露降和，花雪表年。　見《宋書．樂志》
雪占
農及雪澤。　《夏小正》註：澤，釋也。
要宜麥，見三白。　《朝野僉載》引西北人諺云云，謂臘月有三番雪也。　按《農政全書》云：冬至後第三戌為臘，臘前三番雪謂之臘前三白，大宜菜麥。　又，李壁注王安石雪霽詩亦用此諺。又，韓琦詩：「嘗聞老翁語，一臘見三白，是為豐年兆，占驗勝蓍策。」俱本此說。
冬無雪，麥不結。　見《種樹書》
夾雨夾雪，無休無歇。　《農政全書》言：「雨夾雪，難得晴也。」引諺云云。　按，宋詩中亦有「夾雪雨難晴」之句。又按《丹鉛總錄．天文類》「𩂪、雪兩字音義各異，𩂪音屑。《說文》雨䨘為𩂪。《爾雅》雨䨘為𩂪雪。注：冰雪雜下曰𩂪雪。《說文》霰，稷雪也。詩補傳曰粒雪。郭璞《爾雅注》謂雨雜下也。雪初作未成花，圓如稷粒撒而下。杜詩所云：『帶雨不成花』是也。」
冬雪年豐春雪無。　見石成金《傳家寶》
臘雪是箇被，春雪是箇鬼。　此吳中諺。　按《種樹書》云：臘雪宜菜麥，若立春後雪則不宜。
凡雪日闇不積謂之羞明，霽而不消謂之等伴，主再有雪，又是來年多水之兆。　見《田家五行》
雪至地三日內即化者歲成民安，七日不消者秋穀不成。　同上。
正月雪等雪，二月雨不歇。　見《樂清縣志》
立春後遇火日雪，則後一百二十日有疾風驟雨，謂之雪報。　見《臺笠須知》。一作：立春後遇何日雪，則數至一百二十日後必有風，名雪報風。
取雪汁漬原蠶屎五六日，和穀種之，能禦旱，故謂雪為五穀精也。　見《氾勝之書》　按《齊民要術》謂雪汁使稼耐旱，冬令以器埋土中，治以此則收十倍。
董仲舒曰：太平之世，雪不封條，彌毒害而已。謝惠連賦云：盈尺則呈瑞於豐年，袤丈則表沴於陰德。
《陶朱公書》引《農書》云：以雪汁浸種，倍收且不生蟲。
霰占
暴雪。　《詩》先集維霰。傳：霰，暴雪也。箋：雪自上遇溫氣而摶謂之霰。又《大戴禮》云：陽之專氣為霰。按《釋名》霰，星也。冰雪相搏如星而散。
花雪。　大明五年元日，花雪降殿庭。謝莊下殿，花雪集衣還白，上以為豐瑞，於是公卿並作花雪詩。史臣案：霰為花雪，草木花多五出，花雪獨六出。　見《宋符瑞志》
米雪。　《埤雅》霰，閩俗謂之米雪，言其霰粒如米，即所謂稷雪是也，今名濇雪，亦曰溼雪。白居易詩：風飄細雪落如米。
雪前鋒。　楊萬里詩：雪花遣霰作前鋒，埶頗張皇欲暗空，篩瓦巧尋疏處漏，跳階誤到暖邊融。
雹占
苞凍傷穀。　見《禮記》
《後漢書》延光二年，河西雹如斗。安帝問孔季彥，對曰：此陰乘陽之徵。又《西京雜記》董江都曰：雹，陰脇陽也。　按《左傳》曰：聖人在上，無雹，雖有不為灾。
《十六國春秋》石勒時，雹起西河界平地三尺，行人鳥獸死者萬餘，樹木摧折，禾稼蕩然。勒問徐光，光曰：去年禁寒食，介推帝鄉之神，故有此灾。
韓稜，字伯師，為下邳令，吏民愛慕，鄰縣皆雨雹傷稼，稜界獨無。　見《東觀漢記》
齊有山泉如井，深不測。春秋時，雹從井出，敗傷五穀，以柴塞之則止。
當雨不雨故反雹下，夏雹者為蝗蟲傷穀。　見《易緯》
曾子曰：陽之專氣為雹，氣化蓋沴也。唐張鼎禦雹賦：當純陽之用事，有伏陰之相蒸。
九月雨雹，不利牛馬。　見《文林廣記》
劉居中至嵩山，見大蜥蜴數百，皆長三四尺，各飲冰入口，即吐雹如彈丸，積之於側，忽震雷一聲，彈丸皆失。明日人言昨午雹大作於某地，乃知蜥蜴所為。

[book_title]農候雜占卷四
穀蔬占
美田之法，菉豆為上，胡麻次之。　見《齊民要術》
麥花晝開，主水。　見《農政全書》　按，北方麥開花在晝，南方麥開花在夜，此言南土忽晝麥開花則主水也。
銀花賤，金花貴。　《戒菴漫筆》言：稻花白而瓣少者米賤，多而色黃則米貴。
麥過口，不入口。　靖康元年，麥多高於人者，即而大雨損其十八，《鷄肋編》引諺云云。
《農政全書》云：麥宜肥地，有雨佳。故諺云：無雨莫種麥。又云：麥怕胎裏旱。又云：要喫麫泥裏，纏春雨更宜。故又云：麥收三月雨。若三春有雨，入夏時有微風，此大有之年也。
黃帝始蒸穀為飯。　見《周書》
南海晉安有九熟稻，一歲九登。　見《抱朴子》
正月之朝，穀始也。日至百日，黍秫之始也。九月斂實，牟麥之始也。　見《管子》
番禺有菜，四葉相對，晝開夜合，名合歡菜，　見《盧言雜記》
甘藷，薯蕷之類，生朱崖，海中人種食之，壽百餘歲，可以代穀。　見稽含《南方草木狀》。按，《清異錄》云：嶺外有玉枕藷，又號三家藷。又按吾鄉山邑貧民每以藷切作米，代飯，罕有以米炊飯者，則代穀之說益信。
有神曰紫相公，主一方蔬菜之屬，所隸有天使主豐，有辣判官主儉。　見《清異錄》
豆花憎見日，見日則黃爛而根焦。　見《齊民要術》
種瞿麥法，以伏為時。注：一名地麫。　同上。
䪥宜白軟，良地三轉乃佳。　同上。
種葱，四月始鋤，鋤遍乃剪，剪與地平，剪欲旦起避熱時。良地三剪，薄地再剪，八月止剪。韭如葱法，一歲不過五剪。　同上。
種韭法，以升盞合地為處，布子於圍內。注：韭性內生，不向外畏，圍種，令科成。　同上。
種椒，熟時收取黑子，四月初畦種之。注：黑子，一名椒目，不用人手數近，促則不生也。　同上。
薺以冬美，芥以夏成。　見《春秋繁露》
稻有蓋下白，正月種，五月穫。穫，其莖根復生，九月復熟。　見郭義恭《廣志》
胡麻，俗呼芝麻。性有八抝，謂雨暘時薄收，大旱方大熟，開花向下，結子向上，炒焦壓榨，才得生油，膏車則滑，鑽針乃澀也。　見莊綽《雞助編》
凡田燒去野草，犁過，種芝麻一年，使草根腐化，再種五穀。諺云：荒地種芝麻，一年不出草。蓋芝麻葉上瀉下雨露最苦，草木沾之必萎，凡花果之旁最忌芝麻。　見《陶朱公書》
薑以通州出者佳，宜沙地，清明後三日取母薑種之，培以蠶沙，㙲以灰糞。立夏後芽出，棚遮烈日。秋社採之，遲則漸老成絲。小雪前後將種曬乾，藏窖內，免致凍損。諺云：養羊種姜，子利相當。　同上。
草占
黃帝問師曠曰：吾欲知歲苦樂善惡，可知否。對曰：歲欲豐，甘草先生。甘草，薺也。歲欲苦，苦草先生。苦草，葶藶也。歲欲惡，惡草先生。惡草，水藻也。歲欲旱，旱草先生。旱草，蒺藜也。歲欲疫，病草先生。病草，艾也。　見《師曠占》　按《農政全書》云：草得氣之先者皆有所驗，薺菜先生歲欲甘，葶藶先生歲欲苦，藕先生歲欲雨，蒺藜先生歲欲旱，蓬先生歲欲惡，艾先生歲欲疫。孟月占之。此與《師曠占》所云大同小異。
冬至後五旬七日，菖始生，百草之先生者也，乃始耕。　見《呂氏春秋》
茆蕩內，春初雨過菌生，俗呼為雷蕇，多則主旱，小則主水。　見《農政全書》
草屋久雨菌生其上，朝出晴，暮出雨。諺云：朝出曬殺，暮出濯殺。　同上。
看窠草，一名干戈草，謂其有刺故也，蘆茅之屬，叢生於地。夏月暴熱之時忽自枯死，主有水。　同上。
茭草，水草也。村人嘗剝其小白嘗之，以卜水旱，甘甜主水，餿氣主旱。　同上。
取乾艾藏之瓦器，麥一石，以艾一把間之，順時種之，則收常倍。　見《齊民要術》
南海有草，叢生如籐蔓，土人視其節以占一歲之風，每一節則一風，無節則無風，名曰知風草。　見郭義恭《廣志》
頭苧生子，沒殺二苧，二苧生子，旱殺三苧。　見《農政全書》
不育五穀，沙中生草，名登相，收之可食。　見《宋史．高昌國傳》
藏麥，先宜烈日中曬極乾，即將稻草灰鋪缸底，帶熱收藏，復以草灰蓋之，用蒼耳剉碎或和蠶沙入其中，可免化蛾。　見《陶朱公書》
早稻清明前，晚稻穀雨後，將稻種揀去粒長色紅者，河水浸之，瓦器盛之，畫浸夜收，芽長二三分，候晴明天氣，抖鬆撒種，蓋以稻草灰。　同上。
花木占
樹無梅，手無杯。　見《羣芳譜．果譜》言梅實少秫亦少。
梧桐花初生時，赤色，主旱；白色，主水。　見《農政全書》
扁豆、鳳仙五月開花，主水。同上，並見《花史》
杞夏月開結，主水。　同上。
藕花謂之水花魁，開在夏至前，主水。　同上。
野薔薇開在立夏前，主水。　同上。
松栢之地其土不肥。　見《國語》
襄陽山竹結實，其米可食。　見《舊唐書》
槐花開一徧，糯米價長一徧。　同上。
夏至前後，梓花落時多雨，杭俗為梓花雨。翟晴江詩：「梓花香散雨淒淒」是也。　見《東苑雜存》
凡竹笋透林者，多有水。　見《農政全書》
插柳莫教春知。　《羣芳譜》謂正、二月皆可栽。諺云云，謂宜插在立春之前。
黃梅雨未過，冬青花未破；冬青花已開，黃梅水不來。　《田家五行》云：冬青花可占水旱，引諺云云。《月令廣義》云：梅雨中，冬青花開，主旱。蓋此花不落溼地，故關係水旱也。
冬青花不落溼沙。　《四民月令》農家諺
夏至日取菊為灰，以止小麥蠧。　見《荊楚歲時記》
春分分芍藥，到老不開花。　《羣芳譜》言芍藥大約三年或二年一分，分花自八月至十二月，其津脈在根可移栽。春月不宜，以津脈發散在外也。故諺云云。
木再花，夏有雹；李再花，秋大霜。　見明楊慎《古今諺》　按，木不知何指，惟《酉陽雜俎》曰：「杏再花」云云。
杏花生，種百穀。　見《四民月令》並梁武帝策文。
杏子開花，可耕白沙。商陸子熟，杜鵑不哭。　見《歲時雜占》　又按《四民月令》曰：二月杏花盛，可菑白沙輕土之田。
杏多實不蟲，本年秋熟。　見《師曠占》
杏熟當年麥，棗熟當年禾。　《後山叢談》引諺云云。
棗樹三年不算死。　《群芳譜．果譜》棗性硬，其生晚，芽未出移，恐難出。如本年芽未出，弗遽刪除，亦有久而后生者。故諺云云。
諸榆性皆扇地，故其下五穀不生。　見《本草》
榆莢脫，桑椹落。　見楊慎《古今諺》
鞠榮而樹麥，時之急也。　見《大戴禮》
鋤花要趁黃梅信，鋤頭落地長三寸。　《羣芳譜．棉譜》鋤棉者，鋤必七遍以上，又當在夏至前。諺云云者，大抵苗宜稀，鋤宜密，此要訣也。
桄榔樹似栟櫚而堅，研其木取麵，多者至百斛，以牛酪食之不饑。　見《中南志》
熙甯十年六月己未，饒州長山雨木子數畝，狀如山芋子，味香而辛，土人以為桂子，亦曰菩提子，是歲大稔。　見《宋五行志》
溫陵城留從守重加板築，植桐環繞，枝葉蔚茂。初夏花開極鮮紅，如葉先萌芽而花遲發，則是秋五穀豐熟。　見《泉州郡志》
孫炎云：楓有寄生枝，生毛，名楓子。天旱，以泥泥之即雨。
永嘉大羅山有龍芽竹，節稀，長四五尺，取之必有風雨雷電。　見《彙苑詳註》
三月桃花水下。　師古注：桃方花時即有雨水，川谷冰泮波瀾盛漲，故謂之桃花水。蓋三月桃花盛，農人每侯時而種云。　見《崔實月令》
吳中無盡菴有樹，春槁夏生，梅雨過而舒葉，既開則水定，以卜水候最準，有人辨之，知為望水檀。　按《二如亭木譜》「江南有一木，至夏不發葉，忽而葉生，必有大水，農人侯之以占水旱。」即此。　見《簪雲樓雜說》
《齊民要術》云：五木者，五穀之先，欲知五穀但視五木，擇其木盛者，來年多種之，萬不失一也。
飛禽占
獨春鳥聲有似春鳴，聲多者五穀傷，鳴聲少者五穀熟。　見《臨海異物志》
鴉浴風，鵲浴雨，八哥兒洗浴斷風雨。　《農政全書》引諺云云。又云：鵲巢低主水，高主旱。俗傳鵲意既預知水，則云終不使沒殺，故意愈低；既預知旱，則云終不使曬殺，故意愈高。　又《朝野僉載》云：鵲巢近地，其年大水。
烏肚雨，白肚風。　同上，云「海燕忽成羣而來，主風雨。」引諺云云。
釋義泰施三山，觀水出焉，西流注於流沙。是多文鰩，鰩，魚身而鳥翼，常遊行東海，以夜飛，見則天下大穰。　見《山海經》
朝鷽呌晴，暮鷽呌雨。　《本草綱目》云：山鵲，處處有之，狀如鵲而烏色，有文采，赤嘴赤足，尾長，不能遠飛。《說文》以此謂知來事之鳥。
鳴鳩，一名鴶鵴，即今布穀也。農事方起，此鳥飛鳴桑間，若云五穀可布種，故云布穀。　見《爾雅注》。又，杜甫詩：布穀催春種。
鵓鳩，陰則屏逐其匹，晴則呼之。語云：「天將雨，鳩逐婦。」是也。見《稗雅》　按《本草．釋名》布穀之名甚多，皆因其聲之近似而呼之，如俗呼阿公阿婆、割麥插禾、脫卻布袴之類。又，陳造布穀吟序，人以布穀為催耕，其聲曰「脫了襏袴」，淮農傳其言云「郭嫂打婆」，浙人解云「一百八箇」，皆以意測之。
風翔則風，雨舞則雨。　師曠《禽經》注云：風禽，鳶類，越人謂之風伯，飛翔則天大風。一足烏，一名商羊，一名雨伯，天將雨則飛鳴。　按，天將大雨，商羊鼓儛。《說苑》「鼓儛」作「起舞」。
鳩鳴有還聲者，謂之呼婦，主晴；無還聲者，謂之逐婦，主雨。　同上。
赤好鴉含水叫早，主雨多，人辛苦；叫晏，主晴多，人安閒，農作次第。　同上。
夜間聽九逍遙鳥叫可卜風雨，諺云：一聲風，二聲雨，三聲四聲斷風雨。　同上。
《本草》鸛仰天鳴號必有雨。《酉陽雜俎》鸛羣飛旋繞，必有風雨。《埤雅》天將雨，鸛長鳴而喜，蓋知雨者也。又按《禽經》鸛俯鳴則陰，仰鳴則晴。又云：人探巢取鸛子，六十里旱。以其能飛激雲，雲散雨歇，兩說微異。
鵲羣飛，翅聲重，必有雨雪。　同上。
鬼車鳥，北人呼為九頭蟲，夜聽其聲可卜晴雨，自北而南謂之出窠，主雨；自南而北謂之歸窠，主晴。　同上。
朝𪃮晴，暮𪃮雨。　同上。
夏秋間，雨陣將至，忽有白鷺飛過，雨竟不至，名曰截雨。　同上。
燕能興波祈雨，故有游波之號。　見《本草．釋名》　按東坡《物類相感志》雷斆云：河竭江枯，投游波而立泛。蓋言河水旱乾，投燕於其中立漲也。
母雞背負雞雛，謂之雞駝兒，主雨。　見《禽經》
夏前喫井叫，有車個恰喫，無車個嘯。　同上。云喫井，水禽也，在夏至前叫，主旱，引諺云云。
關內呼黃鶯為水鴉兒，旱乾時，氣如焚柴，忽樹頭睍睆數聲，則滂沱立至。　見《說苑》
鵜鹕，一名淘河鵝，鸛之屬，其狀異常，每來必主大水。　同上。云：近至正庚寅五月十八日，方梅水漲，忽見此怪數十，自西而來，眾謂沒田之兆。一老農云：不妨，夏至前來曰犁湖，至後曰犁塗，以其嘴之形狀似犁，湖言水深，塗言言水淺，今至後八日，此後雨腳斷，水退矣。後果天晴，高下皆得成熟。《田家五行》同此，云至前、至後便分禍福兩端，可謂奇驗，占候者慎之。又《本草綱目》卷四十七禽部，鵜鶘原註：「按《山海經》云：沙水多犁鶘，其名自呼，後人轉為鵜鶘耳。吳諺云：至前來曰犁鶘，主水；至後來曰犁塗，主旱。」其占同。
鵲巢知風之所在，歲多風則巢於下枝。　見《淮南子》。又云：鵲巢口背何方，則何方風大，頗驗。
乾祐五年，鸜鵒食蝗，乃禁捕鸜鵒。　見《五代史》
黃䳺口噤，蕎麥斗金。　《後山叢談》引諺，言夏中候黃䳺不鳴，則蕎麥可廣種。
農人置雉尾於田中，天將晴則尾直堅，將雨則尾下垂。　見《中和集》
上虞有鴈為民治田，春則銜拔草根，秋則啄去其穢，是以縣官禁民不得害此鳥，犯則有刑無赦。　見《十三洲記》
黃鳥，黃鸝也，或謂之黃栗留。自關而東謂之倉庚，又謂商庚。自關而西謂之鸝黃，或謂楚雀。齊人謂之搏黍。當椹熟時常鳴桑樹間，蓋應節趨時之鳥，性嗜雙飛，故里語云：黃栗留，看我麥黃椹熟否。
春扈趣耕，夏扈耘。　見《左傳》　按崔實政論：夏扈趣耘鋤，即竊脂鳥，亦名播穀。
高興縣多容鳥，其形似雞而具五彩，見則年豐。　見《南越志》
長安城西雙員闕上有一雙銅雀，一鳴五穀生，再鳴五穀熟。　見魏文帝歌。一云：銅雀，鳥名，鳴則五穀熟。
輅過清河倪太守，時大旱，輅言：「樹上已有少女微風，樹間又有陰鳥和嗚，雨應至矣。」果如所言。　見《魏志．管輅傳》
焚鷄羽於空中能致風。　見《淮南畢萬術》
炎帝時有丹雀銜九穗禾，帝拾其墜地者植於田，食者老而不死。　見王嘉《拾遺記》
走獸占
欽山有獸，狀如豕而有牙，名曰當康，其名自叫，見則天下大穰。　見《山海經》
元日，牛俱卧則苗難，立卧半起則歲中平，俱立則五穀熟。　見《田家五行》
田畔園塍上有野鼠爬沙，主大水至，必到所爬處方止。　見《農政全書》
鼠咬麥苗，主不見收。咬稻苗亦然。　同上。又云：倒在根下，主礱下米貴；銜在洞口，主囷頭米貴。
狗爬地，主陰雨。或眠灰堆高處，亦主雨。又，狗咬青草吃則主晴。又，狗向吃水主水退。　同上。
鐵鼠其臭可惡，白日銜尾成行而出，主雨。　同上。
貓兒吃青草，主雨。　同上。
絲毛狗褪毛不盡，主梅水未止。　同上。
猪來貧，狗來富，猫來開質庫。　《田家五行志》凡六畜自來以占吉凶，引諺云云。
犬生獨，家富足。　同上，言犬生一子，其家興旺，引諺云云。
麋十百為羣掘食草根，其處成泥，名曰麋畯，傍此種稻，不耕而獲，其利百倍。　見《後漢郡國志》
南中久旱，即以長繩繫虎頭骨投有龍處，入水即數人牽制不定，俄頃雲起潭中，雨亦隨降。龍虎敵也，雖枯骨猶能激動。　見韋絢《賓客嘉話》　按李綽《尚書故實》云：徐州石潭與泗水通，投虎頭潭中可致雷雨。
象能耕。　舜葬蒼梧下，有羣象耕田。禹葬會稽祠下，亦有羣象耕田。　均見《帝王世紀》
鹿能耕。　高啟詩：老鹿耕田馴似牛。
江豚見，雖極晴亦風。　杜詩：江豚吹浪夜還風。
有客詣董仲舒，談論微奧。仲舒疑之，客又云：天欲雨。仲舒戲之曰：巢居知風，穴居知雨，卿非狐貍即是老鼠。客化為老貍而去。　見劉義慶《幽明錄》
魚占
魚兒秤水面，水來沒高㟁。　見《玉芝堂談薈．歲時雜占》
凡魚躍
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:04:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>