<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="苇航纪谈,苇航纪谈全文在线阅读,苇航纪谈全文在线下载,大玄古籍书库">
<meta name="description" content="笔记。宋蒋津著，五卷。原书已佚。《说郛》、《五朝小说》、《五朝小说大观》有摘录。其中《说郛》涵芬楼本存有十则，宛委山堂。本存有十一则(含前者之十则)。书中记有嘉泰间事，知著者为南宋后期人。书中内容甚杂，或记奇闻异事，或考辨俗语(如“冤家”)，或记朝。廷君臣言行，亦谈文学，如记苏轼在杭州之遗。迹，引述前人诗话并评林逋咏梅佳句等，此外，。也有记他事而涉及陆游、杨万里者。_苇航纪谈_全文在线阅读_苇航纪谈_全文在线下载_大玄古籍书库">
<title>苇航纪谈_蒋津_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">苇航纪谈</span> <br/>
          作者： <span class="inputVal" id="bkauthor">蒋津</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,完结</span> <br/>
          字数： <span class="inputVal" id="bknum">[book_length]2904</span> <br/>
          说明： <span class="inputVal" id="bkdec">笔记。宋蒋津著，五卷。原书已佚。《说郛》、《五朝小说》、《五朝小说大观》有摘录。其中《说郛》涵芬楼本存有十则，宛委山堂 本存有十一则(含前者之十则)。书中记有嘉泰间事，知著者为南宋后期人。书中内容甚杂，或记奇闻异事，或考辨俗语(如“冤家”)，或记朝 廷君臣言行，亦谈文学，如记苏轼在杭州之遗 迹，引述前人诗话并评林逋咏梅佳句等，此外， 也有记他事而涉及陆游、杨万里者。</span> <br/>
          封面： <span class="inputVal" id="bkimg">Z_13139.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]苇航纪谈
[book_author]蒋津
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,完结
[book_length]2904
[book_dec]笔记。宋蒋津著，五卷。原书已佚。《说郛》、《五朝小说》、《五朝小说大观》有摘录。其中《说郛》涵芬楼本存有十则，宛委山堂 本存有十一则(含前者之十则)。书中记有嘉泰间事，知著者为南宋后期人。书中内容甚杂，或记奇闻异事，或考辨俗语(如“冤家”)，或记朝 廷君臣言行，亦谈文学，如记苏轼在杭州之遗 迹，引述前人诗话并评林逋咏梅佳句等，此外， 也有记他事而涉及陆游、杨万里者。
[book_img]Z_13139.jpg


[book_title]苇航纪谈
钱塘西湖三贤，两处而皆有东坡先生。其一在孤山竹阁，乃香山居士白乐天、和靖先生林君复、东坡先生苏子瞻三贤像。中兴建都，孤山为延祥观，而阁与像俱废。干道五年，郡守周淙建于水仙王庙之东庑，亲染其额，盖取坡诗「配食水仙王」之意。后庆元间，守臣赵从善于庙前湖堤下浚井，以亭覆之，名曰「荐菊」，亦取坡诗「一盏寒泉荐秋菊」之意。运诸所有三君石刻并附于堂中。[继]〔暨〕宝庆间，袁彦淳尹天府请于朝，依会稽、金陵旧制，遂即苏堤中新亭，增筑园地，广建堂室，移水仙王庙三贤像于中，前后布设亭轩，以其石刻并分置于下。大丞相鲁国公书额，为西湖之壮观。其一在龙井寿圣院方圆庵，东即赵清献公[间]〔闲〕堂，[而]〔西〕为三贤堂，乃清献公阅道、苏东坡、辩才法师若[纳]〔讷〕像。而寺在龙井之西北数里羣山中，寺门有归隠桥，下有涤心沼，游人多不到彼，是以少有语及者。
户部尚书沈公诜，为人寛厚。尝在刑曹，有一兵卒患背疽，乞告假，公然之，亲为合药。时旱蝗，当致斋圆坛祭酺神，犹叮咛治药内用酒。公恐其[货]〔贪〕酒，不治药，又亲为治之，使人持付。服之愈。其药用瓜蒌一个，乳香、没药各五钱，甘草三钱，用醇酒九盏，煎取三盏，临服之时嚼没药一块，饮此酒极妙。又在朝中，所僦传舍被邻人子盗厅书，司物诘之，已付于有司。公闻之，适尚书赵公师睪尹天府，公语赵公之子料院曰：「此人亦小仕宦子弟，贫而至此。望语师佐，少寛斯人，惟薄责之。」其邻家子讼归，公又以钱米安其家。后致政归苕溪，每值歉岁，公即发已家租米，市中出粜，止依元直。公自当斛斗，每倍量与人，或以钱密置米中。乡人不识公，但云「着青布衫道人量得米好」，其实乃沈公也。
孔天瑞《西资诗话》云：「疎影横斜水清浅，暗香浮动月黄昏。」不知和靖意偶到，为复爱其句〔中有「黄昏」二字〕，取以咏梅也。[然唐人诗或林君复诗，可否未必，而句中有「黄昏」二字。]议诗者谓：「日斜为黄昏。」非也，此二字盖亦两字耳。若谓「日斜」，而诗不曰「日昏黄」而曰「月黄昏」，盖有源矣。予尝宿于月湖外家，其家有堂，植梅竹，因曰双清。予至，每宿于此。而花盛开，其香发于四鼓后。起视，日已西下，而月色[此]〔比〕当午时黄而更昏，正此时已五鼓矣。非独此花[言应]〔为然〕，〔凡〕有香之花皆然。薝卜，古有赋：「恼人惟是夜深，栀子香浓。」，非云「夜浅」而云「夜深」，亦此意也。盖谓昼午后阴气用事，而花敛艳藏香；夜午后阳气用事，而花敷蕊散香耳。以此知「黄昏」乃夜深也。
[天]〔夫〕佛有六通，神仙有五通，比佛而不能慧。而人有四通，谓富则身通，贵则[诗]〔语〕通，穷理性通，性定慧通。持此语之陆放翁，放翁深然之。
大凡服治风药，不可食羊。予目击之，不唯无效，亦甚有所反。江右杨万里亲语此，尝见人食至于死。
作词者流多用「冤家」为事，初未知何等语，亦不知所出。后因阅《烟花记》有云：「冤家之说有六。情深意浓，彼此牵系，宁有死耳，不怀异心，此所谓冤家者一也；两情相[有]〔系〕，阻隔万端，心想魂飞，寝食俱废，此所谓冤家者二也；长亭短亭，临歧分袂，黯然销魂，悲泣良苦，此所谓冤家者三也；山遥水远，鱼雁无凭，梦寐相思，柔肠寸断，此所谓冤家者四也；怜新弃旧，辜恩负义，恨切惆怅，怨深刻骨，此所谓冤家者五也；一生一死，触景悲伤，抱恨成疾，殆与俱逝，此所谓冤家者六也。」此语虽鄙俚，亦予之未闻耳。
绍兴庚寅，天台水起，虽城中亦被害及十分之七。水退，而官司各访旧地，忽主簿厅基冲出一朱棺，正当厅治。其簿朱公俾令移往山东掩瘗。役夫开掘其地，忽见一碣，上有字云：「干卦吉，坤卦凶，五百年逢朱主簿，移我葬山东。」虽不知其为谁，而亦异其事，遂移葬之。
嘉泰间，内臣李侯大谦，于行都九里松玉泉寺侧建功德寺，役工数内漆匠章生者，乃天台人也。偶春夜出浴回，于道中遇一老妪，挽入一小门，暗中以手摸壁，随妪而行，但觉是布为幕，转经数曲，至一室中，使就物坐，此妪乃去。继有一尼携灯而至，又见四壁皆青赤衣帏遮护，终不知何地。此尼又引经数曲，又至一室，灯烛帷帐，酒殽器皿，一一毕备，俱非中下人家所有之物。章生见之惊异，亦不敢问其所以，且疑且喜。尼师往[将]，顷复至，后有一妇人随至，容质非常，惟不冠饰。章生畏惧，尼师逼使共坐。遂召前妪，命酒殽数杯，此妇人更不一语。尼师云：「已晚矣。」章生但恳祷尼师：「匠者无钱。」尼师终不顾允，遂令就寝，尼师执灯扄户而去。章生屡询所来及姓名，而斯人竟无一言，疑为瘖疾。至钟动，其尼复至，启钥唤起，章生出。令前妪引出。亦扪布壁而行，觉至一门，非先来所经。此妪令出街可至役所。章生如梦寝中，行至一街，至[晚]〔晓〕，即离所造之寺二里许，后循路归。其董役者怪责其不归，及具此语，使徧访之，终不得其元所入门域。众皆为遇鬼物，而有一木匠云：「此固宠借种耳。」
朱无惑着《萍[州]〔洲〕可谈》，载孙[冯]〔沔〕元规治杭州悟空寺僧徒以杀人为臡之事，此仁宗朝事。中兴后，绍兴中，临安府崇新门外鹿苑寺，乃殿帅杨存中郡王特建，以处此地流寓僧。一岁元宵，侧近营妇连夜入寺观灯。有殿司将官妻同一女观灯，乃为数僧引入房中，置酒盛馔，劝令其醉，遂留宿于幽室，遽杀其母而留其女，女不敢哀。及半年，三僧尽出。其房后窗外乃是野地，女因逼窗望之，见一卒在地打草。因呼近窗下，备语前事，可急往某寨某将家报言，可速取我。卒乃如其言往报之，将官即密告杨帅。遂遣人告报本寺：来日郡王自来斋，合寺僧行人力亦斋，本府自遣厨子排斋。至是，伺其坐定，令每二卒擒下一僧，又令擒尽合寺僧行人力，尽缚之。即[仰]〔帅〕百十卒破其寺，果得其女，见父号恸。遂缚三人并主首，送所属依法施行，而毁其寺，逐去诸髠。此亦悟空寺相类。况妇人游寺院，有何所益，而与之游狎者，又可怪尔。
嘉禾方千里，一日会相识张更生，千里乃作一令戏之曰：「古人是刘更生，今人是张更生，手内执一卷《金刚经》，问你是卵生、胎生、湿生、化生。」张更生还千里令云：「古人是马千里，今人是方千里，手内执一卷刑法志，问你要五百里、一千里、五千里。」闻者莫不笑其切〔当〕也。
韩彦古，时为户曹尚书，孝宗皇帝问曰：「十石米有多寡？」彦古对曰：「万合千升，百斗廿斛。」遂称旨。

        </div>
      </div>
    </div>
  </div>
</div>
<!--update:2025-08-30 10:07:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>