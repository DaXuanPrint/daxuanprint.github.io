<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="敘,原敘,重订王孙鑑始末序,重订蚟孙鑑目录,上卷,中卷,下卷,蚟孙鉴全文在线阅读,蚟孙鉴全文在线下载,大玄古籍书库">
<meta name="description" content="清朱从延纂辑、乾隆四十一年林德垓、庄乐耕重订。蚟孙即蟋蟀。古南方方言。《方言》第十一:“蜻蛚,楚谓之蟋蟀,或谓之蛬。南楚之间谓之蚟孙。”《蚟孙鉴》显然沿袭了明谱的内容，又杂以他谱，兼及旧谱所无的新内容，以为增广。就篇幅而言，此谱为明清两代虫谱之冠。内容驳杂，有关色品类，虽照抄明谱居多，但亦有所发展。此谱也强调定色的基本原则，其《前鉴》中《辨蛩五色》继承并发展了《秋虫谱》的有关论述：“大都青蛩要白线金翅，黄蛩要黄线乌牙，遍体如金；紫蛩要头浓红线，腿斑肉蜜；白蛩如冰；黑蛩如墨……”但由于此谱内容来源不一，又受">
<title>蚟孙鉴_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">蚟孙鉴</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,动物志,完结</span> <br/>
          字数： <span class="inputVal" id="bknum">[book_length]40574</span> <br/>
          说明： <span class="inputVal" id="bkdec">清朱从延纂辑、乾隆四十一年林德垓、庄乐耕重订。蚟孙即蟋蟀。古南方方言。《方言》第十一:“蜻蛚,楚谓之蟋蟀,或谓之蛬。南楚之间谓之蚟孙。”《蚟孙鉴》显然沿袭了明谱的内容，又杂以他谱，兼及旧谱所无的新内容，以为增广。就篇幅而言，此谱为明清两代虫谱之冠。内容驳杂，有关色品类，虽照抄明谱居多，但亦有所发展。此谱也强调定色的基本原则，其《前鉴》中《辨蛩五色》继承并发展了《秋虫谱》的有关论述：“大都青蛩要白线金翅，黄蛩要黄线乌牙，遍体如金；紫蛩要头浓红线，腿斑肉蜜；白蛩如冰；黑蛩如墨……”但由于此谱内容来源不一，又受此前数谱的干扰，故实际定名时，则既有合于分类原则者，亦有不合原则者。当是著者心中并无定见所致。</span> <br/>
          封面： <span class="inputVal" id="bkimg">Z_13206.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]蚟孙鉴
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,动物志,完结
[book_length]40574
[book_dec]清朱从延纂辑、乾隆四十一年林德垓、庄乐耕重订。蚟孙即蟋蟀。古南方方言。《方言》第十一:“蜻蛚,楚谓之蟋蟀,或谓之蛬。南楚之间谓之蚟孙。”《蚟孙鉴》显然沿袭了明谱的内容，又杂以他谱，兼及旧谱所无的新内容，以为增广。就篇幅而言，此谱为明清两代虫谱之冠。内容驳杂，有关色品类，虽照抄明谱居多，但亦有所发展。此谱也强调定色的基本原则，其《前鉴》中《辨蛩五色》继承并发展了《秋虫谱》的有关论述：“大都青蛩要白线金翅，黄蛩要黄线乌牙，遍体如金；紫蛩要头浓红线，腿斑肉蜜；白蛩如冰；黑蛩如墨……”但由于此谱内容来源不一，又受此前数谱的干扰，故实际定名时，则既有合于分类原则者，亦有不合原则者。当是著者心中并无定见所致。
[book_img]Z_13206.jpg


[book_title]敘
趣織，微物也，然因乎天時，應乎地氣。觀夫《月令》之所詳，《豳風》之所詠，候時協律，罔或爽焉。里諺云：「促織鳴，嬾婦驚。」則此蛩也，可以占日月之代謝，警人事之怠荒，非細故也。顧其性善閗，而其勢又莫肯相下，當其鼓翼而前，奮翅以徃，或兩敵相衝，或孤軍深入，莫不竭其勇力，務期剋捷而後快。以故賞鍳之家得一殊品，則貯之以玉籠，蓄之以古器，乃至有以窮其飲食嗜好之所宜，審其居處寒暖之所適，播之詩歌，傳諸後世，豈非以骯髒之致，有足怡人性情者歟。苐舊本雖多，謬誤不少，余裒而集之，刪繁就簡，彙成一帙，雖非軍國重事，或亦博物之一助云爾。
霞瀛朱翠庭題

[book_title]原敘
余平生于遊戲三昧之事，靡不為之，惟促織未之講也。每見秋來醉心于此者，心竊笑之，及讀麻城劉同人先生所著《帝京景物畧》中載胡家村一則，乃知一物之微，其足動人愛護也，如此，其足費人精詳也；如此，不禁油然有動于中也。其畧曰：「秋七八月，遊閒人提竹筒、過籠、銅絲罩，詣藂草處、缺墻頽屋處、磚瓦土石堆磊處，側聽徐行，跡聲所縷發，而穴斯得。乃掭以尖草，不出，灌以筒水，躍出矣，視其躍狀而佳，遂捕之。蓄養之，稍試之，試而才，然後以閗。《經》曰蛩生于草土者身軟，磚石者體剛，淺草瘠土者性和，磚石深坑及地陽向者性烈，若是者穴辨。凡促織青為上，黃次之，赤次之，黑又次之，白為下，若是者色辨。首項肥、腿脛長、背身濶，上也；不斯，次；反斯，下也，若是者形辨。養有飼焉，有浴焉，有病用醫焉。如是促織性良氣全矣。中則有材焉者，間試而亟蓄其銳以待閗。初閗，蛩主者各內蛩于比籠，身等、色等合而內乎閗盆，蛩勝主勝，蛩負主負。勝者翹然長鳴以報其主，然必無負而偽鳴與未閗而已負走者，其收辨，其養素，其試審也。蛩閗口者勇也，閗間者智也。閗間者俄而閗口，敵蛩弱也。閗口者俄而閗間，敵蛩強也。考促織，《爾雅翼》曰：蟋蟀。李廵曰：酸雞。郭璞曰：莎鷄。《方言》曰：蚟𧎤。生野中，好吟于土石磚瓦，一閗則矜鳴，其聲如織，故幽州謂之促織也。促織感秋而生，其音商，其性勝，秋盡則盡。今都人能種之，留其鳴深冬，其法：土于盆養之，蛩生子土中，入冬，以其土置煖炕，日水洒綿覆之，伏五六日，土蠕蠕動，又伏七八日，子出，白如蛆然。置于蔬葉，仍洒覆之，足翅成，漸以黑，匝月則鳴，鳴細于秋，入春反僵也。北都人閗促織，不直閭巷小兒也，貴遊至曠厥事，豪右以銷其貲，士荒其業。」由是觀之，輦轂之下風尚且然，何怪乎世人之樂此不為疲也。因徧購原本《促織經》付之梓，公諸同好，使天下後世咸知促織一物，必如是精詳愛護而後可，不如是精詳愛護則不可，將從此而養促織者日見少，其惟此書乎，從此而養促織者日見多，亦惟此書乎。

[book_title]重訂王孫鑑始末序
吾友林君田九，與翠亭朱翁故至戚也。翁嗜古博物，性情豪邁，無世俗齷齪態，晚年輯王孫鑑一書，士大夫爭購之。翁殁後乏嗣，林君徃唁，散步至贈怡館，書板委棄壁間，俄見幼婢趨進，取以烹茗，惋惜殊甚，亟命隨人束載以歸，按次檢點，已亡其半矣。吾友屢為余言，謀欲補鋟，苦力不逮。嗟乎，士君子績學既[辶𡩙]，則人品必高，立品愈高，則家計必嗇，理固然也，寧獨吾友哉。歲乙未，吾友不辭竭蹶，决計重訂，余亦附𠫵末議，不半載而殘缺者補矣，疑繆者正矣，剝蝕腐朽者更新矣，間有原書未及處，添入數條，依然完璧。林君喜廬山面目今得復見也，屬序於余，余沉思未有以應，會有八旬執友扶杖而來，余述其故。執友笑謂余曰：「子自號老小囝，此事無庸諉也。夫人當少年英銳，勵志芸𥦗，聲色貨利之屬舉宜屏絕，藐兹蠕動，又奚容玩物而喪志。今子年逾六旬，正宜寄情花鳥，游戲草䖝，娛此天假餘生，若重違友意是沒齒而不悟也，試問當年翠翁是刻又何為耶。」余聞執友誨，悚然警悟，遂不揣謭陋，迅筆叙其始末，使當世讀是書者，咸知吾友補亡重訂，裨益藝林，其功比于束晳矣。豈惟翠翁有知，深銘雅意，余亦從此隨蚟孫後，辨妍醜，較輸嬴，縱情蓲壑，爭逐郊衢，庶幾不失其赤子之心矣。峕
乾隆四十一年正月，茸城老小囝莊樂畊莘田叙。

[book_title]重訂蚟孫鑑目錄
霞瀛朱從延翠庭纂輯
茸城　林德垓田九
𦻊樂畊莘恬　重訂
上卷
愛月居士序四頁
贈怡館本序一頁
促織經原序三頁
重訂始末序文目錄三頁
前鑑四十七頁
中卷
後鑑五十頁
下卷
續鑑五十八頁
別集、外集現在彙纂嗣出。
目終

[book_title]上卷
蚟孫鑑 〈前〉
贈怡館增訂
促織之名其來遠矣，促織之閗愛者眾矣。惟明朝宣廟時，雅尚此戲，盆極奢華，窩極工巧，金臺金陵，王侯公子競為博賽。所以識者，著辨色之論，作形像之歌，發明調養之法，叙陳療治之方，傳之至今而勿替也。此博賽勝負，藻鑑是賴，而人多忽之，何耶。蓋皆無識之徒，私心自用，妄曰吾自能之，實則吾自悞之也。是以遴選貴其精詳視形辨色時，其調養療治，一遵前賢指授之訣，斯無所失，亦無所悞矣，其可以冒昧而從事耶。
夫蟋蟀者，秋虫也，一曰促織，一曰蚟孫，此蟋蟀之異名也。昔有《秋虫譜》始道其化生之本末，中道其顏色之美惡，終道其形像之異同，可謂深切而著明矣。今再原之，蟋蟀者莎虫所變化也，八九月間下子在土中，至來歲三四月間生出，漸漸長大，白露則旺，寒露則衰，春風起而必亡，時序之使然也。但其生長在深沙厚土者，其性剛，其色黃赤；生長在淺沙薄土者，其性柔，其色黑白。青黃受陽，陽必優；黑白受陰，陰必劣。黃赤小而黑白大，不妨對敵；黑白小而青黃大，何可相爭。若青黃紫赤，更生得頭魁腳長，項寬体厚，牙濶尾鎗，均為上將。如黑白紅鈴白肋，又生得頭尖腳短，項緊体蕩，牙矯尾頹，俱敗相也。故愛其材也，必當觀其色，然其色之美者，而形似蜈蚣、楊甲、螳螂、螻蛄、蜘蛛者，尤將中之梟將也。或色美而形非，惡虫之化，不失為中材。若夫色之不美，而形似竈雞等類柔弱者，又何足道哉。
天下之物，有見愛于人者，君子必不棄焉，何也。蓋天之生物不齊，而人之所好亦異也，好豈外餙歟，性情之所發也。殆有可好之實存於中矣，否則匪好也，豈其性之真哉。况促織之為物也，暖則在野，寒則依人，拂其首則尾應之，拂其尾則首應之，似有深解人意。甚至合乎其類，以决勝負，而英猛之態度，甚可觀也。豈常物之微，若是班乎，此君子之所以取而愛之者，不為誣也。愚嘗論之：天下有不容盡之物，君子有獨好之理。惟促織曰莎雞，曰絡緯，曰蟋蟀，曰寒虫，不一其名。或在壁，或在野，或在宇，或在土，或在磚，或在石，不一其處。夫一物之微，而能察乎陰陽動靜之宜，備乎戰閗攻取之義，是能超乎群物者也甚矣。促織可取也，蓋自唐宋以來，迄至于今，凡王孫公子，至于庶人、富足豪家，靡無不珍重之也。又嘗考其實，每至秋冬，下子于草土壘石之內，至來春生化者也。白露漸旺，寒露漸絕。出于草土者，其身則軟。生于磚石者，其身則剛。生于瘠土深坑向陽之地者，其性多猛。赤黃最美也，大抵可取者，白不如黑，黑不如赤，赤不如黃，黃不如青。赤小黑大，可當乎對敵之勇。黃大白小，難免夫侵凌之虧。余又原其虫色，如青黃色，生得頭項大、腳腿長、身背闊者，為第一。如黑白色，生得頭尖、項緊、腳瘦、腿薄者，為下等。或有花麻頭、水紅花牙、青灰項、白肋翅、闊翼罩尾、禿鬚、歪線額、彎尾、翹翅、龜背、蝦脊、身相形螳螂形、土狗形、蝴蝶頭、尖夾翅，此數名色，亦虫之異象者也。紫頭有勇，艷色無能，意度合𠫵，形色斯準。棗核長牙，未嘗不勇，傷殘獨腳，雖勇不全，何致泥于可觀之處。總之促織有四病，若犯其一，切不可托也。至兩尾高低，曾經有失；兩尾委垂，必然老朽，其亡可翹足而待也。間有暑熱之倦怠，與寒冷之徬徨，又不可緩其調養之法也。苟失其調養之宜，則物之救死尚恐不暇，何暇恃勇于戰閗，而冀其超乎群類哉。故曰：君子之于愛物也，知所愛，則知所養，何患物之不善乎哉。
夫養蛩者如養兵，選蛩如選將，一非選也，不免輿尸之誚，一既精也，可免敗北之悔，甚矣，選貴其精而已。蛩有青黃赤白黑之正色，斯為真將。降此，有淡紫、黑青等，雖不失將材，而非可與真敵也。遞而至于花青、花紫、油滑、嫩垢之類，譬之疲癃殘疾，且不敢與偏禆伍，况欲與真色爭勝負乎。奈何世之畜蛩者，既失目于遴選之時，復謬合于定對之際，彼真色而我以慢應之，則未閗而先知其敗矣，何俟交口而後决哉。然則養蛩者，亦選其真可也，是故早秋必廣收慱採，加以明辨之精，而後無遺珠，臨局比合必知彼知己，毋使相凌相占，庶幾無浪戰。雖然亦視其養之何如耳，朝廷得一賢佐，苟非假之歲月以觀其成，予之祿糈以養其廉，授節鉞以重其權，捧輪轂以重其体，而欲奏麟閣之勳，不能也。今之畜蛩者，苟非寬其盆礶以適其体，調其飢渴以順其情，忽煩閗以勞其力，勿屢視以勞其色，而欲操必勝之術，其可得乎。
玩花軒客問說
予于小圃理菊，偶覩飛梧敲窻，微凉生袂，感時觸物，嘆息久之。忽有故人欵戶相訪，因命童子進酒，談笑及暮，見新月東昇，虫吟喞喞，客問曰：凄凄凉凉，如訴如泣，比何物乎。予曰：虫名促織，非秋不鳴。客曰：既知其名，必知其實，盍為我言之。予曰：七月流火，草虫生化，稟天地一靈之性，變為此虫，看養有法，勝負攸分，其間奧妙玄機，可以心悟，不可以言傳者也。客墾求其秘，因告之曰：蓋自白露漸生，而盆須用古，寒露漸絕，而盆宜換新，未申時須當喂食，寅卯時且聽呼鳴，隔三朝方可水浴，間五日始可相爭。客曰：養法既得其詳，看法未聞其命。予述古語以証之曰：苔壁吟秋夜，身微識者稀，更兼顏色廣，俊傑細思之，觀于古言，則其色難辨可知矣。兹畧叙其梗概：麻頭青項銷金翅，名揚天下。蝦脊蛾身橄欖核，聲播四方。渾身好似一團花，紅鈴難託。滿体色如真錦繡，白肋無成。腿長則有嬴無輸，翅鬆則多負少勝。頭魁者必能發夾，牙矯者决難受口。光項莫留，免其後患。黑肉便棄，可杜嗟吁。腳短無後力，惟拖肚不忌。牙長能受夾，獨黃腦不宜。諺云：黑白全無用，青黃不可欺，狹長終有失，扁濶最痴迷。客曰：看法已具，其虫能無病乎，病以何法治之。曰：此物至微而体至渺，故其調養工夫，喂藥奧妙，又豈易言哉，至如飯不可缺，而腥氣染者食之，有損無益。水不可混，而油鹽著者食之，多死少生。頭昏，用川芎煎水相調浴之。結糞，以荳芽、蠐螬合食喂之。肚若作瀉，此熱極所致，宜飼生蝦肉。日夜鳴盆，因腹內有虫，飲以甘草湯。尾若高低，有虧水食。二尾雙垂，可知老朽。練牙減食，宜喂帶血蚊虫。遊冊沿墻，可服涼桐梓草。鬚捲腳焦者，不治。腳尖觔落者，難醫。客矍然而起曰：以至微之虫，知肺腑之事，纖悉具備，使執事遇時當路，其能爕理陰陽，致百姓雍熙，萬物咸若者，又當何如也。
蟋蟀箴
早秋怕熱氣，盆窩要古器。深秋怕冷風，浴水尤當避。卑濕不可安，填盆土為利。休要露人目，休要口味匱。每早須細觀，畧以菣少試。殘食午必換，渾水朝必棄。牙防堅硬物，用紙腳花跛。安頓僻靜所，油香橙橘忌。此箴傳後人，叅詳須盡義。
蚟孫歌
鬚光尾禿最堪傷，身大終須不當強。午尾尖長如倒插，聞名盡說兩頭鎗。喂食還須要適中，不依定是一場空。水清無垢食無缺，始得三秋奪錦功。呼雌之法君當記，不帖雌時即換之。一個不交重再換，若呼長久大非宜。五日方容閗一場，若還頻閗定牙傷。夜來不食因何事，傷損牙關食懶嘗。盆須用古不宜新，天熱盆新頭便昏。養過重陽九月九，舊盆不用換新盆。天氣初寒霜降時，附子煎湯冷浴之。寬大新盆綿紙裹，又須換個水窩兒。喂食不過只一件，莫信傍人多議論。雞荳菱蟹與瓜仁，豈及清晨黃米飯。把菣猶如船把舵，舵若橫時船損多。下菣劈面掃將來，勝似青天霹靂過。菣草要長桿要直，蠅血染之并梨汁。收時須在白露前，價勝夜光珠一粒。比頭比項比身材，若欠厘毫定拆開。尾短更兼鬚又禿，強將他閗莫擔財。臨閗之時菣莫拖，左盤右轉虎離窩。若然前後七八菣，頻撚牙酸不可過。虫兒奧妙莫胡猜，悲喜何人識得來。不率舊章由己意，閗時必定惹殃災。遵此而行不受虧，為人識得自稱魁。果能仔細無些失，交鋒定勝帶花回。
秋興篇
叙屬三秋，時維七月，禀受兌金之氣，相生促織之蛩。得其奧妙玄微，能作令時賭賽。千般調養，可遵徃哲之規。數句言辭，堪作後人之鑑。盆須用舊，遇深秋便更填泥。浴不可頻，越數朝畧教戲水。下盆即飼旱蓮草，則泥瀉出。調養必食黃米飯，可長精神。損牙不食，暫喂帶血蚊虫。內熱慵鳴，聯食荳芽尖葉。落胎結糞，必啖蝦婆。失腳頭昏，川芎茶浴。如或咬傷，童便和蚯蚓糞，點其瘡口。惝逄鉗閉，蠅頭血染菣草，始能啓牙。飢則遊册沿墻，宜藏暗所。近則隔盆鳴翅，毋使相聞。每屆未申，須當喂食。但臨子午，合聽呼雌。渾身好似一團花，紅鈴難托。遍体美如三叚錦，白肋無成。腿長終取勝，身狹却多輸。頭粗尾細可稱雄，項窄翅鬆難受口。麻頭青項銷金背，聲振他州。蝦脊蛾身橄欖形，名揚別郡。尾短終無力，牙長必有功。黑白常虧，青黃多勝。尾焦宜就棄，免致咨嗟。鈴脫休尋聞，毋貽後悔。水不可缺，食不宜多。勝則藏之，勿輕過人目。倦宜調養，勿浪下勾頭。𤍠天可飼井蝦，盆內須加蚓土。頭昏只因宿水，頻換水則無虞。色嫩豈能耐疼，喂紅虫則增彩。三尾黑頭可用，切忌赤首有傷。按斯法焉，思過半矣。
促織論
促織者，秋蛩也，隔年遺種于土中，時至方生，處暑出，白露旺生，寒露漸絕。或係諸虫變化，如蜈蚣、胡𧊵、地狗之𩔗上也，蝸牛、地蚕、濕虫所化下也。生于草土者身軟，磚石者体剛。淺草瘠土者，色多黑白而性和。瓦礫深坑及地陽向高阜者，色多赤黃而性烈。大抵白不如黑，黑不如赤，赤不如黃，黃不如青，青不如紫。赤小黑大，尚堪對敵。黃大白小，切勿交𨦟。原夫青黃之蛩，首大項肥，腿長，身背濶厚，為上。黑白色者，頭小項窄，腿腳短瘦，翅薄，身不方厚，為下。若花麻頭、灰青項、歪身、線額、彎翅、彎尾、趫翅、縐翅、龜背、蝦脊、八腳、四鉗、及螳蜋形、土狗形、胡蝶頭、蛺蝶翅之數者，俱屬異相也。至于傷殘之蛩，如獨腿、五爪之類，雖曰不全，猶或可取。惟四病者，速宜去之，仰頭一也，捲鬚二也，練牙三也，踼腿四也。兩尾高低，曾經有失。二尾俱垂，老將憊矣。又如熱而倉皇，冷而倦怠，稍不驍徤，亟宜如法調養，勿貿貿而前也。
收養併打總訣
早秋見頭大腳長者，便收畜之空盆，放于陰凉潔净處。不宜常看，常看則色易老，養十日後方可仔細觀之。當先下盆時，明標色樣，以昏變明亮者為上，明亮變昏者無用，若油色、硄色又不足取，其麻路最忌曲斜，半橛而粗，其線額亦要細長端正，不喜灣曲，其尾丰尤須輕細白色。用心調養，過白露三四日，併打。若果是真青真黃入格好蛩，不宜早閗，直待深秋，重陽前後，其口堅硬，勿于嫩時泛閗，口糊牙損，誠可惜也。總要看色老嫩，色未長足，且未可閗，等待色濃，先定其大小相等，然後併打，不可多接。故經曰：少年多誇躁，養手須知戒，若要穩穩嬴，閗盡莫饒大。
訪求訣
道聽途說，非真盡紿，蛩無好歹，一𨵈即買。
促織有三拗
嬴呌輸不呌一也，雖上雄背脊二也，過蛆有力量三也。
辨真法
品格論
夫蛩必須麻路細直透腦却無線額者，烏頭銀線額却無麻路者，奇品也。更有線額與麻路，拗色不一，如白麻頭金線額、黃麻頭銀線額，或無麻路有白線紫金線之類，更有青黃促織而紅頭白牙白麻路者，亦為絕品。此第一等也。或有青紅頭金線額、白麻頭銀線額、翠青項、毛青項、斑青項、厚金翅，或黃麻頭、淡黃麻頭、嫩黃麻頭、老薑黃麻頭、紅黃麻頭，麻皮黃色，俱要白腿腳或黃腿腳，此第二等也。更有暗紅頭、青金翅、烏金頭白腿翅、火珠頭桃皮項、瑪瑙頭灰青項、青麻頭白牙鉗，麻路細直透頂，身腹頭腳相稱，此第三等也。更有紫金色、紫黑色、紫紅色、重𠄬色、輕𠄬色、油紫色、葡萄紫色、藕褐色、黑青色，此等色樣，切要鮮明分曉，麻路細直，腿長腳大，翅翼濃厚，形体方濶，亦為佳品，此第四等也。更有紫黃色，俗名茄毋紫，必得遍体無瑕，翅翼光彩，頭大背濶身厚，乃為相稱。更有花路頭，亦要腿腳無瑕，黃色為上，瑩色純白者亦佳。更有翅如古經紙，光明金色，腿腳如黃蠟相似，更復壯大，亦為絕品。又有禿虺色，乃灰白色如花黑者。此第五等也。至如濶翅長翼等類，必須頭圓而縮，項濶而寬，牙長而渾，翅薄而金，蚕肚白肉，腳細長而兩腿有斑，亦足取之，此第六等也。
紅頭青項金色翅，一貴也。麻路透頂，青項金翅，白腿，頭尾相稱，二貴也。白麻頭透頂，毛青項，厚銀翅，三貴也。紫頭北閗路，青項紫翅，濃厚而帶縐紋，四貴也。黑漆頭，金線或銀線額，青項帶毛，黑金翅，白腿肚者，五貴也。
凡蛩有紅白麻頭，青項金翅，金銀絲額上等也。黃麻頭次之。紫金黑色又次之。諸般色相尤易得，獨紫黃色，千中選一，謂之足色，其蛩光滑輕凝，紫帶滑色，更須頭大腿長，背濶齒強者，必定好爭閗，有勇力。總之諸色麻頭，線路必要細直，分明爽亮，不宜灣曲短橛。第一嫌麻路粗板，線額肥曲。文有絲瓜筋麻頭，栢枝葉麻頭，俱要細布在頭上方好。
蛩辨五色
真五色為貴，如紫青、黑青、紅黃、淡黃、淡紫、紅頭、紫嘴之類，間雜混淆。大都青蛩要白線金翅。黃蛩要黃線烏牙，遍体如金。紫蛩要頭濃紅線，題斑肉蜜。白蛩如冰，黑蛩如墨。目遇之而了然者，此真色也，苟其不然，便屬花色。
選法
頭圓牙大腿須長，項寬毛𣰕勢要強，色貴焦老翅無跡，身濶背厚能登塲，水紅花牙人所忌，猪肝牙色總不良，腿腳細窮非上品，紅鉗赤爪蛩之王。
牙不宜短薄，渾長者佳。頭不宜匾塌，圓大有腦角者佳。項不宜光緊，青毛而寬者佳。腿不宜短，長大者佳。身不宜狹薄，厚實有肉者佳。色不宜雜，純淨者佳。翅不宜薄，肥厚者佳。肋不宜顯，白肋以通稍為佳。尾不宜重，輕細潔白者佳。鬚不宜捲，犯熱症或缺水則捲，攪擾不定者佳。
凡各色麻路，不透頂或成片及頭帶油艷，腳腿細窮，肉色斑黑，翅薄項緊，頭不圓，牙不長，項無毛丁不起斑者，俱不中選。
混收訣
頭大腳長，不用商量。尾輕肉潔，何須多說。腰寬項濶，不必細觀。禿鬚槌腿，末可忽畧。
養蛩總訣
高厚人難合，濶方比占先。頭大終為得，牙長萬倍全。腰厚翅長好，牙環更利便。若能養得着，百戰總居前。
以高厚濶方，頭大腳長，腿圓更兼牙長拖地者，環鉗更妙。
鉗像蜈蚣鉗，嘴像獅子嘴，頭像蜻蜓頭，腿像蚱蜢腿，形体要相當，色正斯為美。
辨老嫩訣
要知促織老和嫩，秘訣分明在水鬚，帖齒帶黃知出久，懸牙色白始成驅，頭高終自無多日，低首居然一老狐，熟讀秘文方賭賽，十塲罕有一塲輸。
頭色美者
紅頭、紅麻頭、半紅麻頭、黃頭、黃麻頭、淡黃麻頭、嫩黃麻頭、青金麻頭、紫麻頭、白麻頭、栗殼色麻頭、栢葉麻頭、黑漆麻頭、三尖麻頭、竹烏麻頭，俱要麻路細絲透頂，方為美色。
頭色惡者
如頭艷色，頂滑如油，麻路不透頂或成片者，俱不中用。如杮子頭、瑪腦頭、蠏兠頭，還可觀，却是不濟。凡半截麻路，艷色似點一般，切不可用。
早秋看法
早秋時，擇取頭大頂寬，腿腳圓長，身子濶厚，生像方幅，票定顏色上盆，徐徐養之。不可便閗，恐有出土先後，元氣未足，顏色未變，身柔口弱，或有不閗者，交口便走者，此皆元氣未足之故也。須上盆數日，身口堅硬，現出顏色，重色變輕色，為之併打。若輕色變重色，便可棄之。對併時，如出口硬獵善閗者，選為上將，但以二個試之，切勿多閗，有傷于蛩。
蛩以耐口為穩，須要頭有腦角，腫項濶腰，翅色濃厚，腿長尾輕，後叚有肉，乃受口之相也。
中秋看法
中秋之蛩，如人中年，觀蛩者須推其時，度其情，并當起落三尾，不可其盆，恐畫夜呼雌起翅，過損蛩体，更虞意外踈失。
辨鉗訣
紅牙帶黑色有粽紋而光彩者，是降香鉗，或淡紅要寶色似水紅花為貴。若黑而無光，即豬肝色，無用。若白牙與象牙色光彩，雖有烏爪頭亦貴。若白似水而嫩，即為水洋鉗，亦無用。
莫云黑白全無用
黑內有黑黃，白內有白黃白青之類，不可輕忽。
勿認青黃不可欺
非上相真青真黃，倘有一點敗筆，究非真將。
頭上等
大頭圓肐膊，腦搭淺無多，絲路根根透，精彩如揩摩。
頭下等
昏小腦搭重，路粗半節兒，棠梨尖額角，此等不須奇。
臉上等
五色諸蛩臉，鋤彎注地長，再如鍋底黑，賦性定強梁。
臉下等
酒醉猫兒臉，花花白路紋，此般生像者，棄物不須云。
項上等
青項堆青靛，白毛根閃青，硃砂火盆底，桃皮等類形，白霧東瓜樣，寬𣰕壘起星，毛丁有肐搭，入手不當輕。
項下等
緊隘花斑項，無毛一片光，㿜小更短促，不養又何妨。
翅上等
紫翅青金翅，反搭與油單，黑色全如墨，梅花兩瓣攢，鬆濶偕長短，蓑衣得更難，遮身不見節，薄縐另相看。
翅下等
膏藥跡不縐，鬆濶短長同，况加白肋重，何須選入籠。
腿上等
大腿圓長健，小腳粗鉄線，斑白黃色真，識者應堪羡。
腿下等
短癟兼窮細，煙薰青黑同，只好留墻壁，何須問主公。
肉上等
紫黑蒼黃肉，青白勝鵝梨，黑青只宜白，淡黃白亦宜。
肉下等
肉色欠純正，腰上多金鈴，月頭紅白間，百戰不能嬴。
紫色總訣
凡紫色頭必尖，然究以頭圓大者為上。項有青毛項、紫絨項、赤斑項，俱要毛丁，身濶背厚，血紅鉗，陰陽翅，方妙。若項有油光，即為花色。
真紫
真紫如同着紫袍，頭濃身濶項宜毛，鉗更細長如血色，獨占塲中第一豪。
深紫 〈忌腰間白助〉
深紫當頭紫要濃，更兼翅脇與身同，圓頭濶項陰陽翅，樹幟三秋建大功。
淡紫
名為淡紫遍身明，項如青靛齒牙紅，頭上三尖腰背濶，諸蛩退避莫相逢。
黑紫
黑紫顏色如茄皮，腿腳斑黃赤壯肥，鉗若生來紫黑色，早秋嬴到雪花飛。
紫麻頭
紫麻頭路透金絲，項毛翅縐腿斑狸，四腳臈黃肉帶赤，敵蛩見影不相持。
黃占翅縐紫麻頭，身似銀兮牙似鈎，頭大項寬長腿腳，痴迷生相閗三秋。
栗殼紫
方頭麻路大紅牙，翅如栗子殼無差，六足尖長黃蠟樣，戰勝簪花回轉家。
紅頭紫
紅頭紫線最剛強，項赤紅斑腿混長，翅紫牙紅如桑剪，將軍名號不虛當。
紫金翅
紫頭青項翅如金，腿腳兼黃肉帶蜜，必須生有紫黑鉗，咬殺敵蛩人胆失。
青色總訣
真青頭要青金樣，白麻路細絲透頂，金箔明亮翅，肉白，牙白，腿白者為上，號白鉗青。亦有頭似官蜻蜒頭樣者，若水紅花牙，腿肉不白，項不毛，青翅不金，不過花色而已。須知世無斑腿，黃肉，青線之青也，鳴有叮叮之聲，當細察之。又有紅頭青，終不結秋。
真青
真青頭似菩提子，項上毛青靛染成，牙鉗必得芝蔴白，任君百戰百番嬴。
鵶青
首尾分明黑漆光，白銀腿腳皂衣裳，肚皮六足猶如玉，相閗英雄勝虎狼。
淡青
淡青生來牙要紅，頭麻項濶翅玲瓏，更兼肚肉白如雪，嬴盡諸蛩獨奏功。
紫青
琥珀頭圓項紫青，翅如蘇葉好追尋，天生一副牙紅紫，交鋒管取白黃金。
白青
白青色艷宛如花，紅白牙鉗並可誇，只要腿長青項濶，深秋健閗永無差。
黑青
烏青看來似錠墨，腿腳斑狸肉帶黑，鉗若細長似血紅，合戰交鋒不費力。
灰青
灰青色裏顯青金，項飽頭圓乃得真，更若腿長牙紅白，秋塲得彩不須論。
顏色如灰不耐看，灰頭灰項欠新鮮，只因翅黑牙長白，相閗高強直萬千。
白牙青
青頭毛項翅如銀，六足生來總出群，粉壁牙鉗肉似玉，是蛩名號大將軍。
紅牙青
紫頭銀線項青毛，紅牙白腳絕倫高，愈到秋風消索候，自然力勇獨稱豪。
蔔葡青
頭像蔔葡項閃青，身材濶厚腹如晶，縐紋薄翅琉璃尾，上冊交鋒陣陣嬴。
黑青背上紫紅霜，仔細看來茡桃色，牙紅正好閗輸嬴，汛炮一聲虎添翼。
井泥青
青色深沉似井泥，圓頭毛項不輕欺，長牙腹腿如銀白，直到深秋戰勝奇。
蟹殼青
赤翅色如湖蟹色，麻頭禿項真難得，最宜相稱紅棗牙，只忌背光并頭墨。
俗號名稱湖蟹青，斑黃腿腳翅如金，青頭紫腦牙如血，項上須教毛靛深。〈一本「牙如玉」。〉
此蛩頭似生青蟹，細絲透頂，身背腳大，腿[月介]上如血，紅牙者是。
生蝦青
麻頭青項翅如金，肉腿生來白雪形，鉗要細長蘇木色，此蛩名號是蝦青。
龜背蝦青不宜紅，腿腳俱長閗性濃，頭上金絲齊透頂，誰道似蝦竟似龍。
有蛩名號是蝦青，亦取銀翅似明星，休論白牙并黑嘴，最宜項上有毛丁。
熟蝦青
水紅尾兮水紅衣，壯肚濶腰模樣奇，渾身不見有斑點，傍人誤認熟蝦兒。
青麻頭
麻頭青項有毛霜，翅縐肉白腿腳長，再生一副牙鉗黑，三秋得勝喜非常。〈一本「牙紅紫」。〉
線額青麻透頂明，蜻蜓翅翼項青輕，牙鉗似玉身高厚，腿上無瑕閗必嬴。
青金翅
青項麻頭翅必金，肉腿如同銀樣珍，牙若更加如黑漆，嬴盡諸人匣內銀。〈一本「如血色」。〉
黃色總訣
真黃，遍体皆黃，名烏牙黃，其項非桃皮則硃砂火盆底，有赤丁肐搭肉方是。更有黃砂叢叢，尾長細如鉄線樣，鳴時聲啞，翅如金箔，兩翼玲瓏，牙黑彎尖尤妙。若紅黃則有腿肉白之分，紫黃則重在頭似櫻珠之別。至項似金之說，吾聞其語未見其蛩，大都不離乎桃皮硃砂者近是。
真黃
天生金色遍身黃，肉腿如同金箔裝，更生一對烏牙齒，鳴時啞者即蛩王。〈一本「紅牙」。〉
深黃
黃色生來金箔黃，腿腳黃斑腰混長，若是兩個烏牙齒，便饒人大又何妨。
淡黃
淡黃生來腿腳白，頭樣三尖如琥珀，初秋閗勝已非凡，愈到深秋如拱璧。
肉白頭黃項摻青，頭粗腳壯齒如丁，這般生相非容易，九遍交鋒十遍嬴。
紫黃
頭似櫻珠項似金，薑黃腿腳更超倫，鉗須紅黑惟嫌白，勇怯還須在此論。
紫頭硃項背如龜，青不青兮緋不緋，仔細看來黃帶紫，這般顏色定雄飛。
紅黃
頭似珊瑚紅斑項，翅如金箔肉兼黃，腿腳圓長如玉色，諸蛩敵盡莫相當。
黑黃
血絲麻路背身昂，腿腳斑黃要混長，若生濶項烏牙齒，三秋饒大莫商量。
黑黃閗路隱藏之，日光照見似紅絲，腿黃肚赤如金翅，紅白牙鉗總是奇。
白黃
肉白麻頭金線額，白毛項上翅鋪金，六足燈心牙紅色，早秋嬴到雪花侵。
油黃 〈俗名油紙燈。〉
頭圓腿壯遍身黃，翅滑如油肉帶蒼，一對牙鉗黑紅色，此類蛩中是霸王。
砂黃
異色砂黃要覔難，遍身隱隱露紅瘢，牙烏肚白黃金翅，莫作尋常促織看。
蟹黃
血絲纏頭項背駝，牙紅長腳蟹婆娑，腿椿點點紅如血，日閗三塲也不多。
啞黃
黃蛩聲响只尋常，肉白牙烏第一良，腳壯腿長頭項稱，鳴時啞撒定稱強。
黃麻頭
麻頭黃項翅如金，腳腿黃斑肉帶蜜，牙鉗若是炭樣烏，閗勝鳴時莫與匹。
菊花黃
遍身黃色耀如金，紅棗長牙利似針，閃青色背菊花項，六足無瑕極稱心。
狗蠅黃
頭項焦黃翅亦金，花斑腿腳肉同栗，更生一對紫花鉗，敵盡塲中為第一。
紅色總訣
真紅要金翅白肉，頭似珊瑚，項似硃砂，腿腳混長，以墨牙為貴，餘色無用。
真紅
眼如椒核遍身紅，頭項如硃腿亦同，縱逢敵手君休怕，數番咬死又成功。
紅麻頭
紅麻秉性最剛強，赤項紅斑腿腳長，翅紫牙紅如桑剪，諸虫交口便難當。
暗紅頭
紅頭不喜太鮮明，麻路深藏莫亂評，項翅墨青腿腳白，形軀高厚戰常嬴。
黑色總訣
真黑生來肚黑牙紅，銀絲細路貫頂，翼翅如海螄靨樣，項濶帶毛名血牙烏，墨鉗，紫花牙，紅花牙皆妙。一名粉底皂靴者，白肉白腿腳，其餘皆黑，即牙鉗亦烏，方交口便嬴。
真黑
真黑便當黑似漆，仔細看來無別質，更有肚腿白如銀，俱號將軍為第一。
黑麻頭
烏麻頭路透金絲，項濶毛𣰕肉帶黎，若還烏翅牙鉗赤，得遇之時真是奇。
黑麻路要銀絲白，項要隆兮牙似雪，菣開寶色有光芒，這個將軍沒得說。
烏頭金翅
烏頭青項翅金黃，腿腳斑狸肉帶蒼，牙鉗更生紅紫色，諸蛩一見豈能當。
烏頭銀翅
首似烏金翅似銀，霜牙青項腿如晶，用心收養休輕覷，若使交鋒便見嬴。
白色總訣
真白要頭白明亮，號白蚕蛾，細絲頭路透頂，毛項蝶翅，總以黑鉗為上。又有墨花鉗，血紅鉗，皆是蛩中之王。
真白
白頭白項白絲攢，翅似鋪銀肉似霜，烏牙黑臉肚如粉，此是三秋促織王。
淡白
白頭白項翅如銀，入手觀來迥出羣，一對銀牙如雪白，總無抝色是將軍。
白麻頭
白麻白面白如銀，細絲透頂卻分明，更加青項長肥腿，戰到千番也必嬴。
白麻路要細而長，項內硃砂隱隱良，牙若乾紅多寶色，黃斑長腳好名揚。
異種上品
天藍色
非青非黑復非黃，閃爍不定似天光，腿色焦斑身樣細，頭圓路白項深藏，二尾細輕多紫色，兩鬚旋繞勝鎗鋩，更得乾紅鉗一對，千秋難遇此蛩王。
此係十年蜻蜓所變，其色如天光，早晚陰晴不一，語云：「將軍無定色」是也。
青黃二色
青黃毛項翅要明，此等原從間氣生，初秋閗到深秋後，百度交鋒百度嬴。
硃墨色 〈俗名紫白。〉
不著青黃硃墨色，此蛩千中難遇一，只要頭大并腳長，立奏凱歌真可必。
各色麻頭
各色麻頭路要細，身方背厚項毛砌，頭大牙長尾似鎗，閗盡來蛩力不敝。
龜鶴形
頭如蚕嘴肚如琴，兩翅啾啾呌不勤，識者若逢此促織，不須試口是將軍。
琵琶形
翼像琵琶秋蛩首，頭雌項滑世罕有，長牙金翅非等閒，聞盡三秋無敵手。
翼翅琵琶不喜青，若逢紫色始相應，要知閗勝堪珍處，頭小牙長項似金。
棗核形
身如棗核兩頭尖，仔細看來似側磚，交鋒便見強中口，咬退諸蛩不敢前。
蟹踞形
蛩身弓起如蟹踞，不拘五色或麻頭，任人觀看只不怕，是此名蛩何處求。
蜈蚣形
蜈蚣圓鉗識者稀，硃頭漆項最為奇，更兼黑背紅絲足，宛似蜈蚣人未知。
螻蛄形
螻蛄六足短而粗，牙細尖長腹又拖，翅短尾開臋露出，圓頭價值萬金多。
螻蛄之形最難相，牙長腿短頭尖亮，尾豁過肩三二分，正是雌頭拖肚樣。
土狗形
頭粗項濶背低拖，翼翅生來半背過，腿腳壯肥身巨混，當頭起線呌如鑼。
𣓾甲形
翅長如漆項無文，寬項生毛濶後身，頭尖兩翅棗紅色，𣓾甲形模若有神。
蜘蛛形
頭小牙長休短豐，灰青項色一般同，銀絲六足嬌還細，名曰蜘蛛勝黑熊。
身材局促似蜘蛛，青項牙長六足鋪，羽翼不長金墨色，等閒覓得夜明珠。
螳螂形
螳螂六足盡尖長，最喜牙鉗利似斨，頭縮項寬方盡美，翅色龍泉青樣光。
身狹頭尖大肚皮，腳前喬立似於菟，此蛩不問青黃色，閗到深秋也不輸。
蚱蜢形
頭大臋尖後腳長，禿釘模樣最猖狂，身材生得高還厚，蚱蜢之形誰敢當。
蝴𧊵形
貌類蝴𧊵体腳長，細腰緊項兩頭鎗，遍身黃亮如金色，百萬蛩中獨自強。
土𧊵形
尖翅呼名是土𧊵，紫黃色者實難逢，這般色樣如能得，不是常蛩是毒蛩。〈無肉不論。〉
此蛩千中難遇，紫黃色者為上，號光翅𧊵，無有敵手。
蟑蜋形
形軀仿彿似蟑蜋，項腫頭尖牙齒長，身腰匾濶腳條細，紫金顏色始名揚。
鴛鴦翅
青黃二翅色鮮明，此蛩入手不當輕，初秋閗到深秋後，管取交鋒只見嬴。
梅花翅
翅似梅花蜘蛛鏇，身上如同梅花片，如此之蛩亦怪哉，滿塲閗勝真堪羡。
翅似梅花勢甚驍，翻來覆去閗輕飄，縱逢敵手能相勝，咸羡三秋奪錦標。
金簑衣
翅寬翅急未呈奇，識者當塲莫慢非，生得兩邊如鳥翼，名傳天下錦簑衣。
壽星頭
毛項紅牙頭頸長，色濃身厚更軒昂，形如虎立君須記，一日還教勝幾塲。
玉垂頭
頭項分明似遠離，中閭肉白如蝤蠐，仰首搭牙俯首勝，玉垂頭號任君題。
玉鋤頭
黑牙黑面不堪收，此種諸人懶去求，雪樣翅兒加白腿，勝時齊道玉鋤頭。
陰陽牙
蚟孫生來兩個牙，一紅一白實堪誇，不拘五色麻頭者，直是三秋一莫邪。
獨鬚單鎗
獨鬚獨尾世稱奇，金翅紅牙形似龜，兩異相兼方足貴，項青肉白始相宜。
金蒼蠅
硃頭綠項身油綠，腳腿微黃紅點生，鉗環血色翅尖樣，力能扛鼎自揚名。
蚟孫鑑 〈前全

[book_title]中卷
蚟孫鑑 〈後〉
贈怡館增訂
異形中品
真三色
紫頭青項有毛長，金翅生來肉帶蒼，兩腿混長斑白色，一對紅牙不可當。
草三色
麻頭青項白毛丁，金翅縐紋肉帶青，腿腳斑黃牙似炭，當塲徤戰似通靈。
三叚錦
麻頭青項翅銷金，白牙白腿腹如銀，百戰百嬴無敵手，蜀中三叚錦為珍。
草三叚
頭圓相似紫蔔萄，紅白長牙項有毛，更兼淡淡縐銀翅，三叚之名聲價高。
小三色
紫頭青項翅油黃，四腳如絲兩腿長，更兼一副焦牙齒，中秋饒大也無妨。
蝦脊
蝦脊駝𡶶蛾肚良，翅如蛺蝶腿俱長，頭圓而小方為稱，線要銀兮路要黃。
齊臋
齊臋不論紫黃青，頭縮項寬翅縐紋。身厚牙長螳蜋足，金風纔動立奇勳。
拖肚
黑頭紅項背形駝，更兼肚腹如舵拖，齒色黑紅如鉗樣，連嬴數陣不為多。
兠翅
〈無肉匾腳者佳。〉
兠翅之蛩識欲詳，臋長匾薄也尋常，須知最貴紫黃色，腿斑頭小要牙長。
殼翅
殼翅無聲性却雄，只嫌純黑是常蟲，若還翅上青黃色，秋興塲中可立功。
濶翅
鼓翅囂囂閣閣聲，身材雄壯齒尖橫，小頭腫項黃金背，上冊交鋒一口嬴。
長翅
長翅須養金長翅，腿腳粗肥腰混齊，果然口比青萍利，中秋試閗利如犀。
縐翅
縐翅形軀另一般，羅紋重叠嘴如鐶，雪花肚足方堪貴，油黑斑狸亦等閒。
線額
當頭線額使人欽，色艶虛花未足珍，麻路隱藏額線現，交鋒即勝却堪親。
飛蛛
飛蛩能閗体輕盈，黃白堪誇青莫京，白翅水中應拔去，果然百戰百番嬴。
異類下品
月頭
額首空文終落後，十個月頭九不閗，腿窮項細便尋常，請君拋棄何須守。
黑黃者佳，其月如粉者亦美，俗諺云：一閗便將軍。
蝶頭
金額原要黃麻路，銀額必須白麻頭，更要牙鉗紅黑色，反是何須着意求。
紅鈴月頭
蛩生月額及紅鈴，來徃交鋒暫莫陳，縱然得勝終難恃，勸君休作掌中珍。
油頭
頭昏項緊有何奇，腳腿花斑黑肚皮，翅上更有膏藥跡，何堪識者費心期。
紅額
紅額却似好花枝，來徃交鋒亦暫時，一自西風觱發後，當塲零落不堪支。
繡肩
綉肩繡脇不為奇，嬴得來時也可虞，金鈴落却終難復，欲閗無情致嘆吁。
紅鈴
〈鈴有數點名髹衣赤異。〉
紅鈴滿背號駝金，只許三番兩次嬴，卸下鈴時難賭賽，若逄強敵必遭傾。
金帶鈴
〈一名金束帶。〉
古語紅鈴定不嬴，如鈴脫落即凋零，腰間砌滿紅鈴子，常勝稱為金帶鈴。
蜂翅
頭尖肚大似胡蜂，雨翅金鋪腿腳窮，縱然異類無心閗，當塲必悞主人翁。
獨腳
人言獨腳最梟雄，誰道原無孫臏功，縱使嬴時須菣綽，由來力怯不相同。
殘疾
不問青黃赤白黑，一有傷殘難下冊，禿鬚禿尾腿無丁，擲棄溝中亦何惜。
敗蛩
蛩力雖強戰已疲，因貪接戰誤教虧，經旬調養依然勝，宛似秦王用尉遲。
早秋悞閗失口，間有養至深秋成將者，故歌詩及之。
五色變虫詮
紫青
紫青白閗線，愈冷愈閗，即至落雪不休，係螟蛉子變。
紫黃
紫黃之蛩甚難真，千數中不一見，如黃頭銀絲麻路，青毛砂厚項金翅，腿腳壯長，渾身高厚，血紅鉗者是也。此蛩愈冷愈狠，係蜈蚣變。
紫尖頭
頭如胡蝶頭，青毛砂濶項，白肉厚背，腿腳圓長，血筋絆滿，金翅，白花牙，墨花鉗，白鉗，血牙俱為將才，係胡蝶變。
真青
真青，白牙妙，黑鑲白鉗亦好，青毛項、血牙更妙。但要白銀絲麻路，細直長透頂，項背高厚，腿腳圓長，白肉為上，係牽牛變。
青大頭
頭如獅頭樣，細銀絲直透頂，青毛濶項，帶砂青霧罩滿，腳斑白，腿長圓，肉色如玉。或像青蓮，純白鉗、紅花鉗、墨花鉗、墨牙，皆堪相配。如白花鑲鉗，大而長厚者亦妙，為上等之將，係桑虫變。
青尖頭
長頭濶毛青砂項，身厚，腳腿圓長，滿頭項青霧罩緊，奔走玲瓏。黑鑲白鉗、長紅花鉗、烏爪白鉗，血牙更妙，係蜘蛛變。
青麻
青麻，頭圓大，細銀絲透頂，青毛項，青砂霧罩滿，日中照之微帶紅色，腿白腳長，肉白者將中之梟將也，係牽牛變。
砂青
大頭濶項，銀絲細路透頂，青毛砂堆滿項翅，長腳圓腿，身形高厚，赤爪紅牙，交口便嬴，此勁敵之將，係楊甲虫變。
真黃
頭如蜜蠟，項似青氊，翅像紫金，肉黃腿白，渾身黃霧黃砂罩滿，更兼高方濶厚，腳長聲啞，此為狠閗之將，係地蚕虫變。
黃大頭
頭要像官蜻蜓頭樣，細銀絲麻路直透頂，硃砂項寬背厚，渾身青毛砂，腿混腳長，肉白，血紅牙，畢花鉗、紫花鉗、真墨鉗者，蛩中之王，係蜻蜓變。
黑黃
有血鉗黑黃、白鉗黑黃、白花黑鉗、墨牙黃、墨花鉗、紅花鉗諸種，濶項駝背，頭細腳長腿大者是也。更兼項堆黑砂毛丁，翅有血筋絆滿，渾身似青霧罩砂，向日中照視，通身如血紅者，此真正黑黃，無敵大將軍，係鉄蝴蜂變。
砂黃
頭大腿長項濶，硃砂斑，白毛攢緊，背厚翅金，黃砂罩滿，亦為上將，係螻姑變。
真黑
黑如黑漆，牙白如銀絲，鉄頭蝴蜂變。
灰黑
身形匾小，伏于盆底，濕竈灰色，善能饒大，着口即勝，係蟢蛛變。
真白
白蛩紅牙，係牽牛變。
他如螳螂、𧏙螂、長腳蝴蜂、蚱蜢及金蒼蠅等類，感秋金肅殺之氣，俱能變化，兹不備載。
青黃白
此三色須金銀線路細直透頂，早秋閗間，深秋閗口决減。
淡黃白
淡黃白，頭須三尖，身如琥珀色，鉗紅項寬，毛𣰕腿大，為上。
反生名
金絲額白麻路，銀絲額黃麻頭，俱要金對銀二件相反，銀額金絲各透明細直，為上。
滑紫色三種名
一名梨摙採，二稱油紙燈，三呼沿盆子。
見聞紀異錄
青有白紗青、紅砂青、油青、蘇葉青、雞血青、麥柴青、生蝦青、熟蝦青、河泥青、河水青、稻葉青、竹葉青、蘆花青、蜒蚰青、鉄線青麻、鉄嘴青麻、鉄色青麻。惟天青色百年難遇，相傳云係十年蜻蜓所變，可勝鉄頭蝴蜂所變者。
紫有熟藕紫、藤花紫、葡萄紫、烏醬煤紫、醬瓣紫、茄皮紫。
黃有油黃、麻皮黃、菜葉黃、麥紫黃、香櫞黃、金匾方，并有渾身如雄黃者。
紅有石榴紅、水楂紅、出爐銀、落霞紅。
黑有鉄彈子、竈灰黑、水墨黑。
白有滑白、啞白、蔴皮白、螭殼白、水梨白、蘆花白、艾葉白。
頭有星頭、癩麻頭、芙蓉頭、四字頭、油灰頭、蘭花頭、牌樓頭。鴛鴦頭，一半青，一半黃。又有如星一點，微現于額際，如桂花黃色者，必是真將，名曰將星。
康熙辛卯年，西府双飛頭有此星，于楓鎮閗勝盛澤鎮剪刀鉗，名震江浙。
閗線有洒金閗線、老薑黃閗線、蘭花閗線、羊角閗線。如線額粗者，名粗眉毛。
眼有椒核眼、金眼，俗名金眼回回，及純白蛩兩眼如點硃者。
鬚有獨鬚，于頭居中出一根者；有紅鬚，俗呼紅毛韃子；竹節鬚，如剛鞭樣；蝴蝶鬚，兩鬚寸許長，頭有珠如鼓槌式，或是長鬚一舒一捲，彼此相換；交鬚，兩鬚如繩捲繞，見人則放直；又有鬚打嬴，不必交口，用鬚打着來蛩即嬴；披鬚，兩鬚不動，向後披在背者；鬚有長至七八寸者。
鉗有四鉗及蜜刺如鋸齒者，有無一刺如筯者，有鉗尖純白無黑爪者，又有戥梗鉗、三尾鉗、笋椿鉗、礱糠爿鉗、剪刀鉗、一動一不動者。
臉，俗名馬門，有黑臉，純白者為粉臉，紫臉，及收上時有如紅線一條放下不見者。
水鬚有長能捧在頭上者，有一邊多，一邊少，一邊六七根者。
項有鉄皮項、蜘蛛皮項、鉄砂項、紫絨項、半節項、半藍項。并有蛀項，上有眼相通可望見者。狹項，俗名狗頭頸，惟白蛩忌。
翅有尖翅、方翅、圓翅、長衣左搭翅、時辰翅、簑衣翅、板翅、啞翅。惟蝴蝶翅，以雨大翅內另有兩小黑翅者，方為真。鳥翅，長衣如蒼蠅翅，披出在腿外，使風船兩翅𥪡起，不能收下，如掛蓬狀。三尾翅，小而短，畜蛩者遇之多不利。
翅色有紅者曰紅背，望之如紅纓色。綠者曰綠背，如百腳背，黑油綠色無翅者曰禿背，亦名爛翅。
肋有一紅一白鴛鴦肋，大紅肋，白肋長者曰忠孝帶。
聲有繮鈴子刮竹聲，及聲如呼雌，見亮即鳴，遇暗則止，凡交口時不必多閗，來蛩聞鳴聲即敗。紫金翅每叫只一聲。
肉有螻蛄肉，蜻蜓肉，蚕蛾肉，黃肉，黑肉，白肉，青蓮子肉，綠肉，白菓肉，鉄蝴蜂肉。又有帶鈴一粒者，曰金駝鈴、銀駝鈴。滿腰一串者，曰金束帶、銀束帶。
腳有八腳，七腳，及小腳，每多一節者。
腿有白玉腿，甘草腿，花青腿，駝骨腿，單寄腿，双寄腿，線穿腿，及綠腿，宛如蚱蜢腿者。
腳爪有赤爪，并有中多一爪花者，凡爪花俱兩分，此乃三叉，將軍相。
尾有玉尾，羊角尾，三雌尾，及六尾，八尾者。獨尾，惟居中一根，名曰單鎗，必配獨鬚方為上將。插尾，粗而長，紫黑色如翌插在尾背上，是真將。
宿有倒宿于窩蓋盆蓋之上者，係蜘蛛變。有專立于水池上者，係戲水蜻蜓變。有仰臥者，有側臥者，名曰困蛩。
食有出草不吃食，只飲水至結秋者，係蜣螂變。
調養法
調養歌
新蛩調養要相當，殘暑盆窩須近涼，漸到秋深畏風冷，不宜頻浴恐寒傷，養時盆窩須寬濶，下食依時要審詳，水食調勻蛩必旺，看時切莫對陽光，水食消盡方堪閗，不可傷飢患飽忙，盆內宜填六一土，蓋須加意按陰陽，欲使蛩身無垢色，常去宿水換新漿，假若草葉供蛩嚙，齒軟仍知牙更僵，過籠窩蓋安排好，行動提攜總不妨，酒後切忌將來看，壯氣冲傷走跳狂，誤放橘橙充食物，食之蛩腹定為殃，安頓必須清淨處，油烟薰損不剛強，先期未閗休頻看，仍復收拾用意藏，閗時傷卻牙和口，急須醫治按成方，不察強弱當塲閗，必定遭輸笑不良，蓋盆謹慎休留隙，免使奔逃意下惶，看取調養依斯譜，蛩体無傷齒自剛，劇憐一種清幽物，歲歲三秋聲韻長。
調養吟
莫跨促織盡超群，調養工夫半在人，力徤色全方可閗，牙強体足始能馴，交鋒一口停三日，鏖戰經時歇五晨，勝後不勞常看覻，默藏慢閗轉精神。
要知促織遇寒難，添換三雌水食安，天霽把盆臨日照，重陰須要上蒲團，勤加草紙頻圍護，勿使當風冷箭攢，君若依斯調養法，免教蛩命早摧殘。
喂養總訣
初秋怕熱，盆窩要凉。深秋畏寒，冷風有傷。盆宜古大，上食宜穰。喂食有准，莫對日光。水不可缺，食不可忘。蚯蚓之糞，其性帶凉。隔宿去垢，須換水漿。勿喂草菜，齒損牙傷。渾水油飯，食之不祥。窩蓋穩實，移動無妨。酒後休玩，冲氣顛狂。養手大忌，橘麝諸香。安頓之所，莫近油缸。比匣櫥櫃，木香要防。未閗之日，務宜珍藏。謹慎開閤，免致逃亡。秘密之言，用意參詳。
三秋養蛩法
早秋戳底凉盆，放潤濕處養之。中秋用填土盆養之。深秋用紙覆盆蓋及底，蛩畏冷不食，可用帶血蚊虫三兩個與食。此三秋養法也。
早秋調養法
酷暑須將宿食消，窩乾土燥易生焦，盆宜常潤水頻換，牝牡舒懷色自嬌。
中秋調養法
盆宜用舊水宜新，宿水能令貌色昏，若到重陽九月後，舊盆不用用新盆。
深秋調養法
若逄霜降乍寒時，燕栗蒸菱可喂之，托紙去泥令護煖，此特只見一窩兒。
晚秋之時，蛩將衰老，喂養尤難，須用活物合食喂之。安于藏風溫暖之處，勿令受冷。窩用紙襯，或用木窩。食用沿籬荳煮熟去殼，同飯搗和喂之，或栗子煮熟和飯，或生芝蔴嚼爛和飯，或熟菱米和飯，或用冬瓜穰和飯，或用西瓜仁和飯，皆可喂之。交冬後，須用熟蟹腳中肉，熟鰻魚卷上肉，及熟蝦肉和飯喂之。如果不食，或鬚黃尾焦，或行遲哀倦，不可再閗，此必老病將斃之候也。
因時與食
早秋黃米飯，白露熟菱兒，霜降沿籬荳，隆冬蟹肉宜。
細論養蛩法
耐性養蛩，于中秋後開牙閗者，必多得梟將，徤閗不惜蛩者，此取敗之道也。
養蛩不老法
早秋得蛩上盆，不宜頻頻觀看，更不可向日色覻之。亦不得用菣，恐牙根嫩，開閉損傷。如此耐惜，則蛩無老態，深秋必徤閗而常勝。
浴養法
閗勝後，以浮萍搗汁浴之，再用清水漉過，將童便和清水飲之，用青色跳蝦虫搗碎飼之。閗苦者隔去三尾二三日。
早秋浴生蛩法
生蛩見亮便奔馳，治法先將水浴之，旋轉漸令蛩性定，若還頻浴又非宜。
其法：貯水于淨器中，以手攪之，使水旋轉不定，乃放蛩于水，任其蹻跳亦不能起。浴過入盆，停于光亮處，俟蛩身水乾，徐徐蓋藏。或以菣引，近光處習慣，其性寧定，再不必浴矣。如翅有油，亦倣此。
上食法
凡蛩至深秋，其雌𠒋惡，到晚宜將雌起出，待雄食飽，雌另食飽貼下，不致雌雄互相爭閗，侵食之患最宜慎之。養蛩者用心于雌雄兩得其飽，双得其煖，纔為上策。
調養雜法
一、早秋蛩偶受熱，用廁上蛆虫變成蛹兒，內有小虫，名棒槌虫，喂解。或用稻撮虫蒸熟，于烈日中晒乾，以麻黃根研細，拌喂。隨用水楊柳細鬚洗淨，浸水飲之，能解熱毒。
一、用鰻魚去皮，以無糖白糕晒乾，拌勻為末，喂之。但嫌油肥，每晚將清茶點之，更將三雌頻浴以解之。
一、用池邊青草內白色小蜘蛛喂之，可解併鈴之患。
一、用黃桑葉作末，純粳米作糕，晒乾，浸軟研碎，和飯拌勻，喂之。
一、用籬落上斷節虫，未至霜降前五日喂之，或用匾担虫并研和喂之。
一、鱖魚、茭白、蘆根虫、麻根虫、胡刺母虫、斷節虫、跳蝦虫、蚊虫、匾担虫，俱可喂之。
一、用栗子煮熟喂之，或方蒂柿子、鰻、雞、鵝、蟹、魚、蝦，煮熟和飯喂之。
一、閗勝後，用匾担虫去尾，絞汁于菜葉上喂之，後以井蝦汁二三點飼之，則無病。凡取井蝦，以布裹臘糟墜于井底，半日後提起，蝦懸布上。
一、閗損者，用薑汁濃茶，或自然銅浸童便點之，或以帶血蚊虫喂之，地鱉虫更好。
一、閗勝後，用生粉青蝦二三個喂之，使蛩無病，忌蝦之紅黃色者。
一、用胡刺母虫或斷節虫、麻根虫、蠐螬虫皆可喂之。後用棗子去皮核，日日喂之，能使肚腹明亮可愛。
一、蛩因缺水而色昏者，以水潤窩蓋，用青絹浸濕放于盆內，使徃來鑽走，則光彩勝舊。
一、每日用茯苓切片，于飯上蒸熟喂之，甚補蛩力。中秋後不上食者，用菱米、栗子煮熟喂之，柿餅肉亦妙。
一、蛩色嬌嫩者，須用陽溝內紅虫喂之，次以盆傍于日影中照二三日，自然色勝。
一、深秋蛩漸老而受凍不上食者，用雌蠏鉗內生肉，以米飯同搗，捻成小粒喂之。
一、蛩牙有損，用菜園中泥塊內紅虫喂之。此虫名土烏賊，又名糞精，又名赤土乘，雨過取土劈開，儼然在內。
一、遇強敵努力閗勝，且不可下食，可取旱蓮草嫩花喂飼，再取蒼蠅頭四五枚喂之，則無恙矣。及至臨閗之日，亦要看其貼雌驍健，乃可出閗。倘或情懶，再須調養，不可強閗。
已上諸法備極調養之宜，但喂蛩究竟以米飯為正，能使其肉潔而不老，惟不可過多，恐肋出拖肚也。其次調之以菱栗，補之以茯苓。倘有疾病，療之以生虫等類。若蠏、蝦、鰻魚等物，不過一時之權變，總非常道。毛荳子使蛩泄氣而無力，雞鴨蛋使蛩腹大，不便比合，凡此類推，宜慎之。
醫治法
蛩有四病
一仰頭，二練牙，三捲鬚，四撼腿。若尾參差高下，必然曾失水食。兩尾並垂，蛩已老朽，旦夕將亡。四者之中，有一于此，便要調理精細。四者皆備，其可閗乎。
治傷
閗後兩牙長短，身有損傷，且勿點食。即取童便和清水飲之，旬日自能復舊。一法：以旱蓮草嫩葉飼之，最能養牙。
治熱
蛩熱呼雌不着，青草絞汁入砂糖水調勻浴之，後以河水過之，免致蛩身悚慄。如喂，可將青跳蝦洗淨，喂以一二，不得多食。倘致深秋，即將斷節虫取漿喂之，無不痊愈。
又受熱而呼雌不貼者，用菜葉上小青虫榨汁，入白沙糖少許，拌勻喂之，少頃以清涼河水浴之，則解。
積食不化
積食不化甚堪嗟，水畔紅虫是可嘉，研細任君分兩處，喂完閗勝任君誇。
垂腹
飽食交鋒腹易垂，溪邊紅蚓可相醫，覔來研細與之食，頓使沉奇一旦除。
有不用水畔紅虫研細飼之，或用瓜瓢亦妙。
捲鬚
缺水連朝遂捲鬚，難將賭賽定嬴輸，茯苓蒸熟稻頭露，勇力加添自是奇。
失口
蛩失口敗，伏而不動，用紫蘚楊三四片炮湯，待冷即入浴之，在水片時，撈起，放在悶筒內，手掩一時，方安盆內，此乃良法，不可忽視。
蛩性所忌
凡蛩最忌酸氣，昔有養蛩之家煎醋，屋窄不及深藏，裝入大木桶內，將厚被蓋之，以為無虞矣。次日開看，盡皆捲鬚垂尾而斃，故醋罈之旁，不可輕置。又經香氣觸損，不得香觸則竟不閗，諸凡橙橘、香櫞等類是也，至合香冰麝諸物為害更甚。
蛩之有紅翎，猶人之有贅瘤也，感火熱或濕毒而生。如產于新磚瓦堆窑竈基內，及卑濕之地，或新盆火氣未退，將水浸潤過濕，多致生翎。亦有深秋脫翎而閗者。
較勝法
蘇杭閗彩局規
掌菣人與各府州客虫到局，秉公相合，俟虫主自心兩願，編號上櫃。臨閗，兩虫主監局，點動咶鳴，徐徐用菣，先在頭背并其尾腰，如即張牙鼓翼者，無病方可交鋒。如虫無尾菣，沿走無情，非失雌則患病，不可即閗。亦有虫性未旺，須再點叫咶鳴，菣其鬚脇，次討小腳，有情，方撚牙口一菣，左提右調，俟性發勢旺，鼓翼數聲，待翅收好，纔可領到中閘，各待回報，方提起中閘板。兩架菣不許過閘，如橫各點正，不得挑撥，但觀其交牙兩跌開。如盲虫多領正一菣再交鋒，跌開或勝或負，虫主自看，喝叫兩下菣，即當兩下菣，或虫主願認下鋒者，即㩇下鋒落中閘。俟復時，上鋒手點咶噪，下鋒手細修菣，如閗絕無情，再使遊四角討菣，果無情，硬㩇撞頭三次，下鋒手落中閘板，趕出取彩。如下鋒三番四次有菣有閗性，方許上鋒手使菣，領上鋒逼住常鳴，但不許追撲，若上鋒惜虫，願減分數而決勝負，此蘇杭至公之法規也。如掌菣人私心，該下菣不下菣，過棚追趕，咬失腿腳而負，使菣之人賠虫賠銀，此一定之例，無容爭辨者也。
養虫歌
我養無血虫，因其咬閗異，勤閗貪其財，反將己物棄，六七口嬴者，可隔日三四，大戰勞其力，須待一旬至，一口得勝者，切莫輕相視，亦須愛惜他，毋貽後日累，若欲賭賽時，靜候日期次，宰牢記在心，休為識者議。
定對訣
先比頭，次比腿，兼比色，再比惲身無後悔。腳長終久得便宜，高厚方濶斯為美。黑白饒他大，青黃切莫欺。狹長時有失，厚濶最痴迷。蛩性分慵健，人心細度推。張牙方勇際，鼓翼是驍時。最喜他鬚捲，長防我尾垂。頭大為真大，翅鬆未足奇。虛實須窺肋，厘毫不讓䰄。更詳牙大小，方許得便宜。
白不如黑，黑不如赤，赤不如黃，黃不如青，青不如紫，油艷不如枯淡。故赤小黑大，可以對敵。黃大白小，難免侵凌。
戒饒大訣
小能饒大自為強，少勝多輸計未良，古今欺敵終須敗，請君看對細忖量。
合對須當自主張，莫聽傍人論短長，一時少檢將蛩悞，縱使嬴之也着傷。
交鋒論
夫交鋒如虎爭閗，必有一傷。合對者須審其大小，細看貌色，不可輕率，如色相兩停，方可相合。既已合定，鼓噪咶鳴，兩下菣各存道理，不許過棚，如橫點正，不許挑撥。起閘待其自見，有一口嬴者，有二三口咬觸者，有一遞一口者，有双做口，有黃頭兒滾顛番擄折腳，有兩下口咬昏觸嬴者。若下菣太早太重，悞致牙根疼痛，滿籠沿走，不可再菣，可將濕紙搭蓋，待疼已定，方可下菣引之。使不合牙，待下鋒回報，纔可調熟交鋒，自然閗口無失。盆中莫閗，閗有屈輸，籠內輸嬴有準。
論閗口閗間
夫蛩有閗口者，有閗間者。閗間者忽改為閗口，來虫不敵故也。閗口者改為閗間，則來虫之狠可知矣。
閗審三秋
三秋者早秋、中秋、末秋是也。如紅翎、繡肩、月頭、油黃、紫青、雜色，早秋可閗。長衣、濶翅、獨腳、翹翅、篤翅、梅花翅、麥梗紫、拖肚紫、紫尖頭，中秋可閗。如逢汛炮一響，俱要真青、真黃、黑黃、上文五等五色，方可閗到立冬後也。
閗不可頻
閗後可隔三五日，纔可登塲。如閗經二三十口，宜歇六七日。須看下口輕重，若來蛩狠閗口重，費力着傷者，須隔起三尾二三日，方可下雌，過十日觀蛩有性，見菣不得，鳴聲响亮，乃可對敵，無情則不可閗。百口嬴者未為奇，一口嬴者勝百口，要知一口嬴者，用力反倍于數十口，尤當調息。若因閗口少，或接閗，或勤閗，至于有失，實為自悞。
身上無沙不可閗
蛩至霜降後，天氣一冷，汛炮一響，身上各有沙，如占細末屑，滲在身項上為將。倘天冷無沙，身上油滑者，切不可閗。
六不閗法
盪胲無後菣，不食又沿籠，長鳴并練齒，終須落下鋒。
十二不可閗法
長不閗濶，黑不閗黃，薄不閗厚，嫩不閗蒼，好不閗異，弱不閗強，小不閗大，病不閗常，大不閗色，短不閗長，貌不閗實，濶不閗方。
十忌閗法
無情不閗，牙損不閗，色淡不閗，頭昏不閗，翅鬆不閗，尾垂不閗，腿撼不閗，併翎不閗，鬚捲不閗，沾油不閗。
臨閗審局訣
賭賽約以三局兩勝，如初合戰而分勝負，謂之頭局。再合戰而分勝負，謂之中局。三合戰而分勝負，謂之末局。若連勝二局，則不必閗第三局矣。其間酌量調度，須要識透局面，有頭局酣閗勝敗未分，覺我蛩著忙力怯，度其將敗，切勿閗絕，便該認作我輸一局，喝明下閘。留其餘力，養其怒氣，俟蛩稍甦，回身尋閗，方纔下菣，看其左右風泛，然後開閘覆局，多能取勝。此即孫臏三駟之法也。
軟勾法
蛩固不宜頻閗，亦不可久不交口，如太久則口冷，猝然遇強敵口快，遂不能還夾，以其生踈也。故凡閗勝後三五日，不遇對賭賽，亦須下軟勾頭，略閗數口，如兵家操演之意。又不可將無用之物與之輕戲，徒使其下口忽略。勾後仍依例調養四五日，方可出閗。即使一口取勝，亦宜歇息，蓋一口嬴，蛩亦用盡一身之力也。
勾閗審詳
蛩以大勝小，無足貴也。若小能勝大，便當愛護，切勿頻頻接閗。如早秋初出口時，一閗便嬴，出口快便者尤為上品。俱須在柵內勾閗，若在盆中恐有差失。
辨閗
夫蛩忽然鳴叫，開盆看時，若三尾相傍，謂之辨雌，即日可勝。若三尾在外，或窩蓋上，謂之憶雌，可趕使入內。若又逐出而鳴叫，謂之厭雌，可另換一雌伴之，否則淫性不遂，便致痴呆不閗。
閗品
閗有双做口、造橋夾、兩拔夾、磨盤夾、鍊條篐、獅抱腰、猴猻墩、丟背、仙人躲影、王瓜棚、繡毬夾、黃頭兒滾及勾留剔捺等名色。
運菣法
初對菣法
登局用菣，先討其尾，次討小腳。有情，方撚牙口一菣，左提右領。俟其性起，再掃牙口一菣。看其勢旺，鼓翼而鳴，待翅收閉，方可領到閘口，各待點正，監局纔准起閘。兩架住菣，不許過閘，如橫即點正，待蛩自相見面，司菣者並遵理法，不許挑撥。
凡交口有双滾者、有觸昏者、有牙根戳痛滿籠沿旋者，俱未可用菣。須將濕紙搭蓋，待疼已定，方可用菣挑之，倘下菣太早太重，必致驚遁自悞。
分局菣法
蛩既分局，須識情形，如先行動，或先鬚動，或鼓翅有威，方係上鋒。倘有負而偽鳴者，須細察之，不可驟然下菣。若躲落于四角及掛傍反手迎門等處，諒已下鋒，必俟其鬚動行動，方可下菣。若躲于頂門中間，蕩空出頭，更須待行動點正，然後下菣。
上鋒菣法
閗勝，監局者喝明下閘，分其上下。勝者，收提上鋒，領過中閘，即將濕紙搭蓋，常常調撥，使其閗性常存，不可頻頻掃牙，只須點插而己，待下鋒回報，纔可再菣。不宜繁絮，只宜數菣，領正起閘，兩架住菣，勿容冲撲，恐致驚走。
下鋒菣法
偶爾失利，菣不宜繁，脈候情性，挑其鳴，掃其尾，誘其行動，視其旋轉，微微菣其頭背及其腰尾。次拂其拐頭，并左右背脇，誘其情動，即討爪花，就撚牙口，待翅收閉，少為停息，再討其尾，再撚其牙。觀其牙口關閉不練，熟調腳腿，挑撥性旺，拖領依菣，纔可回報，領正起閘，兩架住菣，毋容冲撲，常見轉敗為功，全在運菣之妙。
總論菣法
菣頭要長桿要直，把菣必要加努力，菣頭落處視其情，手法活時方中式。
把菣猶如人把柁，勝負全憑運菣妥，菣頭須取白露前，左右宜之無不可。
左右不離當恃菣，臨閗之時多少變，敵若回身菣桿遮，踢著猶恐多傷面。
運菣十法
一曰摻。生蛩見亮未慣，多致跳躍，乃以菣微微摻之，或項上，或肋骨間。切不可于尾上鉗上率然著菣，反使忙奔。
二曰點。假如蛩已受菣，但不受後菣，乃以菣草卒然點其肋股間，或尾丰上，蛩認敵虫來觸而已回頭，則受後菣矣。
三曰嘶。蛩入柵而沿走不已，須以菣輕輕嘶之，如嘶鼻之狀，但要下手輕鬆，放手快便，須臾復下，如此再三，蛩自受菣，不可倉卒推撥也。
四曰提。一着即起之謂也，或項上，或頭上，輕提惹之，左右前後亦皆如此，無有不發性者。
五曰抹。前後拖抹之謂，為蛩頭撞入柵角而設也，抹其頭足腹肋等處，待其回身，便可著菣。
六曰挽。蛩立腳未穏，忽然受敵，倉卒敗悞，即所云冷夾也。當以菣挽定，勿使驟出，徐徐領正，則無害也。
七曰挑。為頭局已敗，覆局之時卒難受菣，乃以菣輕挑其腹，撩引撥惹，觸動其性。
八曰扴。蛩已驍健盤旋，但不肯移步出局，乃以菣扴而出之，至于閘口領正，便可出閗。
九曰帶。蛩巳受菣驍健，但步條緊縮，不肯移前，乃以菣之尖梢拽而帶之，使蛩隨菣而出。
十曰兠。深秋之蛩，久習戰閗者，必持重安頓，兼以步條太緊，乃以菣于兩肋之旁，左右盤旋，向後兠之，使前是也。
神菣總訣
起閘須防出馬鎗，回身當慮順牽羊，柵傍拔劍牙門損，負後須虞尾箭傷，脩雲補霧藏機幻，伏虎降龍指法強，局中菣術憑君戲，到處群雄拱手將。
此是菣中神秘，養蛩者當敬而學之。
江浙運菣名家：蘇州張君實，許君實，繼有謝顯臣。洞庭徐爾琦，松江戴聖陶倫三昆季，青浦蔡昌儀，杭州洪振初，繼有王允侯，嘉興嚴養源，陳君亮，嘉善楊龍求，陸賓王，平湖宋文雅，諸公而已，餘子碌碌，不足齒也。
雜備法
捉促織法
凡捉促織，必將著竹筒過籠。初秋時，于綠野草萊處求之，中秋時，須在園圃牆垣之中，側耳聽其聲音，然後覓其門戶，果是促織所在，用手啟其門戶，以尖草掭求其出。若不肯出窩，或將水灌于窩中。躍出，然後辨其雌雄好歹，如果具足、二尾、上色、體闊、身全者，急收拾過籠之中。其餘三尾、殘疾、不入色樣者不取。
凡磚石墻垣之下，不能拆動捉取者，用炒熟蠶豆嚼碎，放于瓦窩中，視其出入路徑安好。蛩于清夜必出窩覓食，聞香就食，見窩亦安逸，即自藏宿，清晨取之，多捉著者。
凡老樹根內，同此法。如可移動不得出者，竟用水浸之，立出。
凡高阜岩穴之中，上既不能下取，下又不能上求，須用生梨挖空中間，或用索下墜，或用腳支高，合于蛩窩之際。蛩于清夜出窩飲露覓食，得意長鳴，須侯其鳴時，已在所挖生梨內，急傍牢，或移高或移低，即可捉著。
捕捉歌
一交處暑便提籠，捉到深秋霜降終，白露以前捕三尾，到頭癟肚不傷雄。
養飛蛛法
凡養飛蛛，切忌驚寒。訣云：帶血活物，喂養調勻，畏聞聲響，一響便驚，好靜惡風，切避蛩聲，有人合著，交口便嬴。
飛蛩去翅法
以手提飛翅，放于水上，一掙即脫。過六七日方可閗，用帶血蚊虫和飯飼之。
收三尾訣
白露前三日，三雌宜混收，擇其小黑者，伴老總無憂。
選三尾法
頭項斑麻腿腳長，紅黃顏色宛如狼，若依此樣生成者，不可雌雄一處藏，三尾懷胎腹大拖，落條全似小蛆蛾，雄如誤食當生病，自此臨塲敗者多，呼雌長久大非宜，不貼鈴特即換雌，必要黑頭身更小，剪鬚去爪伴無差，及時喂飽三雌食，雌若飢時不貼之，閗勝忙將三尾退，來朝方入未為遲。
黑頭身小，剪鬚去爪，腹大換小，生子隨掃。
生子在盆，速刷去之，若雄食之，非病即敗，如三尾腹漸大便要生子，即當捨去，換入腹小者可也。
養三尾法
常把三尾頻喂飽，免得虫兒悞咬傷，雖是深秋時與浴，雌雄相得有商量。
下雌法
以白露前三尾，三五日浴一次，過蛆即為摘去。蛩身旺健，下菣有性，閗之必勝。後以浮萍搗汁浴之，再用河水過之，即將童便清水各半飲之。用青色跳蝦虫二個搗碎，與蛩食之，一日可交幾次。晚間宜起，不可共盆，免致意外踈虞。
蛩之呼雌，如人之慾動，待其尋對長鳴，方投雌下盆。擇取黑頭三尾，身材要小，兩鬚盡去。恐惹相爭，腳觔抽出，使無氣力，不致悞踢，以傷促纖。如雌趕跳，必宜更易，虎頭最忌，飛雌第一，有即覓收，以後難得，同窩雌兒，是其自擇，仍其元配，省事便益。
用三尾貼法
蛩吟三尾莫添双，呼叫連綿怕性狂，三尾黑頭須用小，尖頭獨腳始相當，喂教三尾時常飽，免致蛩吟誤損傷，更將三尾頻頻浴，解使雌雄有彩光。
虫呼不貼再添雌，二雌不貼盡去之，新下雌兒休要閗，久呼相貼閗當遲。
填盆法
先將新盆用湯煮沸數次，然後可填用千年陳石灰一分，瓦坯泥篩細者二分，將水調勻，杵稠，稱定分兩，用打銅店鉄羊頭徐徐按實，毋使其光，光則損蛩足鋒。
各郡產蛩誌
各郡所產將軍名色不可不知，今略舉其一二于後。
蘇州：黃大頭。
洞庭：墨牙黃。
吳江：重色紫黃，黑。
崑山：白。
無錫：青大頭。〈諺云：崑山莫閗白，無錫莫閗青。〉
江陰：白青。
金山：琥珀青大頭，白濶翅，白牙青。
徽州：淡白墨牙，白黃墨牙，點子。
杭州：砂黃墨牙。
嘉興：白牙青。
嘉善：血牙青，黑黃。
西薪塍鎮，凡蛩身不拘何處，有硃砂紅點者即係真將軍，如紅孩兒是所產也，亦如南京楚黃山所出黃大頭必是真將軍耳。
康熙乙未年，西府紅孩兒係有紅點在左翅上，大如蔴，赤如硃，閗勝招慶寺僧白砂青，江浙竦服。
蚟孫鑑〈後全

[book_title]下卷
蚟孫鑑 〈續〉
贈怡館續著
高江村先生《金鱉退食筆記》本朝南花園內，于秋時收養蟋蟀，至燈夜則置之鰲山燈內，奏樂既罷，忽聞蛩聲自鰲山中出，歲以為常。
《開元天寶遺事》唐明皇朝，每至秋時，宮中妃妾輩，皆以小金籠捉促織閉于籠中，置之枕函畔，夜聽其聲。庶民之家皆效之也。
《宋史》度宗時，襄樊圍急。賈似道日坐葛嶺，起樓臺亭榭，作半閒堂，日肆滛樂，嘗與群妾據地閗蟋蟀，所狎客戲之曰：此軍國重事耶。自是或累月不朝。
俗傳有賈平章秋壑《半閒堂秋虫譜》，遍為搜訪，未見善本及抄錄者。詞意鄙俚，夾雜無倫，大都託名偽撰，以訛傳訛，深無足取。至有豔稱濟顛僧點化促織名王彥章一事，為之填詞曰醉菩提，以不見史傳，未敢遽以稗官家言纂入，姑俟後攷。
王弇州史料，宣德九年七月，𢽟蘇州府知府况鍾比者，內官安兒吉祥採取促織，今所進促織數少，又多有細小又不堪的，已𢽟他每于末後運自要一千個，𢽟至，爾可協同他幹辦，不要誤了，故𢽟。
禇稼軒《堅瓠餘集》：「吳俗喜閗蟋蟀，多以物色决賭。《庚巳編》載：相城劉浩，好閗促織，偶臨水濱，見一蜂以身就泥中，轉輾數四，起集敗荷葉上，久之，身化為促織，頭足猶蜂也。持歸養之，經日，脫去泥殼，則全變矣，徤而善閗，敵無不勝，所獲甚多。又，張廷芳亦好之，至蕩其產，芳素敬玄壇神，迺以誠禱訴其困乏，夢神告曰：吾遣黑虎助爾，已化身在天妃宮東南角樹下矣。明日，芳往覔之，獲一促織，色黑而大，用以閗，無不勝者。旬日間，獲利如所喪者加倍。至冬而死，芳為慟哭，以銀作棺葬之。 」
袁中郎《瓶花齋集》：「京師人至七八月，家家皆養促織。余每至郊野，見健夫小兒，群聚草間，側耳往來，面貌兀兀若有所失者。至于溷廁污垣之中，一聞其聲，踴身疾趨，如饞貓見鼠。瓦盆泥罐，遍市井皆是，不論老幼男女，皆引閗以為樂。又有一種，似蚱蜢而身肥大，京師人謂之聒聒，亦捕養之，南人謂之紡績娘，食絲瓜花及瓜穰，音聲與促織相似，而清越過之。余嘗畜二籠，掛之簷間，露下，凄聲徹夜，酸楚異常，俗耳為之一清。少時讀書杜庄，晞髮松林，景象如在目前，自以蛙吹鶴唳，不能及也。又一種亦極類促織，而韻致悠颺，如金玉中出，溫和亮徹，聽之令人氣平，京師人謂之金鍾兒。見暗則鳴，遇明則止，兩種皆不能閗，故未若促織之盛。 嘗觀賈秋壑《促織經》，其略謂虫生于草土者其身軟，生于磚石者其體剛，生于淺草瘠土磚石深坑向陽之地者其性烈。其色，白不如黑，黑不如赤，赤不如黃，黃不如青。白麻頭、青項金翅、金銀絲額，上也。黃麻頭，次也。紫金黑色，又其次也。其形以頭項肥，腳腿長，身背濶者為上。頭尖項緊，腳瘦腿薄者為下。虫有四病：一仰頭，二捲鬚，三練牙，四踢腿。若犯其一，皆不可用。其名色有白牙青、拖肚黃、紅頭紫、狗繩黃、錦簑衣、玉鋤頭、金束帶、齊膂翅、梅花翅、琵琶翅、青金翅、紫金翅、烏頭金翅、油紙燈、三段錦、紅鈴、月額頭、香色、肩鈴之類甚多，不可盡載。養法：用鱖魚、茭肉、蘆根虫、斷節虫、扁担虫、煮熟栗子、黃米飯。醫治之法：嚼牙喂帶血蚊虫，內熱用荳芽尖葉，落胎糞結用蝦婆，頭昏川芎茶浴，咬傷用童便蚯蚓糞調和點其瘡口。凡促織之態貌情性，纖悉畢具，嗟乎，一虫之微妙曲折如此。由此推之，雖蟣虱蠛蠓，吾知其情狀與人不殊矣。 」
陳鑑閗蟋蟀賦
閉隱先生曰：吾亦從吾所好也，吾好伊何，小物孔多，世之所棄，吾之所摩，則蟋蟀之閗，亦其一矣，其獲而陳之也。形狀錯殊，色理分煜，有山其頭，有火其目，有龜其背，有蟹其足。或繡其肩，或蟠其腹，或戟其鬚，或突其角，或虎其項，或鼇其躅。或鉗如戈鋋，或齒如箭鏃，或翅如銀絲，或點如金粟，或噴留如丁，或摘劃如㮶，或蠆尾如刺，或蝟毛如縮，或豺豻其吞，或豸豹其蹵，或長吟如歌，或唧噥如哭。甲甲傫傫，未能更僕其愛而登之也。餚而供具，選而胎胚，擬瑠璃以為盆，象湘筠以為笥，竅暖玉以為窩，雕白石以為池，授以茭蘆之葅，侑以蟹鱖之胔，啖以蒼蠅之血，餌以參苓之滋。飼之孔勤，調之無倦，脾膂僨盈，筋骸強健，踴躍攫拏，虓虎堪戰，若操戈矛而欲試，聽鼓鼙而兩軍壘以相見也。
蘭暢居士愛蛬說
物之微而足以感人者，莫蟬與蛬。若蟬鳴于仲夏，聲出新樾間，喚醒北窗涼夢，恍然別作一境界，使人檢點身心，一番感觸。唐人有句云：「志士心偏苦，初聞獨泫然。」會意徵矣。蛬鳴于秋，其聲哀怨，動騷人𭒀婦之思，為更甚于蟬。顧蟬之為物，屏跡高柯，吸風飲露，有清虛廉讓之致。蛬獨好爭以勇勝，推其故，殆稟金虎肅殺之氣，生意廹促，不得其平，故激而為志微噍殺之音，發而為憤怒陵競之狀。以二物較之，蟬品為優，然蟬惟新蜩足清人耳，所謂麥𧉒是也。其大者謂之蟧，大而黑者名棧，皆噪聒不耐靜聽，又不若蛬之莎蝔草逕，聲聲凉露矣。周元公載之豳風，以紀月令後之詠歌者，止狀其聲而不詳其形，若夫閗蛬之戲止有半閒堂一事，他無聞焉。近世則有《秋蛬譜》有柵局，江浙最盛，徵逐數百里，不啻閗雞走狗之樂也。霞瀛大珠生居城市，無蟬聲而酷好蛬，比之衛公鶴支公馬，殆更有甚。其相蛬之法，獨出精意，辨色則離婁之明，辨聲則師曠之聰，骨相、肉相、神相則九方諲伯樂之智，得時失時，先天後天之論，則扁鵲華陀之術，調馭飲食，得其性情，則王良造父之技。嘗為予言其故，予不甚解，以子非魚焉知魚為對。及熟思之其言，皆根極至理，蓋斲輪解牛當以神遇，而不可以言傳者，因不禁慨然曰：蛬之為物也么麼，而其理之精微有如此，以小喻大，格物之學其何有窮。昔人欲視焦冥，齋戒三日而後見學，射則懸蟣虱，視之大如車輪而後貫，惟其用心之審而後有得焉。今以相蛬之法測之，凡有形象者，則推步、占驗、素問、玉函之書可作也。以相蛬之心思測之，凡為道藝者，則承蜩、弄丸、棘猴、玉楮之技可學也。心通乎物，物通乎理，驢之鳴也有言，鳥之音也有語，其理可推而不可推者，莫不可以察識矣。神哉奇哉，微矣渺矣，請仍質之大珠生。
王雯詩秋興集經二十八章
厥聲載路，喓喓草蟲，七月在野，自西自東，無小無大，以雌以雄，予忖度之，其大有顒。〈先泛言在野。〉
凡今之人，或群或友，徂隰徂畛，爰眾爰有，噬肯適我，攘其左右，逝將去汝，怨及朋友。〈尋訪。〉
罙入其阻，如取如攜，予手拮据，良士瞿瞿，〈借用。〉貽我彤管，于以盛之，穀則異室，寬分綽兮。〈謀野則獲。〉
終踰絕險，亶侯多藏，我聞其聲，庶幾有臧，曰歸曰歸，莫敢或遑，薄言觀者，濟濟蹌蹌。〈羅致而歸。〉
喤喤厥聲，在我室兮，耳屬于垣，夏屋渠渠，〈借用。〉徹我墻屋，薄言有之，邂逅相遇，頎而長兮。〈獲之于家。〉
既庶且多，未知臧否，以爾鈎援，〈借用。〉克順克比，俾臧俾嘉，遵養時晦，受言藏之，可以濯罍。〈群聚選擇。〉
陶復陶穴，受言載之，夙興夜寐，飲之食之，乾餱以愆，挹彼注茲，維參與昴，豈曰不時。〈培養得宜。〉
有頍者弁，崇牙樹羽，有頒其首，有莘其尾，四牡項領，赤芾在股，有倫有脊，維足伎伎。〈生相之異。〉
心焉數之，左右秩秩，青青子衿，或黃或白，其容不改，孔武有力，于何不臧，心焉惕惕。〈借用。色之異。〉
爾勇伊何，有䖍〈借用。〉秉鉞，為梟為鴟，如鳥斯革，匪兕匪虎，如跂斯翼，舍命不渝，職競用力。〈美其材。〉
肅肅其羽，臨衝茀茀，不震不騰，有嚴有翼，不戁不竦，有物有則，顒顒卭卭，徧為爾德。〈美其性。〉
夜如何其，睠言顧之，式號式呼，尚求其雌，既取我子，抑若揚兮，不瑕有害，寧莫之知。〈呼子。〉
我客戾止，躋彼公堂，小球〈借用。〉大球，日求厥章，終朝采綠，我朱孔揚，新臺有泚，庶曰式臧。〈柵局規模。〉
秋以為期，會同有釋，既立之監，如幾如式，或佐之史，率由群匹，茀厥豐草，以引以翼。〈柵內執事各有專司。〉
闞如虓虎，如火烈烈，凉曰不可，靡有旅力，九月肅霜，我用是急，維其時矣，莫敢遑息。〈性熱宜早。〉
泄泄其羽，時亦弋獲，日月方奧，則不可得，十月之交，孔淑不逆，不尚息焉，自貽伊戚。〈性冷宜遲。〉
日之方中，其會如林，三百赤芾，大賂南金，三十維物，百兩彭彭，十千維耦，錫我百朋。〈人各持彩而往。〉
振振公子，其從如雲，烝徒楫之，來獻其琛，舉酬〈借用。〉逸逸，靡人不勝，綽綽有𥙿，哿矣富人。〈富而多財。〉
彼爾維何，終寠且貧，三星在隅，周爰咨詢，左右趣之，不自為政，爰究爰度，有客信信。〈貧而猜放。〉
既克有定，麾之以肱，自堂徂基，其崇如墉，畢來既升，蘊隆蟲蟲，與子偕臧，載纘武功。〈登臺審視，彼此各顧。〉
右手秉翟，六轡在手，予尾脩脩，〈借用。〉兩服齊首，言抽其棘，見此邂逅，時維鷹揚，屈此羣醜。〈對陣。〉
載輸爾載，曾是不意，載跋其胡，載𫯃其尾，莫往莫來，宛然左辟，賈用不售，何嗟及矣。〈蛩敗之狀。〉
葛屢五兩，他人是愉，以我賄遷，黽勉畏去，有靦面目，交相為瘉，舍旃舍旃，其後也處。〈人敗之情。〉
是用大介，〈借用。〉烝然汕汕，〈借用。〉職兄斯引，無然畔〈借用。〉援，將伯助予，繼猶泮渙，云如之何，老夫灌灌。〈借用。即敗而思再舉。〉
不輸爾載，旅力方剛，捷捷幡幡，則維其常，敷奏其勇，下民之王，一月三捷，實維我將。〈蛩勝之形。〉
粲粲衣服，其樂只且，約之閣閣，其帶伊絲，顏如渥丹，行道遲遲，會且歸矣，百兩將之。〈人勝之情。〉
心乎愛矣，匪手攜之，灼灼其華，蒙彼縐絺，牧野洋洋，言觀其旂，休有烈光，何日忘之。〈獲勝而歸。〉
念茲戎功，有菀其特，匪教匪誨，無競維烈，如賈三倍，時萬時億，中心藏之，欲報之德。〈結言其功莫大焉。〉
先天後天論
萬物本一元之氤氳，以成化育。其未生也，氣主之，其旣生也，形主之。氣運于無為，先乎天而存者也。形呈于有質，後乎天而具者也。此煉氣養生，修真家以先天後天四字為競競也。余嘗窺其理而概之，百昌羣動，以為無不皆然，恨昔之人無以証余之言也。今于蟋蟀，而有以晤其理，之必然矣。夫蛩乃一微物耳，其形色象貌宜無勿同矣，乃形之有大小，色之有黃白，力之有勇怯，性之有動靜。其相去不可以銖兩計者何也，則以先天後天之所得殊也。其全乎先天者，所生必于地脈靈秀之區，燥濕適中之壤，而又雨暘時若，風露融和之候，感觸秋金之氣，脫化而生，全是大氣所鼓。至于脫化後，伏土五七日方始登盆，先天之氣𣶬養既足，保護之法極周密，不受飢飽之失調，未遭慢閗傷損之疎虞，神全氣足，此得乎後天者全也，此盡屬乎人為也。先天之事不易知，然氣以成形，氣足者形必如之，神亦必如之，故先後俱全者上也。先天不甚足，而後天以補之者次也。若先天不足，而後天復戕賊者，必無濟矣。今修煉家專講後天，非一定之理耶。集中有言，先天者十之三四，言後天者十之五六，殆亦挽回造化，不得不詳且瑣也。至于化生之物，其從變化而來者，本來之性未盡脫化，則強者得強，弱者得弱，是不特禀先天之氣，并復得後天之形矣，其理亦微矣哉，故為先後天論。
得時失時論
語云：乘時而動，是貴乎其時之審也。夫早秋、中秋、晚秋𨔛遠為時之先後。蛩稟冷熱之性，于焉攸分，如初出土之候，兩尾平垂，糞僅泥水，是其後天之氣未充，于以角勝，如孩提之童，使之披堅執銳，是未及其時，逮衰老之年，使之操戈躍馬，是又過其時，均謂之失其時也。待蓄養有日，俟其雙尾挺勁，糞亦結粒而白，則精彩強壯，勇力倍加，如馬之臕肥驍健，自能騰踔千里，鳥之羽翮豐滿，自然奮邁雲霄，此正其得時之候也。然或因水食之失調，接閗之頻煩，雖乘其時，亦常蹶躓，人但知時不可失，而未致審于毫釐之間矣。是故得時失時，雖視乎蛩性之早晚，而實由人以握其權也。抑更有說焉，蛩遇識者，愛護鄭重，如人之拔于儕伍之中，登之將帥之任，知己遇合，千載一時，此得時也。或落市井之間，攔入兒童之手，雖具美質，無由自明，甚至屈辱，尋至湮沒，此失時也。是其時之得失，又視蛩之遭際也夫。
肉相骨相神相論
相者猶言乎像也，有其像即有其相，此存乎物之形體者也。又相者相之也，物有相而我相之，此存乎我之品鑒者也。存乎物者，肉有相，骨有相，而神則無相，非無相也，藏于骨肉之中，實超乎骨肉之外，形聲俱冺，變態無端，可意會而不可言傳，全在相之者之伐毛而洗髓矣。九方臯之相馬也，云在牝牡驪黃之外，吾不知舍牝牡驪黃又何持以為相乎，噫，此其所以為神也。今夫蛩之微物也，其頭項整齊，形體方幅者，肉相之所取也，吾察而能知之。其腿腳圓長，威如虎踞者，骨相之所取也，吾細察之而亦能知之。至于氣度昂藏，精彩煥發，大小之不能拘，黃百之不能限，毫釐有失，千里終差，吾將孰從而察之，又孰從而知之。然而相馬以肥，則飛兔腰裊漏矣，相馬以力，則龍媒驥子遺矣，相蛩而不以神，則雖善敵如黑虎者，亦覿面而失之矣，何足與于相蛩之道哉。况夫神之為言，更有隱顯之不同，世之好蛩者，亦嘗奉此為兢兢然，以羽翼有光者為神，而不知韜華歛耀，中有精彩存焉。以體格矯拔者為神，而不知平常態度，中有至奇寓焉。以桓桓武健，猛氣見于頭額者為神，而不知色相靜舒，矜張不露，中有大勇在焉。蓋于莫可名狀之內，實有一叚不可磨滅之景，浮溢于形色象貌，令識者心領而意會焉。彼世之所謂神者，猶不脫于肉與骨之內，而非所謂牝牡驪黃之外也。是故用肉相者，十得其三四，用骨相者，十得其六七，用神相則十不失一，真蓄蛩家上乘法門也。昔人云：操千曲之引而後可以審音，觀千劍之鉶而後可以辨器。使非極目力之精，心靈之妙，熟悉于古昔之歌訣箴論，殫精于日夕把玩，當塲比較勝負之餘，不足語于斯也。噫，微矣，相蛩而至此，亦𥰒以加矣。
蟋蟀稱將軍說
蟋蟀之以將軍稱也，果何自昉乎，時論以其鼓勇善閗，决勝負于兩敵之前，與一將登壇，萬夫辟易者相類，遂摭据而名之。其說似矣，然而鵪鶉黃脰之善閗者，皆有是稱，而皆無所考據，則亦未免于臆也。或曰螿蟬屬蟋蟀，《說文》作悉[虫帥]，去虫字皆有將帥義，故名將軍，其說近似有理。然《月令》寒蟬鳴。鄭注：寒蟬即寒螿，一名蟪蛄。陶弘景以《離騷》蟪蛄鳴聲啾啾，注以為即寒螿。然則螿雖蟬屬，並非蛩也。又王安石《字說》云：蟋蟀，能帥陰陽之悉者也。楊龜山非之，以為陰陽非蟋蟀所能帥。然則帥亦非盡從將帥義，今徒以一字可矯托，而即稱之曰將軍，則又未免于鑿也。余嘗細窮其義而不可得，偶憶《月令》「蟋蟀居壁」而《漢史》「諸侯皆從壁上觀」兩語，不禁有微會焉。夫從壁與居壁奚啻天淵，何容附會，而不知確有不可易者。今夫蛩之寂居垣墻中，藏器待時，與壁上之以逸待勞者一也。韜聲歛翼，與壁上之以靜待動者一也。至于乘時而奮，及鋒而試，前無堅對，所向披靡，與大將之一鼓作氣，卿子而稱冠，廣老而稱飛者，又無不一也。是壁上為大將藏鋒之地，而在壁乃秋蛩養銳之區，今試看兠鍪耀日，鉗甲凝霜，在壁壘之中者，人皆以將軍稱之。又試看尾鎗鬚戟，體健頭魁，居墻壁之中者，吾何得不亦以將軍名之。可知兩壁不同地，而居壁者皆可獨將一軍，兩將不同倫而成將者，不必更分兩壁，世徒以其善閗而名將軍者，豈知名以地傳，更彰朋較著也哉。嗟乎，古人稱名之意，何常之有，假借居多，曲江以家鴿寄書而名之曰奴，孤山以鶴性善馴而名之曰子，餘至金衣娘、雪衣公子，比類隨物，而名各有當。然則蟋蟀之以居壁而稱將軍也，即或有訾其憶與鑿乎，夫亦稱名核實之一說云。
盲蛩說
陳眉公《太平清話》蝴蝶、絡緯、蟋蟀以鬚交。愚按蟋蟀雙眸烱烱，然用視以鬚，亦猶龍聽以角，蛇視以舌也。凡逢角閗之時，先將其鬚繚繞于前，是其視也，鬚既相交，然後張牙迎敵。其有鬚短而至禿者，俗謂之盲蛩，是無鬚曰盲，知其視全在于鬚矣。至鬚交之說，未敢盡信，以蟋蟀仍呼雌貼子，即蝴蝶亦以尾交，存其說可也。
像形說
蛩之有像諸形者，亦如人相之或如禽或如獸之意也。然相之或如禽或如獸，豈云即是禽即是獸乎。班定遠燕頷虎頭，燕耶、虎耶。楚商臣蠭目豺聲，蠭耶、豺耶。蓋相如其貴者則貴，如其賤者則賤而己。故蛩之有像形者，非盡由于物之變，就其像之勇猛者則優，像之懦弱者則劣也。雖秋露既降，金風乍起，物之感化實繁有徙，豈無已變而原形尚可彷彿者，豈無已變而原形尚存其一二者。如精靈之感托得而成人，未必其形像酷肖，而偶于一相一事必有極相似者，不能掩其本來面目。彼蛩之長腳細腰而為蝴蜂形，頭尖身濶而為楊甲形，尚帶前生色相，亦不能必其盡無也。然而余則以為像形者，像其形也，像本來之形，幻而難知，像現在之形，顯而易見。試觀雀入大水為蛤矣，蛣𧏙轉丸而為蟬矣，且如朽葦為蛬矣。一經脫化，以大變小，以蠢化靈，造化之巧，何從測其端倪。若現在者勇怯顯具，象貌畢呈，如人龍行鶴步，不必追溯其龍鶴變相，但既具其相，自有其福，何也，龍鶴之相本非凡也。蛩之有像楊甲、蝴蜂者，亦不必追溯其何物變來，但既有其狀，自有其勇，何也，楊甲蝴蜂之相本自勇也。若使腌臢陋劣，即使顯然為物所變，亦何用哉。故曰貴賤者，亦如之而已，為作像形說。
雜說
或以大喻小，或以小喻大，每多𠷣為迂儒之談，然確有根乎至理者。如云：選蛩如選將，用兵自禲禡興師，結營臨陣，客勝主勝，皆以孤虛尅擇是務，予意秋興亦然。如畜養之法，安置于生氣方則旺，置于天乙方多勝，置于病符死絕方則多夭折。出閗向吉門，我剋方多勝，并月建日辰宜向何方，各有避忌。如利東者，徃東則勝，徃西則敗。其間主勝客勝，俱須按月建日辰，先後推擇，背孤繫虛，參以白奸亭亭，隨時轉變為貴。不特此也，即當局之人亦要看氣色，取戰堂明亮光彩者勝，皆非貿貿為之也。孰謂一蛩之微，不足與登壇奪幟者，同類而並觀哉。
逐年將軍生相顏色不同，要看其年是何干支，是何納音，得其正者方為真正大將，其他顏色亦得成將，但遇值年顏色者則不能勝矣。縱有生相未能盡美，而與值年顏色相類者，徃徃較之別色自覺善閗。再又須詳其年之水旱雨暘，如年遇亢旱，所出之蛩定多小而不豐厚，倘得一豐厚肥大者，自當逈出尋常。如年遇水澇，所出之蛩每多嬌豔而肥大，未能盡佳，至有絕好出色者，或遭水淹浸致損元氣，終難成將。凡遇愆陽久雨，必當細為詳察，至捕捉購求，亦有日辰方位，宜向宜背，應驗不爽，此理甚微，養蛩家無以其迂而忽之。
相書云：一官成十年之富貴，一府就十載之豐隆。如得五官俱成，其貴終老。相蛩之法亦然，夫三秋全勝者，務必色相具足，如人之五官俱成，件件合格，定然一生富貴，然狀元、宰相一路功名到白頭，能有幾人哉。其次或早利而終偃蹇，晚達而初困頓，雖非全美，亦一官成之相也。如蛩之有一端大過分者，亦足稱豪一時，但非結冬真將耳。間或有因此一端可取，而即擅將軍之譽者，是運會之偶然，全在吾誠拔之精，知時巧合，斯為高明也。
頭上所生雙紋曰閗線，亦曰閗路，則知蛩之閗性，全在乎此。其強弱之分，有粗細、長短、隱顯之殊，蓋瞭然示人以不爽也。傍散于頭者曰麻路，是亦閗性之徵于頭也。如絲瓜筋麻頭，以細散活潑為貴。栢枝葉麻頭，似乎粗匾，以有情為貴。當額橫紋曰線，是又閗性之見于額也，以青麻線額為最雄，諺云：青麻帶線，將軍帶箭。又有重色而絕不見閗路，止于額前獨顯一根白線，諺云：墨黑一條線，諸蛩不敢見。蓋言交口便勝，此又將中梟傑。可知閗線、麻路、線額，凡在頭上者，均有關乎蛩之閗性也。至頭如福建砂糖色，是為餳糖頭，必無用。
翅有厚薄，隨時好尚。昔以輕薄為善閗，今以厚實為耐口，當參酌從之。如輕倩之色，翅須明亮薄淨，一逢蠢厚，反不耐口。濃豔之色，翅須濃厚肥澤，若一輕薄，何以能閗。此不刊之諭也，苟執一泥之，固未有當，若倒行而逆施之，是亦昧于心而盲于目矣。
尾丰向取輕細，而嫌其長，其說未盡善。蓋如相馬者，馬尾粗重則行遲，輕短則又無力，蛩尾亦猶是也。尾粗而黑，固無足取，若細而短，亦不耐閗而無力，須輕細而長，方為入格。間有長至等身者，又出類之相也。有長僅二三分者，俗謂肉尾，人甚愛之，大是悞謬。
看蛩如看銀色，一自了然，此指上等色相，無容疑議者矣。其次間有形是神非，神是形非，未可遽必者，方用一菣觀其牙之大小厚薄，色之紅白純雜以决之。如銀既有成色，恐其詐偽，必得剪口再看，方能定准。蛩之用菣，亦猶銀之上剪也，夫既剪看，何用再疑。今人于蛩獨不然，旣菣矣，猶必要閗，旣閗矣，又必屢閗，似銀旣剪，仍要傾鎔，旣傾鎔，猶加煅煉，何不相信之甚耶。且屢閗者，終未能定其優劣，深足𠷣也。
俗諺云：三分看，七分閗。蓋以看為無憑，而閗為有憑。所言三分看者，是乃無足重輕之詞耳。余以為七分看，三分閗。蓋以看為定准，而試閗以印證其看，所言三分閗者，尚是虛𠂻謙抑之詞耳，與俗諺頗相反，然即就時見而論，亦必須先講看，後講閗，方為全璧。乃今人漫謂之曰運虫，因其人之流年月建通利多，致閗彩有獲，將并委閗于第二義，全不藉于看之力，尤憒憒也。
熱色之蛩，俱宜早閗，此順其燥性所發也。中秋天氣凉爽，無暴寒暴熱，蛩無他故，任閗無虞。若冷色之蛩，必待重陽前後方始開口，庶能堅老其牙，設若寶光未足，猶不妨遲遲以待也。至臨閗之日，晴霽和暖為貴，倘過于寒肅，風雨晦冥，畜以待時，深為良策。
曩時客游䖍州，于穀雨日聞砌下蛩聲唧唧，欣然喜之，奈䖍俗不暗畜養，無處覔盆，因取而畜之磁盎中。日以顆飯滴水飼之，聊供客窗清玩。閱月許，復有鳴于堦下者，形貌、顏色、強弱、大小，約略相等，遂取而閗之，約數十口，前之所畜者竟將後之所得咬斃，吁是可知調養之功不可燥急也。苟後之所得者，亦如前之所畜，其勝負諒未可必，烏可不耐性從事哉。
異有二義解
語云：蛩無異不閗。又云：異不結冬。將取其異乎，抑不取其異乎。其入冬所閗者，異不異將何適之從耶，是何言之矛盾也。姑試解之，無異不閗者，是言氣宇超眾，岸然如雞群之鶴，自有一種態度，要非噲等可伍之意，非泥于四鉗八腳等之異也。至異不結冬者，即如所謂四鉗八腳等類，欲恃此異于眾者，而冀其能結冬成將，烏可得也。故賞鑒家以異而不異，不異而異者，斯為拱璧之珍爾。
拖肚總論
凡紫青黃白諸色，皆有拖肚，非曰拖肚即是將軍，亦非曰拖肚必屬無用，須觀其生相合格，頻色清真，其肚之拖亦如人之賦形，有瘦弱肥大之不同耳。然又須知大頭濶項者，决無拖肚之理，故於諸色內，並不列拖肚。
尖頭總論
尖頭即小頭，多有成將者，惟紫青二色中得之，若黃白等色僅于尖翅中見之，苟非尖翅，萬中希覯。在紫青二色，其頭雖小必圓，如椒核努出如珠，俗名胡椒頭。亦有項套頭，半藏在項中者，能縮能伸，俗名烏龜頭，其牙必定紅紫色，細而長，逾于尋常者。或有筍椿鉗、三尾鉗，則以白色為貴。至黃白尖翅，頭雖小而牙必大，須得淡紅牙、紅花牙、白花牙、白牙，然必身形結實，視同橄欖，俗名兩頭尖者，為棗核形。又有身軀方厚，後濶于前，如琵琶形者，皆將軍相也。故亦如拖肚之例，而諸色內不列入。
紫
必以不雜青黃色者方為真紫，如稍帶青即為紫青，稍帶黃即為紫黃，餘惟淺深形類名之而已。至紫色中有一種色甚輕倩，並無別色，此真淡紫色也，謬名曰紫白，未為允當，有如熟藕色，此紫中之鄉愿也，慎無取焉。
青
以純青明凈者為上，稍涉滯色，必非真青。如青頭白閗線，白肉白鉗，名曰玉牙青。倘有黑色，名為烏木頭，難以青論。或有頭項及翅原係白色，上罩青色，是為真白青，紅牙、紅花牙、白牙俱妙。再純青而無白色，于日光中照之，青內盡紅如血，是為血青，必得大紅牙為妙，其閗線亦紅，如漸退白色即屬敗徵。如不必日光中照，而覺有紅色者，是為紫青。純青而重近于黑者，是為黑青。亦以血牙為貴，間有白牙出色者。烏鴉青，近于黑青，色重而有紅光。燕子青，色輕嫩而有紅光。又有紫砂青、紅砂青、白砂青，各以色而名之，皆為梟將。有青如靛花，頭項腿腳俱有斑點，如五花馬、金錢豹者，是謂花青，甚為難得。有牙如炒熟蠶豆色，頭項青色如豆沙饀色，早秋頗亦善閗，群稱為白牙青，漸至深秋，無一存者。有于日光中照之如梔黃色隱在青內者，甚屬無用。有青而夾雜黃色者，曰烏龜青，亦不成將。
黃
黃色最難區別，開盆自有一道金光，方可謂黃。今所謂黃頭青背者，大率皆屬老白青而已。有淡黃色而似白者為沙黃，出于虎林巴子門外者為真，餘非沙地及他處所出，不能擅其美也。最難得者曰紫黃，或紫重而黃輕，或黃重而紫輕，非素畜養不能辨也。又黑黃，數年一見。此皆冷蛩，愈至深秋健閗，性亦猛烈倍常。然俱似熱色，此非熱色，總而名之曰爛黃，似浥爛之狀，大概取其油滑潤澤之意，倘其色乾枯則退時矣。所以油黃為最勇，正乘其油滑潤澤之候也，如一枯槁，即非初時之勇猛矣。
紅
色如石榴花及猩猩血者，方為真紅，亦所罕遘。今人所稱者大約熟蝦青等類而已。有一種水紅頭，色極鮮豔輕秀，亦成將材。如紅而帶有黃標色，恐非結秋之將。
黑
此不難于取舍，凡所見林林總總，究非真黑。亦如今之所謂邋遢青，雖多亦奚以為，必須黑如點漆而有光彩，或不發光如濕烟煤色，濃厚蒙籠，白牙最勝，紅牙、紅花牙次之。
白
以有血色為上，血色者精神華色是也。如但白而無神，似餓白虱者無用。必有砂霧濛濛籠罩，望之却乾索索，所謂黃貴乎濕，白貴乎乾也。肉以潔白緊細為貴，未有青、黃、紫、雜色而成將者。
淡色紫黃
色極輕清，與俗所謂紫白極相似，但微有黃色而無一毫青白光者，腿腳亦微黃，腿𭨫上有血，其項亦紫色，惟紅牙為砂，有名之為瘟紫黃。
銅頭鉄背
頭必要紫銅色，或似深紫黃色，而不雜一點青黑氣者，總以明淨光彩為妙，背上要如烏金紙方真，紅牙、紅花牙皆可。
黃麻頭白青
今所謂黃麻頭白青，皆係不着青黃之蛩也。其曰麻頭，凡頭無麻路一悞，或青而少白，或白而欠青二悞。其頭色間有濃淡，務須明亮瑩淨，麻路細佈，項翅不渾濁，紅花牙為上，紅牙次之。
白頭青背
此與真五色不相上下，但要頭白如霜，閗絲麻路至細如銀，翅青而有金光或白光，或光如淡竹葉花色更妙。牙紅白均取，其項必須真青而毛無一點雜色，即淡青色亦必要純一不雜，倘白花項者不真。
油青
青中之有油青，亦如黃中之有油黃，此皆青黃中之間也。然生相必須入格而帶油色者方能善閗，其最勇者曰油青麻，但必須紅紫牙，油色不退，亦能結冬。
琥珀頭
頭色如琥珀，閗線麻路絕細，要以明淨為主，項翅皆青而微帶有紫紅光，此亦青中之出色者也，大白牙、長紅牙皆妙。
蜜蠟頭
頭如蜜蠟色，細白閗線，或有如鵝油珀者，總要清亮明淨，望之如秋水之澄澈。倘渾濁而不清潔，此貌似而神非，謂之黃𪏙頭，識者不取。項翅有青有白，然項以青者為勝，以此色多白花項、花箬項故也。鉗取大白牙、紅花牙，倘遇紫花牙更勝。
硃頭白
頭如硃砂，紅而鮮濃者是，倘帶黃標不妙。其閗線麻路亦須血絲，或如粉者，若黃色亦不佳。頭色水渣紅亦，但不要黃色耳。項有青項、白項之殊，亦以肯項為上。翅有青色、白色皆可。惟鉗以墨牙為貴，紅牙、紫花牙俱好。
青項白
白蛩青項者，頭必如雪，麻路如銀，間有帶線者，皆須細而明，翅亦白光明淨，而項則如青靛，倘涉花淺亦未為妙，牙紅白俱佳。
老白青
此與黃麻頭、白青連類而及者也，然其間逈別。頭不必有麻路，但其色非純白，係帶黃色，濃厚而不甚光。項翅腿腳亦微有黃光，紅牙為妙，其白牙必得濶厚而長者方妙。
白尖翅
白頭白項白翅者果是，亦有青項者更妙，其最上乘者琥珀頭兩節項，翅或長或濶，然總以紅鉗細而長者為第一。
蜜背
淡青蜜背、白蛩蜜背，二者俱有翅色，非黃非白，是一種淡鵝黃色，總要明淨透亮有光澤者為上，鉗亦紅色為佳。
螭殼日
此蛩如蜜蠟頭，或純白頭，細銀絲麻路透頂，青毛項固為上將，其次亦有淡青頭青項者，但要翅白而厚有光彩，如螭殼樣，鉗取降香鉗或紅花鉗、純白鉗。
滑白
白色帶滑，蛩性帶熱，未可以白而概視以冷也，生相合格，早秋善閗，非藉其滑色而能閗者。
啞白
名色俱有啞者，惟啞白性熱，更不耐久，故必先青黃而歇，大約與滑白相伯仲耳。
點子
即月頭、星頭之類，他處間有，惟新安獨多，亦可云土產也。訣云：十個月頭九不閗，若能一閗便將軍。又不其然，大約能閗者比他蛩倍覺勇猛耳。點須黃色者佳，名曰銅頭。若白色者，名曰豆腐點，便不善閗。至有點子生于額前，另自凸出，逈異尋常，名曰佛頂珠，此乃梟將中之傑出，又不得與大凡點子並論也。
油灰頭
油灰頭即油灰額，其要亦取形像合格，但頭多此額耳。額有黃白二種，謂之金額、銀額，以金額為美。然生于淺色之蛩方有用，若青黑重色生者，欲其善閗百不得一。
時辰翅
諸色皆有時辰翅，大概翅皆右掩，其左掩者曰左搭翅，其時辰翅則隨子午卯酉逐時更換，或左搭，或右搭，應時不爽。出口極猛，但恐霜降節後，亦有失者，間亦有直能結冬，左搭翅亦然。
繮鈴子
其音聯續促廹，如驢馬繮上之鈴聲，馳驟亂鳴，非如他蛩之疾徐應節也。審其音屬于商者十之三四，屬于徵者十之六七，故推其性似近乎熱，然間亦有結冬者，或云係隔年之蛩，諸蛩聞之皆辟易，恐未必然。
香櫞縼
有交口或分局，而如軜之轉磨之旋者，名曰香櫞縼，其縼有緩急之殊，急者勝負未分，緩者多敗。又有左右之別，即係勝負攸分，此因咬痛肉牙，每致此縼，其縼圓轉不定，謬以圓縼同音，遂借香字冠之，誤稱香櫞縼。
鉄線虫
凡蛩腹漸大，日甚一日，其內必生鉄線虫，如絲弦鉄線樣，長尺有咫，日久從尾孔鑽出，腹空而即斃，間有兩條者，蜿蜒虬曲，二三日猶活。畜蛩家遇之，其年决無梟將，此大不利之兆也，據云係螳螂變者多有此。
應候占驗
凡蛩逢霜降時，鼓翅數聲，另覺精神有威者，决定梟將。如其時寂然無聲者，非過時老倦，即非健閗之將也。
畜養之異
江浙畜養，各師各法，然皆大同小異，茲不具論。北直隸有晒煉法，將蛩于烈日中晒至極熱幾斃，徐徐移置陰處，以待其甦，復移置烈日中，照前法晒之，甦之，如此數番，然後畜養，待閗云能勇猛倍常。又有蒸法，將蛩蓋于盆中，就烈日晒之，其盆蓋上即復注水以潤之，如此亦經數番，謂能健閗。維揚風俗于六月赤日之中，有人于平山堂一帶所謂紅草地者，將未曾生翅促織盡數捉歸，養于盆中，俟其脫變長翅，方加擇取。臨閗時先期三日稍稍喂之，不得令鮑，謂之縮食，恐腹大難于秤配也。一云用九轉靈砂稍與食之，即便成將。無從覝得靈砂，未及試驗。有以赤練蛇血拌飯喂之，多致脹壞，其有脹而復甦者，勇猛無敵，此曾有驗之者也。
合對金針
勝敗之分，全在合對之際，觀其強弱優劣，得時失時，如此得六七，彼僅三四，定然取勝無疑。若係平對，即須加意酌量，蓋平對則有先得口、後還口之殊，勝敗從此而判，非目力能預必也。至大小之別，一目瞭然，有以占大為得計，若操必勝之算，而終致敗北者，蓋在強弱優劣而大小不足恃也。譬如銀之足紋九星，配八色一兩，若去銅鉛二星，則我反高一色，彼雖重亦何益乎。又有以肉大為耐口，試思善拳勇者，擒挐超距，敵無不克，設以耐口為善，亦如不善打人而惟以能受打為善。俚語云：他出拳頭我出背。吾哂其風斯下矣，是以肉大者見真將竟不能耐口，而遽敗，亦何取其肉之大乎。其要以骨多肉少者為貴，骨肉停勻者次之，肉多骨少者又次之，至神色秀異，意度軒舉者更為上乘，倘但取其肉之有無，以為優劣，不知大而粗鬆者，甚不如潔而緊實。至頭有方圓之別，亦取頭圓為上，但圓頭身必圓而肉小，方頭頭既方而肉必大，若就此合對，定然圓頭勝方頭矣。今人徃徃以大小定勇怯，見方頭似大，圓頭似小，欣然相配，其敗不旋踵，職此故也。總須識得透，認得真，奪幟三秋，遊刃有餘，其間尚多未盡者，散見于前後諸帙中，留心玩索，能自得之爾。
菣法紏謬
老局必三落閘，捲簾覆而後分勝負，繼而為新一局，則不落閘，謂之痛口，連三菣即分勝負。又敗為新新局，不特不落閘，惟就兩跌開，即各用一菣，如有菣再閗，無菣即云討一菣，分勝負劃出。數十年前俱用攢菣，將數十根菣草頭劈開，用膠粘于一柄，如關刀，如掃帚，蠅頭血漿染，不特使易開牙，并欲將菣頭于蛩身下直透大腿，令其兩股穩立停妥。絕細者曰茸菣，是用于交口之後，恐下鋒驚遁，故曰細脩菣。今攢菣概置勿用，後人並不知有攢菣矣。若初交鋒時，但知用茸菣引其開鉗，何能使六足之穩實也，蓋六足穩實，出口方得著力，否則有誤傷大小腳之虞。其趕蛩入柵，用菣俱有矩度，看對畢，議彩，議彩畢，各點彼處䀨鳴，然後再點本處，其蛩必趕至千金閘下，將頭對本局用獻掌菣菣之，俟亮布起閘，方菣轉交鋒。今于閘門對彼菣出，甚覺費手，蛩力亦先虛用，至雙跌開，如上鋒者，觀下鋒在何處，即點其處䀨鳴，使其到彼尋閗。如既分局，上鋒用菣領回，頭向本局，自無追趕之患，何至將布掩蓋，并以菣柄攔攩下鋒，須照菣法用意菣之。蛩性之強弱有定，實非菣之所能挽回，總以公平，使兩主允恊。今人務以奸詐為得計，稍覺下鋒，無數遲滯，即將布遮蓋，偷菣一之未已，繼而至再至三，或借言詞登答，或更換菣草，諸醜畢露。至蛩頭向上，或入柵角，謂之掛傍菣，極易開牙，今反用菣順下。更有于尾丰上著菣，謂之催正，與負後須虞尾箭傷之訣相戾，故每致驚遁。更有于千金閘縫內下菣者，尤為背謬。皆司菣者種種不得真傳，徒以遲緩為能事，雖云在秦為秦，在楚為楚，究之無補于是，徒致爭執𫔥閙，殊失雅道，皆司菣者實啟之。
用菣如用筆，小字用指，中字用掌，大字用腕。茸菣用指，老菣用掌，至腕在不用之用，固茸菣、老赦之所共用也。夫既閗而不用老菣，是恐其怯敵而驟然以菣之，反致驚逸不定，須用茸菣以調其性。若初敵之際，非老菣不足以發其剛烈之性，若僅以茸菣撩撥之，恐其性未必能剛烈得勢也。噫，三四十年來僅以茸菣交鋒，並未有能用老菣，幾致目所希覩，豈亦如古所云，劍戟無傳，而菣法亦若是耶。
菣有兩家，蘇杭老手俱用三指實拈其菣柄，直夾于虎口內，全是用手力者，其外則用三指撮撚，初學時，用菉荳一粒，將三指滾撚，操練純熟，此全用指法。新安諸處，克臻其妙，今既不得蘇杭授受，又不能如用指之純熟，亦自命其為菣而已。甚而至于大江以北，竟將槿樹枝頭碎劈如帚，于盆傍柵傍頻敲以驅之，使其相遇，自張牙鉗，此又不知菣為何用也。
閗彩時局
江浙風俗，每屆秋期，率以畜養蟋蟀比閗取彩，及至深秋，羣聚于蘇州，開局者，預覔寬大柵場，織造府給有告示禁約，其間酒肆茶棚，飯鋪點心，以及雜賣糖食菓餅之類，無一不有。各路閗客，于天將明時，各持蛩，燈下比合，其比合得對者，編號上櫉，餘各散歸早膳，再入局較閗，其彩開局者什取一五之數，以十一兩五錢為一大盆，五兩七錢五分為半個大盆，至一兩一錢五分、五錢七分半，曰一個小盆、半個小盆也。後蘇州廢而歸崑山，崑山弛而聚于嘉善之楓涇鎮，分而之松江，松江歇而之平湖及崑山之斜路朱家角，再散于各鄉鎮，非復舊時之盛矣。閗盆者改為閗花，每花一枝實銀一錢二分，開局者取其二。繼改每枝一錢，開局者仍取其二，而得彩者實得八分矣。今開局者貪心愈熾，創為饒讓打頭之例，雖就局形勢亦有多寡不齊，固應爾爾。然大率以八打為常，開局者仍取其二，得彩者僅得其六，以前後較之，輸嬴皆耗于局中，而人莫之察也。聞維揚舊時，富商豪貴多有挾妓賭閗，盈千累百，習以為常。開局者亦有妓女為囮戲筵欵客，極三秋之勝，真太平盛事也。
閗蛩之戲，莫考其所自始，相傳謂權輿于半閒堂，此亦揣測之辭，嗣是以來，五百餘歲于茲矣。事實既希，故老亦無有能道之者，康熙三四十年間，蘇杭最盛，此時俱尚比對相合閗彩，以後局漸紛散，轉就縣邑市鎮覔閗。鄉愚不諳比合，更以秤之輕重為對，自謂至公。江浙慣家，急欲有閗，亦便改弦易轍，隨眾秤合，及至入柵時，仍用合對伎倆，倘彼強我弱，即餚詞拆出，甚有借花枝不對而拆者。又鄉愚中狡猾之徒，以權在秤手，凡到一局，先徃通線索，賂囑秤手，繼許再增，欲使高下其手，以重報輕，以為吾獨得之秘也。及此風盛行，吾有所賂，彼亦有所賂，此許以增，彼亦許以增，而其間之大小輕重，已略相等。或所賂所許，再有厚薄，其大小輕重，隨而逆施之，吾猶自以為得計，懵然就局，惟恐來蛩之不肯閗，幾不反墮其術中。故閗只須自憑眼力，以决勝負，若徒恃輕重大小比對者，殊下乘也。
秋興以奪奎為豪，至彩之多寡，抑又末也。今人藉此以謀利，其閗局中稍不允恊，得失之患，見于面目，借端混賴，不顧行止。更有奸究百出，將閗過上下鋒，入局合閗，專做猜放嬴人者，是名鬼檔。近來宵人間有用此法，合閗一二對，以嬴猜放，作舟楫食用之需，并可以償他蛩之失。人但信其各竪旗鼓，入其彀中而莫之疑者。有獨持無勇之蛩，合人強狠者，臨閗使無人識認之心腹，反于他人之蛩放猜，或于己蛩上接他人放出之彩以致嬴人者，是謂單甩，是皆穿窬之類也。至劃對後，以大易小，換盆蓋，改號馬，及上櫥猶有自櫥偷換暗加損害諸弊，然間有變局，亦天理昭彰處也。
猜放
崑山初用帶，先聽本主閗盆若干，餘聽幫者，隨其多寡，兩造配搭，就彩輕者為率，名曰截輕帶。于本局輸嬴內分次序，有帶得著、帶不著。杭州人向用截輕法，間亦計花枝，其必欲閗彩在內者，曰我閗在頭裏。幫花者亦依先後，聽本主閗足，餘聽幫者，挨次幫閗，倘花不敷，在後者無與焉。猜放向以八放為率，八放者，猶言八折也。蓋局內輸嬴俱十足，而猜放則稍殺之，使得稍飫貪心，故用八放。逮後連頭，一錢則有七放、六放之殊。及其後也，又創讓打之局，則以六放、對放為成例矣。其猜放有幾等，兩蛩主俱願閗而彩不能相若，則隨彼所閗若干，而吾尚有餘彩，則放猜計。若嬴時與局中所得不甚懸殊，開局者局內加二，而猜放得失僅取十之五分，亦何為而樂此。彼意必欲花枝相若，恐不相侔，必致拆對不閗，是以猜放通融之，使其得閗，雖是少取，實勝于無所取也。有兩蛩主俱無餘彩，傍人之善于探聽或相信者，各就其信之真，料之神，則亦猜放。更有狡猾者，竊視其大小之殊形，配合之得失，以為猜放。又有不知踪影，浪然附和，以為猜放者。據狡滑者自然以放彩為上面，接猜者近于愚呆，謂之下面，自信勇猛竟有至四放、三放者。但每逢節氣之交，竟有十分勇猛之蛩，一敗如灰，放彩者頹然若喪，而接放者反得嬴滿矣，此皆于未閗前做定。至新安一路，放猜者曰迋，有迋于未閗之前，亦有迋于既閗之後，如將分局，稍屬上鋒者始迋，以十博八七六五不等，及至勝負幾决，而下鋒僅有一線遊移上鋒者，竟有十博一之迋，其貪圖僥倖于一得者，亦間接之，致有反負而獲勝者，餘未周知不能縷及也。
猜放亦設小局，用紅綠布各做成袋，編有號數，并有紅綠竹籤，亦各合書號數相對。做猜放者，認明紅綠毬，做若干彩，交放號袋，各討號籤，候臺上勝負分明，喝報某毬上鋒，各執籤赴局清割彩錢。似于至公無私，然仍有臨時探聽得失，以大換小，以少換多之弊，此在小局內諸人之過，亦不可不知也。至有不入局，兩人自相對做，臨得失時，逃逸無蹤，更宜防慎。
盆柵名式
柵制亦各隨時地而互有不同，初用絕大蛩盆，名曰閗盆。繼用圓柵，以紙為之，如帽籠式，而上無遮蓋，每致交口有跳出柵外者，且其內廣濶，猝難湊頭，此未盡善之式也。後改為長柵，亦曰方柵，如書本樣而稍狹，高寸餘，上作蓋兩扇，以竹絲或銅絲作直楞，名曰觀籠。蓋兩頭俱用閘以啟閉，中亦用閘，名千金閘，俟兩蛩奮武，方啟中閘菣閗。總稱之為柵船，以蓋上直楞，中高傍下，似圈蓬船式，故名柵船也。至上江之柵，與下江者稍濶而短，楞亦用竹，但下江之楞縱而高，上江之楞橫而平，故用菣亦稍異。至秋盡冬初，天氣嚴肅，非藉溫暖之氣，難冀其英雄如昨，則用錫鑲柵，于中以溫湯灌而暖之，使柵內常如春溫，方能展其伎倆，是謂錫柵船。愚意其形長方，有類乎磚，當名為錫柵磚，然直名錫煖柵為宜，今雖酣乎壟斷者，亦未辦此矣。
唐時宮中僅以金籠貯置枕函畔，以聽其聲，聞趙宋後始有盆。余嘗聞富湖廷陵氏家藏一盆，係賈平章半閒堂遺物，金餙鄭重，完好精美，足稱雅玩。時有好事者，數欲鈎致之，終不能奪。後䦧墻致毀，深足惋惜。明以宣德盆為貴，其欵識大小具備，無不各極精工。有一種名夾底盆，內用磨細五色磚片，間雜成紋，鑲于盆底，如舖方磚式，外則有純素者，如古爐之精彩煜煜，光可鑑人，有細縷花鳥錦紋，嵌以珠寶，餙以金碧，絢爛奪目，維時商山巨室多尚此盆，後人稱為商山盆，間得一二，可置案頭清玩。近來製造粗惡，鮮有當意，俗尚京盆一式，工料粗惡者，僅足供穉子攔街閗戲而已。松夢齋一式，製作精美，稍覺太高。余家西府甘蔗叚式，用澄泥燒造，大小高下酌適其中，賞鑒家爭購欲狂，惜不多得，後有同志者傲而效之，庶幾不冺此韵事云。
蚟孫鑑〈續全

        </div>
      </div>
    </div>
  </div>
</div>
<!--update:2025-08-30 10:07:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>