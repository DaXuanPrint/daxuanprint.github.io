<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,武编前集卷一,武编前集卷二,武编前集卷三,武编前集卷四,武编前集卷五,武编前集卷六,武编后集卷一,武编后集卷二,武编后集卷三,武编后集卷四,武编全文在线阅读,武编全文在线下载,大玄古籍书库">
<meta name="description" content="兵书。又题《唐荆川纂编武编》。明代唐顺之编。全书共10卷,成书于嘉靖三十八年(1559年),首刊于万历四十六年(1618年),有明刊本、清刊本、清抄本存世。该书内容丰富,分作12大部分、296项(版本不同所列项数不等),皆论兵指要。体例如《武经总略》。所录前人旧说,自孙武,吴起诸兵家言。分前后两集，前集六卷，主要辑编历代重要的兵学理论和用兵原则，采《武经七书》、《太白阴经》、《虎钤经》、《武经总要》及名臣奏议等资料，按类划分五十五门。卷一辑“将、士”等十一门，卷二辑“攻、守”等十五门，卷三卷四讲“阵”，卷">
<title>武编_唐顺之_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">武编</span> <br/>
          作者： <span class="inputVal" id="bkauthor">唐顺之</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,兵书,完结</span> <br/>
          字数： <span class="inputVal" id="bknum">[book_length]283873</span> <br/>
          说明： <span class="inputVal" id="bkdec">兵书。又题《唐荆川纂编武编》。明代唐顺之编。全书共10卷,成书于嘉靖三十八年(1559年),首刊于万历四十六年(1618年),有明刊本、清刊本、清抄本存世。该书内容丰富,分作12大部分、296项(版本不同所列项数不等),皆论兵指要。体例如《武经总略》。所录前人旧说,自孙武,吴起诸兵家言。分前后两集，前集六卷，主要辑编历代重要的兵学理论和用兵原则，采《武经七书》、《太白阴经》、《虎钤经》、《武经总要》及名臣奏议等资料，按类划分五十五门。卷一辑“将、士”等十一门，卷二辑“攻、守”等十五门，卷三卷四讲“阵”，卷五辑“刀、火器”等十七门，卷六辑“车、舟”等十门。后集六卷则辑录历代治军用兵的实例，归类划分为一百三十四门，一本九十七门。全书取材广泛，较重视当朝资料，并兼收反面战例，内容颇丰。书成于明嘉靖年间，即有抄本行世。现存有明万历刻本、《四库全书》本等。</span> <br/>
          封面： <span class="inputVal" id="bkimg">Z_12733.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]武编
[book_author]唐顺之
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,兵书,完结
[book_length]283873
[book_dec]兵书。又题《唐荆川纂编武编》。明代唐顺之编。全书共10卷,成书于嘉靖三十八年(1559年),首刊于万历四十六年(1618年),有明刊本、清刊本、清抄本存世。该书内容丰富,分作12大部分、296项(版本不同所列项数不等),皆论兵指要。体例如《武经总略》。所录前人旧说,自孙武,吴起诸兵家言。分前后两集，前集六卷，主要辑编历代重要的兵学理论和用兵原则，采《武经七书》、《太白阴经》、《虎钤经》、《武经总要》及名臣奏议等资料，按类划分五十五门。卷一辑“将、士”等十一门，卷二辑“攻、守”等十五门，卷三卷四讲“阵”，卷五辑“刀、火器”等十七门，卷六辑“车、舟”等十门。后集六卷则辑录历代治军用兵的实例，归类划分为一百三十四门，一本九十七门。全书取材广泛，较重视当朝资料，并兼收反面战例，内容颇丰。书成于明嘉靖年间，即有抄本行世。现存有明万历刻本、《四库全书》本等。
[book_img]Z_12733.jpg


[book_title]提要
【臣】等谨案武编十卷明唐顺之编顺之有右编已着録是书皆论用兵指要分前后二集前集六卷自将士行阵至器用火药军需襍术凡五十四门后集徴述古事自料敌抚士至坚壁摧标凡九十七门体例畧如武经总要所録前人旧説自孙呉穰苴李筌许洞诸兵家言及唐宋以来名臣奏议无不摭集史称顺之于学无所不窥凡兵法弧矢壬竒禽乙皆能究极原委故言之具有本末其应诏起为淮巡抚剿倭也负其宿望虚防恃气一战而几为宼困赖胡宗宪料其必败伏兵豫救得免殆为宗宪玩诸股掌之上然其后部署既定亦颇能转战蹙贼捍御得宜着有成效究非房琯刘秩迂缪偾辕者可比是编虽纸上之谈亦多由阅歴而得固未可槩以书生之见目之矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　墀

[book_title]武编前集卷一
将
许洞曰国家行师授生杀之柄大将所主将者国之腹心三军之司命也可不愼于选乎茍欲命将豫以精诚辨其可否者有四一曰貎二曰言语三曰举动四曰行事其一曰貌凡睂上双骨横起而隆巘者语言而不相合者目如鹰仰视者方坐内多虚惊者行而瞠乎必照后者目睛白多而有赤熖瞻视不端者此六者人有其一斯人常蕴不臣之心不可使之也丰下鋭上神气安详者重德而善安众人也目黑多白少防睛深而神气与形相副者机度沉厚不可以诈动人也圆睛莹朗五岳相照者燕颔虎头者心机疾速勇而有断人也龟背虎臆防睛深而朗彻瞻视详谛而神骨耸峭者雄壮有虑人也是五者人有其一可使之也至若神气重浊骨相不正头薄面浅颈大腹细目睛昏瞢防睛近上视顾不正此皆志气浅劣智识庸鄙人也其二曰言语人有言肆而目骇视者心懐异图也言枝蔓而不径者心有隐也矜大人善惟恐不至者党人也言错综而无所归者心躁竞也方言而他视者心不诚也言平而色下者心有所屈也方言频四顾者其辞妄也言人之短而视不定者诬搆人也言多以私事为忧者顾妻子之人也言大而理不精者其学虚也色悦而徐徐顺人意者佞媚人也矜已善而讦人不善者崛强人也言欲发而却缩者含蓄人也言无公利必及利者贪人也色卑而言多求者志下劣人也事曲而言直气悖而言顺色鄙而言大事不详而强能理矫而强正此皆奸诈人也是十有六者人有其一不可使也言大而意精至者有识度人也言希而出必中者志节人也言动而必及国家者忠孝人也言奋而不迂者壮直人也辞寡而意恳者至公人也言多及军吏之私者善拊恤人也言及阵敌喜动于色者好勇人也言及细防而能剖析是非者有智人也言迂濶而卒近于理者识深见逺人也言少而事详者大度人也语气和而神气相称者善纳众人也言徐徐而事备者性缓而有德人也言速而事当性急而不暴有识人也是十三者人有其一皆可使之也其三曰举动行有狼顾者行与坐忽如惊恐者非时言语而手足纷挐者方食而不觉弃匕筯者方坐而首偏口目輙斜动者行而惟恐有人逐者欲坐而频四顾如有所骇者方行而勃气上腾神色自得者待下多卑恭而不实者观事觉已如不知而目他视者十者人有其一此皆心不诚实多蓄异图人也不可使之也行欲如大辂足动而身不揺也坐欲如山岳形神俱定也卧欲如覆舟神气安详也此皆志度深沉大节崇德人也是三者人有其一可使之也其四曰行事有先己后人者好私人也事繁多而用不当者无智人也作事不急于用者无益人也作事有首无尾者伪人也先急而后慢者卒暴人也事不求详而輙为者粗疎人也巧玅而无禆急用者浮艳人也举措鲁钝而不适用者愚人也利害章章而不能折之者无识人也临事而惧者懦弱人也进退不决者无断人也记一而忘二者神昧人也事虚而搆架广文以善为恶以恶为善者奸人也善伺人之顔色随所欲而言者佞人也是十四者人有其一不可使之也有事简而用当者有喜怒之事不露于色者临大事而神气自若者此谓神有余人也有防而不弃大而不烦者防事不惧美事不喜者事有众惑而独断之者事有众危而独安之者事有难动而动者事有难安而能安者此谓志有余人也是十者人有其一皆可使之也是以知貌也者神之聚也言语也者神之照也举动也者神之用也行事也者神之本也察其神明尽其为人之道矣况国之命将可不审于此乎帅有十过勇而轻死可暴贪而好利可遣仁而不忍可劳知而心怯可窘信而喜信人可诳亷洁而爱人可侮慢而心缓可袭刚愎自用可诱懦志多疑可惑急而心速可久
孙子注曰必死可杀勇而无谋期必于死鬬者则可以设竒伏诱而杀之如梁成轻进为刘牢之所杀是也必生可虏临阵畏怯期必于生全者则可以袭而虏之如晋与楚战赵婴齐具舟于河欲败而先济此等岂不可袭而虏之乎忿速可侮性之刚忿急速者则可以陵侮而致之来以败之如楚将子玉刚忿晋人执其使者以怒之子玉果从晋师遂为所败是也亷洁可辱性之亷洁者可设计诟辱之辱之必致其怒而轻出则当因而撃之若呉起节亷而中公叔仲之计是也爱民可烦性之仁慈爱人者惟恐杀伤士众可出竒烦而扰之也若蜀先主恋民而几为曹操追及是也
李筌曰夫人柔顺安恕失于决断可与循节难与权宜强悍强猛失于猜忌可与涉难难与持盈眞良畏愼失于狐疑可与乐成难与始谋清介亷洁失于局执可与立节难与通变韬晦沉静失于迟廻可与深虑难与应防夫聪明秀出谓之英胆气过人谓之雄英者智也雄者力也英不能果敢雄不能智谋故英得雄而行雄得英而成
北征録曰人之身所以能自立于天地之间者忠与义而已杀身成仁君子不恤首阳汨罗之士皆以一死见称于千万世之下至于忠臣义士每以所欠一死为恨是知见危致命乃古人耿耿之节而全身远害诚趋利避害者之为耳茍无媿于忠义则死奚足靳也至于将帅则不然操两国之死生司三军之性命吾之安危系社禝之存亡吾之忧乐系生灵之休戚别将远征恐败于无援汉武所以戒李广孤军深入虑有围困后世所以议邓艾至于国之根本竟成一俘者皆基于厐涓之一死赵括不恤乃躬直出战巳日上党虎牢太原诸郡皆为秦土徒成武安之名者由其不能自保厥生遂致身陨国辱为万世笑今之为将帅者每有委命不曰死节则曰死敌不曰愿効一死报答国家则曰愿以一死上报君父吁有死之荣无生之辱兵家固有贵死贱生之説矣然言士卒而不言将帅也奋死则生幸生则死兵家固有好死恶生之説矣然论士卒而不论将帅也尝闻士卒用命矣未闻将帅用命也尝闻士卒不爱死矣未闻将帅之不爱死也以是观之忘命轻死者士卒之事也重命恤死者将帅之事也自今宜令戒饬将帅无轻生而深入无易敌而挑战以沉厚不挠为法以玩忽轻举为戒庶使将帅士卒之事不至倒用虽然死一也有爱者焉有畏者焉愿与将军决死战此爱死也冦将率其众来降此畏死也爱死者足以死人畏死者足以死身兵势不敌堕于重围庙算莫施防于重地当是之时将束手以就擒耶将忘命以死战耶吁郭倬不死于苻离而死于市朝之戮皇甫斌不死于下蔡而死于南郡之囹圄是皆不死其所当死终或死其所不当死抑又可为将帅幸生者之戒
兵家之法战则败不战则胜兵家之秘有战则有败不战则无败兵非果不事夫战也战则胜负势均矣兵危事也战死道也胜负可听于自然耶夫鬭胜负于死生之场者谓之战知其必胜而后战者谓之谋伐谋者孙子谓之上兵而攻城伐兵之防皆为次下故齐人之得舒不曰战而曰取鲁人之于蔡不曰战而曰入齐人之于纪不曰战而曰如韩信之于安邑不曰战而曰袭曹公之于江陵不曰战而曰下皆不战也夫邀整整之旗击堂堂之阵者战也士卒之事也立于不败之地而不失敌之败者不战也将帅之事也以将帅之事而责士卒固不可况以士卒之事而责将帅哉今之将帅所以动辄败衂者皆专学战而未得夫不战之玅也学战易学不战难司马法论国虽大好战必亡孙子以不战而屈人之兵为善之善舍是之外虽百战百胜亦所不取不得已则鬭未有得已而鬬者也欲望严饬诸军将帅招致谋夫防士讲求不战之一法若夫鬬智角力于胜负未分之地臣所不取
李纲曰古之受命为将者付任未专威信未着则必有所假借以立威然后士卒可用而功名可成至于付任己专威信已着则不必如此故齐景公欲用田穰苴为将以捍燕晋之师穰苴曰臣素卑贱君擢之闾伍之中加之大夫之上士卒未附百姓不信人防权轻愿得君之宠臣国之所尊以监军乃可于是景公使庄贾往而穰苴因其后期不至而斩之又戮使者之仆车之左驸马之左骖以狥而三军之士皆振栗燕晋之师闻之解去追击之尽取所亡之地振旅以归此付任未专威信未着而有所假借以立威者也卫青将六将军兵出定襄以撃匈奴左将军苏建尽亡其军独以身自归青问其罪议郎周霸曰自大将军出未尝斩禆将今建弃军可斩以明将军之威青曰青幸得肺腑待罪行间不患无威而霸説我以明威甚失臣意以臣之尊宠而不敢自擅专诛于境外其归天子自裁之于以风为人臣不敢专权不亦可乎军吏皆曰善此付任己专威信已着而不必如此者也后之为将者起冗散而威令未行当以穰苴为法借贵宠而威令已行当以衞青为法夫岂不同惟度其时势使各有所当则善矣
士
李筌曰勇怯者性强弱者地秦人劲晋人刚呉人怯蜀人懦楚人轻齐人诈越人浇薄海岱之人壮崆峒之人武燕赵之人鋭凉陇之人厚地气所生人气所受勇怯然也且勇怯在谋强弱在势谋能势成则怯者勇谋夺势失则勇者怯既言秦人劲申屠之子在于峣关杜洪之将在于水则秦人何得而称劲呉人怯呉王夫差兵无敌于天下败齐于长勺陵晋于黄池则呉人何得而称怯蜀人懦诸葛孔明撮巴蜀之众窥兵中原身为偃尸而威加魏将则蜀人何得而称懦楚人轻项羽破强秦虏王离杀赵角威加四海诸侯俯伏莫敢仰视则楚人何得而称轻齐人诈田横五百死士东奔海岛闻横死同日伏劒则齐人何得而称诈越人浇薄越王勾践以残亡之国恤孤寡之众九年灭呉以弱攻强以小取大则越人何得而称浇薄燕赵之人鋭蚩尤败于涿鹿燕丹死于易水王浚于蓟门公孙戮于上谷则燕赵之人何得而称鋭凉陇之人勇所为勇怯在乎法成败在乎智怯人使之以刑则死勇人使之以赏则死能移人之怯变人之心者在刑赏之门勇之与怯于人何有哉
北征録曰聚天下之材者在乎财散天下之财者在乎材相为盛衰而不容两立也夫子论何以聚人曰财志食货者亦以财为役天下之具古人间人之君臣报人之仇怨未尝不以此为首谋至于受千金之恩而甘心于图穷之诛者将不止于荆轲一人而已也何者壮士之顔色不在乎血气之刚衰而在乎牀头之有无通神明役鬼神亦系于所积之多寡故古人一则曰轻利好施二则曰尽将家资散施乡里朋旧三则曰不事家人生产作业是皆轻天下之财重天下之材而英雄豪杰之士感其解衣推食之恩蒙其得利则均之惠他日可卜其不我鄙而乐为之用虽赴汤蹈火不恤也故壮勇之士则曰募以财而募之也岩穴之士则曰聘以财而聘之也三军之众十万之师弃性命如草芥赴锋镝如袵席买间谍以破其腹心之谋求乡导以乘其藩墙之隙非有赏赉以维其心非有金帛以壮其气彼安能乐为我用哉是谓之财材相用
北征録曰孙子论间之一篇有曰殷之兴也伊摰在夏周之兴也吕牙在殷夫殷周之王固天命之所攸属何伊摰吕牙之能为兴亡也哉葢天命之去畱系豪杰之去就罗其英雄则敌国自下秦实无人始为可图季梁犹在则腹心之忧未去故用间之法不以人材之未附为国家之急而以人材之外附为国家之大患五就汤五就桀者所以为造邦之臣去虞而虞亡之秦而秦伯者所以为伯者之臣韩信不用于楚而用于汉此髙祖之所以得天下樊若水不官于南唐而官扵宋此艺祖之所以得江南葢豪杰之士致之于朝廷用之于幕府则可以为忠臣为义士遗之于郊野弃之于山林则可以为乱臣为贼子得之于我则可以成帝王之功弃之于敌则适以资奸宄之防古之圣贤务揽英雄之心如黄石之着三略延揽英雄如邓禹之告光武解衣推食以固其乐为我用之心吐哺握髪以啓其无鄙我之意斯为善耳不然则杨朱之岐多于南北孟轲之水决于东西天之所以资我者将转而为资彼之具矣夏虽未亡而摰去则亡周虽未兴而望至则兴岂不畏哉岂不畏哉自今宜广行招致幕府将帅精加延揽使无遗于草莱使无逸于郊野取之不拘于势分用之不嫌于细防将见襄淮之翘楚江湖之豪放荆楚劒客烟波钓徒风闻雾集臂奋鬛鼓求备吾之采择矣是谓豪杰为间人事军律曰军中才艺片善莫遗临事有阙如何卒救或施小计以获大功设一计而获万全或致死擒生或知情识变若多艺而无行则择艺而弃行能谋而怯鬬则舍怯而用谋各有所长难为求备亦有鸡鸣狗盗孟尝得以脱身夷门屠夫信陵纳之全国选士之时宜多采究
北征录曰髙祖以贩缯屠狗之徒而得天下田文以鸡鸣狗盗之徒而保其躯韩信驱市人而破赵王霸募市中人而败王郎是皆招军取士不拘于一门兼收并蓄不狥于一节故随所寓以用人随所用以成事使在彼无弃材在我无遗用也近年以来国家招军立为定法及等仗者方为招収而身材矮短所欠毫末则虽勇如关张亦所不招无残疾者方为刺补而指断目眇略有小疵则虽智如良平亦所不刺自侍卫三司至江上诸军例皆扼以等仗扼以年齿更扼以犯徒刺环而未尝破格收刺一人岂知及等仗者未必皆可用之士有残疾者未必皆可弃之材虽年未十六年逾六十而武艺过人虽脊尝犯徒项尝刺环而材武无敌岂可拘于定制竝行弃逐使居山林伺生他变是必广行招致随材任用故自正兵之外复收诸色材技分为二十八将各置队伍教以本色材技兼习武艺战鬭则普天之下无非可招之军四海之内无非可用之卒三司五驻与夫沿边诸屯戍自无兵少之虑矣是谓广士
李纲曰世之危乱民之失业与夫兵之溃散者多聚而为盗贼诛之则不可胜诛而力有所不给惟因而招纳之以为我用其利有五以弭内患一也以御外敌二也善良胁从者可散而归田亩三也强猾勇敢者可借以备行阵四也以盗贼攻冦讐胜则享其功败则不足惜五也昔者光武用绿林下江铜马诸军而致中兴曹操用黄巾而破绍术太宗起于晋阳取关中以定海内亦多招徕羣盗而用之然自非推赤心以置其腹中恩足以结其心威足以詟其气使遵我之纪律而听我之驱防则用贼盗有五难已尝放肆而欲收其愤戾之心一难也已尝虏掠而欲窒其贪婪之志二难也易置将帅则懐疑三难也畀之部曲则易叛四难也恩过则骄威胜则怨而反以为患五难也惟善驾驭者恩威得所寛猛得中内得其心外得其力使之视杀敌如仇人取敌资如虏掠虽易将帅而不疑虽畀部曲而不叛与正军相为表里而无骄怨之患则其难也将转而为易昔者光武太宗曹操尝从事于斯术矣
李筌曰有深沉谋虑出人意表者名曰智囊之士有辞纵理横飞箱捭阖能移人之性夺人之心者名曰辩説之士有得敌国君臣门闾请谒之术者名曰间谍之士有知山泉水井次舍道路迂直者名曰乡导之士有制造五兵攻守利器竒变谲诡者名曰伎巧之士有引五石之弓矢贯重铠戈矛劒钺便于利用陆犀兕水攫鼋鼍挑身捕虏搴旗摭鼓者名曰猛毅之士有立乘奔马左右超忽逾越城堡出入庐舍而无形迹者名曰趫防之士有往返三百里不及夕者名曰疾足之士有力负三百六十斤行五十步者名曰巨力之士有步五行运三式多言天道谲説隂阳者名曰伎术之士
谋士　辩士　壮士
死士
【谙知山川　久从军道路之人　老将】
能水奸人能盗【能作鸟兽声者】
死囚【贼军贼军主权讐人者亲戚】
兽医猎戸善算善书写
画工【雕刻匠人】木匠铁匠
一辞説将【招善游谈辩説者充】一间谍将【招善听探事务者充】一乡导将【招曾歴内外道路者充】一伏兵将【招善搜伏隠路者充】一营寨将【招善辨形验势者充】一听望将【招耳聋目瞽者充】一偷劫将【招善攻营袭寨者充】一潜身将【招善无火夜行者充】一轻防将【招善上竿立索者充】一楼阁将【招善缘墙上壁者充】一窟穴将【招善穿窟穴者充】一烟火将【招善飞烟走炮者充】一毒药将【招善修合药饵者充】一医人将【招善医人者充】一医马将【招善医马病者充】一波涛将【招善弄潮泛水者充】一洋海将【招识海道者充】一风云将【招善辨风验云者充】一孤虗将【招善灼龟揲易六壬太乙者充】一游猎将【招善罗弋禽兽笼槛教使者充】一锋刃将【招善链钢团铁者充】一筋角将【招善制弓弩者充】一皮革将【招善熏皮双线者充】一楼橹将【招善斤斧绳墨者充】一油漆将【招善煎油髹漆者充】一机杼将【招善机织锦罗者充】一丹青将【招善挥染绘畵者充】一机巧将【招雕镌装塑者充】北征録曰今日招军之资用有三曰鬻爵曰献粟曰度牒皆所以调招军之费也然鬻爵之文布满墙壁而爵未尽鬻献粟之谕徧下州县而粟未闻有多献者葢买官献粟素系襍流人皆知其不能远到虽优之以免诠比之以奏荐而民间终不愿售者以绍兴之间皆以此诱天下至承平则又以流外官待之矣此所以终不见信于天下也魏公张浚尝得此济时之防晓谕民间招军一百人与补下班祗应招军二百人与补进武校尉招军三百人与补承信郎已上各有差等令不两月军致数万此其为效速若影响其招军之家自备钱粮部辖起发至枢密院及两宣司者比类与补文资竝依军功转行立为定制画一加详昭告天下至于度牒则招军五十人与剃一僧招军一百人与剃两僧如此则招军之费不繁而招军之门自广是谓劝募
苏氏曰夫惟义可以怒士士以义怒可以百战凡战之道未战养其财将战养其力既战养其气既胜养其心谨烽燧严斥堠使耕者无所顾忌所以养其财丰犒而优游之所以养其力小胜益急小挫益厉所以养其气用人不尽其所欲为所以养其心故士常蓄其怒怀其欲而不尽怒不尽则有余勇欲不尽则有余贪故虽并天下而士不厌兵此黄帝之所以七十战而兵不殆也不养其心一战而胜不可用也矣凡将欲智而严凡士欲愚智则不可测严则不可犯故士皆委己而听命夫安得不愚夫惟士愚而后可与之皆死
古之善军者以刑使人以赏使人以怒使人而其中必有以义附者焉不以战不以掠而以备急难故越有君子六千人韩之战秦之鬬士倍于晋而出穆公于淖者赦食马者也
制
班固曰春秋之后灭弱吞小竝为战国稍增讲武之礼以为戏乐用相夸视而秦更名角抵先王之礼没于淫乐中矣椎桀之士因势辅时作为权诈以相倾覆呉有孙武齐有孙膑魏有呉起秦有商鞅皆禽敌立胜垂着篇籍当此之时合从连衡转相攻伐代为雌雄齐愍以技撃强魏惠以武卒奋秦昭以鋭士胜世方争于功利而驰説者以孙呉为宗时惟荀卿明于王道而非之曰彼孙呉者上势利而贵变诈施于暴乱昏嫚之国君臣有间上下离心政谋不良故可变而诈也夫仁人在上为下所仰犹子弟之卫父兄若手足之扞头目何可当也邻国望我欢若亲戚芬若椒兰顾视其上犹焚灼仇讐人情岂肯为其所恶而攻其所好哉故以桀攻桀犹有巧拙以桀诈尧若卵投石夫何幸之有诗曰武王载斾有防秉钺如火烈烈则莫我敢遏言以仁义绥民者无敌于天下也若齐之技击得一首则受赐金事小敌脆则偷可用也事钜敌坚则涣然离矣是亡国之兵也魏士武卒衣三属之甲操十二石之弩负矢五十个置戈其上冠胄带劒赢三日之粮日中而趋百里中试则复其戸利其田宅如此则其地虽广其税必寡其气力数年而衰是危国之兵也秦人其生民也陿阸其使民也酷烈刼之以势隐之以阸狃之以赏庆导之以刑罚使民所以要利于上者非战无由也巧赏相长五甲首而五家是防为有数故能四世有胜于天下然皆干赏蹈利之兵庸能鬻卖之道耳未有安制矜节之理也故虽地广兵强鳃鳃常恐天下之一合而共轧已也至于齐桓晋文之兵可谓入其域而有节制矣然犹未本仁义之统也故齐之技击不可以遇魏之武卒魏之武卒不可以直秦之鋭士秦之鋭士不可以当桓文之节制桓文之节制不可以敌汤武之仁义故曰善师者不陈善陈者不战善战者不败善败者不亡若夫舜修百僚咎繇作士命以蛮夷猾夏冦贼奸宄而刑无所用所谓善师不陈者也汤武征伐陈师誓众而放禽桀纣所谓善陈不战者也齐桓南服强楚使贡周室北伐山戎为燕开路存亡继絶功为伯首所谓善战不败者也楚昭王遭阖庐之祸国絶出亡父老送之王曰父老返矣何患无君父老曰有君如是其贤也相与从之或奔走赴秦号哭请救秦人为之岀兵二国并力遂走呉师昭王返国所谓善败不亡者也若秦因四世之胜据山河之阻任用白起王翦豺狼之徒奋其爪牙禽猎六国以并天下穷武极诈士民不附卒隷之徒还为敌讐猋起云合果共轧之斯为下矣凡兵所以存亡继絶救乱除害也故伊吕之将子孙有国与商周竝至于末世茍任诈力以快贪残争城杀人盈城争地杀人满野孙呉商白之徒皆身诛戮于前而国灭亡于后报应之势各以类至其道然矣周制万二千五百人为军将皆命卿二千五百人为师师帅皆众大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长齐管子言于齐桓公曰欲正卒伍修甲兵则大国亦将为之君有征战之事则小国有守圉之备矣公欲速得意于天下诸侯则事有所隐而政有所寓乃作内政而寓军令焉三分齐国为髙子之里为国子之里为公之里以为三军择其贤人使为里君乡有行伍卒长则有制令且以田猎因以赏罚百姓通于军事矣于是乃制五家以为轨轨为之长十轨为里里有司四里为连连为之长十连为乡乡有良人以为军令是故五家为轨故五人为伍轨长率之十轨为里故五十人为小戎里有司率之四里为连故二百人为卒连长率之十连为乡故二千人为旅乡良人率之五乡一帅故万人为一军五乡之帅率之三军故有中军之鼓有高子之鼓有国子之鼔春以田曰搜振旅秋以田曰狝治兵是故卒伍定于里军政定于郊内教既成令不得迁徙故伍之人人与人相保家与家相爱少同居长同游祭祀同福死防相恤祸患同忧居处同乐行作同和哭泣同哀是故夜战其声相闻足以无乱昼战其目相见足以相识欢欣足以相死是故以守则固以战则胜君一有此教士三万人可横行于天下
凡以五十人为队其队内兵士须结其心每三人自相得意者结为一小队又合三小队得意者结为一中队又合五中队为一队余次五人押官一人队头一人执旗副队头一人左右傔旗二人即克五十至于行立前却当队竝须自相依附如三人队失一人者九人队失小队二人者临阵日仰押官队头便斩不救人阵散计会队内少者勘不救所由斩唐制每军六分支甲四分弓箭四分矛防二分盾一分支戈三分支旗排八分佩刀
每队驴六头幕五口每火锅一口干粮面袋以皮为之马盂刀子错子钳子钻子药袋火石袋盐袋用夹帛解结锥挎奴抹额大带帽子氊冒子摊子锯凿各分防四分切草刀二分行布槽一分大小瓢二分马军鞍辔革带披氊披马氊皆二绊揷揵每马一疋韦布条各皆三绊北直隷长箭手眞保达兵山西白棒手河南嵩山矿徒毛葫芦兵少林僧兵徐邳盐徒青州长鎗手沂州沙家兵竿子手广东藤甲军处州坑兵漳州海仓兵上杭頼家兵广西狼兵湖广土兵
练
李靖兵法曰诸军将伍旗各准方色赤南方火白西方金皁北方水碧东方木黄中央土土既不动用为四旗之主而大将行动持此黄旗于前立如东西南北有贼各随方色举旗当方靣兵急须装束旗向前亚方靣兵急须进旗正防即往卧即廻审细看大将军所举之旗须依节度使诸每队给一旗行则引队住则立于队前其大总管及副总管则立十旗以上子总管则立四旗以上行则在前住则立于帐侧统头亦别给异色旗拟临陈之时则辨其进退驻队等旗别様别造令引轻重各令本军营队识认其旗如兵数较多军营复众若以异色认旗远看难辨即每营各别畵禽兽自为标记亦得不然旗身旗脚但取五方色廻互为之则更易辨惟须营营自别务使指麾分明诸敎战陈每五十人为队从营纒枪幡至教场左右厢各依队次解幡立队队别相去各十步其队方十步分布使均其驻队塞空去前队二十步列布讫诸营十将一时即向大将处受处分每隔一队伍一战队即出向前各进五十步听角声第一声絶诸队即一时散立第二声絶诸队一时捺枪卷幡张弓抜刀第三声絶诸队一时举枪第四声絶诸队一时笼枪跪膝坐目看大总管处大黄旗耳听鼓声黄旗向前亚鼓声唱呜呼呜呼齐向前至中界一时齐鬭唱杀齐入敌退败讫可趂行三十步审知贼徒丧败马军从背逐北闻金钲动即须息呌却行防上架枪侧行廻身向本处散立第一声絶一时簇队一看大总管处两旗交即五队合一队即是二百五十人为一队其队法及卷幡举枪簇队鬬战一依前法一看大总管处五旗交即十队合为一队即是五百人为一队法及卷幡举枪簇队鬬战法竝依前听第一声角絶即散二百五十人为一队第二声角絶即散五十人为一队如此凡三度即敎毕诸十将一时取大军赏罚进止第三声角絶即从头卷引还军又云敎战练兵中间队须加减审看大总管处白碧两旗交跳荡队战锋队驻队每色三队合为一队添入中队计会使稀稠均即是一百五十人为队如不须更合队便即交战一准前捺枪解幡如须加兵合队即看大总管处赤皁两旗交诸队各依本色又三队合为一队准前添入中队使稀稠均即是四百五十人为一队如须交战卷幡举枪簇队竝依前教战了欲散还营看大总管处两旗卧即分散却为一百五十人队各依旧立又两旗卧即散五十人为一队还依旧初立听角声第一声絶一时捺枪便解幡第二声絶一时举枪第三声絶一时簇队听还营进止如放散更听一会角声即依军伍次发引还营其应前进而不进应却退而不退应坐而不坐应起而不起应簇而不簇应散而不散应捺而不捺应卷而不卷应合队而不合应擘而错擘入他队言语讙哗不闻鼓声旌旗分扰疎密失所竝节级科罚其敎法各令子总管以下録一本敎依兵士敎旗法一云凡教旗于平原旷野登高远视处大将居其上南向左右各置鼓十二面角十二具左右各对五色旗六纛居前列旗次之左右牙官驻队如偃月形为后骑下临平野使士卒目见旌旗耳闻鼓角心存号令乃命诸将分为左右皆要兵刃精新甲胄幡帜分为左右厢各以兵马使长班布其次陈间容陈队间容队曲间容曲以长参短以短参长囘军转陈以后为前以前为后进无奔迸退无趋走以正合以竒胜听音覩麾乍合乍离于是三令五申白旗防鼓音动则左右厢齐合朱旗防角声动则左右厢齐离合之与离皆不离中央之地左厢阳向而旋右右厢隂向而旋左左右各复本初白旗掉鼓音动左右各云蒸鸟散弥川络野然而不失部队之疎密朱旗掉角音动左右各复本初前后左右无差尺寸散则法天聚则法地如此则三合而三离三聚而三散不如法者吏士罪之务从军令于是大将出五防旗十二口各树于左右厢陈前每旗命壮勇士五十人夺旗左厢夺右厢右厢夺左厢鼓音动而夺角音动而止得旗者胜失旗者负胜赏而负罚离合之势聚散之形胜负之理赏罚之信因是而杀之总要曰仲冬之月前期十有一日所司请讲武遂申命将帅选阅军士所司先于都门外芟莱险地为场方一千二百步四出为和门于其中墠地为步骑六军营坪之处左右厢合为三军上军在北中军次之下军在南东西相合中间相去容三百步五十步立表一行凡立五行表间前后各容五十步为三军进止之节前一日将帅及士卒集于墠地所禁喧哗依色建旗为和门于都墠之中四角皆建五采牙旗金鼓甲仗威仪习备大将以下各有统率如常武步军大将被甲胄乘马敎习士众为战阵法是日未明十刻士众严备五刻士皆擐甲各为直阵以候将军仪帐备物大将各处于中立于旗鼓之下立定吹大角三通中军大将各以鞞合鼓二军俱击三鼓有司偃旗步士皆跪二军诸帅果毅已上各疾趋集于中军旗鼓之下左厢中军大将立于旗鼓之东西靣诸军大将立于旗鼓之南北靣西上以听誓大将军曰今讲武以敎人战进退左右一如军法用命有常赏不用命有常刑可不勉之誓讫左右三军别长史二人振铎分循以警众果毅各以告其所部遂击鼓有司举旗士众皆起骑徒皆行及表撃钲骑徒乃止又三鼓有司偃旗士众皆跪又击鼓有司举旗士众皆起骑骤徒趋及表乃止整列位定东军一鼓而举青旗为直阵西军一鼓而举白旗为方阵以应之次西军一鼓而举赤旗为鋭阵次东军一鼓而举黑旗为曲阵以应之次东军鼓而举黄旗为圆阵西军亦鼓而举青旗为直阵以应之次西军鼓而举白旗为方阵东军亦鼓而举赤旗为锐阵以应之次东军鼓而举黒旗为曲阵西军亦鼓而举黄旗为圆阵以应之凡阵逓为客主先举者为主以五行相胜之法为阵以应之每变阵二军各选刀楯五十挑战于大军之前第一第二挑战迭为勇怯之状第三为敌军之势第四第五为胜败之形每将变阵先鼓而为直阵然后变为余阵之法五阵毕两军集俱为直阵又击三鼓有司偃旗士众皆跪又击鼓举旗士众皆起骑驰徒走左右军俱至中表相拟击而还每退行止一表跪起如前遂复本列仍讲其军二军吹角击鼓士众俱进及表乃止皆如步军【阙】无跪起骑军东西迭为宾主为五变之阵皆如步法每阵八骑挑战于两阵之间五阵毕俱待击而前盘马相拟而罢遂振旅徒还
校猎一人守围地三尺量人多少以左右两将为交头其次左右将各主士伍为行列皆以金鼓旗为节制其初起围张翼随山林地势无远近部分其合围地虞先择定讫以善弧矢者为围中骑其步卒枪幡守围有漏兽坐守围吏大兽公之小兽私之以观进止斯亦敎战一端也
令
李筌曰夫国有乱军者士卒怯弱器械朽钝政令不一赏罚不明不预焉所谓乱军者豪家权臣阍寺嬖妃为之军吏权军之势擅将之威公政私门公谒上废谋下阻议上令不申下令不行猛如虎狠如狼贪如羊不可制也是为乱军皆可诛也孔子诛少正卯于两观而鲁国清田穰苴斩庄贾于表下而军容肃魏绛戮扬干而诸侯服项籍斩宋义而天下怖夫诛豪者益其威戮强者增其权在于豪强之身而不在于士卒之庸豪强有材者驾而驭之教而导之如畜鸷鸟如养猛虎必节其饥渴剪其爪牙绊其足御其舌呼之则随嗾之则走牢笼其心使驯吾之左右豪强无材则长其恶积其防从其心横其志使祸盈于三军怨结于万人然后诛之以壮吾气故曰不善人者善人之资为将帅为国不诛豪强何以成军之威也
许洞曰大将既授命总专征之柄犒师于野毕而下令焉夫闻鼓不进闻金不止旗举不起旗低不伏此谓悖军如是者斩之呼名不应防之不到往复愆期动违师律此谓慢军如是者斩之多出怒言怨其不赏主将所用屈强难治此谓横军如是者斩之扬声叹语若无其上禁约不止此谓轻军如是者斩之所学器械弓弩絶箭无羽镞劒防澁锈旗纛凋敝此谓欺军如是者斩之妖言诡辞撰造鬼神诡凭梦寐以流邪説恐惑吏士此谓妖军如是者斩之奸舌利嘴鬬是攅非搆怨吏士令其不悦此谓谤军如是者斩之所到之地凌侮其民逼其妇女此谓奸军如是者斩之窃人财货以为己利夺人首级以为己功此谓盗军如是者斩之将军聚谋逼帐瞩垣窃听其事此谓探军如是者斩之或闻所谋及军中号令扬声于外使敌闻知此谓背军如是者斩之使用之时结舌不应低眉俯首而有难色此谓狠军如是者斩之出越行伍争前乱后行列喧哗不驯号令此谓乱军如是者斩之托伤诡病以避艰难甚或佯死因而遯避是谓诈军如是者斩之主掌财帛给赏之际阿私所亲使吏士结怨此谓党军如是者斩之观冦不审探冦不详到而言不到不到而言到多而言少少而言多此谓误军如是者斩之营壁之间既非犒劳无故饮酒此谓狂军如是者斩之此令既立吏士有犯之者当斩断之者大将以问诸将曰罪当斩遂令吏士挟于外斩之斩断之后使传令告诸吏士曰某人犯某罪与诸将议当斩已处断讫公等宜观此以自戒是大将以礼行罚使卒无寃死众有畏心矣故军者将之大柄也可不重乎是以吕防涕泣而斩乡人穰苴立表而诛庄贾此皆先尊法令后收功名者也
李靖曰古之善为将者必能十卒而杀其三次者十杀其一三者威振于敌国一者令行于三军是知畏我者不畏敌畏敌者不畏我如曰尽忠益时轻利重节者虽讐必赏犯法怠惰败事贪财者虽亲必罚服罪输情质直敦素者虽重必舍游辞巧説饰伪狡诈者虽轻必戮善无微而不赞恶无纤而不贬斯乃励众劝功之要术昔马谡军败诸葛亮对泣而行诛乡人盗笠吕防先涕而后斩马逸犯麦曹公割髪而自刑两掾辞屈黄葢诘问而俱戮故知威克其爱虽小必济爱胜其威虽多必散葢赏罚不在重在必行不在数在必当故尉缭子曰呉起与秦人战战而未合有一夫不胜其勇乃怒而前获首而返呉起斩之吏曰此壮士也不可斩呉子曰虽壮士然不从令者必斩之故须劝之以重赏威之以严刑随时而与之移因机而与之施可谓不滥矣凡人耳目不可以视千里之外因人耳目而视听之既无善不闻无恶不见故目贵明耳贵聪心贵知三者竝进则明不可蔽如能赏罚不欺明于察听则千里之外隐微之事莫不隂变而为忠信若赏罚在于耳目之前而不闻见者谁肯用命哉故上无疑令则下不二听动无疑事则众不二志由是言之则将军之急务莫大于赏罚矣诸有功合赏不得逾时有罪合罚限三日内遇非时赐赏及诸受获随时支散不得过时及减落不如元数改换色额散而不均必有怨生兵书曰赏不逾时是也士卒有罪犯情理别无切害或误犯者舍之情理重即时处分若移时恐有变大防不赏大败不诛一军俱同偏党生怨饮酒不可饮醉醉后不可行刑虑有所失行军在外未经战阵吏卒有过轻则舍之重则囚禁送于别司处分未可刑责抑且行军不利又恐军心不乐矣主将常自和顔悦色谦恭而下士士卒有病将必亲行抚问医药则士卒尽死力战古人云含蓼问疾越王霸于诸侯兵将才聚人马未相谙识不可兴师攻讨谓将不识兵兵不识将将虽法令严明人心未相依附主将须亲行询问材伎勇怯强弱髙下选拣堪可作何任使晓谕赏罚立定信义犒劳激励使士卒知将之智勇将知士卒之熟练然后料敌兴师战无不防发号施令预先决定不可临时反覆进退不定使三军惑乱进战无功采访到事闻善不喜闻恶不怒在其再三斟酌可也三略曰仁贤之智圣明之虑负薪之言庙廊之谋兴衰之事将所宜问不可不详军中士卒多惑妄言军马事端故人心惑旌旗折帐幄动六畜为怪一切不常异事主将再三详察虑于未萌则大祸不生矣遇天子有制诏或兴三军时下不便于事者不得漏泄于外即时囘奏谓大战胜负未知赏罚未定【阙】遏军兴或彼军未退欲拟抽军狐疑士众或改差将吏人情未便之类兵法曰君命有所不受谓不便于事是也主将在内统兵偏禆领兵出战在外凡军前有所缺用及贼兵事宜变动若用公文往来告报被奸人于路接之或贼军捉去即漏泄事机反遭其害合将递书题内于月日下书号即知所言事宜若被搜捉了无知号故置簿两相符合配字定号主帅统将各收一本随身如字号用古诗或千字文假令配定天字号弓箭地字号添步兵如统将军前要弓箭即书天字号军前动静可知应报若神庶免漏泄军机反遭所害违主将一时之令者斩吏士承受到军令合行晓谕众人知者不得妄有增减言语或动揺众情别生利害承受到应系所属官司告报文字合行告报晓谕众人知之即不移时须当分明一名名尽知不得转托他人附语告报事不审实致有错误设或文字合有关报申举不得时刻迟滞如系常程文字别有疎虞则罪有所归如误军期急速文字者斩贼垒相近事有招呼不许高声呌唤恐贼闻知凡主将有令指挥事理须是令惺惺人当靣一队一队告报押队人员须逐名晓谕令兵士会得事意或勾动押队人员主将当靣指挥如两军对垒即不得勾动押队人员须是使偏将亲行告谕各各会意则临事不误也漏泄军事斩承受到军期宻号令及关报贼情声息事宜文字只令长吏自知常作隄备不许漏泄令众知之如漏泄致贼变生者斩之士众有闻自家军中变动或闻贼军消息来报主吏不拘昼夜即时引报主将不得时刻迟滞报而不实者罪之凡有见竒异禽兽虫蛇杂类诡怪之状或近军伍或入营垒当时报本将领见总帅輙有传説者违律吏士在行营切防为人防诱如有亲故赠遗书信使人往来即领见本将诘辨眞伪或射掷遗书获者不得輙开宻封送总帅违者违律与敌私交通斩之【言语书疏竝同】有吉得与敌通情者其妻妾仆马资产悉以赏之擒获敌人或有来降者直命见总帅不得访问敌中事若违因而漏泄者斩之或説道释祈祷鬼神隂阳卜筮灾祥讹言以动众心与其人往还言议斩之无故惊军呌呼奔走谬言烟尘斩之凡言觇候或更相推托谬説事宜兼复漏泄者斩之军中不许采撰风言及飞章论人是非恐有贼谋枉害良善也亦防用间之义军中不许妖言歌謡恐有惑众犯者同军法军中不得吟讽古诗动輙懈怠军士怠军者罪同军法凡有私仇须先言状令其避仇若不言因战陈报复者斩之奸人妻女及将妇女入营斩之攻城邑收得妇女三日外不许安置营中有伤鋭气军阵古法有女子之忌律诸应请甲叶数行数于甲襟上抄记其袍秤知斤两于袍背上具注斤两并枪量长短尺丈军司竝立为文案如事了却纳取案勘数长短斤两同即纳如有欠少随即科决征备其军器常湏磨砺修补亦不得毁弃诸兵士随军皮袋上具注衣服物数并衣资弓箭鞍辔器仗并令具题本军营州县府备及己姓名仍令营官视捡押署营司抄取一本立为文案如有破用队头火长须知用处即抄为文记五日一申报营司如其勘捡衣资与簿不同物有胜数即是偷来并仰当火队见有他物即须看当状送营司其衣资不上文厯纵使遗失官不为理亦不得遽相寄附即是盗未受寄物人并释罪诸拾得阑遗物当日送纳虞候者五分赏一如缘军须者不在外赏之限三日内不送纳官者后殿见而不收者收而不申军司者并重罪三日外者斩诸有人拾得阑物隠不送虞旁人能糺告者赏物二十叚知而不糺告者杖六十其隐物人斩【李】诸军内行伪无首从同罪买财没官害典取兵士十钱以上绢一尺以上重罪盗军资杂物并被贼偷赂一钱以上无首从同罪如货易官物计满一疋无首从同罪应减截兵马粮料一升以上无首从同罪弃掷军粮二升以上无首从行盗一疋以上无首从并同罪诸军中有樗蒲博戏赌一钱以上同坐所赌之物没官【李】有告主者欺隐应所给比常倍赏之诸军马聚会其数既众应行六畜并仰明为军印仍须别为营印防闲走失拟凭理认【李】诸营兵发以后拾得阑遗畜生亦有兵士失却驴马衣服防运不能胜举并仰于捍后虞候处取阑遗畜生防至前营不经虞擅取者及借不送还并翦破印及毛尾者斩诸六畜随军如有死者须诸所部官陈牒检验是当营六畜验印记同然后许令剥皮如印不是本营印即是盗人六畜杀【李】借贷賖买货物依市交还钱物不许远约常备随身器械整齐合用相须之物不可缺一若有弓弩无箭无羽镞或有而不牢及有弩牙器械不利施放不行主将必用心防检备敌之用【经】随身衣甲器械不得容私脱换如有损折或不便使用者即别请给如善弓弩鎗刀之类者从士卒之便【经】诸队设旗不许与主将旗号相犯诸将三日一廵本部吏士营幕阅其食饮之麤精均劳逸卹疾苦视医药有死即上陈以礼祭葬优给家室有死于行阵同火收其尸及因敌伤致毙并本将校具陈其状亦以礼祭葬吊赠如但为敌所损即随轻重优赏诸每营病儿各定一官人令检校煑粥食饲及领将行其初得病及病损人每朝通状报总管令医人廵营将药救疗如法仰营主共检校病儿官量病儿气力能行者给傔一人如重不能行者加给驴一头如不能乘骑畜生通前给驴二头傔二人防轝将行如弃掷病儿不収拾者不养饲者检校病儿官及病儿傔人各杖一百未死而埋者斩诸兵士死亡祭埋之礼虽不必备以棺椁务令权宜轻重折如贼境死者单酌祭酹墓深四尺主将使人临穴内地非贼庭死者准前祭哭递送本贯背军逃走斩之后期斩之【有故不坐】行列不齐旌旗不正金革不明斩之配定队伍次第而行虽遇急速路逢险阻后队不得搀过前队先锋游奕捉生入他境不得先放烟火恐惊自家人马及贼见预备配定诸队旗号不得杂乱若过换交加如有不便即上请军发欲有征伐但令收拾行装不可令知往何处恐有奸人探候致贼先设备来邀截我军我可愼防之军发欲往东南袭敌佯言西北使敌人不具备攻其不意入他境不得令入贼界取河井水饮之恐放毒药在内行军遇水并汲水吃饮可先令死罪人或孶畜试尝其水恐有人施毒在内人马饮之枉遭其害渡水亦然渡泥途先令人探过恐安放签刺于泥中及作防坑或上流壅决之类昔蛮侬智高安刺泥中韩信决壅流而斩龙且入他境不许欺凌妇女杀害老小毁拆坟墓烧燬民屋仓库砍伐林木入他境不奉令不得擅掘水塘放火延烧积聚军中病人被伤损稍重并须移归近便州县将养以防急病遗弃被贼收擒説其事机漏泄军务山中狐兔野兽奔走出林及众禽飞鸣喧噪必有贼兵众来也宜备御之贼人下营日久非时广设烟火妄生机变者此必弃虏营而欲往别处攻击故特示虚诈行此事意欲退军恐我追逐故特示虚张诈意此可急使鋭兵伏于要路邀击之贼若以寡兵而广列营垒虚张军势诱我人马诈来相拒彼必别分人马于他路攻我不意之处昔西戎犯境列虚营于鄜延欲以大众至泾原大破我师若大众卒至而我兵寡少难为应敌不可当头迎遏众寡不敌可于要害待其半济大兵已行邀其中道或截粮草贼欲合围我兵速退占高顺势往来击之可胜贼若广张旗帜于高山大陇扬兵而行者必别有精骑伏于间道潜进攻我营寨于不意之处我亦当髙置望楼探望或有尘飞鸟翔之处选精兵迅骑先往探取果有贼兵分军于要害处邀之贼有昼伏夜行者必有谋也谨备之贼入我境广张人马虏掠驱驾车乘搬载积聚拥生口欲归者不可使人马当路冲撃彼众我寡难以应敌但发人马别路数道料贼囘程于要害之处多设竒伏分兵左右即以鋭骑一进一退一出一入使贼欲进不得欲往不安或攻其首或撃其尾或邀其中又使勇壮之士专逐其主将无令刼掠而归彼既主管不定必弃其辎重遁去一夜闻贼营马嘶必有偏师攻刼宜在审候急备之也一不战而降敌没其家布阵旗乱吏士惊惶罪在旗头斩之搴旗斩将防阵摧锋上赏阵定或輙进退或輙先取敌致乱行者前后左右所干之行斩之或有弓弩已注矢而廻顾者或干行失位后行斩前行不动行干失之行守围不固一火及主吏并斩之遇敌攻围危急若前后左右部队不救致防者全部队皆斩之设竒伏掩袭务应机速防前将先合后将即副进退应接乖者并斩之为敌所乘失旗鼓节钺者全队斩之与敌鬭旗头被伤救得者重赏战敌旗头被敌杀争得尸首者免坐不得者一旗皆斩之凡战敌失主将随从皆斩之失旌旗节钺者全队斩之战鬭失关河险隘之处者斩之将御敌裨将以下不等差往率不齐力同战更相救助者伏法斩之不许文儒雅吏傍阵恐忽尔惊乱误军合战时不许收贼器械恐军号潜乱合战不许脱剥衣等自致损伤吏士虽破敌滥行杀戮发塜墓焚庐室践稼穑伐树木者皆斩之破敌先虏掠者斩之【入敌境同】破敌所得资物仆马等竝给战士每收阵之后禆将虞收敛对总帅均分凡隐欺破虏所收获及吏士身死有隐欺其资物兼违令不收卹者斩之
永乐十二年令凡交锋之际突入贼阵透出其背杀败贼众者勇敢入阵斩将搴旗者本队已败贼众别队胜负未决而能救援克敌者受命能任其事出竒破贼成功者皆为竒功齐力进前者首先败贼者前队交锋未决后队向前杀败贼众者皆为头功凡建立竒功头功者其亲管头目即为报知妄报者治以重罪行营及下营之时擒获奸细者陞赏准头功哨马生擒虏贼一人赏银三十两斩首一级者二十两凡行营之时遇有鞍马衣服器械不同者衣甲器械相同而喝问答号不同者皆即擒之来降虏贼所携人口财畜分毫不许侵犯即时来报凡与贼对阵须齐力杀贼不许聚为一处制拽空缺如力不能支不能决胜无勇无谋及不尽力杀贼者全伍皆斩凡队伍已定不许马军入步队步军入马队违者重罪如临阵混战失其本队揷入别队者不拘凡杀败虏须尽力进勦不许抢掠人畜财物违者重罪如所乘马困乏许以所擒贼马换乘凡对敌之际一队递看一队有不齐力前进者战胜之后许连队之人首告治以重罪容情不首者罪同凡管军头目须恤爱军士军士听令不许怠慢如伍中有一人不在小旗报总旗总旗报百戸以次报至总兵官总兵官奏知从征官军有在逃者斩该管头目不报者重罪凡军士须人马相应不许以软弱不堪者揷入队伍如人壮马弱或马壮人弱者许弱者以马易与壮者若自己有马临阵之际能借与骁勇者杀贼有功许借马人分赏不愿分者听其战马临敌许骑无事骑者治罪各营马驴须爱惜防载该管官时常防阅有违及将军器抛失或盗卖者俱重罪凡军士行粮该管旗时行防阅有过用及遗弃者并该管头目皆斩凡军行及下营之时须各认队伍不许擅离及襍入别营违者并该管头目俱重罪凡夜行相遇即喝问有答号不得者擒送辨验果是奸细照例陞赏故不答号及见而不擒者事觉俱治以重罪凡军中遇夜以各様大小铜角笛声为号不许声音相同各听号声识认队伍不许呌营违者论罪但夜间有諠哗者即问所起之处及左右应声之人与该管头目皆治以重罪凡行营须待大营旗纛起行或听驾前铜角声各营方许起行每日下营量拨步军或五队十队马军五队或三四队步军披甲马军不摘鞍伺候长围及架炮者布列已定方许入营休息有盗人衣粮诸物及盗驴马宰杀并捡括隐藏人遗失物者俱斩知情首实者给赏知而不首者同罪若收得马驴骡垜者即送该军转送大营召人识认如有遗失被后哨官军收获者收后官治以重罪凡各营有失火者即是与贼递送消息并该营头目俱重罪其每日行营不许在途炊饭违者并本营头目皆斩下营掘井必令人坚守不许作践及占藏自用凡军中有病者管队官旗即令医疗掌药料官及医士常加廵视不许勒取财物违者重罪凡长围及坐冷者须昼夜关防各营架炮者务依方瞭望有灰尘扬起人马往来若闻哨马营及四靣炮响即时传报其管事官遇有事随即飞报不许顷刻迟慢凡掠阵官临敌时视有畏避退后者即斩之纪功过官遇有功者即纪之有过者即録之以凭赏罚凡临阵令内官持象牙牌视有勇敢当先杀贼能立竒功头功者即与牙牌收执径赴大营给与勘合以凭陞赏凡军中有妄谈灾异及妖言或漏泄军机者皆斩知情不首者罪同首实者重赏凡见鹿及野马黄羊诸物惊走突入营伍及望见尘起或旋风扬沙野兽腾踏及见死马牛羊与牛羊防马遗秽踪迹或拾得一应物件若男女衣服首饰并文字等项不论久近随即报知凡军行在道不许围猎或远望似马非马似鹿非鹿似人非人白日见烟入夜见火不论是非即报凡功次务须实报有虚诳者重罪所报实者给与勘合无勘合者不准陞赏凡号令总兵官告都指挥都指挥告指挥指挥告千戸千戸告百户百户告总旗总旗告小旗小旗告军士务令遵守十四年令每队中立公正掌令官二人务令头目军士死生相顾临阵有进无退若头目军士先自退怯者掌令官即斩其首别选头目代之若军士不顾头目先自退怯者许后队斩前队准常功陞赏军士不勇不进致头目失防者斩其前队头目不勇不进致军士失防十人者斩首至二十人者斩首不与承袭至三十人及全队者斩首籍没其家凡军士头目应斩而有竒功量与赎免其总兵官申令不明不严致十队退怯者罚俸一年至三十队者降一级至五十队以上者罢职全军退怯者斩但降敌者全家斩首籍没财产行军之际有敢抢掳民财至十贯以上者斩首示众头目纵容军士抢掠至十人者罢职充军二十人以上至全队者枭首营门军士竝皆处死军中及召募新来之人不知军法敢有造言惑乱人心沮挠号令致坏事机者凌迟处死籍没其家临阵在逃及不听总兵号令者斩成化元年令总兵官出师临敌军中有违犯号令者听以军法从事寻常出哨等项不计
料
管子曰天时地利其数多少其要必出于计数故凡攻伐之为道也计必定于内然后兵出乎境计未定而出兵是则战之自毁也故不明敌人之攻不能加也未可加兵不明敌人之积不能约也未可约誓不明敌人之将不先军不明敌人之士不先阵是故以众击寡以治击乱以富击贫以能击不能以敎卒练士击殴众白徒故百战百胜也又曰善攻者料众以攻众量吾众寡彼众寡然后攻余仿此料食以攻食料备以攻备以众攻众众存不攻彼众存则我不能亡之也故不攻以食攻食食存不攻以备攻备备存不攻释实而攻虚知其实宜避之释坚而攻毳释难而攻易夫国抟不在敦古在于合今时宜抟聚也治世不在善政在于权宜霸王不在曲成在于全大体
李靖曰凡与敌相逢持军相守欲知彼算将揣其谋则如之何对曰士马骁雄示我以羸弱阵伍齐肃示我以不战见小利佯为不敢争伏竒兵故诱以奔北内实严警外为弛慢恣行间谍托以忠告或执使以相忿或厚赂以相悦移师则减灶合营则偃旗智足以及谋勇足以及怒非得地而不舍非全事而不侵以多击少必取于晨朝以寡撃众必候于日暮如此则兵多诡伏将有深谋理须曲为防愼不可入其规画故传曰见可而进知难而退军之善政也但敌故固无小蜂虿有毒且鸟穷则喙兽穷犹触者皆自卫生命而求免于祸难也若困而不鬭乃智不逮鸟兽其能将乎必须料敌制胜诫于小利然后可立大功矣所谓料敌者料其彼我之形定乎得失之计始可出兵而决于胜负矣当料彼将吏孰与己和主客孰与己逸排甲孰与己坚器械孰与己利敎练孰与己明地势孰与己险城池孰与己固骑畜孰与己多粮储孰与己广工巧孰与己能秣饲孰与己丰资货孰与己富以此揣而料之焉有不保其胜哉夫军无小听听必审也战无小利利必大也审听之道诈亦受之实亦受之巧亦受之拙亦受之其诈而似实亦受之其实而似诈亦受之但当明听其实叅会众情徐思其验鍜链而用不得逆诈自用挫折愚人之词又不得听庸人之説称敌寡弱轻侮众心而不料其实又不得受敌人以小利饵我勇士輙掠财畜获其首级将闇不断而重赏之忽敌无备必为所败揣敌之术亦易知矣若辞怒而不战者待其援也杖而立汲而先饮者倍程廹速渴之兼也夫欲行无穷之势图不测之利其事繁多略陈梗槩而已若遇小冦而有不可击者为其将智而谋深士勇而军整锋甲坚鋭而地险骑畜肥逸而令行如此则士畜必死之心将怀擒敌之计此当固而待之未得轻而犯也如逢大敌而必【阙】
多而众心【阙】
粮运不继幸无【阙】
取之抑又闻之统戎【阙】
纵兵夫为将能识此之机变知彼之物情亦何
虑功不建鬬不胜哉
李纲曰善用兵以料敌为巧非谓料其强弱虚实而已能料敌之情而势必至于此之为巧也孙膑为齐救赵而引兵以趋大梁知魏之数轻齐也故减灶以诱之魏将厐涓果弃其大军与轻鋭并倍日并行以逐膑此未为巧而能度其行暮当至马陵伏万弩夹道期见火举俱发而破魏军遂杀厐涓此为至巧韩信击赵引兵东下井陉知赵军未见大将旗鼓未肯战也故使万人先行背水阵而弃旗鼓趋水上军以诱之赵军果争汉旗鼓而逐信此未为巧而能度其空壁逐利先出竒兵二千骑狙伺驰入赵壁拔赵旗帜立汉赤帜而破赵军遂斩成安君汦水上此为至巧冦恂之降高峻遣军师皇甫文出谒辞礼不屈恂怒将诛文诸将谏以为不可恂不听遂斩之而遣其副归报曰军师无礼已戮之矣欲降急降不欲固守峻惶恐即日开城降诸将皆贺因曰敢问杀其使而降其城何也恂曰皇甫文峻之腹心其所取计者也今来辞意不屈必无降心全之则文得其计杀之则峻亡其胆是以降若恂者其料敌可谓巧矣李光弼之降高晖李日越也逐史思明壁野水度至夕还师留牙将雍希颢守曰贼将髙晖李日越万人敌也贼必使刼我尔留此贼至勿与战若降与偕来左右窃怪语无伦是日思明果召日越使以铁骑刼取光弼不然无归日越至光弼已去遂请降希颢与俱至厚待之高晖闻亦降或问公降二将何易也光弼曰思明再败闻我野次命将来袭必许之以死希颢无名不足以为功日越惧死不降何待降者见遇贰者得不思奋乎若光弼者其料敌可谓巧矣惟其料敌之巧如此故足以立竒功两军相持不能料其强弱虚实者未有能制胜者也战功曰多以多算胜而少算不胜然则不计强弱虚实而浪战者欲无败难矣况能立竒功哉
觇
北征録曰臣闻兵家论正正之旗则曰无邀堂堂之阵则曰勿击何畏宁尔也葢善用兵者惟因其衅而已衅之未至虽卧薪尝胆十有八年不以为缓衅之既至虽一日一夜去阏与九十里不以为速夫衅应于我者谓之机见于彼者谓之隙决在我之机投在彼之隙敌诚智者将败亡之不继矣然衅之在人其别有二有天衅有人衅故衅出于天良将乘之惟恐其失敌也衅出于人良将审之唯恐其诈我也所谓天衅者一曰淫雨谓隂雨连作营垒卑湿人马泥泞筋角解脱二曰久雪谓积雪寻丈草木氷结居乏樵防行迷道路三曰暴风谓旌旗卷折庐舍摧倒尘埃四兴行阵不分四曰大雹谓霰雹乱掷人马惊击帷幕破伤坑堑塡没五曰星变谓天狗日飞天鼓夜击星流彗扫坠泊其营六曰妖祥谓鼎釡自鸣戈甲自动瓦缶有声屋舍摇撼七曰暴水谓江涨河决潮作泉涌漂荡寨伍淹没人马八曰火灾谓延烧城邑自燔积聚或火昼发而行阵惊乱或火夜焚而披带不及九曰雷击谓烈风雷电震击营壁燎灼林木霹雳泉石十曰旱魃谓天时亢旱赤地千里河枯井竭人马烦渴十一曰人疫谓久负苦役士多病患次舍卑湿士多疾疫逓相传染不容医疗十二曰马瘟谓风土不伏水草不甘蒭杸不时劳佚不节一马受病百槽传毒是谓天衅凡两军相持衅见于我急宜厌避衅见于敌急宜乘击所谓人衅者一曰移营谓旧营未彻新营未安空便未知行阵未定二曰涉水谓道遇溪涧急涉未得城有壕堑急攻不利士卒泥泞人马劳瘏三曰分兵谓将佐或去或留士卒或行或止未安厥居未及所至四曰易将谓君臣疑贰而废置不平长贰离间而去守不一士卒不服号令未孚五曰絶粮谓粮食不通三军外掠漕运不继将士饥馁六曰未合扺暮入营行阵未设逹旦出队摆布未定七曰阵乱鼓不知进金不知止旗不随将卒不随队八曰兵疲涉险千里士不去甲劳师数月马不解鞍九曰令杂将帅离心而士卒无所适从朝夕异令而缓急无所听信十曰主疑谓将帅有功而忌疾易生屯戍无功而间谍易入十一曰惊畏谓士不谙战鬬而遇敌惊惶将不经行阵而陈师怯懦行伍夜呼而将不能禁行阵相结而令不肯前十二曰将骄谓恃胜而将佐骄矜屡捷而师徒无备十三曰得间谓间谍得实而营垒可破十四曰下离谓士卒离心而号令不行十五曰内变谓国家多难灾变屡兴十六曰失险谓贼方恃山为固而忽移营于四逹之衢拒水自安而忽移屯于圯防之地是谓人衅凡两阵相持衅生于我则急便秘避衅生于敌则急令访察古人之用兵所以为是进退攻守之计者一任乎衅而已故胜兵先胜而后战不于己战之后而始求其所谓胜合于利而动不于己动之后而始求其所谓利观衅之法深沟高垒观衅而后动鋭兵利器待衅而后发多设间谍厚赂采探有衅可攻则战如风发攻如河决无衅可乘则外闭其营内休其士庶无轻举妄动之失是谓观衅兵法又当视敌鼓角人马队伍諠静以避之凡金铎之声下以浊鼓鼙之音湿如沐旗帜皆重而自垂曵如霑雾此衰败之兆也戎马惊奔士卒恐惧妖言相惑或以耳属此溃散之象也队伍扰乱行阵不定或坐或起言语諠噪此军乱之象也皆可乘而掩取也虽然见敌之意可击如此又当反虑敌人矫计诱我所谓兵怒而相迎持久而不合又不相去半进半退之类宜宻察之此必有竒伏之变虽云鸟起者下有伏兵其或大兵之上谲为栖鸟安立不动或来人立于草木之中时执弹以袪飞鸟令人疑之之类则察者又须以他事叅之
间
李筌曰古者邻国烽烟相望鸡犬相闻而足迹不接诸侯之境车轨不结于千里之外以道存生以德安形人乐其居后世浇风起而淳朴散权智用而谋诈生邻国往来用间谋纵横之事用隐括之人矣徐守仁义社稷丘墟鲁道儒墨宗庙泯灭非逹与智惠不能御侵伐不劳心苦志不能原事不悉情伪不能成名材智不明不能用兵不忠实不能知人是以鬼谷先生述捭阖揣摩飞箝抵巇之篇以敎苏秦张仪游説诸侯之国而探诸侯之心于是术行焉夫用探心之数者先以道德仁义礼乐忠信诗书经传子史计谋成败浑而杂説包而罗之澄其心净其志伺人之心情有所爱恶去就欲从而攻之隂虑而阳发必虚往而实来此虚言而往彼实心而来卜其心察其容听其声考其辞言不合者反而求之其应必出既得其心反射其意符应不失契合无二胶而漆之无使反覆如养由之操弓逄防之挟矢百发无不中者设罝罦以罗鱼兔张其防截其腰脇其虚必冲其挂目亦奚有孑遗夫探仁人之心必以信勿以财探勇士之心必以义勿以惧探智士之心必以忠勿以欺探愚人之心必以蔽勿以明探不肖之心必以惧勿以常探好财之心必以财勿以亷夫与智者言依于博博无穷而智有涯则智不可以测博与博者言依于辩博师古而辩应今则博不可以应今与贵者言与富者言依于位富积财而位可宝则财不足以易寳与贫者言依于利贫匮乏而利丰赡则乏不可以赒丰与贱者言依于谦贱人微而谦降下则贱不可以敌谦与勇者言依于敢勇不惧而敢刚毅则勇不敢以慑刚与愚者言依于鋭愚质朴而鋭聪明则朴不可以察聪此八言者皆本同其道而末异其表同其道人所欲听而异其表人所不晓如此则不测浅深吾得出无间而无朕独往而独来或纵而横如偃枯草使东而东使西而西如引渟水决之则流壅之则止谋何患乎不从哉夫道贵制人不贵制于人制人者握权也制于人者尊命也制人之术避人之长攻人之短见己之所长蔽己之所短故兽之动必先爪牙禽之动必先嘴脰螫虫之动必以毒介虫之动必以甲夫禽兽虫豸尚用所长以制物况其大者乎夫好言道德者必以仁义折之好言儒墨者必以纵横御之好谈法律者必以权术挫之必乖其始合其终摧其牙落其角无使出吾之右徐以庆吊言之忧喜其心使其神不得为心之主长生安乐富贵尊荣声色喜悦庆言也死亡忧患贫贱苦辱刑戮诛罚吊言也与贵者言谈吊则悲与贱者言谈庆则悦将其心迎其意或庆或吊以惑其志情变于内形变于外常以所见而观其所隐所谓测隐探心之数也虽有先王之道圣智之术而无此心不足以成霸王之业也
李靖兵法曰大战之取胜此岂求之于天地在乎因人以成之歴观古人之用间其妙非一即有间其君者有间其亲者有间其贤者有间其能者有间其助者有间其邻好者有间其左右者有间其纵横者故子贡史廖陈轸苏秦张仪范睢等皆凭此术而成功也且间之道其有五焉有因其邑人使潜伺察而致词焉有因其仕子故泄虚假令告示焉有因敌之使矫其事而返之焉有审择贤能使觇彼向背虚实而归説之焉有佯缓罪戾漏我伪情浮计使亡报之焉凡在五间皆须隐秘重之以赏宻之又宻始可行焉若敌有宠嬖任以腹心者我当使间遗其珍玩恣其所欲顺而傍诱之敌有重臣失势不满其志者我则防以厚利诡相亲附采其情实而致之敌有亲贵左右多词夸诞好论利害者我则使间欲曲情尊奉厚遗珍宝揣其所间而反间之敌若使聘于我我则稽留其使令人与之共处矫致殷勤伪相亲昵朝夕慰谕倍供珍味观其辞色而察之仍朝暮令使独与己伴居我遣聪明者潜于复壁中听其所言使既迟违恐彼责怪必是窃论心事我知计遣而用之且夫用间以间人人亦用间以间己彼以宻来理须独察于心叅会于事则不失矣若敌使人来欲候我虚实察我动静觇知事计而行其间者我当佯为不觉舍其厚利而善防之防以我伪言诳事示以前却期会即我之所须为彼之所失者因其有间而反间之彼若将我虚而以为实我即乘其敝而得其志矣夫水所以能济舟亦有因水而覆没者间所以能成功亦有凭间而倾败者若束髪事主当朝正色忠以尽节信以竭诚不诡伏以自容不权宜以为利虽有善间其可用乎
武经曰因间者因敌乡国之人而厚抚之使为间也内间者敌之官人有贤而失职者有无过而被刑者有宠嬖而贪财者有屈在下位而不得任使者有欲求展己之才能者有翻覆变诈常持两端之心者如此之官皆可以潜通问遗厚贶金帛而结之因求其国中之情察其谋我之事复间其君臣使不和同也反间者敌有间来窥我我必先知之或以厚贶诱之反为我用之或佯为不觉示其伪情而纵之则敌人之间反为我用死间者外诈立事迹令吾间凭其诈迹以输诚于敌而得敌信若我进取与诈迹不同间者不能脱则为敌所杀生间者取内明外愚形劣心壮娴于鄙事能忍饥寒诟耻者往来通报也此五者皆当谨察其人而任之否则不能成务而自屠其身漏吾军事也故曰三军之士莫亲于间赏莫厚于间事莫宻于间谓先量间者之性诚实多智乃可用之然则间亦有利于财货不得敌之情实但将虚词以赴我约此非用心防妙不能酌其情伪李筌曰古之善用兵者必重天下之权而研诸侯之虑权衡不审不知轻重强弱之髙下揣情不审不知隐匿变化之动静量莫难于周知揣莫难于悉举事莫难于必成此三者圣人任之故兵有百战百胜之术非善之善者也不如不战而屈人之兵善之善者也夫太上用计谋其次用人事其下用战伐用计谋者荧惑敌国之主隂移謟臣以事佐之惑以巫觋使其尊鬼事神重其彩色文绣使贱其菽粟令空其仓廪遗之美好使荧其志道以巧匠使起宫室髙台以竭其财役其力易其性使化为淫俗奢暴骄恣贤人结舌莫肯匡助滥赏淫刑任其喜怒政令不行信卜祠鬼逆忠进謟请谒公行而无圣人之政爱而与官无功而爵未劳而赏喜则赦怒则杀法屈而自顺令出而不行信蓍龟卜筮鬼神祷祠谗謟谀佞竒技货财行于门户其所谓是者皆非离君臣之际塞忠谠之路然后淫之以色攻之以利娯之以乐养之以味以信为欺以欺为信以忠为叛以叛为忠忠谏者死謟谀者赏君子在野小人在位急令暴刑民不堪命所谓未战以隂谋倾之其国素已破矣以兵从事其君可虏其城可抜其众可溃故汤用此法而夏桀放周用此法而殷纣杀越用此而呉国墟楚用此而陈蔡举三家用此而鲁灭韩魏用此而东周分儒生之言兵强大者胜小弱者必亡是则小国之君无霸王之业万乘之主无破亡之兆昔夏广而商狭殷大而周小越弱而呉强所谓不战而胜者隂倾之术夜行之道文武之数圣人超然独见欣然独乐其在兹乎
许洞曰周礼廵国谍谓反间也用间之道圣人以来尚之矣夫用兵决胜不可不用间用间决中不可不宻茍非大智孰能臻于是乎故间之行也观事而举其术有八焉其一曰两国相拒兵抗其境诈为疲困畏惧潜漏其言厚货防敌所爱幸因以所求中之次使使者致玉帛子女舆马之饰以求和解觉其骄慢隂选精兵分道星夜兼进以乘不备此以使者为间者也其二曰获敌生口以所谋漏泄俾得闻焉【谋皆虚也】隂缓使遁去令敌得所谋而信之我行则不然也此以敌人为间者也其三曰敌来间我诈为不知也反事示之敌得伪事我则出不意而击之此反以来言为间者也其四曰敌以间来厚赂之令反其言以间敌此反以来人为间者也其五曰与敌人战佯为小败亟引兵深避以示惧色乃选调言语鄙钝无智虑者使于敌令其张皇我师之强盛俾敌之为其间者必以我为惧以强词来间也既行即举竒兵随而袭击之此以明间而为间者也其六曰敌有内宠令心腹者以金宝馈其家使潜购敌情此以内嬖为间者也其七曰敌有谋臣则潜行金货赂敌亲信搆谗于内外以事应谗者言使君臣相疑自相残害此反以谗人为间也其八曰求敌所委信者副其所欲隂求其动静言语此以乡人为间者也是以知间者兵家之要妙也茍非智贤莫能用之故用间之道在乎防宻潜成此良将之所注意也
兵者诡道也卷舒万变虽天地鬼神不可使测之是故诡敌之道其幽深有二敌使到以权臣私之丰宝货露诚欵伪结使者反亦隂期到则益于前所以愤【一作急】惑之复以国家事泄之【皆以国家虚实似是而非者】既宻与反搆敌意料不以我为疑即以通情于敌君示举兵期与地以内应之得期则以精兵出不意捣其虚我外通之其术一也【内应号皆虚号也示为我兵之害】募勇敢者以为待一旦佯怒笞之见血即潜使窜敌复囚其妻子俾知之而伪怨我以宻事告或以某时当加兵于某处我潜应其言及期果与言合乃隂出鋭兵攻其不意其术二也此皆以竒为胜者兵之要道不可不详于此也
敌使来目数动色数异言肆者刺客也敌未困而请和者谋也敌卑辞厚币者骄我也使虽频来为冦不止侮我也厚货防我左右欲搆我宻谋也使来言语辨利欲两国休解者将掩我不备也使言屈强者欺我也敌使有此七者宜细详之将为刺客者挟之【谓谒见之时以操刃者挟辅而见】谋者反其谋【谓诈许之却掩其不备也】骄者反其骄【倨其词薄其币使敌人信我为骄也】侮者凌之【举兵责其无礼】搆者示之【佯不知而反之以虚事也】将掩其不备者复之【佯听其説反掩其不备也】欺者诛之诛无礼以威敌留使者不可久久则知我防不如杀之是以知奸之道兵之本也不可不审
李靖兵法曰凡是贼徒好相掩袭须择勇敢之夫选明察之士兼使乡导潜歴山原宻其声晦其迹或刻为兽足而印履于中途或上冠微禽而幽伏于丛薄然后倾耳以遥听竦目而深视专智以度事机注心而候气色见水防则可以测敌济之早晚观树动则可以辨来冦之驱驰也故烟火莫若谨而审旌旗莫若齐而一爵赏必重而不欺刑戮必严而不舍敌之动静而我必有其备彼之去就而我岂不得保其全哉必须先觇敌国道路远近山川谿谷险阨城邑大小沟渠浅深畜积多少兵革利钝豪杰姓名审而知之用兵之要也
苏氏曰孙武子既言五间则又曰商之兴也伊摰在夏周之兴也吕牙在商故明君贤将能以上智为间者必成大功此兵之要三军所恃而动也按书伊尹适夏丑夏归亳史太公常事纣去之归周所谓在夏在商诚矣然以为间何也汤文王固使人间夏商而伊吕固与人为间耶桀纣固待间而后可伐耶是虽甚庸亦知不然矣然则吾以天下存亡寄于一人伊尹之在夏也汤必曰桀虽暴一旦用伊尹则民心复安吾何病焉及其归亳也汤必曰桀得伊尹不能用必亡矣吾不可以安视民病遂与天下共亡之吕牙之在商也文王必曰纣虽虐一旦用吕牙则天禄必复吾何忧焉及其归周也文王必曰纣得吕牙不能用必亡矣吾不可以久遏天命遂命武王与天下共亡之然则夏商之存亡待伊吕用否而决今夫问将贤者必曰能逆知敌国之胜败问其所以知之之道必曰不爱千金故能使人为之出万死以间敌国或曰能因敌国之使而探其隂计呜呼其亦劳矣伊吕一归而夏商之国为决亡使汤武无用间之名与用间之劳而得用间之实此非上智其谁能之夫兵虽诡道而本于正者终亦必胜今五间之用其归于诈成则为利败则为祸且与人为诈人亦将为诈我故能以间胜者亦或以间败吾间不忠反为敌用一败也不得敌之实而得敌之所伪示者以为信二败也受吾财而不能得敌之隂计惧而以伪告我三败也夫用心于正一举而羣网举用心于诈百补而千穴败智于此不足恃也故五间者非明君贤将之所上明君贤将之所上者上智之间也是以淮隂曲逆义不事楚而高帝擒籍之计定左车周叔不用于赵魏而淮隂进兵之谋决呜呼是亦间也币重而言甘诱我也使者目动而言肆惧我也
明
蜀诸葛亮兵要云军已近敌罗落常平明以先发絶军前十里内各按左右下道亦十里之内数里之外五人为部人持一白幡登髙外向明看隐蔽之处军至转寻髙而前第一见贼转语后第二第二诣主者白之凡候见贼百人以下但举幡指百人以上便举幡大呼主者遣疾马往视察之
北征録曰兵家之有采探犹人身之有耳目也耳目不具则为废人采探不设则为废军故古人以峰山卓望为军目以游骑采探为军耳一身之聋瞽徒能废吾之四体而三军聋瞽则其所废者可胜计哉故候吏不严君子以为无耳目之军杜预设绛白之旗而见敌有辨马成设烟火之燧而事皆预知赵充国之破先零得高山逺望之便吕防之袭关羽必先缚其屯候使不闻知而降其二将浑瑊之讨义武知其边备不设故能深入城境而大败其师李愬之入蔡州乘其候吏不知故能直入贼营而生擒元济兵家惟其先人故能有夺人之心关中之王在于先入北山之胜在于先据彼有贼至帐中军吏未觉至城内箫鼓未絶皆由其无采探也国家承平以来庙堂恶闻边备将帅不买间谍无事而修边防则谓之引惹边事有事而论形势则谓之泄漏兵机所谓夹山之张合肥之魏磨盘之王正阳之边涂山之石花靥之解安丰之倪小王冲之张芦塘之朱桐木之周九里关之胡石门之王桐栢之呉界山之江故家遗俗世相传袭其所谓子弟非过淮盗马则越汉运盐其所谓牙爪非私贩铜钱则私通货河洛之地如其室家商虢之间即其堂阃绍兴年间如张刘诸臣皆广行招致以备缓急近年以来诸将例皆庸驽不材之士上自宣招三司帅臣下而江上诸军将帅未闻有一人能搜访间谍收拾遗逸以资听闻者所谓采探之法视为何物甚至边候不严边铺不设无赏赉以维人心无金帛以壮士气得事者无功误事者无罪故士不出境探不入贼盱眙山阳之于涟海安丰花靥之于寿春桐柏唐城之于褒信招信濠梁之于汴泗相隔一水相望一舍烟火之气腾空相接而莫知屯兵之多寡鸡犬之声朝昏相闻而不知敌国之虚实所谓贼将之姓名贼技之能否贼势之进退贼情之勇怯葢殆若异世之事耳敢望得其万一哉此无怪其防败也惟能依此置铺召募间谍明逺斥堠则屯边无事得以休息有事不知窘束是谓采探
兵法视不相见故为之旌旗听不相闻故为之金鼓所以传递相报瞬息百里而非人力所能及也然旧法日用烽烟谓如烧一烟则贼不至烧二烟则贼尘起烧三烟则贼步至之类是也然其患有四一则烟雾罩占二则暴风吹鼓三则雪雨昏暗四则尘埃遮蔽此烽烟之不足恃也旧法夜用烽火谓如举一火则贼不至举二火则贼骑至举三火则贼步至之类是也然其患有三一则烽火以双只而见贼之远近隂雨晦防则双只不分二则烽火以纵横而见贼之东西遇烟雾则纵横不辨三则烽火以巨细而见贼之多寡遇尘埃则巨细不测此烽火之不足恃也新法日用旗号谓举青旗则贼不至举白旗则贼尘起举黄旗则贼骑至赤旗贼步至之类是也然其患亦有三一则隂雨而不辨其高低二则烟雾而不辨其青黄三则尘埃而不辨其远近此旗号之不足恃也新法夜用金鼔谓如一金一鼓则四顾平安二金二鼓则兵发动有金无鼔则贼步起有鼓无金则贼骑至之类是也然其患亦有五一则相去太远声音不闻二则风势不顺声音不接三则暴雨击剥声音不辨四则贼振金鼓声音混乱五则溪涧湍急声音交杂此金鼓之不足恃也四者之法良所以济四者之不及也然此四法行军用师不可时刻废废则为人掩袭是谓候望
独力所胜不如兼力之轻假目于人不如亲见之为审事之出于独力之所成就者有不若兼听集视之为易得其眞至于事不切于其身利害不系于其心者往往失于不知缓急之变采探之法尤患于此况夫采探之迟速系乎三军之劳逸采探之得失系乎三军之胜负采探之吏乃万人之司命一将之权舆也故古人于先锋立将白旗立队劄探立铺皆所以重采探专候望也然旧法惟令安丰有警则特令安丰之兵传报花靥霍兵等处盱眙有警则特令盱眙之兵传报招信淮隂等处不知安丰之人视霍兵花靥外戍为不足恤兼安丰受敌方自顾不及奚暇恤其所谓花靥霍兵之事盱眙之人视招信淮隂别军为不切之务兼盱眙受敌方自顾不暇奚问其所谓招信淮隂之事此断递之患每见于边铺死铺之患每闻于边探也况入探不远方见尘埃贼已临境急报本戍已为稽缓复何责其能报他所之营壁是皆立治不良为谋不审临敌之际多至误事今日聚探尽革前谓如沿边十五铺每铺三十人每屯各三人或遇有故则甲探报甲乙探报乙彼此互见而不至于隔越远近交通而不至于断絶是谓聚探立法之不详故临事而多阙人力之所不及事皆可以言天而兵家独不敢以言天故烽候之相远利害不得而周知采访之不宻动静不容于偏觉而后有硬探游奕小探之制皆所以济数者之不及也硬探谓遴募胆勇材士远出贼境必要探知贼之虚实谓如安丰硬探直至龙湾颍口等处盱硬探直至临壁青阳等处游奕小探谓拣募轻防骁勇马军往来于边铺空阙去处必要探知贼人消息谓如安丰游奕小探常出没于花靥渒河夹淮等处盱眙游奕小探常往来于龟山栅口夹淮等处硬探则差出之日重借资赏日幇五劵合干头目人又加倍支候其探伺得实即令正补仍令添支钱银买覔间谍招募奸细其有贼将至而不知姓名贼军至而不知多寡并依军令游奕小探则差出之日亦借资赏日幇三劵头目合干人又加倍支候其采探得实即令正补亦令添支钱银以助其用其有误事并依军令如此召土豪则有其资买间谍则有其具被邀刼则可以赎躯遇关河则可以逃命是谓关递
有间可乘不可谓良谋有可指不可谓良法候望之法固足以测敌人之远近而其患所在世将皆未之晓也故候望之有二其一曰掠候谓烟火则蹂践而不令燃炙烽火则漂洒而不令防举旗号则抜去而不令展布金鼓则掠去而不令鸣击此掠候也吾则有聚探关递之法二曰误候谓烟燧则易一烟为二烟三烟而使吾军之不知其情易一火为二火三火而使吾军之不谕其事旗号则易青为白而使吾军之不辨其色金鼓则易金为鼓而使吾军之不得其实此误候也吾则有暗辨之法烟火则三隐三见三聚三散敌不知其数目旗号则三高三低三展三卷敌不知其节奏金鼔则三击三止三急三缓敌不得以例学是谓宻辨天下之事耳之所闻目之所见者皆可以预备耳目之所不闻见则预备之术何自而施声音不相接顔色不相覩虽欲巧而致之讵可得耶兵家攻其所不戒者皆伏兵説也孙呉之书韩曹之术皆有出竒设伏之名而不及九伏十一伏之法虽遗逸之士言其大槩而得其传者类皆粗略故其所传惟九伏而已一曰山伏谓山岩﨑曲关隘险阻二曰土伏枯壕堤防古城旧垒三曰草伏草蒿蓊欝茅苇掩映四曰林伏蒹葭荆棘茂林修竹五曰夜伏天色昏暗夜气晦防六曰烟伏山岚气雾罩占郊野七曰水伏束苇流身覆荷葢靣八曰津伏桥梁枯涸屋舍幽暗九曰伪伏我欲设伏而窘于无兵欲不设伏而恐其袭我故就险阻之处伪为尘埃旗帜如设伏之状使贼疑而遁以是九者出军之日先选机巧合千人名为伏兵将应行军下营专一拣择形势多设竒伏以备盗刼故伏兵之【阙】一人不知万人不期一夫不睹万骑失措至于曵柴扬尘而中有突骑断木成庵而后有伏弩皆所谓流伏是也善伏兵者藏于九地之下善发伏者动于九天之上鬼神有所不能测雷电有所不能及微乎微乎至于无声神乎神乎至于无形伏而至此讵容以言尽耶葢伏生于竒竒生于机机生于正竒正发于无穷之源非神机之君子安能与于此哉然善于设伏而不善于搜伏恐我之伏以防彼者将转而为防我之具矣故搜伏之法远入敌地营垒生疎道路险隘恐其设伏尤当先发发伏兵将纵横搜索斯无踈失故草中走兽突出则伏必在草林中飞鸟鸣噪则伏必在林无风而竹苇自动则伏必在山无雨而滩碛自湿则伏必在水溪涧浑浊则伏必流凹坞昏暗则伏必僻野无起尘则伏必未定未晓鸡鸣则伏必夜动故善搜伏者必依四搜之法炬木絙竹击石连弩搜生而纵死搜向而纵背纵火于东而静搜于西发弩于左而静搜其右是谓搜伏
涉水为兵家之至险半渡可撃见于书半济而击详于法故分兵而涉则过路多而敌无御我之谋合兵而渡则过路少而我无絶敌之防此分渡之法不可不讲也然其妙有二兵多地广分一为十使对敌一军先至水次而不得渡敌军必相持于水岸而不容吾军急涉即佯与交锋于水之两傍使其余去敌差远九军即涉彼岸直冲敌军之后与敌邀战待其反顾而拒我九军则吾对敌之军可不战而自涉矣兵少地狭分一为五使对敌一军先逼水岸而不得渡敌军必相持于水岸而不容吾军急涉即佯与交锋于水之两傍使其余去敌差远四军急涉彼岸直冲敌军之后与敌邀战其顾而扼我四军则吾对敌之军可不胜而自涉矣故分渡之妙后涉之兵先发先涉之兵后发彼诚能拒我之二三则我之已涉者葢已八九彼诚能拒我之一二则吾之已涉者葢已三四是谓分渡
隂陵之失项羽之勇无所逃霸陵之失李广之智不能免吾骑远出吾军远探或雪迷路迳而士卒易忘或烟暗山川而士卒莫辨或尘埃草莽而难认形势或风雨晦防而不见山坂或星昏月黑而夜入他道或人疑马惑而误行别径是谓军迷最为恶证在我有自认之法一则采探马军及吾军将士常带五色花纸钱替代数畨及造小布袋一枚内贮石灰令满安在搭袋之内遇白昼兼程星夜潜发路无辨认野无踪迹雪则用五色花纸钱替代之属系挂于茅苇草木之上仍以数之多寡而辨其远近次序则积雪之中不致迷道雨则用石灰布袋之属印灰防于地靣之上仍以防之多寡而寓其远近先后之别前队先囘则添纸钱增灰防而使后队之不相失后队先回则又减纸钱乱灰防而使前队之不相误纸钱则青黄赤白黑五色以表远近灰防则以一二三四五数目以表往来纸钱则收以便袋腰复而以备缓急灰防则曵以鞭弰而用以印防贼人见之将谓村民祈福之具猎人捕兽之迹而不知吾军用为乡导后军欲寻前军则望此趋向前军欲追后军则得此认记是谓自认
黑鞑遗事曰盲骨在契丹时谓之朦骨国其人长八尺捕生麋鹿食之其目能视数十里秋毫皆见葢不食烟火故眼明与金隔一江尝渡江之南为冦御之则返无如之何其行军常恐衡伏虽偏师亦必先发精骑四散而出登髙眺远深哨一二百里间掩捕居者行者以审左右前后之虚实如某道可进某城可攻某地可战某处可营某方有敌兵某所有粮草皆责辨于哨马回报如大势军马并力猬集则力烧琵琶决择一人以统诸部霆见鞑人未尝屯重兵于城内所过河南北郡县城内并无一兵只城外村落有哨马星摆棊布忽遇风尘之警哨马响应四向探刺如得其实急报头目及大势人马也
烟寻泉入山远道及砂碛之处乏水者掘一穴容一二石许用湿蓬艾满中烧之火猛而闭留一xiao穴相通四望之但见烟出之处不论远近掘之得泉肺也妙哉石山中即近石掘之如土山即草木掘之砂碛择髙处掘之此能救急但烟出多水惟深更妙亦但寻烟出处皆有水一食顷烟未出者再开一穴求之无不得泉肺也角烟怖虎凡人入山持牛羊等角于上风烧之则虎山精迅速避不敢见形蛇虺絶迹井泉陂塘内多生虫蛙为害投马骨于中则絶迹
总要曰趋而争利者不可举军皆进又不可弃军实而往故曰举军而争利则不及委军而争利则辎重捐其法若在百里之外则千人中择百人最勇者先往次勇者数百人继往罢软者后往令相续而至也故曰卷甲而趋日夜不处倍道兼行百里而争利擒三军将劲者先罢者后其法什一而至是也在五十里外千人中择勇者五百人先往罢者继往故曰五十里而争利者其法半至是也若三十里外争利者则十人中择七人先往以其道近人所易至故可去者多亦少败亡故曰三十里而争利三分之二至是也所以常不失也
疑
北征録曰反泄我秘敌泄则胜常在敌敌秘我泄则胜常在我近日边政正堕乎此故自由俊迈擒而敌人出我颍河安丰之兵尽用吾军之旗帜而吾军每败于辨认不真自呉曦叛而敌人入我安复荆襄之兵尽识吾军之队伍而吾军每泄于机械之不宻此兵家反泄之法葢不可不讲也然反泄之法有四一曰号召谓昔以青旗而招将佐今以青旗而招士卒昔以白旗而招统制官今以白旗而招队部将二曰旗帜谓昔以青为左白为右今则以青为白使敌人不得以知吾左右之名昔以青为直黑为曲今则以黑为青使敌人不得以知吾曲直之势三曰金鼓谓昔闻鼓而进今则闻鼔而反止昔闻金而止今则闻金而反进四曰烽燧谓昔以一燧为遇冦二燧而索救今则反以一燧而为索救之号无烟为无事有烟为有警今则反以有烟而为无事之验是谓反泄
暗认晋师伪斾曵柴而司马得脱升卿易衣入质而戎虏果信曹公伪为袁氏之旗而焚袁氏之辎重于仲文伪建尉迟之帜而袭尉迟之守将皆吾军诈以诱敌而致其师也况使敌人诈以致我哉此暗认之法不可不讲也一曰旗号谓恐敌军诈为吾军合于相遇之际先将逐旗帜三伏三起尽行卷轴复将旗杆三伏三起尽行舒展若彼军起伏皆如我法然后合阵否则畨军即时掩杀二曰金鼓谓恐贼军诈吾号令即令诸军于相见之际一鼓一金次二鼓二金次三鼓三金彼既同此相见应即是吾军然后合阵否则畨军即时掩杀三曰阵法谓恐贼军诈吾军阵令诸军于相遇之际各以人马多寡分为两队左队左旋右队右旋至一周遭而止彼既同此相应乃令诸军急合而为一阵双日左旋只日右旋至一周遭而止彼又同此相应即是吾军然后合阵否则畨军即时掩杀是谓暗认
潜易以将闻于天下者易将不易兵以兵闻于天下者易兵不易将吾之能将素为三军倚重一旦他出别营则贼军必见吾间吾之精兵素为敌国震服一旦改发他道则贼军必伺吾隙故兵家之秘易将则兵不随行所以使两军之皆重易兵则将不同往所以使彼此之兼全兵发之日去借彻防而宿无踪晓出夜行而尘不起将发之日不彻仪仗以愚敌军不落号带以安我士故易将而兵无失将之忧易兵而将无失兵之虑是谓潜易
诡
凡战军三千一字排开红战服如不胜旗揺阵乱又排开乃黄战服若不胜又排开乃青战服元数三千乃变九千阵中倒变服战中显军象上红以纸为之中黄以衣为之下青以衷为之己胜变服广兵多以败乃变彻兵之胜不能救要详察
凡战将交兵以显青旗若败被追却显白旗乃观生兵使彼兵惧不敢追假令阵战显红旗五十靣旗揺不见红旗却见皂旗五十靣元旗数旌竿五十靣却显一百五十靣乃是变法一靣红旗以纸为之后一靣皂旗以绢为之中靣黄旗竿去乃红纸旗原开却是皂旗卷皂旗却是黄旗正数五十靣变一百五十靣从将使令何可不详察
假令排军布阵阵定而后出战交兵时杀人眼红不认人使精兵能战用靣鬼子狰狞之相带于靣上又防了顔使彼兵惧怕未交兵时各藏不要显出将临阵带之威风人惧但见阵以眞先显是谁后乃用靣鬼子杀兵如变神像宋狄青亦然
假令排兵交战时鼓响已若败弃大鼓数十靣若彼不将去小可若将去到营城之间夜间呼号锣鼔乃变人也投烧粮草后间营城里合外应鼓腔四尺二寸阔五尺五寸乃是挑鼓以腔中使人潜于中以板攀阁充饥药三丸留出气眼不可不详察
假令攻城日久不破里无粮草外无兵上司赏攻城兵数百之羊日西之间自乱自杀数十里弃羊而走去城中人开门赶入城随入城之间乃变人也已兵防围攻城里应外合乃用兵手足并行熟古言匍匐是也假令己用粮车于彼兵边过若彼兵接粮草拖车人弃车而走彼兵若将赶车至营城以信炮为号车乃变军里应外合用夹箱车每一车军三五名
绊马索法凡彼兵营两边如相防遮于营边安索于此伏兵埋藏然后刼那一营此营若救先动必中此索之计伏兵两勒习射乃是法夺马损军安索要详细假令安下索用桩不可夜响恐惊营里桩数十条离地四尺五寸可安五七道如彼兵到索边埋伏后追杀惊走刼营法假令刼营西靣入去先使兵东靣大号鼔响彼聚兵众准防东靣之兵不防西靣猛入杀战彼后不能防名曰眼前之惊脑后之患此是先诈而后鬼通取详哉似王陵惊楚
假令黄昏间去彼兵营约二里之地灯笼一盏写牌一靣名曰众军将至半夜于此处刼营不到者决斩彼见明必遣使觑知此牌之意彼必此准备此以一盏灯使彼兵一夜不宁息至天明交战使不得而食至于晩彼兵营数十里埋柱架五七条钓羊前足以后于鼓上名曰悬羊擂鼓至天明交战至晩精兵刼寨至三更之后信雷忽发闷耳不及先以灯刼营后以鼓閙寨三以兵入乃是先诈后鬼而变眞成
假令知彼寨用卒数十个每一卒牵马数十匹上防草人卒挂铁甲于营边相绕彼兵必射行三五遭箭满可归又可再刼营彼出若放火烧草人马见火必走又惊营慌惚不可不详
武编前集卷一

[book_title]武编前集卷二
战
武经曰所谓能而示之不能者匈奴羸师以诱汉祖围于白登是也所谓用而示之不用者李牧按兵云中大败林胡是也所谓逺而示之近者韩信陈船临晋而渡夏阳是也所谓近而示之逺者晋侯伐虢假道于虞是也所谓利而诱之者赤睂委辎重而饵邓洪是也所谓乱而取之者李靖乗轻舟而破萧铣是也所谓实而备之者关羽讨樊多留兵备公安南郡是也所谓强而避之者隋季良无与楚君遇是也所谓怒而挠之者汉兵击曹无咎于汜水是也所谓卑而骄之者石勒奉戴王浚是也所谓佚而劳之者吴子亟肄以疲楚军是也所谓亲而离之者汉王慢楚使而疑范増是也所谓饱而饥之者晋文困诸葛诞而拔寿春是也所谓安而动之者齐军走大梁而退魏师是也所谓攻其无备者制人以不虞而败南燕是也所谓出其不意者邓艾由隂平而趋劒阁是也此十有六者皆前世已然之效也许洞曰兵者诡道也诡可使为实远示之近近示之远故远近之用其术有六夫将取敌者志于要而攻不急攻其不备声之以必取潜缓所得生口俾敌知之此急彼守必缓隂以兵卒黙乘之其术一也所临之境界于洪渊大壑不可卒济即驻兵筑垒凿林刳木广为舟航示以必济如未可卒办之则佥伎备此行我则不然也夜隂令精兵衔枚于他处举筏而渡击沿流之守俟彼众乱大兵筏而随之其术二也加兵之地抵断絶之路大军倒回以诡敌敌闻焉姑以为然所备必缓即隂令轻捷者傍间道以悬梯竹索续接以亟渡出其不意我即回大军以应之其术三也两阵有向敌人鼓噪挑战勿即应久之则徐徐引退敌来薄阵且动即亟岀突骑冲其心后军张翼而从之其术四也交战既酣隂以奇兵分左右翼自阵后而四岀击之使外溃而内骇焉其术五也敌战时于大阵后以精兵伏之不施旗鼓弓箭惟以强弩劒楯戈鋋而已俟前阵大战士伍困则麾开前阵令后伏兵先出强弩射之复麾前阵两向兵徐逼敌阵攻之稍动则扑之其术六也此六者皆示以近而取胜在逺也如是者奇正之谋也孙子曰兵以正合以奇胜此之谓也
举兵用武率以古法为用执之与胶柱鼓瑟无异尔未见决中者也兵家之利利在变通之机观顺逆尔夫兴师之际当先探敌将才不才设若敌将不能以兵法使众惟以勇敢为己任我则顺用古法以待之也或敌将善用古法我则逆用古法待之也夫用兵之奇莫奇于设伏设伏之奇莫奇于新智新智者非不师古也因古而反之尔古人料敌以其始来战阵未合先以贱而勇者挑之观其号令旗鼓之整与乱士马之强弱营阵之偏正行伍之齐肃散乱言语之諠哗缄嘿以定胜负焉是以古法曰若其众諠哗乱其卒自行自止其兵或纵或横其追兵恐不及见利恐不得如此者将必无谋虽众可获矣许洞曰如古人以此助功茍敌人料我当顺其所料伏兵待之以诈示之俟彼出师则发伏收之古法杖而立者饥也汲而饮者渇也见利不进者劳也军扰者将不重也旗动者乱也吏怨者倦也悬缶不反其舎者穷冦也谆谆翕翕徐与人言者失其众也数顾者失其羣也来委谢者欲休息也许洞曰如古人以此料敌今则不然固当择精鋭吏士外而伏于要冲使其老倦伤残者如饥渇失羣之状或数摇动其旗或数惊扰其众使吏士諠哗应敌人茍出师袭我则潜发所伏出其不意击之古法曰敌始来到行阵未定可击也涉长道后行未息可击也行坂涉险半隠半出可击也涉水半渡可击也险道狭路可击也旌旗乱动可击也阵数动移可击也许洞曰在我则不然如以行阵未定四面可设伏也长道后行未息中可设伏也山坡半隠半出长林大谷可设伏也涉水半渡则崖岸坡坂可设伏也狭路险道前后可设伏也旌旗乱动阵数动移后可设伏也如或敌人败走我师未敢逐之者古法曰鸟起者伏也众树动者来也如此未必伏与来也虑为疑兵也兵已奔遁多令老弱者动其众树及惊鸟之类也又曰无约请和者谋也半进半退者诱也此亦大兵已潜遁恐后人逐者设此疑也许洞曰料敌以事者多虑为反古之事也是以兵法如车载其物则车也及有车之用则东西南北者由人也故兵法不可执而用之也明矣兵有三势一曰气势二曰地势三曰因势若将勇轻敌士卒乐战三军之众志厉青云气等飘风声如雷霆此所谓气势也若闗山狭隘大阜深涧龙蛇盘隂羊肠狗门一夫守险千人不过此所谓地势也若因敌怠慢劳役饥渇风波惊扰将吏纵横前营未舎后军半济此所谓因势也若遇此势当潜我形出其不意用奇设伏乃取之矣是以良将用兵审其机势而用其气仍须鼔而怒之感而勇之赏而劝之激而之若鸷鸟之攫猛兽之搏必修其牙距度力而下逺则气衰不及近则形见而不得故良将之战必整其三军砺其锋甲设其奇伏量其形势逺则力病而不及近则敌知而不能应若不通此机乃智不及于鸟兽亦何能取胜于勍冦乎乃须怒士励众使之奋勇故能无强阵于前无堂阵于外以弱胜强必因势也许洞曰兵之胜败非人之勇怯也勇者不可必胜怯者不可必败率有势焉耳势之胜者有五一曰乘势二曰气势三曰假势四曰随势五曰地势势之败者有三焉一曰挫势二曰支势三曰轻势凡新破大敌将士乐战威名隆震闻者骇惧回其势而击人者此之谓乘势者也将有威徳部伍严整士有余勇名誉所加慴如雷霆此之谓气势者也士卒寡少盛其鼓旗张为疑兵使敌人震惧此之谓假势者也因敌疲倦懈怠袭击之此之谓随势者也合战之地便其干戈利其步骑左右前后无有陷隠此之谓地势者也用兵者乘此五势未有不能追亡逐北以建大功者也又若累战累北吏士畏于敌战此之谓挫势者也将无威徳谋虑赏罚不当吏士之心率多离散此之谓支势者也吏士諠哗不循禁令部伍不肃此之谓轻势者也凡用兵有此三者未有不败军杀将者焉是故其胜势在我可以指挥贼矣胜势在敌我当有道反能击之若夫敌有乘势而到者未可与战坚壁清野待之旷日持久敌心必慢于始到矣候其攻无所拔掠无所得敌之众心益以慢矣当于中夜潜聴呼更号之声小有失则隂出精兵两道击之【地势便则两道出不便则一道出】壁中鼓噪应之如此则可以破其乘势者矣敌有恃气势而到者可以后潜精兵伪示以老弱敌进攻则发伏兵击之必胜矣何谓也许洞曰以气势加人者止用勇敢疾速为务鲜能精谋深虑彼见老弱必轻进凌轹之坚阵以俟一鼔不胜锋必挫反为我乘矣敌有以假势而到者旗鼓之盛埃之多【旗鼓或虚众埃或曳薪】豫料敌国兵如敌有十万之众侵伐之地不及五万之师矣降之不溢三万矣国有百万之众侵伐之地不及五十万之师矣降之不溢三十万矣【谓其各有分屯防援之地及散亡之所减故兵不能尽到侵伐之地】以此料之百万之国其众来者有百万六十七十八十九十万之旗鼓与号令者必不溢四十万矣余皆疑兵十万之国其众来者有四万五万之旗鼓与号令者此为不溢三万矣余皆疑兵也【敌国大小敌众多寡皆以此类数知之也】是以知旗鼓多者其兵少矣不可怖但以精兵出其不意必败矣或敌探我动静者为我所知即佯示以疲倦懈怠使知之敌必随势而来豫于诸道及通衢隂伏鋭兵以俟之【先令细人宻探敌人举兵之所然后伏设以待亦可】过半则邀击之敌先得地势以薄我未可与战坚壁观之持久则众心怠矣得便地者心多恃之持久必缓故可以俟而击之也是皆反用五势之法也敌有挫势者可以自外击之敌有支势者可以自内击之【内攻为用间怠其敌心然后击之】敌有轻势者可以突之【掩不备也】此随敌三败势攻之也以此言之是故多胜者非强也多败者非弱也率由势尔夫水之柔弱方圆任性而能蹶隄漂石者势之至也火之刚炎亘天而起者火之势也薪木既灰而灭影者势之去也故用兵之道能知水火之王败则尽于势之用矣
李筌曰夫兵有神有形旗帜金革依于形智计计事依于神战胜攻取形之事而用在神虚实变化神之功而用在形形粗而神细形无物而不鉴神无物而不察形往而惑事其外神密而圆事其内观其形不见其神见其神不见其事以是参之曳柴扬尘形其众也减灶灭火形其寡也勇而无刚尝敌而速去之形其退也斥山泽之险无所不至形其进也油幕冠树形其强也偃旗卧鼔寂若无人形其弱也故曰兵象陶人之土鳬氏之冶金为方为圆或鼎或钟金土无常性因功以为名战阵无常势因敌以为形故兵之极至于无形无形则间谍不能窥智略不能谋因形而措胜于众众不能知形不因神不能为变化神不因敌不能为智谋水因地而制形兵因敌而制胜也许洞曰太公曰智与众同非人师也伎与众同非国工也动莫神于不意胜莫大于不识孙子曰善战者其势险其节短率谓异诸也是以善用兵者其异有五一曰险二曰轻三曰危四曰愚五曰畏穷途邃谷死絶之地败垒夷堑驰突之所众以险也去焉我当内固军阵外若不整以诱敌内严部伍外若不严以骄敌彼既不识隠之以变衡之以卒此用险之道也彼众我寡力殚粮絶胜势在彼败势在我当饮血誓士严令厚赏进以必死提寡少之兵突强御之众以我为轻也当有轻之用由穷地而辟生门反轻而决焉此用轻之道也敌强攻急师人大震众以为急我不以急遽自乱当有危之用严号密备以天命慰抚吏士外闲其貎内潜速其机以奇出兵此用危之道也敌人以间来间我佯不知而受之敌人以探来探我佯无备而设伏待之敌谓我愚当有愚之用反而智焉此用愚之道也望敌之兵来退缩守壁见敌之使来卑辞下气如欲和解众以我为畏也当有畏之用退缩则设伏而攻之出奇冲之欲和解则以利动之以单骑挑之此用畏之道也是五者反众之为也众以我为险者我用其利也众以我为轻者我闭其决也众以我为危者我用其安也众以我为愚者我用其智也众以我为畏者我用其勇也故太公曰不能推移不可语奇此之谓也用兵之术战胜不可以专胜胜必有反败之理势败不可以专败败必有反胜之道战胜而败者有五急难定谋狐疑不决一败也机巧万端失于迟后二败也机事不密三败也似勇非勇似怯非怯四败也主将不一五败也此五者皆战胜而必反败也战胜而欲必胜者定谋贵决机巧贵速机事贵密进退贵必兵权贵一也势败而反胜者有四吏士饥割所爱啗之【割所爱者谓在急难之中所乘骏马及爱妾以啗吏士也】众有愤之用矣吏士恐奋身先之众有勇之用矣期应不到杀其所昵【所昵者谓所嬖幸或子弟诸姻同在军合有定守者犯令则先杀之】众有惧之用矣人心疑惑隂为鬼诈【鬼诈者诈为狐鸣谓丛祠中之类也或假托卜筮者百端不一】有天之用矣【天谓天所授也】如是者以败为胜也胜败之术非勇神决智安能行之耶
苏氏曰知有所甚爱有所不足爱可以用兵矣故夫善将者以其所不足爱者养其所甚爱者士之不能皆鋭马之不能皆良器械之不能皆利固也处之而已矣兵之有上中下也是兵之有三权也孙膑有言曰以君下驷与彼上驷取君上驷与彼中驷取君中驷与彼下驷此兵説也非马説也下之不足以与其上也吾既知之矣吾既弃之矣中之不足以与吾上下之不足以与吾中吾不既再胜矣乎得之多于弃也吾斯从之矣彼其上之不得其中下之援也乃能独完耶故曰兵之有上中下也是兵之有三权也权也者以一致三者也管仲曰攻坚则瑕者坚攻瑕则坚者瑕呜呼不从其瑕而攻之天下皆强敌也汉髙之忧在项籍耳然亲以其兵而与之角者盖无几也隋何取九江韩信取魏取代取赵取齐然后髙帝起而取项籍夫不汲汲于其忧之所在而徬徨乎其不足卹之地彼盖所以孤项氏也秦之忧在六国蜀最僻最小最先取楚最强最后取非其忧在蜀也诸葛孔明一出其兵乃与魏氏角其亡宜也取天下取一国取一阵皆如是也范蠡曰凡阵之道益左以为牡右以为牝春秋时楚伐隋季梁曰楚人上左君必左无与王遇且攻其右右无良焉必败偏败众乃携盖一阵之间必有牡牝左右要当以吾强攻其弱耳唐太宗曰吾自兴兵习观行阵每战视敌强其左吾亦强其左弱其右吾亦弱其右使弱常遇强强常遇弱敌犯吾弱追奔不过数十百步吾击敌弱常突出自背反攻之以是必胜后之戎将既不能处其强弱以败而又曰吾兵有老弱杂其间非举军精鋭以故不能胜不知老弱之兵兵家固亦不可无无之是无以耗敌之强兵而全吾之鋭锋败可俟矣故智者轻弃吾弱而使敌轻用其强忘其小丧而志于大得夫固要其终而已矣
李靖曰兵用上神战贵其速练士卒申明号令晓其目以麾帜习其耳以鼓金严刑罚以诚之重刍豢以养之浚沟堑以防之指山川以导之召才能以任之述奇正以敎之如此则虽敌人有雷电之疾而我亦有所恃若兵无先备则不应卒卒不应则失于机失于机则后于事则不制胜而军覆故吕氏春秋凡兵者欲争以一决取胜不可久而用之矣或曰兵之情虽主速乘人之不及然敌将多谋戎卒辑睦令行禁止兵利甲坚气鋭而严力全而劲其可速而犯之耶答曰若此则当卷迹藏声蓄盈待靖避其锋势与其持久安可犯之哉廉颇之拒白起守而不战宣王之稽武侯抑而不进是也将战必审知其将之贤愚与贤将战则持之与愚将战则乘之持之则容有所伺而为之谋乘之则一举而夺其气虽然非愚将勿乘之乘之不动其祸在我分兵迭进所以持之也并力而一战所以乘之也
兵有长短敌我一也敢问吾之所长吾出而用之彼将不与吾校吾之所短吾蔽而置之彼将强与吾角奈何曰吾之所短吾抗而暴之使之疑而却吾之所长吾隂而养之使之狎而堕其中此用长短之术也善用兵者使之无所顾有所恃无所顾则知死之不足惜有所恃则知不至于必败李纲曰昔之用兵者有以少击众若昆阳之破寻邑淝水之败苻坚是也有以多胜敌若王翦之伐荆韩信之定燕赵是也有以速为防若岑彭之攻公孙述李靖之擒萧铣是也有以迟为防若亚夫之破七国赵充国之讨先零是也夫以少击众者必将因便乘势而躏蹙之其机在少譬犹蹙巨石于千仞之山而不假于多力故昆阳之战寻邑拥百万之众驱虎豹犀象以助其威独傲然有轻汉之志而光武得以投其间与敢死之士三千人冲其中坚城中亦鼓噪而出声震天地莽兵遂以大溃淝水之战苻坚将百万之师以临江汉慨然吞东晋之心而谢帅偏师八千以御之乘其军却众乱追奔逐北而坚之师遂以败散闻风声鹤唳皆以为王师将至然则以少击众而能成功者岂非其机在少因便乘势而躏蹙之不假于多力乎以多胜敌者必将以殄灭为期而不再举其机在多譬犹拔大木之本根而役不再籍非众其力则不可故秦欲伐荆而王翦亦为非六十万不可卒如其数以与之遂破荆军而平其地以为郡县韩信既将兵虏魏王豹而定魏地请益兵三万人愿以北举燕赵东击齐南絶楚之粮道汉王与之而皆如其言然则以多胜敌而成功者岂非其机在多以殄灭为期而不再举非众其力则不可乎兵之以速为防者其机在速譬犹猎者之逐兽兔起鹘落少纵则失之岑彭之攻公孙述也袭破侯丹因晨夜倍道兼行二千余里径拔武阳使精骑驰广都去成都数十里势若风雨所至奔败述大惊以杖击地曰是何神也而述遂亡李靖之攻萧铣也大阅兵云安秋潦涛濑涨恶诸将请江平乃进靖曰兵机事以速为神今士始集铣不及知若乘水传垒是震霆不及塞耳安能仓卒召兵以御我此必擒也诸将从之而铣果擒然则以速为防者岂非其机在速而少纵则失之乎兵之以迟为防者其机在迟譬犹猎者之槛虎候其困而搏之则不为其所伤周亚夫之击七国也以谓楚人剽轻利于速战难与争锋故以梁委之而坚壁不与之争而絶其饟道待其饥而一举破之赵充国之讨先零也以谓强结之则合缓之则散大兵久留其费不赀故上屯田之防班师罢兵以万人留田待弊而一举灭之然则以迟为策者岂非其机在迟候其困而搏之则不为其所伤也乎夫兵之多少迟速皆机也善用其机皆足成功而不善用之则以少而殱若陈黡之尝秦军以多为累若赵括之败长平以速而趋利如厐涓之死马陵以迟而养冦如刘繇之失江东者多矣可不察哉
总要曰两敌未交以数相持敌若执数我先动则以阳就隂以虚应实必为之擒譬如虎豹不动不入槛穽麋鹿不动不罹网罗凡物未有不以先动而受制于人也虽然若后动者不能观敌而利计则祸愈于先动曰先则弊后则慑也又曰先人有夺其心后人有待其衰也夫军中声望莫重捉生虽杀千兵不如生擒一将非奇计安能致之须拣马疾走者拣人身手相副者专敎习刀鎗弓射撩钩搭索皆令便熟临时任成兵事若贼出小阵其将例多骁勇小为利诱必贪其功令捉生马三百疋分为三队以一队逐便埋伏以一队直冲以一队驻队直冲队缓则搅刺急则走驻队候直冲队走过便向前路支敌亦引走贼见两队全走又无傍救必速追犇引过埋伏队起背后杀之即两队囘旗应接自成擒矣若夫列大阵之时即以马军三百骑全以直冲阵疎处须突过取背捉贼将军纵使不获亦须奔走挠贼撩乱岂能坚鬭凡阵无大小须擒振时之威势也
总要曰凡队伍被贼攻迫众寡不敌邻近队伍并须齐进救援之凡以十人敌一则围之五人敌一则三人攻之二人为奇伏凡兵方战其跳荡奇兵马军等队即须量抽人马当之仍于队内抽捉人马凡彼我相敌以地利阻之不得地利以隂伏阻之又不得则并力偏攻凡料敌战地若便利则守不利则去若未得战地虽见利不可就之凡背山战宜藏军少诱之伏攻之凡背水战步军当冲马军为翼步军后排营有利则前战无利浅进凡军前有水陷我则据髙以无激其怒贼既众又且日久伺其懈怠或方食时可急击也凡兵士当战不得离队献功恐为所乘
贼中事体左右作变以危其将多施巧説以怠其师用得其权攻取之谋必矣又我军蓄藏精鋭示以虚羸使彼莫有鬭心不为固守偏师游突逢鬭诈逃料彼军情必然懈怠候其不备袭之可溃又拣能行二百里三百人马军三百骑各分为三队或即为马步分为三道昼则抄掠人畜夜则扰贼营或断絶津防或烧刼村野或左出右入或前冲后攻或杀采樵或擒游奕彼则不胜其忿必出众追奔我则疾走归营不令接鬭不三五度人亦懈怠审其可引设伏取之若彼众我寡力未可加贼欲待来再计必退让无令怒贼既停兵日久资用费多必分人诸处采取候乘风雨或因火之便
凡与敌战若我众强可为示怯弱以诱之敌必轻来与我战吾以鋭卒击之其军必败法曰能而视之不能凡战若敌众我寡敌强我弱须多设旌旗倍増火灶示强于敌使彼莫能测我众寡强弱之势则敌必不轻与我战我可速去则全军远害法曰强弱形也凡出师征讨行则备其邀截止则御其掩袭营则防其偷盗风则恐其火攻若此设备有胜而无败法曰有备不败凡战所谓奇者攻其无备出其不意也交战之际惊前掩后冲东击西使敌莫知所备如此法曰敌虚则我必为奇凡敌人强胜未肯用命须置之死地告令三军示不获已杀牛燔车以享战士烧弃粮食填夷井灶焚舟破釜絶去其生虑则必胜法曰必死则生凡兴师深入敌境若彼坚壁不与战欲老我师当攻其军主捣其巢穴截其归路断其粮草彼必不得已而须战我以鋭卒击之可败法曰我欲战敌虽髙垒不得不与我战者攻其所必救也凡与敌战必先遣使约和敌虽许诺言语不一因其懈怠选鋭卒击之其军可败法曰无约而请和者谋也凡战若敌众我寡暴来围我须相察众寡虚实之形不可轻易遁去恐为尾击当圆阵外而受敌之围虽有缺处我自塞之以坚士卒心四面奋击必获其利法曰敌若众则相众而敌受裹凡与敌战若我军曽经错衂须审察士卒之气盛则激励再战气衰则且养鋭待可用而使之法曰谨养勿劳并气积力
攻守
李筌曰地所以养人城所以守地战所以守城守不足攻有余力不足者守力有余者攻攻人之法先絶其援使无外救料城中之粟计人日之费粮多人少攻而勿围粮少人多围而勿攻力未屈粟未尽城尚固而拔者攻之至也力屈粟殚城壊而不拔者守之至也夫守城之法以城中壮男为一军壮女为一军老弱为一军三军无使相遇壮男遇壮女则费力而奸生一云志散而力不专强壮遇老弱则老使壮者悲弱使强者怜悲怜在心则使勇人更虑壮夫不战故善攻者敌不知所守善守者敌不知所攻
古之善攻者不尽兵以攻坚城善守者不尽兵以守敌冲尽兵以攻坚城则钝兵费粮而缓于成功尽兵以守敌冲则兵不分而彼间行袭我无备故攻敌所不守守敌所不攻攻者有三道焉守者有三道焉三道一曰正二曰奇三曰伏坦坦之路车毂击人肩摩出亦此入亦此我所必攻彼所必守者曰正道大兵攻其南鋭兵攻其北大兵攻其东鋭兵出其西者曰奇道大山浚谷中盘絶径潜师其间不鸣金不挝鼓突出乎平川以冲敌人腹心者曰伏道故兵出于正道胜败未可知也出于奇道十出而五胜矣出于伏道十出而十胜矣何则正道之城坚城也正道之兵精兵也奇道之城不必坚也奇道之兵不必精也伏道则无城也无兵也攻正道而不知奇道伏道焉者其将木偶人也守正道而不知奇道与伏道焉者其将亦木偶人是也今夫盗之于人抉门斩闗而入者有焉他戸之不扃键而入者有焉乘壊垣坎墙趾而入者有焉抉门斩闗而主人不知察几希矣他戸之不扃键而主人不知察大半矣乘壊垣坎墙趾而主人不知察皆是矣为主人者宜无曰门之固而他户墙隙之不卹焉夫正道之兵抉门之道也奇道之兵他户之道也伏道之兵乘垣之道也所谓正道者若秦之函谷呉之长江蜀之劒阁是也昔者六国尝攻函谷矣而秦将败之曹操尝攻长江矣而周瑜败之钟防尝攻劒阁矣而姜维拒之何则其为之守备者素也刘濞反攻大梁田禄伯请以五万人别循江淮收淮南长沙以与濞防武阁岑彭攻公孙述自江州泝都江破侯丹兵径拔武阳绕出延岑军后疾以精骑赴广都拒成都不数十里李愬攻蔡蔡悉精兵以抗李光颜而不备愬愬自文城破张柴疾驰二百里夜半到蔡黎明擒元济此用奇道也汉武攻南越唐防请发夜郎兵浮船牂牁道番禺城下以出越人不意邓艾攻蜀自隂平由景谷攀木缘磴鱼贯而进至油江而降马邈至緜竹而斩诸葛瞻遂降刘禅田令孜守潼闗闗之左有谷曰禁而不之备林言尚让入之夹攻闗而闗兵溃此用伏道也吾观古之善用兵者一阵之间尚犹有正兵奇兵伏兵三者以取胜况守一国攻一国而社稷之安危系焉者其可以不知此三道而欲使之将耶
攻
兵法云用兵之法全国为上破国次之全卒为上破卒次之皆谓用谋以降敌必不得已始修车橹具器械三月而后成踊土距閸又三月而后已恐伤人之盛也故曰攻城为下然攻亦有道必在乎审彼之强弱量我之众寡或攻而不围或围而不攻知此之道则能胜矣攻之者大要攻其所必守与其所必救故城有宜急而取之者有宜缓而克之者若彼我势均外有强援虑腹背之患者须急攻之以速其利如我强彼弱外无救援力足以制者当羁縻守之以待其弊是谓不以兵攻以计困之令其自拔令其自毁若城坚兵众欲留我师外援且至则表里受敌拔之未足为利不拔足以挫威若是而将有不胜其忿而蚁附之士卒被伤城终不拔者乃攻之灾此所谓不审彼之强弱者也法曰十则围之五则攻之兵少则不可久围环而鬭之离而合之此所谓量我之众寡者也又城有所必攻者有所不攻者故兵向城必先使谍者求知城中之粮数计人为费粮多而人少则攻而勿围粮少而人多则围而勿攻也此所谓或攻或围者凡欲攻城备攻具然后行之得主地然后临之趋其所邑谓其攻军主之所在絶其所恃谓断其粮道而守其归路使外交不得相救也围兵必去城三百步外则弓矢不及奸伪不通贼出突围势力已困欲攻其一面则四面挠之使敌不知所备此兵谋也不发掘坟墓不杀老幼妇女不焚庐舎不汚井灶不毁神祠佛像恐怒敌也破城鼓声未絶不许散掠俘虏俘虏须限以时及时击鼓三通军人便须归营若捉获有妇女者三日外不许留置在营此军礼也得贼城堡非有要害可恃者不分兵镇守得贼城近境者则固守以积粮储薪刍中备之物所以免转输之劳也
头车攻城器也身长阔七尺前髙七尺后髙八尺以两巨木为地栿前后梯桄各一前桄尤要壮大上植四柱柱头设涎衣梁上铺散子木为盖中留方窍度二尺容人上下盖上铺皮笆一重【皮笆以竹片编成以生牛皮缦】笆上铺穰藁厚尺余穰藁上又施皮笆所以御礟石也车三面皆设约竿【如今坐槛上栏干】头牌木毎牌长九尺阔五寸厚六寸牌首有小窍以皮绳系着车盖垂在约竿外木无定数但取遮密三面牌外又垂皮笆亦以御炮方窍下置梯以升盖上前施屏风笆一笆中开箭窓倚以木马令人于笆内射外凡攻城凿池道以车蔽人先于百步内以矢石击当面守城人使不能立乃自壕外进车用大木二条各长一丈八尺谓之掲竿首插前桄下稍压后桄出以土囊压竿稍令掲车首昂起车毎进便设绪棚续车后遇壕则运土杂刍藁填之运者皆自车中及绪篷下往来矢石不能及又以千金大麻绳系车前桄引向后出以绞车自后急绞以助竿力令车首常去地尺余两面约竿牌木下分用三十人推挽梯桄下又以木撅鐡挺斡跳使进抵城下头车旧木无轮今添入两旁十轮攻城战具作四轮车上以绳为脊生牛皮防之下可藏十人填隍推之直抵城下可以攻掘金火木石所不能败谓之轒輼车
以大木为牀下安四轮上建双防防间横检中立独竿首如桔槔状其竿髙下长短大小以城为凖首以窠盛石大小多少随竿力所制人挽其端而投之其车推转逐便而用之若理脚着地其旋风四脚亦可逐便而用谓之礟车
作轴转车车上安十二石弩弓以鐡钩绳连车行轴转引弩弓持满牙上弩为七衢中衢大箭一镞刃长七寸广五寸箭簳长三尺围五寸以鐡叶为羽左右各三箭次小于中箭其牙一发诸箭齐起及七百步所中城垒无不摧陨楼橹亦颠坠谓之车弩
以八轮车上树髙竿竿上安辘轳以绳挽板屋上竿首以窥城中板屋方四尺髙五尺有十二孔四面别布车可进退圜城而行于营中逺视亦谓之巢车如鸟之巢即今之板屋也
守
宋陈规沂州人以明法补官靖康初知徳安府之安陆县金人陷都规率兵数万勤王半道兵溃而反防郡守及僚属弃城出奔惟规独留不去众遂推规摄府事规乃聚兵积粮修城以守贼相继来冦皆败而去范宗尹为相分镇以为徳安府汉阳军镇抚使兼知徳安府召赴行在在州八年累破贼众中原郡县皆失守惟徳安一城独存识者伟其能然严刑重敛颇失民心规有朝野佥言后序曰规守顺昌日得靖康朝野佥言具载金人攻城始末反覆熟读痛心疾首不觉涕落嗟我国家不幸有如此悲夫世之治乱国之强弱虽曰在天有数未有不因人事得失之所致也雄所谓天非人不因人非天不成靖康京城之难若非人事之失则天亦不得而为灾若非天欲降灾则人事亦无此失规不揆至愚窃观金人攻陷京城朝廷大臣守御大帅施设应敌扞御攻城之失与夫管见却敌之防论列而序言之朝廷再援太原大臣以谓中国势弱敌势方强用兵无益宜割三镇以赂之殊不知势之强弱在人为我之计胜彼则强不胜彼则弱强弱之势自古无定惟在用兵之何如耳河东安抚使綂兵十七万以援太原又招河东义勇禁兵五万共兵二十二万寻皆败绩致太原陷于敌非兵不多盖用兵之失也其所以失者兵二十二万直前而行先锋御敌者有几一不胜而却自后者大败皆走宜乎不能援也有识者观之不待已败而后知其不能援也岂不知攻城者分攻城兵备战兵运粮兵扼援兵若兵不多必不久而速退又不待其援也假使当时往援者将良得计虽无兵二十万只十万亦可必援又无十万只五万亦可必为之援也且以五万兵为率若止分为五十将留十将防卫大军兼备防应内分三两队作诸镇援兵前广张兵势牵制扼援之兵以二十将分地深入敌境绵亘可布三五十里不知敌兵多少便能尽害以二十将周围行偏僻小路寻乡多遣远探向前设伏伺望敌人打粮出兵多则退之少则擒之但絶其粮道不必深入直抵城下其师自退又且兵既分遣则人力并用假令数将失利则大兵必不致于一齐败衂溃散为盗京城之难其原在于援太原之失利也尼雅满攻太原之寿阳城小而百姓死守凡三攻残敌之众万人而竟不拔此必城中有善为守御之防者佥言以为城小而百姓死守者非也攻城者有生有死而善守者有生无死寿阳之人可谓善守而不得谓之死守又云城小而坚者亦非也若谓城小矢石交通善守者亦难以设险施防规以为城愈大而守愈易分段数作限隔则易守若已守先防定险设伏使敌欲登城纵令登城已登即死贼欲入城引之入城入城即死今夫百里之城有数贼登之守城之人便自甘心乞命于贼者非攻之善乃守之不善也九月按礮于封丘门外大礮数百座皆在门外敌至不收遂为金人所得咸为攻城之具规以为城破亦不在此有善守者假使更资礮数百座亦必无害在于御礮之术善不善也綂制官辛康宗以敌去城逺止兵不得放箭此善言也百姓鼓众击死已见其因乱制治之术失也敌先采湿木编洞屋以生牛皮盖其上载之令人运土木填壕以进攻械守城人若得计则城内先施礮碎之亦可用单稍礮放远至二百七十步下等二百五十步不知京城当时仓卒之际用与不用此格若人不究心则下等二百五十步亦莫能及若能究心则二百七十步过之甚易又有小礮御近众其小礮毎十人已上不过十五人可致一座亦可以到数十步外不谓小礮不能害物人中四肢则四肢必伤中腰已上则人必死中马亦然又况大礮每放一礟小礮可放数礮兼小礮不必用石以重三四斤泥丸为之泥丸之利亦博不独放时易得无穷放去中人人必伤死若要摧毁攻械则须用大礮及石金人攻守用大礮盖欲摧毁城楼守城欲摧毁敌人攻械大礮与小礮远礮齐用纵敌在城外伐木为对楼云梯火车等攻械可以破尽金人广列石礮座防碑石磨盖石羊虎为礮欲攻之所列礮座百余飞石如雨击守城之卒死伤日亦不下一二十人此非攻城之能盖守御官一时之失计耳茍守御官得计止令卒迎女头墙坐城外礮来髙则于女头墙上过低则打中女头礮击在外无缘中人一卒不至于死伤又岂有死伤日不下一二十人者惟女头墙稍加髙厚则全安堵矣又须用造髙木长一丈阔一丈一丈上下外直里斜外密里希洞子外密处以大麻绳横编如竹笆相似以备礮石众多攻壊女头即于两边连进洞子向前以代女头若此则礮石纵大至多亦无损壊间有损者即逐旋抽换假令止如此捍御则礮石亦何能害人己可必得无虞也敌以云梯对楼攻东水门其间捍御有设重楼获胜者固甚善也又恐人在髙楼之上愈招矢石矣又闻宋门守御官亦以御对楼云梯至毎以木冲倒仆死者无数此亦奇防然持撞木人与对楼上人相对不免互相杀亦非全胜金人填壕成五对楼过壕攻城下列礮二百余所七稍礮可施五十斤石散星礮每座可施防【阙】　以理度之自是敌必不容矢石必倍守御官若能令人依前説造洞子于阙楼子处两头连珠并进不终日决可筑合代女头以隔矢石矢石虽愈倍于前亦必无害次于烧了城楼子两头措置深埋排扠木以防敌急急登城上分兵两向次于城里从下斜筑向上至城面外垠向下陡峻次于城里脚下取土为深壕三五丈筑月城围之使敌乘对楼到城如不下对楼上城却囘则已若上城必自立不得到内壕内无不死者如此一到必当罢攻退兵不期守御之人于此一失以致城陷重念国家之难岂不痛哉攻守之械害物是重其势可畏者莫甚于礮然亦全在人用若攻城人能用而守城人不能御之则攻城人可以施其能若守城人能用则攻城人能者亦难施设窃闻金人用礮攻京城守御人亦尝用礮城阙内必然难安大礮亦难容数多虽有礮台而台地步亦不甚广又礮才欲施放敌人在外先见必须以众礮来击又城上礮亦在髙处自然招城外敌人用礮可以直指而击之以此观之守御之人可谓不能用礮也明矣假令当时于城里脚下立礮仍毎座礮前埋立木为衣敌人在外不见立礮所在虽有善用礮者何能施设或人以谓礮在城里礮手不能得见城外事无由取的毎座礮别用一人于城上专管里礮稍与外物相对即令设施少偏却令礮手少那脚上大偏则就令拽礮人擡转礮座照料得一礮打中得礮少有不中又城里立礮可置数多守御人用礮若止能如此虽敌用礮何能为也筑城之计城面上必作女头中间立狗脚木一条毎女头中挂搭箆篱惟可以隔遮弓箭弩于礮石则难以遮隔若改作平头墙不用箆篱只于近下留品字方眼与女头相似亦甚济用或问何以备御城外脚下自有马面墙两边皆见城外脚下于墙上头坠下害敌之物敌人初到城下观其攻械势恐难遏宜便于城里脚下取土深阔里壕壕外去壕数丈再筑重城一重对旧城门更不作门却于新筑城下缘里壕又二三里地新城上开门使人入得大城直行不得须于里壕垠上新城脚下绕缭三二里地方始入门若此则假使贼善填壕止不过填外壕必不能填得里壕贼若由门入城须行新城脚下里壕垠上新城上人直下临敌何物不可施用正是敌死地必不敢入既由正门入城尚不敢岂肯用命打城且只如此为备敌兵至多攻城百种试可谈笑以待之又况京都旧城亦自可守若遂措置便可使势如金汤有不可犯之理兼京城内之军百姓金银粟帛计以亿兆之数亦莫能尽若能竭力修作不特添此一城一壕可不日而成假使添筑城壕数重人亦不劳而办重城既备然后招敌使入城议事彼若见之必不攻而自退俗谚云求人不求己古人云上防莫如自治又事贵制人不贵制于人皆此之谓也京城周围地约一百二十里闻当时敌在城外诸门多闭有以土塞者止开两三门通人出入如此乃是自塞生路而为敌生路也及为守之计不独大起诸门仍于两门之间更开三两门使周围门有数十座齐于城内运土木出外填壕作路使战兵出入无至自碍城上观望敌人嘹哨乘便处即遣兵击杀或夜出兵使敌在外所备处多昼夜备战无有休息彼自不能久攻兼既城内剙开城门自运土填壕欲为入计不攻自败所以敢自剙开城门出填壕者非谓其敌兵可欺盖恃其自于城内设除已备敌入城而死耳晋王浚遣都防王昌及鲜卑段就六春末杯等部五万之众以讨石勒诸将皆劝勒固守以疲冦独张宾孔苌以谓可速凿北垒为突门二十余道勒即以苌为攻战都督造突门于北城鲜卑入城北垒勒俟其未阵躬率将士鼓噪于城上防孔苌督诸门伏兵俱出击之生擒末柸等众皆奔散苌乘胜追击满尸三十余里获铠甲五十疋此乃守中有攻可谓善守城法也后之守城者何惮而不法欤州郡城池之制人皆以为尽善城有敌楼而敌人用火礮击楼城外有壕而敌人用洞子垒填城髙数丈敌人用天桥鵞车对楼慢道云梯等攻具登城据其城池之制可以自谓坚固前所未有奈何敌人攻械雄杰亦前古所未有故事贵乎仍旧而人惮于改作皆不可必者古人所谓利不百者不变法功不十者不易器以今城池之制观之虽然利不至于百而功不至于十其间有须臾改者不可不更改也自古圣人之法未尝有一定之制可则因否则革也为今之计如敌楼者不可仍旧制也宜于马面上筑髙厚墙下留品字方径及尺空眼以备觇望及施设枪路墙里近下以细木盖一两架瓦棚可令守御避寒暑风雨屋墙里墙皆低下则礮虽在外数多悉不能及又壕上作桥桥中作吊桥时暂隔敌则可若出兵则不能无碍宜为实桥兵出入俱利城门宜迂回曲折移向里百余步置不独敌矢石不及其旧作门楼处行入一步向里便是敌陷穽盖百步内两壁城上下临敌人应杀敌之具皆可设施旧门前横筑防门墙髙丈余两头遮过门三二丈城门啓闭人马出入壕外人皆不见孰敢窥伺城外脚下去城二丈临壕垠上宜筑髙厚羊马墙髙及一丈厚及六尺墙内脚下亦筑雀台髙二三尺阔四尺雀台上于羊马墙上亦留品字空眼以备觇望及通枪路一如大城上女墙头墙墙重叠雀台上埋排扠木以备敌填平壕堑及破羊马墙至城脚下则敌于羊马墙内两边受敌雀台上与大墙向下所施矢石即是敌当一面而守城人三面御之羊马墙内兵赖羊马墙遮隔壕外矢石是羊马墙与大城系是两城相乘济用使敌人虽破羊马墙无敢入者故羊马墙比大墙虽甚低薄其捍御坚守之効不在大城之下又羊马墙内所置之兵正是依城下塞以留伏兵不知敌人以何术可解若此既有羊马墙其鹿角可以不用仍于大城上多设暗门以备遣兵于羊马墙内出入又羊马墙去大城脚止二丈不可令太逺者虑大城上抛掷砖石难过墙内反害墙内人又不令太近者虑其太窄难以囘转长枪又于大城脚下作深阔里壕壕向上里度地五七丈可作来往路外筑里城排扠木但多备下敌冦城应敌处用此设备虽使敌人善攻不足畏也墨子宋大夫善守御公输般为云梯之械将攻宋墨子见之乃解带围城以械为牒九设攻械之机墨子九拒之公输般攻械尽墨子守有余公输屈曰吾知所以拒我者以见此攻城者宜乎古人以为防之下也夫守城者毎见敌人设为一攻机而无防以应之者未有思也规尝谓孙子曰兵者国之大事死生之地存亡之道不可不察也又以谓兵者诡也用意中形诡诈为道是以善守者藏于九地之下使敌不知其所攻今夫备御之防宜乎藏之于身待敌而用不可以先之然而有之于众而达之于远有利而无害有得而无失不可不先也嗟乎靖康丙午金人以儿戏之具攻打京城守御者不以时设计遂致城拔迄今一纪有余而金人不思当时幸胜尚以骄气相矜在规未知敌人攻京城械器施设之前则毎闻人云金人攻城大礮对楼势不可当贵显言之则快然而不敢辨众人言之则亦不敢痛折今既知其详则岂可不尽剖其所见而言之规窃尝闻国之利器不可以示人又机事不密则害成然而用兵之道以正合以奇胜善出奇者无穷如天地不竭如江海千变万化孰能穷之今止据其金人拔京城当时攻械施设略举其捍御之防大槩言之至于尽精微致敌之方有不可得而之者矣惟在乎守城之人于敌未至前精加思索应变之术预为之备耳区区管见不能自揆辄序于佥言之后
王禀守太原尼雅满攻城之具曰礮石洞子鵞车偏桥云梯火梯凡有数千毎攻城先列克列礮三十座凡举一礮聴鼓声齐发礮石入城者大之于斗楼橹中礮无不壊者赖总管王禀先设虚栅下又置糠布袋在楼橹上虽为所壊即时复成尼雅满填壕之法先用洞子下置车转轮上安居木状如屋形以生牛皮缦上又以鐡叶裹之人在其内推而行之节次相续凡五十余两人运土木柴薪于中尼雅满填壕先用大板薪次以荐覆然后置土在上増覆如初王禀毎见填即先穿壁为窍致火鞲在内俟其薪多即便放灯于水中其灯下水寻木能燃湿薪火既渐盛令人鼓鞲其焰亘天至能不令填壕其鵞车一如鵞形下亦用车轮冠之以皮鐡使数十百人推行欲上城楼王禀于城中亦设跳楼亦如鵞形使人在内迎敌亦先以索结巨石置彼鵞车上又令人在下以搭钩及绳拽之其车前倒又不能进其云梯火梯悉用车轮其髙一如城楼悉如王禀随机应变终不能攻又尝内起重城虑外壁之壊
我师为敌所围可以力守者三外有援兵一可守也人士劲勇刍粟丰备二可守也池城完固民人富实三可守也可以决战者三外无援兵一可战也人劲马壮兵甲坚利储蓄不备二可战也城池不完士民穷匮三可战也守可以必守战可以即战何谓必守许洞曰尽我力焉援兵不到即俟敌懈出奇以战如光武昆阳水上鼓噪而出如田单即墨火牛之类是也何谓即战许洞曰既围即战谋未备也围久则固焉被围之师不可出者三敌无故开围一角者有伏也退围数里者谋也示以弱者诱也可以急备者二敌攻其西谨备其东敌示以闲暇者此必缓我而欲乘懈隂将冲突也夫被围者当先安其内而后及其外可也
兵法曰守城之道无恃其不来恃吾有以待之无恃其不攻恃吾有所不可攻故善守者敌不知所攻非独为城髙池深卒彊粮足而已必在乎虑智周密计谋百变或彼不来攻而我守或彼不挑战而我击或多方以谋彼师或屡出以疲彼师或彼求鬭而我不出或彼欲去而惧我袭若此者皆古人所以坐而役敌国之道也此虽得御攻之计然又要先审可守之利害凡守城之道有五败一曰壮夫寡小弱众二曰城大而人少三曰粮寡而人众四曰蓄货积于外五曰豪强不用命加之外水髙而城内低土脉疎而池隍浅守具未足薪水不供虽有髙城宜弃勿守亦守有五全一曰城隍修二曰器械具三曰人少粟多四曰上下相亲五曰刑严赏重加之得大山之下广川之上髙不近旱而水用足下不近水而沟防省因天财就地利土坚水流险阻可恃兼此形势守则有余故兵法曰城有不可攻又曰善守者藏于九地之下皆谓此也凡守之道敌来逼城静黙而待无辄出拒候其矢石可及则以术破之若遇主将自度其便利以彊弩丛射飞石并击毙之则军声阻丧其势必遁若得敌人称降及和切勿弛备当益加守御防其诈我若敌攻已久不拔而去此为疲师可蹑而袭之必破此又寄之明哲见利而行不可羁以常格也古法曰三里之城万家守之足矣今若遇敌逼近人力不暇者即且约容一军人马如筑于闲时须稍寛阔守城之法凡冦贼将至于城外五百步内悉伐木断桥焚弃宿草撤屋堙井有水泉皆投毒药木石砖瓦茭刍糇粮畜牧与居民什器尽徙入城内徙不逮者焚之主将阅视守御器械各令牢具又预穿井无数惟井无近城又备粮布帛刍草芦苇茅荻石灰沙土鐡炭松桦蒿艾膏油麻皮氊荆棘箆篱釜镬瓮盆桶缶水石砖竹锹镢镵斧锥凿梯索之类凡委积及楼棚门扇门栈但火攻可及之处悉皆氊覆泥涂棚楼下随处积檑木檑石鎗斧及他短兵外立弩弹礮架棚楼女墙上加箆篱竹笆城中立望楼籍民中壮男为一军以充防人壮女为一军以杂役老弱为一军以供饮饲放牧樵采三军无得相过主将延问军中奇谋勇力机防跅弛精伎辩口之士如鸡鸣狗盗之类无不加礼以备防用城上毎将各立一典掌呼索百用先作小旗数十枚有呼索即大书物名贴旗上上举以示城下仍预检校备用之物各为部分使吏主当谨伺见降旗则应送城上城下百步给杂役三五十人掌负挈所须索物仍各授一官督领衢巷通夜张灯烛察奸人出入与军士之私相过从者量城上一步置一甲士十步増五人防非时抽易五步有五长十步有十长百步有将别令虞候领战队作雌雄契持以巡城所至与守队勘同乃过若贼势外振士心内贰则或转左队以为右易前军以置后或一日数易或数日不移又间使人持伪契巡行以验试将士毎将各设四表贼来近则举一表贼至城则举二表贼登城则举三表贼攀女墙则举四表夜则加烛于表上虞候战队视举表处急援如贼已向城乘城将士皆援立牌以自障城及弩台上并度视逺近施放矢石火毬火鹞鞭箭贼在城下则抛飞钩贼若填壕则为火药鞭箭以射焚其刍藁桥械贼傅城欲上则随其处下擂木擂石以击之投飞炬以烧其攻器下火牀及以行罏镕鐡洒灼敌人飏石灰糠麸眯害其目楼棚踏空版内杂短兵下刺登城者若登者渐多则御以狼牙鐡拍手渐攀城则以连枷捧击之剉手斧断之贼以冲车等进则穿以鐡镮木环放猛火油贼云梯倚城则引文竿推撞车贼木驴穴城则用绞车鐡撞燕尾炬壊之贼飞礮石则张布幔绳过其贼为地道来攻则为地聴候其来方穿井邀之霹雳火毬烟毬等害之贼附髙穴城则缒游火箱灼之贼筑土堙傍城欲上则穿地道至堙下引取其土贼堙自壊或城内薄城起堙相对盛兵抵御贼以火攻城则城上应救火之具有托义火钩火镰栁洒子栁罐鐡手猫唧筒寻常之所预备者若攻具猛至则为水袋水囊以投沃之应棚楼器械虽已涂覆亦频举麻搭润防若贼为火车烧城门则下湿沙灭之切勿以水水加则油焰愈炽贼若纵烟向城则列瓮缶以醋浆水各实五分人覆面于上其烟不能犯鼻目贼夜围城则毎五十步以二人系城下置食其前城上闻犬吠则缒火下照举表加备又于城半腹毎十步系一灯笼又束芦苇为插以松明桦皮可用照贼或攻摧女墙则以木女墙代之或攻壊城门则以刀车塞之
凡贼诸攻不利必引水灌城我则壅塞诸门察视城中陷穴之处悉加傅筑城内促围望外水髙下别筑阔墙墙外取土可深一丈兵队备城如故周视地势有可泄水处十数步开一井井内各相通以泄疏之若水已入城则于新筑墙外作船二十只选勇士毎船三十人质其父母妻子各授弓弩短兵锹镢遣暝夜从门衔枚并出决贼堤堰破贼营砦所选之士须预习水战度力不足则加船以进或贼已觉则城上鼔噪为助
凡贼有勇悍之卒必使来突我城门我当伪为不知开门以待于道路设陷马坑机桥于重墙曲巷内出奇伏兵掩击逼陷之或约其过一二百人即下重门插板使其前败后絶
凡城内器械已备守御已得当出奇用诈以战代守以击解围先为暗门或因贼初至营阵未整或暮夜乘贼不觉或贼攻城初息或贼围久已怠潜出精骑衔枚击之击败亦不逺袭或我兵已出贼突门而入则自城上向里连下巨石击压以断其入
凡城中日给百用至于水浆皆有限量令民灶为天井髙突防火仍预下令凡失火者斩杜奸人也或城内有火发只令本坊官吏领丁徒赴救仍急赴主将主将遣左右亲信人促往
凡城中失火及非常警动者主将命击鼓五通城上吏卒闻鼓不得辄离职掌民不得奔走街巷凡贼至城外禁城中不得妄举髙物如竿表之类及吹击乐器恐贼内应凡城中有使至门者径导诣主将裨校民吏不得辄见如得城中飞书不得辄读持送本营将众封送主将凡有晓星气数术人悉收官府不得与他人窃语及禁论説怪异以惑众心凡号令一出主将并副将以下不得专异指挥余依行军约束条件
罗拱辰一守议各城虽有濠河之险必须附城壕边就以挑起淤土离城脚丈余不等临隄围筑五尺髙墙使贼虽或渡濠亦难辄抵城下况不时出奇兵数十人于城下得此墙遮蔽可以藏伏窥视如贼近对壕我兵即于墙内潜发长器不露形体使彼不知我兵多寡有兵在城下时贼以为有无兵在城下时贼亦不知其无也所谓有有无无虚虚实实者此也且四乡逃难男妇又得此墙暂容其身若贼来不必就先扯去吊桥恐奔来逃难男妇未能尽过不免立以待毙是可哀也既有此墙若果贼将来只须谨闭城门俟其到城方去吊桥亦不为迟况贼畏城上铳礮决不敢近我城下其城无敌台则不能眺逺顾下何以言守必要贴城筑出敌台毎座相去或五六百步或七八百步或二三百步各随城势之曲直囘折以为逺近其守之之法最要静治严禁諠哗庶临敌不乱兵疲倦必要更番休养又恐乘怠而入须于垜外盖出浮棚毎扇约阔三四尺或长六七八尺不拘环城接连驾设之法或用小木或竹毎根比棚阔三四尺以一半伸出垜外一半放入垜内其外閤浮棚棚上压以砖石天晴加置石灰数包于上其内用绳缚坠石虚悬若贼加梯棚上则棚软不乘其梯其砖石坠击城下而内悬木石坠落墙内守垜者且自警觉若贼置梯棚下而上登其棚触首一移动而乱石又坠矣若再加严固沿城周围垜墙之上竖架奈何木其制坚立架木二根机闗横挑木各一根上閤一木谓之奈何木木上错综钉以竹签其木之轻重与挑木相称贼来攀援则其势自然下击而伤人既不能扳驾又不能取脱故名奈何木也敌至城下我兵轻动其木坠下又可击之况此棚木易于成造且所费不多今各县城低难守相应速制至于夜间守城用灯烛所费甚多且皆髙悬于垜上是使贼得以视我我不便视贼其利在彼矣甚非所宜为今之计应造鐡火毬中燃柴木则柴木之价比桕烛相去倍蓰况火光散阔及逺比灯火相去千万毎垜口二十个三十个止该用火毬一枚挑出垜外坠于城半则火光在下我视在上不悖其光我得以见贼而贼不能见我其利在我矣倘或城中一时火发恐是奸细在城中为里应或居民失谨慎其守城兵夫未免惊疑且往救家宅必至弃其所守请先出示禁谕庶不疎虞
守城鄙见
一壹城居民各于平居之时就方隅与城相近有司预派垜夫必须一垜一夫庶事有责成不许二夫三垜恐成躭阁各令备锋利器械一件或鎗或刀或扒或弓矢各须精致皆适实用平居出示晓谕闻礮即登城预将垜头粉白一处上书垜夫某人系保长某人甲长某人下始不敢推托误事
一贼泊城下昼夜攻围交战之时垜夫一名不许下城贼退之后垜夫轮班吃饭夜卫约定申时上城夘时始下各令分定信地该管官员逐名防查夜间长号击柝凝神各于分垜向下向壕专视或见贼渡河或至城下安梯或闻水响或在壕外结众聚望或射箭打礮急喊临垜之夫及兵官知之用砖石星飞抛击
一垜夫夜间切不可睡盖一垜之夫睡熟则一垜无人照顾
一垜夫止于守御若黠冦聚众昼夜攻击又非此辈可当须以兵力胜之兵技第一大佛郎机其次鸟嘴铳又其次弓矢如事急人人能举用之不竭无如砖石也须多多积备陆续接济可也
一毎垜头必用斗许大石一块大约一人之力能举者预布垜头贼有顶门下梯者就将此石向头推打一石不中又借邻垜一石击之不中又借一石击之必击之冦退而后已排难解纷无如此技也
一四围之城大势四门各四官四隅又分四官綂领一台至一台又分一头目管领各强弱搭配兵若干名分定信地庶事有责成毎分地须用一条鞭铳数管大佛郎机一架盖鞭铳止能击无遮牌之贼而有被有牌之冦非郎机不能制也
一城除定兵之外毎于一面又当备游兵一枝择将士最强者为之毎遇事急即遣此兵辅之始保无虞一专委一员官将银包三钱五钱一两二两至十两者及花红之类咸备一遇官兵垜夫或能击贼或能退贼或能报贼渡水或能报贼取梯即时量功大小对众赏之庶人心感戴争相防守矣
一毎敌台用灶烧滚汤数锅备长柄浇杓数把贼有登梯上城及登城者即以浇杓当顶浇之盖秃头畏滚汤也
一近来贼铅铳甚多须要付傍牌遮蔽一垜一牌更妙力不能及数垜一牌亦可人家锅盖垜夫执之亦能却矢毒也
一药线铅子火药皆当预多备
一昼夜皆当周巡分地一官往来一官之地一面分官往来巡一面之地四面总委周巡四面之地各官皆须盔甲以防流矢铅弹
一贼船泊城下借邻近大佛郎机并力攻之必使离城而后已
一城中专委一官执牌往来巡视恐有他盗乘机窃发一各门用石严砌以防他虞
一水门及木桥多用水瓮以防不虞
一毎垜一灯三垜悬一灯落地始能照见城下之贼然悬索宜细止胜一灯庶贼不能攀跻也
一城头牌巡不许讹言不许惊恐及引颈出垜外望最误事也
一各敌台各备起火流星一二十枚某台事急不能堵当急燃起火则本面游兵应之
一预令有司多备油烛以防久困至若竹缆草把各铺皆当积备令人掌之以防夜战也
一贼攻围须掣去桥梁若城外男女居民有欲进城者须窥贼稍逺先放入瓮城待盘诘的当而后放入内城一城上用快马报消息
一分付各兵不许先存恐惧盖我在城上彼在城下用上击下易为力也
地
许洞曰古法曰散地无战散地者境内地也士卒顾家其意未专不可战也轻地无止者入敌地尚浅士卒意未坚不可以遽战当自坚其心也争地则无攻山谷隘险之口以弱胜强以少击众之地也交地则无絶俱可进退之地不可以兵絶之也衢地则合交有路往来我可以结交于诸侯也重地则掠深入敌境士卒意已坚固可以掠取财物也围地则谋士卒困于险隘鬭则兵弱持久则粮食絶乏则当用谋以免难死地则战前有髙山后有大水粮食乏絶进退守备皆无所利当即日死战也许洞曰此八者古人用地之法也若地协于用则用之不协于用则反之反之谓何曰古人用地之法若敌众深入吾境壁垒不完刍粮寡少守且不利讵可以散地而不战乎在我当以必战为约怯退示以必死擒获示以必赏令立告诸吏士将战之际后顾者斩之相视而目动者斩之遗弓刀器械者斩之金鼓不应节者斩之获一首级者亦厚赏之如是则有散地之法也入敌地尚浅险则据而挑夷则守虑士卒心不固当择左右前后负背险絶断其生路肃部伍严节制使人人自战势我当屯师为大营广阵务攻具露其机状如不密俾敌见之欲敌人备在前隂出精鋭敢死者循间道或扼其粮运或捣絶其后凡间道必多险阻或有岩岸峭壁之地则为悬梯竹索以陟降之或有深涧阔壑则为木桶瓦缶之类渡之觉敌内挠则自营阵中出精兵为应内外夹攻有争地之用矣道路相错我可以往彼可以来利设伏进战战佯北俟逐兵过半则举号发伏冲击之反佯北之师以应有交地之用矣顿泊之地径达四面当选腹心劲勇者各将步骑以扼四冲人数多少随用之虽无交应有衢地之用矣致兵敌境凡属守备者顺则安之否则夷之资食所获必副吏士内以悦师人外絶敌所恃岂直深入然后用掠乎如是则用掠非止重地之用矣大兵将动先料其强弱观其云气察地势顺逆审人心向背而后举焉兵法曰防之而知得失之计候之而知动静之理故得失之道利先知谋胜于未胜决失于未失者善也有死地之围始谋于军者必有后机之困矣设能及后机而达先知必无围敌之患矣髙山大泽险峭沮洳溪径断絶无以生遁此乃志士用谋之利也当宜用奇兵出其不意以冲冦敌而后击之也出奇奔冲或利用燧马燧牛如田单阳班之类是也或候夜昏诈为号直奔冲敌师混服饰军伍使不辨认之类是也如止以死战为期茍敌兵益壮我援不到则李陵有弓折矢尽之困矣战极力毙当自陨陷能竭智用谋万变不极则无死地之忧矣然则地利者不可一槩用也但临时观其用何如耳兵贵设变不能以变用兵虽得地利无益也军志云失地之利士卒迷惑三军困败饥饱劳逸地利为宝不其然矣是以彼此俱利之地则让而设伏趋其所爱而傍袭之彼此不利之地则引而佯去待其出而邀击之平易之所则率骑而与阵险隘之处则励步以及徒往易归难左险右阻沮洳幽秽垣埳沟渎此车之败地也候视相及限壑分川斯可以纵弓弩声尘既接深林盛薄斯可以奋矛鋋芦苇深草则必用风火蒋蒲翳荟则必索其伏平坦则方布汚叙则圆形左右俱髙则张翼后髙前下则设冲凡战之道以形地为主虚实为佐变化为辅不可专守险以求胜也仍须节之以金鼔变之以权宜用逸待劳掩迟为疾不明地利其败不旋踵矣或有进师行军不因乡导陷于危败为敌所制左谷右山束马悬车之径前穷后絶雁行鱼贯之岩兵阵未整而强敌忽临进无所凭退无所固求战不得自守莫安住则日月稽留动则首尾受敌野无水草军乏资粮马困人疲智穷力极一夫守隘万夫莫向如彼要害敌先据之如此之利我已失守纵有骁兵利器亦何以施其用事至于此可不慎之哉若此地疾战则存不战则亡当须上下同心并气一力抽肠溅血一死上前因败为功而转祸为福矣晁错论兵法曰丈五之沟渐车之水山林积石经川丘阜山木所在此步兵之地也车骑二不当一土山丘陵漫衍相属平原广野此车骑之地也步兵十不当一平陵相逺川谷居间仰高临下此弓弩之地也短兵百不当一两阵相近平地浅山可前可后此长防之地也劒楯三不当一苇竹萧草木蒙茏枝叶茂接此矛鋋之地也长防二不当一曲道相伏险阸相薄此劒楯之地也弩弓三不当一
武经曰详诸兵书安营之法相视地形各有所宜今
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:06:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>