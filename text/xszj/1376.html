<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="前言,苌楚斋随笔序,苌楚斋随笔卷一,苌楚斋随笔卷二,苌楚斋随笔卷三,苌楚斋随笔卷四,苌楚斋随笔卷五,苌楚斋随笔卷六,苌楚斋随笔卷七,苌楚斋随笔卷八,苌楚斋随笔卷九,苌楚斋随笔卷十,苌楚斋续笔序,苌楚斋续笔卷一,苌楚斋续笔卷二,苌楚斋续笔卷三,苌楚斋续笔卷四,苌楚斋续笔卷五,苌楚斋续笔卷六,苌楚斋续笔卷七,苌楚斋续笔卷八,苌楚斋续笔卷九,苌楚斋续笔卷十,苌楚斋三笔序,苌楚斋三笔卷一,苌楚斋三笔卷二,苌楚斋三笔卷三,苌楚斋三笔卷四,苌楚斋三笔卷五,苌楚斋三笔卷六,苌楚斋三笔卷七,苌楚斋三笔卷八,苌楚斋三笔卷九">
<meta name="description" content="近代刘声木撰。五十卷。刘氏系淮系官僚刘秉章子,辛亥后以遗老自居。此书所述多朝章、国故,间评诗文。亦有谈论朝鲜壬午事变、甲午中日之役等历史事件之文字,可资参考。有直介堂丛刊本,民国年间印行。_苌楚斋随笔_全文在线阅读_苌楚斋随笔_全文在线下载_大玄古籍书库">
<title>苌楚斋随笔_刘声木_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">苌楚斋随笔</span> <br/>
          作者： <span class="inputVal" id="bkauthor">刘声木</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,杂著,完结</span> <br/>
          字数： <span class="inputVal" id="bknum">[book_length]522152</span> <br/>
          说明： <span class="inputVal" id="bkdec">近代刘声木撰。五十卷。刘氏系淮系官僚刘秉章子,辛亥后以遗老自居。此书所述多朝章、国故,间评诗文。亦有谈论朝鲜壬午事变、甲午中日之役等历史事件之文字,可资参考。有直介堂丛刊本,民国年间印行。</span> <br/>
          封面： <span class="inputVal" id="bkimg">Z_13140.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]苌楚斋随笔
[book_author]刘声木
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,杂著,完结
[book_length]522152
[book_dec]近代刘声木撰。五十卷。刘氏系淮系官僚刘秉章子,辛亥后以遗老自居。此书所述多朝章、国故,间评诗文。亦有谈论朝鲜壬午事变、甲午中日之役等历史事件之文字,可资参考。有直介堂丛刊本,民国年间印行。
[book_img]Z_13140.jpg


[book_chapter]苌楚斋随笔

[book_title]前言
此书作者刘体信，字述之，后改名声木，字十枝。安徽庐江人，生于一八七八年(清光绪四年)。清四川总督刘秉璋第三子。光绪末，分省补用知府，签分山东，每遇实授，辄辞不就。入民国后，一意著述。一九五零年，任上海文史馆馆员，一九五九年病逝。作者自幼力学，至老不倦，性好藏书，所著亦多。有《桐城文学渊源考》十三卷、《桐城文学撰述考》四卷、《续补汇刻书目》三十卷、《再续补》十六卷、《三续补》十五卷、《续补寰宇访碑录》二十五卷、《寰宇访碑录》《补录》《再续录》三书《校勘记》十四卷，连同此书，汇为《直介堂丛书》。作者通晓目录版本之学，本书所述，以此为多。如南宋金履祥《尚书表注》、吕祖谦《左氏博议》二书，全属论体，并非解经。《四库全书》列于经部，《三笔》卷九《尚书表注》、《左氏博议》二条指为不类。近人叶德辉《观古堂汇刻书目》中《绛云楼书目补遗》所列唐李商隐《樊南甲乙稿》，是清初尚有流传之本。《随笔》卷五《樊南甲乙集》条，据以正《提要》称其久佚之误。唐段公路《北户录》崔龟图注，收入《四库》者脱其姓，《提要》遂疑为段氏之族，故而省略。《续笔》卷五《崔龟图注北户录》条，据清朱学勤《结一庐书目》补其所脱。凡此所述，皆可纠补前人之失。又如《四笔》卷十《康刻古文辞类纂》条，举该书清康绍镛印本与日后翻印本之异，则有助于版本之鉴别。对清代负有盛名之版本目录学家黄丕烈，其书目题跋人多誉之，《随笔》卷四《论书贾四人》条，则指摘其瑕，如于每书撰人之名氏、籍贯、仕履、学术、撰述，概不着一字，而多言收售情况。
本书对学术源流、著述体例，所论亦多。如唐宋八大家之名，《提要》谓始于元末朱右，而实沿自明茅坤。《随笔》卷一《论唐宋八家文》条，则以为始于南宋吕祖谦、谢枋得二人，因吕辑《古文关键》与谢编《文章规范》，中收八家之文，多至十九，虽无八家之名，而已隐有八家之实。再如梁启超以学术史始于明末黄宗羲。《三笔》卷二《学史不始于黄宗羲》条，则举南宋朱熹《伊雒渊源录》、明冯从吾《元儒考略》、刘元卿《诸儒学案》三书，「皆述诸儒学派，虽无学史之名，实即泰西所谓学史」。上两例皆为探本穷源之谈。又旧时学士，或喜作高论，鄙薄评点。《随笔》卷五《评点书目》，《四笔》卷三《明归有光评点史记》、《论读左传法》，《五笔》卷十《评点史记》四条，综论评点始于南宋，明清各有所擅，谓「后世评点，即古人章句之法，其意皆以论文为主」，「实能启发人意，愈于解说」。再如清江藩《经解入门》卷一第七篇名《古书疑例》，其后俞樾撰《古书疑义举例》，篇目与之全同。张之洞《书目答问》，于俞书下注曰：「此书甚有益于学者。」而《四笔》卷五《江藩古书疑例》条，则指出俞书「体例全自此出......实以此篇为蓝本，而书中无一语道及，迹近攘善」；该条并附录江文，俾读者一览自明。作者论诗文，亦自有见地。如论诗文，主张「全以意胜，不在词藻」。《五笔》卷八《梅曾亮作诗宗旨》条，认为骈文「犹必力刬俗艳风采......设过于裁对工整，即是俗体」，「惟诗亦然，其裁对工整者，即试帖之变体」。《续笔》卷二《马叙伦论文语》、《五笔》卷七《陈衍论曾国藩古文》二条，谓曾氏文章在清代自是一家，不可磨灭，以夺于兵事吏事，不能专心于文，故气势有余，酝酿不足；其门生故吏誉之，则言过其实，亦迹标榜。此言亦具独见，不比盲从。作者精金石之学，书中亦有涉及。如清阮元《华山碑考》所记拓本三种，为流传有绪之物。《续笔》卷六《西岳华山碑》条，列举他本，以补阮氏之未备。一九一一年(清宣统元年)西安昭陵新出土五碑，中有唐程知节墓碑，碑文未经著录。《三笔》卷八《唐程知节墓碑》条录其大略，以待金石家之考求。
作者生当晚清多事之秋，出身达官之家，故于时政及宦途内幕颇有所闻。如记甲午中日战争，《三笔》卷四《周馥论中日条约》、卷十《大院君捉放原委》、《四笔》卷七《论光绪甲午开衅缘起》及《五笔》卷十《论中日战事记载各书》，凡四条，得之于李鸿章、周馥、吴长庆所部官兵及丁汝昌幕僚，皆当事之人，所言颇足资信。《三笔》卷十《刘坤一遗集》条，记刘氏署理两广总督兼管粤海关监督数月，盈余银贰拾余万两，奏请解交藩库拾伍万两，余银悉用于助赈修堤等善举。而《清史稿》刘氏本传涉此者，即不如《随笔》具体。卷七《各省州县交代册籍》条，揭露县令因缘为奸，每将已征未解钱粮混入民欠项下，而由新旧县令私分，知府则以每年例有州县陋规，素来代为隐瞒。刘秉璋为浙江巡抚时曾查出此项钱粮多达银伍拾多万两。《五笔》卷六《左宗棠等逸事》条，记左氏与曾国荃二人为亲近指名谋求肥缺。卷八《犯人越狱案委过典史》条，言督抚奏报，借口知县先期因公进省，为之粉饰，而典史革职，知县又必与津贴。凡此种种，揭举晚清官场腐朽，不一而足。至于所记光绪年间招降黄金满详情、四川教案内幕，以及西南边务，皆足以补正史所阙。此书是一本有价值的文史参考书，但亦存在瑕疵。随手所记，或考订不严。如民间流传之乾隆香妃事迹，录于王闿运《今列女传》者，多齐东野语，而《三笔》卷十《今列女传》条竟谓其信而有征。旧时文人撰述，凡引前人文，或凭臆直书，不加检核，遂致张冠李戴。此书亦有此病。如《随笔》卷一《西域简明名称》条，后附《新疆识略》，云录自清张维屏《存研楼文集》。按该文集撰者为清储大文，且中无《新疆识略》。卷三《阮大铖咏怀堂集》条，谓阮氏「卒殉南都之难」，而殉者实为阮氏门人邝露。卷八《明龚诩不仕永乐》条，谓清赵元益刊龚氏《野古集》于《峭帆楼丛书》中，按刊者实为赵氏之子诒琛，此人曾编刊丛书多种，其一为《峭帆楼丛书》，又有《对树书屋丛书》，收入《野古集》者则为后一种。又如「法后王」一语出自《荀子》，《续笔》卷二《贺涛教人学文法》条误为司马迁。王献之书《洛神赋十三行》，《四笔》卷七《马慧裕集字诗》条误为王羲之。梁惠王问「贤者亦乐此乎」，孟子答「贤者而后乐此」，《五笔》卷二《私论孟子》条则误答为问。
书中所记时地，亦有抵牾不确者。如记慈禧四旬寿辰，《随笔》卷二《同治癸酉推恩大员老亲条》，云「同治十三年」，按癸酉为同治十二年。记基督教来华，《续笔》卷十《甲子各省教会势力》条，云「公历壹千捌百伍拾捌年，即南宋庆元肆年」，按庆元肆年为一一九八年，两个年份相去六百余年。记清林天龄卒地，《随笔》卷八《林天龄忧勤帝室》、《四笔》卷十《林天龄夏同善均卒于学院》二条，先云松江，后云江阴。记赵文楷出使琉球，《四笔》卷九《太湖赵氏四世翰林》、《五笔》卷七《武官殁于琉球考证》二条，前说为嘉庆庚申，后说则为乾隆五十九年。再如采石矶、燕子矶，分属安徽当涂及江苏江宁，《三笔》卷六《李太白酒楼联语》条混为一地。阳城仕德宗，时当中唐，《四笔》卷六《论有庳》条误为唐末。杨昌浚罢浙江巡抚，时在光绪三年，《五笔》卷二《左宗棠催迫杨昌浚协济饷》条，则误为光绪八年。本书于一九二九年排印，此次点校，即以排印本为底本。原书排校不精，讹误较多。现将校出之错字衍文加以号，补正之字则加以号。至于明显的形讹、音讹、颠倒及避讳字，则径加改正。此书钞摘他文甚多，摘引中之漏误，率皆查原引之文，据以补改。校改处不再注明。原书目录及《引用书目》列于《五笔》正文之前，今移目录于书首；正文原无目，现析原目标题，分缀各条之前，以便读者。《三笔》卷六《钦赏匾额》和《四笔》卷七《方贞观病中诗》全书原有文无目，现拟题补入，并此说明。《引用书目》则置于书后。其中讹误之处，均据原书予以核改。此书承顾起潜先生题检，点校承胡彦和师赐教，特致谢忱。

[book_title]苌楚斋随笔序
予年十二三，受读《左传》，即以《传》中国名、地名、人名，贤奸、美恶，分条记之，以与晦之四弟角胜。实则当时所记，互有详略，每因此而争辨不已，是予之无知妄作，自小已然，非一日矣。年甫弱冠，负笈于江都徐蛰叟广文师之门。每见予喜览载籍，诲予以遇有欣喜或异同之处，必须随手钞撮，久之可成各种撰述。当时自恃记忆力甚强，贪看书，不暇钞书，惜未能从其言也。某年冬，大风雪中，试为笔记数十则，语多(剖)[掊]击前人，适为先文庄公所见。先公训谓：「勤于撰述，固是佳事，但语多(剖)[掊]击，非初学所宜。」闻命悚然，急毁去原稿，后亦不复为。时迁月异，往日所见者，已如电光石火，不复在心目间，始信记忆之力，果不如钞撮之力。今老矣，书痴结习，总未能忘，重理旧业，凛先公之训，遵徐师之诲，遇有可惊可喜，合于己意者，随笔记之，编为十卷。杂说家体例至广，漫无限制，古人原有此类，固无施而不可也。然人心之不同，如其面焉，焉知我以为可惊可喜，合于己意者，他人见之，不以为可恶可憎，不合己意者乎。如以为不合己意，则一任他人之糊窗覆瓮，不能强他人之同于我也，亦惟敝帚自珍而已矣。己巳五月，庐江刘声木十枝，原名体信字述之自序。

[book_title]苌楚斋随笔卷一
论袁枚吴锡麒骈文注
道咸以来，最通行骈文，莫如袁简斋明府枚、吴谷人太史锡麒两家。良以词旨儇陋，易于摹仿，为俗人所悦目，遂不觉风行一时，流传极盛。袁文嗜之者尤多，注本约有(六)[八]家：石韫玉撰《袁文笺正》十六卷、《补注》一卷，原刊写字本甚精，翻刻之本独多。黎光地撰《随园骈体文注》十六卷，光绪丙戌自刊本。光地为益阳人，刊本仅流行湖南、北，他处罕见。魏大缙撰《增订袁文笺正》四卷，同治甲戌刊本。汗漫山人撰《补校袁文笺正》七卷，岭南丛雅居重刊本。魏茂林撰《重校袁文笺补》四卷，周绂堂撰《袁文笺注》[□]卷。吴文有、王广业撰《有正味斋骈体文笺》廿四卷、《卷首》一卷，咸丰九年原刊写字本。叶联芬撰《有正味斋骈文注》十六卷、《补注》一卷，同治甲戌刊本。叶注寥寥，远不如王注之渊博，坊间亦有刊本，是不可解矣。
论著书必自序序明原委
郑板桥明府燮《家书自序》云：「板桥诗文，最不喜求人作序。求之王公大人，既以借光为可耻，求之湖海名流，必至含讥带讪，遭其荼毒，无可如何，总不如不叙为得也。几篇家信，原算不得文章。有些好处，大家看看。如无好处，糊窗糊壁，覆瓿覆盎而已。何以序为！」云云。声木谨案：明府此语，可谓通论，实亦至论也。然撰述不求他人作序则可，若无自叙则不可。凡人自撰一书，其心思才力，必有专注独到之处，他人见之，未必遽识著书人苦心孤诣，必自作一序，详述授受源流，标明宗旨。如笺注云宗其家，攻某家，中有某某数条，可自信无悮。某某数条，姑存其说，以待后人考论。诗文可注云学某家，譬如云素学昌黎，此篇乃似欧曾，或云素学嘉州，此首乃似元白。运用古典，不妨自注所出，于初学诗文，尤为重要。腹俭者，因自注用典甚少，自必增读经史，以植其根本。腹富者，因用典太多，转掩性灵，自必空所依傍，一以神行，不为用典拘束。诗文集中，某某数篇，尤为生平得意之作，不妨自己注明。庶使后人易于醒目，即操选政者，亦易于着手，不致茫如捕风，佳恶倒置。但注语必须简明易览，万不可稍涉矜张夸诞，示人以陋。如是于著者、读者、选者，皆有裨益。不意古人亦有行之者，但行之者仅一人，不能如声木私拟之详备。黄锺字宏旨，号蘧庐，如皋人，康熙中诸生，撰《蘧庐草》一卷，门人邓士英编。凡文四十四篇，前列总目，总目之后，仿《史记自序》、《汉书叙传》之例，每篇各为之序，述所以立言之意。虽自有别集以来，兹为创格，实与声木私意暗合。《四库提要》称其亦足以见其文不苟作，必有所取义，洵属破的之论。
* 　　　相攸二字所本
《诗经韩奕》章云：「为韩姞相攸，莫如韩乐。」又云：「韩姞燕誉。」朱子注云：「韩姞，蹶父之子韩侯妻也。相攸，择可嫁之所也。」云云。声木谨案：姞为本姓，韩乃夫家国名。《诗》称「韩姞」，犹后人称「李卫夫人」之意，其义实本于此。「相攸」二字，为后人择婿之口头禅，几于无人不道，流传数千年，由来已古。朱子注谓「择可嫁之所」，直截简当，甚于以训诂解释，转觉烦而无序也。
梁简文帝入华林园语
梁简文帝入华林园，顾谓左右曰：「会心处不必在远，翳然林木，便自濠濮间想也。不觉鱼鸟自来依人。」云云。声木生平最爱此语。人苟能以此存心，何人、何时、何地，非安乐之时乎。
顾亭林母王氏殉明难
顾亭林先生炎武之母王氏，崇祯时，旌表节孝，甲申之变，绝粒以殉。临终遗命，有无仕异代之语。以一女子，而蹈首阳之烈，且命其子孙，无仕异代，彤史中，真千古第一人也。
节录复徐师书
戊辰二月，江都徐蛰叟广文师赐书尉问。声木曾复一书，略言我朝学术，似颇有一知半解之处，因节录于此以志之。书云：「承询受业撰述一节，在今日已成弩末，万不可轻言撰述，请为吾师略言其大概：训诂之学，自南宋以来，专言义理，久已湮没不传。毛、戴、段、惠、江、孙、阮、王等人，生于干嘉之时。当时海内，崇尚朴学，汉唐训诂，散在各书，非可空言塞责，专赖诸公搜剔荟蕞，广征博引，片言只字，珍若球琳。以之解经诂子及古书，几于头头是道，各有专书，然当时已有人笑为孔颖达之应声虫。自阮文达公编《经籍纂诂》，古义悉在网罗，最便钞撮翻阅。遗逸者，又散见《皇清经解》各家所注书中。后人只须东钞西抹，便可撰述等身，成为汉(家)[学]大家。识者见之，一文不值。譬如『学而时习之』一句，批注将各经子中凡有『学』字、『时』字、『习』字各家训诂一齐钞来，据为己有。乍读之，非不隆隆侈富，以后某训诂已见某书，某训诂又见某书，原书具在，焉用此训诂中之盗贼。此何子贞太史所以谓后来选述，皆《经籍纂诂》之应声虫，确有见地。后世如真言古义，必须所得训诂，从未见于干嘉诸儒及前人撰述，方为研求训诂。即郑笺朱注，千古不能有三人者，其果能深得圣人旨趣与否，尚不敢必也。经学渊深，后人所得，见仁见智，一知半解而已，岂能全得圣人之意。史学广阔，无所不包。后人只能分门考据，各有成书，然此等功夫，皆钞撮编辑。曾文正公所以分有源之水与无源之水。无源之水，即出于一己，空所依傍。诗文须深得古人义法，不盗袭前人一字一句，不妨自我作古。然代不数人，人不数篇，谈何容易。受业略明撰述体裁，不敢轻易下笔，职是故也。」云云。
节录复滋侄书
丁卯十月，又有致滋生侄一书，亦节录于此。书云：「自光绪戊戌以后，一时人士，风驰云骤，醉心欧化，大有焚书坑儒之势。殆至宣统辛亥，物极必返，其焰亦稍熄矣，海内之人，又颇有注重国文之意。一时所出之书，指不胜屈，但皆割裂古书，加以解释，或略加训诂。意欲使后生小子，得以生吞活剥，以求速化。殊不知古人文字简质，言近旨远，用意微妙，不易窥测。高才博学者，竭毕生之力，以研求一书，未必能确有所得。何况授者、学者，如是卤莽灭裂，焉能有济。」云云。
* 　　　孟子重迭五句
《孟子北宫锜》章「大夫倍上士，上士倍中士，中士倍下士，下士与庶人在官者同禄，禄足以代其耕也」五句，一字不易，重迭至三，经书中罕见。
论唐宋八家文
唐宋八家文，世只知出于明茅坤所定，因坤编有《唐宋八大家文钞》一百六十四卷，行世已久，而不知实出于明朱右所定。右字伯贤，临海人，元末官至员外郎。明洪武初，预修《元史》、《大明日历》、《皇明宝训》等书，授翰林院修撰，迁晋府长史，《明史》附见《赵埙传》。编有《唐宋六先生集》□□卷，以三苏合为一家，故称「六先生」。实则父子三人，于名义实为不顺，转不如坤之径云「八家」之为得也。《六先生文集》、《四库提要》称其原本久佚。桐城萧敬敷茂才穆曾见原刊本，记其卷数、刊本年月于日记中，时在光绪中叶，距刊本时已五六百年。声木谨案：八家之名，虽定于朱右，实萌芽于南宋时。吕祖谦编《古文关键》二卷，录文六十二篇，八家文多至六十篇。谢枋得编《文章轨范》七卷，录文六十九篇，八家文多至五十九篇。当时虽无八家之名，即隐有八家之实。八家虽渊源经子，有涂辙可寻，实开后人学文之法，宜其与《六经》炳若日星，不可废也。右自撰《白云稿》十二卷，收入《四库》者五卷本，《提要》称其文章格局，即从唐宋八家出。惜流传不广，后人罕见。若有好事者，重为之刊行，甚盛事也。
论明七子诗
明七子之诗，虽不免模拟，然与唐人风骨相近，学诗者有脉络可寻，终为正轨。国初诸家，过事贬斥，实非公论。新城王文简公以诗名一代，亦从七子入手，故吴乔目为「清秀李于鳞」。文简衔之终身，以一语中其微隐。桐城姚鼐《惜抱轩尺牍》谓：学诗须从明七子诗入手，不可误听人言。曾编《明七子律诗选》□卷，示之准的。姚莹亦谓：明七子诗，不可轻视。皆学力有得之言。
周榘诗目难解
周榘字于平，号慢亭，江宁人。其诗目有云：「闻彭儿读《论语》，其母苦节望子，诗以勉之。」云云。声木谨案：其诗目真索解人而不得。诗目中称「其母」，即其妻之称也。其妻苦节，必周榘死后之称。儿又非父母不称，称「彭儿」，必其子矣。其母，又其妻矣。周榘在而作诗，其妻焉有「苦节」之称，不知当时何如此写法。王豫《江苏诗征》、袁枚《随园诗话》，均照录其目，一字不更，亦无一语道及其事，真理之不可解者。
王士祯朱仕琇第一知己
新城王文简公士祯，其未遇时，年甫廿八，以诗谒常熟钱牧斋尚书谦益。尚书极口夸誉，赠诗有「勿以独角麟，俪彼万牛毛」之句。文简公晚年追思往事，谓为五十年来生平第一知己。建宁朱梅崖广文仕琇以古文名天下，当时咸相推重，然能言其古文实在佳恶，得其骨髓命脉之处，当时竟只有□□林育万孝廉一人。梅崖集中，亦推为海内一人知己。古人云：得一知己，可以不恨。洵乎其为难得矣！王文简公方在髫龄、牧斋一见，即誉不容口，尤难之难，宜王文简公没齿不忘也。
施朝干论诗语
仪征施铁如宗丞朝干工诗，撰《正声集》□卷。其论诗云：「今之诗人，山经地志，铺陈恢奇，《说文》、《玉篇》，穿凿隐僻。方其伸纸挥毫，自谓综千年，包六合，而作者之精神面目，辽绝不属，是有文而无情，天下安用此无情之文哉！」云云。声木谨案：宗丞此语，为当时襞积以为富者而发，可谓救时良药。赵秋谷宫赞谓：诗中须有人在，与此论正合，其言真学诗之三昧也。
尤袤梁溪集五十卷原本
南宋以诗名家者，曰尤、杨、范、陆，即尤袤、杨万里、范成大、陆游四人。杨、范、陆三家全集皆存，独尤集久佚。康熙中，尤西堂太史侗自以为系尤袤之裔，搜集各书，编为《梁溪遗稿》一卷。收入《四库》，即是此本，除此之外，并无他书。不意闽县陈兰邻□□征芝《带经堂书目》中，尚载有尤袤全集，真希世之秘笈，恐普天之下，无第二本矣。《书目》云：「《梁溪集》五十卷，宋尤袤撰，元刊本，明建安杨氏藏书。」并注云：「此元大德刊本，与宋时卷数相合。前有曾几序，及杭州聚德堂锓梓一条。明建安杨荣曾经收藏。」云云。惜未详列卷数次第及诗文种类，更惜其未能影刊行世，供人诵读。陈氏之书，久已散佚，莫可踪迹，真憾事也。
陆游出妻妾原委
放翁诗才，卓绝千古，迹其生平，遗恨甚多。其妻唐氏、妾□氏，并工文翰，宜为闺房之韵事矣，一则见逐于姑，一则见逐于妻，皆中道仳离，莫可挽救，真人生之恨事，不图放翁一再遇之。家庭有难言之隐，放翁之恨，益无穷矣。放翁妻唐氏名琬，灵隽有才，为唐闳之女，于其母夫人为姑侄。琴瑟甚谐，不当母意，遂出之。未忍绝也，为别馆以往焉。母知而掩之，遂绝之，改适同郡宗室赵士程。绍兴乙亥，春日出游，相遇于禹迹寺南之沈氏园。唐告其后夫，因遣婢致酒肴。放翁怅然下泪，赋《钗头凤》词云：「红酥手，黄藤酒，满城春色宫墙柳。东风恶，欢情薄，一怀愁绪，几年离索。错、错、错。　春如旧，人空瘦，泪痕红浥鲛(绡)[透]。桃花落，闲池阁，山盟虽在，锦书难托。莫、莫、莫。」题于壁间。唐亦赋词答之，词曰：「世情薄，人情恶，雨送黄昏花易落。晓风干，泪痕残，欲笺心事，独倚斜阑。难、难、难。　人成各，今非昨，病魂尝似秋千索。角声寒，夜阑珊，怕人寻问，咽泪妆欢。瞒、瞒、瞒。」唐未几怏怏卒。放翁于庆元己未，再过沈氏园，有二绝句，云：「落日城头画角哀，沈园非复旧池台。伤心桥下春波绿，犹见惊鸿照影来。」「梦断香销四十年，沈园柳老不飞绵。此身行作稽山土，犹望遗踪一泫然。」又有《过沈氏园》诗，云：「枫叶初丹槲叶黄，河阳愁鬓怯新霜。林亭感旧空回首，泉路凭谁说断肠。坏壁醉题尘漠漠，断云幽梦事茫茫。年来妄念消除尽，回向禅堂一炷香。」云云。玩放翁诗词，自怨自艾，唐氏词语，怨而不怒，并无一语及其姑，可谓孝之至矣，不知当日何以见逐于姑，亦千古疑问也。放翁至蜀，宿驿中，见壁上诗云：「玉阶蟋蟀闹清夜，金井梧桐辞故枝。一枕凄凉眠不得，挑灯起作感秋诗。」询之，知为驿卒女，遂纳为妾。方半载余，后夫人王氏妬，竟逐之。妾又有《生查子》词，云：「只知眉上愁，不识愁来路。窗外有芭蕉，阵阵黄昏雨。　晓起理残妆，整顿教愁去。不合画春山，依旧留愁住。」云云。玩其诗词，亦清才也。放翁事见《癸辛杂识》、《耆旧续闻》诸书，决非虚伪也。
论东方朔小妻之言
古人聘则为妻，奔则为妾，因其奔也故贱之，与今人之所谓妾则大异。今人之妾，惟东方朔所称为「小妻」者近是。今人之妾，家虽有贫富贵贱之分，而所适之人，不论门楣贵贱，不择老少贫富。然其始归也，固俨然奉其父母之命，皎然因夫媒妁之言，与其夫，初亦未尝相识、相语、相戏也，与妻家，但有受财不受财之分别耳。故古人之妾，恃宠不足为家之祸，今人之妾，不恃宠亦足以为家之累，良有以也。
* 　　　西域简明名称
前代夷狄之祸，皆在西域，区域不出现在新疆全省之地，周围二万余里，东西七千余里，南北三千余里。自我朝而略尽，非圣祖、高宗削平西域之力，焉能悉为我朝臣仆。其地名称混淆，不易查检。番禺张南山太史维屏，于《存研楼文集新疆识略》中，约举其要，颇觉简明，便于观览，因录于后：甘州、凉州、肃州、瓜州、沙州：皆古月支地。肃州即汉之酒泉。嘉峪：东距肃州七十里，出嘉峪关至哈密约一千五百里。哈密：古为伊吾，唐为伊州。哈密为新疆门户，南北二路皆由此进。吐鲁番：古为交河，汉为车师前王地，晋为高昌。唐贞观十四年平高昌，西番诸地通贡市，皆由吐鲁番达内地。新疆界址：东界甘肃安西州，西界布鲁特，南界西藏，北界科布多。东北界蒙古阿拉喜与喀尔喀，东南界蒙古与青海，西北界哈萨克，西南界布鲁特与图伯特及克什米尔。此种边外夷人习巫蛊，念黑经。
新疆北路：天山之北。天山一名祁连山。巴里坤：哈密至巴里坤三百三十里。天山之阳为哈密，天山之阴为巴里坤。汉敦煌太守裴岑纪功碑、唐姜行本纪功碑皆在天山。乌鲁木齐：哈密至乌鲁木齐一千六百里。塔尔巴哈台：在伊犂东北一千九百里。伊犂：统辖新疆，有九城。哈密至伊犂约三千五百里。以上为新疆北路。新疆南路：天山之南。喀喇沙尔：哈密至喀喇沙尔一千七百里。库车：喀喇沙尔至库车一千一百里。阿克苏：库车至阿克苏八百里。乌什：阿克苏至乌什二百四十里。叶尔羌：阿克苏至叶尔羌一千四百里。和阗：叶尔羌至和阗八百里。英吉沙尔：叶尔羌至英吉沙尔三百六十里。喀什噶尔：叶尔羌至喀什噶尔五百七十里。以上为新疆南路，是为南八城。伊犂：古为乌孙，唐为西突厥，明为瓦(刺)[剌]。乌鲁木齐：古为车师后部。巴里坤：古为伊吾庐。
塔尔巴哈台：古为匈奴。以上为北路古地名。喀喇沙尔：古为焉耆国。库车：古为龟兹国，唐设安西都护府。阿克苏：古为温宿国。乌什：古为尉头国。叶尔羌：古为莎车国。和阗：古为于阗国。英吉沙尔：古为依耐国。喀什噶尔：古为疏勒国。以上为南路古地名。厄鲁特：即准噶尔，元为阿鲁台。哈萨克：汉为康居国。布鲁特：汉为休循国、捐毒国，唐为大勃律、小勃律。土尔扈特：准噶尔四部之一，明为瓦(刺)[剌]。以上为新疆附近部落。喀喇沙尔：喀喇，黑也。沙尔，城也。年久城黑也。库车：库，此地也。车，眢井也。此地有眢井也。阿克苏：阿克，白也。苏，水也。昔水患，茫茫白也。乌什：山石突出也。
叶尔羌：叶尔，地也。羌，广也。言地宽广也。和阗：其义未详。英吉沙尔：英吉，新也。沙尔，地也。言新建城也。喀什噶尔：喀什，各色也。噶尔，砖房也。言地富庶，多砖房也。以上为八城名义。康熙三十五年，圣驾亲征准噶尔。大将军费扬古追击噶尔丹，噶尔丹遁。康熙五十四年，始驻兵巴里坤。康熙五十九年，吐鲁番回众降。雍正十三年，始设驻防于哈密及巴里坤。乾隆廿二年，平定准噶尔，始议建伊犂城。乾隆廿四年，平定回部，始议建八城。乾隆廿七年，始设伊犂将军，定官制兵制。乾隆三十六年，土尔扈特全部投诚，凡十六万口。蒙古之族，凡天山月(窑)[窟]，无不归入版图。声木谨案：历代帝王，均困于西域诸国，诸国在当时，实弹丸之地。以天下之大，西域仅一隅之地，诸国又西域之一隅，复多不毛之地。当时舟车之利未溥，人民昧于域外情形，以讹传讹，竟至谈虎色变。以今(隶)[例]古，洵属可笑，后人不可以后来形势，妄拟古人陈迹。我朝平定西域，先平准部，继平回部，次序不紊，是以势如破竹，举重若轻。其武功之盛，堪与元代争烈，洵非汉、唐、宋、明四朝所能及也。
论随园诗话
《随园诗话》论诗之语，颇多妙谛，论作诗之法，亦甚详备，固宜脍炙人口，流传极盛。惟其中雅俗并陈，瑕瑜互见，自秽其书，致为通人诟病。虽所标举，不离性灵之说，亦不致与《诗》教大乖，诗学本广大，故不妨有此一说也。声木夙嗜此书，以为解人之语，无一不解，然亦颇病其芜杂。因钞取其中论诗、论作诗之语，可为矜式者，分为三卷，名之曰《随园诗话选腴》，以备观览。不意亦有先我而为之者，桃源玉堂居士袁洁，撰有《蠡庄诗话》十卷，嘉庆乙亥，自刊袖珍本。其自序云：「予嫌《随园诗话》太冗，曾为去其芜杂，存其精华，另成一帙。将谋付梓，为张伯良所阻。」云云。是当时袁氏已有删本，惜未刊行，不知其体例与予之编辑体例如何。予之书，聊为一清耳目，计与(张)[袁]氏同意也。
周兰外传
周兰字云将，祥符人。其外甥冒鹤亭征君广生，撰《舅氏周君外传》，中有云：「君好为狭邪游，所得金，随手辄尽。娶于祝，无子，复以小故，终成沟水，坐是益放废。往来沪上，与酒徒数人，醉后大呼，脱帽掷地，谈论当世人物，滑稽任诞，佐以排调。所为侧艳之词，曲中流播。一时知名之妓，歌裙舞扇，皆君题徧，有以不得君一顾为恨者。」云云。见《小三吾亭文甲集》。声木谨案：周兰之言行若此，冒广生不为之讳，直书无隐，亦各家古文中，罕见罕闻者。
论论语太宰
《论语》「太宰问于子贡曰」，注家谓「太宰」或吴或宋，未可知也，云云，在注经之家，立言矜慎，原属如此。声木谨案：大宰之官，见于《左传》者，虽宋吴皆有，然「太宰问于子贡」，确为吴太宰嚭无疑。哀公七年《左传》：「太宰嚭召季康子，康子使子贡辞。」十二年《左传》：「公会吴于橐皋，吴子使大宰嚭请寻盟。公不欲，使子贡对曰。」又：「子服景伯谓子贡曰：『夫诸侯之会事既毕矣，侯伯致礼，地主归饩，以相辞也。今吴不行礼于卫，而藩其君舍以难之，子盍见大宰。』乃请束锦以行。语及卫故，太宰嚭曰。」云云。是六年之间，子贡已三见吴太宰嚭。虽所问之时不可考，然问者必为吴太宰嚭，又必在哀公七年至十二年无疑。宋虽亦有太宰，子贡与宋太宰，并无往来酬酢之事。即从厄陈蔡，微服过宋，未必尚有太宰问夫子于子贡，可断言矣。
诗法萃编论诗语
石印许麟篆□□印芳，编辑《诗法萃编》十五卷，光绪十九年八月自刊本，甲寅□月，云南图书馆编辑《云南丛书》复刊本。其自序云：「诗文高妙之境，迥出绳墨蹊径之外，然舍绳墨以求高妙，未有不坠入恶道者。故知诗文不可泥乎法之述，要贵得乎法之意，且贵得乎法外意，乃善用法而不为法所困耳。」又云：「以诗话著录者，无虑数百家。大抵谈格调，或病空疏琐碎，陈轨则，或病胶固穿凿，搜章摘句，多病芜杂，校短量长，多病乖僻。如斯之类，仅资浏览，无取师法。」云云。以上数言，不特诗文之道尽于是，诗话之言亦尽于是。诗话本只供浏览，不能尽为师法之用也。
王柏心焚五十岁以前诗
监利王子寿比部柏心，撰《百柱堂全集》五十三卷，高可盈尺，可谓宏富矣。其五十岁时，尽取其生平诗稿焚之，曰作诗从今日始，盖自五十，始悟学诗之门径。能尽焚往日之稿，可谓勇猛有决心，宜乎当日以文学为两湖大师。语见长洲顾道穆二尹复初《乐余静廉斋诗稿》自序，二尹系同时之人，知之必谂也。
论词苑丛谈等不注出典
徐电发太史釚，吴江人，工诗词，辑词家掌故，分七门，成《词苑丛谈》十二卷。温陵丁雁水中丞炜为之刊行，原本罕见。《海山仙馆丛书》内虽亦有，但非购全书，不得见也。近年有正书局有排印袖珍本。据太史自序，闽县周雪客□□在浚亦有是辑，因请得其本而荟萃之，则二人所同辑，卷端宜列周在浚名。仅于序中一言之，虽非攘善，实未能公允。《四库提要》亦未云及周在浚所同辑，实属编辑之疏。朱竹垞太史彝尊，病其捃摭之书未注明书目，类于剿取前人之说，以为己出者。太史未及一一追遡原委，仅就记忆者分注之，自言已得十之二三。以声木观之，仅得百之四五而已。明薛虞畿撰《春秋别典》十五卷，国朝孙渊如观察星衍为之补注出典。以声木观之，已得十之七八，亦未能完全无缺。事隔二百余年，出于后人追补，尤属难能可贵。若有人能为太史补注出典，亦词苑之佳话，艺林之盛事也。
戚学标撰述
《回头想》四卷、《回头再想》四卷、《回头再想想》四卷，戚学标着。学标字翰芳，号鹤泉，太平人，乾隆辛丑进士，官河南涉县知县。声木谨案：学标在干嘉时，以博洽攻汉学名。撰述宏富，已刊行者，有《毛诗证读》□卷、《读诗或问》□卷、《四书偶谈内编》二卷、《外编》二卷、《续谈内篇》二卷、《外编》二卷、《溪山讲授》二卷、《汉学谐声》廿四卷、《说文补考》□卷、《又考》□卷、《三考》□卷、《三台述异记》二卷、《台州外书》廿卷、《字易》二卷、《鹤泉文钞初集》二卷、《续集》九卷、《景文堂诗》十三卷、《三春日课》一卷、《鹤泉集杜》四卷、《集李》二卷、《集唐初编》一卷、《续编》三卷、《集句丛钞》四卷、《溪西集》一卷、《仙源诗余》一卷、《三台诗话》二卷、《风雅遗闻》四卷、《三台诗余》三十二卷、附《诗余》二卷、《续录》四卷、《近录》一卷、《太平县志》十八卷。可谓多矣，并非不学无术者可比。不知当日何以以极俗极熟里巷无稽谰言，用以名书，是真理之不可解者。虽未得见原书，以义例测之，或笔记及小说之类。虽即小说，亦不应以此等谰语名之。纪文达公《阅微草堂笔记五种》，命名何等典雅，真堪为百世师也。
国朝以消夏名书
国朝之书，以「消夏」为名者，始于孙承泽撰《庚子消夏记》八卷，高士奇撰《江村消夏录》三卷，吴荣光撰《辛丑消夏记》五卷，皆以评品书画碑帖为事，固消夏之韵事也。降而至于黄任撰《消夏录》二卷，谢甘澍撰《消夏集》二卷，郭麐撰《樗园消夏录》三卷，易之以言诗，或亦消夏之一道也。江瀚撰《吴门消夏记》三卷，纯似笔记之体，名虽「消夏」，体例又易矣。如是，则无一事不可以消夏，无一书不可以名「消夏」矣。
五经岁徧斋校书三种
翟文泉□□云升，东莱人。向只见其字迹，工八分书，不知其为校勘家也。文泉有《覆校穆天子传》六卷、《补遗》一卷、《校正古今人表》(一)[九]卷、《焦氏易林校略》十六卷，统名《五经岁徧斋校书三种》，道光十二年五月自刊本。流行不广，见者颇稀，声木故表而出之，详列其书名、刊本、年月于此。

[book_title]苌楚斋随笔卷二
庐江刘声木十枝撰
论论史各书
论史之书，前人著述，皆零星小种，大部头书，首推南宋胡寅《读史管见》三十卷。虽屡经《四库提要》驳斥，人人责以周孔，未免太过，终为史论中一大观。致堂先生生当南宋，正值圣教凌夷，伦常乖舛，人心变幻，忠佞混淆，目击心伤，痛切言之，不觉大声疾呼，主持太过。纪文达公昀，生当我朝全盛之时，声明文物，伦教纲常，正修明之时，自觉其言之太苛。声木生逢季世，较之致堂所处之时，又有霄壤之别，颇觉其论惬理餍心，言之非过，读之有余痛焉。厥后明锺惺撰《史怀》廿卷，王文简公笔记盛称之，谓其议论甚佳，惜久无传本。垂老得《湖北丛书》刊本，论至西晋为止。宋王应麟《通鉴答问》五卷，亦论至汉元帝为止，皆不全之本。《史怀》所论，陈腐相因，无足发人深省。国朝王夫之撰《读通鉴论》三十卷、《宋论》十五卷，沙张白撰《读史大略》六十卷。张文襄公之洞《劝学篇》称：王氏史论，语好翻案，意多独断。声木私谓：千古史论大书，终当以王氏为冠。其议论精微确凿，实能开拓千古，心思推倒一时豪杰，绝非他人枝枝节节所可比拟。《宋论》尤为精确，借宋论明，言之至为沉痛，镂心镌肝，更非他人所能道其只字。其文笔纵横排宕，无孔不入，无坚不摧，无理不透，其魄力全由韩苏得来。即此史论，已足独立千古矣。
南宋邓肃等论扬雄
扬雄，后世以其能文，极力为之文过。朱子《纲目》书「莽大夫」，人心为之大快。不特此也，南宋邓肃，独指为叛臣，无可容于天地之间。张维屏亦谓刘歆阿莽，扬雄谀莽，皆名教之罪人，歆之罪彰，雄之恶隐。韩昌黎乃谓雄为圣人之徒，以雄与孟子并称，曰轲雄，实为大谬。好其文，并及其人，欲使其弥天罪恶消灭于无形。其颠倒是非，淆乱黑白，居心尚堪问乎。
彭玉麟与其妻邹夫人
久闻衡阳彭刚直公玉麟与原配邹夫人失和，终身不相见，近阅王壬秋太史闿运《湘绮楼诗文集》，言之甚详，爰记之于此。其诗集中有《邹夫人挽词》三首，并自注云：「夫人适彭数年，有子矣，忽不见答。同居未尝相面几三十年。偶还母家，遂卒。」云云。其文集又有刚直公行状，内云：「邹夫人朴拙失姑爱，终身无房室之欢。自太夫人卒后，遂不相面。」云云。《邹夫人墓志》则称之曰：「无故见弃。」云云。据王氏所云，邹夫人以朴拙见弃，无他失也。其挽词三章甚哀艳，备录于后。诗云：「懿德传柔顺，归终倍可哀。黼帷虽路寝，鸾镜恨泉台。有子庄姜羡，无家卫女回。空留一品服，画箧不曾开。」二云：「人传乔氏婿，富贵美风流。昔嫁经贫贱，相思泣好仇。兰芝无罪过，苏蕙有痴愁。幸奉泥金诏，君恩百代留。」三云：「忧损犹中寿，劬劳定此生。感深涟水曲，梦醒浙潮声。大莫何欣戚，甘贫忘宠荣。秋霜孤子泣，难尽哺乌情。」
论纪氏嘉言
《纪氏嘉言》一书，曩于《曾文正公文集》中，见是书序，渴望久之，深以未得见为憾。甲寅年，于书坊架上，无意中得之。书凡四卷，袖珍本，道光丙午，北京琉璃厂校刊，原板即存厂西门内路北延寿庵斌升斋。书为宛平徐春泉□□摘录纪氏原文，加以圈点，后又附春泉自识数语或数十语不等。虽意在劝惩，颇疑其为俗书。纪文达公原文，旁敲侧击，左宜右有，正意转含蓄不露，使读者于言外得之，曲尽文字之妙。推纪文达公当日著书之意，本为中材以上者示以劝惩，并非欲家喻户晓，为中人以下言也，故行文用笔，不妨如此。徐氏不明此旨，每段后识数语，明揭题旨，又或增以他事，尽为中人以下之人言矣，是不特画蛇添足，且恐佛头着粪　不知曾文正公何所取而为之序，诚所未喻。岂以当时大乱初平，人心未固，不能不取于因果报应之说，以补王化所不及。曾氏序文谓：「世风日漓，无欲而为善，无畏而不为不善者，不可得已。苟有术焉，可以驱民于淳朴而稍遏其无等之欲，岂非士大夫有世教之责者事。」云云。作序之意，或在斯乎。
远混天碧出典
先文庄公于粤匪乱后，约在同治六七年间，购得无为州徐姓屋居住。旧有楼一所，悬「远混天碧」四字榜额，为本地乱前书家李旦初先生旭所书，字体仿米芾，颇有雄杰气概，遂仍之，因以「远碧」名楼，为藏书所。声木谨案：柳子厚《永州新堂记》中，有「迩延野绿，远混天碧」之语，李旦初先生题榜，盖即用其语。旦初名氏，见于宛平查为仁心谷《莲坡诗话》中，称其书法奇崛，信不诬也。
论静志居诗话
诗话之编，始于欧阳文忠公，自宋以来，无虑百家。大抵皆一知半解，词组单词，虽云扬榷风雅，标示诸法，悉在可有可无之间，从未有如我朝朱竹垞太史彝尊所撰之《静志居诗话》二十四卷。虽名曰「诗话」，所有胜朝三百年诗学源流，升降转移，风气淳薄，人情变幻，悉具其中。搜罗广博，议论精严，评隲允协，允为历代诗话之冠，固非他家一枝一节所能比拟。实由于太史学问渊富，兼工诗古文词，故能有此鸿编巨制，洵非他人所能学步也。
刘大櫆送姚鼐序摘录
桐城姚姬传郎中鼐，以古文名天下，不特当时负重名，少时即已惊其长老。盖虽有学力，实亦因天授所致，非偶然也。刘耕南广文大櫆《海峯文集》中，有《送姚姬传南归序》，于其年少未娶时，已推崇备至，因节录其中一段以志之。文云：「姚君姬传，甫弱冠而学已无所不窥，余甚畏之。姬传，余友季和之子，其世父，则南青也。忆少时与南青游，南青年纔二十，姬传之尊府方垂髫未娶。太夫人仁恭有礼，余至其家，则太夫人必命酒，饮至夜分乃罢。其后余漂流在外，倏忽三十年，归与姬传相见，则姬传之齿已过其尊府与余游之岁矣。明年，余以经学应举，复至京师。无何，则闻姬传已举于乡而来，犹未娶也。读其所为诗赋古文，殆欲压余辈而上之。」云云。亦可见其当时之倾倒矣。
论台州书目
各省府厅州县，前人著述，自以本地人搜罗为易，闻见较详，爱慕綦切，师资实亲。金剑民□□嗣徽，太平人，搜罗台州书籍，积至四百余种，编《鸿远楼所藏台州书目》四卷、《附录》一卷。编中分刊本、钞本二种，甲寅春月排印本。兼载诸人序跋、刊本年月，以示信而有征。非如各省志书《艺文志》，徒列书名，百无一存者所可比拟。虽编辑体例原有不同，真堪为后人所取法矣。
查慎行等论诗语
查初白论诗云：「诗之厚，在意不在词。诗之雄，在气不在貌。诗之灵，在空不在巧。诗之淡，在脱不在易。」叶松石续之曰：「诗之趣，在真不在奇。诗之妙，在超不在僻。诗之俊，在神不在采。诗之工，在炼不在琢。」陈曼寿复续之曰：「诗之高，在品不在峻。诗之赡，在才不在博。」统观以上诸说，诗岂易言哉！若仅以五字七字为诗，则村妇樵夫，亦可出口成章，奚必出于学人之手哉！
唐殷璠编丹阳集目录
唐丹阳进士殷璠选集《丹阳集》一卷，久无传本。新城王文简公士祯，当日尝百计求之，欲更选其诗，迄未能得，见于王文简公自撰笔记中。顷于常熟宗廷辅子赞所撰《宗月锄遗着八种》中见之，寥寥仅十五页，乃光绪丁巳闰二月家刊本。其果属唐时选本，真伪则不敢知，聊记其目录于后，以待后人考核。延陵二人大理司直包融　登头山题俨公石壁　阮公啸台　酬忠公林亭　送国子张主簿　和陈校书省中玩雪　和崔会稽咏王兵曹厅前涌泉势成中字　赋得岸花临水发　武陵桃源送人监察御史储光羲　述华清宫五首　游茅山五首　杂诗二首　效古二首　猛虎词　射雉词　采莲词　牧童词　田家即事　寄孙山人　酬綦母校书梦游耶溪见赠之作使过弹筝峡作曲阿九人余杭尉丁仙芝　和荐福寺英公新构禅堂　赠朱中书　戏赠姚侍郎　余杭醉歌赠吴山人　京中守岁　渡扬子江长宁公主旧山池　剡溪馆闻笛　越裳贡白雉　江南曲五首缑氏主簿蔡隐丘　石桥琪树
【句】整巾千嶂耸曳履百泉鸣监察御史蔡希周　奉和扈从温泉宫承恩赐浴渭南尉蔡希寂　同家兄题渭南王公别业　登福先寺上方然公禅室　陕中作　洛阳客舍逢祖咏留宴　赠张敬微处士张彦雄　诗阙处士张潮　江风行　襄阳行　采莲词　江南行　长干行校书郎张翚　游栖霞寺　绝句吏部常选周瑀　潘司马别业　送潘三入京　临川山行长洲尉谈戭　清溪馆作
【句】清清江潭树日夕增所思句容三人忠王府仓曹参军殷遥　塞上　送友人下第归省　送杜士瞻楚州觐省　友人山亭　春晚山行硖石主簿樊光　南中感怀
【句】巧裁蝉鬓畏风吹尽作蛾眉畏人妬横阳主簿沈如筠　寄张征古　闺怨二首　寄天台司马道士江宁二人右拾遗孙处玄　咏黄莺　失题处士徐延寿　折杨柳
制造局四书白文
上海制造总局旧刊《四书》、《诗经》白文二种，颇便于小儿之诵读，如欲讲解，不妨另用朱子《集注》。然亦须小儿稍明事理，讲解始有益，读时未必即能讲解，转不如径读白文本为简净。但局刊《四书》白文亦未尽善，须照《四书集注》分成段落，每节之下，画一横划，以清眉目，乃为完备。声木之私意如此。
同治癸酉推恩大员老亲
同治十三年十月初十日，为孝钦显皇后四旬万寿。穆宗毅皇帝承欢永锡，前数月特谕：京外实任大员，老亲有年逾八十者为人瑞，宜优赉之。时吏部尚书毛昶熙之母姜氏，年八十有二，首拜御书「绛幔延晖」扁额，并玉如意、大卷江紬八丝缎袍褂料之赐，海内外荣之。然其事亦有幸有不幸者。当时先文庄公任江西藩司，先祖妣胡太夫人奉养在署，时年已八十二岁，宜与毛昶熙之母姜氏同邀恩眷矣，乃事竟不然。时刘忠诚公幼失怙恃，不获禄养，时抱隐痛，见先文庄公板舆迎养，不胜欣妬，不欲专折奏请，又不能显违功令，乃用照例题奏本到京。深恐先文庄公不欲，告之曰：「只要到部，与专折奏事一样。」照例题奏本到部，至早须半年出奏，孰意未及半年，穆宗宾天，部遂寝其事。并行文赣抚：现在穆宗已宾天，不便再行出奏。遂使我国家熙朝人(瑞)，竟少先祖妣胡太夫人一人。先文庄公曲体刘忠诚公隐痛之诚，亦毫无意见。同官江西时，先文庄公与刘忠诚公同无子息，后先文庄公生声木兄弟五人，刘忠诚公终未生子。光绪丁酉，尉之二兄中江南乡试。刘忠诚公时任江督，有人告之曰：「此乃刘某某之子也。」刘忠诚公闻之不怿，叹曰：「在江西时，我同他一样无子。今他之子已中举，我仍无子，他总算全福人矣。」光绪□□先妣程太夫人弃养于四川督署，四月出殡，回里安葬。出殡之日，成都将军恭问松将军寿亦执绋。先文庄公预定望江楼为百官休息之所。先文庄公并告以先妣程太夫人平日言行，当年如何吃苦，实为内助云云。恭将军并谓：「我之妻跟我吃苦，并未跟我享福一日，我之抱痛，又何如耶。」言之不胜呜咽。皆触境感伤，有不期然而然者。
倪钊撰述
倪钊字勖旃，一字钝葊，号幼迂，无为州人。光绪□□拔贡，补朝考一等，官定远县教谕。性纯好学，喜言宋儒书，平日规行矩步，平心静气，从无急言遽色。受业先文庄公之门，先公佳其品学，期以远大。年八十有六卒，其自挽联语云：「鹤化恨今迟，八六年戴发归泉，碑碣犹题清处士；鹃啼悲路迥，三千里忠魂绕阙，衣冠不改旧遗民。」宣统辛亥，正值广文重游泮水之年，以国变不欲复行，可谓不负师训，为我朝之完人矣。撰《幼迂诗钞》四卷、《续诗钞》四卷、《文集》二卷、《钝葊琐录》四卷、《日下记游》一卷、《广高士传》二卷。
四部丛刊
上海商务印书馆于己未编辑影印《四部丛刊》三百廿三种，八千五百四十八卷，二千一百册。内有宋本三十九种，影宋写本十六种，金本二种，元本十八种，影元写本五种，元写本一种，明活字本八种，明写本六种，校本十八种，日本、高丽旧刻本八种，释、道藏本二种。创议于戊午，告成于壬戌。所有海内外藏书家宋元善本，无不钩致囊括，一网打尽，开未有之宏博，集善本之精华，洵属千古之盛事，宇内之巨观，空前绝后，有一无二者。初印时，虑赏音者稀，预计只印五百部，工价纸墨，照此匀算。不意购者纷至，以致加无可加。以一千五百部为限，订购仍形踊跃，一时无法应付。直至戊辰重印，复增入聊城杨勤悫公以增海源阁藏宋元善本，为初印本所无，益增美备矣。
陆游挟妓为妾
陆放翁之妻唐氏工诗词，见逐于母夫人，妾驿卒女亦工诗词，见逐于王夫人，予已录入卷一内，不谓放翁仍有一妾，亦能诗词。放翁初客于蜀，挟一妓归，蓄之别室，率数日一往。偶以病少疏，妓颇疑之，放翁作词自解，妓即韵答之云：「说盟说誓，说情说意，动便春愁满纸。多应念得脱空经，是那个先生教底。　不茶不饭，不言不语，一味供他憔悴。相思已是不曾闲，又那得工夫呪你。」云云。当时谤放翁者，谓其挟一蜀尼以归，实即此妓。后去留虽无可考，亦可见放翁闺房之内能诗词者三人，皆不克终身作伴侣，诚恨事也。
论晋献公
晋献公雄才大略，其生平作事，专与姬姓为仇。灭耿、霍、魏、虞、虢五国，及伐骊戎，皆姬姓也。娶于贾，娶于戎，娶于骊戎，又皆姬姓也。其无所顾忌，甘冒不韪，实由于灭桓庄之族，为厉之阶。虞公亲见其殄灭同姓诸国，如拾草芥，犹曰：「晋吾宗也，岂害我哉。」昏谬若此，虽用宫之奇、百里奚，亦未能保守其国，何况贪贿违谏，引狼入室哉！
五子登科
五子登科，为第一种善颂善祷之词，不意竟有成为事实者。宜兴储□□明府方庆，康熙丁未进士，丁巳复荐举博学宏词，官清源县知县。妻徐氏贤而有才，生子五人。长右文，□□丁巳举人。次大文，□□辛丑会元，二甲进士，入翰林。三在文，□□己丑二甲第三名进士，入翰林。四郁文，五雄文，均□□辛丑进士。兄弟三人同榜进士，亦科第中所罕有。侯官曾霁峯州牧晖春子五人，先后皆登甲乙科，魏俪泉中丞□□以「五子登科」扁旌之。□□范鸣龢、范子瑊胞兄弟，道光丙午，同年举人，复相继成进士。光绪间，丹徒丁立钧、丁立瀛、丁立干，以适堂兄弟三人同时入词馆，丁立中举人。江安傅增□、傅增湘、传增堉胞兄弟三人，亦同时入词馆，傅增浚举人。武强贺涛、贺沅胞兄弟，光绪□□同年举人，□□复同年进士。建德周学海、周学铭，光绪□□，同中进士。周学熙，光绪□□举人。周学辉，光绪□□举人。均我朝登科记中之佳话也。
吴荣光撰述
南海吴荷屋中丞荣光，在嘉道间，政事、文学、收藏，内颇彪炳，所撰之书，流传甚少。《石云山人全集》四十二卷，道光二十一年三月，筠清馆自刊本。内分《诗集》二十一卷、《续》一卷、《试帖》一卷、《筠清馆诗余》一卷、《词选》一卷，书付其女尚憙，《诗选》六卷，书付其子尚忠、尚志、婿叶应新，皆系自选己作，无他人诗词也，《文集》五卷，末一卷为书画题跋，《奏议》六卷。外有《筠清馆金文》五卷，道光□□□□月自刊本，杨守敬翻刊本。《辛丑销夏记》五卷，道光□□□□月自刊本，叶德晖有翻刊本。《历代名人年谱》十卷，道光□□□□月自刊本，光绪□□北京正文斋书坊翻刊本。《吾学录初编》廿四卷，此书检查极便，流行甚广，各省书局均有翻刊本。《帖镜》□□卷，前人笔记有误作《帖鉴》者，中丞文集卷三有《帖镜自序》一篇，可知原作《帖镜》。此书集帖学之大成，为帖学之龟鉴，千古绝无仅有之书。相传吴县潘文勤公祖荫，于圆明园之变，失其原稿于海淀。海内无第二副本，深可痛惜。据光绪三十二年十二月，仁和王子展观察存善《宋拓绛帖目录后序》云：「光绪戊子，存善权知南海县事，因公至佛山，访吴伯荣中丞故宅，曾得见《帖镜》稿本。书凡十六册，网罗囊括，既博且精。荏苒廿年，事如春梦，即《帖镜》一书，今亦不知在何处。彷佛记其体例，写此目录，以饷同志。」云云。据此，则《帖镜》原稿，未遭海淀之失。但筠清馆碑帖字画，已由上海贾人程秉铨等，到佛山贩卖殆尽，终未见此书之出，想已为他人购去。购者得此宝物，绝不口说，徒令人增慨念耳。
张佚七女能诗
太原张佚字拱端，侨居吴中，生有七女，皆工诗词，所适亦皆吴人。长女名学雅，字古什，撰有《绣余集》十卷。次女名学□，字□□，撰有□□□□□。三女名学仪，字古容，撰有《滋兰集》□卷。四女名学典，字古政，撰有《花樵倡和集》□卷。四五女孪生，五女名学象，字凌仙，撰有《砚隐集》□卷。六女名学圣，字古诚，撰有《瑶草集》□卷。七女名学贤，字古明，撰有《华林集》□卷。其诗虽未必超妙，能传于世，然修饰字句，亦颇费工夫，洵属难能可贵矣。中惟次女诗无传，余均录入《江苏诗征》。七女皆能诗，亦闺阁中之佳话也。
论宋太宗
宋太祖烛影摇红一事，草野喧传，数百年不息，意谓太祖之崩，由于太宗之弒。虽《四库全书提要》辨明此事，仅见于宋释文莹《湘山野录》，李焘引入《通鉴长编》，遂启千古之疑窦。然宋蔡绦《铁围山丛(话)[谈]》中，言宋太祖纳花蕊夫人，颇嬖之，为宋太宗射死。宋王定国《闻见录》亦载其事，但作「金花夫人」。蔡绦虽非正人，然为蔡京之子，又预直中禁，于朝廷故实，知之为详。其人既非草野下士，其言自异于齐东野语，况又见王定国《闻见录》，是当时实有其事，实有其人，毫无疑义。当宋太祖在位，与太宗虽谊属兄弟，义犹君臣。岂有人臣射死君妃之理，亦无有弟射死兄妾之理，则当日太宗之骄纵跋扈情形，原不在操莽之下。盖以母后有言，兄终弟及，故敢肆行无忌若此。史言宋太祖欲迁都长安，太宗力持不可，且请早日还汴。太祖被逼，不得行其志，则履霜坚冰，有非一朝一夕之故矣。大权旁落，虽父子、兄弟、夫妇，亦变生肘腋，吁，可畏已！惟器与名，不可以假人，诚不诬也。
* 　　　论春秋齐姜女
春秋之时，美女多出于齐，信乎「彼美孟姜，洵美且都」，「云谁之思，美孟姜矣」，「岂其取妻，必齐之姜」也。《诗经君子偕老》三章，以美宣姜，《硕人》四章，以美庄姜，果如所言，虽妲己、妹喜、王嫱、西施，不足道矣。然淫妇亦出于齐，所谓冶容诲淫，大国无礼者是已。卫宣公烝于夷姜，卫公子顽烝于宣姜，公子朝通于襄公夫人宣姜，齐襄公通于文姜，鲁公子庆父通于哀姜，鲁叔孙侨如通于穆姜，晋献公烝于齐姜，齐庄公通于东郭姜，向姜不安于莒室，是春秋时之淫行，以姜氏为最多。尚有一事，更属骇人闻听。据《左传》所言，卫惠公之即位也，少，齐人使昭伯烝于宣姜。不可，强之，生齐子、戴公、文公、宋桓夫人、许穆夫人云云。宣姜本齐女，卫宣公为其子伋娶之，闻其美，因自娶之，不闻齐人发一言以为讨。及卫宣公薨，宣姜初未闻有淫行，齐人乃母家，正宜助以守柏舟之节，如共姜故事。乃不此之务，转令卫宣公庶子烝于后母，宣姜不可，又复强之。真不知其是何居心，于齐果有何利益，则非后人所能揣测矣。
故旧文存序摘录
新城王晋卿中丞树，编《故旧文存》四卷，自序云：「余少时从黄贵筑师受古文之学，每出所作，辄见推奖，而同人又往往过为逾量之美，而余亦窃窃自喜，以为庶乎其于古之作者，稍有合也。及桐城吴挚甫先生守冀州，聘余主讲信都书院，朝夕过从，聆其绪论，始疑而不敢自信。久之，益怃然自惭其不类，乃尽弃向所为者，而更以近作质之挚甫。挚甫则曰：『余固疑向者非君之文，今观于此，而益知君之文，固在此不在彼也。』余尝见今之老师宿儒，闭门著述，其用力，不可谓不勤且至矣，而役役终身，卒莫有登堂入室之一日，则以无明师益友，为之启其门而导之路也。」云。声木谨案：中丞此序，实为万世文学之枢纽。学问无门径，虽穷力尽气为之，不足登大雅之堂，只成为野狐禅而已。中丞序此书于丁卯十一月，时年已七十有七，自举悮入歧途，以告后人，言之亲切有味若此，真万世之龟鉴也。
伍肇龄掌教事
伍肇龄字嵩生，邛州人，道光丁未进士，钦点翰林院庶吉士。时年仅十七，其曾祖时格、祖琨、父荣光皆在堂，四代同堂，洵属科名盛事。相传太史在京，寓某寺，狐仙欲以女妻之，辞以已聘妻。又欲以为妾，太史坚辞，致触狐仙之怒，谓汝如不肯，终身莫想再入京。言时声色俱厉，太史为之胆寒，是以自十七岁入词林后，并未入都。散馆以庶吉士终，卒年已八十有余，设非国步已更，早已饮重宴琼林之酒矣。迹其生平，掌各书院讲席五六十年。先文庄公督川时，太史正主尊经书院讲席，相处甚欢，九年未易。人戏以狐仙事问之，太史笑而不答，乃知人言未必无因也。后有某年四月，太史仓猝至督署辞馆，先文庄公问其故。太史曰：「诸生不服教，欲驱我走，我已年老，欲让贤者也。」先文庄公谓曰：「我忝任川督，川中人民，皆似我家子弟。况尊经书院关聘，须由总督出名，院中诸生，我视之，更与我家子弟无异。设有我家子弟，要驱先生，我能答应乎。此事老前辈愿让，我却不能同意。今日请回，明日我到院中，告诫诸生。」次日，先文庄公到尊经书院答拜，诸生环而听者，几于全数皆来。先文庄公大声，以此意告太史，并指窗外诸生，亦厉声以此意告之。诸生闻之，相率散去。太史深德先文庄公礼贤下士，以诗二首为谢，适去先文庄公、先妣程太夫人寿辰不远，乃书扇二柄以为寿。先公寿辰，四月十四日，先妣则十五也。
本邑人统带庆字军五营
同光间，吴淞驻扎淮军五营，名曰「庆」字军，旧为先文庄公剿平发捻逆匪时所统带亲兵五营。先是先文庄公与故相李文忠公鸿章以公事龃龉，遂谢病归，以此军让归同邑吴武壮公长庆统领。吴卒，复归同邑狼山镇总兵曹肯堂军门德庆。曹卒，复归同邑□□镇总兵班福斋军门广盛。班卒于光绪末年，此军亦遂遣散。以庆字五营，四五十年之间，统率皆为庐江县人，自湘淮军设立以来，所希有也。
论茶余客话
山阳阮吾山侍郎葵生撰《茶余客话》，原本廿二卷，湖州戴菔塘删存十二卷，刊之，颇为士林爱重。论者有尝鼎一脔，未窥全豹之憾。至光绪戊子二月，清河王锡祺寿于侍郎裔孙铁葊□□□□处，得见廿二卷原本，遂付之排印，袖珍小字本。予细加研究，卷数虽较戴刻为备，然烦冗无当，其中多钞撮及无关系者。原为侍郎随手记录稿本，凡有闻见，悉笔之于书，以待后日考核，原无意于撰述，更无意于全为刊行。戴氏删存十二卷，深合撰述体裁，亦善为侍郎藏拙。使后人得识庐山全面，转觉芜秽不去，菁华亦因之湮没矣。亦犹山阳阎若璩撰《潜邱札记》六卷，同邑吴玉搢为之编纂，箐华咸备，条理秩然，几可与《日知录》争衡。及其孙学林过珍手泽，全为刊行，转使此书减其身价。信乎撰述难，即编纂亦不易，非深明撰述之体，焉能为他人编纂。存精去粕，不烦不俭，能使作者之长毕露于世，亦非可易为也。
论殉葬
以人殉葬，始于秦武公，当时死者六十六人。至秦穆公，遂用至一百七十七人，而子车氏三子在焉。至秦始皇，则凡后宫无子者，皆令从死，工匠为机者，亦尽闭之，当时死者，当不下数万人。暴秦之虐，不特始作俑者，皆为苛政，且愈用愈多，杀人如蝼蚁，可谓酷矣。历代人君相沿，用之千余年。至明英宗，始遗令罢宫人殉葬，可谓深仁厚泽，超前绝后也。
论苏辙文
唐宋八家中，惟苏文定公辙，论者颇有异同，皆故为高论。《唐宋文醇》中，录文定公文□□篇，《古文辞类纂》中，亦录文定公文□□篇。二书为选本古文中之巨擘，不能屏之弗录，他可知矣。苏文忠公轼有《答张文潜书》，中有论文定公文数语，极为精凿，实千古不易之论。文定公之所以列名于八家者，实有自立之处，不藉父兄之力。不然，王安石有弟名安礼，撰《王魏公集》八卷，曾巩有弟名肇，撰《曲阜集》四卷，何以皆未入选耶。吾知当时定唐宋八家文者，实具绝大心思才力，深知文学，是以后人增一不能，缺一不可。虽储同人□□欣选本增入李翱、皇甫湜两家，《唐宋文醇》因之，终觉非八家之敌也。苏文忠公《答张文潜书》云：「子由之文实胜仆，而世俗不知，乃以为不如。其为人深，不愿人知之。其文如其为人，故汪洋澹泊，有一唱三叹之声，而其秀杰之气，终不可没。作《黄楼赋》，乃稍自振厉，若欲以警发愦愦者，而或者便谓仆代作，此尤可笑。」云云。声木谨案：文忠公所谓「汪洋澹泊，有一唱三叹之声」，真文定公文之的评也。
论纪昀
纪文达公昀生当干嘉之时，泰西格致之学，尚未发明尽致，亦未流及中土，而文达公当时已知之，谓非卓识宏才，不能如是。所撰《四库提要》一则云：「欧罗巴人天文推步之密，工匠制造之巧，实逾前古，其议论奇诈迂怪，亦为异端之尤。国朝节取其技能，而禁传其学术，具存深意。」再则云：「其制造之巧，实为甲于古今，寸有所长，自宜节取。且书中所载，皆裨益民生之具，其法至便而其用至溥。」云云。综观《提要》所云，纪文达公早已知之于百余年前，其识见过人，岂不伟欤！

[book_title]苌楚斋随笔卷三
商道亲亲
有商一朝，大半兄终弟及，前人所谓「商道亲亲」，诚哉其亲亲也！中有兄弟二人同登帝位者，更有兄弟三人及四人同登帝位者，更亘古所未有也。兄弟二人有五。外丙、仲壬，皆成汤子也。沃丁、太庚，皆太甲子也。祖辛、沃甲，皆祖乙子也。祖庚、祖甲，皆武丁子也。廪辛、庚丁，皆祖甲子也。兄弟三人有二。仲丁、外壬、河亶甲，皆太戊子也。小甲、雍己、太戊，皆太庚子也。兄弟四人有一，阳甲、盘庚、小辛、小乙，皆南庚子也。厥后宋宣公舍其子与夷，而立其弟穆公，尚能守其家法。
东周帝王享国之久
《无逸》一篇，历叙古帝王享国之久，似帝王享国以愈久而德愈隆矣，其实亦不然。周昭王、平王享国皆五十一年，敬王享国四十四年，显王享国四十八年，赧王享国五十九年，较之《无逸》所举之数，不为少矣，然皆无救于颠覆败亡，何也？昭王更年至百岁，三代以下帝王所稀有，若非祭公谋父作诗以止王心，则周室覆亡之祸，不待幽厉矣。
编辑不如撰述
朱梅崖《答林育万书》云：「承谕欲作《经史通考》，奇功美志，令人钦羡，但事体浩大，又虞挂漏。窃谓先生天资高妙，才识绝人，正不必于故纸堆中作生活。何如破去依附，自得圣贤之意？立法立言，无不可者。近世人束书不观，故豪杰之士，多以博览相尚，要诸古人，正不尚此。陈彭年、夏竦、高若讷，皆博极羣书，于今曾无一字之传，亦何为哉！」云云。声木谨案：湘乡曾文正公国藩复何廉昉太守栻书云：「尝以为四部之书，浩如烟海，而其中自为之书，有源之水，不过数十部耳。经则《十三经》是已，史则《廿四史》暨《通鉴》是已，子则《五子》暨《管》、《晏》、《韩非》、《淮南》、《吕览》等十余种是已，集则《汉魏六朝百三家》之外，唐宋以来，廿余家而已。此外入子集部书，皆赝作也，皆剿袭也。」云云。钱塘袁简斋明府枚，亦以考证家为述，诗文家为作。两义相较，优劣自见，皆以研究诗文为易传。诗文又以昌黎所云「惟古于词必己出」为职，质言之，即周栎园侍郎亮工所谓诗文莫妙于杜撰。朱梅崖见之，深以为然，自恨其文求为杜撰而不工。亦即曾文正公言为文须自我作古，《六经》皆陈言，不足依傍，况他书哉！李汉序昌黎遗书，亦曰约其旨，则曰教人自为而已。辞必己出，所以自为也。
周振业论诗语
周振业字右序，号意庭，吴江人。其论诗专主法律，尝手批《高青邱集》，于承接照应处，分晰如牛毛。虽作者之意，未必尽然，一经绳尺，觉无意于法者，其法无不具。深惜所批《青邱集》湮没不传，而其论则甚卓。诗文须有法律，如工人之有弓尺规矩，不可一日离开。若缅规错矩者，自谓可以破除法律，试问法律终能废乎！
方孝孺逊志斋集刊本
明之方孝孺，死于燕王棣靖难之役，身遭磔死，夷及十族，其忠魂义魄，堪与日月争光，龙逢、比干争烈，震耀万世，自不待言矣。惟诗文实非所长，所撰《逊志斋集》廿四卷、《附录》一卷，固无人诵而习之者。然后人重其忠烈，几于无人不知有方孝孺，无家不藏有《逊志斋集》，忠孝何尝负于人哉！孝孺诗文，当时虽遭成祖禁锢，至宣德后，即稍传于世。天顺癸未，临海赵洪初刊本，仅二百六十七首，是为蜀本。成化庚子，黄文毅孔昭、谢文肃铎搜辑，厘为三十卷，《拾遗》十卷、《附录》一卷，是为邑本。正德庚辰，顾璘守台州，并为廿四卷、《附录》一卷，是为郡本。嘉靖辛酉，王可大守台州，据上三本，复加删补，是为四刻。万历壬子，江南刊本。崇祯辛巳，宁海令张绍谦刊本。康熙戊寅，宁海令俞化鹏刊本。同治癸酉，宁海令孙憙复复据俞本重刊。永乐距近时仅五六百年，以无一人诵习之集而已八易板，其为人所重视如此。集以人重，岂非忠烈之效哉！
王士祯七古平仄论
益都赵秋谷宫赞执信，撰《谈龙录》一卷、《声调谱》一卷，历诋新城王文简公士祯。宫赞谓古诗不拘平仄，拗体律诗亦不拘平仄，而别有一定之平仄，不可更移。尝求其法于王文简公，文简公密不肯语，乃以古诗、唐诗互相钩稽而得之。因着《声调谱》，备载其说。自此书出，天下翕然宗之无异词。自来言诗者，无有见及于此，即知之，亦未必肯倾筐倒箧，尽告于人。宫赞以此法公之天下，洵属开示涂辙，明指户牖，为后人作指南车。自此以后，诗之法律始谨严，知声调者，可与言诗，不知声调者，不可与言诗，有益于诗学甚伟。乾隆戊申六月，王文简公族孙镜沚允熙，刊有《王文简公七古平仄论》一卷，后有镜沚允熙自跋云：「先堂太高叔祖文简公以诗名海内，七言古体，尤直接杜、韩、苏三家之传。晚岁里居，常与子侄言：『七古抑扬抗坠之妙如近体，有一定平仄，非但别律句已也。会者不必工，不会者殊不足以为诗。』子侄中间有学此体者，公丹铅明悉，不烦言而已无余蕴，非竟作谱，谱亦无庸作也。乃外人得之以成家者，反谓公吝而不传，抑过矣。熙录公七古平仄之论，公之于世，又录公所自为诗以证之，俾知出乎律即入乎古者之说之为甚误也。允熙谨识。」云云。声木谨案：镜沚允熙此跋，颇为王文简公文过。至谓「外人得之以成家者，反谓公吝而不传」，窃恐未必然也。《七古平仄论》虽有刊本，流传颇罕，未见他家著录，故录允熙之跋于此。
王韬事迹
光绪年间，上海有号天南遯叟王韬字紫铨者，主持申报馆笔政，以报馆为护符，倡言无忌，人多震惊其名而不知其底蕴者。诸暨余铁山□□重耀《铁山文稿》中，有《记天南遯叟逸事》一篇，颇为详尽确实，予节录其语于此：「天南遯叟即长洲诸生王畹，素跅弛，负俗累，益落魄。尝受洪逆千金，上书洪秀全，言规取中原、摧破燕京之计。又上书李秀成，陈攻取上海之策，隐为洪逆大谋主。同治二年，李文忠公鸿章复苏州，幕客有与王畹有旧者，得王畹致李秀成书，毁之以灭迹。三年，曾忠襄公国荃复金陵，又得王畹致洪秀全书，檄苏抚丁雨生中丞日昌擒之。中丞纵之至香港，复为之缓颊。王畹旋上书曾文正公，先陈为洪逆、李逆画策之非，继谢其许以不问之恩。畹遂更名韬，佯狂沪市，出入花丛，好事者居然推为风雅宗主。后于光绪□□年，死于上海。」此事陈子壮明府其元《庸闲斋笔记》亦载之，不如此详。长洲有徐□□茂才□□当时与王畹相识，凡畹所为，茂才亦深知之，并亲见其谢曾文正公一书。予闻之于其族子徐蛰叟广文师，所言皆确实不诬，故参酌余氏原本，而汇记之于此。
永乐大典四部
《永乐大典》原委，据《四库提要》所载甚详，因摘录于此：「明永乐元年七月奉勅编，二年十一月奏进，赐名《文献大成》，初编为解缙等一百四十七人。既而以所编未备，复命姚广孝等二千一百六十九人重编，于五年十一月奏进，改赐名《永乐大典》。并命复写一部锓木，以七年十月讫工，卒以工费浩繁而罢。后移贮北京宏义阁，当时名文楼。嘉靖四十一年，选礼部儒士程道南等一百人，重录正副两本，高拱、张居正校理，于隆庆初年告成。其正本贮文渊阁，副本贮皇史宬，仍归永乐原本与写本于南京、后经张李之乱，南京两本与皇史宬副本并毁。不知何时。又以文渊阁所藏正本移贮翰林院库，原编二万二千八百七十七卷、目录六十卷，已残阙二千四百廿二卷。」据缪筱珊太史荃孙《艺风堂文集》所载，太史到翰林院时，已只存三百余本，复为同院诸公盗出，陆续售去。其盗书之法：早间入院，带一包袱，包一绵马褂，约如《永乐大典》两本大小。晚间出院，将马褂穿于身上，偷《永乐大典》两本，仍包入包袱内，如早间带来样式。典守者见其早挟一包入，晚复挟一包出，大小如一，不虞其将马褂加穿于身，偷去《永乐大典》两本，包于包袱内而出。久之，《永乐大典》三百余本，又扫地无余。太史并谓：每次偷书，以两本为最合式，恰如绵马褂一件大小，多则为人所易觉。其偷书之法，真极精巧刻毒，不谓竟于翰林院诸公行之。我朝养士数百年，末流乃竟如此！无怪宣统辛亥，殉国难者，屈指可数，廉耻道丧，礼教沦胥久矣。阶之厉者，实夫己氏引用一班鹰犬所致也。
桐城文学丛书目录
予自幼即好读桐城文学家文集，当时先文庄公远碧楼藏书中有数种，予悉为取出，置于几案，复于各家诗文集及笔记、诗话、县志等书中采掇。其中师友所及，实芸芸总总，百余年不绝。信乎冯梦华中丞煦所云：姚氏之说，信足以鼓舞天下，洵不诬也。予力为搜求，其中有至难得者，拟编刊《桐城文学丛书》五十八种。其坊间有通行本，及不难购得者，不在此例。已列其书目于《续补汇刻书目》中，兹复钞附于后，聊以志毕生心血所聚，且书之以为息壤，意在必为刊行也。《山木居士文集》十二卷、《外集》二卷、附《鲁宾之文钞》一卷、《鲁习之文钞》一卷、《周易读本》十二卷，鲁九皋撰。　《抑快轩文集乙编》四十九卷、《丙编》十六卷、《丁编》九卷、《李习之文读》十卷，高澍然撰。　《震川文集补编》八卷、《余编》八卷，明归有光撰。　《望溪文集续补遗》一卷，孙葆田编。　《望溪文集再续补遗》四卷，声木编。　《依归草》十卷、《二刻》二卷，张符骧撰。　《悔生文集》八卷、《诗集》六卷，王灼撰。　《厚畬初稿》四卷，鲁鸿撰。　《怡亭文集》廿卷，张绅撰。　《思复堂文存》一卷、《诗存》一卷，姚景衡撰。　《损斋文集》二卷，陈善撰。　《韩斋文稿》四卷，孔宪彝撰。　《适适斋文集》二卷、《别集》一卷，冯志沂撰。　《龙壁山房文集》八卷，王拯撰。　《七经纪闻》四卷、《附》一卷，管同撰。　《文翼》三卷，吴铤撰。　《张廉卿尺牍》一卷，张裕钊撰。　《柏枧山房尺牍》一卷，梅曾亮撰。　《私艾斋文集》六卷，吴育撰。　《休复居文集》六卷、《附》一卷、《诗集》六卷，毛岳生撰。　《寄鸿堂文集》四卷，李宗传撰。　《钦斋文》二卷，苏惇元撰。　《可久处斋文集》八卷，马树华撰。　《甚德堂文集》四卷，吴贤湘撰。　《阴静夫遗文》二卷，阴承方撰。　《援鹑堂文集》六卷，姚范撰。　《味经山馆文钞》四卷、《文续钞》三卷、《戴氏先德传》二卷、《书传疑纂》八卷，戴钧衡撰。　《绿猗轩文钞》二卷，舒焘撰。　《秋声馆文集》二卷，欧阳勋撰。　《丹棱文钞》四卷，蒋彤撰。　《袖海楼文录》六卷，黄汝成撰。　《端虚勉一居遗文》三卷，张成孙撰。　《松溪文集》一卷，汪汝为撰。　《云在文稿》一卷，杨绍文撰。　《问亭文钞》六卷，张鹄撰。　《奉萱草堂文集》二卷、《文续集》一卷，单为鏓撰。　《小岘山人文集》六卷、《续文集》一卷、《补编》一卷，秦瀛撰。　《诗经集传拾遗》二卷，吴德旋撰。　《隐拙斋文集》六卷、《附》一卷，沈廷芳撰。　《月沧文集》六卷、《诗集》二卷、《年谱》一卷，吕璜撰。　《半岩庐遗集》二卷，邵懿辰撰。　《校经草庐文集》一卷，顾曾撰。　《惜抱轩归文评点》一卷，姚鼐撰。　《嘉树山房归文评点》一卷，张士元撰。　《韩文论述》十二卷，沈誾编。　《韩子文钞》十卷，林明伦编。　《史记别钞》二卷，吴敏树编。　《静远堂集》三卷，陈寿熊撰。　《明文偶钞》一卷、《国朝文偶钞》一卷，程崟编。　《史席闲话》一卷，鞠濂撰。　《史记七篇读法》二卷，王又朴编。　以上五十八种，专指已购得者记之。若以宽闲之岁月，陆续再购得数十种，增入原编之中，或析出另为后编，是岂特予之大幸，亦天为斯文衍一之传。近世提倡刻金石文书、《说文》书、佛书者颇不乏人，独无人议及流传桐城文学书，岂天之将丧斯文也欤，则非予所敢知矣。
宋王应麟通鉴答问
宋王伯厚尚书应麟撰《通鉴答问》五卷，附于《玉海》后，名曰《答问》，实系史论一种。惜所论始于周武烈王，终于汉元帝。计其全书，当有数十卷，堪与胡寅《读史管见》、王夫之《读通鉴论》卷数相埒。自宋以来，只有此数，其遗佚已久矣。大抵是书作于宋亡以后，故持论务为严刻，实有激使然。如胡寅作于南宋之初，目击自命为贤士大夫者仕于金，仕于刘豫，仕于张邦昌，实繁有徒，腆然不以为怪，不知廉耻为何事，名教扫地尽矣。寅目击心伤，不便明言，托于论史，以抒积懑。应麟与夫之史论，亦皆主于严刻，同是此时此事，痛哭而言之。非作于礼乐休明，世际承平，故为此高论，人人责以周孔也。《四库全书提要》斥之，原为承平之时，而言当务为宽和，不主严刻，亦不为无见。若纪文达公昀生当南、北宋及明之末造，胡寅等之史论，当铸金呼佛事之矣。
论翁方纲诗
国朝诸儒，能言而不能行者，莫如大兴翁苏斋学士方纲。学士侈言理学，研究宋五子书，乃至跪求差使，见于《啸亭杂录》，以妾为妻，并已死二妾亦扶正，见于《翁氏家事略记》。平生尤喜言诗，手录古今评注杜诗者三十余家，至三十三遍之多，可谓勤矣。又推阐赵秋谷宫赞执信《声调谱》之说，撰《小石帆亭著录》六卷，以畅厥旨，其法益密。易王文简公论诗主神韵之说，为肌理二字，亦可备一说，皆于诗学有裨。独至其所自作之诗，极与所言相反。其诗实阴以国朝汉[学]家考证之文为法，尤与俞正燮《癸巳类稿》、《癸巳存稿》相似，每诗无不入以考证。虽一事一物，亦必穷源溯流，旁搜曲证，以多为贵，渺不知其命意所在。而爬罗梳剔，诘曲聱牙，似诗非诗，似文非文，似注疏非注疏，似类典非类典。袁简斋明府论诗，有「错把钞书当说诗」之语，论者谓其为学士而发，确为不谬。百余年来，(俞)[翁]氏之集，名虽行世，试问何人取而诵读则效？聊供插架之用。《复初斋诗集》流传益罕，欲供插架而未能，岂非不行于世之明验乎。文章乃千古之公物，公是公非，自有定评，决非一二人以私意所能扰乱也。
徐云路事迹
徐云路字企万，号懒云，昆山人，明太仆卿应聘八世孙。性至孝，母吴氏有肝厥病，疾作危甚，云路默祷于天，刲臂肉和药以进，疾遂愈，延寿十余年而殁。云路以明经需次广文，道光甲申卒，年六十八岁。咸丰初旌孝子，事迹入昆新两县志《孝友传》。云路少为诸生，有文誉，诗宗晚唐，填词出入两宋，为古文疏落简峭。尝卖田作秋闱旅费，舟夜泊燕子矶，朗诵所作卖田诗。邻舟闻之，问何人，云路亦出询，乃知钱塘袁枚也。亟具衣冠，执弟子礼，请受业，论诗良久而别。吴中盛诗社，云路馆吴门久，时与唱和。手辑邑人诗成集，题曰《玉辉篇》。道光末，张潜之、潘道根所刊《昆山诗存》多本之。青浦王昶致政归，撰《湖海诗传》，引云路相参证。善画梅，苍劲秀逸，人争宝之。撰有《云海楼文集》□卷、《瀹雪山房诗钞》□卷、《延秋馆词》□卷、《集腋草》□卷、《玉辉编》□卷、《昆山诗选》□卷。云路诗宗晚唐，于温李为尤近。永福黄莘田明府任时与唱和，盛称其诗。《秋江诗集》六卷，虽有王元麟、陈应魁两注本，于云路事迹多未详，盖由未见昆新两县志书，无由考证。声木因取县志中所载，录之于此，亦补注及读明府诗集者所不废也。
董皇后行状
世祖章皇帝御制《董皇后行状》，龙阳易实甫观察顺鼎刊入《琴志楼丛书》中，有云：「因叹朕伉俪之缘，殊为不偶。前废后容止足称佳丽，亦极巧慧，乃处心弗端，且嫉刻太甚。今后秉心淳朴，顾又乏长才。洎得后才德兼备，足毗内政，谐朕志，顺治拾有柒年捌月壬寅崩。」云云。声木谨案：董皇后即草野相传以为董小宛者，实则为满洲内大臣鄂刚毅侯节硕之女，见于御制行状甚明。夫以帝王之尊，开国之初，而伉俪之间，自叹不偶如此，人生伉俪之乐，真不易得。世只知得科第及高官厚禄，以为须祖功宗德，前世修来。不知得娇妻美妾，比之高官厚禄，更属不易。设非前世修来，三生有幸，天地鬼神，恐未必能使之消受此福也。
论崔华诗
崔华字不雕，太仓人，顺治庚子举人，工诗画，撰有《樱桃轩集》□卷。王文简公称其诗清异出尘，吴梅村祭酒目为古塘一鹤，倾倒可谓至矣。其诗集无传，名氏亦不见他人撰述，何耶？王豫编辑《江苏诗征》，录其诗九首，入卷廿二。独于王文简公《渔洋诗话》所举之「一寺千松内，飞泉屋上行。欹樯(夜)[坐]清昼，薄冷出苹间」，「溪水碧于前渡日，桃花红似去年时」等诗，一字不录，仅录《居易录》所举之「丹枫江冷人初去，黄叶声多酒不辞」一诗，何耶？岂以王文简公评隲未公，伊之选诗另具手眼，能判别泾渭，直驾乎新城而上之，是真不可解矣。
十余世秀才四家
粤西蒋霞舫京兆达，为先文庄公咸丰庚申恩科会试房师，师生谊笃，常为先文庄公书扇，下钤一印，文曰「蒋氏第十八世秀才」。后其子以明经候选教谕，先文庄公任川督时，仍岁寄羔币，以奉师母，时通函讯，是又一世秀才矣。长乐梁茝邻中丞章巨《归田琐记》，自述自明迄国朝十五世秀才，纪文达公昀任闽省学政时，特赠一扁，文曰「书香世业」。常熟冯己苍□□□家亦九世秀才，至冯修字念修号东村，矢志读书，愿青其衿，以足十世之数。顾困于童子试，四十年不克竟其志，赍恨以终，士林悲之。香山黄香石中翰培芳门联云：「三百年里第，十八世书香。」其屋仍为明黄文裕公故居，亦十八世秀才。夫士食旧德，至十余世之久，真我朝之盛事，而海内复寥寥数家，何其难也！
曾国藩预属墓志铭于吴敏树
湘乡曾文正公国藩，功在社稷，名垂国史，本无待于立神道碑，当时其家人请刘霞轩中丞蓉撰文。未及作，中丞又卒，检其遗箧，仅有铭词，乃请郭筠仙侍郎嵩焘补作序文，复请李文忠公鸿章撰墓志铭。李文忠公久不亲文事，实为□□□□□代撰，见于□□□□□中。而不知当日曾文正公因吴南屏广文敏树客于两江节署，曾从容为言：「吾一旦不幸，志铭当以属子。」云云。是其生时，曾以是属望吴南屏广文。此乃一时言论，恐其家人亦未必知之，故改属他人，果知之，不必故违是命也。巴陵杜仲丹孝廉贵墀撰《巴陵人物志》十五卷，备载其语于吴广文传中，想此语闻之于广文，信不虚也。
明竟陵公安撰述
明末诗文派别，至公安、竟陵，可谓妖妄变幻极矣。亡国之音，固宜如此，时当末造，非人力所能挽回。世多不知其名氏、撰述，爰记之于下，以昭后世之戒。公安三袁，一庶子宗道，即士瑜，撰《海蠡编》二卷。一吏部郎中中道，撰述无传。一吏部郎中宏道。独宏道撰述甚富，撰有《触政》一卷、《瓶花斋杂录》一卷、《袁中郎集》四十卷、《明文隽》八卷。竟陵为锺惺、谭友夏，俱天门人。锺惺撰《诗经图史合考》廿卷、《毛诗解》□卷、《五经纂注》五卷、《史怀》十七卷、《合刊五家言》□卷。谭元春撰《岳归堂集》十卷、《谭友夏合集》廿三卷、《谭子诗归》十卷。复与锺惺合编《诗归》五十一卷、《明诗归》十卷、《补遗》一卷。锺惺复编《名媛诗归》三十六卷、《周文归》廿卷、《宋文归》廿卷、《评点左传》廿卷。虽皆收入《四库存目》，《提要》极为诋斥，不遗余力，论者谓其言非过也。
神农陵诗句
神农陵寝相传其土可以治病，故袁简斋明府诗云：「一抔能治膏肓病，九死难医嫉妬心。」下句可谓慨乎其言之矣。
陆耀遹画墁剩稿
陆邵文征君耀遹撰《画墁剩稿》八卷，本属居幕府时，代府主之作，征君在日，戒后人勿刊。光绪四年三月，其第五孙彦颀刺史佑勤任兴国州知州时，惧其久而散佚，又以征君有遗言，弗能决。杜仲丹孝廉贵墀适居州幕，力劝之刊行，非征君意也。征君代人之作，不欲以己尸其名，尚存古人让善之遗意。
余诚格等调缺原委
宣统三年，鄂藩余寿平中丞诚格升任陕西巡抚，鄂督瑞莘儒制府澄为之奏请，言「诚格有父，路远不能迎养，请就近量移，庶可忠孝兼尽。」奉旨与湘抚杨俊卿中丞文鼎对调。先是鄂督陈筱石制府夔龙调任川督，制府妻许夫人禧身字□□，乃已故军机大臣□□尚书许恭慎公庚身之从堂妹，惮于路远，不愿随往，亦有人为之上闻，奉旨调任直督。王道不外乎人情，此等举措无关宏旨，犹有康乾年间君臣如家人遗意。许夫人禧身，以一妇人而改恩命，尤我朝所未有也。
何绍基识人
道州何子贞太史绍基书名满海内，而其知人之明，尤敻绝千古。尝谓桐城方柏堂明府宗诚曰：「余自楚至皖，行数千里，所见好官三人：黄州府知府徐太守丰玉、鄱阳县知县沈明府衍庆、祁门县知县唐明府治。」其后粤匪之乱，徐、沈阵亡，唐亦殉难。其语见《柏堂集次编》。
孙家振小说
孙家振字玉声，□□人，号漱石生，化名警梦痴仙，近代之小说家，撰《海上繁华梦初集》六卷、《续集》六卷、《后集》八卷，笑林报馆附刊本，又有翻刊小字本。宣统辛亥以后，复撰《续繁华梦初集》六卷、《二集》六卷、《三集》八卷。此书虽系章回小说，而用意深远，中庽劝惩之旨，且报应昭彰，尤至为痛切，予尝戏目之为戒嫖戒赌，戒结交匪友教科书。人家子弟于十五六岁之时，文义粗通，正喜看各种小说，可以此书命之细阅。苟得中材，熟阅此书，未有不憬然自悟者，决不至故入迷涂矣。尚有阳湖李国嘉，字伯元，化名南亭亭长，撰有《官场现形记》五编，每编六卷，笔意浅显，并无污秽之语，亦可供茶余酒后之一助。予素不喜阅小说，故知之者甚少，细阅此二书，决无他虞也。
吴敬梓事迹
吴敬梓字敏轩，一字文木，全椒人，诸生。袭祖父业，有二万余金。与文士往还，饮酒歌呼，穷日夜不辍，不数年，赀产荡尽。冬夜苦寒，邀同好五六人，绕城堞行数十里，谓之暖足。撰《文木山房集》□卷、《诗说》□卷、《儒林外史》五十卷。他集不传，此书独风行一时，世人多见之好之。其中描摹文士情态，嬉笑怒骂，如铸鼎象物，颇为小说界开一新面目。惟其书本五十回，为五十卷，不知何人割裂茂才《文木山房集》中语，襞积增为五回。后有茂才从兄青然先生檠女孙之女夫上元金和一跋，称五十五回，为五十五卷，是每回可为一卷矣。程鱼门太史晋芳《勉行堂文集》中有《文木先生传》，谓生平交友，莫贫于敏轩，其橐中笔砚都无云云。负才如是，家产如是，而一寒至此，毫不以为意，真世间所罕有者。
春秋等书目
「晋之《乘》，楚之《梼杌》，鲁之《春秋》，其意一也」，孟子已言之矣。然后世以「春秋」名书者甚多，如《虞氏春秋》、《吕氏春秋》，汉赵煜《吴越春秋》十卷，晋习凿齿《魏晋春秋》□卷，魏崔鸿《十六国春秋》一百卷，宋尹洙《五代春秋》□卷，明荀廷诏《蜀国春秋》，我朝列为禁书，明崔铣《文苑春秋》四卷，姚士粦《后梁春秋》二卷，查继佐《鲁春秋》一卷，《适园丛书》本。以「梼杌」名书者，只有宋张唐英《蜀梼杌》二卷。以「乘」名书者，明有周嘉冑《香乘》廿八卷，许奉恩《里乘》十卷。岂以《春秋》为圣人笔削，因以名书，犹得希圣之意也欤。
夹坝等讹称
西域人以刧盗为夹坝，见纪文达公《姑妄听之》自注。声木谨案：夹坝即刧盗之讹，非以刧盗为夹坝也。四川人以强盗为帽壳，实即暴客之讹，亦非以强盗为帽壳也。张文襄公之洞督学四川，撰《輶轩语》一卷，中有属武生不可与帽顶来往之语。川人本云帽壳，张文襄公以其名不雅驯，易为帽顶，失之远矣。
胡林翼批牍中语
益阳胡文忠公林翼遗集中，批牍之语，有「儒雅雍容，逢人便问魏三兄之概」云云。光绪丁未，予在山东，王古愚孝廉振垚告予云：「人言胡文忠公此批，乃戏用《阅微草堂笔记》中故事，从无有知其出处者。」予为之检查原书，见《姑妄听之》卷四奴子傅显事。「魏三兄」亦即奴子魏藻，见本条自注。持以示之，孝廉大喜。
桐城阳湖两派
长乐谢枚如□□章铤《赌棋山庄文集》中《抑快轩遗文稿跋》中有云：「近日古文有桐城派，有常州派，李申耆盖常州派中之铮铮者。」声木谨案：张文襄公之洞督学四川时，编《书目答问》四卷，中有桐城派、阳湖派等名目。王益吾祭酒先谦、孙佩南京卿葆田、马通伯主政其昶皆不谓然，后儒亦多谓桐城、阳湖同源异流，并无自立一派之意。说详予撰《桐城文学渊源考》卷五张皋文太史惠言条下。当时司编辑者，实为江阴缪筱珊太史荃孙，力主是说。据谢氏所言，当时确有桐城、常州两派之说，不尽凿空。太史为常州人，更推波助澜，以张其军尔。
杨岘论文语
归安杨见山太守岘《迟鸿轩诗续弃》自序云：「诗文者，读书之末技也，然非千气万力，深入阃奥，不可以鸣作家。同辈中，诗如郑子尹之宏肆，莫子偲之苍老，高陶堂之研炼，文如徐懿甫之峻洁，方存之之整暇，施均甫之爽健，余皆畏避之不遑，无他，专壹与不专壹之判也。」云云。声木谨案：太守所撰《迟鸿轩文弃》□卷，《文续弃》□卷、《诗弃》□卷、《诗续弃》□卷，古文篇幅甚狭，有意烹炼，蹊径未化，尚未成家，不能与作者争衡，自评之言良允。至于评品诸家诗文，甚为的当，知非无意于诗文者。惟其知之深，所以知其为之之难如此，非真读书人，不能道其只字也。
阮大铖咏怀堂集
阮大铖误国庸臣，人不足道，然卒殉南都之难，较之背主求荣者，犹为有别。撰有《燕子笺》□种曲，风行宇内，几于家置一编。其诗尤才华富丽，风骨高骞，洵能倾倒一时，实足与钱牧斋、吴梅村、龚芝麓江左三家相颉颃。徒以摧折太早，又列名阉籍，以致撰述湮没不彰。所撰《咏怀堂诗集》四卷、《外集甲部》一卷、《乙部》一卷，为崇祯乙亥冬月自刊本。诗前有眷弟叶灿序十九页，推崇备至，又有门人邝露序三页，目录廿七页，后有大铖自序五页。卷端题「石巢阮大铖集之着，南海邝露公露校」。《外集》前有自序五页，目录十九页。《甲》、《乙》部卷端均题云「衲子德浩、宗白校」。刊本亦甚工，确为明末刊本。孔雀有毒，不掩文章，就诗论诗，亦明季一大家也。其刊本极为罕见，故详记之于此。
论施闰章
宣城施愚山侍读闰章学问文章，海内尊为山斗久矣，核以曾孙念曾所编年谱，遗议颇多，兹略举之。崇祯九年，已补博士弟子，名隶县庠。顺治二年，我朝定鼎后，复补博士弟子员。顺治七年，寄沈耕岩先生札云：「章自忝乡荐，即违素心。」顺治三年冬，李宜人来归。顺治十一年九月，梅宜人卒于家，有悼亡诗四首。顺治十四年，以覃恩赠父刑部公奉政大夫、山东提学道按察司佥事，母马安人、胡安人并赠宜人，妻梅安人赠宜人，继妻李安人赠宜人。梅宜人未卒，李宜人来侍，不能曰「来归」，与梅宜人来归同文。此犹可曰出于曾孙念曾之意，非侍读本意。覃恩封继妻为宜人，是分明以妾为妻，岂君子所为乎！已入明学籍，复入国朝学籍，自以「违素心」为言，不知果何违乎素心。果忠于明乎？抑忠于国朝乎？可谓进退失据矣。
论纪昀撰述
纪文达公昀学问浩博，奉勅编纂《四库全书提要》及《简明目录》，允宜家置一编，奉为大经大法，自不待言矣。惟所撰《纪文达公遗集》□□卷，究为荣世之书，非传世之作，插架者不能不备，究无人诵而习之也。其《镜烟堂十种》，乃评品诗文各书，在文达公虽能另出手眼，判别泾渭，亦无关于宏旨。其《姑妄听之》自序有云：「三十以前，讲考证之学，所坐之处，典籍环绕如獭祭。三十以后，以文章与天下相驰骤，抽黄对白，恒彻夜构思。五十以后，领修秘籍，复折而讲考证。」云云。据公自序，公亦非不留意于文字者，且研求二十年，不为不久，卒不能与文士争短长。以公之高才博学，竟不能合考据、文章而为一，与之翼者两其足。此乃天限，非人力所能强求也明矣。
论编辑不易
鄢陵苏菊村广文源生编《中州文征》，其师钱衎石给谏仪吉为之代阅栎园、柳下、山蔚数家之作，广文因此悟选文之旨，自记于《记过斋文稿》中。可见选诗文亦不易，未可率尔为之也。

[book_title]苌楚斋随笔卷四
论南宋光宗李后等
南宋光宗慈懿李皇后，虽为李道之女，然本戚方诸将，故羣盗也。明熹宗懿安张皇后，虽为张国纪之女，实螟蛉之女，非张国纪所生。以一代皇后正位中宫，母仪天下，一以故盗之女入选，一以螟蛉之女入选，真千古后族之羞也。
论卫最后亡
周武王封建诸侯，惟卫最为后亡，享国亦最久，共四十一世，历九百有五年。秦灭六国，并未灭卫，直至秦二世□年，始废卫君角为庶人，其国始除。当时以弹丸之地，微弱之君，淫靡之民，居然能立国于强国暴君之下，数十年安然无恙。想当时秉国钧者，必具深识远虑，有所因依，故能如此。惜史策失载，不能追寻其原委，深为可惜。
论杜诗
杜少陵诗云：「莫笑田家老瓦盆，自从盛酒长儿孙。倾银注玉惊人眼，共醉终同卧竹根。」盖言瓦盆与银玉器盛酒，同为一醉，且须老瓦盆始能留贻子孙，银玉器未必能留贻子孙。意在言外，真通儒之论，达人之见也。声木尝读此诗，深为感喟，因以「老瓦盆」三字名斋。尝杂钞关于居家日用切实可行之格言及养生语，辑为四卷，即名《老瓦盆斋杂钞》，以期触目惊心，用以自警。
论书贾四人
书贾多文人，其最煊赫者有四，足与考证文士争短长，可谓书林四杰。一北宋穆修。家有唐本韩柳文，镂板行世，设肆售之。自坐其旁，约有能句读者，即赠一部不索值。撰《穆参军集》三卷、《附录》一卷。其古文开(先)[北]宋之先，有功于艺林甚伟。一南宋陈起。设书肆于睦亲坊，自号陈道人，刊书籍甚富。后人得其刊本，谓之陈氏书棚本，久为考证板本之资粮。编《江湖小集》九十五卷、《后集》廿四卷，搜罗一时诗家颇富。一明童佩。字子鸣，龙游人。世为书贾，受业于归有光，独以诗文游公卿间，撰《童子鸣集》六卷。一国朝吴县黄荛圃茂才丕烈。设□□□书肆于苏州，以搜罗善本书，后人奉为圭臬，其名氏遂直驾虞山毛氏、钱氏、四明范氏、泰兴季氏等而上之。生平欲编《所见古书录》，将所藏为正编，所见而未藏者为附录。其分目，一宋椠，二元椠，三毛钞，四旧钞，五杂旧刊。并未编定。身后瞿木夫司马中溶分为廿卷，稿本亦不知归于何所。有人谓陆心源《仪顾堂题跋考证》大都取材于是，似黄氏原本已归陆氏，陆氏既盗袭其语，并毁弃其原本。其藏书题跋，自吴县潘文勤公祖荫及江阴缪荃孙、长洲章钰、仁和吴昌绶等广为搜辑，得文六百廿二篇，编为《荛圃藏书题识》十卷、《补遗》一卷、《刊书题识》一卷、《补遗》一卷，丙辰冬月，金陵书局刊本。版本与《适园丛书》一律，疑即乌程张氏所刊本也。缪氏序语称其跋识于版本之后先，篇第之多寡，音训之异同，字画之增损，授受之源流，翻摹之本末，下至行幅之疏密广狭，装缀之精粗敝好，莫不心营目识，条分缕析。跋一书而其书之形状如在目前，非《敏求记》空发议论可比云云。声木谨案：荛圃题识之善，缪氏已言无余蕴。予独惜其于每书撰人名氏、籍贯、学术、仕宦、撰述，概乎无一字题及，多言收售情形，文字亦浅陋之至，适成其为书贾文字。虽自范、毛、钱、季等创此一派，荛圃后出，推勘益密，于学术上不无少助，终于贸易上得益甚大。荛圃之开设书肆，搜访古书，专为牟利，其学术终属有限，未可以近人尊崇，随声附和，遂跻诸撰述之林也。
柳如是事迹
常熟钱牧斋宗伯谦益之姬人柳如是，三百年来，久已为人所艳称，言人人殊，从无有知其详细情形者。声木参考各书，刺取其中事迹，荟萃记之于此：柳如是本吴中大家婢，初名隐雯，流落北里，为吴江盛泽镇名妓徐佛养女。佛善画兰，能鼓琴。更名杨爱，小字影怜。后又自更姓柳，名是，字如是，在北里中负盛名。□□轻薄子钱青雨岱勋故小有才，与柳狎，最称莫逆，教之作诗写字。从柳为狎客，实若仆隶，因名之曰偕柳。早年诗词，大半钱所伪作。后来柳归牧斋宗伯，实岱勋为之介，并偕往焉。继又适松江某孝廉为妾，孝廉能文章，工书法，复教之作诗写字。文学遂大进，字则婉媚绝伦，诗亦格调工丽，又以词翰倾一时。柳为人短小不逾中人，而色甚艳，双颊作朝霞色。结束俏利，神情洒落，性机警，口便给，饶胆略。然倜傥好奇，尤风流放诞，尝幅巾弓鞵，着男子服。孝廉不能堪，谢之去。柳挟其才色，游吴越间，士大夫争趋之，名愈重一时。崇祯庚辰冬月，为士人装，自访牧斋宗伯于常熟。宗伯在东林中，本有浪子之目，相见甚欢。明年辛巳六月初七日，遂与宗伯定情。宗伯赋诗纪事，同人和之，号为河东君，声誉益起。柳时年已廿四矣。后生一女，适无锡赵□□太史□□之子玉森□□管。崇祯乙酉五月之变，柳劝牧斋宗伯速殉义，无贪恋。宗伯谢不从，柳大愤，自投于水。家人持之，不得入，乃止。癸卯秋月，柳复下发入道。明年宗伯卒，家难作，势甚汹汹。柳自经死，事遂得解。综柳生平，不愧名妓。其风流放诞，本妓女之本色，不足为异。何况诗字并皆超妙，可以传世，能明大义，劝宗伯殉义，又以一死了钱氏纷纠，洵足流传千古矣。柳又尝与陇西君有旧约，以「问郎」二字玉篆赠别。甲申某月一日，牧斋宗伯燕客，陇西君亦在坐。柳知之，遣婢出问起居，以玉篆归之。行事光明磊落，亦不失大丈夫之所为也。
论小学韵语注
湘乡罗忠节公泽南撰《小学韵语》一卷，并自注「甚有功于名教」。惟其中有云：「亲迎以归，交拜秩秩，合卺而饮，共牢而食。」复云：「夫妇之亲，贵于有别，不共湢浴，不共巾栉。夫之笥箧，妻不敢兼。夫之楎椸，妻不敢悬。」自注云：「此数者，虽夫妇不共，所以远私亵之嫌也。」云云。声木谨案：罗氏此语，未免自相矛盾，且于情理亦未妥洽。夫妇既可合卺而饮，共牢而食，有何不可共巾栉、笥箧、楎椸乎？当注云：「夫虽有巾栉、笥箧、楎椸，未必为一人所用，或父子之物，兄弟之物，朋友之物，置于一处，事所恒有。妻若专认为夫一人之物，将己物亦置于一处，颇有不便之处。己之物，宁可另置于己之处为便，不必因有夫，必须放置一处。即系夫一人之物，以后亦难免父子、兄弟、朋友之物存放一处，总以分置为妥，所以远私亵之嫌也。」如此增注，似于圣贤心事曲为传出，更为周备。《曲礼》云：「男女不杂坐，不同椸枷，不同巾栉。」此指凡人言之，非所论于夫妇，故经文泛言男女而不言夫妇，其义可知也。夫妇生则同室，死则同穴，焉有生时不共巾栉等之理。所谓男女有别者，以为男子各有其妇，女子各有其夫，截然如此疆彼界之不可踰越，非谓夫妇有别也。若谓夫妇亦有别，则天下之事，无一不有别矣，岂圣人定夫妇之制乎！
论程羽文鸳鸯牒
国朝程羽文撰《鸳鸯牒》，取古来男女不得其偶者，以意判断，更为匹偶。中如以王昭君配苏武，以班昭配郑康成，以王婉仪配文天祥等类，虽古之贤人，不免侮辱。又以魏甄后配曹植，以辽萧后配李煜，以汉班婕妤、晋左贵嫔配梁简文帝、梁元帝，是帝王妃后亦遭轻薄，且乱伦。其自序引谭元春之说，谓：「古来多少才子佳人，被愚拗父母板住，不能成对，赍情以死，乃悟文君奔相如是上上妙策。」云云。此等伤风败俗之语，若出于口，人人唾骂，不谓竟有敢笔之于书，更出而问世。其倡乱导淫，有司当诛其人，火其书，庐其居，以保存名教。王晫、张潮同编《檀己丛书》，更为收入，皆不知其名教何在，廉耻何往。明季遭屠隆、桑悦、陈继儒、祝允明、李贽、锺惺、谭元春等狂徒，直欲蔑弃先王伦常，变更禽兽习惯。其流毒天下，深入人心，以致祸乱相寻，明社以屋。其流毒比之张献忠、李自成，奚啻千万倍。不待张李作乱，明季之人，心亡久矣，虽欲天下不亡，得乎。程羽文生当圣世，犹祖述其粪溺，奉为珍秘，以之摇感人心，秽乱天下。王晫撰《丹麓杂着十种》十卷，其第六种曰《看花述异记》，自记梦遇古来诸美女事。其非圣侮法，亦同于程羽文，仍沿明季狂悖之习，其人更可诛，其书更可烧矣。
论扬雄等人
王安石尊扬雄为圣人，从祀孔子庙廷而绍述，余党又尊王安石，入祀孔庙，致有靖康之祸，二帝蒙尘。明季尊魏忠贤为圣人，徧祀天下文庙，而明社为墟。礼义廉耻先亡，国未有不亡者也。宋陈善谓马师在孔子上，见于《扪虱新话》。王孝咏欲以毛奇龄配享文庙，见于《后海堂杂录》。李塨诸人奉颜元为圣人，见于□□□□虽属一人一家之私言，尚未行于天下，其悖谬乖戾，颠倒是非，淆乱黑白，肆无忌惮，悍然冒天下之不韪，其人可诛，其书可烧也。扬雄文学自足千古，后世之人，因其文学，并欲为之掩饰，何其傎也。南宋邓肃，直指扬雄为叛臣，无所逃于天壤，诚属义正辞严，千古定论。尤可笑者，明卢格撰《梦游清都记》，极力为扬雄辨寃，谓亲见朱子与扬雄辨，朱子词穷屈。复称雄为得洙泗真源，见于《荷亭辨论》，更为诞妄狂悖。明季生屠隆、李贽、桑悦、祝允明等非圣侮法之人，天下靡然从风，其流毒甚于张李二流寇。流寇祸天下，不过一时。学术之祸天下，其影响于人心风俗者，至捷至大，至久至远。有国家者，宜有以深思熟虑，早诛其人，火其书，绝其源，无使肆其流毒也。
泰西教士穆尼阁二人
顺治间，泰西教士穆尼阁寄寓南京，喜与人谈算学，并不招人入耶稣教。光绪间，泰西教士尉礼贤寄寓□□为耶教学堂校长，许人信教自由。我朝二百余年，泰西教士东来，不诱人入教者，当首推穆、尉两教士。尉礼贤研究中国学术极深，中语亦至为娴熟。并极言孔教平正，尽人可奉，不似他教各有所偏，均有流弊。予于壬子四月，在青岛亲见之，问以耶稣教何如。尉云：「耶稣教亦有偏处，远不如孔教，较胜于天主教。」其言尤为笃实不欺，不愧我国君子之行。美国教士马林，寓居南京钟鼓楼二三十年，中文精通，中语极娴熟，见人亦口不言教，为西教士所仅见。较之西教士艾约瑟、丁韪良辈之中学，相去不可以道里计，惜知之者甚少耳。
如山失官原委
如山字冠九，赫里舍氏，满洲镶蓝旗人，道光戊戌进士，官直隶按察使。书法追六朝，流动自喜，不似他人以板重擅长，在同光间，以书法擅名一时。尤善画山水及写生，并指头画。廉访书法本甚工，惜晚年倦于应酬，多由门客代笔，论者遂悮谓廉访本不工书，又谓自书者不如门客所书，而不知非也。凡门客代笔之字，远不如廉访自书。以予所见者非一，内有余杭陈质葊二尹干，书法为廉访所授，即为当日代笔之一人。每见廉访亲笔书画，摩挲爱玩，不忍释手，亦自谓弗如远甚，可谓公论矣。当日廉访之失官，实因一言而起。光绪□□合肥张靖达公树声入都陛见，道出天津。故相李文忠公鸿章时任直督，因张靖达公本其门生，又属吏也，例须出迎，竟不往。各省迎送官吏，例有一定之处，司道府县，均在某处照例迎接。张靖达公知李文忠公未往，由间道驰去。司道久候不至，使人侦之，已由间道去久矣。大众虽不悦，尚无言也，独廉访忿然曰：「一督抚不迎接，一督抚不受迎接，督抚威焰，一至于此乎。我等何不亦买一督抚坐坐，亦可以此傲人。」不知如何，此语竟为张靖达公所知，遂深衔之，旋任粤督，奏劾其落职。督抚隔省参人，虽为例所有，总嫌越俎好事，我朝二百余年，实为罕见。廉访不忍小忿，致遭意外之虞，可谓不幸之尤者矣。相传左文襄公宗棠，(捻平)[平捻]回逆之时，自恃谋略，尝自称曰「葛亮」，与僚佐书，或即自称曰「老亮」。如某战而胜，则掀髯笑曰：「此葛亮之所以为亮也。」及某战而不胜，时有某方伯戏曰：「此诸葛之所以为猪也。」左文襄公亦深衔之，不久即劾罢某方伯。皆因一言而受大祸，此古人所以慎言，三缄其口也。
杜浚变雅堂集
黄冈杜于皇明经浚《变雅堂诗集》专录五律，海宁查查浦太史嗣瑮《半缘葊绝句》专录绝句，祥符周季况都转星誉《寙櫎诗质》亦专录五律，尚有古人不知为不知遗意。
阅微草堂笔记
纪文达公昀所撰小说五种，合刊名《阅微草堂笔记》，真能空绝千古，无有能彷佛似之者，其衣被宇内，非无因也。其佳处，门人盛时彦跋语中颇能道其详，其谓「辨析名理，妙极精微，引据古义，具有根柢，则学问见焉。叙述翦裁，贯穿映带，如云容水态，回出天机，则文章见焉」云云。亦可见文达公当日下笔之时，惨淡经营，不遗余力，抽黄对白，恒彻夜构思，斯有此空前绝后之小说。予生平最喜此书，常置左右，谓不当作小说看也。
* 　　　梅曾亮石刻木刻文
往在北京，购得上元梅伯言郎中曾亮所撰《黄府君墓表》石刻本，钱塘戴文节公熙正书并篆额。以之对校《柏枧山房文集黄焕华墓表》木刊本，颇有异同。曾文正公日记谓其钻研之久，工力之深，洵属知言。
国史儒林等三传
曾文正公复邓伯昭孝廉瑶书云：「国史例非一二品达官，不为立传，其官卑而立传者，惟汇成《忠义传》。嘉庆间，阮文达公元始立《儒林》、《文苑》、《循吏》三传，国朝以来，只此一次。前者未尝有旧例可循，后者亦未尝相续而增入之也。顷何子贞太史为史馆提调，意欲续纂《儒林》、《文苑》二传，以总裁不许，遂尔中辍。」云云。声木谨案：国朝功令，如此其严，所以杜冒滥，意极美善。且《儒林》、《文苑》二传载明功令，必先将平日所纂述尽送至馆，然后定议属草。至光绪□□年，续纂《儒林》、《文苑》、《循吏》三传，在我朝只二次，其难如此。
论八贤手札
幼时见石印本《八贤手札》，乃汇辑摹刻曾文正公、曾忠襄公、李文忠公、沈文肃公、胡文忠公、骆文忠公、左文襄公、彭刚直公诸家手札，前列小像，久已忘之矣。成人后又见木刻本，因翻阅之，始悉湘阴郭子瀞观察庆藩编刊诸人致其父意城京卿嵩焘书札，意甚鄙之。后阅长沙王益吾祭酒先谦《虚受堂文集》，有观察之墓志在焉。称其于文事剖析源流，开抉阃奥，骛精诣微，其应不穷。撰有《许书转注说例》一卷、《说文经字考辨正》四卷、《说文答问疏证补谊》八卷、《说文经字正谊》四卷、《合校方言》四卷、《庄子集释》廿四卷、《泊然葊文集》二卷、《十二梅花书屋诗集》六卷、《瀞园剩稿》二卷、《尺牍》八卷。予所见者：《说文经字正谊》、《合校方言》、《庄子集释》、《诗集》四种，固非不学无术者所可比拟，不知当时何以编辑此种俗恶之书，自暴其浅陋，果何图焉。
杭世骏三国志补注
前宋裴松之注《三国志》，引据博洽，考证事迹，多有溢于原书之外，千古以来，推为绝作，从无有人议其疏略者。我朝杭世骏撰《三国志补注》六卷，收入《四库》。《提要》称其欲捃拾残剩，以驾乎其上，虽贪多务得，体例未免芜杂，然参校异同，亦多精核，云云。裴氏所注，距晋仅百余年，杭氏所注，距晋已千余年，其难易不可以道里计。且屡经丧乱，古籍久湮。杭氏竟能拾遗补阙，目空千古，信乎我朝考证之学，轶乎前代矣。
崇祯宫词中捻转
吾乡于四月间，有取麦穗煮熟，去芒壳，磨成小长条食之，名之曰冷正子。味并不佳，食者亦少，不过确有此制法食品而已。后读常熟王誉昌露湑《崇祯宫词》，有云：「麦为捻转樱桃熟，碧浅红深白玉盘。」钱塘吴理静川注云：「四月尝樱桃，以为一岁诸果新味之始。取麦穗煮熟去芒，磨成条食之，名曰『捻转』，以为一岁五谷新味之始。」云云。不意此等小食物，竟为明代进御之食品。据吴氏所注，且更有关系，更非意料所及矣。
明史可法妾李傃
李傃号空云，金陵人，父官都司。傃才貌双绝，年十六，为史忠正公可法簉室。年廿五，遭国变，史忠正公殉难，傃誓不再适，出家为女道士。居扬州缑笙道院，自名其室曰空云主静轩。后入王屋山，不知所终。碧甚子撰《李空云女冠小传》，纪载甚详。又工文学，其三十五岁时，撰《霜猨集骈文序》四百余言。虽篇幅稍狭，而吐属雅洁，颇有《樊南甲乙集》之遗，在妇人诚属难能可贵。其叙文中有云：「傃名闺弱质，相府小星。际此天倾地陷，赤伏无再验之符；遽尔家破人离，素镜绝重圆之照。楼名燕子，与燕偕栖；院锁梨花，比花更悴。」云云。词旨哀怨，不忍卒读。史忠正公有此坚贞文学簉室，而世人竟罕有知之者，予故载之于此。
周起渭等诗句
周宫詹起渭咏西湖诗有云：「若把西湖比明月，湖心亭似广寒宫。」佟庶村姬人艳雪和查心谷□□为仁悼亡诗有云：「美人自古如名将，不许人间见白头。」均见查为仁《莲坡诗话》。二诗句调并不高而脍炙人口，多有不知其名氏者，故记之于此。
元贡泰朱燧师生
元海宁朱质夫□□燧，为宣城贡尚书师泰门人。至正□□年，尚书奉使入闽，时天下已大乱，道梗不得归，遂往海宁依朱燧，卜居小桃源里。未几，尚书以明宋文宪公濂荐，衔上命强起之。尚书耻事二姓，一夕仰药卒。朱燧奉窆于长平里，营兆[域]十亩表(域)之，别给田三十亩，岁供祭祀，复为之立祠于城内。嗣后燧之子孙奉燧遗命，增置祭田，世守其祀。每岁寒食前一日，聚族上尚书冢，数族皆呼为贡老师，数百年不衰。至我朝康乾年间，屡见之名人题咏。朱燧九世孙岷左推官嘉征撰《止溪文钞》，中有《贡尚书玩斋先师祠堂碑记》，叙述甚详。此等盛德事，亦千古绝无而仅有，如此师弟，诚佳话矣。尚书为贡奎之子，承其家学，复业于吴澄，诗文皆挺然特出，不为元末诸人所囿，撰有《玩斋集》十卷、《拾遗》一卷。其为元末完人，洵不愧其父师之教。其感人之深且远，数百年如一日，非无故也。
南宋曹勋松隐文集
南宋曹勋撰《松隐文集》三十九卷，家有传钞本，其子孙保存，几及千年，至国朝康雍年间，始刊行于世。明沈炼撰《青霞集》十一卷，后为严嵩所构陷，籍其家，毁其著述，又榜禁无许藏匿副本。其子襄复藏有副本，托言口诵而心记之，仍还其旧。曹沈两家，能爱护先集，如此之艰且远，可谓贤子孙矣。曹氏子孙，经历千年而勿失，为尤难也。
论永福县志
永福为广西首府桂林府属邑，距省城西仅百有余里，唐代即置县，不知何以僻陋若是。县志中列邑人撰述仅八种，明以前五种又均佚。县志修于丙辰，于游庽中王芹、王芮兄弟，甚赞其教学之善，永人多受业，造就甚广，而于本邑人吕月沧司马璜，转不甚推崇。司马撰《月沧文集》六卷、《诗集》二卷、《自订年谱》一卷，道光廿一年八月家刊本。予家有其书，修志者不应不见，只云：「《月沧文集》二卷，附《年谱》一卷、《初月楼古文绪论》一卷，皆梓行于世，惜诗稿散佚未梓。」云云。司马主讲榕湖及秀峯两书院，教授甚盛。郑献甫小谷云：「吾乡之后学，得先生之真者虽无几，而传先生之法者亦有人。」侯绍瀛东洲云：「干嘉以后，吕先生出，始闻桐城之风而悦之。持其超雅之才，悉屏歧途，拳拳向学，卒成其业。时临桂朱氏、龙氏及马平王氏诸先生，为文宗旨，适与先生同，且相为师友，能植其学于昭旷之原，遂皆有以发名成业。由是诸先生所作，岿然为吾乡文辞之正轨，可谓具兼人之识，特立之操者已。」谢元福子受亦谓：「永福吕礼北、临桂朱伯韩两先生，始以桐城之文导乡党，遂辟吾乡文辞之正轨。」云云。三人所言，均以郑重出之，可见司马在粤西，以桐城文学教授乡里，关系匪细。《永福县志》更应着其授受源流，惜修志者不能明此旨也。
北宋王安石乱天下
南宋沈忠敏公与求尝奏言：「王安石之罪，大者在于取扬雄、冯道。当时学者，惟知有安石，丧乱之际，甘心从伪，无仗节死义之风，实安石倡之。」云云。《四库提要》称其此为主持风教，振刷纲常，实为伟论。并云：「考熙宁以逮政和，王蔡诸人，以权势奔走天下，诛锄善类，引掖宵人。其夤缘以苟富贵者，本无廉耻之心，又安能望以名节之事。其偷生卖国，实积渐使然，不必尽由于推崇扬雄，表章冯道。」云云。声木谨案：我朝之易社为屋，其情形与北宋极相类。自引用夫己氏后，已觉纲纪荡然，伦常尽变，不待宣统辛亥以后，早已潜移默运于此，名教扫地尽矣。
代作改定各集
唐李德裕《会昌一品集序》，虽李商隐代作，后人以郑亚改本为胜。宋尹焞《和靖集》，朱子谓多门人代作，经焞指授点定，后人仍以尹焞名著录。是撰述不必尽出于自己，亦可名世。明王九思撰《渼陂集》十六卷、《续集》三卷，自序称「始为翰林时，诗学靡丽，文体萎弱，其后德涵、献吉导予易其习。献吉改正予诗，稿今尚在，而文由德涵改正者尤多。」云云。献吉，明李梦阳字。德涵，明康海字。金门林瘦云□□树梅撰《啸云文钞初编》十四卷，□□□□□谓其全由其师光泽高雨农舍人澍然润色、改定、付梓云云。然则诗文由他人改定付梓，并不以为嫌，且可自序之以告后人，尚不失古人肫实之意。较之掩埋他人善，及盗窃他人书以为己有者，其用心之厚薄，有不可以道里计者矣。
论方孝孺
明方正学先生殉节后，文禁甚严，其《逊志斋集》廿四卷，卒赖门人王稔藏其遗稿，宣德后复传于世。令人增师弟之谊，觉朋友一伦，赖王稔为之撑持，尚不至绝于天壤，其功德巨矣。郑瑗《井观琐言》、王叔英《静学文集》，所论正学先生处皆甚当。爰录之于此，以见泥古鲜通，贤者不免，可为后人龟鉴。郑云：「圣人之道，与时偕行。周去唐虞仅千年，《周礼》一书，已不全用唐虞之法。明去周仅三千年，势移事变，不知凡几，而乃与惠帝讲求六官，改制定礼。即使燕兵不起，其所设施，亦未必能致太平。」云云。王云：「事有行于古，亦可行于今者，夏时周冕之类是也。有行于古而不可行于今者，井田封建之类是也。可行者行，则人之从之也易，而民受其利。难行者行，则人之从之也难，而民受其患。」云云。二公所言，真通人之论，学问虽未必出正学先生上，识见则高出其上，不可以道里计矣。
元杨奂诗
「风烟惨淡控三巴，汉烬将燃蜀妇髽。欲起温公问书法，武侯入寇寇谁家？」此元杨焕然廉访奂读《通鉴》至论汉魏正闰之时所作，见其所撰《还山遗稿》中。此诗久已脍炙人口，多有不能举其名氏者，故详录之于此，以见三代下人心直道之公，非可伪为也。
南宋元两榜得人
南宋理宗宝佑四年，一榜得文天祥为状元，又得陆秀夫、谢枋得等。考官王应麟奏云：「文天祥陈义若龟鉴，肝胆若金石，臣敢以得人贺。」卒之三人皆精忠大节，与日月争光。元顺帝元统元年，一榜得李黼为状元，李祁为左牓第二人，余阙为右牓第三人。盖元制以汉人、南人为左牓，蒙古、色目人为右牓。其后李黼不愧文天祥，余阙不愧陆秀夫，李祁不愧谢枋得。是宋元末两榜，在天地间得人最盛，后先辉映，洵科名之佳话，亡国之痛史矣。
齐二寡妇原委
嘉庆元年，混元教谋为不轨，蔓延三省，历十年之久，费帑金千余万两，始能剿平。当时为之首者即齐王氏，世称齐二寡妇，本襄阳县城中人，分巡湖北安襄郧荆道署内茶役王某之女。年十六，襄阳县总差役齐林娶为第四妾。齐林本混元教首，事未起，获齐林诛之，悬其首于小北门。徒党遂奉齐林妾齐王氏为主，年方二十，衣尽白，复假名白莲教。旋与姚之富有私，以姚之富为前军，自为后军，后复有夫妻之名。卒受困于郧阳县卸花陂，亦曰木子园，山顶曰一碗水。官兵四面围攻，截粮绝水，齐王氏自度不免，与姚之富坠崖死。获其一足，锐履存焉，余贼仍识之，教匪乃平。语见富阳周芸皋观察凯《内自讼斋文钞》，因节录其出身出没各事实识之。
千家姓文
世俗但知有《百家姓》，不知尚有《千家姓文》一卷，为国朝崔冕所撰。冕字贡收，巢县人。以村塾《百家姓》语无文义，因就史传所载，得复姓三十有四，单姓九百七十有二，共计千余六姓，联属其文，较原书为雅驯，终难行世。不特外间无知之者，即乡里之间，亦不知有此书，且并不知其名氏。积习难返，虽以南宋王伯厚尚书应麟《姓氏急就篇》二卷典核古雅，亦难行于乡曲，况其它乎！
改撰碑文二事
韩昌黎《平淮西碑》虽为千古绝作，而唐□宗用□□□之谮，谕令段文昌改撰。宋姚铉编《唐文粹》一百卷，转录段文于公论大明之后，且姚铉非不知文者，有心立异，令后人邈然不知其用意所在。苏东坡《上清储祥观碑》，亦苏文中之佳者，宋徽宗用□□之谮，即谕蔡京改撰。东坡阴为不平，托于唐人诗云：「中兴功业冠吾唐，吏部文章日月光。千载断碑人脍炙，不知世有段文昌。」可谓极文人狡狯之能事矣。
奸臣子孙好学
奸臣之子孙，多好文学。曹操之子曹丕、曹植，皆工文章，世多知之，无论矣。北宋蔡京之子蔡卞、蔡攸、蔡绦，皆文学甚高。绦撰《铁围山丛谈》六卷、《西清诗话》□卷、《北征纪实》二卷。《铁围山丛谈》收入《四库》，《提要》尚称其叙述旧文，具有文采，为说部中之佳本，可为千秋定论。其人虽不足道，其书亦不能无恩怨，然较之弄麞伏猎，或终日不成一字者，犹有间焉。
称婿不称婿之异
唐李汉为韩昌黎女婿，又为门人，汉编昌黎集，只称门人。南宋朱子受学于刘致中，致中以女妻之，朱子作致中墓表，不称婿，称门人。黄干亦朱子女婿兼门人，干编朱子全集，用李汉之例，亦只称门人。明余佑为胡居仁女婿兼门人，编《居业录》，亦只称门人。阎若璩《潜邱札记》以为重道统而轻私亲，《四库提要》指为曲说，并云：「昌黎女初适李汉，后离婚，改嫁樊氏。汉称门人而不称婿，盖缘于此。」云云。声木谨案：程朱之学未能风行天下以前，妇人改适，无论夫在夫亡，原不以为意，一若无足重轻者。李汉不因妻改适，仍为昌黎编纂作序，想其平日仍执经受业，不以此事为嫌。既不以此事为嫌，则称与不称，无足重轻。李汉之所以不称者，未始非太原阎氏所云。若果以私亲为重，李汉原为昌黎女婿，即称女婿，亦谁能禁之，谁能言其非是，又何必藏头露尾如是，以文其非婿耶。
* 　　　明袁珙父子相人术
有以相人法术而官至九列者，实历代所希有，亦以见明代官人之滥矣。明袁珙字庭玉，号柳庄，鄞人，精于相法，尝决成祖当有天下。及篡位，擢官至太常寺丞，姚广孝为撰墓志，戴良为撰传。其子忠彻字□□传其父术，亦仕至尚宝少卿，且并见《明史方技传》中。声木谨案：世只称柳庄相法，并不知其名氏，更无论官职。且柳庄相成祖当有天下，不足为异，帝王之子，本有天下之望。何况明自(建)[懿]文太子薨后，太祖泣告羣臣，谓欲立燕王为嗣，以刘三吾一言而罢，太祖由是决意立皇太孙。立成祖原属太祖本意，岂待柳庄相法而始然哉！
明王思任弈律
明王思任撰《弈律》一卷，以明代律文列前，而以弈者所犯附会比照之。分笞、杖、徒三等，纳赎有差，凡四十二条。《四库提要》谓：「夫弈以消闲遣兴，而限以苛例，使拘苦万状，动辄得咎，斯亦不韵之极矣，无论其所定当否也。」云云。阅之令人失笑。国朝□□□撰《妒律》一卷，刊入《昭代檀几丛书》中。虽属游戏之笔，与王思任之《弈律》正同，虽本不能谓之撰述，亦不善于游戏者。此种人知识学问极陋，不能成他书，其心思才力，只能成此种不值识者一笑之无用书，然又何必敝精劳神于泥涂中哉！
酒概名号诡谲
名号诡谲，未有如明之沉沉者，自署曰「震旦醚民父」，又自题曰「褐之父」。撰《酒概》四卷，揉杂无绪，诞妄殊甚。名氏撰述，一无可取，又何必留此恶迹于天壤间乎！

[book_title]苌楚斋随笔卷五
论陆陇其
国朝醇儒，首推陆清献公陇其，卒从祀孔子庙廷，其言行足法，似毫无疑(意)[义]矣。平生排击阳明，犹可说专宗朱子，不如是，后人不能谓之道气岳岳也。至谓明之亡，不亡于寇盗，不亡于朋党，而亡于学术，诋太史公为陋，韩昌黎为耻，渊明、太白为湎酒，是何言也！胡致堂《读史管见》论人太苛，屡经《四库提要》驳斥，彼生于季世，有激而言，犹可说也。清献生于圣朝，躬逢盛世，果有何激而故为此言？尤可异者，《四库提要》誉之不容口，绝无一语道及。岂有所顾忌，隐忍不言耶？震惊其名而不言耶？抑因国朝醇儒而不言耶？非声木所敢知矣。
论魏裔介奉天主教
魏裔介字石生，柏乡人，顺治三年进士，官至保和殿大学士，谥文毅，撰《兼济堂集》□□卷。文毅学宗朱子，诗文亦醇雅，不失为儒者之言。立朝尤侃侃，颇着风节。国朝诸大典，半属文毅奏议所定，尤为体用兼备，坐言起行。在朝不失为名臣，在野不失为醇儒。即《四库提要》，于文毅亦无贬词，似可为完人矣。孰知其生平夙奉天主教，列名氏于上海徐家汇天主堂中。当时致天主教神甫书札甚多，皆藏于天主堂藏书楼中，备言奉天主教原委，实为文毅极大羞辱。此事当时竟未有知之者，直至光绪年间，始发见此事。虽信教可以自由，国朝末造始有此说，然奉教者，仍属无知莠民，在文毅当时，不能以此自解。何况文毅以理学名臣身负重望，更不当弃其祖宗不祀，以祀天主。明末徐文定公光启，虽亦以大臣崇奉异教，然文定并不以理学自囿，犹可说也，然《四库提要》已深恶痛绝，斥责不遗余力。若文毅内怀奸宄，外昭理学，真小人之尤，罪不容诛者也。
宫词汇录
宫词乃诗中之另一种体格，须以绮丽新颖出之，予生平甚好此种诗，搜罗亦颇备。朱彝尊编刊《十家宫词》，佚出及后出者甚多，予拟编为《续十家宫词》、《广十家宫词》，虽未刊行，先记其目录于此：女士周絜撰《天启宫词》一卷。陆长春撰《辽宫词》一卷、《金宫词》一卷、《元宫词》一卷。冯如京撰《开元天宝宫词》一卷。张鉴撰《冬青馆古宫词》三卷。吴养原撰《东周宫词》五卷。宋岳珂撰《棠湖诗稿》一卷，即《北宋宫词》。庄师洛撰《十国宫词》一卷。吴省兰撰《十国宫词》一卷、《五代宫词》一卷。蒋超伯撰《五代宫词》一卷。周升撰《十六国宫词》二卷。胡延撰《长安宫词》一卷。吴士鉴撰《清宫词》一卷。王誉昌撰《崇祯宫词》二卷。明秦兰征撰《天启宫词》一卷。高兆撰《启祯宫词》一卷。冯登瀛撰《历代宫词》三卷。史梦兰撰《全史宫词》廿卷。程嗣章撰《明宫词》一卷。明佚名撰《元宫词》一卷。明佚名撰《天启宫词》一卷，附《故宫词》一卷。合之已得廿家，皆有刊本行世。亦有罕见者，尚有待访目录十种，亦列于：后明周定王撰《元宫词》一卷。明黄省曾撰《洪武宫词》□卷。明王世贞、明金嗣孙均撰有《正德宫词》□卷。张笃庆撰《正德宫词》□卷、《嘉靖宫词》□卷。李延昰撰《崇祯宫词》□卷。牛恒撰《周藩王宫词》□卷。陆卿子撰《万历宫词》□卷。赵士喆撰《辽宫词》一卷。陶衰撰《光绪宫词》□卷。皆于前人撰述中见其名，实未见其书，不知有无传本。
宫词类汇录
尚有无宫词之名而其书实相类者，亦有七家：明周拱辰撰《宫怨》一卷，元杨允孚撰《滦京杂咏》二卷，李步青撰《春秋后妃本事诗》一卷，女士赵棻撰《南宋宫闱杂咏》一卷，唐宇昭撰《故宫词》一卷，顾宗泰撰《胜国宫闱诗》□卷，刘禺生撰《洪宪纪事诗》□卷。后三种未见传本。
杂事诗等汇录
诗以「杂事」、「纪事」名者，体例与宫词相仿，亦有专纪风土人情者。但前人已名之曰「杂事」、「纪事」，未便混入宫词，用昭矜慎之意，另录目录于此：饶智元撰《十国杂事诗》十七卷、《叙目》二卷，《明宫杂咏》十八卷、《叙目》二卷。毛遇顺撰《明宫杂咏》四卷。孙榕撰《南唐杂事诗》一卷。张祥龄撰《前后蜀杂事诗》二卷。沈嘉辙等七人撰《南宋杂事诗》七卷。陈坤撰《岭南杂事诗》八卷。程秉铦撰《琼州杂事诗》一卷。汤运泰撰《金源杂事诗》八卷。萧雄撰《西疆杂述诗》四卷。沈北褆撰《吉林杂事诗》四卷、《首末》二卷。黄遵宪撰《日本杂事诗》二卷。丁立诚撰《武林杂事诗》一卷。声木所知者，仅此而已。
北宋程子等过激语
凡人心有所激刺，愤慨而言，难免言之过当。当程子所云「饿死事极小，失节事极大」，盖因其兄嫂□氏改适，夙所究心而出也。范文正公之立义庄以赡宗族，盖因其母夫人当日贫苦，宗族无养赡之者，以致改适。设当时早有义庄能养赡，未必失节，是夙所痛心而出也。我朝高宗纯皇帝之设立《二臣传》，因深恶三藩之叛，已膺我朝节钺者率叛降寇，夙所深恶痛绝而出之也。程子之言，虽出于一时愤激，千载下，几于尽人皆知，保全妇女名节，至深且远。范文正公之创立义庄，后人效法者甚多，江苏为尤甚。仁人之言，其利溥矣。我朝高宗纯皇帝创立《二臣传》，奖励臣节，极为宏大。厥后粤逆、捻逆、回逆相继扰乱，臣民之捐生効死，较之前代，无(逾)[虑]数千百倍。各省所修《忠义录》，及各府厅州县志书所载者，其数已不可胜纪。其湮没不彰者，尚不知凡几，更无论矣。岂非高宗纯皇帝崇奖之力，有以启之欤。
史承豫等论诗语
宜兴史承豫论诗云：「用实不如用虚，用繁不如用简，用假声调不如用真性情。」云云。华亭林子威论诗云：「汉魏五古，诚为绝调。字有原本，杂一字不受，句有体裁，杂一句不受，字皆朴实而句反奇逸，句多健直而篇反委婉。思沉而声扬，体静而气流，尽而有余，去而更留。学者得其肤貌，未得其音节，得其音节，未得其神气，非屏息渊思，不能悟入也。」云云。太仓唐孙华论诗云：「学问性灵，缺一不可。本学问以发抒其性灵，由性灵以镕冶其学问，而后可与言诗。」云云。□□沈学子论诗云：「书帙满前，则心志瞀乱，涂饰为工，则性情汩没，以是言诗，刍狗糟粕而已。须竭其心思，期于渊雅，笔研之外，不陈简编，炉锤之余，不事模仿。」云云。丹徒韩嘉言论诗文云：「文枯而感以诗之藻缋则腴，文蹇而悟以诗之智巧则捷，文俗而瀹以诗之隽永则雅，文杂而疏以诗之简净则纯。」云云。声木谨案：四语深得诗文相生之妙谛。□□高大立论诗云：「不必雕肝琢肾而意自巧，不必筱骖虬户而境自新，不必摹拟妃豨而气自古，不必獭祭鱼、点鬼簿而词自典。」云云。以上均见《江苏诗征》，声木爱其论诗之语多妙谛，故汇录之于此。
朱子兼工画象
朱文公为理学名儒，生平虽不以工书名，而字迹实工，流传者甚多，见于考文公遗事及记载者累矣，从未有言其工于写真者。将来画史传中，亦可高置一席，贤者固不可测，有如是也。声木于石拓中，获覩徽国文公遗象一纸。上截载文公自箴之语，正书八行，行□字。下截是文公自绘之象，拱手端立，岸然道貌。「徽国文公遗像」六字，为后人所追加。观文公自题之语，象实为文公对镜自绘，箴亦文公所书也。文云：「从容乎礼法之场，沉潜乎仁义之府，是子盖将有志焉，而力莫能与也。佩先师之格言，奉前烈之余矩，惟闇然而自修，或庶几乎斯语。绍熙五年孟春良月，熹对镜写真，题以自警。」云云。按绍熙五年，文公年□有□岁。
九九消寒图
宣庙尝作《九九消寒图》，凡九字，每字皆九画，文云：「庭前垂柳珍重待春风。」懋勤殿双钩成幅，题「管城春满」四字，南斋翰林按日填廓，细注阴晴风雪，皆以空白成字，工致绝伦。每岁相沿，遂为故事。声木于己巳四月，因内庭开放，准人入内游览，敬谨入内。行至懋勤殿，欲觅此刊本，迄不可得。盖久已视为故事，不复奉行。虽当时屡见于祁文端公等诗集，及笔记、诗话中尝言之，然彼一时，此一时，非可同日而语矣。
密韵楼立名之异
南宋周密撰《草窗韵语》□卷，久无传本。宣统后，归安蒋孟苹□□汝藻不知于何处得一宋刊本，实海内孤本，蒋□□因以「密韵」二字名其楼。声木意颇非之。如谓崇拜草窗，岂宜以其名名楼。如谓欣得其书，则以「韵语」二字名楼，何等雅饬。虽易一字，名正言顺，实有霄壤之别。吾乡有赵姓，以「雪普」二字名堂，告以不可，岸然弗信也。夫既以赵普为祖，岂宜以其祖名名堂。如谓人不知其姓赵，则以「松雪」二字名堂，亦何不可，亦霄壤之别也。
国朝文汇
宣统元年，上海国学扶轮社仿钱牧斋尚书《历朝诗选》例，编辑《国朝文汇》，亦分甲乙丙丁，为五集。遗民入甲前集，廿卷。顺康雍三朝入甲集，六十卷。干嘉两朝入乙集，七十卷。道咸两朝入丙集，三十卷。同光两朝入丁集，廿卷。最录一千三百五十六家，录文一万余篇。石印写字本，加以句断，甚工整。在近时石印书中，尚属有条理。编中虽言王均卿总其成，张萼生、黄摩西襄选政，全书修校字，据《艺风堂全集》列目，实为江阴缪筱珊太史荃孙所编。当时有人厚致修脯，专请其编辑校勘者，太史常为人作嫁也。
王夫之宋论末段
王船山先生《宋论》末段有云：「汉唐之亡，皆自亡也。宋亡，则举黄帝、尧、舜以来道德相传之天下而亡之也。」云云。吾观国朝之易社为屋，何以异是。其初因篡盗，不能不灭绝伦常，以示天下，然犹尚知尊孔也，其后又废孔矣。孔之兴废，非一人一家所得紊乱，暂时之废，与阨于陈蔡等耳。当外示尊孔子时，京师孔庙，尚悬一扁一联。扁文云「万世师表」。联文云：「日月所照，霜露所坠，未有夫子也；四时行焉，百物生焉，其为圣人乎。」用经语，恰合圣人身分。日本某人之孔子赞曰：「孔子以前，未有孔子。孔子以后，未有孔子。大哉孔子！」「孔子」「孔子」数语，亦说尽「大成至圣」四字。邻国尚且尊之，我国方谋废之，不亦异乎！
端方不先拜各国领事
各国领事驻札各埠者，权限甚小，职分甚卑。我国从前昧于外国情事，虽以督抚之尊，到任必先拜领事。宣统元年，那琴轩中堂桐以军机大臣、外务部尚书，出署直隶总督月余，到任亦必先拜领事，亦若视为例案，牢不可破。继那中堂后者，为端忠愍公方，曾出洋考察政治，稍明外国情势。到任月余，与各国领事两无往来。继令津海关道与各国领事声明：各国领事如不来见，以后交涉，只能与关道接洽，不能径与直督交涉。各国领事会商数次，卒先行来见。或谓忠愍此举，差强人意。惜行之仅此一次，亦无第二人第二次踵行，国家已易社为屋矣。
优贡一榜三鼎甲
南海罗萝村□□文俊□□□□□□□探花□□□□任浙江学政，旋于□□癸卯科，录取洪张伯探花昌燕、章采南状元鋆、金翰皋榜眼鹤清，同为优贡生。后三人皆以鼎甲，大魁天下。京师从前俗所称状、榜、探三者皆备，诚科名之盛事，熙朝之美谈，宗师之衡鉴，皆亘古以来所未有也。
寄蜗残赘
咸丰□□道州何子贞太史绍基任四川学政，时任川督为黄制府宗汉，与太史本属姻亲。□□汪明府堃时任□□县知县，太史不善其所为，密属制府劾之。制府依违其间，太史遂专折奏劾，明府因之落职。后撰《寄蜗残赘》十六卷，同治壬申刊，袖珍本。中□卷专辱骂道州何氏，并波及其妇女，以泄怨恨。虽经官场严禁，书坊改名《钞报随闻录》十卷，题云「樗园退叟撰」，实是一书，仍未能禁绝。其言无足重轻，且挟恩怨过重，语无伦次，状若疯魔，转以自暴其丑。言虽十分诬蔑，决无一人信之可必也。无锡薛叔耘副宪福成意欲严禁烧毁，不知此书无流行价值，不久自然消灭，不必禁也。平心论之，太史之劾明府，诚属多事，我朝二百余年所罕见。若明府撰书之诬蔑，以示报复，亦亘古所未有。此乃乡下光棍恶妇互相对骂之体，稍知自爱者所不屑为，书籍中无此等体裁，更无此等文字也。明府又撰有《咄咄吟》二卷，专论道光廿一年十月，扬威将军奕经奉旨往浙江督师一役。其事经目见，恩怨较少，转有可以见信于人者。以「木居士」署名，实亦汪堃所撰。光绪元年孟春，不惧无闷斋自刊，袖珍本。自刊图章，文云「忠义气节之士」，汪堃自问何人，果足以当此四字欤？无他人称之而自称之，亦狂悖太甚，无可救药者矣。
论左传前后
《左传》虽一人所撰，卷帙繁重，其前后笔墨未能一律。隐、桓、庄、闵四公，文法谨严，语无枝叶。僖、文、宣、成四公，笔势稍纵，词颇蔓衍。襄、昭、定、哀四公，文益宏肆，波澜壮阔，实开韩苏之门，与隐、桓、庄、闵四公文势悬绝，如出二手。夙怀此志，后见□□□□□□□亦言之，深喜其意见与余相同。《国语》相传亦为左氏所撰，名曰外传。细审其文，局势方整，词旨晦僿，求如《左传》之轩豁呈露，跃然纸上者，邈不可得。柳文确有近似处。北宋论文，动称韩李。东坡亦谓学韩不至者，流而为皇甫持正，学皇甫持正不至者，流而为孙樵，无有云柳子厚也。是韩门弟子李、孙、皇甫三家，为北宋人人所诵习，卒之不能与八家争衡。予亦谓因其词旨晦僿，意境虽高，未能心口如一，令人阅之不欢。曾文正公国藩谓，韩文实无一句不圆，无一字不圆，真能发千古文章不传之秘钥。李、孙、皇甫三家之文，亦正坐不圆一路。储同人□□欣编《唐宋十大家文集》，增李孙两家，转黜去皇甫持正，《唐宋文醇》因之，实未喻其旨，想别有卓见也。
孙毓汶等刻毒语
李恩庆字霁云，汉军□□□人，□□□□进士，官□□盐运使。罢官后，卜居盘山之石佛村，筑园于宅之西，起鸟尽云间之楼，恰与挂月峯相对。工诗画，富收藏，精赏鉴。藏有因字本《曹全》、唐拓本《房玄龄》，均为海内第一孤本，后为其婿赵次珊制府尔巽以二千金购去。当时都转极为爱重，济宁孙莱山相国毓汶强欲购之，属人致意，都转不肯。相国怒，谓候其死后，购之于其子孙。迨至都转卒时，相国死久矣，属纩时犹遗言：此二碑，子孙如不能守，宁可烧之，无论孙氏出价多寡，万不能售。后其子孙托帖估出售，必先询明购者名氏籍贯，及代他人购否，与孙氏有无亲戚交谊往来。当时怪而询之，帖占以实告。予家有某甲，与河间庞芝阁观察□□争购刘铁云观察鹗《崔敬邕》，为庞所得。某甲怒，谓他人买之，传与子孙，庞买之，传与何人？语亦为庞所闻，其临卒时遗言，亦云所有收藏各物，一件不能售与刘氏。其妻弟为之代卖，亦遵其遗志。虽皆系一时愤言，而怨毒之于人，亦甚矣哉，后人当以为大戒也。
论吴重憙
罗山王云乔茂才慎余，撰《绿畦晤言》二卷，光绪廿年五月刊本，前有海丰吴仲怡侍郎重憙序，中有云：「重憙尝欲溯流寻源，以上窥宋五子门户，手洛学、关学、北学三编，以求诸先生为学大旨，卒以世故迁移，不能有所窥见。及筮仕中州，理学名邦也，若孙锺元、理寒石、汤潜葊、张仲诚、耿逸葊、冉蟫葊诸先生之书，莫不庋而藏之，以为洛学津逮。而亲传洛学者，则莫如上蔡谢先生，欲寻洛学，当自《上蔡语录》始。」云云。观侍郎所云，是欲缵研洛学之绪，以上窥宋五子门户，进而为圣贤之徒。自光绪末造，夫己氏秉政，凡儇薄浮滑，声名狼籍者，莫不乘之而起。识者早知其存操莽之心，必乱天下，草野喧传，尤日盛一日。侍郎平日言洛学，岂无闻见，当避之惟恐不速，去之惟恐若浼，乃为所汲引，转因之大显，其亲戚子弟，亦有仕至贵显者，不闻有忠言谠论，以进于朝，或指责其奸，或规劝其过，吾不知当日所言之洛学，果属何种洛学乎。宋末讲学家方回，诸恶毕具，见于周密《癸辛杂识》□集□卷，言行之相背，未有如是之甚者。侍郎之言行不能相顾，亦岂绍述洛学者所为乎！
盛宣怀产业数目
武进盛杏荪尚书宣怀，光宣以来，相传其家集赀数千万。其未故时，立愚斋义庄，以全数家赀四成归慈善事业，六成归子孙分派，以后添置产业亦如之。子母相连，家产与义庄，永远不能分晰。秦始皇自为皇帝，欲世世子孙皆为皇帝。尚书窃师其意，自为财主，亦欲世世子孙皆为财主。他人每笑其愚，不知尚书另有深意，岸然不顾也。其家赀究竟实数，据己巳年报告，犹为未尽，然已十得六七，因记之于此：尚书继妻庄氏，颐养费母财柒拾万两，其孳息涨价，及藏书楼之全部图书，尚不在内。常州城内周线巷住宅十五进，房屋二百四十余间。拙园义庄田产三千余亩。济丰典股本、干丰木行四处。无锡典当三盘，江阴典当三盘，仪征典当一盘，每典确数资本未查明。苏州、杭州两处地产，及嘉定济平典、常熟大正典，及财政部卷烟库券柒拾万元。招商局老股壹万壹千股，即新股贰万贰千股，每股银贰百两。积余公司股份壹万壹千股，每股□□□□。汉冶萍股份贰万零贰百陆拾柒股，每股洋伍拾元。仁济和股份肆千捌百股，每股□□□□。上海租界内地皮产业，大约亦壹贰千万两，无确数。合计盛氏家产数千万两。当日尚书作官，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:07:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>