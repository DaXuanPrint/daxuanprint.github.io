<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="汉官一卷,汉官解詁一卷,汉官旧仪提要,汉官旧仪卷上,汉官旧仪卷下,补遗,孙星衍敘录,汉旧仪卷上,汉旧仪卷下,汉旧仪补遗卷上,汉旧仪补遗卷下,汉旧仪一卷,孙星衍敘录,汉官仪卷上,汉官仪卷下,汉官仪佚文一卷,汉官典职仪式选用一卷,汉仪一卷,汉官六种全文在线阅读,汉官六种全文在线下载,大玄古籍书库">
<meta name="description" content="10卷。清人孙星衍校辑。包括《汉官》1卷，东汉王隆撰;《汉官解诂》1卷，东汉胡广注;《汉旧仪》(又称《汉官旧仪》)2卷，东汉卫宏撰;《汉官仪》2卷，东汉应劭撰;《汉官典职仪式选用》(或省称《汉官典仪》、《汉官典职》、《汉官典职仪》)1卷，东汉蔡质撰;《汉仪》1卷，吴丁孚撰。以上6种，原书早佚，经孙星衍校辑，收入《平津馆丛书》、《四部备要》等丛书中。其《汉旧仪》上下两卷系采清代武英殿聚珍版所刊《永乐大典》本，孙氏校证后，又别作《补遗》2卷附后。6种之中，《汉旧仪》、《汉官仪》分量最大。《汉旧仪》专载西汉一代">
<title>汉官六种_孙星衍_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">汉官六种</span> <br/>
          作者： <span class="inputVal" id="bkauthor">孙星衍</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,典章,完结</span> <br/>
          字数： <span class="inputVal" id="bknum">[book_length]104405</span> <br/>
          说明： <span class="inputVal" id="bkdec">10卷。清人孙星衍校辑。包括《汉官》1卷，东汉王隆撰;《汉官解诂》1卷，东汉胡广注;《汉旧仪》(又称《汉官旧仪》)2卷，东汉卫宏撰;《汉官仪》2卷，东汉应劭撰;《汉官典职仪式选用》(或省称《汉官典仪》、《汉官典职》、《汉官典职仪》)1卷，东汉蔡质撰;《汉仪》1卷，吴丁孚撰。以上6种，原书早佚，经孙星衍校辑，收入《平津馆丛书》、《四部备要》等丛书中。其《汉旧仪》上下两卷系采清代武英殿聚珍版所刊《永乐大典》本，孙氏校证后，又别作《补遗》2卷附后。6种之中，《汉旧仪》、《汉官仪》分量最大。《汉旧仪》专载西汉一代，以职官制度为主，兼述皇帝起居、皇后亲蚕、祀典、皇帝诸侯丧葬等杂事。其余5种则仅记两汉官制。此6种书虽已非完篇，但仍不失为探讨两汉官制与礼仪制度之重要资料。</span> <br/>
          封面： <span class="inputVal" id="bkimg">Z_12749.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]汉官六种
[book_author]孙星衍
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,典章,完结
[book_length]104405
[book_dec]10卷。清人孙星衍校辑。包括《汉官》1卷，东汉王隆撰;《汉官解诂》1卷，东汉胡广注;《汉旧仪》(又称《汉官旧仪》)2卷，东汉卫宏撰;《汉官仪》2卷，东汉应劭撰;《汉官典职仪式选用》(或省称《汉官典仪》、《汉官典职》、《汉官典职仪》)1卷，东汉蔡质撰;《汉仪》1卷，吴丁孚撰。以上6种，原书早佚，经孙星衍校辑，收入《平津馆丛书》、《四部备要》等丛书中。其《汉旧仪》上下两卷系采清代武英殿聚珍版所刊《永乐大典》本，孙氏校证后，又别作《补遗》2卷附后。6种之中，《汉旧仪》、《汉官仪》分量最大。《汉旧仪》专载西汉一代，以职官制度为主，兼述皇帝起居、皇后亲蚕、祀典、皇帝诸侯丧葬等杂事。其余5种则仅记两汉官制。此6种书虽已非完篇，但仍不失为探讨两汉官制与礼仪制度之重要资料。
[book_img]Z_12749.jpg


[book_title]漢官一卷
清孫星衍輯
太傅，長史一人，秩千石，掾屬二十四人，令史、御屬二十二人。
建武十二年八月乙未詔書，三公舉茂才各一人，廉吏各二人；光祿歲舉茂才四行各一人，察廉吏三人；中二千石歲察廉吏各一人，廷尉、大司農各二人；將兵將軍歲察廉吏各二人；監察御史、司隸、州牧歲舉茂才各一人。案：此條引作「漢官目錄」。
司徒掾屬三十人。案：此條引作「漢官目錄」，「司徒掾屬」四字從續漢志補，以小字別之，下凡倣此。
司空掾屬二十四人。〔一〕案：此條引作「漢官目錄」。
太常員吏八十五人，其十二人四科，十五人佐，五人假佐，十三人百石，十五人騎吏，九人學事，十六人守學事。
太史待詔三十七人，其六人治曆，案：唐六典十引「太史屬員有理曆六人」，因避唐諱改。三人龜卜，三人廬宅，四人日時，三人易筮，二人典禳，九人籍氏、許氏、典昌氏，各三人，嘉法、請雨、解事各二人，醫二人。案：各本引此條俱作「漢官儀」。
太史靈臺待詔四十一人，其十四人候星，二人候日，三人候風，十二人候氣，三人候晷景，七人候鍾律。一人舍人。案：唐六典十引漢官「靈臺員吏十三人，靈臺待詔四十六人」。
太祝員吏四十一人，其二人百石，二人斗食，二十二人佐，二人學事，四人守學事，九人有秩。〔二〕百五十人祝人，宰二百四十二人，屠者六十人。
太宰明堂丞一人，二百石。員吏四十二人，其二人百石，二人斗食，二十三人佐，〔三〕九人有秩，二人學事，四人守學事。宰二百四十二人，屠者七十三人，衛士一十五人。
太予樂令員吏二十五人，其二人百石，一人斗食，〔四〕七人佐，十人學事，四人守學事。〔五〕樂人八佾舞三百八十人。
高廟員吏四人，衛士一十五人。
世祖廟員吏六人，衛士二十人。
先帝陵每陵食監一人，秩六百石。監丞一人，〔六〕三百石。中黃門八人，從官二人。
光祿勳員吏四十四人，其十人四科，三人百石，二人斗食，〔七〕二人佐，六人騎吏，八人學事，十三人守學事，一人官醫。衛士八十一人。
長，墨綬銅印。
廉郎作，主羽林九百人。二監官屬史吏，皆自出羽林中，有材者作。
奉車都尉三人。
駙馬都尉五人。
騎都尉一十人。
光祿大夫三人。
太中大夫二十人，秩比二千石。
中散大夫三十人，秩比二千石。
諫議大夫三十人。
議郎五十人，無常員。
謁者三十人，其二人公府掾，六百石持使也。
衛尉員吏四十一人，其九人四科，二人二百石，文學三人百石，十二人斗食，二人佐，十三人學事，〔八〕一人官醫。衛士六十人。
南宮衛士員吏九十五人，衛士五百三十七人。
北宮衛士員吏七十二人，衛士四百七十二人。〔九〕
右都侯員吏二十二人，衛士四百一十六人。左都侯員吏二十八人，衛士三百八十三人。案：「侯」皆當作「候」。〔一０〕
南宮南屯司馬員吏九人，衛士百二人。
（北）宮門蒼龍司馬〔一一〕員吏六人，衛士四十人。
玄武司馬員吏二人，衛士三十八人。
北屯司馬員吏二人，衛士三十八人。
北宮朱爵司馬員吏四人，衛士百二十四人。
東明司馬員吏十三人，衛士百八十人。
朔平司馬員吏五人，衛士百一十七人。
員吏皆隊長佐。案：謂南屯司馬以下。
太常、光祿勳、衛尉。右三卿，太尉所部。案：此條引作「漢官目錄」。
太僕員吏七十人，其七人四科，一人二百石，文學八人百石，六人斗食，七人佐，六人騎吏，三人假佐，三十一人學事，一人官醫。
考工員吏百九人。
車府員吏二十四人。
未央廄員吏七十人，卒騶二十人。
長樂廄員吏十五人，卒騶二十人，苜蓿苑官田所一人守之。
廷尉員吏百四十人，其十一人四科，十六人二百石廷吏，文學十六人百石，十三人獄史，二十七人佐，二十六人騎吏，三十人假佐，一人官醫。
大鴻臚員吏五十五人，其六人四科，二人二百石，文學六人百石，一人斗食，十四人佐，六人騎吏，十五人學事，五人官醫。
大行員吏四十人。其四人四科，五人二百石，文學五人百石，九人斗食，六人佐，六人學事，十二人守學事。
太僕、廷尉、大鴻臚。右三官，司徒所部。案：此條引作「漢官目錄」。
宗正員吏四十一人，其六人四科，一人二百石，四人百石，三人佐，六人騎吏，二人法家，十八人學事，〔一二〕一人官醫。
諸公主主簿一人，秩六百石。僕一人，秩六百石。私府長一人，秩六百石。家丞一人，三百石。直吏三人，〔一三〕從官三人。〔一四〕
大司農員吏百六十四人，其十八人四科，九人斗食，十六人二百石，文學二十人百石，二十五人佐，七十五人學事，〔一五〕一人官醫。
太倉員吏九十九人。
平準員吏百九十人。
導官員吏百一十二人。
廩犧丞一人，三百石。員吏四十人，其十一人斗食，十七人佐，七人學事，五人守學事，皆河南屬縣給吏者。
雒陽市市長一人，秩四百石。丞一人，二百石，明法補。員吏三十六人，十三人百石嗇夫，十一人斗食，十二人佐。又有檝櫂丞，三百石，別治中水官，主水渠，在馬市東，有員吏六人。
少府員吏三十四人，其一人四科，一人二百石，五人百石，四人斗食，三人佐，六人騎吏，十三人學事，一人官醫。
太醫員醫二百九十三人，員吏十九人。
太官員吏六十九人，衛士三十八人。
守宮員吏六十九人。外官丞二百石，公府吏府也。
上林苑員吏五十八人。
黃門員吏十八人。〔一六〕
掖庭吏從官百六十七人，待詔五人，員吏十人。
永巷員吏六人，吏從官三十四人。右丞一人，暴室一人。
御府員吏七人，吏從官三十人。右丞一人。
祠祀從官吏八人，騶僕射一人，家巫八人。
鉤盾吏從官四十人，員吏四十八人。又有署一人，胡熟監一人。
中藏府員吏十三人，吏從官六人。
內者從官祿士一人，〔一七〕員吏十九人。
尚方員吏十三人，吏從官六人。
符節當得明法律郎。
宗正、大司農、少府。右三卿，司空所部。案：此條引作「漢官目錄」。
執金吾員吏二十九人，其十人四科，一人二百石，文學三人百石，二人斗食，十三人佐學事，注緹騎。執金吾緹騎二百人，五百二十人。〔一八〕
太子少傅員吏十三人。〔一九〕
太子舍人十三人，選良家子孫。
太子門大夫門大夫二人，選四府掾屬。
太子洗馬選郎中補也。
北軍中候員吏七人，候自得辟召，通大鴻臚一人，斗食。
屯騎校尉員吏百二十八人，領士七百人。
越騎校尉員吏百二十七人，領士七百人。
步兵校尉員吏七十三人，領士七百人。
長水校尉員吏百五十七人，烏桓胡騎七百三十六人。
射聲校尉員吏百二十九人，領士七百人。
河南尹員吏九百二十七人，十二人百石。諸縣有秩三十五人，官屬掾史五人，四部督郵吏部掾二十六人，案獄仁恕三人，監津渠漕水掾二十五人，百石卒吏二百五十人，文學守助掾六十人，書佐五十人，脩行二百三十人，〔二０〕幹小史二百三十一人。
雒陽令秩千石，丞三人四百石，孝廉左尉四百石，孝廉右尉四百石。員吏七百九十六人，十三人四百石。鄉有秩、獄史五十六人，佐史、鄉佐七十七人，斗食、令史、嗇夫、假五十人，官掾史、幹小史二百五十人，書佐九十人，脩行二百六十人。
鄉戶五千，則置有秩。
沛國譙，刺史治。去雒陽千二十里。
常山國高邑，刺史治。去雒陽一千里。
武陵郡漢壽，刺史治。去雒陽三千里。案：此條引作「漢官儀」，誤。
九江郡壽春刺史治，去雒陽千三百里。
漢陽郡隴（州），〔二一〕刺史治。去雒陽一千一百里。
太原郡晉陽，刺史治。南有梗陽城，中行獻子見巫皋。
廣陽郡薊，刺史治。雒陽東北二千里。
蒼梧郡廣信刺史治，去雒陽九千里。案：以上俱見續漢志補注
校勘記
〔一〕「二十四人」原作「三十四人」，中華書局點校本（以下簡稱點校本）、汲古閣本（以下簡稱汲本）武英殿本（以下簡稱殿本）、王先謙後漢書集解本（以下簡稱集解本）、續漢百官志補注均作「
二十四人」，據改。
〔二〕「九人有秩」原作「四人有秩」據諸本改。
〔三〕「二十三人佐」原作「二十二人佐」，據諸本改。
〔四〕「一人斗食」，汲本、集解本同，點校本、殿本作「二人斗食」。
〔五〕「守學事」原作「守樂事」，據諸本改。
〔六〕「監丞一人」原作「監丞五人」，據諸本改。
〔七〕「二人斗食」點校本作「一人斗食」。
〔八〕「十三人學事」點校本作「十二人學事」。
〔九〕「衛士四百七十二人」點校本作「衛士四百七十一人」。
〔一０〕諸本「侯」均作「候」，孫輯作「侯」，當係自誤。
〔一一〕據黃山後漢書集解校補刪「北」字。又汲本續漢百官志亦無「北」字。
〔一二〕「學事」原作「學士」，據諸本改。
〔一三〕「直吏」原作「直隸」，據諸本改。
〔一四〕「從官三人」，汲本、集解本同，點校本、殿本作「從官二人」。
〔一五〕「學事」原作「學士」，據諸本改。
〔一六〕「十八人」原作「十九人」，據諸本改。
〔一七〕「從官祿士」，點校本作「從官祿事」，當是。
〔一八〕「五百」即伍伯，其上點校本據北堂書鈔（以下簡稱書鈔）卷五四引應劭漢官儀補「持戟」二字。
〔一九〕諸本中唯點校本作「員吏十二人」。
〔二０〕「脩行」原作「循行」，據點校本續漢百官志五校勘記改。下引同。
〔二一〕惠棟後漢書補注卷二三曰：「『州』字衍。或曰當作『西』。」按漢書地理志作「隴」，師古曰：「今呼隴城縣者也。」據此則「州」字係衍文無疑，故刪。

[book_title]漢官解詁一卷
孫星衍敘錄
隋志：漢官解詁三篇，漢新汲令王隆撰，胡廣注。唐志作三卷。後漢書胡廣傳：「所著詩、賦、銘、頌、箴、弔及（諸）解詁，〔一〕凡二十二篇。」不言此書卷數。續漢志補注引廣注，述此書始末極詳。王隆字文山，建武中為新汲令，見文苑傳。漢官篇仿凡將、急就，四字一句，故在小學中。今以隆書為正文，列廣注於下，末附胡廣漢制度十條。
漢官解詁一卷
漢太傅胡廣注
清孫星衍輯
王隆漢官篇
前安帝時，越騎校尉劉千秋校書東觀，好事者樊長孫與書曰：「漢家禮儀，叔孫通等所草創，皆隨律令在理官，藏于几閣，無紀錄者，久令二代之業，闇而不彰。誠宜撰次，依擬周禮，定位分職，各有條序，令人無愚智，入朝不惑。君以公族元老，正丁其任，焉可以已！」劉君甚然其言，與邑子通人〔郎中〕張平子參議未定，〔二〕而劉君遷為宗正、衛尉，平子為尚書郎、太史令，各務其職，未暇恤也。至順帝時，平子為侍中典校書，方作周官解說，乃欲以漸次述漢事，會復遷河閒相，遂莫能立也。述作之功，獨不易矣。既感斯言，顧見故新汲令王文山小學為漢官篇，略道公卿內外之職，旁及四夷，博物條暢，多所發明，足以知舊制儀品。蓋法有成易，而道有因革，是以聊集所宜，為作詁解，各隨其下，綴續後事，令世施行，庶明厥旨，廣前後憤盈之念，增助來哲多聞之覽焉。續漢志補注案：漢官篇正文別作一行，其有未備者，以續漢志小字補之。
太傅錄尚書事。
猶古冢宰總己之義也。續漢志補注
司馬中外以親寵殊，平事尚書，宰尹樞機，勉用八政，播時百穀。北堂書鈔設官部兩引
下理坤道，〔三〕上和乾光，謂之司空。北堂書鈔設官部、太平御覽職官部
將軍
前、後、左、右將軍，皆周末官，秦因之，位上卿，金印紫綬，皆掌兵及四夷。有長史，秩千石。北堂書鈔設官部
前、後、左、右將軍，宣元以後，〔四〕雖不出征，猶有其官，位在諸卿上。北堂書鈔設官部
太常，社稷郊畤，〔五〕事重職尊，故在九卿之首。北堂書鈔設官部、太平御覽職官部
古文儒林，舊藝皆說。北堂書鈔職官部
博士稽合同異，講論五始，為春秋。北堂書鈔設官部
公羊傳云：五始者，元年春王正月，公即位。元者，氣之始；春者，四時之始；王者，受命之始；正月者，政教之始；公即位者，一國之始也。北堂書鈔設官部
官名祭酒，皆一位之元長者也。古禮，賓客得主人饌，則老者一人舉酒以祭于地，舊說以為示有先。續漢志補注
光祿勳
勳猶閽也，易曰「為閽寺」。〔宦寺〕主殿宮門戶之職。〔六〕續漢志補注
光祿大夫，〔七〕諫議大夫，揖讓群卿，四方則之。北堂書鈔設官部
光祿大夫，本為中大夫。武帝元狩五年，置諫大夫為光祿大夫。世祖中興，以為諫議大夫。又有太中、中散大夫。此四等於古皆為天子之下大夫，視列國之上卿。續漢志補注、北堂書鈔設官部
武帝以中大夫為光祿大夫，與博士俱以儒雅之選，異官通職，周官所謂「官聯」者也。藝文類聚職官部、太平御覽職官部
溫故知新，率由舊章，與參國體，稽合同異，案：北堂書鈔引有此二句。皆能分明古今，辨章舊聞。北堂書鈔設官部、藝文類聚職官部、太平御覽職官部案：北堂書鈔引此在「視列國之上卿」下。藝文類聚、太平御覽引此在「所謂官聯者也」下。但此與光祿大夫不相比附，疑本議郎之職。今改為正文，而不復別出。
衛尉
衛尉主宮闕之內，衛士于垣下為廬，案：北堂書鈔設官部引作「為區廬于垣下」。各有員部。〔凡〕居宮中者，〔八〕皆施籍于門，案其姓名。若有醫巫僦人當入者，本官長吏為封啟傳，案：當作「本宮長史為封棨傳」，見續漢志。〔九〕審其印信，然後內之。人未定，又有籍，皆復有符。符用木，長二寸，以當所屬兩字為鐵印，〔一０〕亦太卿炙符，案：續漢志補注引作「長可二寸，鐵印以符之。」〔一一〕當出入者，案籍畢，復齒符，〔一二〕乃引內之也。其有官位得出入者，令執御者官，傳呼前後以相通。從昏至晨，分部行夜，夜有行者，輒前曰：「誰！誰！」若此不解，終歲更始，所以重慎宿衛也。藝文類聚職官部
諸門部各陳屯夾道，其旁當兵，以示威武，交戟，以遮妄出入者。續漢志補注
太僕廄府，皮軒鸞旗。初學記器物部
馬有廄，車有府。皮軒，以虎皮為軒。續漢志補注、初學記器物部、太平御覽車部
考工黃魏瑣連，孫吳之法。北堂書鈔武功部
兵書有黃氏瑣連之器，蓋弩射法也。北堂書鈔武功部
廷尉當理疑獄。北堂書鈔設官部
讞，質也。續漢志補注
鴻臚贊通四門，撫柔遠賓。北堂書鈔設官部
鴻，聲也。臚，傳也。所以傳聲贊導九賓也。太平御覽職官部
昔唐虞賓于四門，此則禮賓之制，與鴻臚之任亦同。太平御覽職官部
宗正
又歲一治諸王世譜差序秩第。續漢志補注
司農調均報度，輸漕委輸。續漢志補注
邊都諸官請調者，皆有調均報給之也。以水通輸曰漕。委，積也。郡國所積聚金帛貨賄，隨時輸送諸司農，曰委輸，以供國用。續漢志補注
侍中
掌侍從左右，無員，常侍中。漢書百官公卿表注
給事〔中〕，〔一三〕常侍〔從〕左右，〔一四〕無員，位次侍中、中常侍，或名儒，或國親。漢東方朔拜中郎，為給事中。劉向諫議大夫，拜給事中也。北堂書鈔設官部
尚書出納詔命，齊眾喉口。北堂書鈔設官部、初學記職官部
唐虞曰納言，周官為內史。機事所總，號令攸發。北堂書鈔設官部、文選、晉紀總論注、後漢二十八將論注、〔一五〕辨亡論注太平御覽職官部
機密之事。文選晉紀總論注
士之權貴，不過尚書，其次諸吏。北堂書鈔設官部、太平御覽職官部
諸吏，光祿勳是也。太平御覽職官部
御史
建武以來，省御史大夫官屬入侍蘭臺。蘭臺有十五人，特置中丞一人以總之。此官得舉非官，案：北堂書鈔引作「舉法」，皆誤。當作「舉非法」。〔一六〕其權次尚書。北堂書鈔設官部、太平御覽職官部
惠帝三年，相國奏遣御史監三輔。北堂書鈔設官部
孝宣感路溫舒言，秋季後請讞。時帝幸宣室，齋居而決事，令侍御史二人治書，御史起此。案：當重有「治書」二字。後因別置，冠法冠，秩百石，案：「百」上當有「六」字。有印綬，與符節郎共平廷尉奏事，罪當輕重。續漢志補注
執金吾，執禁典兵。北堂書鈔設官部
執金吾，吾者禦也，典執金革，以禦非常也。北堂書鈔設官部
衛尉巡行宮中，則金吾徼于外，相為表裏，以擒姦討猾。續漢志補注、北堂書鈔設官部
太子太傅，日就月將，琢磨玉質。北堂書鈔設官部
言太子有玉之質，〔一七〕琢磨以道也。位次太師。北堂書鈔設官部
少傅琢磨玉質，永承無疆。北堂書鈔設官部
言太子者，珪玉也。北堂書鈔設官部
將作大匠樹栗、椅、桐、梓。〔一八〕續漢志補注
古者列樹以表道，並以為林囿。四者皆木名，治宮室並主之。續漢志補注
中壘、城門，北軍士校，修爾車馬，以戒不虞。北堂書鈔設官部
漢掌兵官。北堂書鈔設官部
河南尹
武帝太初元年，〔一九〕左內史為左馮翊，主爵都尉、右內史為右扶風、京兆尹，治京師，以為三輔，皆如郡。〔二０〕主爵列侯，其職並鴻臚。〔二一〕世祖案：當有「都」字。〔二二〕雒陽，改河南案：當有「郡」字。為河南尹。北堂書鈔設官部
三輔職如郡守，獨奉朝請。成帝丞相張禹遜位，位特進，奉朝請。又以關內侯蕭望之、大司馬嘉皆進奉朝請。光武司徒孫資加特進，奉朝請。奉朝請之號，則非為官。北堂書鈔設官部、太平御覽職官部
刺史十有三牧，分土食焉。北堂書鈔設官部
京畿師外，案：當有訛。十有三牧，分部馳郡行國，督察在位，奏以言，案：「奏」上當有「敷」字。錄見囚徒，案：「見」當作「視」。考實侵冤，退不錄職，案：「錄」當作「稱」。狀狀進一奏事焉。案：當有訛。北堂書鈔設官部
巡謂驛馬也，縣次傳駕之，以走疾，猶古言附遂。續漢志補注
縣邑囚徒，皆閱錄視，參考辭狀，實其真偽。有侵冤者，即時平理。續漢志補注
課第長吏不稱職者為殿，舉免之。其有治能者為最。察上尤異州，又狀州中吏民茂才異等，歲〔舉〕一人。〔二三〕續漢志補注
所察有條應繩異者，輒覆問之，不茹柔吐剛也。歲盡，齎所狀納京師，名奏事，差其遠近，各有常會。續漢志補注
中興不復自詣京師，其所道皆如舊典。續漢志補注
假佐，取內郡善史書佐給諸府也。漢書王尊傳注
冀趙常山。太平御覽州郡部
經曰「冀州既載」。居趙，今治常山。太平御覽州郡部
兗衛濟河。太平御覽州郡部
經曰「濟河惟兗州」。衛國，今治山陽。太平御覽州郡部
青齊河岱。〔二四〕太平御覽州郡部
經曰「海岱惟青州」。居齊國，今治焉。太平御覽州郡部
徐魯淮沂初學記州郡部、太平御覽州郡部
經曰「海岱及淮惟徐州」。又曰「淮沂其乂」。居魯國，今據豫州而東海。太平御覽州郡部
揚吳彭蠡。太平御覽州郡部
經曰「淮海惟揚州」。又曰「彭蠡既渚」。居吳國，今治九江。太平御覽州郡部
荊楚衡陽。太平御覽州郡部
經曰「荊及衡陽惟荊州」。居楚國，今治武陵。太平御覽州郡部
益庸岷梁。太平御覽州郡部
經曰「華陽黑水惟梁州」。漢改梁州（治九江）〔為益州〕，〔二五〕今治廣漢。太平御覽州郡部
涼邠黑水。初學記州郡部、太平御覽州郡部
經曰「黑水西河惟雍州」。居邠國，漢改雍州為邠州，國右扶風栒邑縣，屬司隸部，不復屬州。今治漢陽。太平御覽州郡部
雍別朔方。太平御覽州郡部案：續漢志朔方郡在并州刺史部，無朔方刺史，與此不合。
漢別雍州之地，置朔方刺史。太平御覽州郡部
交阯南越。太平御覽州郡部
漢平南越之地，置交州刺史，列諸州治蒼梧。太平御覽州郡部
幽燕朝鮮。太平御覽州郡部
經無幽州，而周官有焉。蓋冀之別也。居燕國，今廣陽是。太平御覽州郡部
并代晉翟。太平御覽州郡部
經無并州，而周官有，蓋冀州之別也。居燕國，今廣陽是。太平御覽州郡部案：「居燕國，今廣陽是」七字，當有誤。
太守專郡，信理庶績，勸農賑貧，決訟斷辟，興利除害，檢察郡姦，舉善黜惡，誅討暴殘。北堂書鈔設官部、太平御覽職官部案：太平御覽引作「誅殺殘暴」。
秋冬歲盡，各計縣戶口墾田，錢穀入出，盜賊多少，上其集簿。丞尉以下，歲詣郡，課校其功。功多尤為最者，於廷尉案：此當作「慰」勞勉之，以勸其後。負多尤為殿者，於後曹別責，以糾怠慢也。諸對辭窮尤困，收主者，掾史關白太守，使取法，丞尉縛責，以明下轉相督敕，為民除害也。明帝詔書不得僇辱黃綬，以別小人吏也。續漢志補注
都尉將兵，副佐太守。〔二六〕北堂書鈔設官部、太平御覽職官部案：北堂書鈔引作「都尉一人」。〔二七〕
言與太守俱受銀印部符之任，為一郡副將，然俱主其武職，不預民事。舊時以八月都試，講習其射力，以備不虞。案：太平御覽引有「
備盜賊也」四字。皆絳衣戎服，示揚威武，折衝厭難者也。北堂書鈔設官部〔二八〕
少官嗇夫，各擅其職。周禮天官疏
謂倉庫少內嗇夫之屬，各自擅其條理所職主。周禮天官疏
鹽鐵官
鹽官掊坑而得鹽，或有鑿井煑海水而以得之者。鑄銅為器械，當鑄冶之（事）〔時〕，〔二九〕扇熾其火，謂之鼓鑄。續漢志補注
諸王
諸王在長安，位次三公。北堂書鈔設官部
光武封諸子，各四縣也。北堂書鈔設官部
後漢妾數無限別，乃制設正適，曰妃，取小夫人不得過四十人。續漢志補注
列侯
列侯金印紫綬，以賞其有功，功大者食縣邑，小者食鄉亭，得臣其所食吏民。案：北堂書鈔封爵部引「大小隨邑縣鄉所食，臣其吏民也」。本為徹侯，避武帝諱曰通侯。舊時文書，或爵通侯也，〔三０〕後更曰列侯。今俗人或都言諸侯，乃王爾，非此也。藝文類聚封爵部、太平御覽封建部
諸王受封，皆受茅土，歸立社稷。本朝為宮室，自有制度。至於列侯歸國者，不受茅土，不立宮室，各隨貧富，裁制黎庶，以守其寵。續漢志補注、藝文類聚封爵部
車駕巡狩幸其國，諸侯衣玄端之衣，冠九旒之冕，其盛法服以就位也。今列侯自不奉朝請侍祠祭者，不得服此，皆當三梁冠，皁單衣，其歸國流黃衣皁云。續漢志補注
乘輿豹尾過後，罷屯解圍。續漢志補注
施于道路，豹尾之內為省中，故須過後，屯圍乃得解，皆所以戒不虞也。續漢志補注鸞旗，以銅作鸞〔鳥〕車衡上。〔三一〕續漢志補注
建蓋在中。續漢志補注
轂下，喻在輦轂之下，京師之中。〔三二〕文選曹子建責躬詩注、潘安仁在懷縣作詩注、曹子建求通親親表注、任彥升齊竟陵文宣王行狀注
天子出，車駕次第，謂之鹵簿。長安時，出祠天于甘泉用之，名曰甘泉鹵簿。文選任彥升為蕭揚州薦士表注
宗廟是古者清廟茅屋。續漢志補注
古之清廟，以茅蓋屋，所以示儉也。今之明堂，茅蓋之，乃加瓦其上，不忘古也。後漢書光武紀注、續漢志補注
桶，桶也。諸侯丹桶，以丹色也。太平御覽居處部案：「桶」當作「桷」。〔三三〕
梲，梁上柱也。諸侯藻〔梲〕，〔三四〕為藻文也。太平御覽居處部
附：漢制度案：漢制度之名，不見于隋書經籍志。續漢志補注引謝沈書曰：「太傅胡廣博綜舊儀，立漢制度，蔡邕因以為志。」今群書所引，附于解詁之後。
帝之下書有四：一曰策書，二曰制書，三曰詔書，四曰誡敕。策書者，編簡也，其制長二尺，短者半之，篆書，起年月日，稱皇帝，以命諸侯王。三公以罪免，亦賜策（書），〔三五〕而以隸書，用尺一木，兩行，惟此為異也。制書者，帝者制度之命，其文曰制詔三公，皆璽封，尚書令印重封，露布州郡也。詔書者，詔，告也，其文曰告某官云如故事。誡敕者，謂敕刺史、太守，其文曰有詔敕某官，他皆倣此。後漢書光武紀注、太平御覽文部
天子出，有大駕、法駕、小駕。大駕則公卿奉引，大將軍驂乘，太僕御，屬車八十一乘，備千乘萬騎。法駕，公不在鹵簿，唯河南尹、執金吾、洛陽令奉引，侍中驂乘，奉車郎御，屬車三十六乘。小駕，太僕奉駕，侍御史整車騎。後漢書儒林傳序注人君之居，前有朝，後有寢。終則制廟以象朝，後制寢以象寢。光武都洛陽，迺合高祖以下至平帝為一廟，藏十一帝主于其中。元帝次當第八，光武第九，故立元帝為祖廟，後遵而不改。後漢書光武紀注
列侯功德優盛，朝廷所敬異者，賜特進，在三公下，不在車騎下。續漢志補注
是為猥諸侯。續漢志補注
戎，立車，以征伐。續漢志補注
春秋左氏傳有南冠而縶者，則楚冠也。秦滅楚，以其君服賜執法近臣御史服之。續漢志案：以下四條俱引作「胡廣說」。
高山冠，蓋齊王冠也。秦滅齊，以其君冠賜近臣謁者服之。續漢志
趙武靈王效胡服，以金璫飾首，前插貂尾，為貴職。秦滅趙，以其君冠賜近臣。續漢志
意謂北方寒涼，以貂皮煖額，附施於冠，因遂變成首飾。續漢志補注
校勘記
〔一〕「及諸解詁」原作「及新解詁」，據後漢書胡廣傳改。
〔二〕點校本、汲本、殿本、集解本續漢百官志補注「通人」下均有「郎中」二字，據補。
〔三〕孔廣陶本（以下簡稱孔本）書鈔卷五二「坤道」作「川道」。
〔四〕「宣元」原作「宣化」，據孔本書鈔卷六四改。
〔五〕孔本書鈔卷五三「社稷」上有「掌」字。又此引還見於藝文類聚（以下簡稱類聚）卷四九，與孫輯引同，孫氏脫注。
〔六〕諸本續漢百官志補注「主殿宮」上均有「宦寺」二字，據補。
〔七〕孔本書鈔卷五六引作「光祿、太中」，與下文「諫議大夫」連讀。
〔八〕「凡」字據類聚卷四九引補。
〔九〕「本宮」，類聚卷四九、初學記卷一二、太平御覽（以下簡稱御覽）卷二三０俱引作「本官」。殿本續漢百官志亦同。黃山校補曰：「官本『宮』作『官』，是。今按：外人謂無官位者，考本官所遣，當封棨傳為信也。」孫案非，且脫注初學記、御覽兩出處。
〔一０〕類聚卷四九、初學記卷一二、御覽卷二三０「兩字」上均有「官」字。按續漢志作「宮名」，此處既指外人，則「宮名」亦當作「官名」。據此可知上述類書所引，「官」下當脫「名」字，而孫輯則全脫矣。
〔一一〕「符」原作「箸」，據諸本續漢百官志補注改。
〔一二〕初學記卷一二「復」下有「識」字，「齒符」下尚有「識其物色」四字。
〔一三〕據孔本書鈔卷五八補「中」字。此引又見類聚卷四八，亦作「給事中」。孫輯脫注。
〔一四〕書鈔卷五八、類聚卷四八、初學記卷一二「常侍」下均有「
從」字，據補。
〔一五〕此引見於文選范蔚宗宦者傳論注，不出於文選後漢二十八將論注。
〔一六〕影宋本御覽卷二二五正作「得舉非法」，孫氏所據本誤。
〔一七〕孔本書鈔卷六五引作「言太子如珪玉」。
〔一八〕點校本續漢百官志補注「椅」作「漆」。按劉昭注下引毛詩傳、陸璣草木疏皆以釋「椅」，未言及「漆」。汲本、殿本、集解本亦均作「椅」。據此則作「漆」恐非。
〔一九〕「太初」原作「太元」，據孔本書鈔卷七六引改。又漢書百官公卿表亦作「太初」。
〔二０〕孔本書鈔卷七六「皆」上有「職」字。
〔二一〕孔本書鈔卷七六「並」下有「屬」字。
〔二二〕孔本書鈔卷七六正有「都」字，孫氏所據本誤。
〔二三〕諸本續漢百官志補注「歲」下均有「舉」字，據補。
〔二四〕「青齊」原作「青州」，據影宋本御覽卷一五七改。
〔二五〕據影宋本御覽卷一五七刪補。
〔二六〕御覽卷二四一其下尚引「備盜賊也」四字。
〔二七〕孔本書鈔卷六三「一人」上有「郡各」二字。
〔二八〕書鈔卷六三兩次引及此條，孫輯脫注。
〔二九〕諸本續漢百官志補注「之事」均作「之時」，據改。
〔三０〕類聚卷五一「通侯」下有「是」字。
〔三一〕諸本續漢輿服志補注「鸞」下均有「鳥」字，據補。
〔三二〕文選求通親親表注「京師」作「京兆」，齊竟陵文宣王行狀注又作「京城」。
〔三三〕影宋本御覽卷一八八兩「桶」字均引作「桷」，孫氏所據本誤。
〔三四〕據御覽卷一八八補「梲」字。
〔三五〕據後漢書光武帝紀注及御覽卷五九三引刪「書」字。

[book_title]漢官舊儀提要
臣等謹按：漢議郎東海衛宏敬仲作漢舊儀四篇，以載西京雜事，見於范書本傳。隋唐經籍、藝文志：漢舊儀四卷，宋史藝文志三卷，俱著於錄。馬端臨經籍考卷目與宋志同，而別題作漢官舊儀。陳振孫書錄解題遂以其有漢官之目，疑非衛宏本書，或又以為胡廣所作。後亦佚，不復傳世，所見者獨前後漢書注及唐、宋諸書所引而已。今永樂大典所載此本，亦題漢官舊儀，不著撰人名氏。其閒述西京舊事，典章儀式甚備，且與諸書所引漢舊儀之文參校，無弗同者，自屬衛宏本書。其稱漢官舊儀者，或後人因其所載官制為多，妄加之耳。至漢書注中，頗有稱「胡廣曰」者，與漢舊儀互引其文，亦絕不相合。惟廣傳載廣著詩、賦、銘、頌及解詁二十二篇，而史注所引，別有漢官解詁之名，蓋即廣所作，而舊儀之當出衛宏手，益無疑也。此本舊時失於讎正，首尾序次錯糅，文字至脫誤不可乙。今據史文覈勘，且旁徵舊書，參析同異，疏於各句下方。其原有注者，略仿劉昭注續漢志例，通為大書，稱本注以別之，釐為上下二卷。又前後漢紀志注及唐宋類書內，所引佚文頗多。蓋此書遞更顯晦，已非完本，謹為蒐擇甄錄，別為補遺一卷，附於其後，以略還宋志篇目之舊云。乾隆三十八年四月恭校上。
總纂官編修臣紀昀
郎中臣陸錫熊
纂修官編修臣陳昌圖

[book_title]漢官舊儀卷上
漢衛宏撰
皇帝起居儀宮司馬內，按：元帝紀「初元五年宮司馬中」注：應劭曰：「宮司馬中者，宮內門也。」據此則此「內」字與「中」字義同。百官案籍出入，營衛周廬，晝夜誰何。殿外門署屬衛尉，殿內郎署屬光祿勳，黃門、鉤盾署屬少府。輦動則左右侍帷幄者稱警，車駕則衛官填街，騎士塞路。出殿則傳蹕，止人清道，〔一〕建五旗，丞相、九卿執兵奉引。乘輿冠高山冠，飛羽之纓，按：晉書輿服志引此文作漢官儀，又「飛羽」作「飛翮」。〔二〕幘耳赤，丹紈裏，按：續漢書輿服志劉昭補注引此文「裏」下有「衣」字。帶七尺斬蛇劍，履虎尾絇履，諸王歸國稱從。
皇帝六璽，皆白玉螭虎紐，文曰「皇帝行璽」、「皇帝之璽」、「皇帝信璽」、「天子行璽」、「天子之璽」、「天子信璽」，凡六璽。皇帝行璽，凡封按：此句有脫字，應云「凡封命用之」。之璽，按：此句應云「皇帝之璽」。賜諸侯王書；信璽，按：此句應云「皇帝信璽」。發兵；其徵大臣，以天子行璽；策拜外國事，以于子之璽；事天地鬼神，以天子信璽。〔三〕按：此條「皇帝行璽」下各句，並有脫字。續漢書輿服志注所引亦同。惟隋書禮儀志稱「皇帝行璽，封命諸侯及三公用之；皇帝之璽，與諸侯及三公書用之；皇帝信璽，發諸夏兵用之。」文義完備，謹參校以正其缺。又漢書霍光傳「皇帝信璽、行璽」，孟康注：「天子之璽自佩，行璽、信璽在符節臺。」亦可考見漢時藏璽之制，併附著之，以補此文所未備。皆以武都紫泥封，青布囊，按：續漢書輿服志注引此文無「布」字。〔四〕白素裏，兩端無縫，尺一板中約署。按：此句疑有脫字。皇帝帶綬，黃地六采，按：「六采」舊作「赤采」，似誤。又攷宋書禮志引漢制：「皇帝黃赤綬，四采，黃赤縹紺。」亦與此互異。今據續漢書輿服志注校正。不佩璽。按：續漢書志注引此文，「璽」下重一「璽」字。以金銀縢組，侍中組負以從。秦以前民皆佩綬，以金、玉、銀、銅、犀、象為方寸璽，各服所好。〔五〕奉璽書使者乘馳傳。其驛騎也，三騎行，晝夜行千里為程。
太官尚食，用黃金釦器。〔六〕中官、私官尚食，用白銀釦器。
中官、小兒官及門戶四尚、中黃門持兵，三百人侍宿。按：漢書百官公卿表、百官志皆不載小兒官及門戶四尚官名。
冗從吏僕射，按：續漢書百官志：「中黃門冗從僕射一人，六百石。」此句首疑脫「中黃門」三字，「吏」字疑亦衍文。出則騎從夾乘輿，車居則宿衛，直守省中門戶。○本注曰：省中，禁中也。成帝外家王禁貴重，朝中為諱禁，故曰省。
中常侍，宦者，秩千石。得出入臥內禁中諸宮。
侍中，無員。或列侯、將軍、衛尉、光祿、（將）大夫、〔七〕郎為之，得舉非法，白請及出省戶休沐，往來過直事。
御史，員四十五人，皆六百石。其十五人衣絳，給事殿中為侍御史。宿廬（左右）〔在石〕渠門外。〔八〕二人尚璽，四人持書給事，二人按：漢書百官公卿表：「僕射、御史治書尚符璽者，有印綬。」續漢書百官志「治書侍御史二人」，此文「持」字疑當作「治」。侍（前），〔九〕中丞一人領。按：漢書表志：漢改御史大夫為司空，別留中丞，為御史臺率。而侍中乃列侯以下入侍禁中者所加官名，並無侍中丞之官。「侍」字疑衍文。餘三十人留寺，按：寺，御史署也，在司馬門內。前漢書蕭望之傳注作「三十人留守」者，非。理百官也。〔一０〕
給事中，無常員，位次侍中、常侍。
尚書四人，為四曹。侍曹尚書，按：前漢書師古注引此文，「侍」上有「常」字，與續漢書志合。主丞相、御史事；二千石曹尚書，主刺史、二千石事；民曹尚書，主庶民上書事；客曹尚書，主外國四夷事。成帝初置尚書，員五人，有三公曹，主斷獄。
尚書令主贊奏封下書，按：續漢書百官志：「掌凡選署及奏下尚書文書眾事。」僕射主閉封。〔一一〕丞二人，主報上書者，兼領財用火燭食廚。漢置中〔書〕官，〔一二〕領尚書事。中書謁者令一人。成帝建始四年罷中書官，以中書為中謁者令。
尚書郎四人：匈奴單于營部二郎主羌夷吏民，民曹一郎主天下戶口墾田功作，謁者曹一郎主天下見錢貢獻委輸。按：晉書職官志：「漢置尚書郎四人：一人主匈奴單于營部，一人主羌夷吏民，一人主戶口墾田，一人主財帛委輸。」與此文少異。疑「二郎」當作「一郎」，「匈奴單于」上脫「一郎主」三字。
中臣在省中皆白請，其宦者不白請。尚書郎宿留臺，中官給青縑白綾被或錦被、帷帳、氊褥、通中枕，太官供食，湯官供〈麥并〉餌果實，下天子一等。給尚書郎伯二人，女侍史二人，皆選端正者從直。伯送至止車門還，女侍史執香爐燒薰，從入臺護衣。
黃門令領黃門謁者。騎吹曰冗從，僕射一人，領髦頭。
左曹日上朝謁，秩二千石。
右曹日上朝謁，秩二千石。
黃門郎屬黃門令，日暮入對青鎖門拜，名曰夕郎。
五官中郎將，秩比二千石，主五官郎中。
左、右中郎將，秩比二千石，主謁者、常侍侍郎，以貲進。○本注曰：左主謁者，右主常侍侍郎。
五官屬光祿勳，不得上朝謁。兼左、右曹諸吏，得上朝謁。
郎中令主郎中。按：漢書注「主郎內諸官」。左車將主左車郎，右車將主右車郎，左戶將主左戶郎，右戶將主右戶郎，按：漢書如淳注引漢儀注與此文同。秩皆比千石，獨郎中令比二千石。按：郎中令，武帝太初元年更名光祿勳。此文前後皆言光祿勳，獨此條言郎中令，杜預所謂史駁文也。又續漢書百官志：「光祿勳，卿一人，中二千石。」此云「比二千石」，疑有誤，或漢初未更官名時舊制耳。
黃門冗從持兵，無數，宣通內外。宦者署、尚書皆屬少府。殿中諸署、五郎將屬光祿勳。按：上文五官、左、右三中郎將。此言五郎將者，蓋并虎賁、羽林二中郎將，為五也。宮司馬、諸隊都候領督盜賊，屬執金吾。司馬掖門殿門屯衛士，皆屬衛尉。按：宋錢文子曰：「百官表中尉屬官無衛司馬、候、左右都候。此云屬執金吾者，蓋執金吾徼巡宮外，寔相表裏，所謂聯事也。中尉，武帝太初元年更名執金吾。」
右中二千石、二千石四官，按：少府、光祿勳、執金吾、衛尉四官，續漢志皆中二千石。此云中二千石、二千石者，蓋西漢時初制。奉宿衛，各領其屬，斷其獄。
期門騎者，隴西工射獵人及能用五兵材力三百人，行出會期門下，從射獵，無員，秩比郎從官，名曰期門騎。置僕射一人，秩六百石。〔一三〕騎持五旗別外內。王莽更名虎賁郎，按：百官公卿表：平帝元始元年更名虎賁郎。遷補吏署。
中郎將一人，施旄頭，按：中郎將一人，謂羽林中郎將也。考漢百官公卿表：「宣帝令中郎將、騎都尉監羽林。」霍光傳有「諸吏中郎將羽林監任勝」，蓋以中郎將或騎都尉監羽林騎，故於本官上不冠以羽林之號。至後漢始置羽林中郎將，為定職耳。又東方朔傳「羿為旄頭」注引應劭曰：「旄頭，今以羽林為之，髮正上向而長衣繡衣，〔一四〕在乘輿車前。」据此則「施旄頭」之文，當為羽林所職無疑也。屬羽林，取三輔良家子，自給。按：宋錢文子補漢兵志引此文，「羽林」下有「從官七百人」五字，「自給」下有「鞍馬」二字，蓋舊本脫此七字。又漢書如淳注引漢儀注亦云「羽林從官七百人」。孤兒無數，按：錢文子補漢兵志引此文句，首有「諸」字。父死子代，皆武帝時從軍死，子孤不能自活，養羽林，官比郎從官，從車駕，不得冠，置令一人，名曰羽林騎孤兒。
皇帝見諸侯王、列侯起，侍中稱曰：「皇帝為諸侯王、列侯起！」起立，乃坐。太常贊曰：「謹謝行禮。」皇帝在道，丞相迎謁，謁者贊曰：「皇帝為丞相下輿。」立乃升車。皇帝見丞相起，謁者贊稱曰：「皇帝為丞相起。」立乃坐。太常贊稱：「敬謝行禮。」宴見，侍中、常侍贊，御史大夫見皇帝稱「謹謝」，將軍見皇帝稱「謝」，中二千石見皇帝稱「謝」，二千石見皇帝稱「制曰可」，太守見皇帝稱「　謝」。拜御史大夫為丞相，左、右、前、後將軍贊，五官中郎將授印綬；拜左、右、前、後將軍為御史大夫，中二千石贊，左、右中郎將授印綬；拜中二千石，中郎將贊，御史中丞授印綬；拜千石、六百石，御史中丞贊，侍御史授印綬。印綬盛以篋，篋綠綈表，白素裏。尚書令史捧，西向，侍御史東向，取篋中印綬，授者卻退，受印綬者手握持出，至尚書下，乃席之。丞相、列侯、將軍金印紫緺綬，中二千石、二千石銀印青緺綬，皆龜紐。其斷獄者印為章。
漢初置相國史，秩五百石。後罷，并為丞相史。
丞相府司直一人，秩二千石，職無不監。武帝初置，曰馬直官，今省。按：「馬直官」當作「司直官」。百官志本注曰：「世祖以武帝故事，置司直，居丞相府助督錄諸州，建武十八年省。」〔一五〕
列侯為丞相、相國，號君侯。御史大夫為丞相，更春乃封。丞相車黑兩轓，騎者衣絳，掾史見禮如師弟子，白錄不拜朝，示不臣也。聽事閣曰黃閣，無鐘鈴。掾有事當見者，主簿至曹請，不傳召，掾見脫履，公立席後荅拜。百石屬不得白事，當謝者西曹掾為通謝部。吏二千石初除，詣東曹掾拜部，謁者贊之。
丞相門無塾，門署用梗板，方圓三尺，不堊色，不郭邑，署曰丞相府。東門、西門長史物故，廷尉正、監守。
丞相初置，吏員十五人，皆六百石，分為東、西曹。東曹九人，出督州為刺史。西曹六人，其五人往來白事東廂為侍中，一人留府曰西曹，領百官奏事。長安給騎亭長七十人，六月一更倉頭廬兒。出入大車駟馬，前後大車、駢車，中二千石屬官以次送從。
丞相、太尉、大將軍史，秩四百石。按：漢書如淳注引漢儀注與此文同。
丞相、刺史常以秋分行部，御史為駕四封乘傳。按：漢書平帝紀如淳注：「律，當乘傳及發駕置傳者，皆持尺五寸木傳信，封以御史大夫印章。其乘傳參封之。參，三也。有期會累封兩端，端各兩封，凡四封也。乘置馳傳五封也，兩端各二，中央一也。軺傳兩馬再封之，一馬一封也。」据此則前文所云「奉璽書使者乘馳傳」，當駕五封矣。到所部，郡國各遣吏一人迎界上，得載別駕自言受命移郡國，與刺史從事盡界罷。行載從者一人，得從吏所察六條。刺史舉民有茂材，移名丞相，丞相考召，取明經一科，明律令一科，能治劇一科，各一人。詔選諫大夫、議郎、博士、諸侯王傅、僕射、郎中令，取明經。選廷尉正、監、平，案章取明律令。選能治劇長安、三輔令，取治劇。皆試守，小冠，滿歲為真，以次遷，奉引則大冠。
武帝元狩六年，初置大司馬。
丞相司置諫大夫，秩六百石。〔一六〕丞相少史，秩四百石，次三百石、百石。書令史斗食，缺，試中二十書佐高第補，因為騎史。武帝元狩六年，丞相吏員三百八十二人：史二十人，秩四百石；少史八十人，秩三百石；屬百人，秩二百石；屬史百六十二人，秩百石。皆從同秩補。以為有權衡之量，不可欺以輕重；有丈尺之度，不可欺以長短。官事至重，古法雖聖猶試，故令丞相設四科之辟，以博選異德名士，稱才量能，不宜者還故官。第一科曰德行高妙，志節清白。二科曰學通行修，〔一七〕經中博士。三科曰明曉法令，足以決疑，能案章覆問，文中御史。四科曰剛毅多略，遭事不惑，明足以照姦，勇足以決斷，才任三輔令。按：藝文類聚引此文「輔」下有「劇」字。皆試以能，信然後官之。第一科補西曹南閤祭酒，二科補議曹，三科補四辭八奏，四科補賊決。其以詔使案事御史為駕一封，行赦令駕二封，皆特自奏事，各以所職劾中二千石以下。選中二十書佐試補令史，令史皆斗食，遷補御史令史。其欲以秩留者，許之。歲舉秀才一人，廉吏六人。
丞相典天下誅討賜奪，吏勞職煩，故吏眾。
君侯月一行屯衛，騎不以車。衛士初至未入，君侯到都門外勞賜吏士。
武帝元封五年，初分十三州，刺史假印綬，〔一八〕有常治所。按：漢志書太守、都尉之治，而刺史無有，故沈約、劉昭皆以為傳車周流，無常治所。但刺史行部，必待秋分，則秋分以前當居何所耶？漢書朱博傳：「博遷冀州刺史，敕告吏民：欲言二千石墨綬長吏者，使者行部還，詣治所。」師古曰：「治所，刺史所止理事處。」是刺史本有治所，漢志特略而不載耳，舊儀所云可取證也。奏事各有常會，擇所部二千石卒史與從，〔一九〕傳食比二千石所傳。刺史奏幽隱奇士，拜為三輔縣令，比四百石。居後六卿，一切舉試守令，取徵事。○本注曰：徵事，比六百石。皆故吏二千石不以贓罪免，〔二０〕降秩為徵事。
郡國守丞長史上計事竟，遣君侯出坐庭，上親問百姓所疾苦。計室掾吏一人大音者讀敕畢，〔二一〕遣敕曰：「詔書數下，禁吏無苛暴，丞長史歸告二千石，凡民所疾苦，急去殘賊，審擇良吏，無任苛刻。治獄決訟，務得其中。明詔憂百姓困於衣食，二千石帥勸農桑，思稱厚恩，有以賑贍之，無煩擾奪民時。公卿以下，務飭儉恪。今俗奢奓過制度，日以益甚，二千石務以身帥有以化之。〔二二〕民冗食者謹以法，養視疾病，致醫藥務活之。詔書無飾廚傳增養食，至今未變，或更尤過度，甚不稱。歸告二千石，務省約如法。且案不改者，長吏以聞。守寺鄉亭漏敗，垣牆阤壞所治，無辦護者，不稱任，先自劾不應法。歸告二千石勿聽。」〔二三〕
惟神爵三年十月甲子，丞相受詔之官，按：百官公卿表：「神爵三年四月戊戌，御史大夫丙吉為丞相。」與此文月日不合。皇帝延登，親詔之曰：「君其進，虛受朕言。朕鬱于大道，獲保宗廟，兢兢師師，夙夜思過失，不遑康寧，晝思百官未能綏。於戲丞相，其帥意無怠，以補朕闕。於戲群卿大夫，百官慎哉，不勗于職，厥有常刑，往悉乃心，和裕開賢，俾之反本乂民，廣風一俗，靡諱朕躬。天下之眾，受制於朕，丞相可不慎歟？於戲！君其誡之。」
丞相府官奴婢傳漏以起居，不擊鼓。官屬吏不朝，旦白錄而已。諸吏初除謁視事，問君侯應閤奴名，白事以方尺板叩閤，大呼奴名。君侯出入，諸吏不得見，見禮如師弟子狀。掾史有過，君侯取錄，推其錄，三日白病去。
御史、衛尉寺在宮中，亦不鼓。
詔書下，朱鉤施行。詔書下，有違法令，施行之不便，曹史白封還尚書，對不便狀。
丞相有病，皇帝法駕親至問病，從西門入。即薨，移居第中，車駕往弔，賜棺、斂具，贈錢、葬地。葬日，公卿以下會送。
有天地大變，天下大過，皇帝使侍中持節乘四白馬，賜上尊十斛，按：藝文類聚引此文「尊」下有「酒」字。養牛一頭，策告殃咎。使者去半道，丞相上病。使者還，未白事，尚書以丞相不起病聞。丞相不勝任，使者奉策書，駕騩駱馬，即時布衣，步出府，免為庶人。丞相有他過，使者奉策書，駕騅騩馬，即時步出府，乘棧車牝馬，歸田里思過。日食，即日下赦曰制。詔御史，其赦天下自殊死以下。及吏不奉法，乘公就私，凌暴百姓，行權相放，治不平正，處官不良，細民不通，下失其職，俗不孝弟，不務于本，衣服無度，出入無時，眾彊勝寡，盜賊滋彰，丞相以聞。於是乃命刺史出刺并察監御史。元封元年，御史止不復監。後御史職與丞相參增吏員，凡三百四十一人，分為吏、少史、屬，亦從同秩補，率取文法吏。
廷尉正、監、平物故，以御史高第補之。御史少史行事如御史，少史有所為，即少史屬得守御史，行事如少史。少史秩比六百石。御史少史物故，以功次徵丞相史守御史少史。所代到官視事，得留罷中二千石詹事、水衡都尉。
丞相史物故，調御史少史守丞相史，若御史少史。監祠寢園廟，調御史少史屬守，不足，丞相少史屬為倅，事已罷。
丞相、刺史、侍御史，皆稱卿，不得言君。
御史中丞督司隸，司隸督司直，司直督二千石以下至黑綬。按：北堂書鈔引漢舊儀作「司隸督丞相，丞相督司直，司直督刺史，刺史督二千石」云云，與此文略異。又「御史中丞」上有「武帝時」三字。
大夫見孝廉、上計丞、長史，皆放官司馬門外，比丞相掾史白錄。
御史大夫寺在司馬門內，門無塾，門署用梓板，不起郭邑，題曰御史大夫寺。
大夫初拜，策曰：「惟五鳳三年正月乙巳，御史大夫之官，按：百官公卿表：「五鳳三年六月辛酉，西河太守杜延年為御史大夫。」與此文月日不合。皇帝延登，親詔之曰：『御史大夫其進，虛受朕言。朕鬱于大道，獲保宗廟，兢兢師師，夙夜思己失，不遑康寧，晝思百姓未能綏。於戲御史大夫，其帥意盡心，以補朕闕。於戲九卿、群大夫，百官慎哉！不勗於厥職，厥有常辟，往悉乃心，和裕開賢，俾賢能反本乂民，靡諱朕躬。天下之眾，受制于朕，以法為命，可不慎歟？於戲御史大夫，其誡之。』」敕上計丞、長史曰：「詔書數下，布告郡國：臣下承宣無狀，多不究，百姓不蒙恩被化，守、丞、長史到郡，與二千石力為民興利除害，務有以安之，稱詔書。有郡國茂材不顯者言上，殘民貪污煩擾之吏，百姓所苦，務勿任用。方察不稱者也。」
校勘記
〔一〕御覽卷六八０引作「止人，先置索室清宮而後往」。又孫星衍輯本前二卷皆本此輯，多有訂補。今凡孫氏已補正者，一般不再出校記，請逕參閱孫輯按語。
〔二〕通典卷五七引作「飛月之纓」。
〔三〕按續漢志補注作「皇帝行璽，凡封之璽賜諸侯王書，信璽，發兵徵大臣；天子行璽，策拜外國，事天地鬼神」。又御覽卷六八二作「皇帝行璽，賜諸侯王書；信璽，發兵徵大臣；天子行璽，外國事；天子之璽，事天地鬼神」。又唐六典卷八作「有事及發外國兵，用天子信璽；賜匈奴單于、外國王書，用天子之璽；諸下竹使符，徵召大事行州郡國者，用皇帝信璽；諸下銅獸符（「獸」當作「虎」，避唐諱所改），發郡國兵，用皇帝之璽；封拜王公以下，遣使就授，皆用皇帝行璽」。諸載各異。
〔四〕御覽卷六八二引有「布」字。
〔五〕孔本書鈔卷一三一此句下引有「自秦以來，天子獨稱璽，又以玉」十二字。
〔六〕御覽卷二二九無「金」字，「釦」下有注曰：「音口，金飾器。」
〔七〕「將」字係衍文，據孫輯刪。
〔八〕據孫輯改「左右」作「在石」。
〔九〕據通典卷二四、御覽卷二二七補「前」字。
〔一０〕通典卷二四、御覽卷二二七「百官」下引有「事」字。
〔一一〕孔本書鈔卷五九「閉封」作「開封」，同卷引漢官典職亦同。
〔一二〕據孫輯補「書」字。
〔一三〕按漢書百官公卿表曰：期門，武帝建元三年初置，「有僕射，秩千石」。與漢舊儀異。
〔一四〕「上向」原誤倒，據漢書東方朔傳應劭注逕正。
〔一五〕通典卷二一曰：「光武以武帝故事置司徒司直，居司徒府，助司徒督錄州郡所舉上奏，司直考察能否，以徵虛實。建武十一年省。」與續漢志所載「本注曰」之言異。按後漢書宣秉傳注曰：「司直，武帝元狩五年置。哀帝元壽二年，改丞相為大司徒，中興因而不改，猶置司直。至建武十一年省司直，置長史一人，署諸曹事。」又光武帝紀亦言十一年夏四月丁卯，省大司徒司直官。杜林傳亦同。「本注曰」言「居丞相府」，「建武十八年省」，均誤。四庫館臣引以為據，失考。
〔一六〕按漢書百官公卿表曰：「武帝元狩五年初置諫大夫，秩比八百石。」至東漢改稱諫議大夫，秩為六百石，事見續漢志。胡廣注曰：「武帝元狩五年置諫大夫為光祿大夫，世祖中興，以為諫議大夫。」漢舊儀既言西京舊制，而曰秩六百石，誤也。
〔一七〕類聚卷四五引作「學道修行」。
〔一八〕漢書武帝紀注「假」字在「刺史」之上。
〔一九〕漢書王尊傳如淳注引漢儀注「從」字下有「事」字。
〔二０〕漢書昭帝紀張晏注引漢儀注「免」字下有「者」字。
〔二一〕續漢志補注「大音」下無「者」字。
〔二二〕續漢志補注「以益甚」上無「日」字，「以身帥」上無「務」字。
〔二三〕續漢志補注「聽」上無「勿」字，當是。

[book_title]漢官舊儀卷下
漢衛宏撰
中宮及號位
皇后稱中宮。
婕妤見，大長秋稱「皇后為婕妤下輿」，坐稱「起」，禮比丞相。娙娥見，女御長稱「謝」，按：漢書戾太子傳「長御倚華」如淳注引漢儀注云：「女長御比侍中，皇后見娙娥以下，長御稱謝。」與此文相合，惟「御長」作「長御」稍異。又鄭氏云：「長，音如長者。」禮比將軍、御史大夫。昭儀見，稱「謝」，比中二千石。貴人見，稱「皇后詔曰可」，禮比二千石。美人無數。婕妤以下皆居掖庭，置令、丞、廬監，宦者。女御長如侍中。
皇后一人。婕妤以至貴人，皆至十數。美人比待詔，無數，元帝、成帝皆且千人。
侍中左右近臣見皇后，如見按：北堂書鈔引此文「見」下有「帝」字。婕妤，〔一〕行則對璧，坐則伏茵。皇后、婕妤乘輦，餘皆以茵，四人輿以行。
皇后玉璽，文與帝同。皇后之璽，金螭虎紐。○本注曰：一本無此條。
皇后春桑，皆衣青，手采桑，以繅三瓮繭，按：藝文類聚引此文作「
三盆」，「瓮」字誤。群臣妾從。春桑生而皇后親桑，於苑中蠶室，養蠶千薄以上。祠以中牢羊豕，祭蠶神曰苑窳婦人、寓氏公主，凡二神。群臣妾從桑還，獻于繭觀，皆賜從採桑者樂。〔二〕皇后自行。凡蠶絲絮，織室以作祭服。祭服者，冕服也。天地宗廟群神五時之服。按：後漢書東平王蒼傳「五時衣各一襲」，李賢注：「謂春青，夏朱，季夏黃，秋白，冬黑。」晉書職官志有「五時朝服」，蓋朝祭皆以為法服也。藝文類聚引此文，「群神」作「群臣」，誤。皇帝得以作縷縫衣，皇后得以作巾絮而已。置蠶官令、丞，諸天下官下法皆詣蠶室，與婦人從事，故舊有東西織室作治。
皇后五日一上食，食賜上左右酒肉，留宿，明日平旦歸中宮。
皇帝聘皇后，黃金萬斤。按：漢書王莽傳：「故事，聘皇后黃金二萬斤，為錢二萬萬。」與此文異，疑「萬」上脫「二」字。
立皇后、太子，大赦天下，賜天下男子爵，女子牛酒繒帛，夫增秩。
掖庭令晝漏未盡八刻，廬監以茵次上婕妤以下至後庭，訪白錄所錄，所推當御見。刻盡，去簪珥，蒙被入禁中，五刻罷，即留。女御長入，扶以出。御幸賜銀鐶，令書得鐶數，計月日無子，罷廢不得復御。
宮人擇官婢年八歲以上，侍皇后以下，年三十五出嫁。乳母取官婢。
皇太子稱家，動作稱從。
皇太子黃金印，龜紐，印文曰章。下至二百石，皆為通官印。
太傅一人，真二千石，禮如師。亡新更為太子師，中庶子五人，職如侍中，秩六百石。
中尚翼中涓，如中黃門，皆宦者。
門大夫比郎將。
洗馬職如謁者，十六人，選郎中補也。
庶子舍人，按：續漢書百官志太子庶子、太子舍人為兩官。此書庶子已別見後條，此條「庶子」二字疑當作「太子」。四百人，按：「四百人」三字疑衍。如郎中，秩比二百石，無員，多至四百人。亡新改名為翼子。
率更令，秩千石，主庶子舍人更直。亡新改為中更。丞一人，秩四百石。
家令，秩千石，主倉獄。〔三〕亡新改為中更。
家府，比二千石。〔四〕
僕，秩千石，主馬。
庶子，秩比四百石，如中郎，無員。亡新改為中翼子。
衛率，秩比千石。丞一人，主門衛。
食官令，秩六百石。丞一人。
中盾，秩四百石，主周衛徼循。
庶子舍人五日一移，主率更長三不會輒斥。官奴擇給書計，從侍中以下為倉頭，青幘，與百官從事從入殿中。省中待使令者，皆官婢，擇年八歲以上衣緣按：「緣」字疑「綠」字之訛。曰宦人，不得出省門。置都監。老者曰婢，婢教宦人給使尚書。侍中皆使官婢，不得使宦人。奴婢欲自贖，錢千萬，免為庶人。宮殿中宦者署、郎署，皆官奴婢。傳言曰作者，歌傳以呼召侍中以下署長。○本注曰：宦者及郎署長各顧門戶，擇官奴赤幘，部領作者，掃除曰正。○本注曰：歌傳取於雒陽。古周時傳呼聲法。按：此注當在「歌傳以呼召」句下。
天子六廄，未央廄、承華廄、騊駼廄、路軨廄、騎馬廄、大廄，馬皆萬匹。
中黃門駙馬、大宛、〔五〕汗血馬、乾河馬、天馬、果下馬。○本注曰：果下馬，高三尺，駕輦。大宛、汗血馬皆高七尺。乾河馬，華山神馬種也。
長安城方六十里，按：後漢書郡國志京兆尹條下注云：「長安城方六十三里。」漢志似誤。經緯各十五里，〔六〕十二城門，積九百七十三頃，百二十亭。長安城方六十里，中皆屬長安令。置左、右尉。城東、城南置廣部尉，城西、城北置明部尉，凡四尉。
皇后、太子各食四十縣，曰湯沐邑。按：藝文類聚引此文作「三十縣」。
帝子為王。王國置太傅、相、中尉各一人，秩二千石，以輔王。僕一人，秩千石。郎中令，秩六百石，置官如漢官官吏。郎、大夫、四百石以下自調除。國中漢置內史一人，秩二千石，治國如郡太守、都尉職事，調除吏屬。相、中尉、傅不得與國政，輔王而已。當有為，移書告內史。內史見傅、相、中尉，禮如都尉。太守、按：「太守」當作「太傅」。相置長史，中尉及內史令置丞一人，皆六百石。成帝時，大司空何武奏罷內史，相如太守，中尉如都尉，參職。是後相、中尉爭權，與王遞相奏，常不和。
王子為侯。
侯、王歲以戶口酎黃金，獻于漢廟，皇帝臨受獻金以助祭。大祠曰飲酎，飲酎受金，小不如斤兩，色惡，王奪戶，侯免國。
漢承秦郡，置太守，治民斷獄。都尉治獄，都尉治盜賊甲卒兵馬。
民年二十三為正，一歲而以為衛士，一歲為材官騎士，習射御騎馳戰陣。八月，太守、都尉、令、長、相、丞、尉會都試，課殿最。水處為樓船，亦習戰射行船。
邊郡太守各將萬騎，行障塞烽火追虜。置長史一人，掌兵馬。丞一人，治民。當兵行，長史領。置部都尉、千人、司馬、候、農都尉，皆不治民，不給衛士。材官、樓船年五十六老衰，乃得免為民，就田里。民應令選為亭長。〔七〕
亭長課射，游徼徼循。尉、游徼、亭長，皆習設備五兵。五兵：弓弩，戟，盾，刀劍，甲鎧。鼓武字衍。吏，赤幘大冠，行縢，帶劍佩刀，持盾被甲，設矛戟，習射。按：此文原本自「甲鎧鼓」以上為一條，而「武吏赤幘大冠」以下別為一條。今考北堂書鈔引此文云：「亭長習設五兵，五兵言弩，戟，刀，劍，鎧也。」其於五兵不數盾者，蓋傳寫脫漏，而並不及鼓，則「鼓」字自當屬下文讀。續漢書志注引此亦作「鼓吏赤幘」云云，無「武」字。原本既分為兩條，又衍一「武」字，俱誤。
設十里一亭，亭長、亭候；五里一郵，郵閒相去二里半，司姦盜。亭長持三尺板以劾賊，〔八〕索繩以收執盜。
舊制尉皆居官署，有尉曹官中領平鎖署。按：此句疑有脫誤。
更令吏曰令史，丞吏曰丞史，尉吏曰尉史，捕盜賊得捕格。
縣戶口滿萬，置六百石令，多者千石。戶口不滿萬，置四百石、三百石長。大縣兩尉，小縣一尉，丞一人。三百石丞、縣長黃綬，皆大冠。亡新令長為宰，皆小冠，號曰夫子。亡新時有五百石，八百石。府下置詔獄。○本注曰：府，河南府也。鄧展曰：舊洛陽有兩獄。
建始二年，按：元帝紀建昭二年三月，益三河大郡太守秩。成帝建始二年，並無益秩之文。「建始」當作「建昭」。益三河及大郡太守秩。○本注曰：十二萬戶以上為大郡太守，小郡守遷補大郡。
元朔三年，以上郡、西河為萬騎太守，月奉二萬。綏和元年，省大郡萬騎員秩，以二千石居。
舊制：令六百石以上，按：「令」字疑當作「吏」。尚書調；拜遷四百石長相至二百石，丞相調；除中都官百石，按：漢書師古注：「中都官，京師諸官府。」大鴻臚調；郡國百石，二千石調。哀帝時，長相皆黑綬。亡新吏黑綬，有罪先請，與廉吏同。按：宣帝紀黃龍元年詔曰：「舉廉吏，誠欲得其真也。吏六百石位大夫，有罪先請，秩祿上通，足以效其賢才，自今以來毋得舉。」據此則有罪先請，為吏六百石以上不得復舉孝廉者。此文乃曰「與廉吏同」，未詳其義，疑上下文有脫誤。
內郡為縣，三邊為道，皇后、太子、公主所食為邑。
算民，年七歲以至十四歲出口錢，〔九〕人二十三。以食天子。按：句首脫「二十錢」三字。其三錢者，武帝加口錢，以補車騎馬（逋稅）。〔一０〕又令民男女年十五以上至五十六賦錢，人百二十，為一｛竹下｝，以給車馬。民田積蒭槀，以給經用，備凶年。山澤魚鹽市稅，以給私用。按：武帝紀：「太初二年，籍吏民馬，補車騎馬。」蓋自元狩四年以來，縣官錢少，買馬難得，於是有馬者籍之，且于口賦之外增三錢，以補車騎馬之用。所謂「馬口錢」者，此也。其後昭帝省乘輿馬及苑馬，元鳳二年詔郡國無斂馬口錢。前後漢書並無以口錢補逋稅之文。逋稅乃逐年收責，不籍口賦錢補也。此條所云「以補車騎馬逋稅」，當是明時校錄者，緣光武紀「建武二十二年，口賦逋稅勿收責」一條注中引漢儀注牽連「逋稅」二字而誤。
漢舊制，天下郡國凡百六，邑侯國凡千八百。上林苑中昆明池、鎬池、牟首諸池，〔一一〕取魚鱉，給祠祀。用魚鱉千枚以上，餘給太官。
上林苑中以養百獸。禽鹿嘗祭祠祀，賓客用鹿千枚，麕兔無數。佽飛具繒繳以射鳧鴈，應給祭祀置酒，每射收得萬頭以上，給太官。
上林苑中，天子秋冬射獵，取禽獸無數實其中。離宮觀七十所，〔一二〕皆容千乘萬騎。
武帝時，使上林苑中官奴婢，及天下貧民貲不滿五千，徙置苑中養鹿。因收撫鹿矢，人日五錢，到元帝時七十億萬，以給軍擊西域。
古者諸侯治民。周以上千八百諸侯，其長伯為君，次仲、叔、季為卿大夫，支屬為士、庶子，皆世官位。至秦始皇帝滅諸侯為郡縣，不世官，守、相、令、長以他姓相代，去世卿大夫士。
漢承秦爵二十等，以賜天下。爵者，祿位也。
公士，一爵。賜爵一級為公士，謂為國君列士也。
上造，二爵。賜爵二級為上造，上造乘兵車也。
簪褭，三爵。賜爵三級為簪褭。
不更，四爵。賜爵四級為不更，不更主一車四馬。
大夫，五爵。賜爵五級為大夫，大夫主一車，屬三十六人。
官大夫，六爵。賜爵六級為官大夫，官大夫領車馬。
公大夫，七爵。賜爵七級為公大夫，公大夫領行伍兵。
公乘，八爵。賜爵八級為公乘，與國君同車。
五大夫，九爵。賜爵九級為五大夫。以上次年德為官長將率。秦制爵等，生以為祿位，死以為號諡。按：百官志注引荀綽晉百官表注曰：「自公士至五大夫，皆軍吏也。自左庶長至大庶長，皆卿大夫，皆軍將也。」此條所云官長、將率、祿位、諡號，非顓指軍吏之辭，似當在二十爵一條下，為總結之文，或者錯簡在此耳。
左庶長，十爵。
右庶長，十一爵。
左更，十二爵。
中更，十三爵。
右更，十四爵。
少上造，十五爵。
大上造，十六爵。
駟車庶長，十七爵。
大庶長，十八爵。
侯，十九爵。按：「侯」當作「關內侯」。前漢書十九「關內侯」師古曰：「言有侯號，而居京畿，無國邑。
列侯，二十爵。
秦制二十爵。男子賜爵一級以上，有罪以減，年五十六免。無爵為士伍，年六十乃免者，〔一三〕有罪，各盡其刑。凡有罪，男髡鉗為城旦，城旦者，治城也；女為舂，舂者，治米也，皆作五歲。完四歲，鬼薪三歲。鬼薪者，男當為祠祀鬼神，伐山之薪蒸也；女為白粲者，以為祠祀擇米也，皆作三歲。罪為司寇，司寇男備守，女為作，如司寇，皆作二歲。按：「為司寇」數句疑有脫誤。攷前漢書刑法志：「
隸臣妾滿二歲為司寇，司寇一歲，及作如司寇二歲，皆免為庶人。」與此互異。男為戍罰作，女為復作，皆一歲到三月。按：此下疑有脫誤，或當別為一條。令曰：秦時爵大夫以上，令與亢禮。
五人為伍，伍長一人。十人為什，什長一人。百人為卒，卒史一人。五百人為旅，旅帥一人。二千五百人為師，師帥一人。萬二千五百人為軍，軍將一人。以上卿為將軍。九夫為井，四井為邑，四邑為邱，四邱為乘，乘則具車一乘，四馬，步卒三十人。千乘之國，馬四千匹，步卒三萬六千人，為三軍，大國也。次國二軍，小國一軍。
校勘記
〔一〕孔本書鈔卷五八「婕妤」上有「帝見」二字，「帝」字屬上讀。
〔二〕點校本續漢志補注改「樂」作「絲」，甚是。
〔三〕續漢百官志作「主倉穀飲食，職似司農、少府」，疑「獄」係「穀」之誤。
〔四〕按太子官屬秩比二千石者，惟太子詹事，事見應劭漢官儀。疑此「家」指太子，前文曰「皇太子稱家」是也。「府」當指詹事府。家府者，太子詹事之別稱。
〔五〕文選赭白馬賦注「大宛」上有「又」字，下有「馬」字。
〔六〕史記呂太后本紀索隱引作「經緯各十二里」。
〔七〕續漢志補注引漢官儀「應令」作「應合」。
〔八〕續漢志補注引漢官儀作「持二尺板」。
〔九〕漢書昭帝紀如淳注引作「出口賦錢」。疑此輯脫「賦」字。
〔一０〕據孫輯刪「逋稅」二字。
〔一一〕三輔黃圖卷四「牟首」作「牛首」。
〔一二〕「七十所」原誤作「十七所」，據孫輯改。初學記卷二四、御覽卷一九六均引作「七十所」，三輔黃圖卷四亦同。
〔一三〕「者」原作「老」，據孫輯改。

[book_title]補遺
上林詔獄，主治苑中禽宮館事，屬水衡。成帝紀建始元年注
諸侯王黃金璽，橐駝鈕，文曰璽。師古曰：「謂刻云某王之璽。」百官公卿表注
銀印，背龜鈕，其文曰章。師古曰：「謂刻曰某官之章也。」百官公卿表注
六百石、四百石至二百石以上，皆銅印鼻鈕，文曰印。師古曰：「謂鈕但作鼻，不為蟲獸之形，而刻文云某官之印。」百官公卿表注
右前漢書凡四條
先農，〔即〕神農炎帝也。〔一〕祠以太牢，百官皆從。皇帝親執耒耜而耕。天子三推。三公五，孤卿十，〔二〕大夫十二士，庶人終畝。〔三〕乃致藉田倉，置令丞，以給祭天地宗廟，以為粢盛。明帝紀永平四年注又禮儀志「正月始耕」一條下注，亦引此條，有「大賜三輔二百里孝弟、力田、三老帛，種百穀萬斛」句。
伏日萬鬼行，故盡日閉，不干它事。和帝紀永元六年注
皇帝惟八月酎，車駕夕牲，牛以絳衣之。皇帝暮視牲，以鑑燧取水于月，以火燧取火于日，為明水火。左袒，以水沃牛右肩，手執鸞刀，以啟牛毛薦之，而即更衣巾，待牛熟，乃祀之。〔四〕禮儀志注
求雨，太常禱天地、宗廟、社稷、山川以賽，各如其常牢，禮也。四月立夏旱，乃求雨禱雨而已。後旱，復重禱而已。訖立秋，雖旱不得禱求雨也。禮儀志注
顓頊氏有三子，生而亡去為疫鬼。一居江水，是為虎；〔五〕一居若水，是為魍魎蜮鬼；一居人宮室區隅漚庾，善驚人小兒。「漚庾」未詳。〔六〕方相帥百隸及童女，〔七〕以桃弧、棘矢、土鼓，鼓且射之，以赤丸、五穀播灑之。禮儀志注
祭天祡壇幄帷。〔八〕高皇帝配天，居堂下西向，紺帷帳，紺席。祭祀志注祭天，養牛五歲，至三千斤。祭祀志注按：「三千斤」疑有誤。
宗廟三年大祫祭于高廟，諸廟神皆合食，〔九〕設左右座。高祖南面，幄繡帳，望堂上西北隅。帳中座長一丈，廣六尺，繡茵厚一尺，著之以絮四百斤。曲几，黃金釦器。高后右座，亦幄帳，卻六寸。白銀釦器。每牢中分之，左辨上帝，右辨上后。俎餘委肉積於前數千斤，名曰帷俎。〔一０〕子為昭，孫為穆。昭西面，曲屏風，穆東面，皆曲几，如高祖。饌陳其右，各配其左，坐如祖妣之法。太常導皇帝入北門。群臣陪者，皆舉手班辟抑首伏。大鴻臚、大行令、九儐傳曰：「起。」復位。皇帝上堂盥，侍中以巾奉觶酒從。帝進拜謁。贊饗曰：「嗣曾孫皇帝敬再拜。」前上酒。卻行，至昭穆之坐次上酒。子為昭，孫為穆，各父子相對也。畢，卻西面坐，坐如乘輿坐。按：二句疑有脫誤。贊饗奉高祖賜壽，皇帝起再拜，即席以太牢之左辨賜皇帝，如祠。其夜半入行禮，平明上九卮，畢，群臣皆拜，因賜胙。皇帝出，即更衣中，詔罷，當從者奉承。祭祀志注
凡齋，紺幘；耕，青幘；秋貙劉，服緗幘。輿服志注
右後漢書凡九條
臘者，報諸鬼神，古聖賢有功於民者也。
漢法，三歲一祭於雲陽宮甘泉壇。以冬至日祭天，天神下。三歲一祭地於河東汾陰后土宮，以夏至日祭地，地神出。祭五帝於雍畤。祭天用六綵綺席，六重，上一丈，中一幅，四周緣之。玉几，玉飾器。
桓帝祭天，居玄雲宮，〔一一〕齋百日，上甘泉通天臺，高三十丈，以候天神之下。見如流火，舞女童三百人，皆年八歲。天神下壇所，舉烽火，桓帝就竹宮中，〔一二〕不至壇所。甘泉臺去長安三百里，望見長安，成帝以來所祭天之圜丘也。
祭地河東汾陰后土宮。宮曲入河，古之祭地，澤中方丘也，禮儀如祭天。
武帝初置博士，取學通行修，博識多藝，曉古文爾雅，能屬文章，為高第。朝賀位次中都官史。稱先生，不得言君。其真弟子稱門人。
孝文皇帝時，博士七十餘人，朝服玄端，章甫冠。
太僕帥諸苑三十六所，分布北邊。以郎為苑監，官奴婢三萬人，分養馬三十萬頭，擇取給六廄，牛羊無數，以給犧牲。按：漢書如淳注引此條作「漢（官）儀注」。〔一三〕
將作大匠，改作少府。景帝中六年更名。
高皇帝家在豐中陽里，為沛泗上亭長。及為天子，立沛廟，祠豐故宅。
右藝文類聚凡九條
議郎、中郎，秦官也。議郎秩比六百石，特徵賢良方正敦朴有道第。公府掾試博士者，拜中郎也。〔一四〕
議郎十二人，不屬署，不直事侍御史。遷補博士、諸侯王郎中令。〔一五〕
中書掌詔誥答表，皆機密之事。
高后選孝悌為郎。
武帝元年，令郡國舉孝廉各一人，詣御史。
右北堂書鈔凡五條
正月五日大置酒，饗衛士。
右錢文子補漢兵志一條
校勘記
〔一〕據後漢書明帝紀注、續漢志補注補「即」字。又續漢志補注首句引作「春始東耕於藉田，官祠先農」。
〔二〕「孤卿十」本或作「孤卿七」。按續漢志補注引周禮鄭玄注作「九」，引月令章句作「七」，無作「十」之說。又盧植禮記注曰：「卿、諸侯當究成天子之職事，故以九為數。」禮記月令正作「九」。據此則作「七」或作「十」，均非。
〔三〕據後漢書明帝紀注補「士」字。
〔四〕點校本續漢志補注「以啟牛毛」作「以切牛毛」。又通典卷五二作「以切牛尾之毛」，御覽卷二五、又卷五二六作「以切牛毛血」，引各有異，惟通志略卷一九與續漢志補注同。又點校本據盧文弨校刪「中」字，改末六字作「侍中上熟乃祀之」，即本通典、通志略所引，可備一說。
〔五〕文選東京賦注「虎」作「虐鬼」。御覽卷五三０引禮緯亦同。
〔六〕點校本續漢志校勘記以為「漚庾」係「區隅」之音注，甚是。
〔七〕文選東京賦注引「童女」作「童子」。
〔八〕點校本續漢志補注引作「祭天居紫壇幄帷」。又書鈔卷九０、初學記卷一三、類聚卷三八、通典卷四二「祡」均作「紫」。
〔九〕點校本續漢志補注「于高廟」上引有「子孫諸帝以昭穆坐」八字，「廟神」上又有「隳」字。
〔一０〕續漢志補注「帷俎」作「惟俎」，惠棟後漢書補注曰：「『惟』一作『多』。」恐當以孫星衍校作「堆俎」為是。
〔一一〕御覽卷五二七「玄雲宮」引作「雲陽宮」，是。
〔一二〕據類聚卷三八、御覽卷五二七改「行宮」為「竹宮」。三輔黃圖卷三亦曰：「竹宮，甘泉祠宮也。漢舊儀云竹宮去壇三里。」可以為證。
〔一三〕「官」係衍文，據漢書景帝紀如淳注刪。
〔一四〕此引乃漢官儀之文，四庫館臣誤引。又「中郎」本作「郎中」。
〔一五〕此亦漢官儀之文。

[book_title]孫星衍敘錄
後漢書衛宏傳：宏作漢舊儀四卷，以載西京舊事。隋志：漢舊儀四卷，衛敬仲撰。南監本作漢書儀。陳氏書錄解題：漢官舊儀三卷，漢議郎東海衛敬仲撰，或云胡廣。聚珍板所刊永樂大典本，亦作漢官舊儀。案：胡廣撰漢官解詁，非撰舊儀。或後人見此書所載多官制，因加「官」字。今以聚珍板二卷本為定，依宏本傳作漢舊儀，以諸書所引校證於下，別作補遺二卷。漢舊儀本有注，魏晉唐人引漢儀注，悉是此書。今不復分別，唯永樂大典本所存原注，仍以小字書之。

[book_title]漢舊儀卷上
漢議郎衛宏撰
清孫星衍校
皇帝起居儀宮司馬內，百官案籍出入，營衛周廬，晝夜誰何。殿外門署屬衛尉，殿內郎署屬光祿勳，黃門、鉤盾署屬少府。輦動則左右侍帷幄者稱警，車駕則衛官填街，騎士塞路。出殿則傳蹕，案：文選赭白馬賦注引作「駕出則傳蹕」。止人清道，案：東京賦注、赭白馬賦注引「人」上有「行」字。建五旗，案：漢書揚雄傳注引作「皇帝輿動，建五色旗」。丞相、九卿執兵奉引。乘輿冠高山冠，飛羽之纓，案：續漢志補注引「飛羽」作「飛月」。晉書輿服志引此文作「漢官儀」，「飛羽」作「飛翮」。幘耳赤，丹紈裏，案：續漢志補注引「裏」下有「衣」字。帶七尺斬蛇劍，履虎尾絇履，案：太平御覽服章部引作「豹履」。諸王歸國稱從。
皇帝六璽，皆白玉螭虎紐，案：唐六典八引作「獸紐」，因避唐諱改。文曰「皇帝行璽」、「皇帝之璽」、「皇帝信璽」、「天子行璽」、「天子之璽」、「天子信璽」，凡六璽。以皇帝行璽為凡雜以皇帝之璽賜諸侯王書；案：本作「皇帝行璽，凡封之璽，賜諸侯王書」。續漢志補注引同。今從唐六典引改。通典職官引此段作漢官儀，云「皇帝行璽、天子之璽賜王侯書」。以皇帝信璽發兵；案：「以皇帝」三字，從唐六典引補。其徵大臣，以天子行璽；案：續漢志補注引無「其」字。策拜外國事，案：唐六典引無「策拜」二字。以天子之璽；事天地鬼神，案：唐六典引作「鬼神事」。以天子信璽。皆以武都紫泥封，青布囊，案：續漢志補注引無「布」字。白素裏，兩端無縫，尺一板中約署。皇帝帶綬，黃地六采，不佩璽。璽以金銀縢組，案：下「璽」字，從續漢志補注引補。侍中組負以從。秦以前民皆佩綬，以金、銀、銅、犀、象為方寸璽，〔一〕案：「金」下本有「玉」字，從北堂書鈔儀飾部、太平御覽儀式部引刪。各服所好。漢以來，〔二〕天子獨稱璽，又以玉，群臣莫敢用也。案：「漢以」下十七字本脫，從太平御覽引補。北堂書鈔引作「自秦以來，天子之璽始以玉為之」。奉璽書使者乘馳傳，案：白帖三十五引「馳」作「驛」。其驛騎也，三騎行，晝夜行千里為程。
太官尚食，案：太平御覽職官部引作「上食」，下同。用黃金釦器；中官、私官尚食，用白銀釦器，如祠廟器云。案：「如祠廟器云」五字，從太平御覽引補。
中官、小兒官及門戶四尚、中黃門持兵，三百人侍宿。
冗從吏僕射，案：續漢志云「中黃門冗從僕射」。出則騎從夾乘輿車，居則宿衛，直守省中門戶。省中，禁中也。成帝外家王禁貴重，朝中為諱禁，故曰省。案：文選西征賦注引作「孝元皇后父名禁，避之，故曰省」。
中常侍，宦者，秩千石。得出入臥內禁中諸宮。案：通典職官引「禁中諸宮」作「舉法省中」。
侍中，無員。或列侯、將軍、衛尉、光祿大夫、侍郎為之，案：本作「光祿、將、大夫、郎為之」。藝文類聚職官部引作「光祿大夫為侍郎」，太平御覽職官部引作「光祿大夫為之」，今改正。得舉非法，白請及出省戶休沐，往來過直事。
御史，員案：漢書蕭望之傳如淳注引作「御史大夫史員」四十五人，皆六百石。案：太平御覽職官部引「皆」下有「是」字。其十五人衣絳，給事殿中，為侍御史，宿廬在石渠門外。案：「在石」二字本訛作「左右」，從通典職官、太平御覽引改。二人尚璽，〔四人〕持書給事，〔三〕二人侍前，中丞一人領。案：「前」字從通典、太平御覽引補。餘三十人留寺，案：蕭望之傳注引「餘」上有「其」字，「留寺」作「留守」。理百官事也，案：「事」字從太平御覽引補。皆冠法冠。案：四字從蕭望之傳注引補。
給事中，無常員，位次侍中、常侍。
尚書四人，為四曹。常侍曹尚書，案：「常」字從漢書成帝紀注、唐六典四引補。主丞相、御史事；二千石曹尚書，主刺史、二千石事；民曹尚書，案：成帝紀注、後漢書應劭傳注、唐六典四引皆作「戶曹」。主庶民上書事；主客曹尚書，案：本作「客曹」，「主」字從應劭傳注引補。主外國四夷事。成帝初置尚書，員五人，案：續漢志補注引作「初置五曹」。有三公曹，主斷獄事。案：「事」字從成帝紀注引補。
尚書令主贊奏封下書，僕射主閉封。〔四〕案：北堂書鈔設官部引「封」下有「府」字。丞二人，主報上書者，兼領財用火燭食廚。漢置中書官，案「書」字從北堂書鈔引補。初學記職官部引作「中書」，無「官」字。領尚書事。中書謁者令一人。成帝建始四年罷中書官，以中書為中謁者令。
尚書郎四人：其一郎主匈奴單于營部，案：「其一郎主」四字，從唐六典四引補。一郎主羌夷吏民，案：「一郎」本作「二郎」，從唐六典九引改。民曹一郎主天下戶口墾田功作，謁者曹一郎案：唐六典九引無「曹」字。主天下見錢貢獻委輸。
中臣在省中皆白請，其宦者不白請。尚書郎宿留臺，中官給青縑白綾被或錦被、帷帳、氊褥、通中枕，太官供食，湯官供餅餌果實，下天子一等。給尚書郎伯二人，女侍史二人，皆選端正者從直。伯送至止車門還，女侍史執香爐燒薰，從入臺護衣。
黃門令領黃門謁者。騎吹曰冗從，僕射一人，領髦頭。
左曹日上朝謁，秩二千石。
右曹日上朝謁，秩二千石。
黃門郎屬案：廣韻三十四果注引無此四字。〔五〕黃門令，日暮入對青鎖門案：續漢志補注引無「門」字。初學記職官部引作「青鎖闈」。太平御覽職官部引與今本同。拜，名曰夕郎。案：續漢志補注引「拜名」作「拜夕」。〔六〕
五官中郎將，秩比二千石，主五官郎中。
左、右中郎將，秩比二千石，主謁者、常侍侍郎，以貲進。左主謁者，右主常侍侍郎。案：太平御覽職官部引「左中郎將主謁者」，「右中郎將主常侍侍郎」，作二條。
五官屬光祿勳，不得上朝謁。兼左、右曹諸吏，得上朝謁。
郎中令主郎中。左車將主左車郎，右車將主右車郎，左戶將主左戶郎，右戶將主右戶郎，案：漢書百官公卿表如淳注引作「左、右車將主左、右車郎，左、右戶將主左、右戶郎」。秩皆比千石，獨郎中令比二千石。
黃門冗從持兵，無數，宣通內外。宦者署、尚書皆屬少府。殿中諸署、五郎將屬光祿勳。宮司馬、諸隊都候領督盜賊，屬執金吾。司馬掖門殿門屯衛士，皆屬衛尉。
右中二千石、二千石四官，案：此條本題「上事四官：少府、光祿勳、執金吾、衛尉也」。奉宿衛，各領其屬，斷其獄。
期門騎者，隴西工射獵人及能用五兵材力三百人，行出會期門下，從射獵，無員，秩比郎從官，名曰期門騎。置僕射一人，秩六百石。騎持五旗別外內。王莽更名虎賁郎，遷補吏署。中郎將一人，施旄頭，屬羽林，從官七百人，案：「從官七百人」五字，從漢書宣帝紀如淳注、宋錢文子補漢兵志引補。取三輔良家子，自給鞍馬。案：「鞍馬」二字從補漢兵志引補。諸孤兒無數，案：「諸」字從補漢兵志引補。父死子代，皆武帝時從軍死，子孤不能自活，養羽林，官比郎從官，從車駕，不得冠，置令一人，名曰羽林騎孤兒。
皇帝見諸侯王、列侯起，侍中稱曰：「皇帝為諸侯王、列侯起！」起立，乃坐。太常贊曰：「謹謝行禮。」皇帝在道，丞相迎謁，謁者贊稱曰：案：「稱」字從漢書翟方進傳注、後漢書陳忠傳注引補。「皇帝為丞相下輿」。立乃升車。皇帝見丞相起，謁者贊稱曰：「皇帝為丞相起。」立乃坐。案：「皇帝見丞相起」一段，翟方進傳注、陳忠傳注引在「皇帝在道」一段上。太常贊稱：「敬謝行禮。」宴見，侍中、常侍贊，御史大夫見皇帝稱「謹謝」，將軍見皇帝稱「謝」，中二千石見皇帝稱「謝」，二千石見皇帝稱「制曰可」，太守見皇帝稱「謝」。拜御史大夫為丞相，左、右、前、後將軍贊，五官中郎將授印綬；案：通典職官引無「綬」字，下同。拜左、右、前、後將軍為御史大夫，案：通典引作「拜御史大夫」，無「左、右、前、後將軍為」七字。中二千石贊，案：通典引無「中」字。左、右中郎將授印綬；拜中二千石，中郎將贊，御史中丞授印綬。印綬盛以篋，篋以綠綈案：下「以」字從太平御覽布帛部引補。表，白素裏。案：太平御覽引作「白表赤裏」。尚書令史捧，西向，侍御史東向，取篋中印綬，授者卻退，受印綬者手握持出，至尚書下，乃席之。案：「席」當作「帶」。丞相、列侯、將軍金印紫緺綬，中二千石、二千石銀印青緺綬，皆龜紐。其斷獄者，印為章也。案：續漢志補注引作「銀為章」。又「也」字從續漢志補注、通典職官引補。〔七〕
漢初置相國史，秩五百石。後罷，并為丞相史。
丞相府司直一人，秩二千石，職無不監。武帝初置。曰馬直官，今省。案：「馬直官」當作「司直官」。
列侯為丞相、相國，號君侯。案：漢書劉屈氂傳如淳注、文選贈五官中郎將詩注引無「相國」二字，又引「號」作「稱」。御史大夫為丞相，更春乃封，故先賜爵關內侯。案：「故先賜爵」句，從漢書平當傳如淳注引補。
丞相車黑兩轓，案：藝文類聚職官部引作「兩黑轓」，太平御覽職官部引作「兩墨轓」。〔八〕騎者衣絳，案：藝文類聚、太平御覽引作「戈緣」。〔九〕掾史見禮如師弟子，白錄不拜朝，示不臣也。聽事閣曰黃閣，案：二「閣」字皆當作「閤」。無鐘鈴。掾有事當見者，主簿至曹請，不傳召，掾見脫履，公立席後荅拜。百石屬不得白事，當謝者西曹掾為〔通〕謝部。〔一０〕吏二千石初除，詣東曹掾拜部，謁者贊之。
丞相門無塾，門署用梗板，方圓三尺，不堊色，不郭邑，署曰丞相府。東門、西門長史物故，廷尉正、監守。
丞相初置，吏員十五人，皆六百石，分為東、西曹。案：北堂書鈔設官部引「東西曹掾秩四百石」。東曹九人，出督州為刺史。西曹六人，其五人徃來白事東廂為侍中，一人留府曰西曹，領百官奏事。長安給騎亭長七十人，六月一更倉頭廬兒。出入大車駟馬，前後大車、駢車，中二千石屬官以次送從。
丞相、太尉、大將軍史，秩四百石。
丞相、刺史常以秋分行部，御史為駕四封乘傳。到所部，郡國各遣吏一人迎界上，案：漢書武帝紀注引作「各遣一吏，迎之界上」。得載別駕自言受命移郡國，與刺史從事盡界罷。行載從者一人，得從吏所察六條。刺史舉民有茂材，移名丞相，丞相考召，取明經一科，明律令一科，能治劇一科，各一人。詔選諫大夫、議郎、博士、諸侯王傅、僕射、郎中令，取明經。選廷尉正、監、平案章，取明律令。選能治劇長安、三輔令，取治劇。皆試守，小冠，滿歲為真，以次遷，奉引則大冠。
武帝元狩六年，初置大司馬。
丞相司直、〔一一〕案「直」本訛作「置」，今改正。諫大夫秩六百石；丞相少史秩四百石，案：漢書昭帝紀如淳注引「丞相少史」有武帝初置」四字。次三百石、百石。書令史斗食，缺，試中二十書佐高第補，因為騎史。武帝元狩六年，丞相吏員三百八十二人：史二十人，秩四百石；少史八十人，秩三百石；屬百人，秩二百石；屬史百六十二人，秩百石。皆從同秩補。以為有權衡之量，不可欺以輕重；有丈尺之度，不可欺以長短。官事至重，古法雖聖猶試，故令丞相設四科之辟，以博選異德名士，稱才量能，不宜者還故官。第一科曰德行高妙，志節清白。二科曰學通行修，經中博士。三科曰明曉法令，足以決疑，能案章覆問，文中御史。四科曰剛毅多略，遭事不惑，明足以照姦，勇足以決斷，才任三輔劇令。案：「劇」字從藝文類聚職官部引補。皆試以能，信然後官之。案：藝文類聚、太平御覽職官部引無「信」字，又「能」上有「其」字。第一科補西曹南閣祭酒，二科補議曹，三科補四辭八奏，四科補賊決。案：藝文類聚引無「賊」字。其以詔使案事御史為駕一封，行赦令駕二封，皆特自奏事，各以所職劾中二千石以下。選中二十書佐試補令史，令史皆斗食，遷補御史令史。其欲以秩留者，許之。歲舉秀才一人，廉吏六人。
丞相典天下誅討賜奪，吏勞職煩，故吏眾。
君侯月一行屯衛，騎不以車。衛士初至未入，君侯到都門外勞賜吏士。
武帝元封五年，初分十三州，刺史假印綬，有常治所。案：漢書武帝紀注引此在上文「常以秋分行部」上，又作「假刺史印綬」。奏事各有常會，擇所部二千石卒史與從，案：當有「事」字。〔一二〕傳食比二千石所傳。刺史奏幽隱奇士，拜為三輔縣令，比四百石。居後六卿，一切舉試守令，取徵事。徵事，比六百石。皆故吏二千石不以贓罪免，降秩為徵事。絳衣奉朝賀。案：注「絳衣奉朝賀」五字，從漢書昭帝紀注引補。
哀帝元壽二年，以丞相為大司徒。案：以上從續漢志補注引補。郡國守丞案：續漢志補注引無「丞」字。長史上計案：漢書朱買臣傳注引「郡國丞長吏與計吏俱送計」。事竟，遣君侯出坐庭，上案：續漢志補注引作「公出庭上」。親問百姓所疾苦。計室掾吏案：續漢志補注引作「記室掾史」一人大音者讀敕畢，遣敕曰：「詔書殿下，案：「殿」本作「數」，從續漢志補注引改。禁吏無苛暴，丞長史歸告二千石，順民所疾苦，案：「順」本作「凡」，從續漢志補注引改。急去殘賊，審擇良吏，無任苛刻。治獄決訟，務得其中。明詔憂百姓困於衣食，二千石帥勸農桑，思稱厚恩，有以賑贍之，無煩擾奪民時。案：續漢志補注引「擾」作「撓」。公卿以下，務飭儉恪，案：續漢志補注引「公卿」上有「今日」二字，無下文「今俗」二字。今俗奢奓過制度，日以益甚，二千石務以身帥有以化之。民冗食者請諭以法，案：本作「謹以法」，從續漢志補注引改。〔一三〕養視疾病，致醫藥務治之。案：「治」本作「活」，從續漢志補注引改。詔書無飾廚傳增養食，案：續漢志補注引作「無飾廚養」。至今未變，或更尤過度，案：續漢志補注引作「又更過度」。甚不稱。歸告二千石，務省約如法。且案不改者，長吏以聞。官寺鄉亭案：「官」本作「守」，從續漢志補注引改。漏敗，垣牆陁壞所治，案：續漢志補注引「所」作「不」。無辦護者，不稱任，案：續漢志補注引「稱」作「勝」。先自劾不應法。歸告二千石勿聽。」十年，更名相國。案：「十年，更名相國」六字，從續漢志補注引補。
惟神爵三年十月甲子，丞相受詔之官，皇帝延登，親詔之案：漢書五行志注引「丞相、御史大夫初拜，皇帝延登親詔」。曰：「君其進，虛受朕言。朕鬱于大道，獲保宗廟，兢兢師師，夙夜思過失，不遑康寧，晝思百官未能綏。於戲丞相，其帥意無怠，以補朕闕。於戲群卿大夫，百官慎哉！不勗于職，厥有常刑，徃悉乃心，和裕開賢，俾之反本乂民，廣風一俗，靡諱朕躬。天下之眾，受制於朕，丞相可不慎歟？於戲！君其誡之。」
丞相府官奴婢傳漏以起居，不擊鼓。官屬吏不朝，旦白錄而已。諸吏初除謁視事，問君侯應閤奴名，白事以方尺板叩閤，大呼奴名。君侯出入，諸吏不得見，見禮如師弟子狀。掾史有過，君侯取錄，推其錄，三日白病去。
御史、衛尉寺在宮中，案：漢書百官公卿表注引漢官儀：「衛尉寺在公門內。」太平御覽職官部引此句，下有胡廣曰：「宮闕寺內衛士，於周垣下為廬舍，若今之伏宿屋矣。」〔一四〕亦不鼓。
詔書以朱鉤施行。案：「以」本作「下」，從北堂書鈔藝文部引改。〔一五〕詔書下，有違法令，施行之不便，曹史白封還尚書，對不便狀。
丞相有病，案：漢書翟方進傳注引「病」作「疾」，下同。皇帝法駕親至問病，從西門入。即薨，移居第中，車駕往弔，賜棺、斂具，贈錢、葬地。案：翟方進傳注引「賜」、「贈」二字互易。葬日，公卿以下會送。案：翟方進傳注引「會送」作「會葬焉」。
有天地大變，天下大過，皇帝使侍中持節乘四白馬，賜上尊酒十斛，案：「酒」字從漢書翟方進傳如淳注、藝文類聚職官部引補。養牛一頭，策告殃咎。使者去半道，丞相即上病。使者還，案：「即」字從翟方進傳注引補。藝文類聚引作「丞相病上」，又「使者」上有「追」字。未白事，尚書以丞相不起病聞。丞相不勝任，使者奉策書，駕騩駱馬，案：藝文類聚職官部引無「騩」字。即時布衣，步出府，免為庶人。丞相有他過，使者奉策書，駕騅騩馬，即時步出府，乘棧車牝馬，案：藝文類聚引「牝」作「牡」。漢書孔光傳注引無「牝馬」二字。歸田里思過。日食，即日下赦曰制。詔御史，其赦天下自殊死以下。及吏不奉法，乘公就私，淩暴百姓，行權相放，治不平正，處官不良，細民不通，下失其職，俗不孝弟，不務於本，衣服無度，出入無時，眾彊勝寡，盜賊滋彰，丞相以聞。於是乃命刺史出刺并察監御史。元封元年，御史止不復監。後御史職與丞相參增吏員，凡三百四十一人，分為吏、少史、屬，亦從同秩補，率取文法吏。案：漢書武帝紀如淳注引「御史亦有屬」。
廷尉正、監、平物故，以御史高第補之。御史少史行事如御史，少史有所為，即少史屬得守御史，行事如少史。少史秩比六百石。御史少史物故，以功次徵丞相〔史〕守御史少史。〔一六〕所代到官視事，得留罷中二千石詹事、水衡都尉。
丞相史物故，調御史少史守丞相史，若御史少史。監祠寢園廟，調御史少史屬守，不足，丞相少史屬為倅，事已罷。
丞相、刺史、侍御史，皆稱卿，不得言君。
武帝時，案：三字從北堂書鈔設官部引補御史中丞督司隸，司隸督司直，司直督刺史二千石以下至墨綬。案：「刺史」二字從太平御覽職官部引補。北堂書鈔引作「御史中丞督司隸，司隸督丞相，丞相督司直，司直督刺史，刺史督二千石下至墨綬」，文與此異。〔一七〕
大夫見孝廉、上計丞、長史，皆於宮司馬門外，案：「於宮」二字本作「放官」，從北堂書鈔設官部引改。比丞相掾史白錄。
御史大夫寺在司馬門內，門無塾，門案：太平御覽職官部引無上「門」字。〔一八〕初學記職官部引作「門無扁題」。署用梓板，不起郭邑，題曰御史大夫寺。
大夫初拜，策曰：「惟五鳳三年正月乙巳，御史大夫之官，皇帝延登，親詔之曰：『御史大夫其進，虛受朕言。朕鬱于大道，獲保宗廟，兢兢師師，夙夜思己失，不遑康寧，晝思百姓未能綏。於戲御史大夫，其帥意盡心，以補朕闕。於戲九卿、群大夫，百官慎哉！不勗于厥職，厥有常辟，往悉乃心，和裕開賢，俾賢能反本乂民，靡諱朕躬。天下之眾，受制於朕，以法為命，可不慎歟？於戲御史大夫，其誡之。』」
御史大夫案：四字從續漢志補注引補。此條本與上文相連，今從續漢志補注，別為一條。敕上計丞、長史曰：「詔書殿下，案：「殿」本作「數」，從續漢志補注引改。布告郡國，臣下承宣無狀，多不究，百姓不蒙恩被化，守、丞、長史到郡，與二千石同力，案：「同」字從續漢志補注引補。為民興利除害，務有以安之，稱詔書。郡國有茂才不顯者言上，案：「有」字本在「郡國」上，從續漢志補注引改。殘民貪污煩擾之吏，百姓所苦，務勿任用。方察不稱者，案：「者」下本有「也」字。又無下文一段，從續漢志補注引刪改。刑罰務於得中，惡惡止其身。選舉民侈過度，務有以化之。問今歲善惡孰與往年，對上。問今年盜賊孰與往年，得無有群輩大賊，對上。」
校勘記
〔一〕孔本書鈔卷一三一、影宋本御覽卷六八二引皆有「玉」字，孫氏刪之，非。
〔二〕此引從御覽卷六八二，非。當依書鈔卷一三一引作「自秦以來」。
〔三〕據通典卷二四、御覽卷二二七補「四人」二字。四庫館臣輯漢官舊儀即作「四人持書給事」。
〔四〕續漢百官志補注引蔡質漢儀作「主封門」，通典卷二二同。
〔五〕此出處當作廣韻卷三上平聲三十四果注。
〔六〕諸本續漢百官志補注均作「拜名」，孫案非，且斷句亦誤。
〔七〕諸本續漢志補注均作「印為章」，孫案非。又「也」字見通典禮部，非出於職官部。
〔八〕影宋本御覽卷二０四作「兩黑轓」，與類聚同。
〔九〕類聚卷四五、御覽卷二０四均作「戈絳」，孫案非。
〔一０〕據四庫館臣輯本補「通」字。
〔一一〕司直秩比二千石，不當與諫大夫同列，原引不誤。
〔一二〕漢書王尊傳如淳注引有「事」字。
〔一三〕唯點校本續漢志補注作「謹」，與永樂大典同。
〔一四〕漢書百官公卿表注所引乃漢舊儀，無「宮」下「門」字。孫氏言出漢官儀，乃涉百官公卿表旁注而誤。又師古注曰「胡廣云主宮闕之門內衛士，於周垣下為區廬。區廬者，若今之杖宿屋矣」，較御覽之引更詳確。又影宋本御覽卷二二九「宮」作「京」，引胡廣注則「寺」作「之」，「舍」作「者」，亦與孫案異。
〔一五〕孔本書鈔卷一０三仍引作「下」。
〔一六〕據四庫館臣輯本補「史」字。
〔一七〕孔本書鈔卷六二與四庫館臣輯本同。孫案乃沿陳本之訛。
〔一八〕影宋本御覽卷二二五引有上「門」字。

[book_title]漢舊儀卷下
議郎衛宏撰
清孫星衍校
中宮及號位
皇后稱中宮。
婕妤見，大長秋稱「皇后為婕妤下輿」，坐稱「起」，禮比丞相。娙娥見，女御長稱「謝」，案：漢書戾太子傳如淳注引作「皇后見娙娥以下，長御稱謝」。禮比將軍、御史大夫。案：史記外戚世家索隱引作「娙娥秩比將軍、御史大夫」。昭儀見，稱「謝」，比中二千石。貴人見，稱「皇后詔曰可」，禮比二千石。美人無數。婕妤以下皆居掖庭，置令、丞、廬監，宦者。女御長如侍中。案：漢書外戚傳晉灼注引作「有女長御，比侍中（官）」。〔一〕戾太子傳注引作「女長御比侍中」，在「皇后見娙娥」上。
皇后一人。婕妤以至貴人，皆至十數。美人比待詔，無數，元帝、成帝皆至千人。〔二〕
侍中左右近臣見皇后，如見帝。見婕妤，案：「帝見」二字從藝文類聚職官部、太平御覽職官部引補。北堂書鈔設官部、初學記職官部引無「見」字。〔三〕行則對壁，坐則伏茵。案：北堂書鈔引作「守茵」。〔四〕皇后、婕妤乘輦，餘皆以茵，四人輿以行。案：藝文類聚后妃部引，與下二條相連。
皇后玉璽，文與帝同。皇后玉璽，金螭虎紐。一本無此條。案：下「玉璽」本作「之璽」，從初學記中宮部引改。太平御覽皇親部引「虎紐」作「武紐」。〔五〕注疑後人所加。
皇后春桑，皆衣青，手采桑，以繅三盆繭，案：「盆」字本作「瓮」，從藝文類聚后妃部引改。示群臣妾從。案：「示」字從藝文類聚引補。春桑生而皇后親桑，於苑中蠶室，養蠶千薄以上。案：藝文類聚引「薄」作「箔」。祠以中牢羊豕，祭蠶神曰苑窳婦人、寓氏公主，凡二神。群臣妾從桑還，獻於繭觀，案：藝文類聚引作「獻繭於館」。太平御覽布帛部引作「皇后親蠶，〔還〕獻繭」。〔六〕皆賜從采桑者樂。皇后自行。凡蠶絲絮，織室以作祭服。案：太平御覽服用部、布帛部引俱無「以」字。祭服者，冕服也。天地宗廟群神五時之服。皇帝得以作縷縫衣，皇后得以作巾絮而已。案：「后」下「得」字，太平御覽布帛部引作「間」，「巾絮」服用部引作「絮巾」。置蠶官令、丞，案：文選報任少卿書注引作「蠶室，置蠶官也」。〔七〕諸天下官下法皆詣蠶室，案：後漢書陳忠傳注引「少府若廬〔獄〕有蠶室」，疑此注文。〔八〕與婦人從事，故舊有東西織室作治。
皇后五日一上食，食賜上左右酒肉，留宿，明日平旦歸中宮。
皇帝聘皇后，黃金萬斤。案：北堂書鈔禮儀部引作「以金萬斤」。
立皇后、太子，大赦天下，賜天下男子爵，女子牛酒繒帛，夫增秩。
掖庭令晝漏未盡八刻，廬監以茵次上婕妤以下至後庭，訪白錄所錄，所推當御見。刻盡，去簪珥，蒙被入禁中，五刻罷，即留。女御長入，扶以出。御幸賜銀鐶，案：太平御覽服用部引作「宮人御幸賜銀環」。北堂書鈔儀飾部引「環」上有「指」字。令書得環數，計月日無子，罷廢不得復御。
宮人擇官婢年八歲以上，〔九〕侍皇后以下，年三十五出嫁。乳母取官婢。
皇太子稱家，動作稱從。
皇太子黃金印，龜紐，印文曰章，下至二百石，皆為通官印。
太傅一人，真二千石，禮如師。亡新更為太子師，中庶子五人，職如侍中，秩六百石。
中尚翼中涓，如中黃門，案：史記高祖功臣侯者年表集解引作「天子有中涓，如黃門」。皆宦者。
門大夫比郎將。
洗馬職如謁者，十六人，選郎中補也。
庶子舍人，四百人，如郎中，秩比二百石，無員，多至四百人。案：與續漢志不合。又補注「太子舍人」引漢官曰「十三人」，此當有訛。亡新改名為翼子。
率更令，秩千石，主庶子、舍人更直。亡新改為中更。丞一人，秩四百石。
家令，秩千石，主倉獄。亡新改為中更。
家府比二千石。
僕，秩千石，主馬。
庶子，秩比四百石，如中郎，無員。亡新改為中翼子。
衛率，秩比千石。案：漢官百官公卿表如淳注引作「衛率主門衛，秩千石」。丞一人，主門衛。
食官令，秩六百石。丞一人。
中盾，秩四百石，主周衛徼循。案：漢書敘傳注引作「主徼巡宮中」。
庶子、舍人五日一移，主率更長〔三〕不會輒斥。〔一０〕官奴擇給書計，案：漢書鮑宣傳臣瓚注引無「擇」字。從侍中以下為倉頭，案：鮑宣傳注引「以」作「已」，「倉」作「蒼」。青幘，與百官從事從入殿中。省中待使令者，皆官婢，擇年八歲以上衣綠曰宦人，案：「宦人」當作「宮人」。外戚傳注引「宮人者，省中侍使官婢，名曰宮人，非天子掖庭中也」。疑此注文。不得出省門。置都監。老者曰婢，婢教宦人給使尚書。侍中皆使官婢，不得使宦人。奴婢欲自贖，錢千萬，免為庶人。宮殿中宦者署、郎署，皆官奴婢。傳言曰作者，歌傳以呼召侍中以下署長。宦者及郎署長各顧門戶，擇官奴赤幘，部領作者，掃除曰正。歌傳取於雒陽，古周時傳呼聲法。
天子六廄，未央廄、承華廄、騊駼廄、路軨廄、案：漢書百官公卿表注引作「輅軨」，在「騎馬」下，又引皆無「廄」字。騎馬廄、大廄，馬皆萬匹。
中黃門駙馬、犬宛馬、案：「馬」字從文選赭白馬賦注引補。汗血馬、乾河馬、天馬、果下馬。果下馬，高三尺，駕輦。大宛、汗血馬皆高七尺。乾河馬，華山神馬種也。
長安城方六十里，案：史記呂太后本紀索隱、續漢志補注引皆作「方六十三里」。又史記高祖本紀索隱引「高祖六年，更名咸陽曰長安」，疑此注文。經緯各十五里，案：續漢志補注引「各」下有「長」字。十二城門，積九百七十三頃，百二十亭。案：三輔黃圖一引作「長安城中，經緯各長三十二里十八步，地九百七十三頃，八街九陌，三宮九府，三廟，十二門，九市，十六橋。地皆黑壤」。〔一一〕文與此異。長安城方六十里，中皆屬長安令。案：續漢志補注引無「方六十里」四字。置左、右尉。城東、城南置廣部尉，城西、城北置明部尉，凡四尉。
皇后、太子案：初學記中宮部引作「皇后、太后」。各食四十縣，案：初學記、藝文類聚后妃部、太平御覽皇親部兩引俱作「三十縣」。曰湯沐邑。
帝子為王。王國置太傅、相、中尉各一人，秩二千石，以輔王。僕一人，秩千石。郎中令，秩六百石，置官如漢官官吏。郎、大夫四百石以下自調除。國中漢置內史一人，秩二千石，治國如郡太守、都尉職事，調除吏屬。相、中尉、傅不得與國政，輔王而已。當有為，移書告內史。內史見傅、相、中尉，禮如都尉。太守、〔一二〕相置長史，中尉及內史令置丞一人，案：「令」當作「各」。皆六百石。成帝時，大司空何武奏罷內史，相如太守，中尉如都尉，參職。是後相、中尉爭權，與王遞相奏，常不和。案：續漢志補注引作「是後中尉爭權，與王相奏，常不和」。
王子為侯。案：四字從漢書武帝紀如淳注、文選六代論注引并為一條。侯、王歲以戶口酎黃金，獻于漢廟，案：武帝紀注、文選注、三輔黃圖五引無「獻」字。皇帝臨受獻金以助祭。大祠曰飲酎，案：三輔黃圖引注云：「因八月嘗酎，會諸侯廟中，出金助祭，謂之酎金。」飲酎受金，小不如斤兩，色惡，王奪戶，案：武帝紀注、文選注、三輔黃圖引作「王削縣」。侯免國。
漢承秦郡，置太守，治民斷獄。都尉治獄，都尉治盜賊甲卒兵馬。
民年二十三為正，一歲而以為衛士，案：漢書高帝紀如淳注引無「而以」二字。一歲為材官騎士，習射御騎馳戰陣。八月，太守、都尉、令、長、相、丞、尉會都試，課殿最。水處為樓船，亦習戰射行船。案：通典職官引無「行船」二字。
邊郡太守各將萬騎，行障塞烽火追虜。置長史一人，掌兵馬。丞一人，治民。當兵行，長史領。置部都尉、千人、司馬、候、農都尉，皆不治民，不給衛士。材官、樓船年五十六老衰，乃得免為庶民，案：「庶」字從漢書高帝紀如淳注引補。又「老衰」作「衰老」。就田里。民應令選為亭長。
亭長課射，游徼徼循。尉、游徼、亭長，皆習設備五兵。五兵：弓弩，戟，盾，刀劍，甲鎧。案：北堂書鈔設官部引作「五兵，言弩，戟，刀，鉤，鎧也」。〔一三〕
鼓武吏案：續漢志補注引漢官儀「鼓」下無「武」字。赤幘大冠，行縢，帶劍佩刀，持盾被甲，設矛戟，習射。
設十里一亭，亭長、亭候；五里一郵，郵閒案：史記留侯世家索隱引作「郵人居閒」。相去二里半，司姦盜。亭長持三尺板以劾賊，索繩以收執盜。
舊制尉皆居官署，有尉曹官中領平鎖署。
更令吏曰令史，丞吏曰丞史，案：漢書陳涉傳晉灼注引兩「吏」字俱作「史」。尉吏曰尉史，捕盜賊得捕格。
縣戶口滿萬，置六百石令，多者千石。戶口不滿萬，置四百石、三百石長。大縣兩尉，小縣一尉，丞一人。三百石丞、縣長黃綬，皆大冠。亡新命長為宰，皆小冠，號曰夫子。亡新時有五百石，八百石。府下置詔獄。府，河南府也。鄧展曰：舊洛陽有兩獄。案：注引鄧展，非本文。
建始二年，益三河及大郡太守秩。十二萬戶以上為大郡太守，小郡守遷補大郡。
元朔三年，以上郡、西河為萬騎太守，月奉二萬。綏和元年，省大郡萬騎員，秩以二千石居。舊制：令六百石以上，尚書調；拜遷四百石長相至二百石，丞相調；除中都官百石，大鴻臚調；郡國百石，二千石調。哀帝時長相皆黑綬。亡新吏黑綬，有罪先請，與廉吏同。
內郡為縣，三邊為道，皇后、太子、公主所食為邑。
算民，案：後漢書皇后紀注引「八月初為算賦，故曰算民」。疑此注文。年七歲以至十四歲出口錢，人二十三。二十錢，以食天子。案：「二十錢」三字從漢書昭帝紀如淳注引補。高帝紀如淳注、後漢書光武紀注引作「出口錢，人二十，以供天子」。〔一四〕其三錢者，武帝加口錢，以補車騎馬。案：高帝紀注、光武紀注引作「至武帝時，又口加三錢，以補車騎馬」。舊本「馬」下本有「逋稅」二字，是後人因光武紀注誤加，今刪。又令民男女年十五以上至五十六出賦錢，案：「出」字從高帝紀如淳注、光武紀注引補。人百二十為一算，以給車馬。案：高帝紀如淳注引為「治庫兵車馬」。民田租蒭槀，案：「租」本作「積」，從文選天監三年策秀才文注引改。以給經用，備凶年。山澤魚鹽市稅，以給私用。
漢舊制，天下郡國凡百六，邑侯國凡千八百。上林苑中昆明池、鎬池、牟首諸池，取魚鱉，給祠祀。用魚鱉千枚以上，餘給太官。案：「上林苑」以下，當別為一條。
上林苑中，廣長三百里，置令、丞、左右尉。案：「廣長」以下十一字，從太平御覽居處部引補。初學記居處部引「尉」上有「中部」二字。三輔黃圖四引作「有令有尉，禽獸簿記其名數」。百五十亭苑，案：此句從初學記引補。苑中養百獸。案：「苑中」二字從三輔黃圖引補。〔一五〕又「養」上本有「以」字，從兩書引刪。禽鹿嘗祭祠祀，賓客用鹿千枚，麕兔無數。佽飛具繒繳案：漢書元帝紀如淳注引「繒」作「矰」。以射鳧鴈，應給祭祀置酒，每射收得萬頭以上，給太官。
上林苑中，天子遇秋冬射獵，案：「遇」字從太平御覽居處部引補。又引下有「苑中」二字。取禽獸無數實其中。離宮觀七十所，案：太平御覽、白帖三十八引無「觀」字。皆容千乘萬騎。
武帝時，使上林苑中官奴婢，及天下貧民貲不滿五千案：太平御覽居處部引「五千」作「五十萬」。徙置苑中養鹿。因收撫鹿矢，人日五錢，到元帝時七十億萬，以給軍擊西域。
古者諸侯治民。周以上千八百諸侯，其長伯為君，次仲、叔、季為卿大夫，支屬案：本此下有「為庶于，皆世官位。至秦始皇帝滅諸侯為郡縣，不世官，守、相、令、長以他姓相代，去世卿大夫支屬」共三十七字，複衍也，今刪。〔一六〕為士、庶子，皆世官位。至秦始皇帝滅諸侯為郡縣，不世官，守、相、令、長以他姓相代，案：本無「長」字，從上復出者添。去世卿大夫士。
漢承秦爵二十等，以賜天下。爵者，祿位也。
公士，一爵。賜一級為公士，謂為國君列士也。
上造，二爵。賜爵二級為上造，上造乘兵車也。
簪褭，三爵。賜爵三級為簪褭。
不更，四爵。賜爵四級為不更，不更主一車四馬。
大夫，五爵。賜五級為大夫，大夫主一車，屬三十六人。
官大夫，六爵。賜爵六級為官大夫，官大夫領車馬。案：北堂書鈔設官部引「領」下有「他」字。
公大夫，七爵。賜爵七級為公大夫，公大夫領行伍兵。
公乘，八爵。賜爵八級為公乘，與國君同車。
五大夫，九爵。賜爵九級為五大夫。以上次年德者案：「者」字從北堂書鈔設官部引補。為官長將率。秦制爵等，生以為祿位，死以為號謚。
左庶長，十爵。
右庶長，十一爵。
左更，十二爵。
中更，十三爵。
右更，十四爵。
少上造，十五爵。
大上造，十六爵。
駟車庶長，十七爵。
大庶長，十八爵。
侯，十九爵。案：漢書百官公卿表十九「關內侯」。
列侯，二十爵。
秦制二十爵。男子賜爵一級以上，有罪以減，年五十六免。無爵為士伍，年六十乃免者，案：本作「老」，今改。有罪，各盡其刑。凡有罪，男髡鉗為城旦，城旦者，治城也；女為舂，舂者，治米也，皆作五歲。完四歲，鬼薪三歲。鬼薪者，男當為祠祀鬼神，伐山之薪蒸也；女為白粲者，以為祠祀擇米也，皆作三歲。罪為司寇，司寇男備守，女為作，如司寇，皆作二歲。男為戍罰作，女為復作，皆一歲到三月。案：此下疑有脫訛。令曰：秦時爵大夫以上，令與亢禮。
五人為伍，伍長一人。十人為什，什長一人。百人為卒，卒史一人。五百人為旅，旅帥一人。二千五百人為師，師帥一人。萬二千五百人為軍，軍將一人。以上卿為將軍。九夫為井，四井為邑，四邑為邱，四邱為乘。乘則具車一乘，四馬，步卒三十六人。千乘之國，馬四千匹，步卒三萬六千人，為三軍，大國也。次國二軍，小國一軍。
校勘記
〔一〕據漢書外戚傳晉灼注刪「官」字。原注「官」作「宮」，屬下讀，句作「宮長豈此邪」。
〔二〕四庫館臣輯本作「皆且千人」。
〔三〕孔本書鈔卷五八、中華書局排印本初學記卷一二「婕妤」上均有「見」字。
〔四〕孔本書鈔卷五八作「伏茵」。
〔五〕影宋本御覽卷一三五仍作「虎紐」。
〔六〕影宋本御覽卷八一九「獻」上有「還」字，據補。
〔七〕胡刻本文選注引作「衛宏漢儀以為置蠶宮，今承諸法云」。
〔八〕據後漢書陳忠傳注「若盧」下補「獄」字。
〔九〕「官婢」原作「宮婢」，據四庫館臣輯本改。漢書外戚傳注即曰：「宮人者，省中侍使官婢，名曰宮人。事見漢舊儀。」亦可為證。
〔一０〕據四庫館臣輯本補「三」字。
〔一一〕「地皆黑壤」四字係三輔黃圖之文，與漢舊儀無涉，孫氏引誤。
〔一二〕「太守」係「太傳」之誤。說見四庫館臣輯本按語。
〔一三〕孔本書鈔卷七九作「五兵言弩，盾，刀，鉤，鎧也」。
〔一四〕漢書高帝紀如淳注僅引下文「又令」至「以給車馬」二十八字，未及孫案所引十字。下案亦然。
〔一五〕三輔黃圖所引與「上林詔獄」相聯繫，與此引多異。補「苑中」二字，當依御覽卷一九六。
〔一六〕浙江書局本漢舊儀未衍此三十七字，孫氏所據本誤。下案亦同。

[book_title]漢舊儀補遺卷上
漢議郎衛宏撰
清孫星衍校集
太尉、司徒長史，秩比二千石，號為「毗佐三台，助鼎和味」。其遷也，多據卿校也。北堂書鈔設官部、文選潘安仁金谷集作詩注〔一〕
公府掾試博士者，拜郎中也。〔二〕北堂書鈔設官部
或曰漢初掾史辟，皆上言，故有秩皆比命士。其所不言，則為百石屬。其後皆自辟，故通為百石云。太平御覽職官部
御史中丞，兩梁冠，秩千石。內掌蘭臺，〔外〕督諸州刺史，〔三〕糾察百寮。北堂書鈔設官部
御史中丞朝會獨坐。出討姦猾，內與尚書令、司隸校尉會同，皆專席，京師號之〔曰〕「三獨坐」者也。〔四〕北堂書鈔設官部
侍御史，周官也。始皇滅楚，以其君冠賜御史。漢興襲秦，因而不改。掌注言行，糾諸不法。府掾屬高第補之。秩六百石，員五十人。北堂書鈔設官部案：當依續漢志作「十五人」。
惠帝三年，相國奏遣御史監三輔郡，察辭詔凡九條。監者二歲更，常以中月奏事也。北堂書鈔設官部
太常卿贊饗一人，〔五〕秩六百石，掌贊天子。史記封禪書索隱、續漢志補注
太常主導贊助祭，皆平冕七旒，玄上纁下，華蟲七章。漢陵屬三輔，太常月一行。太平御覽職官部
丞舉廟中非法者。續漢志補注
廟祭，太祝令主席酒。續漢志補注
大宰令屠者七十二人，宰二百人。漢書宣帝紀注
太史令冠一梁，秩六百石。丞二人，三百石。北堂書鈔設官部
太史令凡歲將終，奏新年歷。凡國祭祀喪娶之事，掌奏良日及時節禁忌。北堂書鈔設官部
太史公，武帝置，位在丞相上。天下計書先上太史公，副上丞相，序事如古春秋。司馬遷死後，宣帝以其官為令，行太史〔公〕文書而已。〔六〕漢書司馬遷傳如淳注
承周史官，至武帝置太史公。司馬遷父談為太史。〔七〕遷年十三，乘傳行至天下，〔八〕求古諸侯之史記。太平御覽職官部
博士，秦官。博者，通于古今；〔士者〕辯于然否。〔九〕北堂書鈔設官部
孝文皇帝時，博士七十餘人，朝服玄端，章甫冠。藝文類聚職官部、太平御覽職官部
武帝初置博士，取學通行修，博學多藝，曉古文爾雅，能屬文章者為高第。朝賀位次中郎官史。〔一０〕稱先生，不得言君，其真弟子稱門人。北堂書鈔設官部、藝文類聚職官部、太平御覽職官部
博士祭酒，選有道之人習學者祭酒。〔一一〕國子，卿大夫之子弟。北堂書鈔設官部
太常博士弟子試射策，中甲科補郎，中乙科補掌故。史記龜錯列傳索隱
光祿大夫，秩比二千石，不言屬光祿勳。光祿勳門外特施行馬，以旌別之。太平御覽職官部案：藝文類聚職官部、白帖七十五引作「漢官儀」。〔一二〕
三署郎見光祿勳，執板拜；若見五官、左右將，執板不拜；於三公、諸卿，無敬。通典職官
有二郎為此頌貌威儀事。有徐氏，徐氏後有張氏，不知經，但能盤辟為禮容。天下郡國有容史，皆詣魯學之。漢書儒林傳蘇林注
謁者缺，選郎中（令）美鬚〔眉〕大音者以補之。〔一三〕功次當遷，欲留增秩者，許之。北堂書鈔職官部、唐六典九、通典職官
孝武太初初置羽林，象天有羽林星，為國之羽翼，如林之盛也。北堂書鈔設官部
羽林郎，選良家子弟〔便〕弓馬者為之。〔一四〕一名巖郎，言其禦侮巖除之下，或謂嚴厲素慤。北堂書鈔設官部
未央廄主理大廄三署，案：北堂書鈔引作「主治獄五署郎」。〔一五〕屬太僕。北堂書鈔設官部、〔一六〕初學記政理部
太僕牧師諸苑三十六所，分布北邊、西邊。以郎為苑監，官奴婢三萬人，分養馬三十萬頭，〔一七〕擇取教習給六廄，牛羊無數，以給犧牲。漢書景帝紀如淳注、後漢書和帝紀注、〔一八〕三輔黃圖四、唐六典十七、藝文類聚職官部、太平御覽職官部
別火，獄令官，主治改火之事。漢書如淳注
郡邸獄，治天下郡國上計者，屬大鴻臚。漢書宣帝紀注、太平御覽刑法部
司空詔獄，治列侯、二千石，屬宗正。北堂書鈔設官部〔一九〕
漢制：八座丞、郎初拜，並集都〔座〕交禮，遷又解交。〔二０〕太平御覽職官部
高后選孝廉為郎。吏二千石以上，視事滿三年，得任同產若子一人為郎。漢書哀帝紀應劭注、北堂書鈔設官部
符節令，領尚書符璽郎四人。北堂書鈔設官部
太官令一人，秩六百石，掌鼎俎饌具。世祖中興，以孝廉年滿五十守宮令，與謁者失職權者與之。〔二一〕北堂書鈔設官部
尚書陳忠奏太官宜著兩梁冠。〔二二〕北堂書鈔設官部
太官主飲酒，〔二三〕皆令、丞治。太官湯官奴婢各三千人，置酒，〔二四〕皆緹褠蔽膝綠幘。北堂書鈔設官部、太平御覽職官部、布帛部
獄二十六所，導官無獄。漢書張湯傳蘇林注
若盧獄令，主治庫兵、將相大臣。漢書百官公卿表如淳注、王吉傳注、後漢書和帝紀注案：後漢書注引作「主鞫將相大臣」。
若盧右丞，〔二五〕主治庫兵者。漢書王吉傳注
中書令，〔二六〕領贊尚書，出入奏事，秩千石。唐六典九
中書掌詔誥荅表，皆機密之事。〔二七〕北堂書鈔設官部
掖庭詔獄令丞，宦者為之，主理婦人女官也。漢書劉輔傳注
執金吾車駕出，從六百騎，走六千二百人。北堂書鈔設官部
中壘校尉主北軍壘門內，尉一人主上書者獄。上章於公車，有不如法者，以付北軍尉，北軍
尉以法治之。漢書劉向傳如淳注
寺互。都船獄令，主治水官也。〔二八〕漢書百官公卿表如淳注
太子家獄，治太子官屬、太子太傅。北堂書鈔設官部〔二九〕
將作大匠改作少府，案：「改」當作「將」。續漢志云：「承秦，曰將作少府。」景帝中六年更名也。藝文類聚職官部
省中有五尚，即尚食、尚冠、尚衣、尚帳、尚席。通典職官案：省中五尚不見於百官公卿表，疑屬大長秋。
上林詔獄主治苑中禽獸宮館事，屬水衡。漢書成帝紀注
長安中諸官獄三十六所。漢書宣帝紀注
東市獄屬京兆尹，西市獄屬左馮翊。北堂書鈔刑法部、太平御覽刑法部
司隸校尉，武帝初置。後諸侯王貴戚不服，乃以中都中官徒奴千二百人屬為一校尉部刺史，督二千石也。北堂書鈔設官部
司隸校尉統皇太子、三公以下，〔及〕旁州郡，〔三０〕無所不統也。北堂書鈔設官部
司隸校尉初置，唯蓋寬饒、王章、鮑宣，貴戚憚之，京師政清。北堂書鈔設官部〔三一〕
司隸治所，故孝武廟。續漢志補注
駙馬都尉，掌騎從，武帝置，秩比二千石。太平御覽皇親部
持節夾乘輿車騎從者，云常侍騎。史記爰盎列傳索隱
諸給事中日上朝謁，〔三二〕平尚書奏事，分為左右曹。以有事殿中，故曰給事中。多名儒、國親為之，掌左右顧問。漢書百官公卿表晉灼注、通典職官、初學記職官部、太平御覽職官部
吏四百石以下，自除國中。漢書衡山王傳如淳注
刺史得擇所部二千石卒史與從事。漢書王尊傳注
武帝元年，令郡國舉孝廉各一人，詣御史舉試，拜為郎中。北堂書鈔設官部
大縣二人，其尉將屯九百人。史記陳涉世家索隱
諸侯王印，黃金橐駝紐，〔三三〕文曰璽，謂刻曰某王之璽。赤地綬。列侯黃金印，龜紐，文曰印。謂刻曰某侯之印。丞相、大將軍案：初學記引無「大」字黃金印，龜紐，文曰章。謂刻曰某官之章。御史大夫章。匈奴單于黃金印，橐駝紐，文曰章。御史、案：初學記引無「御史大夫」以下。二千石案：初學記引「二」上有「中」字。銀印，龜紐，文曰章。千石、六百石、四百石銅印，鼻紐，文曰印。謂紐但作鼻，不為蟲獸之形，而刻曰某官之印。章，二百石以上，〔三四〕皆為通官印。漢書百官公卿表注、北堂書鈔儀飾部、初學記服食部、文選王仲宣誄注、通典職官、白帖十三、太平御覽儀式部案：漢書注、通典引注本作正文，今改正。
郡國銅虎符三，竹使符五。後漢書宦者傳論注、〔三五〕文選鮑明遠擬古詩注
校勘記
〔一〕按文選潘安仁金谷集作詩注引作漢官儀之文，與御覽卷二０九引同。孫氏既以據御覽所引入漢官儀，不當于此出處中復注文選注。
〔二〕孔本書鈔卷五六引作漢官儀之文，孫氏既據以引入所輯漢官儀上卷，不當于此復出。
〔三〕據俞安期唐類函補「外」字。又孔本書鈔卷六二引無「內掌」以下九字。
〔四〕據書鈔卷六二引補「曰」字。
〔五〕「太常卿」三字，孫氏所補，依例當作小字。
〔六〕據漢書司馬遷傳如淳注補「公」字。
〔七〕影宋本御覽卷二三五「談」下有「世」字。
〔八〕影宋本御覽卷二三五「乘傳」上有「使」字，「行」下無「至」字。
〔九〕據孔本書鈔卷六七補「士者」二字。又類聚卷四六引作漢官儀之文。
〔一０〕類聚卷四六引作「中都官史」，御覽卷一三六則作「中都官吏」。
〔一一〕「習學者」原作「有學者」，據書鈔卷六七改。
〔一二〕影宋本御覽卷二四三此引亦作漢官儀，孫氏所據本誤。
〔一三〕據唐六典卷九、通典卷二一引刪「令」字。又書鈔卷六二、唐六典卷九、通典卷二一均有「眉」字，據補。
〔一四〕據孔本書鈔卷六三補「便」字。通典卷二八亦作「便弓馬者」。
〔一五〕孔本書鈔卷四五引作「主治廄五署郎」，「獄」字在前引「未央廄」下。又初學記卷二０亦作「未央廄獄」。
〔一六〕「設官部」係「刑法部」之訛。
〔一七〕漢書景帝紀注、三輔黃圖卷四「頭」均作「匹」。孫輯此引皆本唐六典卷一七。
〔一八〕後漢書和帝紀注引作漢官儀。
〔一九〕「設官部」係「刑法部」之誤。
〔二０〕據御覽卷二一三補「座」字。又其引乃漢官儀之文，孫氏既已輯入漢官儀，于此不當復出。
〔二一〕孔本書鈔卷五五「以」下有「新平」二字。此引文句怪譎，疑有脫誤。
〔二二〕孔本書鈔卷五五「太官」下有「令」字。
〔二三〕影宋本御覽卷二三０作「主飯肉，湯官酒」，且為小注。續漢志亦曰「湯官丞主酒」。孫輯引有誤。
〔二四〕御覽卷二二九作「大置酒」，又卷八一六作「大置酒日」。
〔二五〕此四字孫氏所補，依例當作小注。
〔二六〕此三字亦當作小注。
〔二七〕孔本書鈔卷五七首引有「尚書令并掌詔奏，既置」九字。
〔二八〕漢書百官公卿表如淳注引漢儀注僅「寺互」二字，餘皆如淳之語。
〔二九〕「設官部」乃「刑法部」之誤。
〔三０〕據孔本書鈔卷六一補「及」字。又孔本作漢官儀之文。
〔三一〕孔本書鈔卷六一引作漢官儀。
〔三二〕漢書百官公卿表注、通典卷二一「諸」下均引有「吏」字。
〔三三〕漢書百官公卿表注、通典卷三一皆作「諸侯王黃金璽」。又續漢志補注引東觀書亦作「復設諸侯王金璽綟綬」。據疑此引「黃金」當在「印」上，且「印」亦當作「璽」。
〔三四〕漢書百官公卿表注「二百石以上」引在「銅印」之上，且有「至」字與「四百石」三字相啣接。又孔本書鈔卷一三一「四百石」作「三百石」，無「章二百石」以下。
〔三五〕此引實出文選范蔚宗宦者傳論注，其引「郡國」作「郡分」。

[book_title]漢舊儀補遺卷下
漢議郎衛宏撰
清孫星衍校集
晝漏盡，夜漏起，宮中衛宮，城門擊刁斗，周廬擊木柝。文選新刻漏銘注、陽給事誄注
夜漏起宮中，宮城門擊柝，〔一〕繫刁斗，傳五夜，百官徼，直符案：文選注引作「傳五伯官直符」。行，衛士周廬擊木柝，傳呼備火。〔二〕北堂書鈔武功部、儀式部、文選新刻漏銘注
五夜：甲、乙、丙、丁、戊夜。案：初學記器物部引「五夜：甲夜、乙夜、丙夜、丁夜、戊夜」。及相傳救守火帥內戶外，〔三〕數五止。北堂書鈔儀飾部
夜漏起，中黃門持五夜，相傳授。文選新刻漏銘注
立夏、立秋晝六十二刻，夏至晝六十五刻。夜漏不盡五刻，擊五鼓；夜漏不盡三刻，擊三鼓。初學記器物部
冬至晝四十一刻，後九日加一刻，至立春晝四十六刻，夜五十四刻。〔四〕北堂書鈔儀飾部
漢制：天地以下，群臣所祭凡一千五百四十。新益為萬五千四十。案：「新」上疑脫「亡」字。漢法；三歲一祭天于雲陽宮甘泉壇，以冬至日祭天，天神下。三歲一祭地于河東汾陰后土宮，以夏至日祭地，地神出。五帝祭于雍〔五〕畤。〔五〕藝文類聚禮部、太平御覽禮儀部
元年祭天，二年祭地，三年祭五帝于五畤。三歲一遍，皇帝自行，他祠不出。史記封禪書索隱、太平御覽禮儀部
祭天地五（祀）〔畤〕，〔六〕皇帝不自行，祠還致福。漢書賈誼傳應劭注
皇帝案：藝文類聚引「皇帝」作「桓帝」，字訛，下同。祭天，居雲陽宮，齋百日，上甘泉通天臺，高三十丈，以候天神之下，見如流火。舞女童三百人，皆年八歲。天神下壇所，舉烽火。皇帝就竹宮中，不至壇所。案：漢書禮樂志注引「竹宮去壇三里」，疑此注文。甘泉臺去長安三百里，望見長安城，案：太平寰宇記三十一引作「甘泉宮」。皇帝所以祭天之圓丘也。〔七〕藝文類聚禮部、太平御覽禮儀部案：太平寰宇記引作「黃帝以來，圓丘祭天處」。藝文類聚又引作「成帝」。
通天臺高三十丈，望雲雨悉在其下，去長安三百里，望見長安城。案：史記孝武帝本紀索隱、漢書武帝紀注、郊祀志注、文選籍田賦注引同。〔八〕武帝祭天，上通天臺。舞八歲童女三百人，置祠具，招仙人。祭天已，令人升通天臺，以候天仙。天神既下祭所，若大流星，乃舉烽火，而就竹宮望拜。太平寰宇記三十
武帝於甘泉宮更置前殿，始廣諸宮室。有芝生甘泉殿邊房中。太平寰宇記三十一
芝有九莖，金色，〔九〕綠葉朱實，夜有光，乃作芝房之歌。三輔黃圖二、太平寰宇記三十一
通天臺上有承露〔盤〕，〔一０〕仙人掌擎玉杯，〔以〕承雲表之露。〔一一〕元鳳閒，臺自毀，椽桷皆化為龍鳳，隨風雨飛去。太平寰宇記三十一
皇帝祭天自行，群臣從之，齋皆百日，他祠不出。祭天紫壇幄帳。〔一二〕案：續漢志補注引作「幄帷」。高皇帝配天，居堂下西嚮，紺幄，〔一三〕紺席。續漢志補注、北堂書鈔禮儀部、服飾部、初學記禮記、藝文類聚禮部、服飾部、太平御覽禮儀部、服用部
祭天，用六綵綺席六重，〔一四〕長一丈，中一幅，四周緣之。玉几、玉飾器，凡七千三百物備具。〔一五〕養牛五歲，至三千斤。史記封禪書正義、〔一六〕漢書郊祀志注、續漢志補注、北堂書鈔禮儀部、服飾部、藝文類聚禮部、太平御覽禮儀部、珍寶部、服用部、布帛部
大祀，齋五日。小祀，齋三日。〔一七〕北堂書鈔禮儀部
齋則食丈二尺旋案，陳三十六肉，九穀飯。北堂書鈔酒食部、初學記器物部、太平御覽服用部案：太平御覽引作「九穀飲食」。
齋法：食肉三十六兩。太平御覽飲食部
凡齋，紺幘；耕，青幘；秋貙劉，服緗幘。續漢志補注
祠五祀，謂五行金、木、水、火、土也。木正曰句芒，火正曰祝融，金正曰蓐收，水正曰玄冥，土正曰后土，皆古賢能治成五行有功者也，主其神祀之。太平御覽禮儀部
〔凡〕聖王之法，〔一八〕追祭天地日月星辰山川萬神，皆古之人也，能〔紀〕天地五行氣，奉（成）〔其〕功以成人者也。〔一九〕故其奉祀，皆以人事之禮，食之所食也，非祭食天與土地、金、木、水、火、土、石也。太平御覽禮儀部
祭參、〔二０〕辰星於池陽谷口，夾道左右為壇，營覆地各周三十六里。史記封禪書索隱、太平御覽禮儀部
祭地河東汾陰后土宮，宮曲入河，古之祭地澤中方丘也。禮儀如祭天，名曰汾葵，一曰葵丘也。藝文類聚禮部、太平御覽禮儀部案：漢書武帝紀注引作「葵上」。
郊泰畤，皇帝平旦出竹宮，東向揖日，其夕，西南向揖月，便用郊日，不用春秋。漢書武帝紀臣瓚注
祭五岳，祠用三正色牲。十月涸凍，二月解凍，皆祭祀。乘傳車，稱使者。太平御覽禮儀部
祭四瀆，用三正色牲，沈珪，有車馬紺蓋。史記封禪書索隱、初學記地部、太平御覽地部、禮儀部案：初學記引「四瀆」下有「江、河、淮、濟」四字。
祭人先於隴西西縣人先山，山上皆有土人，山下有畤，埒如種菜畦，畤中各有一土封，故云畤。史記封觶書集解、索隱、太平御覽禮儀部
祭〔西〕王母於石室，〔二一〕皆在所二千石令長奉祠。太平御覽禮儀部
祭三皇、五帝、九皇、六十四民，案：「民」當作「氏」。皆古帝王，凡八十一姓也。太平御覽禮儀部
宗廟三年大祫祭，子孫諸帝以昭穆坐於高廟，諸隳廟神皆合食，設左右坐。高祖南面，幄繡帳，望堂上西北隅。帳中坐長一丈，廣六尺，繡裀厚一尺，著之以絮四百斤。曲几，黃金釦器。高后右坐，亦幄帳，卻六寸。白銀釦器。每牢中分之，左辨上帝，右辨上后。俎餘委肉積於前殿千斤，〔二二〕名曰堆俎。子為昭，孫為穆。昭西面，曲屏風，穆東面，〔二三〕皆曲几，如高祖。饌陳其右，各配其左，坐如祖妣之法。太常導皇帝入北門。群臣陪者，皆舉手班辟抑首伏。
大鴻臚、大行令、九儐傳曰：「起。」復位。而皇帝上堂盥，侍中以巾奉觶酒從。帝進拜謁。贊饗曰：「嗣曾孫皇帝敬再拜。」前上酒。卻行，至昭穆之坐次上酒。子為昭，孫為穆，各父子相對也。畢，卻西面坐，坐如乘輿坐。贊饗奉高祖賜壽，皇帝起再拜，即席以大牢之左辨賜皇帝，如祠。其夜半入行禮，平明上九卮，畢，群臣皆拜，因賜胙。皇帝出，即更衣巾，詔罷，當從者奉承。續漢志補注、初學記禮部、藝文類聚禮部、太平御覽禮儀部
皇帝唯八月飲酎，車駕夕牲，牛以絳衣之。案：太平御覽引「絳」作「繡」。皇帝暮視牲，以鑑燧案：唐會要引作「鑑諸」。取水於月，以陽燧案：續漢志補注引作「火燧」。取火於日，為明水（火）。〔二四〕左袒，以水沃牛右肩，案：太平御覽引「肩」作「臂」。手執鸞刀，以切牛毛血案：通典引作「以切牛尾之毛」。薦之，而即更衣巾，侍上熟，〔二五〕乃祀之。續漢志補注、唐會要七、通典禮、太平御覽時序部、禮儀部
皇帝會諸侯酎金廟中，以上計儀設九賓陪位也。初學記禮部、藝文類聚禮部
宗廟一歲十二祠。五月嘗麥。六月、七月三伏，立秋貙婁，案：漢書武帝紀如淳注引「立秋貙膢」。又嘗粢。八月先夕饋飱，皆一太牢，酎祭用九太牢。案：太平御覽禮儀部引「八月飲酎，用九太牢」。十月嘗稻，又飲蒸，二太牢。十一月嘗，十二月臘。〔二六〕又每月一太牢，如閏加一祠，與上十二為二十五祠。漢書韋玄成傳晉灼注
高帝母，案：章帝紀注引上有「昭靈后」三字。起兵時死小黃北，後於小黃作陵廟。〔二七〕史記高祖本紀正義、漢書高帝紀如淳注、後漢書章帝紀注、虞延傳注、續漢志補注案：章帝紀注引末句作「為作園廟於小黃柵」。
先媼已葬陳留小黃。漢書高帝紀晉灼注
高皇帝家在豐中陽里，為沛泗上亭長。及為天子，立沛廟，祠豐故宅。藝文類聚居處部
故孝武廟。續漢志補注案：引在「建武二年，立高廟於雒陽」下。
南陵，即文帝薄太后葬之所，亦謂南霸陵，因置縣以奉陵寢。太平寰宇記二十五案：「南陵」二字，本寰宇記文。
武、昭、宣三陵，（邑）皆三萬戶。〔二八〕史記呂不韋列傳索隱
使者監祠，南面立，〔二九〕不拜。續漢志補注案：引在「立社稷」下。
古時歲再祠靈星，靈星春秋之太牢禮也。〔三０〕續漢志補注、北堂書鈔禮儀部
漢五年，修復周室舊祀，〔三一〕祀后稷於東南。常以八月祭以太牢，〔三二〕舞者七十二人，冠者五六三十人，童子六七四十二人，為民祈農報功〔厥〕。〔三三〕案：太平御覽引此一段，史記正義引無「常以八月」至「四十二人」二十九字。夏則龍星見而始雩。龍星左角為天田，右角為天庭。〔三四〕天田為司馬，教人種百穀為稷。靈者，神也。辰之神為靈星，故以壬辰日祠靈星於東南，金勝為土相也。史記封禪書正義、太平御覽禮儀部
春始案：太平御覽引作「春日」。〔三五〕東耕於藉田，官祠先農。先農即神農炎帝也。祠以一太牢，百官皆從。皇帝親執耒耜而耕。案：續漢志補注引此句在下文「以為粢盛」下，又有「古為甸師官」五字。天子三推，三公五，孤卿十，〔三六〕大夫十二，士庶人終畝。案：明帝紀注引有「皇帝親執耒耜」以下，無下文「大賜、三輔」以下十九字。大賜三輔二百里孝悌、力田、三老布帛。百穀萬斛，〔三七〕為立案：明帝紀注引「為立」作「乃致」。藉田倉，置令、丞。穀皆給祭天地、〔三八〕宗廟、群神之祀，以為粢盛。後漢書明帝紀注、續漢志補注、北堂書鈔禮儀部、太平御覽禮儀部
三老、五更，三代所尊。北堂書鈔設官部
天子父事三老，兄事五更，天子獨拜於屏，其明日三老詣闕。北堂書鈔設官部
求雨，太常禱天地、宗廟、社稷、山川以賽，各如其常牢，禮也。四月立夏旱，乃求雨禱雨而已；後旱，復重禱而已；訖立秋，雖旱不得禱求雨也。續漢志補注
武帝元封日到七月畢賽之，秋冬春不求雨。〔三九〕續漢志補注
五儀案：二字有訛。元年，儒術奏施行董仲舒請雨事，始令丞相以下求雨雪，曝城南，舞女童禱天神。五帝五年，始令諸官止雨，朱繩縈社，擊鼓攻之。太平御覽禮儀部
成帝二年六月，〔四０〕始命諸官止雨，朱繩反縈社，擊鼓攻之，是後水旱常不和。續漢志補注
踐祚、改（行）〔元〕、〔四一〕立皇后、太子，赦天下。每赦，自殊死以下，〔四二〕〔及〕謀反大逆不道諸不當得赦者，〔四三〕皆赦除之。令下丞相御史，復奏可，分遣丞相御史乘傳駕行郡國，解囚徒，布詔書。郡國各分遣吏傳廄車馬行屬縣，解囚徒。初學記政理部、太平御覽刑法部
冊皇子為諸侯王，皆於上東門中，以東門在卯故也。太平寰宇記二十五
臘者，報諸鬼神、古聖賢著功於民者，〔四四〕皆享之。藝文類聚歲時部、白帖四、太平御覽歲時部〔四五〕
常以正歲十二月命時儺，以桃弧、葦矢且射之，赤丸、五穀播灑之，以除疾殃。文選東京賦注
方相帥百隸及童女，以桃弧、棘矢、土鼓，鼓且射之，以赤丸、五穀播灑之。續漢志補注、通典禮昔顓頊氏有三子，生而亡去案：東京賦注引作「已而」，無「亡去」二字。為疫鬼。一居江水為瘧鬼，案：續漢志補注引作「是為虎」，字訛。一居若水為罔兩｛或虫｝鬼，案：東京賦注又引「魊鬼」也。一居人宮室區隅漚庾，案：東京賦注引無「漚庾」二字。「漚庾」即「區隅」之音，誤入正文。善驚人小兒。〔四六〕於是以歲十二月使方相氏蒙虎皮，黃金四目，玄衣丹裳，執戈持盾，帥百吏及童子而時儺，以索室中，而毆疫鬼。續漢志補注、通典禮、文選東京賦注、太平御覽時序部
山海經稱東海之中度朔山，山上有大桃，屈蟠三千里，東北閒百鬼所出入也。上有二神人，一曰神荼，二日鬱壘，主領萬鬼。惡害之鬼，執以葦索以食虎。黃帝乃立
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:06:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>