<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="弁言,广阳杂记选,附录,广阳杂记选全文在线阅读,广阳杂记选全文在线下载,大玄古籍书库">
<meta name="description" content="本书（一册八二面四九、二○○字）以选自刘献廷「广阳杂记」九十馀则为主，而另选王士禛「池北偶谈」十则、「香祖笔记」六则、钮琇「觚賸」十六则及题花村看行侍者「谈往」一则为附。要之，係就上述清初各种笔记中选集有关明季及清初台湾若干遗事。「广阳杂记」作者刘献廷，字继庄，一字君贤，用号广阳子；顺天大兴人。生于清顺治五年，以布衣游名公间。博览，负大志；万斯同尤心折之，引参明史馆事。所著「广阳杂记」中关于南明与郑氏若干遗事，每多得自口碑。今选录者，如「郑克塽奏缴册印」、「赐姓与杨于两」、「林兴珠阿克萨之捷」、「洪复」、">
<title>广阳杂记选_刘献廷_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">广阳杂记选</span> <br/>
          作者： <span class="inputVal" id="bkauthor">刘献廷</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,文集,完结</span> <br/>
          字数： <span class="inputVal" id="bknum">[book_length]30234</span> <br/>
          说明： <span class="inputVal" id="bkdec">本书（一册八二面四九、二○○字）以选自刘献廷「广阳杂记」九十馀则为主，而另选王士禛「池北偶谈」十则、「香祖笔记」六则、钮琇「觚賸」十六则及题花村看行侍者「谈往」一则为附。要之，係就上述清初各种笔记中选集有关明季及清初台湾若干遗事。「广阳杂记」作者刘献廷，字继庄，一字君贤，用号广阳子；顺天大兴人。生于清顺治五年，以布衣游名公间。博览，负大志；万斯同尤心折之，引参明史馆事。所著「广阳杂记」中关于南明与郑氏若干遗事，每多得自口碑。今选录者，如「郑克塽奏缴册印」、「赐姓与杨于两」、「林兴珠阿克萨之捷」、「洪复」、「小国姓」、「鲁世子垦田」、「黄梧平海五策」、「黄性震」等各则，史料价值极高。「池北偶谈」与「香祖笔记」作者王士禛，字子真，一字贻上，号阮亭，别号渔洋山人；山东新城人。清顺治十二年，成进士。由扬州推官，累官至刑部尚书。所选上述两笔记中关台事者，均属清代早期文献。「觚賸」作者钮琇，字玉樵；江苏吴县人，贡生。康熙时，知高明县。所著「觚賸」记明末清初杂事，多可补正史之阙。选录十馀则，尽为南明及台湾掌故。「谈往」（旧题「花村看行侍者偶录」）作者花村看行侍者，不知何许人；据「四库全书」存目：『盖明之遗民遁迹为僧者也』。所记凡二十七则，选录「飞黄始末」一则係述郑芝龙事。</span> <br/>
          封面： <span class="inputVal" id="bkimg">Z_12475.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]广阳杂记选
[book_author]刘献廷
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,文集,完结
[book_length]30234
[book_dec]本书（一册八二面四九、二○○字）以选自刘献廷「广阳杂记」九十馀则为主，而另选王士禛「池北偶谈」十则、「香祖笔记」六则、钮琇「觚賸」十六则及题花村看行侍者「谈往」一则为附。要之，係就上述清初各种笔记中选集有关明季及清初台湾若干遗事。「广阳杂记」作者刘献廷，字继庄，一字君贤，用号广阳子；顺天大兴人。生于清顺治五年，以布衣游名公间。博览，负大志；万斯同尤心折之，引参明史馆事。所著「广阳杂记」中关于南明与郑氏若干遗事，每多得自口碑。今选录者，如「郑克塽奏缴册印」、「赐姓与杨于两」、「林兴珠阿克萨之捷」、「洪复」、「小国姓」、「鲁世子垦田」、「黄梧平海五策」、「黄性震」等各则，史料价值极高。「池北偶谈」与「香祖笔记」作者王士禛，字子真，一字贻上，号阮亭，别号渔洋山人；山东新城人。清顺治十二年，成进士。由扬州推官，累官至刑部尚书。所选上述两笔记中关台事者，均属清代早期文献。「觚賸」作者钮琇，字玉樵；江苏吴县人，贡生。康熙时，知高明县。所著「觚賸」记明末清初杂事，多可补正史之阙。选录十馀则，尽为南明及台湾掌故。「谈往」（旧题「花村看行侍者偶录」）作者花村看行侍者，不知何许人；据「四库全书」存目：『盖明之遗民遁迹为僧者也』。所记凡二十七则，选录「飞黄始末」一则係述郑芝龙事。
[book_img]Z_12475.jpg


[book_title]弁言
清康熙间，大兴刘献廷（继庄）著有「广阳杂记」五卷；所记关于南明与郑氏的一些遗事，每多得自口碑。盖时当明郑亡后不久，颇有人犹能就记忆所及为之道出也。今稍广其范围，就中选录九十馀则，辑为「广阳杂记选」一种，列于「文丛」刊印。书末，另选新城王士禛（贻上）所著「池北偶谈」十则及「香祖笔记」六则，分作附录一、二；吴江钮琇（玉樵）所著「觚賸」十六则，作为附录三；并录署名花村看行侍者著「谈往」一则，作为附录四。内除「池北偶谈」、「觚賸」以及「谈往」各题系属原有者以外，本书正文及「香祖笔记」各则的题目，均为选辑时所拟加。（吴幅员）

[book_title]广阳杂记选
刘献廷 撰
·缅国
彭秋水闻人言：云南西面为缅国；至此地，皆平坦无复高山大泽矣。
·傅宏烈
傅宏烈，字竹君；江西进贤人。永曆时，为迁江知县；于王国光麾下投诚，诡云中书，授韶州府同知，陞庆阳府知府。上书论平西，上知其忠，密敕广西梧州安置。
·吴应期
吴应期，岳州失守，退至交水，郭壮图绞杀之，以其失陷封疆也；壮图与应期有宿憾焉。应期，字维周。
·清旂官
清世爵：一品精奇尼哈哈番，二品阿思尼哈哈番，三品阿达哈哈番，四品摆他喇哈哈番，五品拖沙喇哈哈番。
东四旗，镶黄、正白、镶白、正蓝；西四旂，正黄、正红、镶红、镶蓝。
正黄、镶黄、正白为上三旂，无王，但有都统（即固山额巾）、副都统（即梅勒章京）。每旂，满洲、蒙古、汉军各掌印都统一员、副都统二员。
每八旂，满洲有纛章京一员，职与都统等；止管摆呀喇，掌龙纛。
每旂，喀把什虾二员，职与副都统等。
又，东西四旗各有喀喇昂邦一员，职与都统等；俱单管喀巴什。
每旗甲喇章京满洲六员、蒙古二员、汉军五员，职俱三品。
八旗满洲、蒙古、汉军共牛彔章京一千员，职四品。每牛彔下有分得拨什库一员，职六品；小拨库六名。小拨什库轮班管事，不分人数。每牛彔下马甲三十名。内有工匠一名、喀把什二名、郭吃喝摆呀喇二名、跟王爷大摆呀喇十七名；另有壮大一名，管辖摆呀喇十七名。步甲二十名，无马，不出兵，止守城、当差，无帐房。内有步兵拨什库二名。
每牛彔，铁匠一名、鞍匠一名。
每马甲一名，帐房一顶。私自备用者，或二、三、四人合一顶，听便。
马甲箭五十条，弓、刀各一。
马甲明盔暗甲，大摆呀喇明甲。
每都统与摆呀喇、纛章京有织金龙纛，蒙古、满洲无月，汉军有月。
王子三尖龙纛，三稜火炎，银顶后有蜈蚣旗二。
都统黑缨，正边方旗。
摆呀喇红缨，火炎边旗。
梅勒章京无纛，止有标四杆；旗长二尺。
甲喇章京本色纛，无蟒。
牛彔在家，有官纛二杆，汉京（疑当作「军」）一杆；出兵，加甲喇章京衔，有纛。
分得拨什库遇出战分兵之时，外加甲喇章京衔，有纛。
加甲喇章京出兵为夸兰大，有纛。
小拨什库背旗一杆，方二尺，黑缨。
喀把什先锋营壮大头带翎，有飞虎；背旗方二尺，狐尾。
摆呀喇壮大斜尖本色旗，红缨。
甲喇章京俸银一百三十（一本下有「一」字）两。白米一百三十斛（计六十五石）。出兵有行粮：每月银六两，每日米八合三勺；马草二束，料五升。
牛彔章京俸银一百零五两，米一百零五斛。出兵每日加米八合三勺，每月银六两。
分得拨什库每年银六十两、米六十斛。出兵每月加银四两。
小拨什库每年银四十八两、米四十八斛。出兵每日加小米八合三勺，每月银二两。
壮大喀把什与分得拨什库同，摆呀喇壮大亦与分得拨什库同。
加兰大每年银八十五两、米八十五斛。出兵行粮与拨什库同。
马甲每年银三十六两、米四十六斛。出兵行粮与拨什库同。
步甲每年银十八两、米二十二斛。
铁匠、鞍匠每年银十二两、米二十二斛。出兵有口粮、月粮。
摆呀喇每年银四十八两、米四十八斛。
步甲拨什库每年银二十四两、米二十二斛。
当日原圈地每人六赏（一赏六亩），共地三十六亩。如家有壮丁二名，该地七十亩；人多者，照数加增。当差照人算数。
东西四旗共乌可勒一员，即九门提督。
东西四旗各喀喇大一员，职与梅勒同。
乌可勒、喀喇大皆管步兵兼管九门。把门马甲，每门满洲、蒙古共二十名。每门有章京二名，食俸八十五两；马夫二名。
每甲喇章京管牛彔或十三、十四、十五不等。各甲喇下管加兰大四名，单管步兵；职五品。步军满洲、蒙古、汉军各固山大一员，职与甲喇章京同；俸亦同。
·何腾蛟赠谥
何督师腾蛟长沙被害，相传永曆中赠中湘王。万季野述吴汉槎言，乃忠襄王，中湘误也；督师黎平人，赠黎平王，谥「忠襄」。汉槎，吴江人；尊人名晋锡，曾为湖广巡抚，故知之甚悉。及检「劫灰录」，乃云赠中湘王，谥「忠烈」云。
·南明诸王名讳与终地
隆武讳聿键，终于福建；绍武讳聿■〈金粤〉，终于粤西；永曆讳由榔，终于夜郎；鲁监国讳以海，终于海外：绝奇（万季野云）！
·劫灰录」著者
「劫灰录」乃冯甦所著。甦字再来。
·四将军
张献忠在蜀，置平东、定西、安南、抚北四将军，以孙可望、李定国、刘文秀、艾能奇四人为之；又以孙可望为前军先锋。
·安龙行在古井
永曆之走安龙，孙可望将图不轨。行在所有古井压以巨石，上书符篆。可望询之，土人云：『井有孽龙，昔张三丰锁之于此；不可开也』！可望恃有天命，强发之；水忽涌上。可望惊走，水已及可望膝。土人呼曰：『此龙来朝王；王命「免朝」，则水退矣』。可望且走且呼，连曰『免朝！免朝』！而水来益甚，且及帝居。众又呼曰：『此龙来朝万岁；以万岁命「免朝」，水其退乎』！遂闻之于帝。众传呼『万岁免朝』！水应声而退，复归于井矣；遂更以石压之。可望自是知天命不在也，其谋始顿息。
·永曆遇瘴
又，永曆在滇中，驻跸一山。土人云：『此地瘴气最厉；外人住此，无不死者。万岁不宜留此』！帝曰：『吾居之，何瘴之有』。自此瘴气全消，兹山至今无瘴。
·一堵牆
流贼中有号「一堵牆」者，即孙可望也。
·明军制
明初军制，彷彿汉之南、北军。锦衣等十二卫卫宫禁者，南军也；京营等四十八卫巡徼京□者，北军也。而所谓「春秋班换兵」独取山东、河南、中都、大宁者，则又汉调三辅之意也。然太祖以卫兵分隶五府，独称五军营。自成祖聚兵北伐归，结营团操，始设五军、三干、神机三大营。时有胜兵四十万，以勳臣二人提督之。至己巳之变，于忠肃选饶骑十五万分为十营，名曰团营；而其馀者曰老家营。仍用勳臣提督，属大司马。天顺初，革团营；八年而复。成化初，再革；二年而复。又增为十二营，曰奋武、耀武、练武、显武、敢勇、果勇、鼓勇、傚勇、立威、伸威、扬威、振威；用中贵人监之，曰监枪。正德间，又简精锐六千人分隶东、西官厅，为听征。嘉靖庚戌，罢营团东、西厅，复设三大营，而改三干营为神枢营；特设提督勳臣一人，又时命文臣协理之，号曰戎政府。崇祯间，外有龙骧左、龙骧右、武骧左、武骧右四卫为天子禁旅，名勇卫营。后又选京卫幼官应袭舍人六千充护卫，名选练营；而可用者，独有勇卫营而已。
·台湾郑氏起讫
台湾延平王郑氏起于明天启四年（甲子），至清康熙二十二年（癸亥）福建提督施烺逼降之。
·郑氏四传
郑芝龙子成功、成功子锦、锦子克塽凡四传，计六十年。
·施烺入台
施烺于康熙二十二年六月十九日破澎湖，七月十三日自澎湖进兵，十九日至鹿耳门，入台湾。二十二日，延平王郑克塽奉故明鲁王第八子朱柏、朱慈爌、侯刘国轩、伯冯锡蕃等奉表归降。荆南宁静王朱术桂一门八口，即日自尽。
·永曆钱
清康熙二十二年，明永曆三十五年也。钱大于「康熙钱」，重一钱六分，以红铜为之；每千文作银二两（三十五年，当作三十七年。时距永曆亡已二十一年，郑氏铸「永曆钱」）。
·台湾郡县
台湾郑克塽投诚后，设台湾一府，台湾、凤山、诸罗三县；而以台湾厦门巡道统之。
·台湾明宗室安插豫鲁垦荒
明宗室同郑克塽降者九人：鲁王第八子朱柏、舒城王孙朱慈■〈火著〉、荆州府宁静王子朱俨轸、建昌府益王孙朱镐、宗室朱镐、南昌府乐安王孙朱浚、荆州巴东王孙朱江、建昌府奉南王孙朱逵、原封建昌永曆改住广东泸溪王朱慈爌。后朱江、朱柏、朱逵、朱俨轸安插河南垦荒，朱慈逵、朱浚、朱慈■〈火著〉、朱镐安插山东垦荒。
·郑克塽奏缴册印
郑克塽降日，奏缴延平王册一付、延平王印一颗、招讨大将军正印一颗、副印一颗（盖副印用以随带军前者），又郑成功受明御营御武副中军勋戚关防一颗、御营协理行在宗人府关防一颗、御营御武副中军总统御营军务印一颗、忠孝伯印一颗。
·福建藤牌手征罗刹国
康熙二十四年八月，建义侯林兴珠、提督刘兆麟率福建藤牌手征罗刹国，胜之。
·蓝理
有叩阍人蓝理自言：破澎湖时洞腹出肠，力战不已；上授以副将。未几，迁总兵。
案前古纳肠而战者三人：晋却克、齐彭乐、唐郭琪也；今得蓝理而四矣。
·张煌言「甬东道上」诗
张司马煌言「甬东道上」诗：『国破家亡欲何之？西子湖头有我师：日月双悬于氏墓，乾坤半壁岳家祠。惭将赤手分三席，特为丹心借一枝。他日素车东浙路，怒涛岂必是鸱夷』！
·祁班孙
祁班孙，字奕喜；山阴之梅市人。父彪佳，崇祯时巡按南京；弘光时，又为巡抚：俱有清节。国变，衣冠正笏，坐荷花池沉死。
班孙不应试，肆力为诗、古文；好结客。康熙元年，以与魏耕交，流宁古塔。至则赂其督帅，弛约束。四年，脱身归。匿梅市一年，颇为人知；守、令以下物色之。乃下髮，为尧峰僧某弟子，号曰咒林明。主常州马鞍山寺，喜谈议古今而恶讲佛法；缙绅先生多疑之，而莫有知其姓名者。言明末事，辄掩面恸哭。十二年十一月十一日，忽沐浴曳杖，绕室大呼曰：『我欲西归，有缘者随我』！如是者终日。观者如堵，骇不敢近。入暮，跏趺垂眉；忽张目曰：『动一念矣』！遂卒去。
·明边总督
明设蓟辽总督，辖顺天、永平二巡抚；宣大总督，辖宣府、大同、山西三巡抚；三边总督，辖延绥、甘肃、宁夏三巡抚。
·明设六科
明之内阁，中书省也；六部，尚书省也；惟无门下省耳。然六科之设，即所以补之。
·阁拟
阁拟上，或改票、或依拟；司礼秉笔票朱发下锦衣卫直房，分送六科，六科然后发部。阁票分送诸辅，其权则在中书。
·锦衣卫
锦衣卫职掌有四：护卫，一也；缉访，二也；形名，三也；直房司，四也。
·参赞军务与提督军务
明制：诸镇先有总兵、后添设巡抚，其署衔则曰「参赞军务」；其无总兵官及后设总兵者，则曰「提督军务」。
·明边总督驻地
明蓟辽总督驻密云，三边总督驻固原，宣大总督驻□□。甘肃、宁夏、延绥曰三边；后以总督驻固原，改曰四镇。
·荷兰贡物
丙寅年，荷兰噶喽吧王耀汉连氏甘勃氏差使者宾先巴芝、通事林奇逢等进贡方物四十种：大珊瑚珠一串（计六十八颗）、照身大镜二面、奇秀琥珀二十四块、哆罗绒十五匹（内黄色一匹、白色二匹、乌色四匹、朱红色二匹、葡萄色一匹）、中哆罗绒十匹（内红色二匹、乌色八匹）、织金大绒毯四领、乌羽缎四匹、绿倭缎一匹、新哔叽缎八匹、中哔叽缎十二匹、织金花缎五匹、白色杂样细软布共二百一十九匹、大自鸣钟一座、大琉璃镫一员、聚耀烛台一悬、琉璃盏异式计五百八十一块、丁香三十担、冰片三十二斤、蜜甜肉豆蔻四瓮、镶金小箱一隻（内丁香油一罐、蔷薇花油一罐、檀香油一罐、桂花油一罐）、葡萄酒二桶、大象牙五枚、镶金鸟铳二十把、镶金马铳二十把（连彩色皮袋二十佩）、精细马铳十把（连绣彩皮袋十佩）、精细小马铳二十把、短小马铳二十把（连火石一袋）、精细鸟铳十把、镶金佩刀十把、起花佩刀二十把、双利刃剑十把、起金花单利刃剑六把、照星月水镜一执、照江河水镜二执、雕制夹板三隻。
·何堵史之字
中湘王何腾蛟，字云从；镇国公堵荫锡，字牧游；阁部史可法，字宪之。
·天下第一堂皇
明三边总制驻固原，军门为天下第一堂皇如王者。其照牆画麒麟一、凤凰三、虎九、以象一总制、三巡抚、九总镇也。河西巡抚驻蓟州、河东巡抚驻花马池、陝西巡抚驻西安，甘、凉、肃、西、宁夏、延绥、神道岭、兴安、固原各一总兵。
·黄鼎妻
霍山黄鼎，字玉耳；霍山诸生也。鼎革时起义，后降；洪经略授以总兵，使居江南。其妻独不降，拥众数万盘踞山中，与官兵抗，屡为其败。总督马国柱谓鼎：『独不能招汝妻使降乎』？鼎曰：『不能也。然其子在此；使往，或有济乎』！国柱遂使其子招之。鼎妻曰：『大厦将倾，非一木所能支；然志士不屈其志。吾必得总督来庐一面，约吾解众，喻令剃髮；然吾仍居山中以遂吾志，不能若吾夫调居他处也』。其子覆命，国柱自来庐州。鼎妻率众出见，贯甲铁兜鍪，凛凛如伟丈夫，如总戎见制台礼，遂降；终不出山。
黄鼎居江南久，后屡与郑氏通；郎总督时事败，服毒死。
·丁国祥
永曆时，有女总兵丁国祥，骁勇善战，能于马上打弩。其夫姓杨，亦总兵。秦王出降后，丁亦投诚；住贵州，常男妆与士夫交接。
·史太夫人史夫人
道邻史阁部死难，太夫人、夫人皆在南京，总督马国柱岁给银、米。后即为例，给之终身。
·翟天葵
金陵人翟天葵，出身行伍。道邻拔为都司，以「好汉」目之；出示曰：『将以为「好汉」榜样也』。道邻死后，天葵即住其家门首，为之守门终身：此义士足传也。
·洪太夫人
洪经略入都后，其太夫人犹在也；自闽迎入京。太夫人见经略，大怒骂，以杖击之，数其「不死」之罪；曰：『汝迎我来，将使我为旗下老婢耶？我打汝死，为天下除害』！经略疾走，得免。太夫人即买舟南归。
·黄熙绩
赐姓之围金陵也，分兵掠上流。安庆守土之官皆逃，惟司理黄公熙绩不去；非不去，不能去也。兵至城下，闻金陵兵败，即解围去；熙绩以此行取入科而世袭拖沙刺哈番。熙绩，福建泉州晋江人也。
·马党
弘光时兵部职方司刘泌、户部新饷司王燧（字子京），皆马党也。又有王重，字有三；士英将用以掌选，为高杰所参而止。疏中目重为狡童；藩镇骄横至此，从来所未有也。
·彭夏琴「咏台湾」诗
彭夏琴咏台湾七律四首。其一云：『台湾绝域贡降笺，举族归朝尽内迁；历授尧封千载后，地开禹贡九州前。人民半与鱼龙杂，郡县全依岛屿偏；四十年来空倔强，至今始得罢戈船』。其二云：『当年犀甲下扶馀，衔璧谁怜轵道车！西市赭衣魂已渺，南朝紫盖事终虚。帆来日本通商近，邑改「天兴」置吏初；一自孙恩分战舰，烽烟边海几邱墟』！其三云：『高华遗屿自隋朝，营垒依然识旧标；淡水、鸡笼虽竟渡，飓风蜃市岂全消！乘桴何意真浮海，叱石无能远驾桥。抽调可怜诸将士，不教辛苦说「征辽」』。其四云：『穷岛军需飞檄催，蔗霜兼买鹿皮来；生番穰（一本作「禳」）社三冬集，互
·郑鸿逵守镇江
弘光元年，郑鸿逵守镇江。时北兵将至，淮扬瓜埠士民舟载家口，将渡江避难者甚众；鸿逵以巨砲碎其舟，露布中外以告捷。
·台湾知县某
台湾知县某，闽闱聘之入帘；过海为风飘至香山，广人送之还闽。盖庚午科也。
·黄斌卿
黄斌卿，闽之漳州人。崇祯十七年，破家募兵勤王。行至山东，闻北都已陷；至南锡以「镇南将军」印，镇芜湖。后方国安至，马士英欲夺其印以与国安，以关防易斌卿上表送印于朝，散其众而归。
·马锡
马锡，士英之子也；为禁军提督。大兵渡江，枭其首于市。
·何光显之死
何光显，金陵诸生何遵之后也；遵有专祠曰「廉直」。光显平日与马士英有隙，弘光即位，光显知不免，即上疏劾奏；士英枷示于市，以瓦钵合头而死。
·定远侯常某
常开平之后，世袭定远侯。明季，常某奉烈皇帝旨册封海外某国王；及归复命，则弘光帝已即位于南都矣。未几，即上疏特参马士英；免为庶人。国朝兵至，以此得免于北；即以南门外常家庄菴中薙髮为僧人，独呼为常太爷云。开平可谓有孙矣！菴在太平途中，当访其名暨法号。
·弘光帝即位内官监
弘光帝至南京，即位于内官监。盖大内诸宫殿虽存而颓败，不可居。即位后，始建武英殿；上所居曰「兴宁宫」、太后所居曰「慈熙宫」，其额皆王孟津所书。
·李韩两太监
弘光时，提督禁军太监李国辅，秉笔司礼太监韩赞周也。
·刘进忠
潮州总制刘进忠，号刘猴儿。甲寅之变，进忠纳款郑氏，封平□将军；尚之信伐之，为其所败。后漳州府同知林学杭往招，降之；林以此升潮州知府。
——以上选自「广阳杂记」卷一。
·赐姓与杨于两
杨于两为余言：台湾赐姓公之贤，以为诸葛忠武、郭汾阳、岳武穆后之一人也。赐姓少时，思文帝绝爱之。其父芝龙怀逆谋，赐姓屡谏以尊朝廷、恢复中原，遭其父之怒骂。后芝龙、鸿逵皆提兵出关，思文诏赐姓谋，赐姓劝思文出关。思文曰：『芝龙、鸿逵，朕将谁依』？赐姓曰：『臣父、臣叔皆怀不测，陛下宜自为计』！与帝相持痛哭。帝曰：『汝能从我行乎』？赐姓曰：『臣从陛下行，亦何能为！臣愿捐躯，别图以报陛下。此头此血，总之已许陛下矣』！思文出关，赐姓遂入海聚众至数万，据厦门、金门；而芝龙已降本朝矣。思文至邵武，知大势已去；有二宫人缢死，敕取三棺，皆钉之而出，则皇后曾氏亦在其内也。呜呼！思文皇后之死在行在、烈皇后之死在宫中、永明皇后之死在系虏，虽先后不同，其成仁取义则一也。思文从此不知所之。
赐姓之妻董氏，其父讳颺先，号沙筑；晋江人也。先朝进士，于两之表叔。于两与赐姓幼同笔研，赐姓既据厦门，沙筑住金门。后于两以贫困往干沙筑，赐姓知之，召至厦门，遂留之；表奏永明，授以兵部车驾司郎中。以其未曾蓄髮，遣之往来京师。永明以延平王爵封赐姓，而赐姓不敢受也。清使往招抚之，而赐姓不屈也；曰：『和则可矣，奈何曰「抚」！大国若存此弹丸地于海外以延有明之一线，请从安南、朝鲜之例，不废贡职。大国苟不以为然也，则亦惟命耳』。上知抚之不就也，召芝龙温语曰：『汝子有书至乎？汝知厦门抚议之就乎』？芝龙曰：『臣不知也，亦无书来』。上曰：『汝子诚反矣，汝无罪也。已往不究；今后汝子使人来，汝即以闻』！芝龙得旨，未两日而于两适至都门，祸几不测。幸芝龙以方得旨而遽有人至，恐上见疑，遂命于两走，得脱。后为人告发，发遣芝龙于关东。后遣大兵征厦门，赐姓命居人迁徙，空其地，以诱清兵；舟楫之费，皆赐姓任。于两不知，以为赐姓弃厦门也，事则败矣；遂徙其家人于内地而身送之。既渡海，肩舆行，与清兵遇；远望见，亟取田塍间间道以走。清兵追之，马辄陷，其道非土人不知也。走匿村中，田夫则于两之故僕。少焉，已发兵围而搜之，于两剃髮以免，而置敝箧、故靴于海滨渡口，若由此以济者然；清兵信之。清兵渡海而败，于两从此亦不得复归厦门。然以其兄同苏立在广东，不敢出投诚；赐姓军法：凡有一人投诚，则其宗族皆在必诛故也。苏立与许隆、杨文广皆广东尚王之客，为尚王行商海上，颇跋扈；尚王患之，酖杀文广、苏立。许隆自此与厦门结连，不可杀。后苏立乃为一游兵所杀。其事杨符五曾为余言之，尚未详其颠末，更当留心。文广之子，今候补同知；昨从湖南北上，留于两处，一宿而去。
赐姓之死也，面目皆爪破；曰：『吾无面目见先帝及思文帝也』！余曰：『赐姓提一旅之师伸大义于天下，取台湾存有明正朔于海外者将四十年，事虽不成，近古以来未曾有也，贤于文信国远矣！然赐姓既死，无人继起；则其当日成就人材者，必不得其道矣，亦未闻有非常之人为辅也』。于两曰：『恶，是何言也！。吾闽向为文胜之邦，今一变而为用武之国，居方镇、握重兵，十之八、九皆闽人也。姑以我晋江一县言，则一公、二侯、二伯，其馀任将帅之职居八座者共十有八人；若通八闽计之，指亦不胜屈矣！前此阿罗斯之捷、昨岁阿鲁特之退，皆敝亲家林兴珠之功也。兴珠今老，然持藤牌而舞，辟易万夫；前跃八尺、后退一丈，不可敌也。诸如此者，实繁有徒。濒海之地，风土柔弱；一变至道，伊谁之力！凡此，皆赐姓之馀勇也；其成就人材为何如耶』！余闻此言，爽然若失。虽然，武勇之士为他人所贾，多至富贵；忠义之士，则从未之闻矣！慨然曰：『黄金用尽教歌舞，留与他人乐少年』！遂投箸而起。
·黄石斋联
黄石斋先生被执拘禁中，洪承畴往视之，先生闭目不视。洪既出，先生举笔疾书一联曰：『史笔流芳，虽不成名终可法；洪恩浩荡，不能报国反成仇』。盖「成仇」与「承畴」同音也（杨于两云）。
·海沟糠洋
张岫民出其近作一卷，中有与泛日本者谈海沟之异。序曰：去西岸东行，帆过海沟，程居其半；其水黝黑约三百里，奔流剽急自北而南，海为之陷，有若沟然，故因其状以名之。又有糠洋，亦日本必由之路；有物浮于海面，其状如糠，几数百里。风涛激逐，凝聚不散；盖水脉有以限之也。
·吉王之后
吉王见浚，英宗第五子；天顺丁丑，封于长沙。六传至宪王子由栋，天启辛酉袭位。后流贼犯湖南，王与桂王同舟奔粤西而死。今其府基为官仓，当年规模犹可想见焉。
·钱邦芑弟诗
镇江钱邦芑，字开少；后出家，号大错。其弟字驭少。能诗，（梁）质人诵其「居庸关」诗：『居庸千尺蓟门间，旧是中原第一关。属国久通高丽使，边牆直界朵颜山。天无私警兵纔息，统有专归戍自閒。只羡卢龙田子泰，炳然高节迈尘寰』。其二云：『髫髻生当战伐年，南军正戍白狼烟。饷输沧海千艘粟，门接医闾万仞天。将略何人雄虎豹，庙谟终岁辇金钱。一从解甲投戈后，博得中原日宴眠』。此诗共三首，今逸其一矣。
·何腾蛟棺敛
邓子喻，江西人。在彬州，助（茹）紫庭丈量田地。偶来谈及何督师腾蛟死潭州埋沙港，其地已为人筑室于上矣。康熙中，见梦于其子并一老僕；言其地，且令扶归。其子来中湘，如言得之，颜色如生；遂以棺敛，扶之而归。
·林时山
泉州同安县人林时山，字楼船；在台湾，以功封伯。后因保举施烺叛，遭杖，削职。其子前在都，忘其名字矣。有书十数卷，曰「明季纪事」；自隆武二年起、癸亥郑氏国亡止，皆台湾事也。文笔虽不能矫健，而纪载详明；杨于两在都门曾见之。
·林兴珠阿克萨之捷
杨涵斋述建义侯林兴珠阿克萨之捷甚详：
建义，本江西南安副将，后陞辰州协镇。平西兵至，降于周。后在湘潭，涵斋劝之投诚；伪周平，封建义侯。
甲子之冬，上在景山召见，语良久。论及火器之利，因问所以御之者；曰：『惟滚被为第一』。上问：『滚被为何物』？侯曰：『即人家所用之棉被也』。上笑曰：『是何为』？侯曰：『柔能制刚耳』；因详言其进退滚闪之法。上颔之；又问曰：『滚被之外，更有何法』？曰：『有滚牌；臣家有其器』。上立命取至；曰：『汝家有能用此牌之人否』？曰：『有数人耳』。遽召六人来，于上前舞跳。上命善射者数人以雹头射之数发，皆不中；矢未发，已滚至面前，疾于飞鸟。上大喜，问：『能用滚牌之人，何方可以召募？得人几何可以成一旅』？曰：『多则一千、少或五百，可以用矣。惟臣乡漳、泉之人多善此者，须于闽募之』。上曰：『此去闽远，往还非数月不可。今直隶、山东、河南多台湾投诚垦种者，皆闽人；召用之，五百可得也』。侯曰：『诚如上谕』。遂召募教演，未几而成；亦未知上之将何用也。
至乙丑春、夏间，上命往征罗刹国阿克萨城。罗刹国在极西，绝荒远，幅员极广。阿克萨，其极东之边界也；在乌龙江侧，与梭伦邻。栅木为城，一将守之，兵不满千。其人猛如虎豹；而火器尤利，发无不中。梭伦时被其害，子女、参、貂抢掳殆尽。梭伦之貂为天下最，以罗刹故，不得时贡；且数以罗刹之过上诉。上既平三藩，未尝一日忘罗刹也；乃命彭椿公领铁骑三千为陆路将军、林兴珠领滚牌五百为水路将军往征之，水陆并进。上曰：『阿克萨城，吾得其地，众少不能守，多则餽饷难；吾非欲其地，特以梭伦时来哀诉，吾不忍其侵暴，命汝往讨其罪。汝彭椿体朕此意！林兴珠老将知兵，宜听其方略，以时进取。边地早寒，不能久驻。林侯南人且老，不能寒；城克，令其先归。汝彭椿抚其众，欲归罗刹者放之归，有降者与偕来；燬其城栅、践其土地蹂躏之，使不可复耕牧，则自外四十八旗扬兵而归。若五、六月间不克，亦即罢归，待来岁再计之』。兵进，五月间至其地，以梭伦人为向导。初，罗刹屡得志，二十年无一骑至其地者；城既狭小，则皆散处于外，备益弛。梭伦人导吾众走深山中，亦不深谙迳路，略识方向耳。见有人烟，趣围之，数家聚耳；屋皆以桦皮，甚坚緻。执其人问之，则去阿克萨不远矣。有一人逸而走；林侯曰：『宜亟进矣！掩其不备而围之，令其在外者不得入、在内者不得出。少迟众合，不可当也』！无待舟师，彭椿公遂以铁骑三千进。比其人至，兵已迫城下矣。城中人不多，众散处不得合，内外隔绝。城四门皆有巨砲，猛烈不可当；然司砲者皆隔于城外，无能施放者。遂困之，而城坚不能骤下。城有守将，其父亦守一城相距七百里；城传烽燧，其父率众五百自上流椉木筏顺流而下。五月二十三日围阿克萨城，二十五日救兵已至。侦知之，林候曰：『是兵自水来，若使登岸，则不可当。吾以水军往迎之，皆毙之于江中。大军之围，不可撤也；则皆令众裸而入水，冒藤牌于顶，持揙刀以进』。罗刹众见之，惊所未见，呼曰「大帽鞑子」！众皆在水，火器无所施；而藤牌蔽其首，枪矢不能入。以长刃掠牌上折其硜，皆踣江中；杀伤大半，馀奔溃而逸。兴珠不丧一人，复围其城。兴珠曰：『此倖胜；城若不克，大军至，无噍类矣』！令三千五百人人取草一束，堆城下；不下，即火之。城中呼号，请降而出；纵其守将归，有降者置军中。坚守之三日而城下，侯遂先归。侯之众，在渖阳坠骑而死者一人，病死于途者三五人耳；未尝亡一夫于敌也。陛见，上大喜；曰：『林侯之功，史册所未有也』！下部议赏，不酹其劳；上命更议。彭椿公既平其地，甫归报而罗刹已于其地复建城，比前愈巨；益其众，耕牧如故，掠梭伦益甚。上怒彭椿公践踏其地之不力也，以前功折其罪，并侯之功亦不叙焉。
·赐姓南京之败
赐姓之攻南京，总统余新为梁化凤所愚，约降有日，遂不为备；值其诞日祝寿，开神策门攻之，余新、甘辉、洪复皆成擒，余新跪而请降、甘辉不屈而死、洪复亦骂敌而死。
·洪复
洪复，泉州同安人。初为优旦，赐姓拔以为将；丰姿娇豔如妇人，而勇冠三军，射能百步穿杨。赐姓尝曰：『观汝才略，可为大将；惜汝之性情、气质柔媚耳』。复曰：『复蒙主恩，今至于此，必为鬼以报主；大将则何敢云』。赐姓曰：『何为也』？复曰：『为将者，阵前、阵后岂能必胜。复效力行间，惟一死以报主恩，复之愿也』！赐姓尝攻漳州，营为敌所劫，披靡而走；思文所赐七印一囊贮之，遗失于营中。复独骑随敌后入营中，挟囊而走；敌始觉，追之。复发三矢，连毙三人，敌不敢追；遂以印反命。后果死江南之难。
·郑芝龙偶倭妇
郑芝龙幼逃入日本，为人缝纫以餬其口。馀赀三钱缝衣领中失去，旁皇于路以求之，不得而泣。有倭妇新寡，立于门内；见而问之。芝龙告以故；妇曰：『以汝材力，三百万亦如拾芥；三钱何至于是』？盖其妇夜有异梦，如韩蕲王之夫人也；遂以厚赀赠之而与之夜合。芝龙后得志，取以为室；即赐姓之母也。
·郑鸿逵医疾
郑鸿逵，字羽公。晚年得痿痺之疾，手足废不用；夏月必以油入浴桶，通身浸之。安平之人无敢食油者，皆以供鸿逵之用也。疾后不起，有医曰：『此疾惟人胎可愈』。鸿逵即剖孕妇取胎为药，未几死；赐姓杀医以偿孕妇母子之命。
·国姓
郑鸿逵之子曰「小国姓」；思文时，亦同成功赐姓。黄夫人之入都也，惟「小国姓」不欲往；曰：『吾入海寻森哥去矣』（赐姓幼名森，字大木）！遂渡海至厦门，未几而死。因失此人，福建通省之官俱坏。
·泉州安平城
安平城去泉州府城四十里，乃郑芝龙所筑；海舶直至城下。
·郑鸿逵筑钓浦
郑鸿逵家于白沙。白沙距石井十里，海滨之沙也；潮长不没。水落，有路可通安平；距安平约三十里。鸿逵筑半月城于其上，曰钓浦。后鸿逵驻金门。
——以上选自「广阳杂记」卷二。
·觉罗准大
（李）殿公极言觉罗准大之贤。准大，一名朱克，号松崖。随简亲王南征至广西，忽有志于学；与殿公友善。殿公偶与临桂巫山隐者王佐人雨中相遇，见其貌而知其贤；同僧浑融入山访之，留信宿而返。遂请其入城，为松崖讲「论语」。松崖从此识义理，有志于圣贤之学矣。一日郊行，见张别山墓荒芜不修，问知别山为明末死事忠臣，遂大恸归。出橐中金并毁金、银酒器共得百馀两，大修别山墓道；立碑碣，置田若干亩，招农夫一家六人为之守冢。事竣，招诸宾设祭；礼毕，自拜守冢者，又以银六两并礼物赠之，涕泣而去。呜呼！「仁心为质、慕义无穷」，松崖有焉。
·僧浑融
僧浑融者，督师何云从之部曲也。何督师亡后，遂披剃为僧。
·吴三桂之弑永曆帝
吉坦然，江宁人；流寓衡阳。其尊人扈从永曆帝上云南，坦然时尚少，亦随之往；甲午开科，中式，授大理府云龙州知州，后改授姚安府姚州知州。清兵至，投诚；授蒙自县知县。坦然随其父往来于迤东、迤西诸处，知滇事最详。后出滇，流寓粤东，移衡阳焉。
余问以滇中诸事，坦然多目击者。永曆之自缅归也，吴三桂迎入坐辇中；百姓纵观之，无不泣下沾襟。永曆面如满月，须长过脐；日角龙颜，顾盼伟如也。有满洲人见之以为真天子，遂有密谋以图中兴者；事泄，诛四十馀人焉。予曰：『我向闻其人而遗其人之名，先生犹忆得否』？坦然曰：『亦忘之矣！然于法场上见为首者长七尺馀，形如虎豹；皆言其膂力绝人，骑射为满洲之冠。永曆以此，益不得更延时日矣』！予曰：『闻帝崩之日，天有风雷之变；果然否』？曰：『吴三桂既得密旨，请帝于北门库饮奕，遂弑之；百姓初不之知也。是日，天极晴朗，忽有黑云起，风雷交作。城外里许有金汁湖，在归化寺侧；民储水灌田者也。有龙出于中，蜿蜒升天，头、角、爪、牙皆见；众方骇观，忽传帝崩于北门，备梓宫矣』。嗟乎！人心、天象如此而明竟亡，天道果不可测也！
·黄梧与施烺
赐姓公未得台湾也，积蓄皆贮海澄：铁甲十万副，谷可支三十年，藤牌、滚被、铳炮、火药皆以数万计。公时在厦门，梧降本朝，海澄失，公闻之神色不变。本朝封梧为海澄公，世袭四十馀代。
施烺起身行伍，随郑飞虹于隆武时为将；后随赐姓在厦门。取台湾，将不利于赐姓；赐姓觉，烺降本朝，后卒灭台湾云。
·王化行
紫庭言：襄阳总兵王化行昔于陇州上山攻贼不得上，将退矣；虑敌之尾其后也，先令一半以铳仰攻、一半先退数十步立定仰攻。先攻者退数步仰攻，先退者复退，更番而下。退毕，不失一人。满洲见之，以为诸葛复生云。
·鲁世子垦田
鲁监国世子，今开垦于许州五女坟。
·黄庭
涵斋言：黄庭，漳州人。善战、持重，百战不败。赐姓之攻金陵，庭留守厦门。于康熙二年以五千铁甲投诚，封慕义伯；后令其开垦于邓州。
·黄梧平海五策
涵斋又言：海澄公黄梧既据海澄以降，即条陈平海五策：一、迁徙沿海居民于内地；距海三十里，不令人居住。一、言郑氏祖坟风水甚美，当令人发掘。一、郑氏有五大商在京师、苏杭、山东等处经营财货以济其用，当察出收拿。一、郑氏虽居海中而其田产财贿皆在漳、泉等处，当察出收官。一、造八桨小船数十隻，无风时出海以取厦门；四面环攻，令彼疲于奔命。上然其策，惟「迁海」一条未行。郑氏始祖之茔在泉州之石井，发掘时不得尸；在漳州者，无遗骸矣。
梧，漳州平和县皁隶也，与门役赖玉谋潜通赐姓，杀知县以降。赐姓用二人以为将，使守海澄；而梧之报赐姓也，不遗馀力矣。三藩变后，郑氏攻破海澄，梧已死久矣；发棺而僇其尸。尸用汞殓，肢体犹未僵也。其子投井中，出而剐之；人见其眼胞睫睫不已云。赖玉，为泉州提督标人所僇。
迁海之策，施烺复言之，始行。
·崇明开基者
吴锦霞言：崇明开基者为王、顾、董、施、宋、陆六家，而王、施二家皆巨族矣。崇邑纵二百里、横五十里，周五百里。数年前，兵万人；台湾平后，裁汰至四千矣。
·台湾大略
余问涵斋云：『吾闻台湾向为红夷地，郑芝龙得而复失，赐姓公复取之；有诸乎』？涵斋曰：『非也。台湾向为番地；嘉靖中，红毛国人取其一角为诸国贸易之所。盖红毛国人领其主之船隻，于各国占地为市，而岁输租赋；地多而大者，加官焉。台湾口岸故巨，其西则淡水，山石林立，不可泊舟；惟东南有水潆折而下，可通舟楫。红毛人筑城于内，曰赤瞰城。有山对峙如鹿耳，曰鹿耳门；舟必从此入。红毛人于弯环处皆有砲台，设巨砲以守；不可攻也。台湾之名，盖取之此。赐姓公江南之败，复回厦门；念厦门、金门不可守，海澄公黄梧又议无风时出小舟环攻，疲于奔命，遂思东取台湾。本意原欲由澎湖入，而一夜风起涛涨，诸石皆没，前此所未有也；由淡水径至赤瞰城下，鹿耳之险无所用之。使求救于本国，而往返须三年；围城两月，食尽而降。赐姓纵其舟归本国，台湾遂为郑氏有。后红毛国合清兵以巨舟来攻，郑氏以小舟往，而钉小舟于巨舰之旁，人没于水而火其舟；此后不敢复至云。自厦门出洋，七更至澎湖，入师屿泊舟；必待顺风，一日而至台湾，凡八更（而更约六十里）。否则，为海沟急流所漂而东矣。此台湾之大略也』。
——以上选自「广阳杂记」卷三。
·何楷与郑氏
何楷，字玄子；思文时，曾弹郑飞虹并及赐姓。玄子归，为盗所伤，截其耳；人云郑氏使人为之。何、郑自此为世仇矣。后赐姓据厦门，有人来闽，玄子必捕之；其第三子常涕泣而谏其父，人皆知之。玄子死，三公子为赐姓所擒，置之狱中；因曾劝其父也，得以不死，勒令造铁甲千二百副而后释之。比校时，曾受刑杖。玄子著有「周易订诂」，奇书也。
·郑飞虹兄弟
郑飞虹，幼姣好。其父为府吏时，知府蔡善继园有荔支树，飞虹同其弟自牆外以石打荔支，误中善继之头；善继怒，呼其父子至，一见飞虹而怒解。后飞虹烝其后母某氏，其父欲杀之，逃往海盗李旦舟中，有宠于旦。旦死，欲置主，卜之于神；飞虹十卜皆吉，遂立以为主。其弟莽二名之豹，枭勇绝人；遂雄踞海上。弟之彪，后改名鸿逵。
·杨晋叔夫人
杨晋叔夫人，郭氏也。父名郭羲，与陈秀皆飞虹同时人，鼎足而立者也；后不相能。归诚后，皆世袭精奇尼哈番。夫人因长沙之乱，合家避居于官山。四王兵至搜山，家人皆走；夫人独不去，自缢死。后晋叔于星沙大作佛事，以资冥福；僧以旛往官山招魂，有鸟如燕而长尾，随旛飞至星沙，栖庭树上。每旛绕坛，鸟辄随旛飞转；毕，复栖树上。凡三日夜，佛事既毕，化纸送佛讫，即飞向官山而去。夫人平日事姑、事夫，孝谊备至，宜乎有此灵异也。涵斋尝为之立传。
·赐姓舟泊羊山
赐姓攻金陵之前，经营海上，舟泊羊山。山在普陀之东（有鸡山、羊山，鸡山一山皆鸡，羊山皆羊也），其地有龙不可泊；赐姓曰：『吾有命在天，龙何能为事？苟有成，自有百灵拥护；不成，死此耳』！舟泊，金鼓作；龙起震荡，见纱帽红袍人揖。赐姓上小舟，风吹小舟上岸，得不死。舟覆甚众，精锐十丧五、六矣。
·查如龙
（杨）符五云：有查如龙者，下江人；弘光朝，曾为部郎。后流落江湖，未尝一日忘天下也。康熙初年，伪造天下督抚提镇书札，官封、印信、花押、图章一一逼真。书中之意，皆联络声气，共图举事，恢复中原；皆有报书草稿，彙为一册，辞皆俊伟。携之走滇南，寓山中僧舍，去省不远。为血书一通，上平西；言『天下督抚提镇及朝中大臣，皆有同心待王为盟津之会。王、华人也；当年之事，出于不得已。今天下之机杼在王，王若出兵以临中原，天下响应，此千古一时也』。令一童子于王府上之；其意欲露布此书于人，胁王以不得不从之势。童子至王府，不得其门而入；逡巡归。后以假银事败，露于曲靖府。曲靖知府李率祖号素园，向与平西有隙，得此甚喜。见其书稿牵连天下无一遗者，遂取而焚之；唯以上平西血书申督抚闻之于朝，命千总董三纲解之入京。如龙临发时，呼三桂曰：『我死，尔九族之灭亦不远矣』！至京，凌迟处死。朝廷之疑滇，自此愈深矣。
·江彧
云南永曆朝丁酉科举人江彧，才望士也。洪经略入滇，彧将随公车北上会试。谒见经略，经略不许；云：『崇祯朝举人许会试，永曆朝举人不许会试』！彧曰：『若以大清龙飞之日计之，则自天命元年始；将万曆、泰昌、天启、崇祯四朝举人皆将不许。若曰崇祯，固中国之主也。永曆，先帝圣子神孙；西南半壁，固大明之江山也。奈何所取之士，有异于崇祯之朝乎？吾知之矣，崇祯先帝曾为公设御祭九坛，固公之恩人；其所取士得为举人，许其会试，所以报也。永曆先帝，公之仇也；所取之士亦仇也，其不许会试宜也』！公怒，命扶出。
·万彩云
辛未八月朔日，舟泊大通；大风雨，不能开船，听符五谈沙定洲妻万彩云事。
万，江西人。初生时，有彩云覆其屋上；其父见之曰：『若男子，必非常人；惜其女也』！长随父入滇南，家于临安。美而豔，土官普明声见而悦之，娶以为小妻，与其室异地而处；生子曰小普。彩云有机智；未几，普氏之权尽归掌握。明声死，小普嗣，刚很淫乱。而彩云亦多淫行，常蓄美男子数十人，以次入待；小不当意，辄杀之。有沙氏子，土司之后也；彩云悦其魁吾，宠之专房。一日，彩云早起他出，沙子尚卧帐中；小普潜入室内，刺杀之。彩云哭之，如丧伉俪。后又得定洲，宠过前。沙定洲生于贫贱，然有权略，知书；时小普已死，普氏之业遂归定洲。后乘乱逐沐天波而踞滇省，彩云助之也。彩云，亦妖矣！
·黄漳浦著「大涤函书」
黄漳浦之囚于南都也，洪经略门人山东傅觐光为江宁同知（字对扬，与坤五友），奉命监视。漳浦问闽人之在江南者，觐光以坤五对。漳浦索宣纸百幅，草出闽入浙以来之诗文；以半寄坤五、半赠对扬。又画巨松一幅。后人刻其原书于池州，复有彙刻之于浙江者，名「大涤函书」；又合倪鸿宝、刘念台、陈卧子集为一部。
·路振飞
东山翁式金同一少年来会（陶）子师，曰路同文，名炜；询之，则路文贞之曾孙也。
文贞名振飞，字见白；广平曲周人。明季，总督漕运于淮安。弘光朝，公奉太夫人避居吴，而南都已不守矣，遂卜居洞庭之东山；有家丁三百人，一方赖以保障，乡人至今德之。乙酉，思文即位于福州，召公为左都御史。丙戌三月，驾幸延平；公居守建宁，进太子太师、武英殿大学士。八月，仙霞关陷，上苍皇西幸，命公以文渊阁印视师安关；公趋赴延平，遂与乘舆相失。航海走广州，广州复陷，依国姓于厦门；造「隆武四年曆」，用「文渊」印颁行。戊子六月，永曆御极于端州，手诏召公；公力疾赴命。三年己丑四月，道卒于顺德，享年六十；赠太傅，谥「文贞」，荫一子中书舍人。夫人王氏，守太夫人丧于吴。公之丧至自粤，一恸呕血，逾月遂不起，己亥十一月也；合葬于东山法海坞中。男三人，长中书舍人泽浦，字苏生；次中书舍人泽淳，戊戌省墓，卒；次泽浓，奉思文诏改名太平。孙五人，长玄龄，后改玄鼎，泽浦子也；同文，乃玄鼎之孙云。
·哇哇城
娄胜功有姪，清初在李定国营中，曾至缅国哇哇城。余问以往事及城中风土；恨其人愚懵，言之不甚了了。地多番僧，精舍满贮梵书贝叶。永明入缅，晋藩兵驻孟坑；其地人居以板为之，上大下小，如桅竿之斗然。
·交趾与台湾
揭昭仪，曾客交趾。余问以其地之风土；云安南与交趾今分二国，安南王，今交趾之婿也。地产象，以象为阵，善火攻。交枪为天下最，然其人柔弱，不堪用也。
又曰：台湾地向有大肚、礼嘉二种番人。郑芝龙始开其地，后红毛国假于郑氏以开市；国姓以金门、厦门逼近内地，恐不能守，遂复取台湾以建国。余今日始知台湾为芝龙所开，当更政之于杨涵斋也。
——以上选自「广阳杂记」卷四。
·黄性震
黄性震，字静庵，漳浦道士；为郑氏百夫长。投诚后为千夫长，在姚总督麾下；以招刘国轩说姚，姚命往探，得其肯綮。顾假□以间之，为致国轩书误遗，台湾遂有疑；因说国轩来投诚。
·厦门至台湾
自厦门至澎湖七更，自澎湖至台湾五更，凡十有二更。
·罗盘
海舶上司罗盘者，曰伙长。置一龛，下铺细砂，安盘于上，取平。周回置灯，伙长昼夜视之，较之以刻漏而定方向焉。其水之浅深，泥之颜色、臭味，皆知之；验之，毛髮不爽。一见山，则事在舵工，伙长之任卸矣。
·台湾土蛮
台湾土蛮男子，皆赘妇家而从其姓氏；故族贵女而贱男。向也男女皆无衣裳，今女亦以布缠身矣。今台湾已立学塾，乡试必举一人。
·红毛城
台湾惟有一城，乃红毛国所筑者；临海畔，俗呼红毛城，郑氏向居之。今台湾府治，不在此城内。
·台湾舟飘安南
台湾知府蒋集公家人翁总管于康熙二十三年自台湾归，过澎湖，遭风折舵，急安橹，橹亦折；逐研去其桅，割断篷索，舟中惟本锭四具，以缆沉之海中，随风浪飘泊，任其所之耳。凡二十八日，水久竭矣，舟中二百馀人渴死者四分之一。死者之尸以毡裹之，从水门投海中；巨鱼日俟其下，随取吞之，惨甚矣！后至一处，见竹木葱葱，知有地矣，然未见其人；随放铳炮以惊之。久之，有象四十馀骑自丛篁中出；其人言语不通，画沙为字则可识，盖安南国界也。既登岸，则以兵围之，食以鱼饭，馆之茅屋中；奏闻国王，然后具舟送至琼州界。
·海舶惯习
人初入海舶，必晕眩、呕吐，久亦安之矣。迨震荡既久，初登平地，反昏瞀摇颤，行则颠仆；甚矣，惯习之能移人也，能不慎哉！
——以上选自「广阳杂记」卷五。

[book_title]附录
附录一
池北偶谈十则王士禛著
台湾府县
荷兰贡物
台湾开科
史阁部
乙将军
任太守
南尚书
刘念台先生
神鱼井
厦门塼刻
·台湾府县
康熙二十二年台湾平，设府一，曰台湾府，县三，曰台湾、曰凤山、曰诸罗；又设总兵官、分巡厦门道各一员驻焉。幅员之广，古未有也。
·荷兰贡物
荷兰国自康熙六年入贡，今二十五年。台湾平，设郡县，其王耀汉连氏甘勃氏遣陪臣宾先吧芝复奉表进贡。表词有云：『外邦之丸泥尺土，乃是中国飞埃；异域之勺水蹄涔，原属天家滴露』云云。贡物：大珊瑚珠一串，照身大镜二面，奇秀琥珀二十四块，大哆囉绒十五疋，中哆囉绒十疋，织金大绒毯四领，乌羽缎四疋，绿倭缎一疋，新机哔叽缎八疋，中哔叽缎十二疋，织金花缎五疋，白色杂样细软布二百一十九疋，文采细织布一十五疋，大细布三十疋，白毛里布三十疋，大自鸣钟一座，大琉璃灯一圆，聚耀烛台一悬，琉璃盏异式五百八十一块，丁香三十担，冰片三十二斤，甜肉豆蔻四瓮，厢金小箱一隻（内丁香油、蔷薇花油、檀香油、桂花油各一罐），葡萄酒二桶，大象牙五支，厢金鸟铳二十把，厢金马铳二十把，精细马铳十把，彩色皮带二十佩（厢金马铳中用），绣彩皮带十佩（精细马铳中用），精细小马铳二十把，短小马铳二十把，精细鸟铳十把，厢金佩刀十把，起花佩刀二十把，厢金双利剑十把，双利阔剑十把，起金花单利剑六把，照星月水镜一执，江河照水镜二执，雕制夹板三隻。
·台湾开科
康熙丁卯夏四月，福建提督张云翼疏请台湾乡试宜照甘肃宁夏例，于闽场另编字号，额中一、二名。礼部覆准：台湾新经归附，文教初开，应将台湾一府三县生员，照甘肃宁夏之例，另编字号，额外取中举人一名；得旨允行。是科五十一名苏峨，凤山县附学生，习「易经」。
·史阁部
康熙二十年，吴江吴汉槎（兆骞）自宁古塔归京师；驻防将军安某者，老将也，语之曰：『子归可语史馆诸君。昔王师下江南、破扬州时，吾在行间；亲见城破时，一官人戴巾衣氅，骑一驴诣军营，自云我史阁部也。亲王引与坐，劝之降，以洪承畴为比。史但摇首云：「我此来只办一死，但虑死不明白耳」。王百方劝谕，终不从，乃就死。此吾所目击者。史书不可屈却此人云』。
·乙将军
乙将军邦才，山东青州人；以总兵官随史相守广陵，同日授命。
·任太守
任民育，山东济宁人，中甲子乙榜，为扬州知府，亦不屈死。志皆轶之。
·南尚书
工部尚书渭南南公二太（居益）巡抚福建时，红毛番以明月珠、珊瑚树、异香、火马诸珍宝物贿请互市。公绝其使，焚其贡物，口占一诗云：『明月、珊瑚贵莫言，番书字字诳军门。牙前立下焚珠令，不敢持将献至尊』。授部将以方略，讨之；繫其酋高文律。闽人立石平远台，以纪公绩：此崇祯间事也。康熙六年（丁未）五月，荷兰贡使卑独攀呵闰等入贡；时公姪廷铉为主客郎中，与予共事，为述之如此。
·刘念台先生
刘念台先生居常敝帷穿榻，瓦灶破釜；士大夫饰舆骑而来者，多毁衣以入。偶服紫花布衣，士大夫从而效之，布价顿高。会稽令赵士谔问疾，至榻前，见其单陋，出而叹曰：『岂意今日得睹管幼安』！万曆丁巳京察，韩浚、刘廷元寻怨东林。士谔时为考功，争之曰：『刘大行之清修，人所不堪；此谔所亲见者』。乃止。给事中徐耀使浙，渡江来见，先生辞之。耀曰：『昔人不得见刘元城，以为如过泗洲不得见大圣。耀如徒返，何颜见乡之父老乎』？先生乃见之。其为世所企慕如此。黄少詹石斋祭告禹陵，事竣谒先生，及门者三，先生不见。曰：『际此乱朝，岂大臣徜徉山水之日』！石斋闻之即行。
海宁吴忠节公麟徵初第时，常梦至一古寺，有角巾而书碑者，所书乃文信国零丁洋诗；问之旁人，曰：『山阴刘宗周也』。后二公先后殉国。
·神鱼井
何腾蛟字云从，明末以都御史抚楚。其先山阴人，戍贵州黎平卫，遂为黎平人。所居有神鱼井，素无鱼。腾蛟生，鱼忽满井，五色巨鳞，大者至尺馀；居人异之。后腾蛟尽节死，井忽无鱼。
·厦门塼刻
明季崇祯庚辰岁，有闽僧贯一者居鹭门（即今厦门）。夜坐，见篱外坡陀有光；连三夕，怪之。因掘地得古塼，背印两圆花突起，面刻古隶四行；其文曰：「草鸡夜鸣，长耳大尾；干头衔鼠，拍水而起；杀人如麻，血成海水。起年灭年，六甲更始。庚小熙皞，太平千纪」。凡四十字。闽县陈衎盘生明末，著「槎上老舌」一书，备记其语。至今癸亥，四十四年矣。识者曰：鸡，酉字也；加草头、大尾、长耳，郑字也。干头，甲字；鼠，子字也：谓郑芝龙以天启甲子起海中为群盗也。明年甲子，距前甲子六十年矣。庚小熙皞，寓年号也。前年万正色克复金门、厦门，今年施琅克澎湖，郑克塽上表乞降，台湾悉平。六十年海氛，一朝盪涤；此固国家灵长之福，而天数已预定矣。异哉！
附录二
香祖笔记六则王士禛著
台湾沿革
台湾风信
三宝薑
灵箭
吴六奇
刘泽清
·台湾沿革
台湾古荒服，在福建东南大海中，西界于漳，南邻于粤，北与闽安相直。其水道则东连日本，南邻琉球、暹罗、吕宋、荷兰诸国。其沿革莫得而详也。
明嘉靖四十二年，流寇林道乾作乱，都督俞大猷剿之，追及澎湖；道乾遁入台湾。大猷不敢逼，留偏师驻澎湖岛，时哨鹿耳门外，徐俟其敝。道乾遁往占城。道乾既去，澎湖驻师亦罢。
天启改元，有颜思齐者为日本国甲螺（犹头目也），引倭酋归一王屯台湾，闽人郑芝龙附之，始建安平镇城。既而荷兰国人舟遭飓风至此，爱其地，借居之；遂与倭约：尽有台湾之地，而岁输鹿皮三万。荷兰国人善火器，其居台湾也，以夹板船为犄角；虽兵不满千，南北土酋咸畏之。又建赤嵌城以居。
顺治庚寅，日本甲螺郭怀一谋逐荷兰人事觉，怀一被杀于欧汪（在今凤山县界）。辛丑，郑成功自江南败归，势日蹙，顿军厦门。适日本甲螺何斌与荷兰酋长隙，潜诱成功进取台湾。鹿耳门诘屈回旋，沙浮水浅，猝难飞渡；成功舟至，水忽涨十馀丈，巨舰纵横毕济，遂克台湾。荷兰国人与成功战不利，退保安平镇城，其酋归一王以死拒之。成功力攻不克，乃环山列营以困之。荷兰人势穷，以十馀艘决战。成功用火攻，尽焚之；荷兰人遁归其国。成功既有台湾，以赤嵌城为承天府，改台湾土城为安平镇，总名曰东都。未几，成功死，其子经居鹭江（即今厦门）；成功弟世袭阴有窃据意，经攻逐之，世袭渡海来归。经僭立，改东都曰东宁，改县曰州；设安抚司三，南北路、澎湖各一。辛酉，经死，子克塽嗣。
康熙二十一年（壬戌），福建总督姚启圣用间谍阴结傅为霖为内应；事洩，为霖遇害。明年（癸亥），靖海将军施烺奉命率舟师进讨。六月，自铜山抵澎湖八罩湾，连克虎井、桶盘诸屿，誓师戒严。郑克塽奉表降，诏赴京师，隶旗下。于其地设台湾府，统台湾、凤山、诸罗三县，隶福建布政使司云。
·三宝薑
凤山县有薑名三宝薑，相传明初三宝太监所植，可疗百病。
·灵箭
诸罗县番首名大眉者，每岁东作时，诸番请其出射。射所及之地，稼辄大熟；号灵箭。
·吴六奇
海宁孝廉查伊璜（继佐），崇祯中名士也。尝冬雪偶步门外，见一丐避庑下，貌殊异。呼问曰：『闻市井有铁丐者，汝是否』？曰：『是也』。『能饮乎』？曰：『能』。引入，发醅坐而对饮。查已茗艼，而丐殊无酒容。衣以絮衣，不谢径去。
明年，复遇之西湖放鹤亭下，露肘跣行。询其衣，曰：『入春不须此，已付酒家矣』。曰：『曾读书识文字乎』？曰：『不读书识字，何至为丐耶』！查奇其言，为具汤沐而衣履之。询其氏里，曰：『吴姓，六奇名，东粤人』。问何以丐？曰：『少好博进，败其产，故流转江湖。自念叩门乞食，昔贤不免；僕何人，敢以为污』！查遽起捉其臂曰：『吴生海内奇士，我以酒徒目之，失吴生矣！』留与痛饮一月，厚资遣之。
六奇者，家世潮阳，祖明世为观察；以樗蒲故，遂为窭人。既归粤，寄食充驿卒，稔知关河阨塞、形势。会王师入粤，逻者执六奇。六奇曰：『请得见大帅言事』。既见，备陈诸郡形势；因请给游札数十通，散其土豪。所至郡县，壁垒皆下。帅上其功，十年中累官至广东水陆师提督。
孝廉家居久，不复记忆前事。一旦，有粤中牙将叩门请谒，致吴书问，以三千金为寿，邀致入粤。水行三千里，供帐极盛。度梅岭，已遣其子迎候道左。所过，部下将吏皆负籣抱弩矢为前驱。抵惠州，吴躬自出迎，僕从杂沓，拟于侯王。至戟门，则蒲伏泥首。登堂，北面长跪，历叙往事，无所忌讳。入夜，置酒高会，身行酒炙，歌舞妙丽，丝竹迭陈；诸将递起为寿。质明，始罢。自是留止一载，装累钜万。将归，复以三千金为寿，锦绮、珠贝、珊瑚、犀象之属不可訾计。查既归数年，值吴兴私史之狱，牵连及之；吴为之营救，查遂获免于难。
初，查在惠州幕府，一日游后圃，圃有英石一，峰高二丈许；深赏异之。再往，已失此石。问之，则以巨舰载致吴中矣。今石尚存查氏之家。
六奇后卒官，赠少师兼太子太师，谥「顺恪」。
·刘泽清
南渡时，东平伯刘泽清者，字鹤洲，曹州人；天启中，户部尚书郭允厚家奴也。后充本州捕盗弓手。少无赖，为乡里所恶，徒居曹县。遭离乱，从军，积功至总兵官。金陵立福王，遂为藩伯，开府淮阴。其兄，忘其名，字凤洲，崇祯时亦至总兵官，御敌殁于王事，称名将；非泽清比也。
泽清为人，阴狠惨毒，睚眦必报，曹县士大夫罹其祸者甚众。泽清在江淮县有故居，空无人；一日，诸生十数辈僦饮其宅，或拾一锦鞋于内阁中，传玩之，座中有谑者。泽清知之，使健儿名捕至淮，尽杀之。中表兄某，夙有违言；遣人召之。中表惧，祈哀于泽清之母，为婉转申救。泽清佯许诺，礼待颇厚。既辞归，立遣健儿途中拉杀之。已而大兵渡准，泽清迎降；归于京师，以叛案有连，至芦沟桥伏法，行路快之。不数年，子姓无孑遗，故居为墟。
附录三
「觚賸」十六则钮琇著
布囊焚馀
释氏亲送
益都高义
姜楚兰
延平女子
蒋山佣
雪遘
徙民
濬濠得碑
张将子
五华山故宫
跛金
伪牍谕降
金首
义娘
顷刻酒
·布囊焚馀
张元著先生起自海中，部落解散，窜身僧寺；杭守臣觇得之，与爱僕杨贯玉、幕友罗自牧同被执。就逮之日，公乌巾葛衣；不言不食者数日，惟啜水而已。临刑，二卒以竹舆舁至江口，先生从舆中出，见江上青山夹岸，始一言曰：『好山色』！因索笔研，作绝命词付行刑者；自牧与贯玉俱从死焉。
所著诗词，贮一布囊，悉为逻卒所焚。其遗在僧寺及民家者，仅数篇。近体三首云：『义帜纵横二十年，岂知闰位在于滇！桐江空繫严光钓，震泽难回范蠡船。生比鸿毛犹负国，死将碧血欲支天！忠贞自是孤臣事，敢望千秋青史传』！又：『国亡家破欲何之？西子湖头有我师：日月双悬于氏墓，乾坤半壁岳家祠。惭将赤手分三席，特为丹心借一枝。他日素车东浙路，怒涛岂必尽鸱夷』！又：『何事孤臣竟息机！鲁戈不复挽斜晖。到来晚节惭松柏，此去清风笑蕨薇。双髩难容五岳往，一帆仍向十洲归。叠山迟死、文山蚤，青史他年任是非』！古风一首会：『苏卿仗汉节，十九岁华迁；管宁客辽阳，亦阅十九年。还朝千古事，归国一身全！余生独不辰，家国两荒烟；飘零近廿载，仰止愧前贤，岂意避秦人，反作楚囚怜！蒙头来故里，城郭尚依然；彷彿丁令威，魂游华表巅。有腼此面目，难为父老言。智者以为辱，愚者笑我顽；或有贤达士，谓此胜锦旋。人生七尺躯，百岁岂复延！所贵一寸丹，可逾金石坚；求仁而得仁，抑又何难焉』！
·释氏亲送
吴易字日生，其母夫人善绣观音，技同针绝，乞绣者一金始得一幅。生易之夕，遥见双灯前导，有帕首少妇引朱衣童入室，倏然不见，而易堕地；盖释氏亲送也。
长而文誉日著，膂力过人。以癸未进士，授兵部职方司。时南都已陷，归举义旗；聚舟师数千，结营长白荡。吴提督兵下吴江，众遂解散，全家俱溺于水。易乘小舴舰遁去，匿嘉善钱氏园中；日夜酣饮痛哭，不发一言。为逻者执送武林军门，谕降不从，竟磔于市。
·益都高义
顺治十六年海上之变，金坛荐绅罹祸最酷。王公明新名在逆籍，身戮家徒。有妾方孕，行至山东红花浦，产儿旅舍。杨老僕密启曰：『覆巢之下，已无完卵；一线之繫，在兹婴儿。此去冯益都家不远；我主为其门下士，受知极深；驰告求匿，必能纳也』。妾是其言。杨乃襁儿于怀，痛哭夜走，叩益都之门。时冯公在告，嘅然曰：『此，我事也』！疾挥杨去，遂命侍姬乳之；名曰协一，示与己出无二。协一年至弱冠，昆山徐司寇高益都之义，女内姪以字协一；闻者传为美谈。
今协一以益都荫，历仕至广州太守。而金坛王氏之拿复以输金归自塞外，完聚骨肉，仍享膴仕：皆益都存孤之德也。
——以上录自「觚賸」卷一「吴觚（上）」。
·姜楚兰
刘东平泽清建阃淮阴，兴屯置榷，兼课渔盐；不赀之富，几亚郿坞。淮浦名倡姜楚兰者，色艺冠时，尤善琵琶。素与某生交驩；生金尽，则每出缠头锦，为生取酒。一日，闻刘巡视浦上，兰特凝妆登临街小楼，鼓数曲，繁音彻外。刘从肩舆中谛听良久，意兹丽曲必成纤手，亟遣从骑索之。得兰大喜，即携至幕府，宠之专房，时以絃歌自娱。居逾月，兰启刘曰：『君侯牙树名邦，绂膺高爵；帷幄之谋、金鼓之役，皆非贱妾所敢预闻。至于披较琴书、品置服玩，窃有微长；妾固不惜纤躯，晨夕于君侯之侧也』。刘掀髯大笑曰：『解语花，亦欲窥我清秘耶』！因命以筦钥之任；金玉锦绣，悉以委焉。
未几，天旅南下，刘惶惧出阅黄河。兰折简致生曰：『资虯髯之帑，济鷫裘之困，未为过也。愿借昆奴，速完邛遇』！生遂泛画舫于城下，綑载宵行。刘归，视兰室么絃在壁，黼帐閴如；抚膺太息而已。鼎革后，东平远窜；兰自越返淮，与生偕老。
——录自「觚剩」卷三「吴觚（下）」。
·延平女子
邮亭旅舍，好事者往往赝为巾帼之语，书以媚笔，以资过客传诵，多不足信。
沉公子二闻夜宿垛庄，所见延平女子题壁诗，骑尘未远，墨痕犹新；小记短章，悽惋可诵。惜其依违寡断，阅者不无「夫人少商量」之叹也！序云：『妾闽峤名家，延平著姓。十三织素，在家赋娇女之诗；二八结褵，新妇获参军之配。何异莫愁南国，得嫁阿侯；庶几弄玉秦楼，相逢萧史。方调琴瑟，顿起干戈；夫死于兵，妾乃被掠。含羞辞故里，魂销剑浦之津；掩面强登舆，肠断西陵之路！兹当北上，永隔南天；爰题驿舍数言，聊破愁城百叠。嗟乎！昔年薰香染翰，粉印青编；今日滴血濡毫，绡封红泪。秋坟鬼唱，哀似峡猿三两声；青塚魂归，恨拟胡笳十八拍』。诗云：『野烧猎猎北风哀，细马毡车去不回；紫玉青陵怅已矣，泉台当有望乡台』。『那堪驿舍又黄昏，桦烛三条照泪痕；想像延律沉孤剑，相期青塚一归魂』！『昨夜严亲入梦来，教儿忍死暂徘徊！曹瞒死后交情薄，谁把文姬赎得回』？『不道临时死亦难，强为欢笑泪偷弹；同行女伴新梳裹，皂帕蒙头压绣鞍』。后书「庚申季秋，延平张氏题于沂水县垛庄驿舍」。
——录自「觚賸」卷四「燕觚」。
·蒋山佣
顾亭林先生（炎武）行奇学博，负海内重名；玉峰三徐先生，皆其宅相也。有「答监修徐学士书」，以龙门雄健之笔，间作丽词；以商山沉隐之年，深言时事。览其遗编，别为一格；岂谊切渭阳，不觉语之工而思之迫欤！书曰：『幼时侍先祖，自十三、四岁读完「资治通鑑」后，即示之以邸报；泰昌以来，颇窥崖略。然忧患之馀，重以老髦，不谈此事已二十年，都不记忆。而所藏史录、奏状一二千本，悉为亡友借观；中郎被收，琴书俱尽。承吾甥来札捲捲，勉以一代文献，岂非生平至愿！恐衰朽未足副此。然既遇周情，兼叨下问；观书柱史，不为无缘。正未知绦人甲子、郯子云师，可备赵孟、叔孙之对否耳？夫史书之作，鑑往所以训今。忆昔庚辰、辛已之间，国步阽危，方州瓦解；而老臣硕彦品节矫然，下多折槛之陈，上有转圜之听。思贾谊之言，每闻于谕旨；烹弘羊之论，屡见于封章：遗风善政，迄今可想。而昊天不吊，大命忽焉！山岳崩颓，江河日下；三风不警，六逆弥臻。以今所睹，国维人表，祖崇祯之代十不得二、三；而民穷财尽，又倍蓰而无算矣。身当史局，因事纳规，造膝之谋、沃心之告，有急于编摩；固不待汗简奏功，然后为千秋金鑑之献也。关辅荒凉，非复十年以前风景。而鸡肋蚕丛，尚烦武略；飞刍輓粟，岂顾民生！至有六旬老妇、七岁孤儿，挈米八斗，赴营千里；于是强者鹿铤、弱者雉经，阖门而聚哭投河，併村则张旗抗令。此一方之隐忧，而庙堂之上或未之深悉也。吾以望七之龄，客居斯土：饮瀣餐霞，足怡贞性；登岩俯涧，将卜幽栖。恐鹤唳之重惊，即鱼潜之匪乐！是以忘其出位，贡此狂言；请赋「祈招」之诗，以代「麦秋」之祝！不忘百姓，敢自託于鲁儒；维此哲人，庶兴哀于周雅。当事君子，倘亦有闻而太息者乎！东土饥荒，颇传行旅；江南水旱，亦察舆谣：涉青云以远游，驾四牡而靡骋。所望随示以音问！不悉』。
先生在南时，号蒋山佣。中年以后，迹绝故乡，遍游燕、齐、秦、晋间以终。常言生平最憎者舟舆；而炊梁跨卫，乃此身安处也。其持论畸僻，往往类此。
——录自「觚賸」卷六「秦觚」。
·雪遘
浙江海宁县查孝廉伊璜，才华丰豔，而风情潇洒。常谓『满眼悠悠，不堪酬对；海内奇杰，非从尘埃中物色，未可得也』。
家居岁暮，命酒独酌。顷之，愁云四合，雪大如掌。因缓步至门，冀有乘兴佳客，相与赏玩。见一丐者避雪庑下，强直而立；孝廉熟视良久，心窃异之。因呼之入坐而问曰：『我闻街市间有手不曳杖、口若啣枚，敝衣枵腹而无饥寒之色，人皆称为铁丐者，是汝耶』？曰：『是也』。问：『能饮乎』？曰：『能』。因令侍童以壶中馀酒倾瓯与饮，丐者举瓯立尽。孝廉大喜，复炽炭发醅，与之约曰：『汝以瓯饮，我以卮酬；竭此醅乃止』。丐尽三十馀瓯无醉容，而孝廉颓卧胡床矣；侍童扶掖入内，丐逡巡出，仍宿庑下。达旦雪霁，孝廉酒醒，谓其家人曰：『我昨与铁丐对饮甚懽；观其衣极蓝缕，何以御此严寒！亟以我絮袍与之』！丐披袍而去，亦不求见致谢。明年，孝廉寄寓杭之长明寺。暮春之初，偕侣携觞，薄游湖上。忽遇前丐于放鹤亭侧，露肘跣足，昂首独行。复挈之归寺，询以旧袍何在？曰：『时当春杪，安用此为！已质钱付酒家矣』。孝廉奇其言，因问曾读书识字否？丐曰：『不读书识字，不至为丐也』！孝廉悚然心动，薰沐而衣履之。徐谂其姓氏、里居；丐曰：『僕系出延陵，心仪曲逆；家居粤海，名曰六奇。祇以早失父兄，性好博游，遂致落拓江湖，流转至此。因念叩门乞食，昔贤不免；僕何人斯，敢以为污！不谓获遘明公，赏于风尘之外，加以推解之恩。僕虽非淮阴少年，然一饭之思，其敢忘乎』！孝廉亟起捉其臂曰：『吴生固海内奇杰也！我以酒友目吴生，失吴生矣』。仍命寺僧沽梨花春一石，相与日夕痛饮。盘桓累月，赠以扉履之资，遣归粤东。
六奇世居潮州，为吴观察道夫之后；略涉诗书，耽游卢雉，失业荡产，寄身邮卒。故于关河孔道、险阻形胜，无不谙熟。维时天下初定，王师由浙入广，舳胪相衔；旌旗钲鼓，喧耀数百里不绝。凡所过都邑，人民避匿村谷间，路无行者；六奇独贸贸然来，逻兵执送麾下。因请见主帅，备陈粤中形势，传檄可定：『奇有义结兄弟三十人，素号雄武；祇以四海无主，拥众据土，弄兵潢池。方今九五当阳、天旅南下，正蒸庶徯苏之会、豪杰效用之秋。苟假奇以游札三十道，先往驰谕，散给群豪；近者迎降，远者响应。不逾月，而破竹之形成矣』。如其言行之，粤地悉平。由是六奇运箸之谋，所投必合；扛鼎之勇，无坚不破：征闽、讨蜀，屡立奇功。数年之间，位至通省水陆提督。
当六奇流落不偶时，自分以污贱终；一遇查孝廉解袍衡门、赠金萧寺，且有「海内奇杰」之誉，遂心喜自负，获以奋迹行伍，进秩元戎。尝言：『天下有一人知己，无若查孝廉者』。康熙初，开府循州，即遣牙将持三千金存其家；另奉书币邀致孝廉来粤，供帐舟舆，俱极腆备。将度梅岭，吴公子已迎候道左，执礼甚恭；楼船箫管，由胥江顺流而南。凡辖下文武僚属，无不愿见查先生，争先馈贻；箧绮囊珠，不可胜纪。去州城二十里，吴躬自出迎；八驺前驰、千兵后拥，导从仪卫，上拟侯王。既迎孝廉至府，则蒲伏泥首，自称『昔年贱丐非遇先生，何有今日！幸先生辱临，糜丐之身，未足酬德』！居一载，军事旁午，凡得查先生一言，无不立应；义取之赀，几至钜万。其归也，复以三千金赠行；曰：『非敢云报，聊以志淮阴少年之感耳』。先是，苕中有富人庄廷钺者，购得朱相国「史概」，博求三吴名士增益修饰，刊行于世；前列参阅姓氏十馀人，以孝廉夙负重名，亦借列焉。未几，私史祸发，凡有事于是书者，论置极典；吴力为孝廉奏辩，得免。
孝廉嗣后益放情诗酒，尽出其橐中装，买美鬟十二，教之歌舞。每于良宵开宴，垂帘张灯；珠声花貌，豔彻帘外：观者醉心。孝廉夫人亦妙解音律，亲为家伎拍板，正其曲误。以此查氏女乐，遂为浙中名部。昔孝廉之在幕府也，园林极胜；中有英石峰一座，高可丈许，嵌空玲珑，若出鬼制。孝廉极所心赏，题曰「绉云」。阅旬往视，忽失此石；则已命载巨舰送至孝廉家矣；涉江逾岭，费亦千缗。今孝廉既没，青蛾老去；林荒池涸，而英石峰岿然尚存。
·徙民
甲寅春月，续迁番禺、顺德、新会、东莞、香山五县沿海之民。先画一界，而以绳直之。其间多有一宅而半弃者，有一室而中断者；濬以深沟，别为内外。稍逾跬步，死即随之。迁者委居捐产，流离失所；而周、李馀党，乘机剽掠。巡抚王公来任，安插赈济，存活甚众。公以病卒于粤，遗疏极言其状，始得复界，流民乃有宁宇。
·濬濠得碑
吴逆之乱，潮州镇刘进忠首叛，遥为声援。平藩尚可喜讨之，以次子尚之孝督师，屡出无功；凤凰山一战，挫衄尤甚。乙卯，可喜于粤秀山后濬濠筑垒，为固守计；于土中得一碑。其上有文云：『挖破老龙伤粤秀，八风吹箭入佗城。种柳昔年曾有限，看花今日岂无情！残花已自知零落，折柳何须问废兴！可怜野鬼黄砂碛，直待刘终班马鸣』！其文似诗似谶，未有能解其意者。
——以上录自「觚剩」卷七「粤觚（上）」。
·张将子
张孝起，字将子；吴江人。崇祯十三年，特赐进士，任廉州府推官。城陷，被执。永曆元年，始得出狱；从幸梧州，迁兵科给事中兼掌吏科。四年，会十三营自楚战败，入行在，跋扈不法；孝起疏劾其罪，直声大震。有郧国公高必正者，闯贼李自成之妻弟也；骄蹇尤甚。孝起责以大义，卒慑服焉。五年，从幸南宁。孝起出为高、雷、廉、琼四府巡抚；未至，四府已陷，乃入廉州山中依靖氛将军邓耀于龙门岛。后依漳平伯周金汤；金汤败走，孝起仓卒被执，不食七日，死之。
·五华山故宫
云南五华山，永曆故宫在其上。顺治丁亥，洪承畴督师由贵竹大路取滇，李定国拒战曲靖；吴三桂由广西、四川旁捣其虚，至黄草坝，入省城。永曆遁至阿瓦，三桂重购得之，缢于贵阳府。三桂以功封平西王，遂据山上故宫；增修二十馀载，备极崇丽。康熙癸丑，三桂反，出攻长沙抗命；乙卯，僭尊号。丁已，病死；伪周洪化，其孙也。戊午，诸王贝勒讨贼，驻军曲靖；赖将军平耿精忠，由福建进征西粤，亦由四川黄草坝直薄省城，俘伪洪化斩之，滇南大定。
康熙癸亥，金陵邵子为章赴幕楚雄，访其父老得实，题四截句于壁；一时争相传和。诗曰：『百万雄师睥睨间，先朝一脉绝南蛮；擒人即是人擒路，谁道天公不好还』！『军威南朔敢称雄，转眼兴亡一瞬中；他日龙门成纪传，君臣、父子总无公』！『行营历历草萋萋，铜柱摩崖手自题；虎豹无睛威尚在，老军犹说旧平西』。『岧嶢天半起觚稜，不尽亭台取次登；心力刚枯人事去，秋风谁与哭西陵』！邵子诗笔敏妙，惜有濡头之癖；落魄寡俦，故不甚显于时。
·跛金
金光字公绚，浙江义乌人；知书，有权略。尚可喜从辽阳入关，得光甚喜，置之幕下；凡有计议，必咨于光而后行。然光颇自负，意不欲屈人下；乘间潜逃。可喜遣健卒追还，抉其足筋，令不可走；而礼爱益加。于是，「跛金」之名遂著。
顺治中，可喜入粤，进爵平南王。其长子俺达公之信，酗酒暴逆。王之宫监适有事于公所，偶值其醉，忽指监曰：『汝腹何大也？此中必有奇宝；我欲开视之』。以匕首刺监腹，应刃而毙。王之堂官王化者，年已六十馀；盛夏苦暑，袒而立于庭。之信憎其老年，笑于化曰：『汝须眉太白，我当黑之』！遂縳曝烈日中，自已至酉；百计求免，始得脱。王大忿恚，呼之信，杖之三十；而专恣益甚。光因乘间言：『俺达公刚而多虐，勇而寡仁；若以嗣位，必不利于社稷。请废而立次子固山』！王深然其说；因循犹豫，终未即行。光窥王无废立意，恐谋洩见疑，遂曲顺之信所为；凡凿山开矿、煮海鬻盐、遣列郡之税使、通外洋之贾舶，无不从光擘画。以是藩府之富几甲天下，而光之富亦拟于王。
丙辰二月，郑锦下东莞、马雄入南海，赵天元、谢厥扶俱以舟师迎降。之信计无所出，乃杀光以辞于敌；谓『向之抗衡上国、久持弗下者，皆此人之为也』！遂纳款伪周。时可喜屏居旧府，闻之，深悔不用光言，以速光之死；流涕太息者累月。不久，亦殁。
·伪牍谕降
泉州人江几，少年无赖，逾牆窃人妇，堕地伤足而跛，共呼「拐子」；海中郑氏之党也。受伪命为将军，聚众邵武山间，蔓延衢、信。其所领卒，皆裹首露足，轻捷善走；峭壁百丈，攀缘如飞。频出剽掠，官军莫能谁何！
时吴留村公开府八闽，计欲谕降，而以未得通使为忧。江右有翁韬、郭国祚，因相与谋，作吴公伪牍。既成，步行三百馀里，越壑逾岩，抵其帐下。江发书怒，将杀之；伪总兵高茂方谏曰：『将军雄据险要，勒兵数万；水战凫轻、山斗猿捷，而驰骤平原非其长也。况地无千里之饶、粮无千年之积，出则势不能远、守则师无所资；其能久乎？许之，犹不失我富贵』！江是其言，遂释二人归；然纳款之期，犹豫未决。韬与国祚径造吴公辕门请见，言机密事。公命延入，因抵掌陈江几可抚状，且权宜擅假公书，罪应死。公闻之大喜曰：『壮土可用也』！立作手札，择标下之有干略者，偕以行。先是，茂方力劝几，几已心动；至是，遂率其所部伪官百员、众七万馀人出降。吴公奏闻于朝，各与爵赏有差。
康熙辛未，虞山瞿修龄在吴抚军幕，亲见国祚年止二十馀，美如冠玉；乃能深探贼巢、直登宪府，负荆飞之勇、成连贾之功，可谓奇矣！
男蕙卜识曰：庚寅夏五，蕙寓羊城；有持副帅郭公刺，以「觚賸」为请；蕙携谒焉。羽扇风流，令人钦揖；揖蕙而言曰：『予即「粤觚」中所载「伪牍谕降」之郭某也。片纸功名，谬辱先公採拾，幸矣。惜乎！予不及见公，而未得尽为公所知者。予自江贼既抚，成功不居，负勇莫试；改名世耀，应选翘关，委任千夫长。值台湾未靖，师驻泉州；距彭城三十六岛，势阻险要，师不克进。金门总制陈公龙谓予善习流，简率甲士，结阵扬帆，指挥鷁首；不数日而尽擣其穴，台湾以平。靖海将军施公朗题叙战功，加衔都督，推授古北口镇标游府。恭遇銮舆北幸，得邀顾问。时上御日本贡刀，令予跨赤驦以试，深蒙嘉叹；随手授曰：『资尔武备，戮力王家』！越日，载锡龙章，昭示奖劝。寻转参戎，量移副帅；此粤之干城所由寄也。塞雁北征、岭鸿南集，风尘戎马，老我岁华；而英龄锐志，犹若从觚馀，勃勃欲发。请续志之，无负表微之遗意』！蕙窃念先严秉笔时，颇以公不见用为惜；讵公建牙东来而墨庄久闭，已不复有扬其伟烈耶！因录其言于后，庶不虚此乞书之一遇云。
·金首
厦门（按为「台湾」之误）远在海中，郑氏平后，始拓有其地，置一府三县。通州王孝廉兆升令台湾，其家人归，言县南百馀里，山林蓊翳，獠民居之；盖亦一蛮地也。其俗：男女皆裸，各以方幅布蔽其丑处；并无屋宇，即于深树间屈枝结叶为居。中国人误入其地，缚而杀之；以金涂首，悬于家。有此者，众号强宗；祭则拜而祝曰：『愿汝来世再生为人，仍入吾国，复为吾杀，受吾享祀』！其愚诞如此。
——以上录自「觚賸」卷八「粤觚（下）」。
·义娘
泉州府同安之厦门，前朝中左所地也。顺治初，为「海寇」郑锦所据。壬辰，我师进剿，郑寇大掠子女而还。有骑士挟一妇人于马上，过同安东关，妇见道旁有井，绐骑士下马小遗，即跃入井；骑士窥井大怒，连发三矢中妇肩而去。越十日，有村民薛姓者由村入城，行至半途，天甫向晓，忽于烟雾中见一妇人韶年丽容，身衣碧色短襦、腰繫淡黄裙，双趾纤细，文履高屐；迎前泣曰：『妾乃厦门难妇王氏也；夫死于兵而妾被掠，矢志不辱，投身东关道旁之井。闻君夙有高义，幸出我于井，拔箭歛尸，埋棺井侧！妾当随事默佑，以报君德』。薛应曰：『诺』。妇忽不见。是日，薛适有事于县，如意而出；因于东关往求井，妇宛然在焉。偶遇博场，薛欲验妇语，遂入场下采，复获大胜。囊钱还家，与子弟话其事。即以钱买棺，约子弟同至井所；出妇尸，额貌如生，为之拔箭整衣履，殡而埋之。其地去井丈馀，前临大道。又月馀，薛梦妇拜谢而言曰：『妾荷君之义，幸获安葬；妾身虽朽，而妾心之感君者不朽也。阴府悯妾之节，命妾香火于此。君若为妾立尺五之庙，则妾之报君当不止曩昔矣；惟君终始之』！薛觉而惊异。次日，舁运砖土，筑成小庙，并以瓣香酬赛。自后举家安顺，事事获济，远近竞相传说。
不数年，绅士商民各致钱镪，大启神宇，丹碧轮焕，而肖像于中，题其额曰「王义娘庙」。入庙庄诚，有祷辄应；遇衣冠不洁或出秽亵语者，立致谴责。以是土人及往来之客益加敬畏，焚叩骈集，至今不衰。
——录自「觚賸续编」二卷「人觚」。
·顷刻酒
台湾所属之澎湖，其对岸皆猺獞部落也。中国有贾于其地者，必设席于家。延之环坐，置盆水席中；主人之妇出採树叶，裹糯米少许，纳口细嚼吐于盆，主人与客共酌。初饮，淡泊无味；顷之，面颊发頳，皆酩酊而散：谓之「顷刻酒」。
——录自「觚賸续编」卷四「物觚」。
附录四
谈往一则花村看行侍者著
飞黄始末
·飞黄始末
万曆丁未进士福建翁为枢（号瑶槎），辛酉、壬戌间出守镇江。伊子吉鼎，通材也；与周介生、简臣兄弟为年通家友。后吉鼎恩贡，授琼州教授；日在琼台通惠泉聚谈。彼与郑之龙儿女至戚，言其胆智材略，非懦将债帅所窥一斑者。倘遇张江陵，必为再起之戚继光；惜无人知之。
郑之龙号飞黄，福建漳州府之漳镇人；离城六十里，滨于海。父兄皆府椽。飞黄年十八，因中冓事，为父目击，持棍怒逐，奔海上舡。知父恨笃急，未可归，舡又刻期挂帆，乃恳巨商携往海外。飞黄姣媚妩顺，音律、樗蒲靡不精好。同抵日本，日就岛主宴饮、歌舞。时主室有文君悦之，即国姓成功生母也。再一年，前舰复至，乃附归；所娶、所生，姑留日本。至中途，为海盗劫夺。飞黄隻身随舰货作千金，分与主寨之首领颜振泉。海有十寨，寨各为主；飞黄之主，又主中主也。停半年，主有疾；疾且死，九主为之疗祭。飞黄乃泣求其主曰：『明日祭后必会饮，意欲求众力为我放一洋，获之有无多寡，系我之命；烦缓颊恳之』！主如言，众情允乐。劫得四舡，货物皆自暹逻来，每艘分其半；九主重信义，尽畀之，富逾十主矣。海中以富为尊；主亦就殂，飞黄升为十寨中之一。时则通家耗，辇金还家；置苏、杭、两京细软宝玩，兴贩琉球外国等物。沿海州县抢掠一空，以裕岛中酒米。时崇祯六、七年间事。两广总制熊文灿会同闽、粤两抚密画剿除，以靖海隅；遣巡、守两道洪云蒸、康承祖、参将夏之木、张一杰先驻潮州海角之道山，调集徭徸、蛮黎与土汉军勇入海会擒。不三日，两道、两将为飞黄取下海寨。一督、两抚乃蒙其词，会疏乞抚。飞黄亦且醉道将于洪波巨浸中，恐之、侮之；康以老疾，卒于海。三月有馀，端揆同大司马、司礼、兵垣、方郎俱主招抚，添设漳州参将以安郑之龙。圣谕下颁时，以十万佐之。飞黄挟三道将登崖就职，制台、两抚叙功加衔。飞黄以倭产见贽，各怀惠德。飞黄乃腰金、黄盖；特恩部札，品埒司道、出自钦授，父兄增贵、戚里为荣。漳、潮、泉、汀有司村镇向惊不测之抢犯，今乃荷赖无恐。其在海九寨，首杰为刘香；蹈飞黄故辙，仍为海边患。飞黄知其技力窘乏，视风色之东西、潮头之上下，穷逼追击，几无泊处。香甚恨焉；访飞黄在漳镇，选遣心膂直捣飞黄之室，或杀、或擒，期了局以杜后患。飞黄特见就计，假欢曰：『我自就抚上岸，为贪官污吏束缚；无奈，正欲仍来入伙。今众义来邀，喜不可说』。即遣眷口珍重登所来之舡，并锅铁、器械海中所需必欲取之市者，无不席捲。飞黄曰：『室中酒肉甚多，何不畅饮，啖空而去』！速令治具，取精腆丰美者姿为饱渥；后则数拳高歌，更为碗酒、块肉极量忘怀。海中来党至醉极酩酊矣；醉而酩酊者腰刀快斧挂壁、倒地，或眠、或坐，笑谑罔顾。忽闻鸣锣，门皆反键；铜头、铁额生力勇猛从屋跳下，斫杀支解无幸脱。飞黄仍命舟中取上家口；解脱来人衣甲，家人披挂驾彼来舡，飞黄挺立桅下，开舡迅往。刘香遥望本舡与驾船服饰，再睨舡前独峙果系飞黄，大喜呼曰：『来矣』！飞黄拱手而应曰：『来矣』！立跃上岸，乘其不备，举刀奋斫刘香，既杀精勇之士，隻影无归；馀皆跪降。因席捲香蓄，复来漳镇。其八主，皆为飞黄劲旅。从此，海岛宁靖；通贩洋货，内客、彝商皆用飞黄旗号，无儆无虞如运河。半年往返，商贾有廿倍之利。抚按又为报功，再升漳潮副总。后至崇祯末年，欲得全闽正镇；齎银十万贮京师，大小司马手长胆怯，无敢启齿。弘光朝马士英进之以五等之爵，封靖海侯。至福建隆武朝，倚之为尚父。疏陈有一子郑森在日本；隆武立为己子，赐姓朱、名成功。不久，飞黄亦归投本朝，赴盛京。

        </div>
      </div>
    </div>
  </div>
</div>
<!--update:2025-08-30 10:05:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>