<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一,卷二,卷三,卷四,卷五,卷六,卷七,卷八,两般秋雨盫随笔全文在线阅读,两般秋雨盫随笔全文在线下载,大玄古籍书库">
<meta name="description" content="清代文言笔记集。8卷。梁绍壬著。道光十七年(1837)钱塘汪氏振绮堂初刻。卷首有汪适孙《序》。翻印本甚多,如文德堂刻本、光绪十年(1884)吉华室刻本(卷末增许之琎《书后》、王堃《后序》)、光绪十八年(1892)兰溪铜活字本、宣统元年(1909)上海扫叶山房石印本、民国年间上海进步书局石印本、《旧小说》(己集)本、《清代笔记丛刊》(第6卷)本、《笔记小说大观》(第1辑)本等。1982年由上海古籍出版社出版新式标点本,并删去两则。该书共录890篇,是一部较有影响的笔记集,其内容驳杂而充实,或记载掌故,或评述">
<title>两般秋雨盫随笔_梁绍壬_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">两般秋雨盫随笔</span> <br/>
          作者： <span class="inputVal" id="bkauthor">梁绍壬</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,杂记,完结</span> <br/>
          字数： <span class="inputVal" id="bknum">[book_length]216847</span> <br/>
          说明： <span class="inputVal" id="bkdec">清代文言笔记集。8卷。梁绍壬著。道光十七年(1837)钱塘汪氏振绮堂初刻。卷首有汪适孙《序》。翻印本甚多,如文德堂刻本、光绪十年(1884)吉华室刻本(卷末增许之琎《书后》、王堃《后序》)、光绪十八年(1892)兰溪铜活字本、宣统元年(1909)上海扫叶山房石印本、民国年间上海进步书局石印本、《旧小说》(己集)本、《清代笔记丛刊》(第6卷)本、《笔记小说大观》(第1辑)本等。1982年由上海古籍出版社出版新式标点本,并删去两则。该书共录890篇,是一部较有影响的笔记集,其内容驳杂而充实,或记载掌故,或评述诗文,或讨论学术,或考证名物。其中较突出者是有关鸦片战争前夕清代政治、经济情况的记载,并对民生疾苦表现了深切的关心,具有一定的史料价值。在文学方面,则记载了清代的文学家和艺术家的事迹,以及小说、戏曲、民间文学的资料,较有文学史料价值。但其中也夹杂宣扬封建迷信、诬蔑农民起义等消极内容,表现了作者的局限性。</span> <br/>
          封面： <span class="inputVal" id="bkimg">Z_11810.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]两般秋雨盫随笔
[book_author]梁绍壬
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,杂记,完结
[book_length]216847
[book_dec]清代文言笔记集。8卷。梁绍壬著。道光十七年(1837)钱塘汪氏振绮堂初刻。卷首有汪适孙《序》。翻印本甚多,如文德堂刻本、光绪十年(1884)吉华室刻本(卷末增许之琎《书后》、王堃《后序》)、光绪十八年(1892)兰溪铜活字本、宣统元年(1909)上海扫叶山房石印本、民国年间上海进步书局石印本、《旧小说》(己集)本、《清代笔记丛刊》(第6卷)本、《笔记小说大观》(第1辑)本等。1982年由上海古籍出版社出版新式标点本,并删去两则。该书共录890篇,是一部较有影响的笔记集,其内容驳杂而充实,或记载掌故,或评述诗文,或讨论学术,或考证名物。其中较突出者是有关鸦片战争前夕清代政治、经济情况的记载,并对民生疾苦表现了深切的关心,具有一定的史料价值。在文学方面,则记载了清代的文学家和艺术家的事迹,以及小说、戏曲、民间文学的资料,较有文学史料价值。但其中也夹杂宣扬封建迷信、诬蔑农民起义等消极内容,表现了作者的局限性。
[book_img]Z_11810.jpg


[book_title]序
予中表兄晋竹梁君，以宰相之华胄，膺孝廉之巍科，等身读书，偻指数典，膏肓箴乎经疾，然疑订为史评。凡夫《北梦琐言》、《西京杂记》、《诗人玉屑》、《艺苑金针》以及《七签》、《真诰》之编，《五灯》、《珠林》之册，靡不参同结契，考异名邮。陋小说于黄车，约条抄于青简。入张公之室，记事拈珠；登康生之堂，剧谈著录。成《秋雨盦随笔》若干卷。予受而读之，轧轧乎锦线之抽机，磊磊乎星徽之溢目已。综其全旨，约有四端：一曰稽古，则《经典释文》之遗也；一曰述今，则《朝野佥载》之体也；一曰选胜，则模山范水卧游之图也；一曰微辞，则砭愚订顽徇路之铎也。夫田敏白及，识物昧其名；杨修赤泉，论族紊于系。或目骇豹文之鼠，或口呿同穴之 ，导鲜通津，佩无迷谷。君则画疑在掌，藏慧以胸。辨子尾之铜盘，搜比干之墓碣。奥如羊绩，不误于杕枝；博如马迁，无讥于尸口。岂非事求其实，而解别于常乎？又若见淆烝而不知，问鲁壶而莫对。人非稷嗣，孰究朝仪；地限伧荒，徒工野录。君则沐浴乎家泽，晋接乎祖庭。登多宝之船，咳唾无非珠玉；入众香之国，薰陶尽是旃檀。故能掇英拾华，吐糟弃粕，总四朝之闻见，通万国之语言，绍《矢音》之遗芬，文庄公集名《矢音》。 演《瞥记》之余绪。谏庵先生有《瞥记》。 韩家经纬，王氏璠玙，吾于此书，信其济美矣。今夫龙门之作，因阅历而始奇；东坡之文，引江山而为助。士有心通八极，身局一隅者，其所撰著，不过瓮牖之闲评、枫窗之小牍已耳。君则近游吴市，远适燕郊，徘徊善卷之山，洄溯羚羊之峡。盖吾舅氏宦辙所至，君每从焉。借官舍以作书堂，采土风而襄县谱。登高克赋，遇物能名，具升岳浮海之才，为凿险缒幽之致。方音辑去，轶事探来，贤俊咸接其履綦，草木亦助其馨逸。其情畅，其兴豪，此所以纵吻生涛，把金杯而跌宕，锯辞落雪，捉麈尾而流连也乎？至于五门嚄嚄，闻马舍之猪声；三台峨峨，贡虞卿之虾鲊。往往诮深郑酤，毁甚滕屠，矜对镜之青 ，吐烧城之赤舌。君则无心玩世，有意牖民，不删寺人孟子之诗，窃比公是先生之记。而或谓雕刻世态，有干天和；摹绘物情，微伤厚道。是又未知草能指佞，角善触邪者，固不能学味道之模棱，等魏公之妩媚也。嗟乎！秋无可梦，一灯黯淡而摇青；雨最能愁，万叶凄凉而坠碧。君之书成，而君之身杳矣。又况双双鹣翼，听冷月于泉台；君配蕉卿黄夫人撰有《听月楼诗》二卷。 藐藐凤雏，少孤星于曙后。极才子伤心之遇，为文人薄命之尤。蚕吐余丝，蠹留剩字，又曷禁拔剑斫地，把笔问天也哉！昔先兄为外大父刊《左通补释》，今予拟为君刻所著述，而以是编先之。零章断简，虽难侔武库之珍；选义考辞，要无愧杂家之作。览之者爱其记丑而博乎，吾恐畏甚口而适适然惊且走也。道光十七年，太岁在丁酉，夏五月朔，表弟汪适孙拜序。

[book_title]卷一
咏物诗
近时诗家咏物，钩心斗角，有突过前人者。扬州张喆士《咏胭脂》云：“南朝有井君王辱，北地无山妇女愁。”长洲女士陶庆余《咏鹦鹉》云：“一梦唤回唐社稷，千秋留得汉文章。”皆合两典成一联，而雄浑独绝。胶州李霞裳进士《咏甘草》云：“历事五朝长乐老，未曾独将汉留侯。”题外使事，尤奇而确。仁和周南卿茂才《咏钱》云：“眼孔小于穷措大，面形团似富家翁。”尽相穷形，嬉笑怒骂皆有。钱唐卢小凫布衣《咏夹竹桃》云：“佳士性情原烂漫，美人消息总平安。”隽妙之思，令人意远。又相传有《咏新月》句云：“映水有钩鱼却钓，衔山无箭鸟惊弓。”可谓刻画入神。至吴江郭频伽明经《咏诗筒》云：“之子远行少鸿雁，美人赠我有琅玕。”则如羚羊香象，微妙不可思议矣。
周诗多韵少韵
《周颂·烈文》篇末多一韵，《天作》篇末少一韵。仁和范茂才景福云：“移‘呜呼前王不忘’六字于‘子孙保之’之下，则两篇皆叶韵矣。二诗相连，盖误简也。”说甚精确，具见读书细心。
桑中诗别解
《鄘风·桑中》一篇，《小序》、《集传》皆以为刺淫而作。仁和李海匏学博光彝云：“此戴妫答庄姜之诗，所以报‘燕燕于飞’一什也。其曰桑中、上宫、淇上者，皆当日话别送行之地也。其曰孟姜者，指庄姜而言也。下二章曰孟庸、孟弋者，庸与弋皆姜氏同姓之国，因怀庄姜而兼及当时之媵妾也。”其说甚新。海匏五经皆有著作，今殁后不知稿尚存否？
张船山诗
张船山太守问陶尝于吴门密蓄一妾，于其夫人游虎丘时，故使相遇于可中亭畔，晤谈许久，而夫人未之知也。太守赋诗云：“秋菊春兰不是萍，故教相遇可中亭。明修云栈通秦蜀，暗画蛾眉斗尹邢。梅子含酸都有意，仓庚疗妒恐无灵。天孙冷被牵牛笑，一角银河露小星。”韵人韵事，足为山塘生色。
集对
家大人尝集一楹联云：“大儿孔文举，小儿杨德祖；前身陶彭泽，后身韦苏州。”以东坡诗对祢衡传，天然比偶，惜无人能当此语者。
张仙
吴县蒋国源题孟昶像云：“锦江花草化春烟，蜀主风流绝可怜。赢得美人怀旧宠，赵家宫里祭张仙。”按花蕊夫人入宋，私绘蜀主孟昶像祀于宫中。太宗见而问之，诡其词曰张仙，云祀之可以宜男也。
瓯北控词
赵云松观察戏控袁简斋太史于巴拙堂太守。太守因以一词为袁、赵两家息讼，并设宴郡斋以解之，想见前辈风趣。其控词云：“为妖法太狂，诛殛难缓事：窃有原任上元县袁枚者，前身是怪，括苍山忽漫脱逃；年老成精，阎罗殿失于查点。早入清华之选，遂膺民社之司。既满腰缠，即辞手版。园伦宛委，占来好水好山；乡觅温柔，不论是男是女。盛名所至，轶事斯传。借风雅以售其贪婪，假觞咏以恣其饕餮。有百金之赠，辄登诗话揄扬；尝一脔之甘，必购食单仿造。婚家花烛，使刘郎直入坐筵；妓宴笙歌，约杭守无端闯席。占人间之艳福，游海内之名山。人尽称奇，到处总逢迎恐后；贼无空过，出门必满载而归。结交要路公卿，虎将亦称诗伯；引诱良家子女，蛾眉都拜门生。凡在胪陈，概无虚假。虽曰风流班首，实乃名教罪人。为此列款具呈，伏乞按律定罪。照妖镜定无逃影，斩邪剑切勿留情。重则付之轮回，化蜂蝶以偿夙孽；轻则递回巢穴，逐狝猴仍复原身。”其罗织之词，虽云游戏，亦实事也。
诗值五千金
江南昔有贵公子，年少登科。乃翁故 仕家居，于其公车北上，以五千金遣之。公子赋性不羁，楚馆秦楼，一路挥霍，比至京师，已囊空若洗矣。兼以抱病不得入场，嗒焉若丧，称贷而归。翁初怒其不肖，欲诃责之，及还家，首搜行箧，见诗稿中有二句云：“比来一病轻于燕，扶上雕鞍马不知。”翁且怜且喜曰：“得此二句诗，则五千金花得值也。”公子次科旋中式，入词馆，此可为花柳诸公作一段佳话，今则无此撒漫浪子，并无此跌宕诗人矣。
秦良玉词
尝于友人斋中，见悬秦良玉小像一帧，上钱谢盦先生枚题《金缕曲》一阕，风流悲壮，殆罕其俦。其词云：“明季西川祸，自秦中飞来天狗，毒流兵火。石砫天生奇女子，贼胆闻风先堕。早料理夔巫平妥。应念军门无将略，念家山只怕荆襄破。妄男耳，妾之可。蛮中遗像谁传播？想沙场弓刀列队，指挥高座。一领锦袍殷战血，衬得云鬟婀娜。更飞马桃花一朵。展卷英姿添飒爽，论题名愧杀宁南左。军国恨，尚眉锁。”
二名偏称
今人二名者，往往于笺牍中单称一字。按晋文名重耳，而《左氏定四年传》，祝 述践土之盟，其载书云：“晋重鲁申。”昭二年，莒展舆奔吴，而《传》曰：“莒展之不立。”又《晋语》曹僖负羁，称叔振铎为先君叔振，则割裂之称，由来已久，马迁、葛亮，其滥觞耳。
弄堂
今堂屋边小径，俗呼弄堂，应是弄唐之讹。宫中路曰弄，庙中路曰唐，字盖本此。
汀茫
顾亭林先生邃于古音，尝宿傅青主家。一日起稍晏，青主于户外呼曰：“汀茫久矣，犹酣卧耶？”先生怪其语。青主曰：“君精古音，岂不知天本音汀，明本音茫耶？”相与大笑。
辨姓诗
潮州太守黄霁青先生安涛，嘉善人，工诗，善滑稽。有同年某投札，误书黄为王。先生作诗答之云：“江夏琅玡未结盟，廿头三画最分明。他家自接周吴郑，敝姓曾连顾孟平。须向九秋寻鞠有，莫从四月问瓜生。右军若把涪翁换，辜负笼鹅道士情。”工整熨贴，风趣独绝。
西湖竹枝词
陶月山先生文彬，篁村先生之祖也，著有《金台》、《锦城》、《摩云》等集。《西湖竹枝词》二十首，为人传诵。录其三首云：“钱唐太守醉西湖，堤上花枝也姓苏。郎是东风侬是草，将春吹绿到蘼芜。”“叶叶东风杨柳青，青骢得得傍花行。劝郎收却金丸弹，留个莺儿叫一声。”“十景塘边是妾家，小楼斜对木兰花。西邻阿妹声相似，莫误敲门去吃茶。”清丽芊绵，情文斐亹，铁崖诸老不得专美于前矣。
金元七总管
吾杭清波门外，有庙曰“金元七总管”。姚古芬述其友人陈姓者云：“可对‘唐宋八大家’。”众赏其工绝。案康熙间徐紫珊所撰碑记，谓神元时人，七者行次，总管其官名也。
金陵诗僧
金陵水月庵僧镜澄，能诗，然每成辄焚其稿。槜李吴澹川文溥录其数首，呈随园先生，先生激赏之。吴谓镜澄宜往谒先生。镜澄曰：“和尚自作诗，不求先生知也。先生自爱和尚诗，非爱和尚也。”卒不往。其《留澹川度岁》诗云：“留君且住岂无因，比较僧贫君更贫。香积尚余三斛米，算来吃得到新春。”“新栽梅树傍檐斜，待到春来便着花。老衲不妨陪一醉，为君沽酒典袈裟。”其风致如此。
武弁能诗
浦情田守戎，尝诵其寅友某《岳王墓》句云：“宰相若逢韩侂胄，将军已作郭汾阳。”立论新奇，得未曾有。情田金陵人，余向于吴门响山堂陈氏见之，出诗文稿若干卷见示，多有可观。记其五言绝句一首云：“最爱初三月，弯环恰似钩。郎心钩不转，钩起妾心愁。”情词婀娜，绝非弁员口吻。
徐宝幢
仁和徐宝幢茂才恭俭，工诗文，年四十，目双瞽，口授经文课徒，家徒四壁，亦文士之厄也。记其《西湖棹歌》二首云：“大船埠头杨柳青，小船埠头春水深。劝君莫惜买船费，过却春光无处寻。”“钱唐江上大潮多，游客登舟唤奈何。侬自年年弄湖水，生来从不识风波。”音韵深得竹西之遗。
杜撰
“青春鹦鹉，杨柳楼台。”司空表圣《诗品》句也。陈曼生司马集二句对云：“绿绮凤凰，梧桐庭院。”注云：“张子野词。”请曾伯祖山舟学士为书楹帖。学士爱其工丽，欣然书之。后遍查子野词，并无此二句，盖竟属司马杜撰也。才人好事，往往如此。
西泠感旧诗
姚大升孝廉，江苏人，寓杭，有所眷，留割臂之盟。后随父宦闽，重过武林，访之，则香消已逾岁矣。因赋《西泠感旧》诗四章云：“江南荡子恨无家，锦字坊西问狭邪。芜馆秋灯留蝙蝠，荒陵春水没虾蟆。故人尚指楼头柳，渔父空迷洞口霞。辜负沙棠舟上客，酒尊诗卷到天涯。”“窈窕文窗启碧轩，美人家近苎萝村。芳兰佩结翻经样，杏子衫娇泼酒痕。斗草人归春绰约，卖花声破梦温存。争知旧日青骢客，哭过枇杷白板门。”“楼头别语太凄清，乍似长生七夕盟。绝代可怜人早死，十年未见我成名。临流浅土埋苏小，残月香词唱柳卿。安得并骖瑶岛鹤，苍烟吹破岭头笙。”“西泠曲港漾平沙，桥上黄昏噪暮鸦。榆柳洲边新鬼火，桃花门里旧儿家。玉鱼葬合肌犹暖，金蜕魂归月易斜。知否萧郎重到此，短诗和泪泣琵琶。”哀艳之音，令人酸鼻。未半年，姚亦卒。言为心声，固不宜尔也。
拾没
字典：不知而问曰“拾没”。没，母果切，音么，今北人所谓什么也。
不惜
草履名“不借”，其来已久。按《齐民要术》作“不惜”。黄扶孟云：“当以不惜为是，谓此物极贱，虽履泥湿弃之，亦不爱惜也。”
吕叔简语
明吕叔简云：“今之用人，每恨无去处，而不知其病根在来处。今之理财，每恨无来处，而不知其病根在去处。”二语可为居官、居家者座右铭。
伯夷叔齐
张船山太守在登州府试，以伯夷、叔齐命题。有作八比文者，则伯二比，夷二比，叔二比，齐二比也。先生题俳语于卷上云：“孤竹君，哭声悲。叫一声，我的儿子呵！我只道你在首阳山下做了饿杀鬼，谁知你被一个混帐的东西，做成了一味吃不得的大炸八块。”可为喷饭。
兰因馆
白香山诗云：“钱唐苏小是乡亲。”家在钱唐而墓不在钱唐，竹垞老人辨之详矣。然西泠抔土，千古艳称，官斯土者，一再修葺，借以为湖山点缀，亦何不可？竹垞必欲夺归秀州，未免已蹈争墩之习。至小青诗云：“杯酒自浇苏小墓，可知妾是意中人。”小青为虎林冯氏家姬，虽杂见诸家小说，而衣香鬓影，若有若无，人尚凭虚，墓于何有？乃陈云伯大令文述 特筑其墓于孤山之麓，并附以云友、菊香，且为之志以征之，复建所谓兰因馆以实之，可谓极才人之好事矣。咏巫山者不云乎：“朝云暮雨连天暗，神女知来第几层。”赋洞庭者不云乎：“日落长沙秋色远，不知何处吊湘君。”引人入胜，正在缥缈，必欲求其人以实之，不几梅鹤笑人耶？然其题咏之作，有不可磨灭者，兹特录其佳句。大令原唱云：“芳姓偶同杨妹子，小名应唤菊夫人。”方稚韦孝廉懋朝 句云：“乐府好歌三妇艳，乡亲况有六朝人。”吴飞卿女史规臣 云：“桃叶画船题叶女，梅花禅榻散花人。”大令媳汪小韫女史端 纪事四首最佳。其诗云：“郑家娇婢解吟诗，和靖风流想见之。遗址误寻高菊 ，翟晴江以菊香墓为高菊 ，臆说也。 前身合是谢芳姿。踏青春访琼姬墓，朱竹垞、毛驰黄两先生曾访之。 飞白宵题玉女碑。诸九鼎作墓志。 更乞茂漪书一过，簪花楷法妙临池。”翁大人乞墨琴夫人楷字勒石。此咏菊香。 “焚馀诗草返魂香，遗集真应号断肠。齐国淑妃原著姓，小青，冯姓。 蒋家小妹是同乡。小青，广陵人。 镜湖桃叶鸥盟远，女弟紫云适会稽马髦伯。 画阁梅花鹤梦凉。屏居孤山别业。 最忆横波摹小影，眉楼一角写斜阳。”顾眉楼有摹小青小影。此咏小青。 “又见杨娃小印红，容华才笔丽惊鸿。容华，杨炯女侄。 丛残著录留湖上，诗见张遂辰《湖上编》。 轻薄姻缘说意中。李笠翁《意中缘》传奇以杨云友配董香光，谬论也。 谢逸画图寒翠晚，谢彬有云友及林天素小像。 汪伦潭水夜星空。尝客汪然明春星堂。 依然智果西头路，绝胜仙霞万点枫。”云友死，天素返闽中。此咏云友。 “碧城坛坫久名家，多少蛾眉礼绛纱。仙子玉炉三涧雪，美人湘管一枝花。隔湖香冢秋飞蝶，映水红楼晚噪鸦。更访吴宫双玉墓，牡丹厅畔竹阴斜。”翁大人近为琼姬、小玉营墓于虎阜塔院牡丹厅下。琼姬，兰闾女，名胜玉，又名滕玉。小玉，夫差女，亦名紫玉。 四诗典丽风华，洵堪垂远，传之后人，遂成湖山掌故矣。
猪语牛鸣
“公冶长解猪语”，见皇侃《论语疏》，可与“介葛卢闻牛鸣”作的对。
须换银米
京师四喜班陈双者，名小生也。年逾四十，将留须，掌班者苦止之，每年愿加包银若干，遂不果留。偶阅《莼乡赘笔》，华亭顾威明，家豪富，性酷好梨园。一日，家演剧，有名旦善装杜丽娘，而已须髯如戟，因强其剃须。乃曰：“俗语去须一茎，偿米七石，倘勿吝，乃可从命。”顾抚掌大笑曰：“此易事耳。”遂令家人从旁细数，计削去四十三茎，立取白粲三百石送之。须之遭际，亦奇矣哉！
琴娘
琴娘者，珠江戴氏妇也。雅善鼓琴，偕其夫游楚南，某中丞耳其名，延请授琴，群姬并从学焉。不二年，中丞卒，戴夫妇遂流落，转辗至浙，往来大姓家，虽略行其道，要非复曩时之尊重。每当酒阑灯灺，缕述旧情，未始不泪涔涔也。余闻而感焉，为赋《金缕曲》二阕云：“双泛珠江橹。尽风流，泰娘身样，莹娘眉妩。生小自娴文君技，花底秋桐惯抚。总羞学、寻常菊部。一曲水云潇湘调，竟公然转入临淮府。鹣比翼，凤鸾伍。鼕鼕夜静军门鼓。好良宵，阑干月转，花阴亭午。半臂添寒尚书醉，屏后金钗楚楚。齐俯首、邯郸学步。绛帐高谈勾挑法，把霓裳谱作鸳鸯谱。飘泊恨，不须诉。”“刬地鹃啼血。怪无端，房中曲奏，鼓宫宫绝。华屋俄成山丘感，化去朱门剑舃。有多少、花啼柳泣。何况堂前双飞燕，更谁容重向雕梁歇。飞絮影，化萍叶。漂流却向明湖侧。恁匆匆，宫移羽换，珠狼翠藉。旧日鞋尖三千拜，今日鹑衣百结，回首望、侯门天隔。大有水云捶琴意，莽江山重话梁园雪。春梦事，感而述。”嗟乎！始则王侯笑傲，继则宾客飘零，比比是也，独一琴娘也哉？
杨妃诗
美人例为人怜，虽至亡国败家，犹有起而原之者。袁简斋先生先开脱杨妃，一则曰：“《唐书》新旧分明在，那有金钱洗禄儿？”再则曰：“如何手把黄金钺，不管三军管六宫。”赵瓯北先生竟褒奖杨妃，一则曰：“马嵬一死诸军退，妾为君王拒贼多。”再则曰：“张均兄弟今何在，只有杨妃死殉君。”
世俗诞妄
吾杭清泰门外，有时迁庙，凡行窃者多祭之。济宁有宋江庙，为盗者尝私祈焉。汲县有纣王庙，凡龙阳胥祷于是。颍之卫灵公庙，闽之吴天保庙，亦然。涌金门外有张顺庙，赤山埠有武松庙，石屋岭有扬雄、石秀庙，闽楚多齐天大圣庙，黔中多杨老令婆庙，此皆淫妄之祀。又有谬误者，陈州城外厄台有庙，颜曰一字王佛，即孔子也。北方牛王庙，画百牛于壁，牛王居其中，则冉伯牛也。温州有土地，杜十姨无夫，五髭须相公无妇，于是合而为一，则杜拾遗、伍子胥也。雍丘范郎庙，塑孟姜女，偶坐者乃蒙将军恬也。孤山林和靖祠，塑女像为偶，题曰“梅影夫人之位”。或戏之曰：“何不兼塑仙鹤郎君？”世俗诞妄，真是匪夷所思。又凡庙中司事之人，吾乡名之曰“庙鬼”，所作所为，往往戏侮神圣，如关帝手中所执之扇，末署款云：“云长二兄大人属书，愚弟诸葛亮。”真堪发噱。又某年吾郡作保沙会，各庙神像俱迎聚于西湖玛瑙寺前，于是诸神持帖互拜。最奇者大士名帖云：“愚妹观世音敛衽拜。”尤堪捧腹也。
陶篁村
会稽陶篁村先生元藻 买墅于西湖葛岭之麓，名曰“泊鸥山庄”。六十余，娶一妾，为 老计。家曾伯祖山舟学士调以诗云：“病来久不见陶潜，隔着重城似隔天。昨夜中庭看星象，小星正在少微边。”“闻说蓉江泛橹枝，已成阴后未凉时。一枝楖栗无人管，付与樵青好护持。”“不是朝云侍老坡，也如天女伴维摩。对门有个林和靖，冷抱梅花奈尔何？”“好将斑管画眉双，莫染星星鬓上霜。比似诗人张子野，莺花还有廿年狂。”此四首随园老人已采入诗话中。复有《再调篁村》二首云：“湖光如镜复如奁，中有飞来比翼鹣。恼煞画船楼外泊，红阑添上一重帘。”“一幅新翻秘戏图，海棠侧畔老梅株。问年三五盈盈月，不见犹怜况老奴。”先生没后，如君守志不嫁。后四十余年，余与先生令孙春田学博轩 游，询之，如君尚在，年已六十余，长斋绣佛，足不出户，每食则设于先生小像之侧，进酒侑食，如事生礼，亦一段风流佳话也。先生工诗古文词，兼长制义，顾南北十上乡闱，不得售。在京师有日者兼精风鉴，谓之曰：“君命中金寒水冷，无分功名。虽然骨格清奇，不名世，当寿世也。”使相诸郎，则曰：“皆科第中人也。”先生遂绝意进取。二子廷琛、廷琡，先后登甲科，出宰剧县。先生买宅湖山，徜徉诗酒。乾隆甲寅，春田以新补弟子员入场，先生见猎心喜，意欲重携铅椠。诸侄辈止之，不可。戚友咸止之，亦不可。于是春田来奔告于山舟学士，学士往谓之曰：“篁村，尔求死耶？何其老而无耻也？”先生曰：“吾文兴颇勃勃，故偶作是想耳。”学士曰：“是不难，俟首场毕后，君为拟程，吾来同作。”届期，学士偕先生至青云街陶氏书坊接考，知首题为“夫子之墙”一节，两公共砚，凝思论题，举笔文成，皆清微淡远之音。比榜发，则是科中式之文，皆捃摭《尔雅》及《广雅》、《考工》、《三礼》而成者。学士谓先生曰：“此中须丹壁垣墉，吾与子黄土颓墙，复从何处讨生活耶？”相与干笑而已。
钱宗伯对
嘉兴钱萚石侍郎载 奉命祭尧陵，辨今尧陵之非。既覆命，具折奏之。折计二十七扣，奉旨申饬。又乾隆庚子典江南试，取顾问作解首，三艺皆骈体，经磨勘停三科。京师以二事为对云：“三篇四六短章，欲于千万人中，大变时文之体；一折廿七余扣，直从五千年后，上追古帝之陵。”
石异
宋牧仲《筠廊偶笔》载，有人于归州香溪得一石，大如斗，剖之，得雌鸳鸯石一枚。后复过此溪，又得一石，剖之，得雄鸳鸯石一枚。因琢双杯，宝用之，已奇绝矣。壬幼时尝闻山舟学士云：“有人宝一水石，上作山树形，尾有杜诗一句云：‘石出倒听枫叶下。’其人绝爱，行箧中常以自随。一日过黔州某溪，偶于篷窗把玩，失手堕水，因停舟雇人捞取。良久，得一石，大小无异前石，而花纹迥殊，末亦有诗句，则‘橹摇背指菊花开’也。再下搜取，复得前石。”此等神物，其生之也奇，其合之也尤奇。
高小姊
天启时，御前牌子高永寿，年未弱冠，丹唇鲜眸，姣好若处女，宫中以高小姊呼之。凡宴饮之际，高或不与，合座为之不欢。后端午日，随帝游西苑溺死，见《天启宫词注》。
鳖子亹
乾隆中有方伯某公莅浙，见文牍中有“鳖子亹”三字，投牍于地曰：“此明明是亹字，何得误读为门耶？”一吏从旁从容拾牍，援《大雅·凫鹥》之说以进曰：“旧注，亹，音门，谓水流峡中，两峰如门也。”某公怃然曰：“微子几误乃公事，子即吾一字师也。”某公之虚怀，此吏之博雅，人两美之。
讽刺诗
讽刺之诗，意不可不露，亦不可太露，故不宜赋而宜比兴也。咏蝉诗云：“莫倚高枝纵繁响，也应回首顾螳螂。”咏瀑布诗云：“流到前溪无一语，在山作得许多声。”咏铁马诗云：“底事丁冬时作响，在人檐下不平鸣。”咏夏云诗云：“无限旱苗枯欲死，悠悠闲处作奇峰。”皆急切言之，而仍出之以蕴藉者。惟仁和单斗南先生咏蚊诗云：“性命博膏血，人间尔最愚。噆肤凭利喙，反掌陨微躯。”此则痛诋之不遗余力，贪谗之吏，读此能无凛乎？
不白
陈太仆句山先生，年逾耳顺，须尚全黑。裘文达公戏之曰：“若以年而论，公须可谓抱不白之冤矣。”
廿四堆
越中 湖之滨，狮山之侧，俗名廿四堆，皆南宋宫人墓也。山阴邵姜畦先生诗云：“ 湖湖水明如镜，照出兴亡事可哀。二十四堆春草绿，钱唐风雨翠华来。”余曾过其地赋二绝云：“ 湖一水近兰亭，浅土埋香尚有灵。当日承恩知未遍，翻从地下傍冬青。”“零落花钿冷翠翘，谁将遗事问前朝。宫人斜外雷塘路，一样伤心廿四桥。”
食酒
有阛阓子作日记册云：“某日买烧酒四两食之。”人遂传为笑柄，而不知亦未可非也。《于定国传》曰：“定国食酒数石不乱。”柳子厚《序饮》亦云：“吾病痞，不能食酒。”则酒之言食，其来有自。
方子云诗
歙县方子云僦屋长干，忘情荣利，诗凭意造，近体尤工。五言如《送夏湘人出关》云：“山势盘元气，湖声折大荒。”《舟次》云：“石争双派水，云斗雨来风。”《登金山》云：“万古不知地，金山如在舟。”《竹林寺》云：“石气青楼阁，湖光白古今。”七言如《句曲山》云：“双峡束江通楚蜀，万峰送雨落淮徐。”《润州怀古》云：“人锄北府新生草，江走南朝旧夕阳。”《舟次即目》云：“潮初出海如云白，月乍离山抵日红。”《石湖舟中》云：“风急忽疑星欲堕，舟移如与月同行。”《镇海楼》云：“急水与天争入海，乱云随日共沉山。”《清凉山》云：“高阁红扶临涧树，小亭青受隔江山。”绝句如《长干寺见隔院玉兰》云：“粉装玉琢素衣裳，拂面风来特地香。不阻游人阻词客，人间无赖是红墙。”《新月》云：“云际纤纤月一钩，清光未夜挂南楼。宛如待字闺中女，知有团 在后头。”《小亭独坐》云：“小亭三面叠云根，坐把浇愁酒一尊。西下夕阳东上月，一般花影有寒温。”风韵独绝。
科场对
谢金圃墉 、吴玉纶 、德定圃保 、沈云椒初 典试，颇不满于众口，作对云：“谢金圃抽身便讨，吴玉纶倒口就吞；德定圃人傍呆立，沈云椒衣里藏刀。”双关拆字，巧不可阶。又浙江乾隆丙子乡试，两主考一姓庄，一姓鞠，庄公颟顸而鞠公不谨。有人集杜句嘲之云：“庄梦未知何日醒，鞠花从此不须开。”尤极现成。鞠试毕回京，语陈句山太仆云：“杭人真欠通，如何鞠可通菊？”公不答。鞠诘之，公曰：“吾适思《月令》‘鞠有黄华’耳。”鞠大惭，未几死，人以为语谶云。近有某公分校礼闱，卷中有用《毛诗》“佛时仔肩”者，则批云：“佛字系梵语，不可入文内。”复有用《周易》“贞观”二字者，则又批云：“贞观系汉代年号，不可入文内。”因有为之对者云：“佛时是西域经文，宣圣悲啼弥勒笑；贞观系东京年号，唐宗错愕汉皇惊。”又姚秋农总宪典顺天乡试，有用《尚书》“率循大卞”者，则批云：“‘大卞’二字，疑‘天下’之误。”是科蒋秋吟侍御分校，有用《尚书》“不率大戛”者，则批云：“‘大戛’二字不典。”因对云：“蒋径荒芜，大戛含冤呼大卞；姚墟榛莽，秋农一笑对秋吟。”语妙绝伦，皆可与“左邱明两目无珠，赵子龙一身是胆”，同作科场话柄也。
因诗得赠
三山郑汝昂工诗，贫甚。一相知令广东，郑寄诗云：“三尺儿童事未谙，饥来强扯我襕衫。老妻牵住轻轻语，爷正修书去岭南。”其人得诗，因厚赠之。案《青琐集》载，张球献诗于吕许公云：“近日厨中乏短供，儿童啼哭饭箩空。内人低语向儿道，爷有新诗上相公。”郑诗盖本于此。
张子野
宋祁呼张子野为“云破月来花弄影”郎中，此人人知之也。欧阳文忠又呼为“桃李嫁东风”郎中，以子野《一丛花》词有“不如桃李，犹得嫁东风”之句也。见范公称《过庭录》。
火浣布
庄芝阶舍人仲方 自蜀中归，携火浣布一方，遍示同人，质厚且粗。以手扪之，泠泠然冷湿憯肤，虽入火不燃，而见焰则黑，并无愈濯愈洁之说。考火浣布有三：最上者火鼠之毛所织；其次火木之皮所织，纹理细腻，并出海南诸国；最下则蜀中建昌所出，名曰石绒，生岩隙间，土人采以为布，能去诸物之垢，不可为衣，芝阶所携，即此是也。
苏州状元
本朝殿撰，吴下为多，有苏人以此夸于座中。忽一人冷语曰：“苏州出状元，亦犹河间出太监，绍兴出惰民，江西出剃头师，句容出剔脚匠，物以类聚，无足怪也。”案此戏语，亦有所本。唐王定保《摭言》载一则云：“卢肇初举，先达或问所来，肇曰：‘我袁民也。’或曰：‘袁州出举人耶？’肇曰：‘袁州出举人，亦犹沅江出龟甲，九肋者盖希矣。’”
乳姑图
山阴某，忘其姓名，有题《乳姑图》诗云：“儿勿啼，婆婆将与汝枣梨，儿且去骑竹马嬉。儿前牵娘双泪流，东边一只儿要留，口讲指画向婆语，婆婆不小吃乳羞！婆婆不小吃乳羞！”不铺张尽孝门面语，而描写妮妮之态，自然入情。
宽恕
唐唐临性宽仁多恕，欲吊丧，令僮归取白衫。僮乃误持馀衣，惧不敢进。临察之，谓曰：“今日气逆，不宜哀泣，向取白衫且止。”又一日，令煮药不精，潜觉其故，乃曰：“今日阴晦，不宜服药，可弃之。”宋王旦局量宽厚，家人欲试之，以少埃投羹中，公惟啖饭。问何不食肉，曰：“我今日偶不喜肉。”一日，又墨其饭。公曰：“我今日偶不喜饭，可具粥。”二公之度相似，凡褊急而苛刻者，可以为法。
代笔
古书名家，皆有代笔。苏子瞻代笔，丹阳人高述。赵松雪代笔，京口人郭天锡。董华亭代笔，门下士吴楚侯。山舟学士书名噪海内，而从无代笔。汤昼人庶常锡蕃 、沈友三明经益 颇肖公书，尝为人作字，署学士名，实非代笔也。
镜听
昆山徐大司寇乾学 昆季三人，未第时，除夕相约镜听。乃翁侦知之，先走匿门外，俟三子之出，揖而前曰：“恭喜弟兄三鼎甲。”诸子知翁之戏己也，不顾而走。则有二醉人连臂而来，甲拍乙之肩而言曰：“痴儿子，你老子的话是不错的。”盖以俳语相戏也。已而果应其言。又钱唐黄文僖公机 未遇时，镜听闻二妇人相语云：“家有二鸡，明日敬神，宰白鸡乎？宰黄鸡乎？”其一曰：“宰黄鸡可也。”机鸡同音，遂以为谶。
瓦剌
西海有鱼，名瓦剌，其目入水则暗，出水则明。凡物皆动下颏，此鱼独动上腭。见人远则哭，近则噬，故西域称假慈悲者曰瓦剌，制之者惟仁鱼。盖此物遍身鳞甲，刀箭不能入，惟腹下寸许是肉，仁鱼鬐最利，故能克也。仁鱼性极慈，尝负小儿登岸，误毙之，遂触石死，而独能制彼，所谓以至仁伐至不仁也。
无题诗
余在京师，凡遇诸伶侑座，酒阑灯灺，往往漠然。人或以矫情讥，或以木石诮，逌然不顾也。一日见某部某郎，不觉倾倒，形输色授，颇难自持，然独茧抽丝，无由作合也。因赋无题二章云：“寻到蓬山别有春，好将绮笔写芳因。钩辀格磔浑难语，扑朔迷离两不真。愿作鸳鸯申后约，化为蝴蝶梦前身。玦镮消息全无准，肠断愁红闷翠人。”“不沾情处惹情魔，如此相思可奈何！后落梅花酸意透，倒垂莲子苦心多。鸟因衔恨思填海，狐为生疑怕渡河。欲托微波通一语，生防前面有鹦哥。”
赵篠珊
仁和赵篠珊先生铭 ，湖北安陆县知县，以罣误归，一琴一鹤，颇有祖风，担石无储，不改其乐。尝作小词自遣，记其游西溪《齐天乐》云：“清流澹沱，有一鹭飞来，白头似我。”又《临江仙》咏秋海棠叶云：“断肠人不见，留得绿衣裳。”皆绰有风趣也。
和尚太守
王树勋者，山西人，始为京师木兰院道者，后剃发为悯忠寺僧，饶于资，遂潜自蓄发，遵例报捐同知，选授湖北某缺，旋擢郡守。会调繁入京，侍御石公承藻 首发其奸，严询得实，遂编管黑龙江，先于刑部衙门前荷校两月，然后发遣。大兴舒铁云孝廉有《和尚太守谣》一篇纪其事，诗长不备录，记其起四句云：“弃民为僧如秃鹙，弃僧为官如沐猴，宦成黄鹤楼边住，事败黑龙江上去。”读之失笑。
五时衣
今江南人嫁娶新妇，必有五时衣。按《齐明帝纪》：“武陵王阅太后遗物，命留五时衣各一袭。”五时者，谓春青、夏赤、季夏黄、秋白、冬黑也。江南沿六朝之遗，故犹有此名。
中秋诗
王次农明府辰 在京师，集同人赏中秋，限秋字赋诗。有某君句云：“十分明月五分秋。”为时传诵。又吾杭同人小课，以月饼命题，姚古芬五律起联云：“举头看明月，把酒问青天。”以苏对李，天造地设，黄相圃先生模 击节叹赏，以为此题绝唱也。
张晏埋骨
金玉珠宝，无不出土者，故古人戒厚葬也。然亦有时相反者。宋寿州张侍郎、抚州晏丞相俱葬阳翟，相去数里。有盗发张墓，得宝器甚多，遂完其棺，掩覆其穴。继发晏墓，棺中惟木胎金裹带一，盗失望大恚，以刀斧碎其骨而出。一以厚葬完躯，一以薄葬碎骨，事之不可知者也。
干支戏
明王完虚中丞点 ，万历甲辰进士，好谐谑，初仕为邹平知县，与章丘接境。一日，与章丘令相见。令问公年，答云：“乙亥。”回问之，答云：“亦乙亥。”公笑云：“某是邹平一害，兄便是章丘一害。”又有人贺新婚回，人问新人容貌如何，曰：“未言其貌，先言其命，辛酉戊辰，乙巳癸丑。”其人不悟，则曰：“新有妇人，一似鬼丑也。”
名士受窘
达官厌弃名士，名士遂傲慢达官，然亦有时受其窘者。吴江郭频伽麐 饮于友人处，有某太史在座，少年甲第，未免意气凌人。频伽语气之间，多所狎侮。太史不堪其谑作而言曰：“频伽先生有何开罪，却句句奚落下官？”频伽曰：“公读书中秘，言当雅驯，奈何以稗史之谈，挂诸齿颊？”太史曰：“《晋书·百官志》：朝士七品以下，不得称臣，但称下官。南、北《史》亦然。某承乏翰林，官止七品，称下官，礼也。先生独未之前闻乎？”频伽惭不能答。
毒谑
明嘉靖间，一内珰衔命入浙，与司北关南户曹、司南关北工曹饮宴。珰欲侮缙绅，乘酒酣为对云：“南管北关，北管南关，一过手，再过手，受尽四方八面商商贾贾辛苦东西。”此珰故卑微，曾司内阍，工部君所素识者，因答曰：“我须相报，但勿瞋乃可。”遂云：“前掌后门，后掌前门，千磕头，万磕头，叫了几声万岁爷爷娘娘站立左右。”珰怒愤攘臂，至欲自裁，二司力劝而止。虽属毒谑，实侮由自取也。
中庸非孔门书
叶书山庶子谓《中庸》一书，非子思所作。其说云：“伪托之书，罅隙有无心而发露者。孔、孟皆山东人，论事俱就眼前指点。孔子曰：‘曾谓太山。’又曰：‘太山其颓。’孟子曰：‘挟太山以超北海。’又曰：‘登太山而小天下。’就所居之地，指所有之山，人之情也。汉都长安，华山在焉。《中庸》引山称华岳，明明以长安之人，指长安之山，其为汉儒伪托无疑。”
阮王二宫保撰联
刘文清公在相位，太夫人九十诞辰，仁庙赐寿，备极恩荣。阮芸台宫保撰联云：“夫为宰相，哲嗣为宰相，历六科之贤孙，又将为宰相，八座声名惊海内；帝祝期颐，卿士祝期颐，合三省之黎庶，以共祝期颐，九旬福寿庆江南。”盖其时文清以两江总督，遥执相权，而洵芳先生已阶至二品也。冠冕堂皇，罕有其匹。庆蕉园宫保镇粤，王省厓尚书鼎 赠联云：“恩衍韦平，祖父子孙三宰相；家传忠孝，弟兄叔伯四将军。”巨制鸿题，足以称其家乘。又先文庄既相后，嵇文恭赠联云：“秋圃黄花韩相国，春风红杏宋尚书。”台阁颂扬，又何其妍丽也。
琵琶记
高则诚《琵琶记》，相传以为刺王四而作。驾部许周生先生宗彦 尝语余云：“此指蔡卞事也。卞弃妻而娶荆公之女，故人作此以讥之。其曰牛相者，谓介甫之性如牛也。”余曰：“若然，则元人纪宋事，斥言之可耳，何必影借中郎耶？”先生曰：“放翁诗云：‘身后是非谁管得，满村听唱蔡中郎。’据此，则斯剧本起于宋时，或东嘉润色之耳。”然则宋之《琵琶记》为刺蔡卞，元之《琵琶记》为指王四，两说并存可也。
毛
《佩觿集》云：“河朔谓无曰毛。”今粤中及西蜀皆然。按东坡请人吃毳饭曰：“饭也毛，菜也毛，萝葡也毛。”则古人行文往往用之，然犹曰纪载方言，叙述游戏耳。《后汉书·冯衍传》：“饥者毛食。”《五代史》：“黄幡绰赐绯毛鱼袋。”则典册高文，亦用之矣。
番枪子
万红友先生《词律》一书，其辨《洞仙歌》之杂入《丑奴儿》，《揉碎花笺》之为残缺，《祝英台近》、《莺啼序》之别无添字，《三台》之分两段为三段，《笛家》之当移掇句读，细心校订，允推词学功臣。他如《啸余图谱》之复收误收，如《金人捧盘》之即《上西平》，《蝶恋花》之即《一箩金》，《念奴娇》之即《赛天香》，《六丑》之即《个侬》，《高阳台》之即《庆春泽》，《望梅》之即《解连环》，《过秦楼》之即《惜余春》，《雨中花》之即《夜行船》，《玉人歌》之即《探芳信》，《红情》、《绿意》之即《暗香》《疏影》，莫不丑诋之不遗余力，其辨体辨句，可谓精且确矣。然亦有时校勘未精者。律中第十一卷，收韩玉《番枪子》一调，而数阕以后，又收李献能《春草碧》一调，细考字数句法，无不相同。且韩词尾句三字是“春草碧”，而李即以为名，亦犹《贺新郎》之名《乳燕飞》，《水龙吟》之名《小楼连苑》，《临江仙》之名《庭院深深》，偶立新标，并非异制。然则《春草碧》之即为《番枪子》，无疑也。惟有数字平仄稍异，依先生旧例，则当收作又一体，或于韩词旁注可平可仄字样，而以《春草碧》之名附于《番枪子》之下，则事归一律矣。
南屏僧
净慈寺主讲明中大恒 ，善诗画，画笔雅近井西老人，诗五言特隽。《过平和桥》云：“鱼虾争小市，鸡犬乱孤村。”《雨中送客》云：“落花成小劫，流水悟前因。”皆不愧高人吐属。示寂时寿五十八。辞世偈曰：“五十八年一报周，谢家活计霎时收。披蓑赤脚千峰去，不问芦塘旧钓舟。”继之者曰让山篆玉 ，工隶字。五言句云：“凉话竟忘久，松风不断吹。”是真得静中三昧者。又继之者曰主云际祥 ，工画淡墨山水。今主席者曰松光了义 ，善鼓琴饮酒，画山水，兼工小诗。此外则有万峰庵之小颠，尤能以游戏具神通者。得毋南屏例得诗僧，其泉石秀灵有以致之欤？
学海堂
阮芸台宫保到处好提唱风雅。道光四年，于广东观音山建学海堂，仿浙江诂经精舍例也。其地梅花夹路，修竹绕廊，中建厅事三楹，后有小亭邃室，高依翠岫，平挹珠江，颇极潇洒之致。每月集书院生童于此，课诗古文词焉。宫保自撰楹帖云：“公羊传经，司马记史；白虎德论，雕龙文心。”极古香古艳之致。
律中变调
旧人咏梅花句云：“惟三更月是知己，此一瓣香专为春。”陈子肃妓馆诗云：“青铜三百一斗酒，荔支十八谁家娘？”余姚郑耕馀赠人句云：“人皆欲杀今之白，我醉须埋昔者伶。”嘉兴吴澹川题《周香度诗稿》句云：“抛五斗米就三径，腹万卷书手一杯。”海昌陈益斋句云：“古松奇似老名士，初月媚于新嫁娘。”会稽胡西垞咏蓼花句云：“何草不黄秋以后，伊人宛在水之湄。”又有人咏十月桃句云：“刘郎再来岁云暮，王母一笑天为春。”诸联倔强盘曲，句法新而用意别，皆七律中之变调也。
索诗瘢
“尽日觅不得，有时还自来。”贯休觅句诗也，人以为是失猫诗。“若教解语应倾国，任是无情也动人”。罗隐咏牡丹诗也，人以为是女障子诗。“树底有天春寂寂，人间无路月茫茫”。曹唐汉武宴西王母诗也，人以为是鬼诗。“天末楼台横北固，夜深灯火见扬州”。杨蟠咏金山寺诗也，人以为是牙人量四至诗。“到江吴地尽，隔岸越山多”。吴僧白塔寺诗也，人以为是分界堠子诗。“上穷碧落下黄泉，两处茫茫皆不见”。白香山咏杨妃诗也，人以为目连救母诗。“秦地关河一百二，汉家离宫三十六”。骆宾王咏古诗也，人以为是算博士诗。“每日更忙须一到，夜深还自点灯来”。程师孟咏所筑堂诗也，人以为是登溷诗。“王莽弄来仍半破，曹公将去定平沉”。李山甫览汉史诗也，人以为是破船诗。虽属揶揄，然亦切中。至若和靖先生《梅花》诗云：“疏影横斜水清浅，暗香浮动月黄昏”。陈辅之以为有类于野蔷薇诗。夫蔷薇丛生，初无疏影，花影散漫，乌得横斜，是真无理取闹，不待辨而自明。又有人谓坡公曰：“此二句咏桃咏杏，亦何不可？”坡公曰：“有何不可，只恐桃杏不敢当耳。”斯言最为冷隽。近有人咏梅花句云：“三尺短墙微有月，一弯流水寂无人。”语极幽静，有轻薄子见而笑曰：“此一幅绝妙偷儿行乐图也。”可谓诙谐入妙矣。
老少年诗
赵瓯北先生《咏老少年》句云：“鸡皮三少候，鹤顶百年功。”李散木先生《咏老少年》句云：“白发上阳重被召，青衿歧路忽登科。”一写其貌，一写其意。又有人一绝云：“一曲琵琶塞外哀，梦为小草傍宫苔。秋风系足书传到，犹带阏氏血泪来。”全从雁来红三字着想，巧不可阶。
治夔离
俗凡小儿女喷嚏，呼“千岁”及“大吉”。考《燕北录》，戎主太后喷嚏，近侍臣僚齐声呼“治夔离”，犹汉呼“万岁”也，俗盖本此。
桴炭
《老学庵笔记》：谢景鱼家藏陈无己十余札，皆托酒务官买浮炭者。浮炭入水即浮，盖即桴炭也。按浮、桴二字，古或通用，观“浮思”《广雅》作“桴思”可见。白香山诗：“日暮半炉桴炭火。”则桴炭之称，唐时已有之矣。又蜀人烧竹为炭，亦见笔记。
姚古芬
姚古芬伊宪 ，仁和诸生，工诗赋，九试棘闱不得售。戊子出场，以暴疾卒，亦可悲已！娶秀水朱氏庚垣编修阶吉 、颖双侍御逵吉 之胞妹。生小工诗，貌亦妍雅。乃结缡未及一年，猝患疯疾，蓬垢独居，时而对影喃喃，时而书空咄咄，顾矇昧之中，犹日诵《文选》、《离骚》不去口。古芬百计延治，迄于无功，然终身鳏居，不易其志。曾赋无题四章云：“彩鸾六六数双眠，记聘云英已十年，越国村溪看姊妹，汉家楼殿寓神仙。红檐风怯丁冬铁，锦瑟春安子夜弦。指点蓬莱山不远，只教为雨莫为烟。”“岂关噩梦召巫医，病从一梦而起。 毕竟聪明误可知。人世因缘来鬼妒，女儿心地亦书痴。幻成海蜃空空见，想落杯蛇渐渐疑。不是飞龙真没药，当归情事费猜思。”“手把芙蓉读楚骚，一声楼笛下江皋。酒怀蕉萃羞郎索，镜影蓬飞怨伯劳。梦里月干双照泪，天边云阁远题毫。北征杜子归来日，旧绣空江坼海涛。”“秋河牛女各西东，掩抑心犀未敢通。杜宇卿为且过鸟，守宫侬亦可怜虫。难消香茗多才福，忍种离支侧挺丛。谁夺王珉好团扇，紫樱花下太匆匆。”读其诗，亦可想其情之不薄矣。
药转
玉溪生《药转》诗向无明解，江都陈午桥太史笺注，谓闻之朱竹垞云：“是如厕之义。”本道书，然亦只五六一联用如厕故事耳。又有以为男色者，亦苦无据。近有注义山诗者云：“此系咏闺人弃私产者，次句换骨者，谓饮药堕之，三四谓弃之后苑，五六借以对衬，结则指归卧养疴也。”此说奇辟，然不知何本。
飞吟亭卢生庙诗
世传吕纯阳应举时，遇钟离子于逆旅，授以仙诀，遂不复之长安。今岳阳飞吟亭，是其处也。有人作一绝云：“觅官千里赴神京，钟老相逢盖便倾。未必无心唐事业，金丹一粒误先生。”针砭处意极正大。有人《过邯郸卢生庙》诗云：“四十年中公与侯，虽然是梦也风流。我今落魄邯郸道，要向先生借枕头。”诙谐处意极洒脱。
中兴文字
宋高宗南渡禅位，太后诏书云：“汉家之厄十世，宜光武之中兴；献公之子九人，惟重耳其犹在。”秦桧在相位，建一德格天阁，有朝士贺以启云：“我闻在昔，惟伊尹格于皇天；民到于今，微管仲吾其左衽。”虽皆不称，然俊伟高华，自是中兴文字。
春阴词
吴穀人祭酒词华盖代，然偶以雕琢掩其才气。稚存洪太史评其诗如“青绿溪山，尚未苍古”是已。余谓祭酒著作，以倚声为最，余酷爱诵其《望湘人·春阴》词一阕云：“惯留寒弄暝，非雨非晴，误抛多少春色。半带闲愁，半迷归梦，黯黯蘼芜空碧。阁处云浓，禁余烟重，欲移无力，最晚来、如雪东栏，一树梨花明白。辜负饧箫巷陌，已清明时过，懒携游屐。只润逼薰炉，约略故香留得。天涯燕子，问伊来也，可有斜阳信息？听傍人、半晌呢喃，似怨暮寒帘隙。”按《望湘人》上半段第五句，下半段第七句，旧皆有韵，自竹垞先生误之，遂沿讹至今。 细腻熨贴，玉田、白石不得专美于前。余向拈此题，曾赋《金缕曲》云：“春在冥濛处。怪东风，无端收拾，蜂情蝶趣。淡煞梨花浓煞柳，娇煞海棠一树。更何俟绿章乞取。庭院深深帘窣地，腻薰炉润，逼沉檀炷，香篆外，逗飞絮。佳游已误寻芳侣。好繁华，楼台十里，莺花无主。刬厚浓云痴不醒，竟把韶光勒住。更不放，斜阳一缕。梁燕呢喃声不定，似猜详明日风还雨。镇相对，说愁绪。”脱稿颇自惬心，读先生作，爽然失矣。
山人
明季士大夫多重山人，如陈眉公、王伯穀，皆名噪一时。有黄白仲者，闽人，惯游秣陵，僦大宅以居，以诗自负，好衣鲜衣，曳华靴，乘大轿，往来显者之门。一日，拜客归，橐中窘甚，舆夫索雇钱，则曰：“汝日 黄先生，其肩背且千古矣，尚敢索钱耶？”舆夫曰：“公贵人也，无论舁五体以出，即空舁此两靴，亦宜酬我厚值。”彼此争言不已，一友过而解之曰：“一荣其肩，一高其足，两说俱有理，各不受赏可也。”舆夫掩口而去，此事可入笑林。
禁宰犬猪
宋徽宗崇宁间，范致虚为谏议，谓“上生壬戌，于生肖属犬，人间不宜杀犬。”徽宗允其议，命屠狗者有厉禁。明武宗南幸扬州，兵部左侍郎王抄奉钦差总督军务、威武大将军总兵官、后军都督太师镇国公朱钧帖云：“照得养豕宰猪，固寻常通事，但当爵本命，且姓字异音同，况食之随生疮疾，深为未便。为此晓谕地方，除牛羊等不禁外，将豕牲不许喂养，并易卖宰杀，如敢故违，本犯及当房家小，发极边永远充军。”古今怪事，无独有偶如此。
群仙液
奉圣夫人客氏，命美女数辈各持梳具，环侍左右。偶欲饰鬓，遽挹诸人口中津用之。自云：“此方传自岭南祁异人，名之曰群仙液，服之令人老无白发。”见《天启宫词注》。
续榜进士
湖州严海珊先生遂成 ，雍正二年续榜进士。尝有句云：“彭衙分拜三年赐，绛市俄传六日苏。”运典极天成之巧。
朱闲泉诗
仁和朱闲泉司训人凤 ，青湖先生之子也。工诗善画，久困场屋，遂改习度支，游粤东为名幕者垂二十年，著有《祖砚堂诗词稿》。余最爱诵其《金陵怀古》二首云：“要典重刊马凤阳，小朝廷上剧披猖。下流地岂唐灵武，伪种人非夏少康。一网尽成罗汉狱，两年空似俳优场。可怜南部烟花录，断送留都土一方。”“谁言淮北不须忧，警报时闻急上游。蟋蟀相公空富贵，虾蟆天子太风流。金牌曲谱桃花恨，铁瓮戈沉燕子愁。留得繁华旧明月，照他歌舞十三楼。”沉雄顿挫，音节苍凉。其他佳句，五言如《霁雪》云：“日冷难争色，山明不受烟。”《湖上寓楼》云：“波光沉小艇，塔影压春愁。”《冲泉逭暑湖上白云庵》云：“楼开三面水，风乱一池荷。”七言如《将抵邗上舟中遣怀》云：“吟情似水初分派，归梦如云欲渡江。”《半闲堂》云：“江上生逢汪立信，尊前死别廖莹中。”《临安怀古》云：“塞外已忘援父母，梦中始信索山河。”《寄家信》云：“客路大都多寂寞，旅人强半说平安。”《夕阳》云：“尽多寒色翻鸦背，大有闲心送马蹄。”《送何兰士太守出守宁夏》云：“酒泉太守真名士，水部郎官旧谏臣。”《出都别友》云：“人从漂泊遗鸿爪，天入清寒健马蹄。”《落叶》云：“平野尽消无赖绿，夕阳都作可怜红。”《白楼送别》云：“半幅帆开风五两，一枝笔走路三千。”《南城寓斋》云：“树因驱暑生风叶，蝉已知秋怕雨声。”《塘栖夜泊》云：“雁将来候芦先白，霜到浓时月有烟。”《集湖上第一楼》云：“湖云贴水欲成雨，风叶当窗先借秋。”警炼超拔，皆卓然可传之句也。
狼跋鸳鸯
《豳风·狼跋》一篇，诗人比兴以类，奈何以狼比圣，周公虽处危疑，何至如狼之跋疐。蜀人杨少卿民望。 云：“狼之遇人，先旋绕于人之四旁甚疾，人为之战惧自失，然后食之。诗人盖以狼之跋疐比四国，而周公处其中不惧也。”又《小雅·鸳鸯》一篇注云：“鸳鸯于飞，则毕之罗之矣；君子万年，则福禄宜之矣。”夫鸳鸯之罹毕罗，此岂吉祥善事，而以兴主人之福禄。管东溟曰：“此刺幽王之诗也。二章一反一正，以为讽谏，于飞则毕之罗之，在梁则戢其左翼，明静者之无咎，动者之有灾也。”二说最得。
李逊之
羊城旧仓巷花林小玉者，貌不甚佳，而娇小殊甚，双翘之窄，目所未睹。惠州李逊之颇眷恋之，余戏赠四绝云：“芳草芊绵易夕阳，枇杷门巷旧平康。分明紫玉钗儿梦，合让风流李十郎。”“百啭歌喉一捻腰，媚香扇坠比风骚。销魂最是双莲瓣，风飐蜻蜓立不牢。”“门隔王家对仲家，桃源有路认无差。怪他多事闲蜂蝶，误叩柴扉去吃茶。”同寓苏星伯醉中访之，误叩别家之门，大遭辱詈而返。 “江上蒲帆十幅悬，酒酣曾否意团 。君将有事佛山。 勾花伴柳休猜我，李下从来不整冠。”
新婚词
家凫舫兄敏事 ，眉有断痕。其完姻也，张舫怀茂才玉海 作《贺新郎》词调之。记其后阕起处数语云：“羊车玉貌真无偶，只微瑕眉峰青处，断云横岫。我有传家京兆笔，先与檀郎补就。”诙谐入妙，可谓雅谑矣。
刘子明语
宋刘十功字子明，隐居不仕，赐号高尚先生。答王子常书曰：“常人以嗜欲杀身，以财货杀子孙，以政事杀民，以学术杀天下后世。”此数语甚奇辟。
谢叠山琴
新安吴素江于土中掘得谢文节公琴一张，长三尺四寸，额广四寸，蛇腹断纹，琴背署曰“号钟”，铭曰：“东山之桐，西山之梓，合而为一，垂千万古。”分隶凡二十字，下有叠山款识。吴君遍徵题咏，题者不下数百人。原唱四首，余酷爱其第三首云：“南渡官家事事非，抱琴人已变麻衣。催来江上潮无信，弹响冬青叶乱飞。青鸟罢歌皋羽泣，黄冠相送水云归。只应一例沧溟外，同调西山赋采薇。”音节清逸，和者皆勿及也。
春寒
吴县周茂才以丰 有句云：“晚风吹雨百花残，不典绨袍买醉难。还是去衣还去酒，费人斟酌是春寒。”陈云伯大令文述 摄宝山篆，有吏工诗，大令镌宝山诗吏印章赠之。吏有句云：“晨爨虚时偏昼永，敝裘典后忽春寒。”两押春寒字，俱有风致。
雷琼道署堂联
广东雷琼道驻扎琼山县，大堂楹联暗藏琼州全府州县名色。其句云：“定安全之策，坐镇琼山，开乐会以会同官，统府州县群僚，独临高位；澄迈往之怀，清扬陵水，佐文昌而昌化理，合万儋崖诸邑，共感恩波。”组织极自然之致。
西楼记
袁箨庵于令 以《西楼记》得名。一日，出饮归，月下肩舆过一大姓家。其家方宴客，演霸王夜宴。舆夫曰：“如此良宵风月，何不唱绣户传娇语，乃演《千金记》耶？”箨庵狂喜欲绝，几至堕舆。真卖菜佣奴，俱有六朝烟水气也。
浓墨淡墨
国朝书家刘石庵相公专讲魄力，王梦楼太守全取丰神，时有浓墨宰相、淡墨探花之目。
象棋
宋玉《招魂》：“菎蔽象棋，有六簙些。”所云象棋，乃是以象牙为棋子，非今之所谓象戏也。今象戏不知起于何时。刘向《说苑》云：“雍门周谓孟尝君曰：‘足下闲居好象棋，亦战争之事。’”似七国时已有此戏。《太平御览》又谓象棋乃周武帝所造，然有日月星辰之象，此复与今之象戏不同。近又有三人象戏，士角添旗二面，在本界直走二步，至敌国始准横行，然亦止二步。去二兵添二火，火行小尖角一步，有去无回。棋盘三角，中为大海。三角为山为城，兵旗车马俱行山城，炮火过海。起手大抵两家合攻一家，然危急之际，亦须互相救援，缘主将一亡，则彼军尽为所吞，以两攻一，势莫当也。故往往有彼用险著制人，而我反从而解之者。夫救彼正所以固我也。钩心斗角，更难于二人对局者。谱见《昭代丛书》。
小照
小照之例，景则春花秋月，事则弹琴咏诗，千潭一印，已成习套。何梦华丈元锡 曾有小影一，绝不布景，已则云帔星冠，内家妆束，题曰：“维摩居士现天女身而说法像。”于胶山绢海中，别立一帜。
郭婆带
郭学显乳名郭婆带，粤洋巨盗也。虽剽掠为生，而性颇好学，舟中书籍鳞次，无一不备。船头榜二句云：“道不行，乘桴浮于海；人之患，束带立于朝。”在洋驿骚多年，官兵莫敢捕治。柏菊溪制军莅任，议主招降。郭率众投诚，予以官爵，力辞不受。于羊城买屋课其诸子，以布衣终，殆盗中之有道者欤？
变身韦陀
雍正中，有番僧号活佛，倨受王公礼拜，绝不为动。惟岳襄勤公钟琪 则必先膜手。人问之，答曰：“此变身韦陀也。”
葬说
青田端木国瑚 著《葬说》二卷，全以《周易》为经纬。按《文献通考》有《八五经》一卷，八卦五行，相墓书也，则古人已先有言之者矣。
都啚盐阜
都啚二字，啚字音闭，本《周礼》都鄙之旧，从啚，省文也。广东盐店皆称某阜，其实各店大书特书者，悉埠字也。然今日寻常话及啚作闭音，阜作部音，鲜不以为怪者，而究之原本不可不知也，此与浒关作许关，同一沿习。
挽对
韩芸舫先生克均 为福建巡抚，其夫人以四月八日卒于官署。僚属公挽，多主颂扬，先生俱不惬意。制军孙平叔先生尔准 一联云：“解脱拈花刚佛日，证明因果在仙霞。”韩公见而叹曰：“毕竟名士吐属，自与人不同也。”
汪彦章
《韩诗外传》云：“君子避三端，避武士之锋端，避辩士之舌端，避文士之笔端。”三端之中，笔端最烈，谓其冰霜一语，斧钺千秋也。然亦有时不足凭者，宋汪彦章为南渡词臣弁冕，入《文苑传》，其贺李纲右丞启云：“精忠贯日，正二仪倾侧之中；凛气横秋，挥万骑笑谈之顷。既名高而众媢，乃谗就而身危。士讼公冤，亟举幡而集阙下；帝从民望，令免胄以见国人。”其推崇可谓至矣。及李为张浚所诬落职，彦章草制云：“朋奸罔上，有虞必去于驩兜；欺世盗名，孔子先诛夫正卯。专杀尚威，伤列圣好生之德；信谗喜佞，为一时群小之宗。”同一人也，前则美谀之如彼，后则丑诋之如此，尚论者将何所适从乎？迄今千载而下，李公之名，争光日月，而彦章则人人知为有文无行之人。此等笔端，不足避而反为助矣。
高凤卿
高凤卿名殷，吴妓，寓扬之小秦淮，知文翰，豪爽有丈夫气。其楹帖云：“愧他巾帼男司马，饷我盘飧女孟尝。”语颇跌宕。尝病中自画兰竹帐额，题绝句云：“袅袅湘筠馥馥兰，画眉笔是返魂丹。旁人漫拟图花谱，自写飘蓬与自看。”遂卒，年未三十也。
蚌佛
屠琴 太守倬 游真州，寓居楞伽禅院，即东坡先生写经处也。夜梦室中光明，现佛像六七，旦日得半蚌壳，中有七佛像，太守作歌纪其事，一时和者甚众。
四书偶语
诸葛武侯庙集四子书为对云：“可托六尺之孤，可寄百里之命，君子人与？君子人也；隐居以求其志，行义以达其道，吾闻其语，吾见其人。”关帝庙对云：“乃所愿则学孔子也，知我者其惟《春秋》乎！”义冢对云：“揜之诚是也，逝者如斯夫！”当铺对云：“以其所有，易其所无，四境之内，万物皆备于我；或曰取之，或曰勿取，三年无改，一介不以与人。”又拄杖铭云：“用之则行，舍之则藏，惟我与尔有是夫；危而不持，颠而不扶，则将焉用彼相矣。”俱确切不移。
异禀
鲜于叔明嗜食臭虫，权长孺嗜食人爪，刘邕之嗜食疮痂，唐舒州刺史张怀肃、左司郎中任正名、李揀之好服人精，贺兰进明好啖狗粪，辽东丹王好啖人血，明驸马都尉赵辉喜食女人阴津月水，南京祭酒刘俊喜食蚯蚓，《二酉委谈》载吴江妇人好食死人肠胃，皆理之不可解者也。
徐文长
会稽家文定公国治 里第，在绍兴府城东，地名曲池，明徐文长青藤书屋故址也。中有先生塑像，举家崇祀甚谨。此屋每遇科场之岁，尝有人借寓读书，先生必显灵异。如有人入彀者，则红袍而出，否则青衿也。又曾于萧山王氏见所藏文长小像一幅，方颐广额，白皙朗秀，戴乌巾，衣白袍，斜坐鹿皮裀上，旁侍立一子，自题赞语于上云：“骨法重，躯瓠白，便便经史一百册。须积风，起大翼，最晚明岁此时得。子能和，在阴鸣，复似雨鹳不作鹏。”下有“天池漱仙渭”五字。又一行写“万历乙亥仲秋，绘者沈樵仙也”十二字，书法苍逸，画亦简老。
贡院对
杭人观潮，例于八月十八日，盖因宋时以是日教演水军，倾城士女，无不往观，非谓江潮独大于是日也。阮芸台宫保为浙江监临，于行台中题一对云：“下笔千言，是槐子黄时，木犀香候；出门一笑，正西湖月满，东海涛来。”何等风流兴会！又宫保于江西百花洲集一对云：“枫叶荻花秋瑟瑟，闲云潭影日悠悠。”既切西江，又合风景，而成句又在人人意中口中，所谓文章本天成，妙手偶得之也。
题画诗
题画之诗，全要逸趣横生，国朝以金冬心先生农 为最。其题画马诗云：“芳信传来第几番，双蹄踏遍杏花繁。怪他蹀躞春风里，骑过吾家两状元。”盖一谓金公德瑛 一谓金公甡 也。因马而思及状元，奇矣；因状元而附入作者，更奇。又有题老马诗云：“玉辔金鞯锦作鞍，嘶风啸月渡桑干。而今衰草斜阳里，只作牛羊一例看。”言之呜咽。又有李 者，善画，与冬心先生齐名。画水仙一帧，题诗云：“绝世风姿陈妙常，绝无脂粉杜兰香。最天然处难描画，愁煞苏州陆子纲。”别有风趣，可想其人韵致。
潞王琴
吾杭南关榷署，为明季潞藩旧邸，见张廷谟府志。本朝定两浙，潞王首先投诚，救免一城生灵，杭人德之，呼为潞佛子。王平生善音律，尝制潞琴数百，编列字号。余曾藏一张，乃第十三号，西斋李大有《清平乐》词一阕咏之。
武庙对联
关帝庙对联，集句则“旧官宁改汉，遗恨失吞吴”，最道得壮缪心事出。其次则“汉家宫阙来天上，武帝旌旗在眼中”；“吴宫花草埋幽径，魏国山河影夕阳”，俱浑成。至撰句最夥，而佳者寥寥。“先武穆而神，大汉千古，大宋千古；后文宣而圣，山东一人，山西一人”。伦拟无惭，允当首屈。又“圣以武成名，刚毅近仁，于清任时和中，更增一席；学于古有获，《春秋》卒业，在《诗》、《书》、《易》、《礼》外，别有专经”。厚重矜庄，工力悉敌。京师前门外侯庙有一对云：“汉封侯，晋封王，有明封帝，圣天子非无意也；内有奸，外有虏，中原有贼，大将军何以处之？”闻此一联为左忠毅劾魏奄时所上，然此乃请命之词，非表彰之语也。曾在武林门外见一对云：“此吴地也，试问孙郎有庙否？今帝号矣，何烦曹氏赠侯乎？”立意甚新，嫌其少庄雅气。至所传侯降乩诸联，同是稗官气太重，为后人伪托无疑。又许州有地曰“辞曹处”，有对云：“亦知吾故主尚存乎，从今后走遍天涯，再休言万钟千驷；曾许汝立功乃去耳，倘他日相逢歧路，岂敢忘杯酒绨袍。”全组织本传语，别有机杼。
宋端宗屐砚
石径尺许，里凹外刓，底有四足，如屐形，一足刻端宗押。相传毗陵唐荆川太史所藏，后其孙孝廉贫甚，有欲购者，请以黄金对值。孝廉摩挲三日夕而后去之。说见陶馨之《屐砚履历》。既归桐乡汪季青舍人，舍人属顾文渊为屐砚斋图，汪苕文有记，沈山子、周青士各有诗。
西施诗
袁简斋先生咏西施诗云：“妾自承恩人报怨，捧心常觉不分明。”立意既新，措词亦婉。及读毛驰黄先生句云：“别有深恩酬不得，向君歌舞背君啼。”觉含蓄蕴藉，较袁更胜。
黄梅桥
黄梅桥先生彬 ，外舅铁年先生胞弟也，钱塘诸生，久困棘闱，四旬外以瞽废。记某年太翁晴江先生卒，山舟学士赙赠，其时仓卒，未有谢柬，梅桥先生自以素笺书之。学士见而藏诸箧中，谓壬曰：“我生平睹临松雪书者多矣，未见有如此神似者，汝辈学赵字，以此为金科玉律可也。”梅桥先生今将六旬，尚无恙，居武林门外之夹城巷。
寻常音误
寻常之字，本有专音，古昔之文，或多假借，而习焉不察，信口讹传，未免伏猎金根，贻讥大雅，连蜷雌霓，见笑文人。兹特胪举之，以便初学。飓风，海大风也。飓，音具，误作贝。 潢污，积水也。潢，音横，误作黄。 鳆鱼，海鱼，即石决明也。鳆，音暴，误作复。 峥嵘，山峻也。音橙宏，误作争荣。 覆瓿，废纸覆瓮也。瓿，音蒲，误作剖。 滑稽，诙谐也。滑，音骨，误作猾。 然，大笑。 ，音 ，误作展。 侯鲭，侯家之馔也。鲭，音蒸，误作精。 鼎铛，鼎镬也。铛，音撑，误作当。 阌乡，陕州县名也。阌，音闻，误作受。 老媪，女老之称也。媪，音奥，误作愠。 隽永，言有味而长也。隽，前上声，误作俊。 神荼郁垒，门神也。音伸舒郁律，误作本音。 暴露，显露也。暴，音卜，误作抱。 灾沴，阴阳气乱也。沴，音戾，误作疹。 卢、灉、兖州二水名也。音雷雍，误作芦惟。 虑虒，邑名也。音卢夷，误作本音。 祅庙，胡神庙也。祅，音轩，误作妖。 泛驾，马有逸气不循轨也。泛，音捧，误作贩。 粮饷，军食也。饷，商去声，误作向。 腽肭，肥也。音兀纳，误作温芮。 土著，土人也。著，音酌，误作注。 冰檗，寒苦也。檗，音柏，误作蘖。 口吃，口不便言也。吃，音格，误作吃。 悃愊，至诚也。愊，音逼，误作福。 狻猊，狮属也。狻，音酸，误作俊。 竣事，蒇事也。竣，音逡，又音悛，误作俊。 郦食其，汉人名也。音历异基，误本音。 楚些，宋玉《招魂》助语词也。些，梭去声，误作本字。 睚眦，目相忤也。音爱蔡，误作涯疵。 驵侩，牙人会两家贸易者也。驵，音掌，误作疽，或作徂。 愧恧，惭也。恧，音忸，误作赧。 靓妆，妆饰明婳也。靓，音倩，误作觌。 劻勷，急遽也。勷，音禳，误作襄。 斡旋，转圜也。斡，音揠，误作干。 枪，彗星也。枪，音撑，误作锵。 鄜州，地名也。鄜，音孚，误作鹿。 朱提，邑名，地出银，故白金曰朱提也。音殊时，误作本音。 屏营，惶恐不安也。屏，本音，误作丙。 酗酒，醉怒也。酗，音许，误作汹。 孤鹜，鸟孤飞也。鹜，音木，误作务。 宓子贱，春秋人名也。宓，音伏，误作密。 金日 ，汉人名也。日 ，音密低，误作本字。 万俟 ，宋人名也。音木其屑，万俟误本音， 误窝。 李阳冰，秦人名也。冰，音泞，误作本字。 樊於期，燕人名也。於，音乌，误作本字。 谷蠡，匈奴王名也。谷，音鹿，误作本字。 吐谷浑，夷人名也。音突浴魂，误作本音。 可汗，戎酋之称也。音克寒，误作本音。 甪里先生，汉人名也。甪，音鹿，误作角。 曲逆，邑名也。逆，音遇，误本音。 嫪毐，士无行者之称，又姓也。音涝蔼，误作廖毒。 冒顿，匈奴也。音墨突，误作本音。 绵 ，叔孙通草创习礼处也。 ，音撮，误作绝。 格泽，星名，妖气自地属天也。音霍铎，误作本音。 诸如此类，不可枚举，看书细心不师心，则得之矣。
对联
太白酒楼对云：“我辈此中宜饮酒，先生在上莫题诗。”浑脱无对。又黄鹤楼对云：“楼未起时原有鹤，笔经搁后更无诗。”亦飘忽有致。 矶祠对云：“思亲泪落吴江冷，望帝魂归蜀道难。”工稳贴切，独有千古。西湖白云庵月老对云：“愿天下有情人都成了眷属，是前生注定事莫错过姻缘。”以曲对曲，尤极现成。潮州双忠祠祀张、许二公，对云：“国士无双双国士，忠臣不二二忠臣。”本色语颠扑不破。于忠肃公庙对云：“恃社稷之灵，国有君矣；竭股肱之力，死以继之。”古雅切实。史阁部墓对云：“心痛鼎湖龙，一寸江山双血泪；魂归华表鹤，二分明月万梅花。”洒落有致。送子观音殿对云：“我费尽一片婆心，抱个孩儿付汝；你须做百般好事，留些阴骘与他。”佛口圣心，自然入妙。痘神庙对云：“溯从前未判妍媸，到此鸿濛开面目；过这关方为儿女，全凭祖父种心苗。”亦亲切有味。广东香山书院对云：“诸君到此何为？岂徒学问文章，擅一艺微长，便算读书种子；在我所求亦恕，不过子臣弟友，尽五伦本分，共成名教中人。”措词质而不郛。
过洋乐
李竹隐用 ，字叔大，东莞人，以孝闻。宋末，中国丧乱，竹隐使其婿熊飞起兵勤王。自浮海至日本，以诗书教其国人，皆被化，呼为夫子。及卒，以鼓吹一部，送柩归里，人以为荣。至今会城举殡，必用此乐前导，倭衣倭帽，名曰过洋乐。
孔万
陈都官尚书孔范与孔贵嫔结兄妹，明丞相万安与万贵妃通族，奸邪行事，千古一辙。又万文康晚年阳痿，得门生倪姓御史海上方，洗之遂起，世传洗 御史是也。因以其方进帝，署曰：“臣安恭进。”后帝崩，大珰出示朝堂，厉词诮责，文康唯唯。此等谄媚，虽严分宜亦不屑为也。
曲阜孔林
曲阜圣林，相传周公曾卜葬于此。既而曰：“吾无德以当之，五百年后，有圣人出而当之。”夫周公之邃于易，精于数，宜其前知若此。厥后孔子之葬，曾子、子贡实主持之。虽后来之神灵屡显，抔土绵长，固由圣德之自承天眷，而二子之相方定穴，尽善经营，固有百倍于后世青鸟之术者。而四方观葬，曾子且谓之曰：“圣人之葬人与人之葬圣人也，子何观焉？”其词之谦退雍容若此。可见圣贤无所不学，而又不欲以诡异之说示人也，量顾可及哉？
青词
青词乃醮坛请祷之词。明世宗朝，大臣词臣悉从事于此，以希天眷，有极工者。曾见一联云：“揲灵蓍之草以成爻，天数五，地数五，五五二十五数，数生于道，道合元始天尊，尊无二上；截嶰竹之筒以协律，阳声六，阴声六，六六三十六声，声闻于天，天生嘉靖皇帝，帝统万年。”相传系夏贵溪手笔。
尧舜禹汤所举
宋试士策，以尧、舜、禹、汤所举为问，则皆以四岳、伯益、皋陶、伊尹为对，而不知所问者，汉时阁门谒者四人，四时各有所举，乃赵尧举春，李舜举夏，张汤举秋，贡禹举冬也。见《宋稗类钞》。
乱世之臣识大体
三代以下，乱世之臣识大体者，孔明、王猛二人而已。亮仕汉而心乎汉，猛不仕晋而心乎晋。亮临终不辍伐魏之师，猛临终谏止伐晋之举。其事虽异，其意则同也。此论震泽任心斋兆麟 发之，而其说则本于侯朝宗。
借书
“借人书一痴，还人书一痴。”见杜征南与儿书。后人作借书一瓻。孙愐《唐韵》瓻字注云：“瓻，酒器也，大者容一石，小者五斗，古借书盛酒器也。”而黄山谷《借书》诗：“时送一鸱开锁鱼。”瓻又作鸱，当别有所本。但痴之易瓻，不知起于何时。余意古人于书，矜重之至，不肯轻易假人，而阴谋者乃设为贿赂以饵之。藏书之人或因良酝可恋，偶尔破悭，未可知也。渔洋《池北偶谈》载，归熙甫与门生王子敬一帖云：“东坡《易》、《书》二传，曾求魏八不与，此君殊俗恶，乞为书求之。畏公作科道，不敢秘也。”借书雅人事，乃亦徇势力如此，异哉！
丧心语
宋吴伯举守姑苏，蔡京一见大喜，入相首荐其才，三迁中书舍人。后以忤京落职，知扬州。客或有以为言者，京曰：“既作官，又要做好人，两者可得兼耶？”此真丧心病狂之语。
博士待诏
博士待诏，皆翰林院官名也。而何以有茶博士、酒博士、算博士之称，剃头匠又有待诏之号，积习之沿，不知何昉。
尼姑
汉刘峻女出家，乃尼姑之始，而尚未立名。东晋妇人阿藩，习西域之教，始有尼姑之称。何充舍宅安尼，乃尼寺之始。
小说传奇
小说起于宋仁宗时，太平已久，国家闲暇，日进一奇怪之事以娱之，名曰“小说”。而今之小说，则纪载矣。传奇者，裴铏著小说多奇异，可以传示，故号“传奇”，而今之传奇，则曲本矣。
镣子
《宋稗类钞》：“仁宗幸后苑回宫，索浆甚急。宫人曰：‘大家何不向外面索，而致久渴耶？’帝曰：‘吾屡顾不见镣子，苟问之，则所司必有得罪者，故不忍也。’”始以镣子必是盛酒浆之器，如今铫子、铞子之类，下语所司，乃是主器之人。而杨升庵则曰：“镣子，庖人之别名也。”引军牢牢子为证。以为镣牢音近，义颇牵强。及阅宋陈随隐《从驾记》，载茶酒等班有御燎子之名，此则可为确证。又阅魏泰《东轩笔录》，亦载此事：“帝曰：‘吾屡顾不见僚邻女子。’”名色又异。且镣字三处不同，究不知宜何从也。
赵普
宋太宗尝与赵普议不合，上曰：“宰相安得如桑维翰者与之议乎？”普曰：“维翰爱钱，陛下恐亦不用。”上曰：“措大眼孔小，苟赐与十万贯，则塞破屋子矣。”此语分明隐刺瓜子金事。
国书
《法苑珠林》云：“造书凡三人，长曰梵，其书右行；次曰佉卢，其书左行；少曰仓颉，其书下行。”今国书下行而兼左旋，是又一格也。
滇南不知孔子
滇南人初不知有孔子，祀王右军为先师。元世祖至元十五年，始建孔子庙。
贵贱同诞
《宋稗类钞》：“文潞公八字，洛阳一老人与之符合，而穷达不同。浼一日者推之，是或南北之分，水陆之异，然明年某月，当与公起居饮食，同一享用，不过止九月耳。次年，潞公入洛，欲觅一旧人谈往事，或以老人荐者，公一见大喜，出入必偕，凡官府宴会及亲友招游，亦携以往。公坐右则拐老人于左，坐左则拐于右。九月后，公去洛，而老人之踪迹疏矣。”又宋人小说载，蔡京八字是丁亥壬寅壬辰辛亥，与东京郑粉儿子支干并同。
古人名作
储中子在文 云：“陆士衡《五等诸侯论》，苏廷硕《东封朝觐坛颂》，独孤至之《梦远游赋》，韩退之《进学解》、《毛颖传》，孔可之《大明宫纪梦》，欧阳永叔《王镕传》、《王淑妃传》、《伶官传》，苏子瞻《十八罗汉像赞》、《战国养士论》，陈同甫《上孝宗书》，皆得太史公之神，当与《项羽本纪》同读。”李安溪光地 云：“辟佛几篇名文，宜汇置一处。范蔚宗《西域传赞》，傅奕《表》，韩退之《原道》、《佛骨表》、《与孟简书》，宋景文《李蔚传赞》，朱文公《释氏论》，合而观之，彼教无所逃罪矣。”
笔端刻薄
赵秋谷始与阮翁相得，后乃龃龉，因作《谈龙录》一编，句句赞，却句句刺，至尖极冷，下笔如刀。推其由，不过因不借声调谱之故，亦何至忮刻如此，然犹曰文人相轻，积习使然耳。至梅圣俞《碧云 》一书，其于文潞公、范文正公，信口诋污，不遗余力，夫人知为必无之事，而凿凿言之，跃跃书之，究之于二公非有不共深仇，特以怀才不偶，因而归怨宰执，为此丑诋，妾媵婢女之所为，而乃名士为之乎？且迄今千载而下，两公之名，争光日月，而圣俞反因此而共识为有文无行之人，则亦何苦以己矛刺己盾耶？又钱世召《钱氏私志》于欧阳文忠多有微词，而簸钱一事，尤哓哓不休，末乃自露口供，因《五代史·十国世家》痛毁吴越，而《归田录》又未叙文僖美政之故，怨 之于人，顾不甚哉！总之，发人阴私，攻人暧昧，实则丧人德，虚则丧己名，快一时之笑骂，淆千古之是非，文人最易犯，而实宜切戒者也。或曰：“魏泰所作，嫁名圣俞者。”
三杨
明永乐宣德间，杨荣、杨溥、杨士奇皆秉钧轴，同在阁中，则参谒者难于称姓，故以东西南位别之。士奇，江西人，故曰西杨；溥，荆州人，荆古南郡，故曰南杨；荣，闽人，闽在京师之东，故曰东杨。亦犹本朝北刘中堂、南刘中堂之称。
墓树
西湖岳忠武墓，树枝皆北向，人人知之也。韩城有苏属国墓，树枝皆南向，可为的对。
牡丹
青城山丈人观前，有牡丹二株，一高十丈，号大将军；一高五丈，号小将军。牡丹向比美人，此忽擅阃外之尊，尤为众香国中生色。
簪花楼
明武宗幸清江浦，驻尚书金濂第，以后楼居刘美人。刘性爱花，当时供顿必进鲜花朵，日凡数次，后人呼其楼曰刘美人簪花楼。
武王
孔子以周德为至德，而谓武尽美矣，未尽善也。立言何等婉约！韩文公《伯夷颂》无一词及武王，末乃云：“虽然，微二子，则乱臣贼子接迹于后世矣。”其罪武也，凛然如刀锯斧钺之加，而锋 不露。至东坡“武王，非圣人也”，乃以六字一口道破矣。
江河赤水
江河水赤，名曰“泣血道路”，见晋张华《博物志》。四字觉惊心动魄。
勤王兵解
梁武帝纸鸢系诏，而援卒不来。隋炀帝木鹅系诏，而救兵不至。此天下诸侯解体已久，视等弁髦，更不可以骊山烽火例也。
圣讳
前代虽未有避圣讳之令，然而日在人心，能无凛凛。唐文宗赐裴度诗：“我家柱石裴，忧来学丘祷。”以天子而名圣人，且用其语，故无嫌。韩文公诗：“柄用儒术崇丘轲。”王荆公诗：“驱马临风想圣丘。”犹云出以庄雅也。至杜子美《醉时歌》：“儒术于我何有哉，孔丘盗跖俱尘埃。”以帝王百世之师，呼而侪之于盗跖，可乎？
三虫
唐咸通中，荆州书生号唐五经，聚徒五百，束修自给，有西河济南之风。尝谓人曰：“不肖子弟有三变：第一变为蝗虫，谓鬻田庄而食也；第二变为蠹虫，谓鬻书而食也；第三变为大虫，谓鬻奴婢而食也。”见五代孙光宪《北梦琐言》，说甚解颐。

[book_title]卷二
周芷卿
周芷卿颐庆 ，钱唐人，年十六，补博士弟子员，工诗及词，性极风流。有所目成，格不得遂，因赋《西泠惆怅词》，而属余为之序云：“山横西曲，绿珠未嫁之年；雨过南园，红豆初生之地。青溪白石，一水通门；碧汉红墙，半天隔路。采蘼芜而不见，赠芍药以无由，此西泠惆怅之词所以作也。芷卿茂才，以卫玠乘车风貌，当陆机作赋年华，偶游西子之湖，忽入东家之里。柴扉白板，相逢一面之缘；油壁青骢，便拟同心之结。而乃东南孔雀，妾是罗敷；西北牵牛，郎非河鼓。拥双楫于十三湾下，桃叶难迎；恨一枝于五百年前，莲花未蒂。然而两情叩叩，一脉依依。愿作鸳鸯，绣上双函之枕；思为胡蝶，飞来百褶之裙。于是雪绛缄愁，云蓝织恨。梦中彩笔，化作烟云；空际华严，弹成楼阁。《青玉案》声声肠断，梅子黄时；碧纱厨黯黯魂销，桐花白后。几家帘阁，遍传绝妙之词；何处阑干，不划相思之字。问柔肠其脉脉，怜弱骨以珊珊。剪来半幅秋江，有谁涉汝？吹皱一池春水，何事干卿？犹复诗托无题，心怀有美。宓妃留枕，陈思设想之词；神女为云，宋玉荒唐之赋。信琅玡之情死，遂湖海之气消，君意缠绵，予怀枨触。吴宫花草，平原十日之留；隋苑笙歌，杜牧三生之梦。偶留鸿爪，遂缚蚕丝，追思椒壁红时，枣帘绿处，钗头赠玉，约指留金，图白傅于屏风，画放翁于团扇。今者柔情似水，软梦成烟。尚怜昔日风姿，枇杷树底；空忆旧时月色，杨柳梢头。仆本恨人，怕听凄凉之笛；卿须怜我，莫吹宛转之箫。”芷卿艳思绮想，终以此等事回肠荡气，不永其年，惜哉！殁后诗稿零落，记其集玉溪生诗三十二首，中有句云：“刻意伤春复伤别，可堪无酒又无人。”“地下若逢陈后主，人间惟有杜司勋。”“神女生涯原是梦，月娥孀独好同游。”真是天衣无缝。又同塾时共作帖体，何星桥夫子烺 以“南村诸杨北村卢”命题，芷卿句云：“太真红玉色，少妇郁金香。”运典入化，真粲花妙舌也。
京官苦况
余屡次入都，皆寓京官宅内，亲见诸公窘状，领俸米时，百计请托，出房租日，多方贷质。偶阅《宋稗类钞》，章伯镇学士云：“任京职有两般日月，望月初请料钱，觉日月长；到月终供房钱，觉日月短。”可见此风自古已然矣。
吃醋
浙江转运张映玑 ，山东人，性宽和，善滑稽。一日出署，有妇人拦舆投呈，则告其夫之宠妾灭妻者也。公作杭语从容语之曰：“阿奶，我系盐务官职，并非地方有司，但管人家吃盐事，不管人家吃醋事也。”笑而善遣之。
焦烈妇
乾隆元年，宣城陆某，生员也，娶妻焦氏。陆好呼卢，荡其家。一日赌负，将售妻以偿。焦侦知之，赋诗八章，投缳死。邻族鸣于官，题请旌表，得旨褫陆衿，断其八指，一时快之。八诗末首云：“百结鹑衣冷不支，郎归休在五更时。风酸月苦空闺里，犹有床头四岁儿。”言之呜咽。凡嗜博者，可以为戒。
花帘词
吴 香女史初好读词曲。或劝之曰：“何不自作？”遂援笔赋《浪淘沙》一阕云：“莲漏正迢迢，凉馆灯挑，画屏秋冷一枝箫。真个曲终人不见，月转花梢。何处暮砧敲？黯黯魂销，断肠诗句可怜宵。欲向枕根寻旧梦，梦也无聊。”轻圆柔脆，脱口如生，一时湖上名流，传诵殆遍。自后遂肆力长短句，不二年，著《花帘词》一卷，逼真《漱玉》遗音。《祝英台近·咏影》云：“曲阑低，深院锁，人晚倦梳裹。恨海茫茫，已觉此身堕。那堪多事青灯，黄昏才到，又添上、影儿一个。最无那，纵然着意怜卿，卿不解怜我。怎又书窗，依依伴行坐。算来驱去应难，避时尚易，索掩却绣帏推卧。”《河传》云：“春睡刚起自兜鞋，立近东风费猜。绣帘欲钩人不来，徘徊，海棠开未开？料得晓寒如此重，烟雨冻，一定留春梦。甚繁华，故迟些，输他，碧桃容易花。”《南乡子》云：“吹到鲤鱼风，凉杀秋花一朵红。怪得黄昏寒又力，濛濛，人在疏帘细雨中。香篆袅房栊，倦倚熏篝鬓影松。多事青灯挑不尽，重重，偏向钗头缀玉虫。”《柳梢青·题无人院落图》云：“不索烧茶，一重帘卷，几折阑遮。杨柳楼台，桃花世界，燕子人家。东风幅幅窗纱，望翠袖非耶是耶？鹦鹉前头，秋千背面，没处寻他。”《如梦令·燕子》云：“燕子未随春去，飞入绣帘深处。软语话多时，莫是要和侬住。延伫，延伫，含笑回他不许。” 香父夫俱业贾，两家无一读书者，而独呈翘秀，真夙世书仙也。又尝作饮酒读骚长曲一套，因绘为图，己作文士妆束，盖寓速变男儿之意。余为题图有句云：“南朝幕府黄崇嘏，北宋词宗李易安。”盖非虚誉也。
寿联
锡山邹小山先生一桂 有门生某，弟兄皆词林，二子并登甲科，而其母则以侧室正位者也。七十诞辰，求先生撰寿言，先生令诸门生拟之，俱不称意。盖不难于颂扬得体，而难于得尊者之口气也。先生自撰俪句云：“有子有孙，都成名进士；多福多寿，是谓太夫人。”于是执笔者咸叹服。又张船山太守为吴穀人祭酒太夫人撰寿联：“惟善人现寿者相，有令子为天下师。”亦古朴有味。
秋潭二乡先生诗
家秋潭先生，讳文泓，文庄胞叔，钱唐诸生，以文庄贵，遂不乡试，耻以官卷中故也。诗境冲淡孤冷，《垂钓》云：“一溪新涨失前汀，照见青山处处青。香饵自香鱼不饵，钓竿只许立蜻蜓。”《题采芝图》云：“山间石上烂生光，曾受青城道士方。自采自茹还自寿，不来朝市说祯祥。”品致之高，可以想见。二乡先生文浣 ，钱唐布衣，好以俗语入诗，工稳熨贴，人比之杨诚斋。殁后诗稿零落殆尽，仅传剩句，如“天地多情犹与活，江湖何处不容狂。”“人间冷语能销骨，夜半清愁直刺心。”又《雨霁》云：“溶溶白满桃花港，郁郁青迷松木场。”《漫成》云：“廉如蜩蚻依然瘦，懒似蜒蚰总不肥。”《不雨》云：“雷声请客空生喜，雨点当官忽散场。”《感怀》云：“愁多不了消除帐，老去难悬回避牌。”皆可诵也。
谢表
乾隆中，有某镇李总兵，上忽赐以御制诗全部。李谢表中有云：“乍聆天语，真目所未睹之奇；欲赞微词，凛口不能言之惧。”措词得法，适如其分。
典试改充
大学士无锡嵇文敏公曾筠 ，雍正癸卯以河南巡抚即为河南正考官。交河少司寇王公兰生 ，雍正壬子以安徽学政即为江南正考官。典试由外改充，前此未之有也。
圣童
鄞县全祖谦 ，谢山太史祖望 之兄也。四龄入塾，即通诸经章句。蒋蓼厓先生见而奇之曰：“此圣童也。”一日，戏以小剪剪纸，伤指，感风而病遂笃。临危，于几上大书“鲤也死”三字，而破之曰：“圣人不得有子，圣人之不幸也。”竟卒，止六岁耳。
圈儿信
有妓致书于所欢，开缄无一字。先画一圈，次画一套圈，次连画数圈，次又画一圈，次画两圈，次画一圆圈，次画半圈，末画无数小圈。有好事者题一词于其上云：“相思欲寄从何寄，画个圈儿替。话在圈儿外，心在圈儿里。我密密加圈，你须密密知侬意。单圈儿是我，双圈儿是你，整圈儿是团圆，破圈儿是别离，还有那说不尽的相思，把一路圈儿圈到底。”无中生有，令人忍俊不禁。
铁鞋岭
杭城黄泥潭，上曰铁鞋岭，亦曰铁冶，其实则铁崖也。昔人于此掘得一石，曰“杨铁崖读书处”，故名。其下别有真修庵，旧为海昌查伊璜孝廉别墅，即款留大力将军处也。铁崖岭山麓，相传有败更楼。败更不知何意，或云犹言煞更也。国初毛驰黄先生《吴山踏月记》有“过败更楼叩吴廷彝门”云云，则当时尚有此楼，不知废是何年。又带湖楼在清波门南，明嘉靖三十四年督臣胡忠宪设以备倭寇者，今久废矣。乡先生陈墨樵景钟 诗云：“清波门外带湖楼，闻说巍巍俯碧流。四面峰峦窗外入，两堤云物望中收。旌旗五色迷春日，鼓角千声壮晓秋。今日荒城访遗迹，斜阳粉堞动深愁。”又笙鹤楼在吴山城隍庙，羽士陆天乙作，董思翁为颜之曰笙鹤，今亦久废矣。
赵秋舲
仁和赵秋舲庆熺 ，铁岩大空殿最 来孙也。性倜傥，工诗词，家贫读书，傲骨风棱，逸情云上。道光辛巳举于乡，壬午连捷南宫，引见归本班铨选，此才不入词馆，惜哉！弱冠时曾随其叔祖筱山大令铭 宦游楚北，赋《楚游草》一卷。犹记其《金陵杂诗》十首之二云：“璧月姮娥镜殿光，六宫学士女儿妆。南朝才子都无福，不作词臣作帝王。”“出身皇觉忽飞升，孙祖传家感孝陵。孙作缁流祖还俗，入山天子出山僧。”议论新警，足以夺目。又在楚时，其所聘室卒，作《续离骚招魂》哭之，词旨悲艳，末题《浣溪沙》一阕云：“检点青衫有泪痕，十年前事最销魂，偏他细雨又黄昏。鹦鹉一篇才子泪，桃花三尺女儿坟，不知何处吊湘君？”又《长相思·薄游西湖》云：“苏公堤，白公堤，十里亭台高复低，断桥流水西。杜鹃啼，鹧鸪啼，楼外斜阳一酒旗，杨花不住飞。”《苏幕遮》云：“玉阑干，金屈戌，帘外长廊，廊响弓弓屧。鬓影春云衫影雪，如水裙拖，幅幅相思褶。阮弦松，笙字涩。心上烧香，香上心先灭。安得返魂枝底叶，便做青虫也褪花蝴蝶。”《生查子》云：“青溪几尺长，中有双枝橹。杨柳小于人，便解留船住。歌声遏暮云，酒气蒸香雾。又落碧桃花，红了来时路。”此种小令，柔脆轻圆，酷肖北宋人手笔。
信
今人寄书，通谓之信，其实信非书也。古谓寄书之使曰信。陶隐居云：“明旦信还仍过取。”又虞永兴帖云：“事已信人口具。”又古乐府云：“有信数寄书，无信心相忆。莫作瓶坠井，一去无消息。”皆可证也。高江村《天禄识余》辨之甚详。
十半软半
韦昭曰：凡数三分有二曰大半，有一分曰少半，大半亦曰强半，亦曰太半。又《枚乘传》：尚得十半，谓十分中可冀五分也。白香山诗：“家酿唯残软半瓶。”犹小半也。十半、软半字甚新。
吴台卿
平湖吴台卿先生显德 ，松圃协揆之侄，山舟学士之甥也。幼聪敏，年十六，受知于提学大兴相国朱公，补博士弟子员，才藻冠时，以为芥拾青紫矣。乃十上乡闱，未离席帽，郁郁不得志，遂遁而学仙，日从事乩鸾，叩长生之术。年未及四十，以病瘵卒。时太夫人寿逾六旬，犹在堂也。学士挽联云：“天道竟何知，不许阿奶留李贺；神仙今安在？翻教老泪哭羊昙。”读之令人酸鼻。
下第制义
举子下第，情状可怜。陈午桥通参鸿 未第时，戏为制义二比写之，全套金正希先生德行一节题文句调。其文云：“榜大莫能容，所不得者进士，而于举人无恙也。设诸公非为进士故，挟其文章经义，试帖楷法，以博取人间馆与幕，与一切誊录教习，固自易易，何困阨若斯也，而诸公不愿也。文人无厄地，所自信者学问，而命运则不敢必也。设诸公以不中进士故，当其袍褂靴帽，服饰铺盖，以博相公之一笑，且下及夫清唱鱼池，岂不甚乐，何忧闷若斯也，而诸公不敢也。”沉快之处，令人破涕为笑。忆丙戌下第，寓全浙会馆，叶嵋生明经来为余述之。
吴公雅谑
金棕亭博士兆燕 ，全椒人，好交结，教授扬州时，四方往来，凡知名之士，无不投见。推襟送抱，文酒流连，殆无虚日。饮馔极丰，或有诮其过侈，类于鹾商，不似广文苜蓿者。兴化谕吴公曰：“师也过，商也不及。”坐客为之哄堂。吴名逢圣，桐城人，后知台湾府。
竹影词人
海昌陈 贞，工词。有句云：“见他竹影横窗，疏疏密密，总写着个人两字。”杭堇浦太史呼为竹影词人。
喝火令
汪焜，字宜伯，号忆兰，钱唐人，著《怀兰室词》。有《喝火令》一阕云：“弱絮黏红豆，名花委绿苔，一奁秋水镜初揩。闻道香泥旧径，重印凤头鞋。欲见无端借，相期有梦来，模糊心事系春怀。记得盟时，笑指鬓边钗。记得鬓边钗上，双凤不分开。”旖旎独绝。
条幅扇头诗
偶见条幅书一绝云：“山映帘栊水映窗，浣纱人在苎萝江。年年寒食梨花雨，门掩东风燕子双。”极其风致，惜不知为何人所作。又于扇头见一绝云：“一夜东风草剪齐，如丝春雨湿香泥。销魂细柳营前路，半踏弓鞋半马蹄。”亦爱不忍释。询之，知为姑苏翟某所作，惜忘其名。
长十八
《花十八》，琵琶曲名，前人诗词中常用之。长十八，草花名也。元葛逻禄《塞上曲》云：“双鬟小女玉娟娟，自卷毡帘出帐前。忽见一枝长十八，折来簪在帽沿边。”名色甚新，究不知何花也。
李后主词
南唐李后主词：“最是仓皇辞庙日，不堪重听教坊歌，挥泪对宫娥。”讥之者曰：“仓皇辞庙，不挥泪于宗社，而挥泪于宫娥，其失业也，宜矣。”不知以为君之道责后主，则当责之于在位之日，不当责之于亡国之时。若以填词之法绳后主，则此泪对宫娥挥为有情，对宗社挥为乏味也。此与宋蓉塘讥白香山诗，谓忆妓多于忆民，同一腐论。
沈去矜卷子
丙戌至京，寓土地庙下斜街全浙会馆，塘栖姚镜生孝廉亦寓焉。一日，出卷子属题，则西泠十子沈去矜先生谦 手书诗卷也。先生于顺治乙酉泛棹苏常，时南都新破，百姓流离，目击情形，凄然有感，取是年所作之诗，写成长卷，计古今体诗四十余篇，末缀小跋，字画苍劲，诗格浑成，允为名迹。是卷藏塘栖金氏，姚君部试，托其携入都中，遍征题咏。展卷名公巨卿，山人墨客，诗词歌赋，无美不臻。余为填南北曲一套云：“〔新水令〕黍禾荒后蕨薇高，莽乾坤泪痕多少。江山余战伐，发鬓剩刁骚，凤泊鸾飘，留下这磨不灭的遗民数行稿。〔步步娇〕落日姑苏寒山道，小泊停孤棹，见流离战骨抛。叹几劫红羊，歌几回朱鸟，雪涕太无憀，对篷窗写出伤心调。〔折桂令〕这几首过明湖，清泪频飘，恨一时鼙鼓，闲却笙箫。那几首秀水苕溪，扁舟跌宕，短策逍遥。这几首哭忠魂，岳王墓表，吊毅骨，于相祠高。这几首江左萧条，海国游遨，还有那送行感逝，泣青衫死别生交。〔江儿水〕呜咽青陵笛，悲哀赤壁箫。你天涯眼见黄尘扫，你浮生梦醒黄粱觉，你闲身许作黄冠老，幸免白衣宣召，底事神伤，别有这凄凉怀抱。〔雁儿落〕想当年酒三杯，浇来义胆豪。泪千行，流得诗肠燥。橹双枝，撑开战血波。笔千言，写不尽惊心貌。呀！早玉箫声断广陵潮，眼见那边上将军万宝刀，当不起玉弩儿三千搅，留不住金瓯儿一半牢，波也么焦，更谁将东节移王导。悲也么号，赢得个西台哭谢翱。〔侥侥令〕留几幅残笺兼断楮，尽教人短诵又长谣。心香一瓣虔烧，恨不识先生貌，只认得押角的红泥把姓氏标。〔收江南〕待提起昔年遗老呵！笑忠义，枉云高，有几个西山曾赴辟贤轺，有几个北山又被移文诮。怅贞松自雕，叹芳兰自熬，只剩得梅边一集殿南朝。〔园林好〕展遗书龙眠虎跳，诵遗诗鸾姿鹤标，有大节千秋照耀，算兵火不能烧，算纸劫不相遭。〔沽美酒〕喜装签，玉共瑶，喜装签，玉共瑶，留下这伤心一卷续离骚，看故国河山裂纸条，这些些墨藻，问几番零落几搜牢。零落在蛛丝虫爪，搜牢在海绢山胶，看待作兰亭墨妙，何处许茂陵求稿。今日个风凄月寥，茶干酒销，许诗人展图凭吊。〔清江引〕寸金尺璧真堪宝，问何人笔尖儿横扫？这是那十子内的西泠沈氏草。”
短钱
唐元和中，京师用钱，每贯除二十文。梁武帝时，有东钱、西钱、长钱之分，以七八十为一百。《抱朴子》云：“取人长钱，还人短陌。”则晋时似已有之，即今之所谓八扣九扣也。
侄
《尔雅·释亲》篇云：“女子谓晜弟之子曰侄。”引《左传》“侄其从姑”为证。今男子称兄弟之子曰侄，失之矣。兄弟之子当称从子，谓从子而别也。又呼犹子。案，《论语》子曰：“回也，视予犹父也，予不得视犹子也。”则犹子二字，似又可作师呼弟子之称。兄弟之孙曰犹孙，见唐元稹《李公建墓志铭》。
达诗
会稽陶菊坡章焕 《五十初度》诗云：“纵然便死原非夭，若竟长生也听天。”真是达人之语。又有人《垂老娶妾》诗云：“我已轻舟将出世，得卿来作挂帆人。”感喟处更写得蕴藉。至唐子畏句云：“黄泉若遇好朋友，只当飘零在异乡。”小颠僧句云：“九京多少相知友，道我来迟罚一杯。”虽同一达观之语，而一觉其伤感，一觉其俳优矣。
集句
姚古芬尝集旧句云：“北方佳人，遗世而独立；东邻处子，窥臣者三年。”对仗天造地设。又山舟学士尝集《水经注》语云：“帛什理于是山，作金五千斤，救百姓；小夫人以两手，将乳五百道，向千儿。”其语甚奇。
蜘蛛
海州蜘蛛怪，不知何代物也。能嘘气为黑风，居民每望见风起如黑烟蓬蓬，则皆严闭户牖，风过乃已。一日，龙击之，雷雨既作，蛛吐丝网，龙窘不得出，格斗凡数十，须臾而濒海皆水矣。始有火龙者二，焚网出龙，蜘蛛遁不知所往。诘旦，于数十里外，有物纵横散落，圆腻色灰，围如人臂，或数寸，或一二尺，金石无所伤，而两头皆焦火痕，盖蛛丝也。大兴舒铁云孝廉有《蛛丝网龙篇》纪其事。
破题
商邱安舜庭世凤 童子时，向郡守求试。守指路旁“此屋实卖”四字，令作破题。安应声云：“旷安宅而弗居，求善贾而沽诸。”郡守首拔之。又有人作“伯夷叔齐”四字破题云：“甲子以后无天，首阳之外无地。”亦觉奇伟可喜。
阮大铖祭文
明沈士柱祭阮大铖文，极狡狯。文曰：“某年月日，故降大司马阮公之丧，至自浙东，沈某为文以祭曰：‘古称知己，重于感恩，以余观之，岂独恩为知己哉？孔融博文强记，操非不知之；颜真卿纯忠大节，卢杞非不知之；惟知之深，故忌愈切，杀愈速。天下后世但知操、杞妒贤，而不知于两公未始不称相知也。余少贱，未识司马，闻公掇巍科，登华 ，附中常侍势，与士君子为仇。说者遂诋公为假子，导杀正人。余谓不然，逆珰嗣子满天下，得公不加益，失公不加损，效吮痈舐痔之行，媚衔宪握爵之人，具翻江搅海之才，行坠石下井之事，何求不遂，何欲不行，而位不过光禄。雄狐九尾，不得与彪虎雁行，于以知公之迹巧而事拙也。烈皇手定逆案，阅公封事，入赞道列，终身不齿。说者谓公深仇先帝。余谓不然，使先帝悉公才智，复为采录，则恩怨亲仇，与众相忘久矣。惟毅然不摇群论，使公十七年林壑，养鳞甲，丰羽毛，得甘心快意为杀人具者，伊谁之赐耶？于以知公之阳仇而阴德也。公词曲奔走一时，说者谓愤时嫉俗，科诨皆指正人。余谓不然，弘光半载，公涂面登场，自为玩弄，及窜鸠兹，公曰：“我必不学伯嚭走钱唐。”无论自比宰嚭，作谶钱唐，一语不出前史，作剧者神子胥之灵，以褫公等谗邪之魄，公目不识史，胸中但有梨园稿本，以国为戏，于以知公之胆大而才小也。公以小怨杀周、雷二公，复兴钩党狱，说者谓公流毒宗社。余谓不然，周、雷亢直，忌者不独公也。公不杀，群小必杀之。即不然，而贤奸并列，邪正不分，终令大厦莫支，狂澜失砥，而后殒命报国。论者不责其见几之不早，即讥其返正之无术，故死于公，犹愈自死也。即同难诸君，雕虫小技，当与草木同腐，天假公手，登弹墨以永其名，虽公为国谋不忠，为身谋不祥，而为诸君子谋则善也，于以知公之事险而意厚也。公闻变倡逃，说者以卖君误国，律与马同罪。予谓不然，公与马密谋定策，如置弈棋。然马贪夫败类，自公出而劝以戕贼毒螫，及悔为所用而事已去。浙东一战，马尚同方合志，不知输诚纳款，公又先马效之矣。使公同受戮西市，一生恶迹，补过盖愆，何委质后方糜烂以死，生与马同丑行，死并不得与马同荣名，天实为之也。公临岩一跌，身首异处，智能保首领于生前，不能全躯于身后，谁分其尸，谁传其首，岂非天哉！于以知公之意狡而神愚也。此五者，人议公险，予为公平之；人议公深，予为公浅之；人议公毒，予为公厚之；人议公巧，予为公拙之。独人高公词曲，予独畜以俳优。谓公以人国侥幸，正坐此病，九原有知，当亦以为知言也。予隔县诸生，不知公何风闻，怨毒为甚。友人曰：“君庚午闱后，有人以闱义质公爪牙，君见评阅，当座叱之，其人忿而谒公，借君为质，公于是伏欲杀之机矣。”或又曰：“君渭阳侍御，公未第，辱公推分，及公为大行给谏，侍御绝不与通。又，公欲以故人礼遇子，子不屑仕也，公于是又增欲杀之目矣。”夫士睥睨王侯，莫如祢衡，其面辱阿瞒无人礼，而操能容之。若以通家子视余，昔秦桧、胡安国始未尝非同党，及末路败坏，子胡寅、胡宏以和议不合，答书甚严，桧虽心恨，未至于杀也，公何必欲置予死地耶？然公虽欲杀予，予即未见杀于公，而以称相知，则有窃附古人者。忆党祸初发，公庭语坐客，二沈倔强，必生致。二沈，眉生与余也。夫倔强之名，世所讳，古所尊。公不吝以加之余，公不可谓不知我。自公降后，同人为余动色相戒，余笑曰：“公狡狯人也，其于余一发不效，有懈志矣。且自度向以搏象全力，免尚得脱，今游魂余烬，焉能钩致周内，复陷人罪罟哉？余知公必不为也。”余不可谓不知公。今有人绸缪款洽，而实泛常，公操利刃，设深阱，使我流离琐尾，然犹窃附知己，魂如有灵，当临风一笑也。’”文甚长，节录之。 此文嬉笑甚于怒骂，朽骨有知，能无汗泚。
频罗庵挽寿联
山舟学士所撰挽寿联极多，兹择其尤者敬录之：“四十年生有自来，身到蓬瀛天遽召；三千里殁而犹视，心伤桑梓母何依。”挽汤昼人妹丈，辛未庶常，甲戌未及散馆，没于京师，年四十，生母犹在堂。 “天北掩台垣，见说槐音中夜断；江东失宗衮，心伤荆树一齐摧。”挽家文定公，时冲泉弟亦没。 “朝无谏草，家有赐书，卅载清声光简册；公应骑箕，我悲陟岵，一时血泪洒葭莩。”挽姑丈张藻川侍郎。 “刘先生之夫人，无惭铭志；宣文君之家法，具在孙曾。”挽丁龙泓夫人。 “孝思尽宦海家园，荣亲养亲，一笑生天证佛果；道望齐太山梁木，吾仰吾放，几人入座哭春风。”挽庄对樵师。 “青宫授几，洛社图形，官府神仙皆慧业；备达尊三，擅绝诣四，儒林文苑并传人。”挽钱萚石侍郎，时以上书房致仕。 “帝畀以河，三策勤劳著淮北；臣心似水，四知风节媲关西。”挽蓝素亭河督。 “万里儿啼，此日愁攀贤令辙；卅年老泪，隔江空盼少微星。”挽陶篁村，时令子官黔。 “名在千秋，服郑说经刘杜史；神归一夕，仙人骨相宰官身。”挽钱竹汀宫詹。 “画里传衣，夙契偶同永长老；山中献盖，前尘谁证衲禅师。”挽明中和尚。余画过去僧像，师为补衲。又师与先君同在诗社。 “绝笔诗成，写照髯仙，明月清风人已远；平生墨妙，瓣香冰叟，虹楼瀛海世争传。”挽孔谷园。殁前，有题苏尺牍诗，“明月清风”，诗中语也。天瓶居士，谷园妇翁。玉虹楼，谷园斋名。瀛海仙班帖，天瓶书也。 “竹萎蕉枯，此日是师真面目；焚香洒水，当年惟我旧朋俦。”挽佛裔师，次句指恒公寂时。 “海邦至竟思贤宰，湖社从今感寓公。”挽华秋槎。 “路近西州，争忍重过空洒泪；门荒孟氏，从教明日罢登高。”挽许表母舅，九月八日卒。 “一品恩还，魂魄长依华屋；九重念旧，馨香宜彻幽泉。”挽家春淙二兄。 “天际彩衣荣右衮，手中色线补垂裳。”寿曹司农令堂八十。 “螭坳旧齿符天寿，雁塔新题冠佛名。”寿嵇中堂八十以万寿年生日，重赴琼林。 “八座起居，令子宫袍慈母线；重闱燕喜，南阳仙菊北堂萱。”甲寅九月十八，吴年伯母八十寿，令子开藩河南，故用南阳菊事。 “盾鼻弓衣，行世文章皆事业；屏风团扇，还山官府即神仙。”寿王述庵八十。 “甲子从头开上寿，神仙自古有曾孙。”寿许小范六十，时已有曾孙。 “东方先生善谐谑，南极老人应寿昌。”寿赵次乾。
中书诗
有人作嘲中书诗云：“莫笑区区职分卑，小京官里最便宜。也随翰苑称前辈，且喜中堂是老师。四库书成邀议叙，六年俸满放同知。有时溜平 到军机处，一串朝珠项下垂。”形容入妙，南海孝廉谢尧山念功 为余言之。
供春
宜兴砂壶，供春为上，时大彬次之。时壶尚可得，供春则绝迹矣。供春者，《阳羡名陶录》以为童子，查初白词注以为吴家婢也，未知孰是。
御舟
高宗南巡渡江，于文襄敏中 扈跸进诗。时会稽陶篁村先生在文襄幕中，因属其代作。内有句云：“千帆飞渡江南岸，一片黄旗识御舟。”文襄击节，惟援笔将飞字改拥字。先生尝语人曰：“易飞为拥，便见警跸尊严，此真一字之师也。”
白撞雨
凡暴雨忽作，雨不避日，日不避雨，雨点大而疏，粤人谓之白撞雨。土谚曰：“早禾壮，宜白撞。”见《广东新语》。
珊瑚树
吴淞总兵杨华言：“澎湖之南，海清见底，然悬 百丈不能测也。中有珊瑚树四株，大可合抱，巨鱼数十环之，若典守者然。”
岳王诗
向阅某小说，见有咏岳王诗一首云：“臣飞死，臣俊喜，臣浚无言世忠靡，臣桧夜报四太子，臣构称臣自此始。”寥寥数语，用笔严冷之至。
三百三十有三士亭
亭在福州学使者院中，朱笥河先生所建。亭前有石三百三十三峰，每一石镌诸生一人姓名，即其人所献也。
武陵娘子
常德蠡山庙，祀越相蠡，山畔有武陵娘子祠，土人云：“以祀西子也。”
梅龛诗佛
西江吴兰雪中翰嵩梁 工诗，高丽使臣得其所著诗，称为诗佛，而筑一龛以供之，种万梅树云。
命
圣人言知命、定命、立命、俟命，而其理究微而莫测也。故孔子卒罕言命。乃世之谈命者，以所生年月日时之干支，合为八字，遂以为命可推测而知。番禺张南山维屏 司马作《原命》驳之，其说云：“推年月日始于唐之李虚中，推年月日时始于宋之徐子平。夫言命以干支为凭，亦思干支何自昉乎？昉于唐尧之元，载《通鉴前编》。《本经世历》定为甲辰，《竹书纪年》则以为丙子，《路史》则以为戊寅，《山堂考索》则以为癸未，是则今所据之干支，其为此干支与否，亦尚未可知也，而谓人之命在是，噫其惑也！”此说新快，足破术士之愚。
莫如用猛
天下大小衙署扁额楹联，或意主颂扬，或心存景仰，大抵崇尚宽和，政体然也。独广东东莞县署二门以内，高营绰楔，大书四字曰：“莫如用猛。”为江南仲柘泉明府振履 所题。仲公宰是邑，颇有政声，盖东莞之俗，好勇斗狠，急则治标，刑乱用重，亦是权宜之一术。然操切之治，究非常法，此语能吏言之，循吏必不肯言也。大书特书，乌可以示后人哉？闻直隶枣强县署一对云：“苦心未必天终负，辣手须防人不堪。”不知为何人所作，此等居心，则得之矣。
分茅砫
吾杭学使署前有石砫，砫上刻“天禄”字，下有云雷文，名“分茅砫”。盖学署初为都指挥府，今官废而砫犹存，土人尚以都司卫名其地焉。
红豆
葛秋生姑丈庆曾 斋中悬一联云：“书似青山常乱叠，灯如红豆最相思。”语极清新。青山句秋生自拟，红豆句则许滇生侍讲所对也。又姚古芬丈赠秋生句云：“名士青衫千日酒，故人红豆两家灯。”上句豪宕，下句情挚。
木龙血
绍兴三江闸，名应宿闸，明郡守汤公所筑。初筑时，水大不得合，祈于神，梦神语曰：“若要此闸成，除非木龙血。”寤而不解所谓。适有皂吏名莫龙者，挺身曰：“以一命而全数十万人，吾何惜焉！”遂禀郡守，自投于水而闸以成。至今汤公祠犹以莫龙配祀。陶春田广文轩 《应宿闸》诗云：“漂流皂吏生前血，成就黄堂死后功。”盖纪实也。
王廉访挽联
道光乙酉，德清徐倪氏之案，自巡抚以至典史，一城之官处分殆遍。廉使王公惟恂 以无术平反此案，遂至自裁。身为三品大员，轻生以殉，识者少之，而其志则可闵也。蔡生甫学士之定 挽联云：“刚毅木讷近仁，生原无忝；聪明正直而一，没则为神。”
寿星
临海王芝圃先生世芳 ，生于顺治己亥九月九日寅时。康熙丙辰，从贝子征耿逆，血战斩寇数十人，适贝子遽卒，未及奏功议叙，年四十九始补博士弟子员，继而贡成均，官遂昌司训。乾隆辛巳，蒙恩授国子监司业，庚寅加翰林院侍讲，时已百十二岁矣。当七旬时，孙曾已盛，逮百龄外，曾孙复举曾孙，因赋诗云：“身历四朝沾浩荡，眼看七代长儿孙。”盖纪实也。陈太仆句山先生赠诗云：“华皓何来云水头，宠加新秩返扁舟。酒钱未卜凭谁与，壶药翻叨为我投。薄宦梦惊山北檄，散仙行逐海东鸥。独留佳话传台阁，曾与耆英大父游。”相传王中年入天台，有人授水二勺，一热一冷。王饮其热者，人或叩之，笑不答，但曰：“吾生平无他过人，视声色货利淡而已。”由是人皆以王寿星呼之。又杭有乡民赵振鲸者，嘉庆甲戌一百岁，蒙恩赐六品顶带。山舟学士为书坊对云：“身历四朝，太平黎庶；寿登两甲，盛世耆英。”赵来谢时，自江干拿舟入城，泊盐桥，步行至竹竿巷，不持杖，拜跪无所苦，同来者系其长孙，已六十三矣。赵君为人短小，无须髯，好观剧。会里社演剧，赵挺身挨入人丛，有拍其肩者曰：“老弟莫用力，我老年人筋骨不耐揉搓也。”赵回视之，其人须发皓然，因问曰：“翁年几何？”曰：“八十三岁矣。”赵笑曰：“然则与我大小儿同年也。”于是闻者哗然。后年百有九岁，无疾而逝。又家接山叔祖，守广西庆源，有蓝祥者，年一百四十四岁，乡人耕凿自安，不谙朝典，叔祖为详请旌褒，恩赐六品顶带，并设宴府堂以待之。其曾元扶掖而来，耳目无翳障，饮啖过人，顾能画人物，因倩其画寿星一幅，寄呈山舟学士。学士题寿星赞百余字，并画勒诸石，今其碑犹存清勤堂中也。
毛西河
西河先生凡作诗文，必先罗书满前，考核精细，始伸纸疾书。其夫人陈氏，以先生有妾曼殊，心尝妒恨，辄詈于诸弟子之前曰：“君等以毛大可为博学耶？渠作七言八句，亦须獭祭乃成。”先生曰：“凡动笔一次，展卷一回，则典故终身不忘，日积月累，自然博洽，后生小子，幸仿行之，妇言勿听也。”又尝僦居矮屋三间，左图右史，兼住夫人，中为会客之所。先生构思诗文，手不停缀。质问之士，环坐于旁，随问随答，井井无误。夫人室中詈骂，先生复还诟之，盖五官并用者。同时萧山包秉德、沈禹锡、蔡用光，皆淹贯博雅，故时有包、毛、沈、蔡之称。后三公皆以诸生老，而先生独名满天下，并三人姓名亦罕知者，亦有幸有不幸也。
同年嫂
江山船妇曰“同年嫂”，女曰“同年妹”，向不解其义，询之舟人，曰：“凡业此者，皆桐庐严州人，故名桐严曰同年，字之讹也。”
尚 堂诗
阳湖刘芙初先生嗣绾 ，以名孝廉困顿场屋，春官十上，始得抡元，授职编修，十余年而一阶未展，殁于京师，著《尚 堂诗》五十二卷。五言如《客枕》云：“连天鸡唱乱，到地雁声孤。”《溪路》云：“天寒鱼减脑，月晕蚌添胎。”《白沟河》云：“地余南渡恨，人数北征才。”《宿龙泉寺简周箌云》云：“古佛与苔绿，病僧如菜黄。”《荀卿墓》云：“三迁齐祭酒，一脉鲁诸生。”七言如《草堂杂诗》云：“贪灌名花延井近，誓删恶竹让墙高。”《佛音阁》云：“野花都已得禅意，山鸟半能呼佛名。”《中秋后一夕独步故园》云：“碧天无语又今夕，红树笑人非少年。”《无题》云：“新样东风吹玉笛，旧家明月在银钩。”《散步》云：“篱花有意争先发，野草无名转后凋。”《病起有怀》云：“好日短于磨剩墨，清宵长似篆余香。”《到庶常馆纪恩诗》云：“人说传灯须选佛，自惭舐鼎便成仙。”《废堠》云：“车犹记里分双只，戍不知更误短长。”《荒墅》云：“赌残绿墅棋都散，卖到青山画亦寒。”《金川门》云：“已见殷汤传太甲，谁知姬旦负成王。”《春暮湖楼》云：“碧槛空时齐放鸭，红楼好处不离莺。”皆可诵也。
卢费对
周莲塘大司空兆基 薨，卢南石少宰荫溥 代之，费西雍京兆锡章 往吊于周，一哭而殂。京师为之对云：“一品头衔让南石，三声肠断失西雍。”属对工绝。
谷城诗
李长蘅《谷城口号》诗云：“谷城山好青如黛，滕县花开白似银。”渔洋山人酷爱此二句，后过谷城不见一花，因赋诗云：“薛北滕南屡问津，远看山色黛痕新。惟余一事堪惆怅，不见花开白似银。”几疑下句有可议矣。先高祖文庄公《东阿旅店题壁》诗云：“东阿南望尽模糊，如黛山光黯欲无。我比渔洋更惆怅，风蓑雨笠谷城图。”则上一句又几几乎在可疑可信之间。今读先大父《丙午过谷城》诗：“怊怅渔洋句漫猜，看山谷下独徘徊。檀园自是诗中画，滕县花偏为我开。”自注云：“余今过谷城，见四围山色，遍野白花，始信前辈诗不妄作，渔洋或非其时耳，遂成二十八字证之。”因思十四字偶然脱口，乃经三四人，经二百余年，始能坐实，可为笔墨中一段佳话也。
贺知章
大父《冬夜读诸史提要》诗云：“醉里神仙有几人，镜湖未赐敢抽身。墙头喧诉声如海，急杀风流贺季真。”按《唐书》贺知章在礼部选郎，取舍不公，门荫子弟喧闹盈门，知章不敢出，乃舁一梯于后园，出头墙外以决事。康熙辛丑科，李穆堂先生用通榜法，所取皆知名之士，下第者纠众于琐闱外作闹，新进士徘徊门外，无由入谒。或呈一诗嘲之云：“门生未必敢升堂，道路纷纷正未央。我献一梯兼一策，墙头高立贺知章。”亦用此典也。
落英
《离骚》：“夕餐秋菊之落英。”洪兴祖补注云：“秋花无自落者，当训如我落其实而取其材之落。”或又一说云：“访落诗，训落为始，意落英为始开之花。”其说甚新，然以上句堕字意合之，似从前说为是。
嫁
妇人谓嫁曰归，不知男子亦可称嫁。列子云：“国不足，将嫁于卫。”注：“嫁，往也。”妇人曰归宁。钱起诗：“才子欲归宁，棠花已含笑。”则归宁二字，亦可施之男子。蒋子《万机论》云：“主失于国，其臣再嫁。”若是则嫁亦可训为仕也。
厶字
今商贾记帐，银每两换钱若干，或每人分钱若干，每字俱作厶字。按《穀梁》桓二年，“蔡侯郑伯会于邓”。注：“邓，厶地。”陆德明《释文》云：“不知其国，故云厶地。”厶，古某字也，今借作每字用耳。
商灯
今人以隐语黏于灯上，曰“灯谜”，亦曰“灯虎”。按《帝京景物略》云：“灯市有以诗影物，幌于寺观之壁，名之曰‘商灯’。”则此制由来已久矣。
任邱边
直隶河间府任邱县边氏，大家也，累世科第不绝，故北闱有“无边不开榜”之谣。有孝廉边君，在京师广座中，一人展问乡里氏族，答曰：“某乃任邱边。”盖自矜其门阀无人不知也。俄而回问其人，其人逡巡曰：“某乃曲阜孔。”于是孝廉大惭。
赛鹦哥
杜鹃花盛行南中，阳羡土人有染成浅绿色者，名之曰“赛鹦哥”。
咏史诗
咏史以组织工稳，比拟熨贴为上。秀水王仲瞿孝廉咏秦始皇云：“三百童男浮海去，八千子弟过江来。”山阴陈某咏周平王庙云：“扫除文武千年业，成就《春秋》一部书。”又咏曹娥碑云：“伤心少女随严父，题背中郎诵外孙。”歙县曹俪笙相国咏司马相如云：“才子同时夸武帝，美人知己有文君。”扬州闵莲峰咏孔北海祠云：“要为鲁国奇男子，不比杨家最小儿。”舒铁云孝廉咏郝经使馆云：“北海已闻苏属国，西河犹馆鲁行人。”昭文屈宛仙女士咏汪水云云：“祭文已哭王炎午，降表空签谢道清。”以上诸联，或运用见长，或浑脱制胜，皆卓然可传之句也。余有咏周公庙诗句云：“一相祸延明叔侄，六官书误宋君臣。”自谓嵚奇，愿以质之大雅。
腋气
人患腋气，俗谓之狐骚臭，粤人为尤甚。崔令钦《教坊记》云：“范汉女大娘子，亦是竿木家，开元二十一年出内，有姿媚而微愠羝。”谓腋气也。
于庙祈梦
毗陵周蓉和先生未遇时，祈梦于忠肃庙，梦神予字一帧，录唐诗云：“寒雨连天夜入吴，平明送客楚山孤。洛阳亲友如相问，一片冰心在玉衡。”先生曰：“结句是玉壶，何云玉衡？”神曰：“玉衡妙，玉壶便不妙矣。”醒而不解所谓。后举博学鸿词，制题为《璇玑玉衡赋》，恍忆前所梦，文思沛然，遂中选，授检讨。所谓玉衡妙也。后历官清要，以宫詹予告，谢恩讫，赐印章一方，出朝视之，其文云：“一片冰心在玉壶。”寻思旧梦，忽然惊悸，返第而卒，所谓玉壶不妙也。又韩城相公未遇时，祈梦忠肃庙，至则先有人在焉。问占何事，曰：“求子也。”遂并铺而卧。其人梦神赐以竹管二枝，再叩，则曰：“问汝并卧之人。”公梦神与语，叩请终身，则亦曰：“问并卧之人。”寤而各述所梦，公告其人曰：“昔孤竹君有二子，今梦此是佳兆也。”其人喜极，举手加额而祝曰：“愿你状元宰相。”后皆如其言。
门对
董观桥制府教增 ，金陵人，节钺闽浙，爱西湖山水之胜，买宅于杭城之三拨营，拟解组后作平泉之墅，榜其门云：“圣代即今多雨露，故乡无此好湖山。”妙偶天然，人多诵之。乃未及予告而先生已归道山，所买之宅转售于顾渚茶中翰。易其联句云：“圣代即今多雨露，先生有道出羲皇。”盖其时中翰甫自戍所归来，丁艰后主讲山东历城书院故也。
单传句
偶集湖舫，关方谷学博枞 以古人独传名句为令，首举曰：“满城风雨近重阳。”于是有曰：“池塘生春草。”有曰：“枫落吴江冷。”有曰：“空梁落燕泥。”有曰：“庭草无人随意绿。”令官并命饮酒。众问其故，方谷曰：“诸公所举并有全篇，若重阳七字，则自催租败兴以后，不闻有起而续之者，是真千古单传之句也。”于是众乃心服，以次受罚。
袁赵蒋
简斋大令、云松观察、苕生太史，一时齐名。桐乡程春庐同文 心仪三公，而蒋以未见而没，因绘拜袁揖赵哭蒋图，以志景仰。昭文孙子潇太史原湘 则专推袁、蒋二公，其诗云：“平生服膺止有两，江左袁公江右蒋。庐山瀑布钟山云，一日胸中百来往。”钱唐张仲雅大令云璈 又瓣香袁、赵二公，颜所居曰“简松草堂”，后即以名其诗集。盖性情之地，各有沆瀣也。阳湖洪稚存太史亮吉 评三公之诗云：“袁诗如通天老狐，醉则见尾；赵诗如东方正谏，时杂诙谐；蒋诗如剑侠入道，犹余杀机。”洵称确论。稚存先生诗才奇险，好作惊人之句，有人仿其体调之云：“黄狗随风飞上天，白狗一去三千年。”闻者绝倒。洪聚生平所识诗人，作为诗评，凡数十家。或问之曰：“公诗如何？”洪自评云：“仆诗如急湍峻岭，殊少回旋。”
袈裟绣龙
高庙南巡，净慈寺明中上人迎驾。上顾问时，偶以手拍其肩。因于紫衣肩上绣金龙一团，人咸非笑之，而不知其有所本。宋朱勔所衣锦袍，徽宗常以手抚之，遂绣御手于肩上。又尝与内宴，帝以手亲握其臂，因以黄帛缠之，与人揖，此臂竟不动。
八斗万斛
“子建之才八斗，我得一斗，天下共分一斗。”论斗分才，奇矣。《西堂杂俎》载汤卿谋句云：“古今只有万斛愁，而我独得九千斛。”论斛分愁，更奇。有曹姓人为彭泽令，其友人赠一对联云：“二分山色三分水，五斗功名八斗才。”运典恰切。
一典两用
刘越石诗：“宣尼悲获麟，西狩泣孔某。”谢惠连诗：“虽好相如达，不同长卿慢。”一典两用，摛词错综法也，然此等究不可为法。
赤子
《康诰》曰：“如保赤子。”《传》曰：“赤子未详何义。”或曰：“始生之儿，其色赤，故名。”虞兆漋《天香楼偶得》云：“赤、尺古通用，引《文献通考》‘深赤者十寸之赤也’以为证。曰赤子者，言始生小儿长仅一尺也。”其说颇为有据。
鼻天子陵
始兴县南十三里，有鼻天子陵，相传昔人掘地见铜人数十，拥笏列侍，俄闻墓中击鼓，大惧而返。或曰：“是槃弧坟。高辛有犬戎患，募得犬戎吴将军头者，赐金千镒，邑万家，妻以少女。帝畜犬名槃弧，入山衔一首至，果吴也，遂妻焉。生六男六女，为武陵蛮之始。”杜君卿驳之云：“黄金古以斤计，秦始曰镒。三代分土，汉始分人，古安有万家之封？将军周末官，吴始周末姓，古无是也。且槃弧之讹，因盘古起，今明明曰鼻天子，则不得以槃盘同音为此臆说也。”或曰：“是象墓，象封有庳，庳鼻同音，故名。”然象乃人臣，安得曰天子？或曰：“秦以前百粤盗名，割据之称。”然僭号称王称帝，无称天子者，且鼻字意又何指？凌元驹重订《始兴县志》，断以为盘古之墓，曰：“鼻之为言始也，盘古始为天子，故追尊之也。”盘古本粤产，两广盘姓，皆其苗裔。雄州乡落多盘古仓，会昌盘古山，湘乡盘古保，雩都盘古祠，荆南北以十月十六日为盘古寿，始兴原属荆州，毋亦其显化之所乎？且古皇墓半在南方，炎帝酃邑，虞舜九疑，皆距不远。至广陵有盘古冢，昔人谓其神假，南海蛮洞中有墓，亘三百余步，则安知鼻天子陵非盘古真墓欤？《通志》又载“铜人搢笏等事，谓浑沌安得有此”，其见亦迂。昔鲁共王坏孔子宅，闻金石丝竹声，岂壁中果有此耶？铜人之事，亦犹是耳。据此则为盘古墓无疑。余尝赋《鼻天子陵》诗云：“始兴之兴自何始？王气钟于鼻天子。天子一姓不再兴，始兴剩有天子陵。杨髡之所不能窃，黄巢之所不敢掘。至今龙种远绵延，可有子孙尚隆准？漫将野语记齐东，非族纷纷说犬戎。丝竹居然闻鲁壁，金人无恙出秦宫。吁嗟乎！古来古墓无此古，洪荒以前一抔土。三皇五帝尽耳孙，万岁千秋此鼻祖。”
僧诵中庸
木文和尚有戒行，无锡顾伊人孝廉素与善。孝廉妇疾革，诸医束手，延木文至，并不携经卷佛像。询之，曰：“经须用汝家者。”孝廉曰：“吾家素无经卷。”曰：“圣经足矣，何必佛书？”因与《中庸》，焚香读之，如宣梵呗，三复而去。中夜，妇汗出顿愈。
藩臬
藩字始见《毛诗》，臬字始见《康诰》。梁沈约齐安陆昭王碑文曰：“藩司抑而不许。”此藩司初见史册之文。《元史》：“至元十四年，奕赫抵雅尔丁为建康道肃政廉访司，始视事，见狱具列庭下，愀然曰：‘凡逮至臬司，皆命官及有出身之吏，得情即服罪，无用刑具。’”此臬司初见史册之文。
岳王论
吴穀人祭酒《岳忠武论》云：“补已缺之金瓯，论功行戮；返将消之玉弩，为敌报仇。”此联警绝。结句云：“人间之铁案无私，请质东南山行者；天半之神旗高卓，试看大小眼将军。”向特爱其工整，及阅《有正味斋全集》，则此联业已删去，盖谓其落小家数也。前辈之自占文品如此。
干阿奶
俗呼干娘之母及姑曰“干阿奶”。按《北齐书·恩幸传》：“穆提婆母陆令萱，尝配入掖庭，后主襁褓中，令其鞠养，呼干阿奶。”此三字之所本也。
跳行
作书出格曰“抬头”，《金石录》称唐之中岳嵩山碑，书皇帝太后，不跳行，不空格。跳行者，抬头也。
添注涂改
乡会试卷于文后写添注涂改字数。按宋咸通中，卢子期著《初举子》一卷，细大无遗，就试三场，避国讳、宰相讳、主文讳，士人家小子弟忌用熨斗时把帛，虑有曳白之嫌，烛下写试无误笔，即题其后云：“并无揩改涂乙，如有，即言字数。”见《容斋随笔》，此科场中添注涂改之所本也。
吴澹川
槜李吴澹川文溥 著《南雅堂集》，诗宗正始之音，五古以冲淡制胜，七古以健挺见长。录其近体五言，如《隔溪访友》云：“别浦流春水，闲门落古花。”《雨霁》云：“冻水逢春活，疏梅入夜香。”《春日骑马过鲫鱼潭晚憩竹溪寺》云：“马蹄迟落日，人意缓春风。”七言如《登华山》云：“无边紫塞秋风起，一片黄河落照来。”《有赠》云：“独行蓟北山山雪，不见江南树树花。”《秋闱后客徐中丞幕中酒间蒙赏诗句书以志愧》云：“无分秋风吹桂树，浪传疏雨滴梧桐。”七绝如《山塘春思》云：“齐开画阁倚笙歌，一样帘栊映绮罗。底事春风欠公道，儿家门巷落花多。”《渡江》云：“东来两扇布帆轻，每遇风波夜转惊。船底江声篷背雨，旅人听得最分明。”《西湖杨柳词》云：“留人小驻惹人怜，伤别伤春不计年。只管自家枝上绿，那禁吹到鬓丝边。”皆性灵洒落之作也。
见过亭
伊犁有见过亭，盖为谪官而设。刘金门宫保过之，题一对云：“过也如日月之食焉，复其见天地之心乎？”运用成语，天造地设。
彭文勤试题
文勤督学浙江，所命试题，如王二麻子斩绞徒流杖类，俱极巧妙。一日，至敷文书院课士，山长以有事出院，因出四题，肄业生云“至于岐下”，请考生云“放于琅玡”，肄业童云“馆于上宫”，请考童云“处于平陆”。公谓诸生曰：“汝等知今日出题之意否？”对曰：“不知。”公曰：“横看去。”乃“至放馆处”四字也。又试金华，九学同场，将出题，教职中偶禀他事，语杂仲四先生。公问：“仲何人？”曰：“武义岁贡，设帐郡斋者。”遂连书九题：“武王是也”、“义然后取”、“岁不我与”、“进不隐贤”、“士志于道”、“仲尼之徒”、“四时行焉”、“先行其言”、“生之者众”。合“武义岁进士仲四先生”九字。童生初场，题分四仲：“管仲”、“虞仲”、“微仲”、“牧仲”。次场教职中耳语云：“今日恐不能再切仲四先生矣。”公即书四题，“大王尊贤”，“西子席也”，补足设帐郡斋之语。覆试总题，“仲壬四年”。仲闻之，谓太守曰：“宗师前后试题，胜于为我作传矣。”又试处州初场，府尊不到，委同知点名。次场来谒，公曰：“太尊今日才来？”对曰：“方从省下来，不获已，故命同知来。”公曰：“来与不来，听太尊自便。尚有童生正场，太尊来，益昭慎重。”对曰：“敢不如命。”是日，七学出题，自一字至七字止：“来”、“医来”、“远者来”、“送往迎来”、“厚往而薄来”、“不远千里而来”、“而未尝有显者来”。经题：“七日来复”、“凤皇来仪”、“贻我来牟”、“郯子来朝”、“礼闻来学”。以问答中多来字故也。及试童生次场，府尊奉委上省，仍委同知点名。公笑谓教职曰：“太尊今日真不获已也。”题出“又其次也”、“委而去之”、“同其好恶”、“知其所止”、“来者不拒”。其敏慧类如此。又闻某方伯试士命题云：“伯牛有疾”、“子路请祷”、“充虞路问”、“康子馈药”、“瞽瞍杀人”、“右师往吊”、“门人治任”。盖其时督学新亡，方伯摄行试事故也。
食量
诸城刘文清相国，食量倍常，蓄一青花巨盎，大容数升，每晨则以半盎白米饭，半盎肉脍，搅匀食之，然后入朝办事，过午而退。同时尹望山相公，但食莲米一小碗入朝，亦过午而退。然两公同享盛名，并臻耆寿。此如宋张仆射齐贤，每食啖肥猪肉数斤，夹胡饼黑神丸五七两；而同时晏元献，清瘦如削，止析半叶饼以箸卷之，捻其头一茎而食，后亦并享遐龄。盖各人禀赋不同，未可以饮啖论福泽也。
作诗不必识字
《宋书》：沈庆之手不知书，目不识字，世祖逼令作诗，庆之口授颜师伯曰：“微命值多幸，得逢时运昌。朽老筋力尽，徒步还南冈。辞荣此圣世，何愧张子房。”庆之常言：“众人虽见古今，不如下官耳学也。”北齐斛律金不解书，乃其作《敕勒歌》曰：“敕勒川，阴山下，天似穹庐，笼盖四野。天苍苍，野茫茫，风吹草低见牛羊。”为一时乐府之冠。又《随园诗话》载有樵夫哭母作《长相思》词云：“叫一声，哭一声，儿的声音娘惯听，如何娘不应？”自然音节，所谓天籁非耶？
混称
《汉书》注得利曰“乾”，失利曰“没”。今混称乾没为赃入己之称。《说文》：堪，天道也；舆，地道也。今混称堪舆为地理。《尸子》注妇女曰“姑”，儿童曰“息”。今混称姑息曰溺爱。《礼记》疏有才能曰“奚”，无才能曰“奴”。今混称奚奴曰家人。《说文》：贪财曰“饕”，贪食曰“餮”。今混称饕餮曰口馋。《尔雅翼》：妻父曰“婚”，婿父曰“姻”。今混称婚姻曰亲串。诸如此类，不可胜记。
弥勒对
某寺弥勒佛殿一对云：“年年扯空布袋，少米无柴，只剩得大肚宽肠，为告众檀越，信心时将何物布施？日日坐冷山门，接张待李，但见他欢天喜地，试问这头陀，得意处有什么来由？”禅机活泼，不嫌其俗。
戏名对
同人小饮，集戏名对偶为令，兹择其尤工者录之。惊丑《风筝误》。 对吓痴。《八义记》。 盗甲《雁翎甲》。 对哄丁。《桃花扇》。 访素《红梨记》。 对拷红。《西厢记》。 扶头《绣襦记》。 对切脚。《翡翠园》。 开眼《荆钗记》。 对拔眉。《鸾钗记》。 折柳《紫钗记》。 对采莲。《浣纱记》。 麻地《白兔记》。 对芦林。《跃鲤记》。 教歌《绣襦记》。 对题曲。《疗妒羹》。 春店《万里缘》。 对秋江。《玉簪记》。 哭像《长生殿》。 对描容。《琵琶记》。 败金《精忠记》。 对埋玉。《长生殿》。 三挡《麒麟阁》。 对七擒。《三国志》。 逼试《琵琶记》。 对劝妆。《占花魁》。 打虎《义侠记》。 对骂鸡。《白兔记》。 看袜《长生殿》。 对哭鞋。《荆钗记》。 刺虎《铁冠图》。 对斩貂。《三国志》。 乱箭《铁冠图》。 对单刀。《三国志》。 拜冬《荆钗记》。 对赏夏。《琵琶记》。 告雁《牧羊记》。 对嗾獒。《八义记》。 思饭《金琐记》。 对借茶。《水浒记》。 斩窦《金锁记》。 对刺梁。《渔家乐》。 投井《金印记》。 对跳墙。《西厢记》。 送米《跃鲤记》。 对拾柴。《彩楼记》。 相面《宵光剑》。 对审头。《一捧雪》。 醒妓《醉菩提》。 对规奴。《琵琶记》。 盗令《翡翠园》。 对偷诗。《玉簪记》。 饭店《寻亲记》。 对酒楼。《翠屏山》。 北樵《烂柯山》。 对西谍。《邯郸梦》。 落院《绣襦记》。 对借厢。《西厢记》。 小妹子《时剧》。 对胖姑儿。《慈悲愿》。 闹天宫对游地府。《安天会》。 醉易放易《鸣凤记》。 对相梁刺梁。《渔家乐》。 大宴小宴《连环记》。 对前亲后亲。《风筝误》。
悼亡词
项梅侣学正名达 与余为总角交，恂恂温雅，正如公瑾醇醪。丙戌成进士，以知县即用。君请于朝，愿就学正本班铨补。舍花封之烂漫，甘槐市之萧条，亦可想其襟怀之冲淡矣。长于制义，尤精算学，闲作小词，极细意熨贴。记其《祝英台近·悼亡》词一阕云：“恼蜂情，慵蝶意，春色又如许。愁立苍苔，花影乱深坞，如花人已天涯，花开依旧，争忍见翠围红舞？漫延伫，犹记双袖凭阑，冷香上诗句。能几番游，风月竟抛去，只除梦里归来，梦醒何处？重帘外断烟零雨。”清思婉转，逼真白石遗音矣。
软金杯
金章宗有软金杯，乃劈鲜黄橙为之，可与碧筒杯作对。
二苏
元好问题《苏氏宝章集》句注：“长公忠义似颜平原，次公冲淡似林西湖。”此二句未有人称者。
阎典史
明季南都亡，江阴阎典史孤城死守两月余，城破殉难，我朝赐谥立祠。祠堂对云：“七十日带发效忠，表太祖十六朝人物；三千人同心赴义，存大明一百里江山。”相传临难自题，海昌都湘帆同年嶟 有七古一篇云：“世间有此奇男子，奇男子谁一典史。甘受炮打誓不降，十万军民同日死。孤城斗大鲠喉舌，杀气阴森暑雨雪，百攻百御历七旬，仓廪已空雀鼠绝。坏云压山山为倾，蹈刃如饴无一生，可怜芙蓉好城郭，围城久不破，一僧云：“江阴乃芙蓉城，攻蒂则花自落矣。”乃专攻花家坝，城遂破。 白昼鬼火寒冥冥。呜呼两京大官恋爵土，如公之官何足数。读史数公同调人，万梅花下一阁部。”湘帆向未知其能诗，南归同舟，得尽读之。《舟中闻雨不寐》云：“书无可读灯光灺，醉不成乡酒力微。”《舟中杂诗》云：“渔艇归时成小市，断霞明处见孤村。”又云：“已分功名鲇上竹，不如归去鸟投林。”《道中和贾兰皋》云：“平沙尽处盘孤鹗，远树浓边见一城。”皆清峭拔俗。
金花夫人
广东金花夫人庙最多，其说不一。或曰：“金花者，神之讳也。本巫女，五月观竞渡，溺于湖。尸旁有香木偶，宛肖神像，因祀之月泉侧，名其湖曰仙湖。”或曰：“神本处女，有巡按夫人方娩，数日不下，几殆，梦神告曰：‘请金花女至则产矣。’密访得之，甫至署，果诞子，由此无敢婚神者。神羞之，遂投湖死。粤人肖像以祀，呼金花小娘，后以其能佑人生子，不当在处女之列，故改称夫人云。”庙碑载，神生于洪武七年四月十七日子时，其时太史奏昴星不见。至洪武二十二年三月初七日午时，夫人卒，始奏昴星复位，盖感星精而生云。或言神系南汉女巫。按会城中故有湖，一曰西湖，一曰仙湖，皆南汉高祖所凿。仙湖之名，非自神始也。且诸书载南汉神女庙，只有谭氏二女及龙母两庙，并无金花神庙，则其说未可信也。明张参政诩 诗云：“玉颜当日睹金花，化作仙湖水面霞。霞本无心还片片，晚风吹落万人家。”写得极其缥缈。《广志》言神庙不知始自何时，成化五年，巡抚陈廉重建，嘉靖中魏校毁之，粤人奉神像于南岸石鳌村，其后复建故处，即今仙湖街庙是也。乾隆间，翁覃溪学士方纲 视学粤东，适至仙湖街，见男女谒拜，肩舆不能过，怒命有司毁之，于是复奉祀于石鳌村。四月十七神诞，画舫笙歌，祷赛极盛云。
魏环溪语
魏环溪尚书象枢 《有庸斋闲话》云：“偶见水与油，而得君子小人之情状焉。水，君子也，其性凉，其质白，其味冲，其为用也，可浣不洁者而使洁，即沸汤中投以油，亦自分别而不相混。油，小人也，其性滑，其质浊，其味浓，其为用也，可污洁者而使不洁，即沸油中而投以水，必至搏击而不相容。”诚名论也。
梁文康
粤东梁文康储 髫龄时，已具公辅之量。相传幼时两眉俱绿，一日自塾中归，误仆于地。父迟庵掖起之曰：“跌倒小书生。”公应声曰：“扶起大学士。”迟庵与诸子浴于小沼中，出对云：“晚浴池塘，涌动一天星斗。”公对曰：“早登台阁，挽回三代乾坤。”时年才七岁耳，而吐属不凡如此。
河南村狗
广郡窑头村人言，蒙近野诏 ，字廷伦，亲迎时，妇翁之兄令公口占，以“河南村狗”四字冠于每句之上。公遂吟云：“河汉浮槎到五羊，南风吹送桂花香。村人多少来争看，狗吠仙姬会阮郎。”其妻劝公力学，以雪四字之耻。公发愤，遂成名儒，嘉靖壬戌进士，授翰林，官佥都御史，卒祀乡贤祠。
芙蓉
岭南木芙蓉，有一日白花，次日稍红，又次日深红者，名曰“三日醉芙蓉”。
宣德铜盘
曾宾谷方伯藏宣德铜盘，方径三寸五分，内刻御制《锦堂春》词云：“映日秾花旖旎，萦风细柳轻盈。游丝十丈重门静，金鸭午烟清。戏蝶浑如有意，啼莺还似多情。游人来往知多少，歌吹散春声。”宣德七年正月十五日。
文信国绿端蝉腹砚
砚修广各三寸余，受墨处微凹，底圆而凸，象蝉腹沿左边至顶，刻谢皋羽铭云：“文山攀髯之明年，叠山流寓临安，得遗砚焉。忆当日与文山象戏，谱玉 金鼎一局，石君同在座右。铭曰：‘洮河石，碧于血，千年不死苌弘骨。’”款识“皋羽”二字。袁简斋先生贮以檀匣，而识原委于匣盖云：“乾隆丁未十二月，杭州临平渔父网得此砚于临平湖，王仲瞿居士舟过相值，知为文文山故物，以番钱廿元得之，转以见赠。余仿竹垞咏玉带生故事，为作匣，兼招诗流各赋一章。甲寅六月望日，袁枚记于小仓山房，时年七十有九。”
品酒
嘉庆癸酉，余偶憩云林寺。次日独游弢光，遇一老僧，名致虚，善气迎人，与之谈，颇相得，亦略知文墨。坐久，余欲下山，老僧曰：“居士得毋饥否？蔬酌可乎？”余方谦谢，僧已指挥徒众，立具伊蒲，泥瓮新开，酒香满室，盖时业知余之好饮也。一杯入口，甘芳浚冽，凡酒之病无不蠲，而酒之美无弗备。询之，曰：“此本山泉所酿也，陈五年矣。老僧盖少知酿法，而又喜谈米汁禅，此盖自奉之外，藏以待客者。”于是觥斝对酌，薄暮始散。又乞得一壶，携至山下，晚间小酌。次日，僧又赠一瓻，归而饮于家，靡不赞叹欲绝。廿年神往，何止九日口香，此生平所尝第一次好酒也。此外不得不推山西之汾酒、潞酒，然禀性刚烈，弱者恧焉，故南人勿尚也。于是乎不得不推绍兴之女儿酒。女儿酒者，乡人于女子初生之年，便酿此酒，迨出嫁时，始开用之，此各家秘藏，并不售人。其花坛大酒，悉是赝本。且近日人家萧索，酿此者亦复寥寥，能得其真东浦水作骨而三四年陈者，已是无等等咒矣。道光甲申，余归自京师，汪小米表弟拉饮庚申酒。庚申酒者，小米令叔眷西先生家所藏者也。眷西尊人旧贮二十坛，殁后，其家亦胥忘之。眷西又汴游十余载，遂无人问鼎。而藏酒之室，又极邃密，终日扃牡，更无人知而窥之者。以故二十年来，丸泥如故。眷西归，始发之，所存止及坛之半。正简斋先生所谓“坛高三尺酒一尺，去尽酒魂存酒魄”是也。色香俱美，味则淡如，因以好新酒四分搀之，则芳香透脑，胶饧盏底，其秾厚有过于弢光酒，而微苦不冽，自其小病，此生平所尝第二次好酒也。仆逢曲流涎，到处不肯轻过，闻之人语云：“不吃奔牛酒，枉在江湖走。”余过其地，沽而试焉。呜乎！天下有如此名过其实，庸恶陋劣之名士乎？论其品格，亦止如苏州之福贞，惠泉之三白，宜兴之红友，扬州之木瓜，镇江之苦露，邵宝之百花，苕溪之下若，而其甜其腻则又过之，此真醉乡之魔道也。而其中矫矫独出者，则有松江之三白，色微黄极清，香沁肌骨，惟稍烈耳。又记某年，余游萧山，梧里主人周姓，名镇祁，情极款洽，作平原十日之留。一日，出一种酒，曰梨花春，俗名酒做酒曰梨花，盖三套矣。余饮一杯后，主人即将杯夺去。主人巨量，止饮二小杯。是日，余竟沉醉一天，因思古人所谓千日九酝者，亦即此类，特其一年三年之醉，则未免神奇其说耳。余居广东始兴一年有余，彼处有所谓冬酒者，味虽薄而喜不甚甜，故尚可入口，中秋以后方有，来年二三月便不可得。询之土人，曰：“此煮酒也，今日入瓮，第三日即可饮，半月坏矣。”一日，有曾姓乡绅邀余山中小酌，举杯相劝。余视之，浅绿色，饮之清而极鲜，淡而弥旨，香味之妙，其来皆有远致，诧以为得未曾有。急询何酒，曰：“冬酒也。”问那得如许佳？曰：“陈六年矣。”余又叩以乡人不能久藏之言，曰：“乡人贪饮而惜费，夫安得有佳者。此酒始酿，须墨江某山前一里内之水，不可杂以他流，再选名曲佳糵，合而成之，何患其不能陈？余家酿此五十余年，他族省穑，不肯效为之也。”余生平所尝第三次好酒也。余三十年来，沉湎于酒，脏腑之地，受病已深，近日损之又损，以至于无，而结习所存，不能忘也，因历忆生平饮境而一纪之。宋俞文豹《吹剑录》云：“易惟四卦言酒，而皆在险难。需，需于酒食；坎
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:03:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>