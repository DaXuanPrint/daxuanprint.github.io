<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一。农本,卷二。农本,卷三。农本,卷四。田制,卷五。田制,卷六。农事,卷七。农事,卷八。农事,卷九。农事,卷十。农事,卷十一。农事,卷十二。水利,卷十三。水利,卷十四。水利,卷十五。水利,卷十六。水利,卷十七。水利,卷十八。水利,卷十九。水利,卷二十。水利,卷二十一。农器,卷二十二。农器,卷二十三。农器,卷二十四。农器,卷二十五。树艺,卷二十六。树艺,卷二十七。树艺,卷二十八。树艺,卷二十九。树艺,卷三十。树艺,卷三十一。蚕桑,卷三十二。蚕桑,卷三十三。蚕桑,卷三十四。蚕桑,卷三十五。蚕桑广类,卷三十六">
<meta name="description" content="是我国明代的一部重要农书,作者徐光启。全书共60卷,约70万字,是经过陈子龙修改加工过的。主要版本有平露堂本、《四库全书》本、万有文库本等。此书分农本、田制、农事、水利、农器、树艺、蚕桑、蚕桑广类等12个门类,每个门类又分若干子目,全书内容包括了农学的各个方面。《农本》三卷,包括《经史典故》、《诸家杂论》和冯应京的《国朝重农考》一文。作者征引诸子百家的言论,阐述农业是立国之本的道理。并借明朝历代皇帝的农业政策和措施,告诫当政的皇帝和官吏要进一步重视农业。《田制》2卷,考查了井田制和历代田制的状况。《农事》">
<title>农政全书【标点本】_徐光启_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">农政全书【标点本】</span> <br/>
          作者： <span class="inputVal" id="bkauthor">徐光启</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,农书,完结</span> <br/>
          字数： <span class="inputVal" id="bknum">[book_length]505427</span> <br/>
          说明： <span class="inputVal" id="bkdec">是我国明代的一部重要农书,作者徐光启。全书共60卷,约70万字,是经过陈子龙修改加工过的。主要版本有平露堂本、《四库全书》本、万有文库本等。此书分农本、田制、农事、水利、农器、树艺、蚕桑、蚕桑广类等12个门类,每个门类又分若干子目,全书内容包括了农学的各个方面。《农本》三卷,包括《经史典故》、《诸家杂论》和冯应京的《国朝重农考》一文。作者征引诸子百家的言论,阐述农业是立国之本的道理。并借明朝历代皇帝的农业政策和措施,告诫当政的皇帝和官吏要进一步重视农业。《田制》2卷,考查了井田制和历代田制的状况。《农事》6卷,叙述了农田的开垦、经营管理和农时等问题。《水利》九卷,重点阐述了水利对农业生产的重要性,他把水利看作是农业生产的命脉,并提出了兴修水利的具体办法和措施,突出反映了徐光启重视水利的思想。《农器》四卷,绘制了各种农器的图谱。《树艺》6卷,叙述了各种谷物、瓜果、蔬菜的种植技术。《蚕桑》4卷,叙述了当时蚕桑业的发展状况,并绘制了蚕事、桑事、织紝图谱。《蚕桑广类》2卷,叙述了木棉、麻的生产情况。《种植》4卷,叙述了各种树木、花卉的种植技术。《牧养》1卷,叙述了各种家畜、家禽及鱼、蜜蜂的饲养技术。《制造》1卷,叙述了各种食物、酒类的加工和制作技术。《荒政》18卷,内容约占全书三分之一,说明徐光启特别重视灾荒的出现,体现了“预弭为上、有备为中、赈济为下”的救灾思想。此书虽然在每章中摘引了不少前人著作,但都经过作者经心剪裁,并在许多地方加了注文和评语,反映了作者新的见解。此书在中国农学史上具有突出的学术地位。中华书局1956年出版了南京农学院中国农业遗产研究室邹树文的校点本,1979年上海古籍出版社出版了石声汉的《农政全书校注》,都是学习和研究中国农学史的重要参考书。此本为标点本，本站也有四库本，可以搜索查找！</span> <br/>
          封面： <span class="inputVal" id="bkimg">Z_12058.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]农政全书【标点本】
[book_author]徐光启
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,农书,完结
[book_length]505427
[book_dec]是我国明代的一部重要农书,作者徐光启。全书共60卷,约70万字,是经过陈子龙修改加工过的。主要版本有平露堂本、《四库全书》本、万有文库本等。此书分农本、田制、农事、水利、农器、树艺、蚕桑、蚕桑广类等12个门类,每个门类又分若干子目,全书内容包括了农学的各个方面。《农本》三卷,包括《经史典故》、《诸家杂论》和冯应京的《国朝重农考》一文。作者征引诸子百家的言论,阐述农业是立国之本的道理。并借明朝历代皇帝的农业政策和措施,告诫当政的皇帝和官吏要进一步重视农业。《田制》2卷,考查了井田制和历代田制的状况。《农事》6卷,叙述了农田的开垦、经营管理和农时等问题。《水利》九卷,重点阐述了水利对农业生产的重要性,他把水利看作是农业生产的命脉,并提出了兴修水利的具体办法和措施,突出反映了徐光启重视水利的思想。《农器》四卷,绘制了各种农器的图谱。《树艺》6卷,叙述了各种谷物、瓜果、蔬菜的种植技术。《蚕桑》4卷,叙述了当时蚕桑业的发展状况,并绘制了蚕事、桑事、织紝图谱。《蚕桑广类》2卷,叙述了木棉、麻的生产情况。《种植》4卷,叙述了各种树木、花卉的种植技术。《牧养》1卷,叙述了各种家畜、家禽及鱼、蜜蜂的饲养技术。《制造》1卷,叙述了各种食物、酒类的加工和制作技术。《荒政》18卷,内容约占全书三分之一,说明徐光启特别重视灾荒的出现,体现了“预弭为上、有备为中、赈济为下”的救灾思想。此书虽然在每章中摘引了不少前人著作,但都经过作者经心剪裁,并在许多地方加了注文和评语,反映了作者新的见解。此书在中国农学史上具有突出的学术地位。中华书局1956年出版了南京农学院中国农业遗产研究室邹树文的校点本,1979年上海古籍出版社出版了石声汉的《农政全书校注》,都是学习和研究中国农学史的重要参考书。此本为标点本，本站也有四库本，可以搜索查找！
[book_img]Z_12058.jpg


[book_title]卷一 農本
經史典故
神農氏曰炎帝，以火名官。斫木為耜，揉木為耒，耒耨之用，以教萬人。始教耕，故號神農氏。
《白虎通》云：古之人民，皆食禽獸肉。至於神農，用天之時，分地之利，製耒耜，教民農作。神而化之，使民宜之，故謂之神農。
《典語》云：「神農嘗草別穀，烝民粒食。」後世至今賴之。農丈人一星，在斗西南，老農主稼穡也。其占與糠略同。與箕宿邊杵星相近。蓋人事作乎下，天象應乎上，農星其殆始於此也。
后稷名曰棄。棄為兒時，如巨人之志。其遊戲，好種植麻麥。及為成人，遂好耕農。相地之宜，宜穀者稼穡之。民皆法之。帝堯聞之，舉為農師。帝舜曰：「棄，黎民阻饑，汝后稷，播時百穀。」《詩》曰：「思文后稷，克配彼天；立我烝民，莫匪爾極。帝命率育。奄有下國，俾民稼穡。」《豳風·七月》之詩，陳王業之艱難。蓋周家以農事開國，實祖於后稷。所謂配天社而祭者，皆後世仰其功德，尊之之禮，實萬世不廢之典也。
嘗聞古之耕者用耒耜，以二耜為耦而耕，皆人力也。至春秋之間，始有牛耕，用犁。《山海經》曰：「后稷之孫叔均，始作牛耕」，是也。嘗考之，牛之有星，在二十八宿丑位，其來著矣。謂牛生於丑，宜以是月致祭牛宿，及令各加蔬豆養牛，以備春耕。
《漢·食貨志》：后稷始川田，以二耜為耦。
《藝文志》：「農九家百四十一篇。農家者流，蓋出農稷之官，播百穀，勸耕桑，以足衣食。」
《書·洪範·八政》：「一曰食、二曰貨。」〈（玄扈先生曰：生之者眾，食之者寡，此言食也。為之者疾，用之者舒，此言貨也。）〉
周公曰：「嗚呼！君子所其無逸，先知稼穡之艱難，乃逸，則知小人之依。」
《禮·王制》：「國無九年之蓄，曰不足；無六年之蓄，曰急；無三年之蓄，曰國非其國也。三年耕，必有一年之食；九年耕，必有三年之食。以三十年之通，雖有凶旱水溢，民無菜色。」
《孝經·庶人》章：「用天之道，〈（春則耕種，夏則芸苗，秋則獲刈，冬則入廩。）〉分地之利，〈（分別五土之高下，隨所宜而播種之。）〉謹身節用，〈（身恭謹則遠恥辱，用節省則免饑寒。）〉以養父母。此庶人之孝也。」
周制「種穀，必雜五種，以備災害。〈（種即五穀：謂黍、稷、麻、麥、豆也。）〉還廬樹桑，菜茹有畦，瓜瓠果蓏，殖於疆埸。雞豚狗彘，毋失其時。女修蠶織，則五十可以衣帛，七十可以食肉。入者必持薪樵，輕重相分，斑白不提挈。冬，民既入，婦人同巷，相從夜績，女工一月得四十五日。〈（服虔曰：一月之中，又得夜。半，為十五日，凡四十五日。）〉必相從者，所以省費燎火，同巧拙而合習俗也。」
《管子》：「民無所遊食必，農民事農則田墾，田墾則粟多，粟多則國富。」〈（玄扈先生曰：有所遊食必不農，今世是也。）〉
管仲相齊，與俗同好惡。其稱曰：「倉廩實而知禮節，衣食足而知榮辱。」
《莊子》長梧封人曰：「昔予為禾稼，而鹵莽種之，其實亦鹵莽而報予；芸而滅裂之，其實亦滅裂而報予。來年深其耕而熟耨之，其禾繁以滋，予終年厭飧。」
李悝為魏文侯作盡地力之教。以為地方百里，提封九萬頃，除山澤邑居三分去一，為田六百萬畝。治田勤謹，則畝益三升；〈（臣瓚曰：當言三斗，謂治田勤，則畝加三斗也。）〉不勤，則損亦如之。地方百里之增減，輒為粟百八十萬石矣。又曰：糴甚貴傷民，甚賤傷農。民傷則離散，農傷則國貧。故甚貴與甚賤，其傷一也。
《氾勝之書》：「湯有旱災，伊尹作為區田，教民糞種，負水澆稼。」〈（氾、扶嚴反，水名，又姓，出敦煌、濟北二望。本姓凡氏，避地於氾水，因改焉。）〉
《史記》太史公曰：「居之一歲，種之以穀；十歲，樹之以木；百歲，來之以德。德者，人物之謂也。今有無秩祿之奉，爵邑之入，而樂與之比者，命曰素封。故曰陸地牧馬二百蹄，〈（《漢書音義》曰：五十疋。）〉牛蹄角千，〈（《漢書音義》曰：百六十七頭也。馬貴而牛賤，以此為率。）〉千足羊，澤中千足彘，〈（韋昭曰：二百五十頭。）〉水居千石魚陂，〈（徐廣曰：魚以斤兩為計也。）〉山居千章之材，安邑千樹棗，燕秦千樹栗，蜀漢江陵千樹橘，淮北常山已南河濟之間千樹萩，陳夏千畝漆，齊魯千畝桑麻，渭川千畝竹。及名國萬家之城，帶郭千畝，畝鍾之田，〈（徐廣曰：六斛四斗也。）〉若千畝卮茜，〈（徐廣曰：卮，音支，鮮支也。茜，音倩，一名紅藍，其花染繒赤黃也。）〉千畦薑韭。〈（徐廣曰：千畦二十五畝。駰案：韋昭曰：畦，猶壟也。）〉此其人，皆與千戶侯等。」
漢文帝時，賈誼說上曰：「漢之為漢，幾四十年矣。公私之積，猶可哀痛。即不幸有方二三千里之旱，國胡以相恤？卒然邊境有急，數十百萬之眾，國胡以饋之？夫積貯者，天下之大命也。苟粟多而財有餘，何為而不成？以攻則取，以守則固，以戰則勝；懷敵附遠，何招而不至？今敺民而歸之農，使天下各食其力，末技遊食之人，轉而緣南畝，則蓄積足而人樂其所矣。」
張堪拜漁陽太守，〈（漁陽猶在乎？）〉開稻田八千餘頃，勸民耕種，以致殷富。百姓歌曰：桑無附枝，麥穗兩歧。張君為政，樂不可支。
王符曰：「一夫不耕，天下受其饑；一婦不織，天下受其寒。今舉俗舍本農，趨商賈，是則一夫耕，百人食之，一婦桑，百人衣之。以一奉百，孰能供之？」
劉陶曰：「民可百年無貨，不可一朝有饑。故食為至急也。」
仇覽為蒲亭長，勸人生業。為製科令，至於果菜為限，雞豚有數。農事既畢，乃令子弟群居就學，其剽輕遊恣者，皆役以田桑，嚴設科罰。躬助喪事，振恤窮寡，期年，稱大化。
唐張全義為河南尹。經黃巢之亂，繼以秦宗權、孫儒殘暴，居民不滿百戶，四境俱無耕者。全義招懷流散，勸之樹藝。數年之後，都城坊曲，漸復舊制，諸縣戶口，率皆歸復。桑麻蔚然，野無曠土。全義出，見田疇美者，輒下馬與僚佐共觀之。召田主，勞以酒食。有蠶麥善收者，或親至其家，悉呼出老幼，賜以茶糸采、衣物。民間言張公不喜聲伎，見之未嘗笑，獨見佳麥良繭則笑耳。有田荒穢者，則集眾杖之。或訴以乏人牛，乃召其鄰里，責之曰：彼誠乏人牛，何不助之？眾皆謝，乃釋之。由是鄰里有無相助。故比戶皆有蓄積，凶年不饑，遂成富庶焉。
李襲譽嘗謂子孫曰：「吾負京有田十頃，能耕之，足以食。河內千樹桑，事之可以衣。能勤此，無資於人矣。」
諸家雜論上
《管子》曰：夫管仲之匡天下也，其施七尺。瀆田悉徙，五種無不宜。其立後而手實，其木宜蚖芲與杜鬆，其草宜楚棘。見是土也，命之曰五施，五七三十五尺而至於泉，呼音中角。其水倉，其民彊。赤壚曆強肥，五種無不宜。其麻白，其布黃，其草宜白茅與，其木宜赤棠。見是土也。命之曰四施。四七二十八尺而至於泉，呼音中商。其水白而甘，其民壽。黃唐，無宜也，唯宜黍秫也。宜縣澤，行廧〈（同牆）〉落，地潤數毀，難以立邑置廧。其草宜黍秫與茅，其木宜櫄、𢺕、桑。見是土也，命之曰三施，三七二十一尺而至於泉，呼音中宮。其泉黃而糗，流徙。斥埴，宜大菽與麥，其草宜萯，其木宜杞。見是土也，命之曰再施，二七十四尺而至於泉，呼音中羽。其泉鹹,水流徙。黑埴，宜稻麥，其草宜蘋蓚，其木宜白棠。見是土也，命之曰一施，七尺而至於泉，呼音中徵。其水黑而苦。
凡聽徵，如負豬豕，覺而駭。凡聽羽，如鳴馬在野。〈（一作鳴鳥在樹。）〉凡聽宮，如牛鳴窌中。凡聽商，如離群羊。凡聽角，如雉登木以鳴，音疾以清。凡將起五音，凡首：先主一而三之，四開以合九九，以是生黃鍾小素之首以成宮。三分而益之以一，為百有八為徵；不無有三分而去其乘適足，以是生商；有三分而復於其所，以是成羽。有三分而去其乘適足，以是生角。
墳延者，六施，六七四十二尺而至於泉。陝之芳，七施，七七四十九尺而至於泉。祀陝，八施，八七五十六尺而至於泉。杜陵，九施，七九六十三尺而至於泉。延陵，十施，七十尺而至於泉。環陵，十一施，七十七尺而至於泉。蔓山，十二施，八十四尺而至於泉。付山，十三施，九十一尺而至於泉。付山白徒，十四施，九十八尺而至於泉。中陵，十五施，百五尺而至於泉。青山，十六施，百一十二尺而至於泉。青龍之所居。庚泥，不可得泉。赤壤𠢕山，十七施，百一十九尺而至於泉。其下青商，不可得泉。𨹫山白壤，十八施，百二十六尺而至於泉。其下駢石，不可得泉。徒山，十九施，百三十三尺而至於泉。其下有灰壤，不可得泉。高陵土山，二十施，百四十尺而至於泉。
山之上，命之曰縣泉。其地不乾，其草如茅與走，其木乃樠，鑿之二尺乃至於泉。山之上，命曰復呂。其草魚腸與蕕，其木乃柳，鑿之三尺而至於泉。山之上，命曰泉英。其草蘄白昌，其木乃楊。鑿之五尺而至於泉。山之材，其草兢與薔，其木乃格。鑿之二七十四尺而至於泉。山之側，其草葍與蔞，其木乃品榆。鑿之三七二十一尺而至於泉。
凡草土之道，各有穀造，或高或下，各有草木。葉下於𩏴，𩏴下於莧，莧下於蒲，蒲下於葦，葦下於，下於蔞，蔞下於荓，荓下於蕭，蕭下於薜，薜下於萑，萑下於茅。凡彼草物，有十二衰，各有所歸。
九州之土，為九十物。每州有常而物有次。
群土之長，是為五粟。五粟之物，或赤或青或黑或黃或白。五粟五章。五粟之狀，淖而不肕，剛而不觳，不濘車輪，不汙手足。其種大重，細重，白莖白秀，無不宜也。五粟之土，若在陵在山，在隫在衍，其陰其陽，盡宜桐柞，莫不秀長。其榆其柳，其檿其桑，其柘其櫟，其槐其楊，群木蕃滋，數大條直以長。其澤則多魚，牧則宜牛羊。其地其樊，俱宜竹箭，藻黽楢檀，五臭生之。薜荔白芷蘪蕪椒連。五臭所校，寡疾難老，士女皆好，其民工巧。其泉黃白，其人夷後。五粟之土，乾而不格，湛而不澤，無高下葆澤以處，是謂粟土。
粟土之次，曰五沃。五沃之物，或赤或青或黃或白或黑。五沃之物，各有異則。五沃之狀，剽怸橐土，蟲易全處。怸剽不白，下乃以澤。其種大苗、細苗，赨莖黑秀，箭長。五沃之土，若在邱在山在陵在岡，若在陬陵之陽，其左其右，宜彼群木，桐柞扶櫄，及彼白梓。其梅其杏，其桃其李，其秀生莖起。其棘其棠，其槐其楊，其榆其桑，其杞其枋，群木數大，條直以長。其陰則生，乂之楂梨。其陽則安，樹之五麻。若高若下，不擇疇所。其麻大者，如箭如葦，大長以美。其細者，如如蒸，欲有與名。大者不類，小者則治，揣而藏之，若眾練絲。五臭疇生，蓮與蘪蕪，槀本白芷。其澤則多魚，牧則宜牛羊。其泉白青，其人堅勁。寡有疥騷，終無痟酲。五沃之土，乾而不斥，湛而不澤，無高下葆澤以處，是謂沃土。
沃土之次，曰五位。五位之物，五色雜英，各有異章。五位之狀，不塥不灰，青怸以菭。其種大葦無、細葦無，赨莖白秀。五位之土，若在岡在陵，在隫在衍，在邱在山，皆宜竹箭。求黽楢檀。其山之淺，有籠與斥，群木安逐，條長數大。其桑其鬆，其杞其茸，種木胥容。榆桃柳楝，群藥安生，薑與桔梗，小辛大蒙。其山之梟，多桔符榆。其山之末，有箭與苑。其山之傍，有彼黃䖟，及彼白昌，山藜葦芒，群藥安聚，以圉民殃。其林其漉，其槐其楝，其柞其穀，群木安逐，鳥獸安施，既有麋麃，又且多鹿。其泉青黑，其人輕直，省事少食。無高下葆澤以處，是謂位土。
位土之次，曰五蘟。五蘟之狀，黑土黑菭，青怵以肥，芬然若灰。其種櫑葛，赨莖黃秀，恚目，其葉若苑。以蓄殖果木。不若三土以十分之二。是謂蘟土。
蘟土之次，曰五壤。五壤之狀，芬然若澤若屯土。其種大水腸、細水腸，赨莖黃秀以慈。忍水旱，無不宜也。蓄殖果木，不若三土以十分之二。是謂壤土。
壤土之次，曰五浮五浮之狀，捍然如米，以葆澤，不離不坼。其種忍蘟，忍葉如葉以長狐茸，黃莖黑莖黑秀，其粟大，無不宜也。蓄殖果木，不如三土以十分之二。
凡上土三十物，種十二物。
中土曰五怷，五怷之狀，廩焉如壏，潤濕以處。其種大稷、細稷，赨莖黃秀以慈，忍水旱。細粟如麻。蓄殖果木，不若三土以十分之三。
怷土之次，曰五纑。五纑之狀，強力剛堅。其種大邯鄲、細邯鄲，莖葉如扶櫄，其粟大。蓄殖果木，不若三土以十分之三。
纑土之次，曰五壏。五壏之狀，芬焉若糠以肥。其種大荔、細荔，青莖黃秀。蓄殖果木，不若三土以十分之三。
壏土之次。曰五剽。五剽之狀。華然如芬以脤。其種大、細，黑莖青秀。蓄殖果木，不若三土以十分之四。
剽土之次，曰五沙。五沙之狀，粟焉如屑塵厲。其種大萯、細萯，白莖青秀以蔓。蓄殖果木，不若三土以十分之四。
沙土之次，曰五塥。五塥之狀，累然如仆累。不忍水旱。其種大樛杞、細樛杞，黑莖黑秀。蓄殖果木，不若三土以十分之四。凡中土三十物，種十二物。
下土曰五猶。五猶之狀如糞。其種大華、細華，白莖黑秀。蓄殖果木，不如三土以十分之五。
猶土之次，曰五弘。五弘之狀，如鼠肝。其種青粱，黑莖黑秀。蓄殖果木，不如三土以十分之五。
弘土之次，曰五殖。五殖之狀，甚澤以疏，離坼以臞塉。其種雁膳，黑實；朱跗，黃實。蓄殖果木，不如三土以十分之六。
五殖之次，曰五觳。五觳之狀，婁婁然，不忍水旱。其種大菽、細菽，多白實。蓄殖果木，不如三土以十分之六。
觳土之次，曰五鳧。五鳧之狀，堅而不骼。其種陵稻，黑鵝、馬夫。蓄殖果木，不如三土以十分之七。
鳧土之次，曰五桀。五桀之狀，甚鹹以苦。其物為下。其種白稻，長狹。蓄殖果木，不如三土以十分之七。凡下土三十物，其種十二物。凡土物九十，其種三十六。
「野與市爭民，金與粟爭貴。」又曰：「狄，諸侯畝鍾之國也，故粟十鍾而錙金。程，諸侯出東之國也，故粟五釜而錙金。」
《商子》曰：「金生而粟死，粟死而金生。金一兩生於境內，粟十二石死於境外；粟十二石生於境內，金一兩死於境外。好生金於境內，則金粟兩死，倉府兩虛，國弱。好生粟於境內，則金粟兩生，倉府兩盈，國強。」
《呂覽》曰：〈（玄扈先生曰：古農家之書甚多，於今罕傳。呂相所集諸篇，概有所本，亦可睹見一二矣。）〉凡農之道，厚之為寶。斬木不時，不折必穗。稼就而不獲，必遇天菑。夫稼，為之者人也，生之者地也，養之者天也。是以人稼之容足，耨之容耰，據之容手，此之謂耕道。是以得時之禾，長秱而穗，大本而莖殺，蔬穖而穗大，其粟圓而薄糠，其米多沃而食之彊。如此者不風。先時者，莖葉帶芒以短衡，穗而芳奪，秮米而不香；後時者，莖葉帶芒而末衡，穗閱而青零，多比而不滿。得時之黍，芒莖而徼下，穗芒以長，摶米而薄糠，舂之易而食之不噮而香。如此者不飴。先時者，大本而華，莖殺而不遂，葉槀短穗；後時者，小莖而麻長，短穗而厚糠，小米鉗而不香。得時之稻，大本而莖葆，長秱疏穖，穗如馬尾；大粒無芒，摶米而薄糠，舂之易而食之香。如此者不益。先時者，大本而莖葉格對，短秱短穗，多比厚糠，薄米多芒。後時者，纖莖而不滋，厚糠多比，𢈩辟米，不得待定熟，卬夭而死。得時之麻，必芒以長，疏節而色陽，小本而莖堅，厚枲以均，後熟多榮，日夜分復生。如此者不蝗。得時之菽，長莖而短足，其莢二七以為族，多枝數節，競葉蕃實。大菽則圓，小菽則摶以芳，稱之重，食之息以香。如此者不蟲。先時者，必長以蔓，浮葉疏節，小莢不實。後時者，短莖疏節，本虛不實。得時之麥，秱長而莖黑，二七以為行，而服薄䅵而赤色。稱之重，食之致香以息，使人肌澤且有力。如此者不蚼蛆。先時者，暑雨未至，胕動蚼蛆而多疾，其次羊以節。後時者，弱苗而穗蒼狼，薄色而美芒。是故得時之稼興，失時之稼約。莖相若，稱之，得時者重，粟之多。量粟相若而舂之，得時者多米。量米相若而食之，得時者忍饑。是故得時之稼，其臭香，其味甘，其氣章。百日食之，耳目聰明，心意叡智，四衛變彊，凶氣不入，身無苛殃。黃帝曰：「四時之不正也，正五穀而已矣。」〈（《審時篇》）〉
《后稷》曰：子能以窐為突乎？子能藏其惡而揖之以陰乎？子能使吾土靖而川浴土乎？子能使保濕安地而處乎？子能使夷毋淫乎？子能使子之野盡為泠風乎？子能使稾數節而莖堅乎？子能使穗大而堅均乎？子能使粟圜而薄糠乎？子能使米多沃而食之彊乎？無之若何？凡耕之大方，力者欲柔，柔者欲力；息者欲勞，勞者欲息；棘者欲肥，肥者欲棘；急者欲緩，緩者欲急；濕者欲燥，燥者欲濕。上田棄畝，下田棄川。五耕五耨，必審以盡。其深殖之度，陰土必得。大草不生，又無螟蜮。今茲美禾，來茲美麥。是以六尺之耜，所以成畝也。其博八寸，所以成川也。耨柄尺，此其度也。其耨六寸，所以間稼也。地可使肥，又可使棘。人肥必以澤，使苗堅而地隙。人耨必以旱，使地肥而土緩。草諯大月。冬至後五旬七日，菖始生。菖者，百草之先生者也，於是始耕。孟夏之昔，殺三葉而獲大麥。日至，苦菜死而資生，而樹麻與菽，此告民地寶盡死。凡草生藏日中出，稀首生而麥無葉，而從事於蓄藏，此告民究也。五時，見生而樹生，見死而獲死。天下時，地生財，不與民謀。有年瘞土，無年瘞土。無失民時，無使之治。下知貧富利器，皆時至而作，渴時而止。是以老弱之力可盡起。其用曰半，其功可使倍。不知事者，時未至而逆之，時既往而慕之，當時而薄之，使其民而郤之。民既郤乃以良時慕，此從事之下也。操事則苦，不知高下，民乃逾處。種稑禾不為稑，種重禾不為重，是以粟少而失功。〈（《任地篇》）〉
凡耕之道：必始於壚，為其寡澤而後枯。必後其靹，為其唯厚而及。𨩭者𦷺之，堅者耕之，澤其靹而後之。上田則被其處，下田則盡其汙。無與三盜任地。夫四序參發，大川小畝為青魚胠，苗若直獵，地竊之也。既種而無行，耕而不長，則苗相竊也。弗除則蕪，除之則虛，則草竊之也。故去此三盜者，而後粟可多也。所謂今之耕也，營而無獲者，其蚤者先時，晚者不及時，寒暑不節，稼乃多菑實。其為畝也，高而危則澤奪，陂則埒，見風則亻厥，高培則拔，寒則彫，熱則修，一時而五六死，故不能為來。不俱生而俱死，虛稼先死，眾盜乃竊。望之似有餘，就之則虛。農夫知其田之易也，不知其稼之疏而不適也；知其田之際也，不知其稼居地之虛也。不除則蕪，除之則虛，此稼之傷也。故畝欲廣以平，川欲小以深，下得陰，上得陽，然後咸生。稼欲生於塵，而殖於堅者。慎其種，勿使數，亦無使疏。於其施土，無使不足，亦無使有餘。熟有耰也，必務其培。其耰也植，植者其生也必先。其施土也均，均者其生也必堅。是以畝廣以平，則不喪本，莖生於地者，五分之以地。莖生有行，故遫長；弱不相害，故遫大，衡行必得，縱行必術，正其行，通其風；心中央，帥為泠風。苗，其弱也欲孤，長也欲相與居，其熟也欲相扶。是故三以為族，乃多粟。凡禾之患，不俱生而俱死。是以先生者美米，後生者為比。是故其耨也，長其兄而去其弟。樹肥無使扶疏，樹墝不欲專生而族居。肥而扶疏則多比，墝而專居則多死。不知稼者，其耨也，去其兄而養其弟，不收其粟而收其比，上下不安，則禾多死。厚土則孽不通，薄土則蕃轓而不發。壚埴冥色，剛土柔種，免耕殺匿，使農事得。〈（《辨土篇》）〉
《亢倉子》曰：人捨本事末，則不一令。不一令，則不可守，不可戰。人捨本事末，則其產約。其產約，則輕流徙。輕流徙，則國家時有災患，皆生遠誌，無復居心。人忘本而事末，則好智。好智則多詐，多詐則巧法令，巧法令則以是為非，以非為是。古先聖王之所以理人者，先務農業，農業非徒為地利也，貴其志也。人農則樸，樸則易用。易用則邊境安，邊境安則主位尊。人農則童，童則少私義，少私義則公法立，力博深。農則其產復，其產復，則重流散，重流散，則死其處無二慮，是天下為一心矣。天下一心，軒轅幾蘧之理，不是過也。古先聖王之所以茂耕織者，以為本教也。是故天子躬率諸侯耕籍田，大夫士第有功級，勸人尊地產也。后妃率嬪御，蠶於郊桑公田，勸人力婦教也。男子不織而衣，婦人不耕而食，男女貿功，資相為業，此聖王之制也。故敬時受日，埒實課功，非老不休，非疾不息。一人勤之，十人食之。當時之務，不興土功，不料師旅，男不出禦，女不外嫁，以妨農也。黃帝曰：四時之不可正，正五穀而已耳。夫稼，為之者人也，生之者天也，養之者地也。是以稼之容足，耨之容耰，耘之容手，是謂耕道。農攻食，工攻器，賈攻貨。時事不龔，敚之以土功，是謂大凶。凡稼，蚤者先時，暮者不及時，寒暑不節，稼乃生災。冬至已後五旬有七日而菖生，於是乎始耕。事農之道，見生而藝生，見死而獲死。天發時，地產財，不與人期。有年祀土，無年祀土，無失人時。迨時而作，遇時而止，老弱之力，可使盡起。不知時者，未至而逆之，既往而慕之，當其時而薄之，此從事之下也。夫耨必以旱，使地肥而土緩。稼欲產於塵土，而殖於地堅者。慎其種，勿使數，亦無使疏。於其施土，無使不足，亦無使有餘。畎欲深以端，畝欲沃以平，下得陰，上得陽，然後咸生。立苗有行故速長，強弱不相害故速大，正其行，通其中，疏為泠風，〈（千古要論）〉則有收而多功。率稼，望之有餘，就之則疏，是地之竊也。不除則蕪，除之則虛，是事之傷也。苗，其弱也欲孤，其長也欲相與居，其熟也欲相與扶。三以為族，稼乃多穀。凡苗之患，不俱生而俱死，是以先生者美米，後生者為比。是故其耨也，長其兄而去其弟，樹肥無使扶疏，樹墝不欲專生而獨居，肥而扶疏則多比，墝而專居則多死。不知耨者，去其兄而養其弟，不收其粟而收其比，上下不安，則稼多死。得時之禾，長秱而大穗，圜粟而薄糠，米飴而香，舂之易而食之強。失時之禾，深芒而小莖，穗銳多比而青蘦。得時之黍，穗不芒以長，團米而寡糠。失時之黍，大本華莖，葉膏短穗。得時之稻，莖葆長秱，穗如馬尾。失時之稻，纖莖而不滋，厚糠而菑死。得時之麻，疏節而色陽，堅枲而小本。失時之麻，蕃柯短莖，岸節而葉蟲。得時之菽，長莖而短足，其莢二七以為族，多枝數節，競葉繁實，稱之重，食之息。失時之菽，必長以蔓，浮葉虛本。疏節而小莢。得時之麥，長秱而頸族，二七以為行，薄翼而䵍色，食之使人肥且有力。失時之麥，胕腫多病，弱苗而翜穗，是故得時之稼豐，失時之稼約。庶穀盡宜，從而食之，使人四衛變強，耳目聰明，凶氣不入，身無苛殃。善乎孔子之言，冬飽則身溫，夏飽則身涼，夫溫涼時適，則人無病疢。人無病疢，是疫癘不行，疫癘不行，咸得遂其天年。故曰：穀者人之天。是以興王務農，王不務農，是棄人也。王而棄人，將何國哉？〈（《農道篇》）〉
戴埴論曰：〈（玄扈先生曰：《書》不刪《無逸》，《詩》不刪《豳風》。夫子告須之辭，亦猶孟子不欲并耕之意耳。）〉樊遲學稼學圃，夫子固以須無志於大而鄙之。然夫子所謂不如老農圃，則是真實之辭。古者，人各有一業，一事一物，皆有傳授。問樂必須夔，問刑必須皋，農事非后稷不可。禾麻菽麥秠麇芑，各有土地之宜；方苞種褎發秀穎栗，各有前後之序。本末源流，特概見於《生民》、《七月》。《周禮》攽職事曰：稼穡樹藝，及任農以耕事，任圃以樹事，是各有職。老農老圃，蓋習聞其故家遺俗，窮耕植之理者也。此許行所以學農家。今以所傳《齊民要術》，亦可想農圃之梗概。《管子·地員》一篇，載土地所宜，比《禹貢》尤詳悉。《亢倉子》說農道，大有意義。稼容足，耨容耰，耘容手，謂之耕道。人耨以旱，使地肥而土緩。稼欲產於塵，而殖於堅。其種勿使數，亦無使疏。施土無使不足，亦無使有餘。畎欲深而端，畝欲廣以平，下得陰，上得陽，然後盛生。吾苗有行故速長，強弱不相害故速大。苗，其弱也欲孤，其長也欲相與居，其熟也欲相扶，其耨也長其兄而去其弟。樹肥無扶疏，樹墝不欲專生而獨居。肥而扶疏則多比，墝而專居則多死。其說禾黍稻麻菽麥，得時失時尤詳。且悉與《呂氏春秋》大概略同。昔李斯請史官非秦紀皆燒。所不去者，醫藥、卜筮、種樹之書。《藝文志》：神農二十篇，野老十七篇，宰氏十七篇，董安國十六篇，尹都尉十四篇，趙氏五篇，氾勝之十八篇，王氏六篇，蔡葵一篇。九家百十四篇，要之各有傳授。不可例以夫子鄙須，遂謂無此學也。
賈思勰《齊民要術》敘曰：蓋神農為耒耜，以利天下。堯命四子，敬授民時。舜命后稷，食為政首。禹製土田，萬國作乂。殷周之盛，詩書所述，要在安民，富而教之。《管子》曰：「一農不耕，民有饑者。一女不織，民有寒者。」「倉廩實，知禮節。衣食足，知榮辱。」傳曰：人生在勤，勤則不匱。語曰：力能勝貧，謹能勝禍。蓋言勤力可以不貧，謹身可以避禍。故李悝為魏文侯作盡地利之教，國以富強。秦孝公用商君，急耕戰之賞，傾奪鄰國而雄諸侯。《淮南子》曰：聖人不恥身之賤也，愧道之不行也。不憂命之長短，而憂百姓之窮。是故禹為治水，以身解於陽於之河；湯由苦旱，以身禱於桑林之祭。神農憔悴，堯瘦臞，舜黎黑，禹胼胝。由此觀之，則聖人之憂勞百姓亦甚矣。故自天子以下至於庶人，四肢不勤，思慮不用，而事治求贍者，未之聞也。故田者不彊，囷倉不盈；將相不彊，功烈不成。仲長子曰：天為之時，而我不農，穀亦不可得而取之。青春至焉，時雨降焉，始之耕田，終之簠簋。惰者釜之，勤者鍾之，矧夫不為而尚乎食也哉？譙子曰：朝發而夕異，宿勤則菜盈傾筐。且苟有羽毛，不織不衣；不能茹草飲水，不耕不食。安可以不自力哉？晁錯曰：聖王在上，而民不凍不饑者，非耕而食之，織而衣之，為開其資財之道也。夫寒之於衣，不待輕煖；饑之於食，不待甘旨。饑寒至身，不顧廉恥。一日不再食則饑；終歲不製衣則寒。夫腹饑不得食，體寒不得衣，慈母不能保其子，君亦安得以有民？夫珠玉金銀，饑不可食，寒不可衣。粟米布帛，一日不得而饑寒至。是故明君貴五穀而賤金玉。劉陶曰：民可百年無貨，不可一朝有饑。故食為至急。陳思王曰：寒者不貪尺玉而思短褐。饑者不願千金而美一食。千金尺玉至貴，而不若一食、短褐之惡者，物時有所急也。誠哉言乎！神農倉頡，聖人者也，其於事也，有所不能矣。故趙過始為牛耕，實勝耒耜之利。蔡倫立意造紙，豈方縑牘之煩？且耿壽昌之常平倉，桑弘羊之均輸法，益國利民，不朽之術也。諺曰：「智如禹湯，不如常耕。」是以樊遲請學稼，孔子答曰：「吾不如老農。」 然則聖賢之智，猶有所未達，而況於凡庸者乎？猗頓，魯窮士，聞陶朱公富，問術焉。告之曰：「欲速富，畜五牸。」乃畜牛羊，子息萬計。九真、廬江，不知牛耕，每致困乏，任延、王景，乃令鑄作田器，教之墾辟，歲歲開廣，百姓充給。敦煌不曉作耬犁，及種，人牛功力既費，而收穀更少。皇甫隆乃教作耬犁，所省傭力過半，得穀加五。又敦煌俗，婦女作裙，攣縮如羊腸，用布一疋。隆又禁改之，所省復不貲。茨充為桂陽令，俗不種桑，無蠶織絲麻之利，類皆以麻枲頭貯衣。民惰窳，少⒕履，足多剖裂血出，盛冬皆然火燎炙。充教民益種桑柘，養蠶織履。復令種苧麻。數年之間，大賴其利，衣履溫煖。今江南知桑蠶織履，皆充之教也。五原土宜麻枲，而俗不知績織，民冬月無衣，積細草臥其中，見吏則衣草而出。崔寔為作紡績織紝之具以教，民得免寒苦。黃霸為潁川，使郵亭鄉官，皆畜雞豚，以贍鰥寡貧窮者。及務耕桑，節用，殖財，種樹。鰥寡孤獨，有死無以葬者，鄉部書言，霸具為區處：某所大木，可以為棺。某亭豚子，可以為祭。吏往，皆如言。龔遂為渤海，勸民務農桑。令口種一株榆，百本薤，五十本蔥，一畦韭，三畝家、二母彘，五母雞。民有帶持刀劍者，使賣劍買牛，賣刀買犢。曰：「何為帶牛佩犢？」春夏不得不趣田畝，秋冬課收斂，益畜果實菱芡，吏民皆富實。召信臣為南陽，好為民興利，務在富之。躬勸耕農，出入阡陌，止舍鄉亭，稀有安居。時行視郡中水泉，開通溝瀆，起水門提閼，凡數十處，以廣溉灌。民得其利，畜積有餘。禁止嫁娶、送終奢靡，務出於儉約，郡中莫不耕稼力田。吏民親愛信臣，號曰召父。童恢為不其令，率民養一豬，雌雞四頭，以供祭祀，買棺木。顏裴為京兆，乃令整阡陌，樹桑果。又課以閑月取材，使得轉相告戒，教匠作車。又課民無牛者，令畜豬，投貴時賣，以買牛。始者民以為煩，一二年間，家有丁車大牛，整頓豐足。王丹家累千金，好施與，周人之急。每歲時後，察其強力收多者，輒曆載酒肴，從而勞之，便於田頭樹下，飲食勸勉之，因留其餘肴而去。其惰者，獨不見勞，各自恥不能致丹。其後無不力田者，聚落以致殷富。杜畿為河東，課勸耕桑，民畜牸牛、草馬，下逮雞豚，皆有章程。家家豐實。此等，豈好為頓擾而輕費損哉？蓋以庸人之性，率之則自力，縱之則惰窳耳。故仲長子曰：叢林之下，為倉庾之坻；魚鱉之堀，為耕稼之場者，此君長所用心也。是以太公封，而斥鹵播嘉穀；鄭白成，而關中無饑年。蓋食魚鱉，而藪澤之形可見；觀草木，而肥墝之勢可知。又曰：稼穡不修，桑果不茂，畜產不肥，鞭之可也。柂落不完，垣牆不牢，埽除不淨，笞之可也。此督課之方也。且天子親耕，皇后親蠶，況夫田父而懷窳惰乎？李衡於武陵龍陽汎洲上作宅，種甘橘千樹。臨卒，敕兒曰：吾州裏有千頭木奴，不責汝衣食。歲上一疋絹，亦可足用矣。吳末，甘橘成，歲得絹數千疋。恒稱太史公所謂「江陵千樹橘，與千戶侯等」者也。樊重欲作器物，先種梓漆，時人嗤之。然積以歲月，皆得其用。向之笑者，咸求假焉。此種植之不可已也。〈（玄扈先生曰：余勸人種樹，或曰：不能待，何法而可？余曰：不能待，速種為可。）〉諺曰：「一年之計，莫如種穀，十年之計，莫如樹木。」此之謂也。《書》曰：「稼穡之艱難。」《孝經》曰：「用天之道，因地之利。」《論語》曰：「百姓不足，君孰與足？」漢文帝曰： 「朕為天下守財矣，安敢妄用哉！」孔子曰：「居家理，故治可移於官。」然則家猶國，國猶家。是以家貧思良妻，國亂思良相，其義一也。夫財貨之生，既艱難矣，用之又無節；凡人之性，好懶惰矣，率之又不篤；加以政令失所，水旱為災，一穀不登，胔腐相繼。古今同患，所不能止也，嗟乎！且饑者有過甚之願，渴者有兼量之情。既飽而後輕食，既煖而後輕衣。或由年穀豐穰，而忽於蓄積，或由布帛優贍，而輕於施與，窮窘之來，所由有漸。故管子曰：「桀有天下而用不足，湯有七十里而用有餘。天非獨為湯雨菽粟也，」蓋言用之以節。仲長子曰：「鮑魚之肆，不自以氣為臭，四夷之人，不自以食為異，生習然也。居積習之中，見生然之事，孰自知也？」斯何異蓼中之蟲，而不知藍之甘乎？今采拓經傳，爰及歌謠，詢之老成，驗之行事。起自耕農，終於醯醢，資生之業，靡不畢書。號曰《齊民要術》。其有五穀果蓏，非中國所植者，存其名目而已。種植之法，蓋無聞焉。捨本逐末，賢哲所非。日富歲貧，饑寒之漸。故商賈之事，闕而不錄。花草之流，可以悅目，徒有春花，而無秋實，匹諸浮偽，蓋不足存。鄙意曉示家童，未敢聞之有識，故丁寧周至，言提其耳，每事指斥，不尚浮辭。覽者無或嗤焉。
《齊民要術》云：《淮南子》曰：夫地勢，水東流，人必事焉，然後水潦得穀行。禾稼春生，人必加功焉，故五穀遂長。聽其自流，待其自生，大禹之功不立，而后稷之智不用。禹決江疏河，以為天下興利，不能使水西流；后稷辟土墾草，以為百姓力農，然而不能使禾冬生。豈其人事不至哉？其勢不可也。食者，民之本；民者，國之本；國者，君之本。是故人君上因天時，下盡地利，中用人力。是以群生遂長，五穀蕃殖。教民養育六畜，以時種樹，務修田疇，滋樹桑麻，肥磽高下，各因其宜。丘陵阪險，不生五穀者，以樹竹木。春伐枯槁，夏取果蓏，秋蓄蔬食。〈（菜食曰蔬；穀食曰食。）〉冬伐薪蒸，以為民資。是故生無乏用，死無轉屍。故先王之政，四海之雲至，而修封疆。〈（四海雲至，正月也。）〉蝦蟆鳴，燕降，而通路除道矣〈（燕降，二月。）〉陰降百泉，則修橋梁。〈（陰降百泉，十月。）〉昏張中，則務種穀。〈（四月昏，張星中於南方，朱鳥之宿。）〉大火中，則種黍菽。〈（大火昏中，六月。）〉虛中，則種宿麥。〈（虛昏中，九月。）〉昴星中，則收斂蓄積，伐薪木。〈（昴星，西方白虎之宿。季秋之月，收斂蓄積。）〉所以應時修備，富國利民。霜降而樹穀，水泮而求獲，欲得食，則難矣。又曰：為治之本，務在安民；安民之本，在於足用；足用之本，在於勿奪時。〈（言不奪民之農要時。）〉勿奪時之本，在於省事。省事之本，在於節欲。〈（節止貪欲。）〉節欲之本，在於反性。〈（反其所受於天之所性也。）〉未有能搖其本而靜其末，濁其源而清其流者也。夫日回而月周，時不與人遊，故聖人不貴尺璧而重寸陰，難得而易失也。故禹之趨時也，履遺而不納，冠掛而不顧。非其爭先也，而爭其得時也。楊泉《物理論》曰：種作曰稼，收斂曰穡。稼欲熟，穡欲速，此良農之務也。《漢書· 食貨志》曰：種穀，必雜五種，以備災害。〈（師古曰：歲田有宜，及水旱之利也。「種」即五穀：謂黍、稷、麻、麥、豆也。）〉田中不得有樹，用妨五穀。〈（不有樹而當五穀，且倍焉屣焉者乎？齊桓公問於管子曰：饑寒室屋漏而不治，垣牆壞而不築，為之奈何？管子對曰：沭塗樹之枝。公令左右沭塗樹之枝。其年，民被布帛，治屋，築垣。公問：此何故？管子對曰：齊，夷萊之國也。一樹而百乘息其下，以其不稍也。眾鳥居其上，丁壯者挾丸操彈居其下，終日不歸。父老拊枝而論，終日不去。今吾沭塗樹之枝，日方中，無尺陰；行者疾走，父老歸而治產，丁壯歸而有業。）〉力耕數耘，收獲如寇盜之至。〈（恐為風雨所損也。）〉還廬樹桑，菜茹有畦，〈（還繞也。）〉瓜瓠果蓏，殖於疆埸。雞豚狗彘，毋失其時，女修蠶織，則五十可以衣帛，七十可以食肉。入者必持薪樵。輕重相分，班白不提攜。冬民既入，婦人同巷，相從夜績，女工，一月得四十五日。〈（服虔曰：一月之中，又得夜。半，為十五日，凡四十五日也。）〉必相從者，所以省費燎火，同巧拙而合習俗。〈（師古曰：省費，燎火之費也。燎所以為明，火所以為溫也。）〉董仲舒曰：《春秋》，他穀不書。至於麥禾不成，則書之。以此，見聖人於五穀最重麥禾也。趙過為搜粟都尉。過能為代田，一畝三川，歲代處，故曰代田。〈（此為代田，歲易川，非歲易田也。代田與區田同意。）〉古法也，苗生葉以上，稍耨隴草，因隤其土，以附苗根。故其詩曰：或芸或芓，黍稷儗儗。芸，除草也。芓，附根也。言苗稍壯，每耨輒附根。比盛暑，隴盡而根深，能風與旱，〈（能，讀曰「耐」。）〉故儗儗而盛也。其耕耘、下種田器，皆有便巧。率十二夫為田，一井一屋，故畝五頃。〈（便巧之為利如此，曷不便巧。）〉用耦犁：二牛三人，一歲之收，常過縵田畝一斛以上，善者倍之。〈（善者之為利如此，曷不善。）〉過使教田太常三輔。大農置功巧奴與從事，為作田器；二千石遣令長、三老、力田、及裏父老，善田者，受田器，學耕稼養苗狀。〈（君臣之用心於民如此。蘇林曰：為法意狀也。）〉民或苦少牛，亡以趨澤，〈（趨，及也。澤，雨之潤澤也。）〉故平都令光，教過以人免犁。過奏光以為丞，教民相與庸免犁。〈（能者之虛心如此，不虛不能；不能不虛。師古曰：庸，功也。言換功共作也。義亦與庸賃同。）〉率多人者，田日三十畝，少者十三畝。以故田多墾辟。過試以離宮卒，田其宮壖地，〈（宮壖地，謂外垣之內，內垣之外也。守離宮卒，閒而無事；因令壖地為田也。此時未有形家者言。幸不受其排擯，生於郭璞之後者難矣。）〉課得穀皆多其勞，田畝一斛以上，令命家田三輔公田。〈（豈有無賞而能成所欲成者乎？韋昭曰：命家，謂受爵命。一爵，謂公士以上，令得田公田，優之也。師古曰：令，力成反。）〉又教邊郡及居延城。〈（韋昭曰：居延，張掖縣也。時有田卒也。）〉是後，邊城、河東、弘農、三輔、太常民，皆便代田，用力少而得穀多。

[book_title]卷二 農本
諸家雜論下
閻閎序王禎《農桑通訣》曰：巡撫山東右副都御史安州邵公，得元王禎氏《農書》，顧右布政使長興顧公謂：兹實大闗民事，而政之首也。當轉寫善本，即布政使司刻之，以廣流布。示吾民：勤衣食之原，而期享樂利之休，盛心也。刻半，左布政使固始李公至，乃趣完刻。余為言，以著公意。言曰：天之生也，與以所長，則限之以短。其于人也，賦性獨靈，而制生養之材甚艱。人之欲生也，固不待聖人有作，孰不求所以自活？而聖人者，亦人之欲生者也今無論羲、農、軒、堯以来，想巢、燧之初，觀時造始，實求自永其生，而天遂命之，人遂宗之。君臣道興，衣食之原，漸以開矣。是故耕穫、鉏報，隂陽蚤莫之節宜順也。髙下邍隰，燥濕寒燠之氣宜𠉀也，洩制生化，土木金石之物宜悉也。糞灌培蒔，剛柔疏宻之性宜辨也。水旱蟲盜，捍禦守視之役宜力也。采摘修捋，生熟急緩之度宜中也。飲飼閑放，好惡新故之情宜調也。牝牡生息，老嫩去留之班宜審也。堆𥡜攤曬，風雨霧露之防宜豫也。碾碡碓磑，精麤籭簸之計宜凖也。倉窖轉般，䑕雀浥漏之虞宜際也。積散出内，盈縮低翔之數宜算也。是故農事修，則食用贏，衣用裕，器用精，財用饒，而生養遂矣。是故天子，則君人養人者也。士以上，皆禆君長民者也。君不知稼穡，逞欲殄物，民因以極。民火動，而元命㨱醫論且然，况君以民為命者乎？故君知稼穡，則知懼。長民而斁民事，衣食縣官，不宣心力，猶慵者懈，主人將轉雇。君子當㢘勤自樹，忍以榖恥乎？故仕知民事，則知媿。是故聖人之重衣食也，王公躬藉以先耕，后夫人親蠶以先織。卿大夫士以及内子，胥與事焉，而治本重矣。故曰：民事不可緩也。今簡王氏書，首以《通訣》，繼以《器譜》，而終以諸種。民事通諸上下者，益備矣。是故得嘉種而缺利器，則難播與失種同；制利器而昧要訣，則逆時與無器同。故得其訣，器可假而使也；利諸器，種可糴而下也。度要訣以達冲和之化。儲利器以運制用之機。富嘉種以取十千之報，比屋上農矣。吾又恐浮食末作，未縁南畆，藝將孰載？方農之殷，使輒不時，則功孰與成？今民不但六也，盡歸而農，誠未即得，盍若寛見農而不妨其務，俾自趨利而樂生乎？是故解内之逺重也，㸃集之煩數也，迎𠉀之紛㳫也，力役之勤悴也，守戍之隔離也，讞報之留滯也。六者、于古已然，而害農一也。嗚呼！是書據六經，該羣史，旁兼諸子百家，以及殊方異俗咸著，亦用心矣。從政者無害農，皆以此利農者訓農，則王氏撰述之初意，邵公刊布之盛心，當惠徧吾人，豈有窮乎？雖然，以今昏旦之中考農祥則失度，西凉白麥之熟較南夏則違時。故雪而迅霆，桃源之夫呼凍雷。父椎牛骨，而子漸之，谿峒土人數十年而食假鬼。或驘馬驢耕，或鴨羣鉏稻。稻，一熟也，或三熟。蕎，秋種也，或春種。是以有老媪挿秧，有少婦列肆。有以蕨肥田，又淋其灰汁作葅。南河之南，有車鐵輪。野馬之川，牛服鞍。甌越之徼，塗篾釡。或隔年見如樹，或二月食櫻桃。蜑家于舟。苗獨藏穗。闗隴之野尚營窟而土處。則九域民事物𠉀，固多端而難律也。中土耕，一犂三牛。水田水牛，故一犂一牛。一牛三犂，䅹犂也，而載之《墾耕篇》則誤矣。王氏又謂餘甘獨泉産也，往泛昆明則食之。是猶賈勰《要術》附槃多、摩厨，徒示博耳。故擊壤食葵，今俗所少。葛籠牧笛，取具事目。聞之農老曰：必母蒼、生炁下種，則一年可耩之日少。余亦嘗曰：必草人法糞田，亦恐渇澤不得鹿，墳壤之不得麋也。故曰：通其變，使民不倦。神而明之，存乎其人，真知農哉！邵公名錫，李公名緋，顧公名應祥，皆以進士顯。余往給事中，邵公則都給事中云。
王盤《農桑輯要》序曰：聖天子臨御天下，使斯民生業富樂，而永無饑寒之憂。詔立大司農司，不治他事，而專以勸課農桑為務。行之五六年，功効大著，民間墾闢種藝之業，増前數倍。農司諸公，又慮夫田里之人，雖能勤身從事，而播殖之宜，蠶繅之節，或未得其術，則力勞而功寡，獲約而不豐矣。於是徧求古今所有農家之書，披閱叅考，刪其繁重，摭其要，切纂成一書，曰《農桑輯要》。凡七卷，鏤為板本。以進呈畢，將頒布天下，屬余題其卷首。余嘗論《𡺳詩》，知周家所以成八百年興王之業者，皆由稼穡艱難，積累以致之。讀《孟子》書，見論語王道，丁寧反覆，皆不出乎夫畊婦蠶，五雞二彘，無失其時，老者衣帛食肉，黎民不饑不寒，數十字而已。大哉農桑！真斯民衣食之源，有國者富强之本。王者所以興教化，厚風俗，敦孝弟，崇禮教，致太平，躋斯民於仁夀，未有不權輿於此者矣。然則二書之出，其利益天下，豈可一二言之哉？
于永清序鄺廷瑞《便民圗纂》曰：昔漢天子家令晁錯，紆籌計邉事，募民徙塞，實廣虚以威匈奴。先為居室，置田具器，相其隂陽之和，流泉之味，土地之宜，草木之饒，使民樂其業，有長居心，無他使之也。上谷雲中，壤接三輔，扆漢控胡，巍然西北重鎮，於今稱絶塞焉。虜款以来，烽燧無警者二十餘年矣，完固阜殷，宜益倍曩昔。乃閈陌耗敝，罄懸抒倚。蒲、蠃、襏襫，不給於南畆。而庾、鬴、韋、複，告匱於北山。闗以北，石田敝土，蕪穢汚莱，無耕桑林澤之業。一切機利，悉倒制於借壤雁民。白登於西，計文讕滿、羼名規役，租積逋且萬計。尺伍執殳之夫，雕攰脱巾。單産孱民，飴堇荼，綀緼不銖於體。乃裔徼習呰窳，猥云輸財効力，疆腹殊共。藉令方内有數千里水旱之災，大庾之金，不輦於塞，林林寄生之衆，將安所哺啜䄛袣，慰啼號哉？《汜勝》、《齊民》之術，顧安可置弗講也？鄺廷瑞《便民圗纂》凡三卷，分類凡一十有一，列條凡八百六十有六。自樹藝占法，以及祈涓之事，起居調攝之節，蒭牧之宜，微瑣製造之事，捆摭該備，大要以衣食生人為本，是故繪圗篇首，而附纂其後。歌咏嗟嘆，以勸勉服習其艱難。一切日用飲食治生之具，展卷臚列，無煩咨諏，所稱便民者非耶？雖然，是便民者也，非民所能自便者也。長民者衣食縣官，受若值而斁民事，不幾以榖恥乎？其務宣厥心力，以惠綏拊循若人。期㑹必審，毋奪時；徵發有度，母盡力；約束有章，母煩令。故曰：表地掩畆，刺草殖榖，農夫庶衆之事也；利濟百姓，使民不偷，將率之事也。農夫庶衆之事，《圗纂》既纚纚詳之矣，將率之事，長人者其朂諸！
王禎《農桑通訣·孝弟力田篇》曰：孝弟力田，古人曷為而並言也？孝弟為立身之本，力田為養身之本，二者可以相資，而不可以相離也。聖人使天下之人，莫不衣其衣而食其食，親其親而長其長。然其教之者，莫先於士；養之者，莫重於農。士之本在學；學之本在耕。是故士為上，農次之，工商為下。本末輕重，昭然可見。者田有井，黨有庠，遂有序，家有塾。新榖既入，子弟始入塾，距冬至四十五日而出。聚則行鄉飲，正齒位，讀教法；散則從事於耕。故天下無不學之農。《詩》曰：「黍稷薿薿，攸介攸止，烝我髦士。」即漢力田之科是已。帝舜，聖人也。萬世而下，言孝者莫加焉，而耕歴山。伊尹之訓曰：「立愛惟親，立敬惟長。」而耕於莘野。其他如冀缺、長沮、桀溺、荷蓧丈人之徒，皆以耕為事。故天下亦少不耕之士。《周官·大司徒》：「三嵗大比，考其徳行、道藝，而先孝友。」 即漢孝悌之科是已。古者崇本抑末。其教民也，以孝弟為先。其制形也，亦以不孝不弟為重。加意於立身之本如此。當其生也，宅不毛者，有里布。田不耕者，出屋粟。民無職事者，出夫家之征。及其死也，不畜者，祭無牲；不耕者，祭無盛；不樹者，無槨；不蠶者，不帛；不績者，不衰。加意於養身之本又如此。于斯時也，家給人足，上下有序，親疎有禮。末作之流亦鮮矣，又安有游惰者哉？至於瘖聾跛躃，斷趾侏儒，各以其器食之。彼廢疾之人，猶有所事而後食，况於手足耳目無故者哉？漢代去古未逺，立為孝弟力田之科。髙帝令賈人不得衣絲乘車，重租税以困辱之。惠帝雖稍弛商賈之禁，然猶市井子孫不得為官仕。皆所以崇本而抑末也。至文帝時，風俗之靡，公私之匱，賈誼尚以為言。帝感其説，乃開籍田。嘗詔曰：孝弟，天下之大順也。其遣謁者勞賜。又詔曰：力田，民生之本也。其賜力田，帛二匹。而以户口率，置力田常員，各率其意，以導民焉。唐太宗亦詔：民有見業農者，不得轉為工賈。工賈有舍見業而力田者，免其調。夫末作之民，尚有益於世用，古人且若是抑之，而况世降俗末，又有出於末作之外者！舍其人倫，惰其身體，衣食之費，反侈於齊民。以有限之物，供無益之人。上之人，不惟不抑之，反從而崇之，何哉？農人受飢寒之苦，見游惰之樂，反從而羡之，至去隴畆棄耒耜而趨之，是民之害也，又豈特逐末而已哉！
王禎《農桑通訣·地利篇》曰：《周禮·遂人》：以嵗時稽其人民，而授之田野，教之稼穡。凡治野，以土宜教。甿今去古已逺，江野散閒。在上者，可不稽諸古而驗於今，而以教之民哉？夫封畛之别，地勢遼絶。其間物産所宜者，亦往往而異焉。何則？風行地上，各有方位，土性所宜，因隨氣化，所以逺近彼此之間，風土各有别也。自黄帝畫野分州，得百里之國萬區。至帝嚳，創制九州，統領萬國。堯遭洪水，天下分絶，使禹治之。水土既平，舜分為十有二州，㝷復為九州。禹平水土，可事種藝，乃命棄曰：黎民阻飢，汝后稷，播時百榖。是水平之後，始播百榖者，稷也。《孟子》謂后稷教民稼穡，樹藝五榖。謂之教民，意者不止教以耕耘播種而已，其亦因九州之别，土性之異，視其土宜而教之歟？今按《禹貢》：冀州：厥土，惟白壤。厥田，惟中中。兖州：厥土，黑墳。厥田，惟中下。青州：厥土，白墳。厥田，為上下。徐州：厥土，赤埴墳。厥田，為上中。揚州：厥土，惟塗泥。厥田，惟下下。荆州：厥土，惟塗泥。厥田，惟下中。豫州：厥土惟壤，下土墳壚。厥田，惟中上。梁州：厥土，青黎。厥田，惟下上。雍州：厥土，黄壤。厥田，惟上上。由是觀之，九州之内，田各有等，土各有差，山川阻隔，風氣不同，凡物之種，各有所宜。故宜於冀、兖者，不可以青、徐論，宜於荆，揚者，不可以雍，豫擬。〈率人為惰者，必此言也。〉此聖人所謂分地之利者也。《周禮·保章氏》掌天星，以星土辨九州之地，所封封域，皆有分星。今按《淮南子》：中央曰鈞天，其星：角、亢、氐；東方曰蒼天，其星：房、心、尾；東北曰變天，其星：箕、斗、牽牛；北方曰玄天，其星：須女、虚、危、營室；西北方曰幽天，其星：東北、奎、婁；西方曰皓天，其星：胃、昴、畢；西南方曰朱天，其星：觜、嶲、参、東井；南方曰炎天，其星：輿鬼、栁、七星；東南方曰陽天，其星：張、翼、軫。〈角、亢、氐，鄭，兖州。東郡入角一度，東平、任城、山隂入角六度，泰山入角十二度，濟北、陳留入亢五度，濟隂入底一度，東平入氐七度。房、心，宋，豫州。潁川入房一度、汝南入房二度，沛郡入房四度，梁國入房五度，淮陽入心一度，魯國入心三度，楚國入心四度。箕、尾，燕，幽州。上谷入尾一度，漁陽入尾三度，右北平入尾七度，西河、上郡、北地、遼西東入尾十度，涿郡入尾十六度，渤海入箕一度，樂浪入箕三度，玄菟入箕六度，廣陽入箕九度，凉入箕十度。斗、牽牛、須女，吳、城，揚州。九江入斗一度，廬江入斗六度，豫章入斗十度，丹陽入斗十六度，㑹稽入牛一度，臨淮入牛四度，廣陵入牛八度，泗水入女一度，六安入女六度。虚、危，齊，青州。齊國入虚六度，北海入虚九度，濟南入危一度，樂安入危四度，東莱入危九度，平原入危十一度，蓄州入危十四度。營室、東壁，衛，并州。安定入營室一度，天水室八度，隴西入營室四度，酒泉入營室十一度，張掖入營室十二度，武都入東壁一度，金城入東壁四度，武威入東壁六度，燉煌入東壁八度。奎、婁、胃，魯，徐州。東海入奎一度，瑯琊入奎六度，髙宻入婁一度，城陽入婁九度，膠棗入胃一度。昴、畢，趙，冀州。魏郡入昴一度，鉅鹿入昴三度，恒山入昴五度，廣平入昴七度，中山入昴八度，清河入昴九度，信都入畢三度，趙郡入畢八度，安平入畢四度，河間入畢十度，真定入畢十三度。觜、參，魏，益州。廣漢入觜一度，越雋入觜三度，蜀郡入參一度，犍為入參三度，牂牁入參五度，巴蜀入參八度，漢中入參九度，益州入參七度。東井、輿鬼，秦，雍州。雲中入東井一度，定襄入東井八度，雁門入東井十六度，代郡入東井二十八度，太原入東井二十九度，上黨入輿鬼二度。栁、七星、張，周，三輔。弘農入栁一度，河南入七星二度，河東入張一度，河内入張九度。翼、軫，楚，荆州。南陽入翼六度，南郡入翼十度，江夏入翼十二度，零陵入軫十一度，桂陽入軫六度，武陵入軫十度，長沙入軫十六度。〉其土産名物，各有證驗。此天地覆載一定，古今不可易者。盖其土地之廣，不外乎是。但所屬邉裔，不無遼絶。若能自内而外求，由近而及逺，則土産之物，皆可推而知之矣。大抵風土之説，總而言之，則方域之多，大有不同。詳而言之，雖一州之域，亦有五土之分，似無多異。《周禮·大司徒》以土㑹之法，辨五地之物生，一曰山林，二曰川澤，三曰丘陵，四曰墳衍，五曰原隰。以土宜之法，辨十有二土之名物。〈十二分野之土，各有所宜。下其名，謂白壤、黒墳之類；辨其物，謂所生之物。〉以相民宅，而知其利害，以阜人民，以蕃鳥獸，以育草木，以任土事。辨十有二壤之物，而知其種，以教稼穡樹藝。〈遂以教民，春耕秋穡。〉然稼穡、樹藝，只有《周禮·草人》掌土化之法，以物土相其宜，以為之種。凡糞種：騂剛用牛，赤緹用羊，墳壤用麋，渴澤用鹿，鹹瀉用貆，勃壤用狐，埴壚用豕，疆㯺〈堅也。〉用蕡，輕爂〈脆也。〉用犬。〈凡所以糞種者，皆謂煮取汁也。〉此謂占地形色，為之種者一。取牛羊等汁以溲種，而化之使美，則得其宜矣。若今之善農者，審方域田壤之異，以分其類，參土化土㑹之法，以辨其種。如此可不失種土之宜，而能盡稼穡之利。是圗之成，非獨使民奉為訓則，抑亦望當世之在民上者，按圗考傳，隨地所在，悉知風土所别，種藝所宜，雖萬里而遥，四海之廣，舉在目前，如指掌上。庶乎得天下農種之總要國家教民之先務，此圗之所以作也。幸試覽之。
玄扈先生曰：五地十二壤，《周官》舊法，此可通變用之者也。若謂土地所宜，一定不易，此則必無之理。立論若斯，固後世惰窳之吏，游閒之民，媮不事事者之口實耳。古来蔬果，如頗稜、安石榴、海棠、蒜之属，自外國来者多矣。今薑、荸薺之属，移栽北方，其種特盛，亦向時所謂土地不宜者也。凡地方所無，皆是昔無此種；或有之，而偶絶。果若盡力樹萟，殆無不可宜者。就令不宜，或是天時未合，人力未至耳。試為之，無事空言抵捍也。第其中亦有不宜者，則是寒暖相違，天氣所絶，無闗於地。若荔枝龍眼，不能踰嶺，橘柚橙柑，不能過淮；他若蘭茉莉之類，亦千百中之一二。故此書載二十八宿周天經度，甚無謂。吾意欲載南北緯度，如云某地北極出地若干度，令知寒暖之宜，以辨土物，以興樹萟，庶為得之。
馬一龍《農説》曰：農為治本，食乃民天，天畀所生，人食其力。〈《周書·無逸》曰：「君子所其無逸，爰知稼穡之艱難，則知小人之依。」故聖人治天下，必本於農。神農之教，厯山不改其業；禹稷之後，莘野猶振其風。盖斯民之生，以食為天；而人無榖氣，七日則死者，其天絶也。天之生人，必賦以資生之物，稼穡是也。物産於地，人得為食，力不致者，資生不茂矣。故世有游食之民，則民窮而財盡。况以供無厭之欲，而欲天下安生樂業以無叛也，得乎？古者，一夫受田百畆，不奪其時，仰事頫育，皆有賴也。其上不求，其民不争，以力足食而已。至於後世，人皆厭於力食，而務以其力食人，是以獸相食矣，而犬下嘗不治。嗚呼！君以民為重，民以食為天；食以農為本，農以力為功。所因如此，而司農之官，教農之法，勸農之政，憂農之心，見諸詩書者惓惓焉。〉力不失時，則食不困。知時不先，終嵗僕僕爾。故知時為上，知土次之。知其所宜，用其不可棄。知其所宜，避其不可為。力足以勝天矣。知不踰力者，雖勞無功。此總言用力體要。時，言天時。土，言地脉。所宜，主稼穡。力之所施，視以為用，不可棄。若欲棄之而不可也。不可為，亦然。合天時、地脉、物性之宜，而無所差失，則事半而功倍矣，知其可不先乎？故畜陽不極，發生乃微。〈此以下詳説知時之義，皆用不可棄、避不可為之事。上云時者，主隂陽之𠉀而言。陽主發生，隂主斂息，物之生息，隨氣生降。故冬至之後，一陽起於下，則羣隂推而漸出，寒凝固結於上，所以遏其洩耳。及陽氣出地，物生呈露，流衍、布獲而不窮，畜之盛大致然。是以桃李冬花，無氷不殺草，《春秋》紀之，以病愆陽。農家者有云：「冬耕宜早，春耕宜遲。云早，其在冬至之前；云遲，其在春分之後。冬至前者，地中陽氣未生也；春分後者，陽氣半於土之上下也。其意皆在陽榮隂衛，欲使微陽之氣不洩，求其壯盛而已。於此不知所避，一則初升而踣其踵，一則方啓而裂其膚，豈非童而牿，未壯盛而先亢者乎？亢則害，牿則亡，傷氣殆盡，其生安得不微乎？畜陽之意，不止於冬。凡日為陽，雨為隂；和暢為陽，沍結為隂；展伸為陽，歛詘為隂；動為陽，静為隂；淺為陽，深為隂；晝為陽，夜為隂。繁殖之道，惟欲陽含土中，運而不息；隂乘其外，或毖而不出。若陽洩於外，則隂入其中，生機轉為殺機矣。〉凝隂在上，其氣固嗇。久不耕之地，純隂固結，非假太陽之力追攝，何以和散？又冬春二時，不見天陽，亦猶是耳。今夫團埴之土，未嘗生物，正以内不含陽，隂不外固。而火煅之地，藏氷不融者，絶其地脉，而中無陽氣来至也。竊窺神化之妙，陽根隂，物之所以生也；隂根陽，物之所以成也。生者謂之化，成者謂之變。　玄扈先生曰：火煅藏氷别，有理。今藏熱炭之甕，暑月可藏氷，豈非絶地脉耶？陽自下起，發其内之一本以出於外。諸隂皆死者。隂自下起，歛其外之散齊以入於内。諸陽皆生者。〈此盖言二氣始終之定理也。諸陽，謂自復以至夬也。復，十一月之卦也。夬，三月之卦也。十二月為臨，正月為泰，二月為大壯。復自坤中来，一陽始生，成位於冬至。至泰而開，開而壯，壯而。夬四月復全乎乾矣。諸隂謂自姤以至剥也。姤，五月之卦也。剥，九月之卦也。六月為遯，七月為否，八月為觀。姤自乾中来，一隂始生，成位於夏至。至否而塞，塞而觀，觀而剥。十月復全乎坤矣。上下者，乾坤分列之位；升降者，隂陽往来之氣；内外者，神化合辟之妙；歛發者，萬物生成之機；出入者，循環無窮之端。一本散殊，相禪以為始終者也。大抵二氣隂陽之至，當主日月為義。春秋二分，盡夜相半，氣之平也。春分後，晝漸永，日在地下之刻少；秋分後，夜漸永，日在地下之刻多。隂陽消長，係於是矣。〉陽上而不抑，遂以精泆；隂下而不濟，亦難以形堅。〈損有餘，補不足，則精不泆而形可堅矣。天地之間，陽常有餘，隂常不足。然扶陽抑隂，古聖至言。《易》曰：「亢龍有悔。」又曰：「下濟而光。」以是見陽之精泆，由於不抑；隂之形脆者，由於無所濟也。今冇上農，土地饒，糞多而力勤，其苖勃然興之矣。其後徒有美穎，而無實粟，俗名肥𣎅。此正不知抑損其過而精泆者耳。其法何？以斷其浮根，剪其附葉，去田中積汚以燥裂其膚理則抑矣。及其總秸俱成，農功已畢，或土力既衰，潤滋不繼，淫濁未去，清氣有傷，此正不知補助，故粒米有空頭、枯榦、粉黛諸病也。〉是故含生者，陽以隂化；達生者，隂以陽變。察隂陽之故，㕘變化之機，其知生物之功乎？〈生則化，成則變。然必成而後有生，陽根隂也；生而後有成，隂根陽也。成者謂之變，脱其本根，易其故體。生者謂之化，融液所畜，暢茂其緒。故冬至之後，生意皆含。夏至之後，生色皆達。含者化之機，達者變之漸。隂陽互為其根。求其所以然，微妙而難悉也。一化一變，理不盡顯，物自相形。機緘所存，非審察㕘詳，則天地生物之功，莫之有知矣。夫含生者，先天也以，後天為之體。達生者，後天也，以先天為之神。養生家欲求先天之氣，當思化裏一變。非化不能變，非變，則化者終於化矣。推之事理亦然。凡事之立，其始甚幾微，充廣必盛大。盛必衰，衰必敝，敝則變，不變則毁毁，則熄。此知道者之所深憂乎！圗善變而不毁者，其諸取法於農。〉故聖人推日星，定四時，分節𠉀，而示民以則。〈隂陽列於四時，早晚見於節𠉀嵗，氣係於日星，期三百有六旬有六日也。日窮於次，月離于紀，星囬于天，此一嵗之終也。日行速而月遲，故有餘日，而以閏月收之。天行健，而日月不能及，故有嵗差，而以六十年約之。一嵗之中，春而夏，夏而秋，秋而冬，四時順布也。四時有八節：立春、春分、立夏、夏至、立秋、秋分、立冬、冬至也。冬至以後，陽漸長。立春，陽之出也。春分，陽氣之中也。立夏得陽三之二，至夏至而極矣。夏至以後隂漸長。立秋，隂之出也。秋分，隂氣之中也。立冬得隂三之二，至冬至而極矣。堯命羲和，日中星鳥，以殷仲春。日永星火，以正仲夏。宵中星虚，以殷仲秋。日短星昴，以正仲冬。不詳其餘者，以一中一極，前後測之耳。冬至一陽生，主生主長；夏至一隂生，主殺主成。故曰：生者陽也，成者隂也。𠲒雖未見其生，達雖未見其殺，而幾已在矣。夫發其生者，與其晚也寧早；收其成者，與其早也寧晚。此陽進而前，隂退而後之道也。〉衆知膏瘠，不如原隰；衆知蕪平，不如淺深。〈肥饒為膏，砂痩為瘠。髙者為原，下者為隰。蕪，荒而不治者也。平，成熟也。農家栽禾，啟土九寸為深，三寸為淺。土之生物，膏則茂，瘠則不茂。而人之相地，成熟則美，荒廢則不美。此皆易知而莫不知也。至如地之髙下，有氣脉所行，而生氣鍾其下者；冇氣脉所不鍾，而假天陽以為生氣者。故原之下多土骨，而隰之下皆積泥。啟原宜深，啟隰宜淺。深以接其生氣，淺以就其天陽。盖土骨如人身之經絡，而積泥如人身之餘肉耳。經絡者，氣血流行之所。餘肉者，塊然附贅之區也。〉常治者氣必衰，再易者功必倍。患因無備，命在有滋。將衰而沃之，助其力也。欲倍而壯焉，收其全矣。沃莫妙於滋源，壯須求其固本。〈此因土材而以人力輔相之。衰者，土力衰也。倍者，所穫倍也。患，言水暵蟲傷之類。溝堰陂洫，桔橰蓑苙，潤燥以時，濟及浚築制造為之預者，則有備而無患矣。命，言生發收藏之元。所滋之事有二：以人力者，灌漑鋤耘塗盪也；以物力者，泥糞灰籸稿卉也。禾苗資土以生，土力乏則衰。沃之所以助土力之乏。易田併兩嵗之力。不壯，則不能兼收所生以致倍。然沃助其衰，壯求其倍，勢也。猶有不待其衰，未禾而先沃之白塊之間者，此《素問》所謂滋化源之意耳。滋其衰者，過滋或至於不能勝而病矣。滋源則無是也。固本者要令其根深入土中。法：在禾苗初旺之時斷去浮面絲根，略燥根下土皮，俾頂根直生向下，則根深而氣壯，可以任其土力之發生，實穎實栗矣。〉亢而過洩者，水奪。〈此謂獨陽不長者，濟之以隂也。何謂亢？如既穫之後，犂土在田，冬春二時，皆無雨雪，太陽燥烈，破塊之間盡為枯體。隂不外周，陽不内畜，氣之過洩矣。水奪者，以水奪之也。奪其過洩之陽，藉其潤澤之液，包含融結，以成發生之功。盖天一生水，水為隂氣之微，遇火俱化。化則合併為用，不惟不為害，而反為利焉。故君子貴不驕，富不侈，賢智不先人，處崇髙而憂，履盛滿而戒。不待以水奪之，而自然不至於亢也。〉歛而固結者，火攻。〈此謂獨隂不生者，濟之以陽也。何為歛？失於鋤墾，蕪翳蔽其天陽，汚濁淫其膚理，隂沍久而不開，生意塞而不達，氣之固結矣。火攻者，以火攻之也。攻其故結之隂，假其焚燎之力，疏道蒸騰，以宣發育之氣。盖地二生火，火為陽氣之微，遇水俱變。變則轉易死氣以為生，亦不害矣。水云奪者，必久浸而後可奪。火云攻者，必猛烈而後可攻。然奪之，欲其過洩於外者返；而攻之，欲其固結於内者去也。隂陽善惡，其用舍去留之分，有不可誣者如此。〉鎡䥓寸隙，不立一毛。鬱蒸所至，並鍾五賊。〈此又掲工力、時氣所害為甚者言也。鎡䥓寸隙，墾之不遍也。雖所餘徑寸，他日禾根適當之，則詰屈不入，葉雖叢生，亦必以漸消盡，而至於濯濯然。今俗云縮科是已。故犁鋤者，必使翻抄數過，田無不耕之土，則土無不毛之病五賊，食禾之蟲也。熱氣積於土塊之間，暴得雨水，醖釀蒸濕，未經信宿，則其氣不去，禾根受之，遂生蟊。烈日之下，忽生細雨，灌入葉底，留注節𠏉；或當晝汲太陽之氣，得水激射，熱與濕相蒸，遂生蠈。朝露浥日，濛雨日中，㸃綴葉間，單則化氣，合則化形，遂生蝽。熱踵於下，濕行於稿，爽日與雨，外薄其膚，遂生螟。嵗交熱化，不雨不暘，晝晦夜暍，而風氣不行，遂生𧉺。五賊不去，則嘉禾不興。故灌田者先須以水遍過，收其熱氣，旋即去之，然後易以新水，栽禾無害。不過一遍易去者，雖久浸不見。日中雨露，或以長牽，或以疎鹵披拂，勿以凝着，則蟲不生。近者田家治蟲之法，多以石灰桐油，布於葉上，亦可殺也。〉知天之時，識地之宜，昧其苞命，亦無以善其後。〈此承上以起下也。苞命見下。〉故祖氣不足，母胎有虧。其踵不踵，胎氣不完。其胎不胎，雖成必敗。盖親下之本，既久去地而傷母之體，豈能全天哉？〈祖氣，主穀子之在秸者言也。母胎，主穀子之脱秸者言也。祖氣不足，謂未及冬至而先刈者，其一成之氣，既未充足，以之為種，母胞有虧矣。草木之生，其命在土，生成化變，不離土氣，踵踵相接，生生無已焉。若脱土久，氣不連屬，生之雖具於胎，成之則不全其數。或半途而剥，或成穗而秕。故收種者，當於冬至之後，熱治髙土，散布其上，覆以疎草，障蔽鳥雀。壅以𨠭灰，滋潤燥枯。至清明時，沃之使芽。除草濩糞，頻助其長，此第一義也。其次，草褁美種，縣之風簷，季春之始，置諸深汪，勿令近泥。半月氣足，布地而芽，此雖不傷，已落第二義矣。但世俗浸種，晝沉夜㫰，𨠭釀鬱蒸，逼之使速。胎中受病，㧞不可去。長芽嫩脆，抛撒下田，跌蹼折損，種種不免。迷而不悟，不知何見耳。〉夫善本者斯圗末，慮終者貴謀始。推陳而致新，氣以交併積盛。脱胎而洗髓，精以剥換化生。〈上言天時、土性、人力、種榖備矣。此下言治禾也。種，得水始芽。芽，得土始苗。移苗置之别土，二土之氣，交併於一苗，生氣積盛矣。然其始不脱，則陳腐之體猶存。髓不洗，則濁淫之氣終在。欲其稚而壯，壯而盛，盛而不衰也，得乎？故天地之間，氣之積盛者，力在交併；精之化生者，功在剥換。不然，同類而異形，一本而殊末，果何在哉？此在交併與剥换者，得不得之差耳。〉達順則豐，覆逆乃稿。縱横成列，紀律不違。宻⿴為儔，尺寸如范。〈栽苗者，當如是也。先以一指搪泥，然後以二指嵌苗置其中，則苗根順而不逆。縱横之列整，則易於耘盪疎宻。各因其地之肥瘠為儔，疎者每畆約七千二百科，宻則數踰於萬。地肥而宻，所收倍於疏者矣。○地肥更不宜宻。農書曰：瘠田欲稠。〉但害生於𦵧莠，法謹於芟耘。與其滋蔓而難圗，孰若先務於决去。故上農者治未萌，其次治已萌矣。已萌不治，農其農何？〈𦵧莠，惡草之害苗者。芟耘，皆去草之事。蔓，草之延生也。恣，益甚也。蔓，難圗也。出《左氏》。皆務决去，而求必得之，亦古語。引此以見惡不可縱，漸不可長之意。上農，深於農理，勤於農事者也。未萌，根株在土也。上農者，智力兼至，知𦵧莠之害苗，不惟不容其延蔓，於根芽未萌之時，先有以治之矣。是以用力少而成功多，不使其害及於苗。所養至，而所以生全者大也。已萌而治之，其功次於是矣。已萌而不治者，必至於蔓而不可圗。為農也，何以謂之農哉？歎而哀之之詞，知道者可以深長思也。〉夫薙草之法，數與草齊。南梗北黍，天所生，地所宜，人所賴以養者，種之良也。物之良者必貴。貴非賤等，良畏惡朋。〈薙，治也。惡草之害苗者，不可勝數。而其為物也，尤易生焉。所治之法不多，則不可去。天生五穀，所以養人，可貴之物也。貴者，難成而易傷。賤者，易起而難制。於此辨之不早，竢其潛滋暗長而後治之，則其根株深固，枝葉暢茂，盤結而輔翼者，勢盛於苗矣。雖其上農，其無如之何。〉故農家者流，思其力不足以盡圗之，備假諸物：其始也直木而耒，其次也横木而耜，又其次編木而齒，曲木末而鏟，鑿木首而鋤。繼之以掇，終之以塗，無不加以鐵焉。以直木而銕堅也，攻之無遺類矣。〈草之滋生無窮，而人之用力有限，不能不假於物以為力勝之具耳。今之耒而耕者，有大畊、小畊闕，挄罨掄，大抵勤與惰之殊也。飜抄遍過之説，已見於前。其耙者，亦多不求細熟平整；粗塊臃泥，凸則曝日先燥，窪則注水過深。是以一塸之間，禾之豐瘁頓異。且又妙在旋抄旋耙，旋耙旋蒔，則燥濕和均，渾水澄泥，聚於根坎，有壅培之力也。多苗新土，黄色轉青，乃用摀盪摀盪。雖以去草，實以靣苗。盖田之浮泥，易行横根，而下之實土，難入頂本。頂本入土不深，横根布於泥面，則得土之生氣不厚，枝葉雖繁，抽心不茂矣。摀欲斷其泥面横根，使其頂根入土，深受積厚多生之氣。其後抽心始髙，而結穗長碩也。鏟鋤，皆削草器。掇，以手拾去餘草。塗，以泥壅蔽田皮。既掇則洩，去多水，留少水在田。夾泥為塗，塗時以手捻去禾心宿水。𠉀田中有燥裂，即上水灌之。禾心宿水既去，燥時免其濕釀。漬入新水，又助潤滋清氣矣。養苗至此，除草已盡，物不能再假，力不能再加，然意外之虞，尚不保其無也。　玄扈先生曰：至哉言矣！鋤棉鋤桑，斷其横根，皆此理也。説者謂種樹不實，斷其直根，非也。正宜留直根去横根耳。但樹大者，宜漸去之。〉如是而猶存者，可不畏夫！〈此又申言𦵧莠之難去，可畏之甚也。盖惡草賤而易生，有一根踵遺於地，忽不覺其蔓矣。〉衛生固難，成功亦不易。華而欲實，風雨不作。時將穫矣，燥則多損，侵以成腐。〈此言養之係於人，而成之係於天也。稻花必在日色中始放。雨入則，閉其竅而不花。風烈，則損其花而不實。二者皆秕穀之患也。及其成穀將穫，土太燥，則米粒乾損；水多而過浸，則斑黑成腐。二者又皆毁成之病也。隂晴燥濕，是豈人力可致哉？農家至此，猶不得自盡，况以委之蕪蘙，而求其不敗也可乎？〉故可貴之物，不産非時，不安非類，欲其至足以遂斯民之天，而農也如之何不力！〈此總結通篇㫖意，盖穀不足，則食不足。食不足，則民之所天不遂。物之可貴如此。茍非順時調護，何以得之？農者當知自力矣。

[book_title]卷三 農本
○國朝重農考
馮應京曰：昔黃帝畫井分疆，依神農耒耨之教，導生民之利。稼穡為寶，所從來矣。堯謹授時，禹勤溝洫，稷播嘉種，弘配天之烈。而《邠風》陳詩於耜，舉趾、築場納稼之間，王化基焉。《周官》體國經野，安擾邦國，辨以土宜，分為井牧。有徑畛塗道，以正其疆界；有溝洫澮川，以宣其水澤。安以田裏，利以興鋤，勸以時器，任以彊予。而帝王所為，因天規地，率育群生之良法，於是乎大備。秦開阡陌而井製廢。（玄扈先生曰：商鞅相秦，專以農戰強國，讀《開塞》、《耕戰》書可見矣。而謂其廢先王井田疆理溝洫道塗之製可乎？後世不曉，以為廣地計也。不知廢此古製，地則荒矣。世有若是之愚商君乎？夫鞅之開阡陌者，古者一夫受田百畝，皆有限製。鞅尚首功，得五甲首而隸五家。又製為武功爵，使有功者田連阡陌，廢先王百畝限田之法耳。太史病之，以是為並兼之始也，豈謂其鏟平疆理，廢先王之徑畛溝洫，而變為平原廣隰乎哉？）漢去古未遠，文帝有其時而不為。唐太宗銳意複古，可為而無其臣。新莽非其人，周世宗非其時。而王道卒不可複矣。三代以後，善法古而師其意，唯是皇祖。二百年來，藉餘烈以休養，庶幾登乎上理矣。而邇乃財殫民窮，誰獨無根本之慮？《書》不雲乎：法祖攸行。皇祖宵旰民依，垂憲萬世，芳躅固班班可述也。而列宗踵武恤民，亦各有懿政在。謹用揚勵，綴以諸臣末議，備考鏡焉。繄我太祖高皇帝，天縱聖神。憫元政之昏虐，目擊群雄無救民者，親提一劍，拯元元於水火，諸艱凶疾阨之苦業，身嚐在田間。複與眾英賢，深究民生利病，故注意於農事者獨詳。渡江初，即以康茂才為營田使，諭之曰：比兵亂，隄防頹圯，民廢耕作。而軍用浩繁，理財莫先於務農，故設營田司，命爾此職，巡行堤防水利之事，俾高無患乾，卑不病潦，務以時蓄泄，毋負委托。已又以茂才所屯田積穀獨充仞，而他將皆不及，申令各督率軍士，及時開墾，以收地利。又下令田五畝至十畝者，栽桑麻木棉各半畝，十畝以上倍之；有司親臨督勸，惰不如令者罰。謂中書省臣曰：為國，以足食為本。大亂未平，民多轉徙失本業，而軍國費悉自民出。今春和時，宜令有司勸農事，勿奪其時，仍觀其一歲中之收獲多寡，立為勸懲。吳元年冬，祀圜丘，世子從。上命左右導之，遍曆農家，觀其居處飲食器用。還，謂之曰：汝亦嚐知吾農民之勞苦至此乎？夫農，樹藝五穀，身不離泥塗，手不釋耒耜，而茅茨草榻，粗衣糲飯，其以供國家經費甚苦，故令汝一知之，欲汝常念農勞，取用有節，使不至於饑寒也。上自舉義旗以來，兵革倥傯，百務草創，未遑獨計所為，敉寧吾民，以厚其生，蓋不啻勤摯如此矣。比登大寶，洪武元年，即詔遣周鑄等百六十四人，往浙西覈田畝經理，以實聞，毋妄有增損，為民病！二年二月，上躬享先農，以後稷氏配，遂耕籍田於南郊。又命皇後率內外命婦蠶北郊，供郊廟衣服如儀。自是歲為常。是歲五月，駕幸鍾山，由獨龍岡步至淳化門，乃騎而入。謂侍臣曰：朕不曆農畝者久，適見田者冒烈暑而耘，心惻然憫之，不覺徒步至於此。農為國本，百需皆所出，而苦辛若是。為司牧者，壹嚐憫念之乎？三年，以中原久被兵，田多荒蕪，命省臣議計民授田，設司農司掌其事。夏久不雨，乃擇六月朔，四鼓，帝素服草履，徒步詣山川壇躬禱。設槁席露坐，晝暴於日，夜臥於地。皇太子捧榼進農家食。凡三日，已而大雨霑足。中書省臣奏言：“太原等衛屯田，宜稅。”上曰：“邊軍勞苦，能自給足矣，其勿徵。”四年，興廣西水利，修治興安縣馬援故所築靈渠，三十六陡水，可溉田萬頃。已又命工部遣官往廣東買耕牛，給中原諸屯種之民。有司考課，令必書農桑學校之績，違者罰。（今皆“紙上栽桑”矣）。聞士卒有饋運渡遼海溺死者，終夕不寐。乃命群臣議屯田法，以圖長久。十四年，上加意重本抑末。下令農民之家，許穿紗絹布；商賈之家，止許穿布。農民之家，但有一人為商賈者，亦不許穿紗。著《大誥》言：古田井於官，驗丁給民，士農工各有專務。商出於農，貿易於農隙。朕思治窮源，與民約告：凡鄰裏，互相知丁，互知務業，絕不許有逸夫。二十年，上又念民貧富不均，富者畏避差役，往往以田產詭寄飛灑，奸弊百出。有司至莫能詰，而貧者益困。乃遣國子生武淳等，隨所在稅糧多寡，定為九區，區設糧長四人，集耆民履畝丈量，圖其田之方圓曲直、美惡寬狹若丈尺。書主名，及田四至，如魚鱗相比次，彙為冊，謂之魚鱗圖冊上之。而經界於是乎始正。先是，詔：兵興來，所在流徙。所棄田，許諸人開墾業之。（果行此，二百年百倍富於文景矣。）即田主歸，有司於附近撥給耕作，不聽爭。惟墳墓房舍還故主，不聽占。已又詔：陝西河東山東北平等處，民間田土，聽所在民侭力開墾，為永業，毋起科。二十一年，戶部郎劉九皋言：“古狹鄉民，遷於寬鄉，欲地不失利，民有恒業也。河北諸處，自兵後田荒，居民少，宜徙山東西之民往就耕。”上曰： “山東多曠土，不必遷；遷山西潞澤民無田者往業之，令耕種，蠲科繇。仍戶給鈔二十錠，備農具焉。”冬，下令五軍都督府，謂養兵而不病於農，莫若屯田。若但使兵坐食於農，農必敝。其令天下各衛所督兵屯種，以舒國用。已又命移湖杭溫台蘇鬆諸郡無田之民，往耕淮河迤南，滁、和等處閑田。仍為蠲賦給鈔。諭戶尚書楊靖曰：“國家使百姓衣食足給，不過因其利而利之。要在處置得宜，毋使有司為侵擾也。”武定侯郭英，請築魯王塋所享堂周垣。上曰：“使民以時。奈何當耕種之日，急築垣以奪農時乎？”止之。二十七年，令戶部移文天下，課百姓植桑棗，裏百戶，種秧二畝。始同力運柴草燒地，已乃耕。比三燒三耕，已乃種秧。高三尺，分植之，五尺闊為壟。每百戶，初年課二百株，次年四百株，三年六百株。栽種訖，具如目報，違者謫戍邊。又以湖廣辰永寶衡等處宜桑，而種者少。命於淮徐取桑種二十石，送其處給民種之。尋遣監生人材詣天下，督吏民修農田水利，而具敕天下：諸陂塘湖堰，可瀦畜旱暵、宜泄瀉防霖潦者，各因地修治，毋怠。亦毋得妄興工役，疲吾民。二十八年，旨下戶尚書，言百戶為裏。春秋耕獲之時，一家無力，百家代之。又命天下：鄉置一鼓，遇農月，晨鳴鼓，眾皆會，及時力服田。其惰者，裏老督勸之，不率者罰。裏老惰不督勸，亦罰。蓋當是時，榛莽之地，在在禾麻。遊散之民，人人錢鎛。每月旦，召京師父老，躬諭以力田敦行。於都哉！高皇帝之為烈也。體天地養萬物之心，師帝王經井牧之意，仁義既效，樂利無窮，而猶蠲租之詔，無歲不下，遣賑之使，有玩必誅。恒若饑寒之迫吾民，注望子臣之繼厥誌。至今讀《嘉瓜》一讚，雖千萬世，休忘勸農之句，而情見乎詞矣。則豈非世世率繇之盛軌哉？建文帝嗣極之元年，即下養老墾田賑貧減租之詔。而方孝孺誌恢王道，謂井田為必可行。雖當羽檄旁午，一時君若臣，猶不忘保民之思焉。文皇帝入纘大統，乃命寶源局鑄農器，給山東等諸被兵處。徵耕牛於朝鮮，送至萬頭，每頭守以絹一疋布四疋，以其牛分給遼東諸屯士。嚐謂戶尚書曰：近因兵戈蝗旱，民流徙廢業。不及今勸相，使盡力農畝，將不免有失所者。其蚤遣人督勸，毋忽。首命靖安侯王忠，往北平，安屯田軍民，整理屯種。已又允工尚書黃福奏，給陝西行都司所所屬屯田牛具，如北平例。諭令寧夏各屯，於四五屯內，擇一屯有水草者，四圍浚濠，廣丈五尺，深如廣之半，築土城高二丈，開八門以便出入，而聚旁近四五屯輜重糧草於此。俾無警，各分屯耕牧；有警，則驅牛羊入保，待援兵，使寇至無所掠。又命各都司摘差官軍，給牛種，耕閑田，視歲收之數，定考較法，謂之樣田。除官收正糧及種子外，餘糧悉以與軍。廣東奏：番夷入貢方物，請遣民力接運。上曰：為君務養民。今番貢無定期，而農民少暇日。假令自春至秋，入貢不絕，皆役民，豈不妨農事？其俟十一月農畢，乃令接運。聞柳州自正月至六月不雨，憂形於色。乃命戶部，亟遣人往視之。又下詔：中外軍民子弟，自削發冒偽僧者，並其父兄發五台山輸作。畢日，就北京為民種田。車駕北征，有告軍士取民田穀飼馬者，麵責之曰：農終歲胼胝，以供國用，汝獨不念耶？斬以徇。文皇帝躬親戎馬者四五載，念民勞止，時加撫綏。已複三犁虜庭，司農拮據不遑，惟是留意邊計，所畫屯田法甚具，斯亦厚農裕國一長略矣。昭皇帝當監國時，台州啟修複河道，諭工部：以“春秋慎用民力，而譏不時。可令農隙修築。”嚐赴召，過鄒縣，道逢饑民，惻然下馬。入民舍，視民男女皆衣百結，灶釜傾仆。歎曰：民瘝不上聞，至此乎！召父老問所苦，賜以尚食。複責山東布政使石執中曰：民窮若此，動念否？執中以奏免田租對。曰：民饑且死，尚及徵租耶？速發官粟賑之，人六斗。毋懼擅發。吾見上，自奏也。及登極，詔下言：“郡縣水旱缺食，有司即體勘賑濟。其民流徙，田土拋荒者，為覈實除豁。召別佃中官田，聽照民田例，起科。”已諭戶部：令天下衛所屯田軍士，不許擅差，妨其農務。違者，處重法。工給事中郭永清疏：乞令有司如舊製，嚴督裏老百姓，以時闢田園，修陂堰，種桑棗。從之。上嚐促詔賑淮徐山東饑，言：“救困窮，當如拯焚溺，不可緩。”其重民命如此。伏睹《寶籙》所載雲：上嗣位，每曰：為人君，止於仁。故弘施霈澤，詢民隱，急農事，日以恤人為務。在位僅十月，而德政加多，廟號曰仁，允矣哉！章皇帝舊勞於外，知小人之依。禮部進籍田儀注，上覽之，謂侍臣曰：“先王製籍田，以奉粢盛，以率天下務農，所貴有實心耳。誠體祖宗之心，念創業艱難，憂恤蒼生，使明德至治，達於神明，則黍稷之薦，不待親耕。誠輕徭薄賦，使之以時，而貴農重穀，禁止遊食，則人鹹趨稼，不待勸率。斯蓋識禮之意矣。”已因春雨頻降，令戶部移文郡縣，均徵徭，勸農桑。貧不給者，發倉賑之。時有建言：洪武中，命天下栽桑棗，今砍伐殆盡，有司不督民更栽，致民無所資。上曰：古宅不毛者，罰裏布。祖宗養民意甚重，其申令郡縣，督民以時栽種，仍遣官巡視。嚐謁陵，道中憫秉耒者，為賜鈔。因禦製《耕夫記》，識不忘。又嚐諭吏部臣：以欲使農民得所，在擇賢守令。因出禦製《憫農詩》一章示之。而喜雨則有詩，織婦則有詩，《豳風圖》則又有長詩，令揭便殿，資儆勵。又令北直隸地方，照洪武二十八年山東河南事例：民間新墾田地，無多寡，不起科。有氣力者，侭力種。（率此言也。以至於今。樂利遍天下矣。）蓋嚐反覆章皇帝愛養懿政，而深有味乎其言也。曰：“朕祗奉祖宗成憲，諸司事有奏請者，必考舊典，兢兢民事。”斯固其法祖大端雲。明興七十載於茲，高皇帝深仁厚澤，業奠不拔之基，而農業艱辛，載在皇陵碑記。且務本之訓，傳自文皇“鋤禾日當午”之詩，授於仁廟。休養生息，堂構相承。天下方脫鋒鏑湯火之苦，守令尚保舉久任，肅法字下，役簡賦薄，安堵蕃富，號稱治平。比英廟衝齡嗣位，臨以太皇太後，猶襲餘庥，無忘民瘼。楊士奇等上言：太祖篤意養民，備荒有製。又開濬陂塘，修築圩壩，以備水旱。歲久弊滋，水利多湮。請遣京廉幹者，往督有司，平糴備荒，修複陂塘圩壩，即用以殿最有司。得旨，令亟行之。蓋本朝高章，一創一守，光禹湯而邁成康。其傳家經國，惟是重農為啟佑。而億萬載無疆惟休，厥有本矣。景泰間，商學士輅陳邊務言：口外田地極廣，其附城堡膏腴，先經在京勳臣等家占作莊田，其餘閑田，又被鎮守總參等官占為業，軍士無近便田地可耕。下所司查議。繇成迄弘，蓄積{宀浸}寡，而盜{宀浸}繁。乃下令申飭洪武中預備四倉之製。（先政蕩然矣。括鍰金糴粟，及勸借裏戶，以備旱澇。已又招民輸粟補官暨贖罪，而督有司積粟視州邑大小有差。法具備。乃貴戚內臣，則往往有莊田，又有皇莊田，仿宋季公田租課典。以中官所侵奪鄰近民家業甚橫，賴敬皇帝仁明，稍裁以法，一時貴戚近幸，斂手不敢肆雲。當弘治初，上允戶尚書請，令禮部於耕籍儀注內，增上中下農夫各十人，服常服，執農器，引見行禮。乃令終畝。人賜布一疋。又允撫臣言：疏治河南彰德等府州縣渠堰。凡王府屯官之兼並，豪右碾磨之侵據，悉釐正之。尋又遣工侍郎濬吳淞白茅港，以泄積水。當是時，上方銳意圖治，農桑不擾，蠲恤頻行。十八年培植深固，延至正德之季，猶能挈無缺之金甌，以付肅皇。夫亦孝廟之不忘國恤，所貽者遠也。肅皇帝起自氵朁邸，適公私蠹耗之後，禦宇二十年以前，軫念民事尤切。允給事中底蘊言，改皇莊為官田，禁諸勳戚家，不許朦朧陳乞，一掃中葉來畿甸民之擾害。又下詔言：農衣食所出，王政之首務也。各該撫巡所屬官，帶農田銜者，不許營別差委，務督令舉職循行勸課。其原未設官者，委佐貳主之，歲嚴課其殿最。其土田為水⒊沙塞，江海坍淤者，節有豁除。所司不能究宣，獨優富家，不及貧弱，加之攤派包賠，細民滋困。其擇廉節官，勘覈豁除之。九年，建先蠶壇於北郊。十年，行祈穀禮於大祀殿。已而召翟學士鸞等，偕往西苑視收獲。帝禦邠風亭，諭諸臣曰：農之勞苦，親見為真。我聖祖嚐有訓曰：衣帛當思織婦之勞，食粟當念農夫之苦。以此觀之，委為粒粒辛苦也。又建無逸殿，書《周書·無逸》篇於其壁。題其旁亭曰省耕，曰省斂；倉曰恒裕。刻興獻考睿《農家忙》律於殿壁，禦為文記之，意念遠矣。十八年，還自顯陵，途中為賦《麥浪詩》。十九年，禱雨宮中有應。二十年，禱雪有應。皆為賦詩誌喜。時蓋玄修未啟，嚴嵩未柄用，南北兵戈未熾。而上所為，垂章光於蔀屋，灑露潤於窮，猶有恭儉之思焉。穆皇帝清淨化民，寬仁馭下。二年之耕籍，三年之賑災，休有烈光。雖非久上賓，貽謀弘遠矣。嗣我皇上天挺英睿，虔始勵精。萬⒗初，允輔臣議清丈均賦者，用蘇民困，非盡地利求增稅也。恩意深篤，一時府州縣無敢不行丈量法者。撫按官督課嚴核。其清強敏練，撫字忠愛之吏，因得自效。而諸方田法令，纖悉明具。人習步算，而賦均，異時虛糧貽累之弊盡汰。（步算乃待此時習耶？且亦何能習也？）十三年春，久不雨，屢禱未應。命禮部具躬禱南郊儀以聞。上曰：朕步行，不乘輦，百官隨行。天象災旱，朕為黎庶祈禱，豈憚途勞。乃齋居夙戒，擇四月十七昧爽，步詣郊壇，祭禱如儀。上於幄次，諭輔臣等曰：天時亢旱，雖由朕不德，亦因天下有司，多貪暴，為民害，幹天和。自今其慎選毋忽。仍步還宮。浹旬乃大雨。是舉也，宛然高皇帝憂旱芳規矣。已因中州大饣幾，特出內帑，遣鍾御史化民，持節往賑。而慈聖宮、中宮，各為捐助，費不下數十萬，中外莫不歌舞皇仁。乃頃者征繕日煩，繭絲遍天下，議者惓惓罷升榷。譬病癰疽，不遑念元氣，藉使應砭而愈，正費調治。臣請言調治之方，則無如重農矣。（公出獄，餘晤之，未及勞苦，輒道此數語甚切。又亟與餘索江南農師，以治江北之田，仁人之言哉！）
國家奠鼎燕京，即勝國之故都。勝國當泰定時，翰林學士虞集議，以為京師東，瀕海數千里，北極遼海，南濱青齊，皆萑葦之所生也。海潮日至，淤為沃壤。謂宜用浙江之法，築堤捍水為之田。聽富民願耕者，合其眾，分授以地。定其等，為之疆畔。能以萬夫耕者，授以萬夫之田，為萬夫之長。能以千百夫耕者，亦如之。十年後，田成，有積蓄，命以官，高者佩印符，許傳子孫，如軍官之法。則近可得民兵十萬，以衛京師，島夷；遠可紓東南萬里航海饋運之危難。而江海遊食輕剽之民，亦率有歸。議中格。後竟以海運不繼，亟為海口萬戶之設。大都本集言，然已無及矣。本朝海運既廢，軍國大命，獨倚重於漕儲。頃複黃淮梗塞，轉運艱阻。且倉庾無二年之蓄，水旱有不時之憂，而三輔顧多曠土，海需率成沮洳，在在可耕可鑿。嘉靖中，給事中秦鼇、詹事霍韜，皆扼腕言之。邇年，給事中徐貞明念西北水利事，裹糧從二三屬吏解事者經度之，信其必可行，以為京東輔郡，皆負山控海。負山則泉深而土澤，控海則潮淤而壤沃。諸州邑，泉從地湧，一決即通；水與田平，一引即至，具可疏鑿成田。如密雲之燕樂莊，平峪之水峪寺及龍家務莊，三河之唐會莊、順慶屯地，皆其著者。薊州，城北，則有黃厓營。城西，則有白馬泉鎮國莊。城東，則有馬伸橋夾林河而下。城南，則有別山鋪，及夾陰流河而下，至於陰流濱。疏渠，皆田也。遵化，西南平安城，夾運河而下，及沙河鋪地方。又鐵廠湧珠湖以下，至韭菜溝上素河下素河百餘裏，夾河皆可田。遷安，北徐流營，山下湧出五泉，合流入桃林河。又三裏橋湧泉，流入灤河。又蠶姑廟湧泉成河，夾河皆可田。盧龍，燕河營湧泉成河。及營東五泉，湧漫四出，至張家莊。撫寧，西台頭營，河流亦自燕河營湧泉而來，皆可田。豐潤，南則大寨及刺榆柁、史家河、大王莊。東則榛子鎮。西則鴉洪橋。夾河五十餘裏，皆可田。玉田，清莊塢導河可田，後湖莊疏湖可田，三裏屯及大泉小泉，引泉可田。其間，有民棄不業之地，有屯地，有牧地。民棄不業者，召民業之，助其力。屯牧地屬官者，闢其蕪而收其入。先之京東數處兆其端，而畿內列郡可漸行也。先之畿內列郡引其緒，而西北之地可漸行也。在邊陲，則先之薊鎮，而諸鎮可漸行。至瀕海，則先之豐潤，而遼海以東，青徐以南，皆可漸而行也。乃陳興水利十四便益，言甚悉。又謂行水之地，高則開渠，卑則築圍，急則激取，緩則疏引。其最下者，遂以為受水之區，勢固不可強。如懷慶當丹沁下流，而真定尤滹沱所必⒊，安能久而無患？今致力當先於水源。先其源，則流微而易禦。田其上流，則水殺而無⒊激汎濫之虞。疏上，竟沮浮議不果行。先是台臣周用，因河數⒊淤，議及東省水利，以為治河墾田，事相表裏。田不治，則水不可治。運河以東，濟南、東昌、兗州三府州縣，雖有汶沂洸泗等河，與民間田地曾不相貫注。每年泰山徂徠，山水驟發，則漫為巨浸，潰決城郭，漂沒廬舍，與河無異。一值旱暵，則又故無陂塘渠堰蓄水以待急，遂致齊魯之間，方四五千里之地，一望赤地，蝗蝻四起，草穀俱盡，此皆溝洫不修之故。今欲修溝洫，非謂一一如古也。（古人原是如此。）但各因水勢地勢之宜，縱橫曲直，隨其所向。自高而下，自小而大，自近而遠，盈科而進，委之於海，莫若正疆裏以稽工程，集人力以助夫役，蠲荒糧以複流移，專委任以責成功，持定論以察群議。毋以欲速而輒更張，毋以小利而生沮撓，則治河裕民之計也。事需後。張瀚之請墾鳳淮田也。疏稱：兩府地廣人稀，一望黃茅紅蓼，多不耕之地。間有耕者，又苦旱澇。雨多則橫潦瀰漫，無處歸束；無雨則任其焦萎，救濟無資。是以饣幾饉窘迫，煙稀土曠。此地界連蕭碣汝潁，逋逃之藪，積久不無隱憂。宜得專官，教民稼穡。夫水土不平，耕作無以施方。必先度量地勢高下，跟尋水所歸宿，濬河以受溝之水，開溝渠以受橫潦之水。官道之⒊，設大堤以通行。偏小之村，亦增卑以成徑。惟欲於道傍多開溝洫，使接續通流，水由地中行，不占平地。又度低窪處所，多開塘堰以瀦蓄之。夏潦之時，水歸溝塘；亢旱之日，可資引溉。高者麥，低者稻，平衍地多，則木棉桑枲，皆得隨宜樹藝。土本膏腴，地無遺利，遍野皆衣食之資矣。次則招撫流移，寬慰安插，量撥地土，處給牛種，蠲逋負，緩起科。又或招致江南客戶，或勸諭本土地鄰，或審擬徒夫無力者，令供役開濬，有力者出資給食。皆僉事可得專行。議既允，惜其時不講於任官之道，而猥以委之貪穢之史臬僉，竟令以人廢盛舉也。若東南水利，呂光洵條議特詳，謂：三吳古稱澤國，其西南翕受太湖、陽城諸水，形勢尤卑，而東北際海岡隴之地。視西南特高、高者田常苦旱。卑者田常苦澇。昔人治之，高下曲盡其製。既於下流之疏為塘浦，導諸湖之水，由北以入於江，由東以入於海；而又畝引江潮，流行於岡隴之外。（岡隴，海涘也。岡隴之外則海矣。）是以瀦泄有法，而水旱皆不為患。近來縱浦橫塘，多湮塞不治，惟二江頗通，曰黃浦，曰劉家河。然太湖諸水，源多而勢盛，二江不足以泄，而岡隴諸支河，（此處實非岡隴，蓋近海之地，比下鄉稍高耳。如吾鬆之稱沙岡、竹岡者皆是也。）又多壅絕，無以資灌溉。於是上下俱病，而歲常告災。治之之法，當自要害始。先治澱山等處一帶茭蘆之地，導引太湖之水，散入陽城昆承三泖等湖；又開吳淞江，並太盈趙屯等浦，泄澱山之水，以達於海；濬白茆港並鯰魚口等處，泄昆承之水，以注於江；開七浦鹽鐵等塘，泄陽城之水，以達於江；又導田間之水，悉入於小浦，小浦之水，悉入於大浦。使流者皆有所歸，而瀦皆有所泄，則下流之地治，而澇無所憂矣。凡岡隴支河，湮塞不治者，皆濬之深廣，使複如舊，則上流之地亦治，而旱無所憂矣。此三吳水利之大經也。潘鳳梧有言：水利微妙，通知者少，自非殫思熟見，鮮能究其源委。試舉嘉湖，餘可類推。夫防護修葺之法，小民最無知，全賴上人真知而禁之。如湖州之圩低，其港常闊，人憚於增外，僅為修內，故水益闊易⒊，而湖州多淹。崇桐之土高，其港常窄，人憚於開外，日為填出，故水益窄易涸，而崇桐多乾。此其言，蓋與光洵議互相發雲。（湖州，地下無土。崇、桐，地高土多。無土者，將何增外；土多者，其傍河之田，不肯增土以為岡隴。凡高下鄉皆然。低鄉築圩，高鄉開河，如是而已。）中州濱河之區，歲苦“馮夷”⒊齧。顧以全河建瓴而下，當秋水時至，百川灌河，方數千里之水，曾無一溝一澮為之停蓄，以故頻受其患，而不獲資尺寸之利。若乃鄴之漳水，南陽之鉗盧陂，昔人率用以廣灌溉。宋於河北諸州，水所積處，興堰六百里，置鬥門引定水灌田，民賴其利，何至於今皆沒沒也？關中引涇通渭，故有鄭國渠、白渠諸跡可尋。并州西南，若汾若沁，盡可引注為農田用。李冰為蜀守，壅江水作堋，穿二江通舟楫，因以溉諸郡。今陸海固在也。三楚漢沔，西來大江，中貫洞庭浩淼。誠盡力溝洫，開渠建閘，在在腴壤，何至如今之鹵莽而獲？廣南沿海，多淤沙饒沃，容有未興之利。八閩江右，畝窄人稠。乃中原迤北之境，則極目荒莽，水無ⅸ導，田不墾發。“小人之情，安土重遷，寧就饣幾餒，終無適樂土之慮。故‘民’之為言‘瞑’也。謂瞑瞑無知，猶群羊聚畜然，須牧者之所置之。置之茂草，則肥澤繁息；置之磽鹵，則零耗。”善乎崔寔之言之也。我高皇帝深維理道，數徙民就業寬鄉，移人通財，以贍蒸黎，猶仿佛乎井授遺意，而嗣後絕未有踵行之者，何哉？若屯政梳爬，非不嚴也，而托名逃荒，巧為影占者，弊仍未易究詰。乃邊鎮如遼東如宣大如甘肅，視國初屯糧之原額，今且不啻損十之五。即雖參罰之例，故未嚐廢，亦惟是較多寡於催科，曾未聞有以撫流移，闢草萊，上功幕府者。又何暇責以建阡陌，浚溝洫，導利於非常之原乎？昔有為行經界寓地網之議者，以為敵騎利在平曠，易為馳突。今邊塞，率平原曠野，險阻實稀。宜因屯田，定其經界，開為溝洫。就用田者之力，每一里共濬一溝界，如古井田之製。一可以息爭端，二可以備旱潦，三可以阻敵騎，四者，或我兵車虜，即可依此為常陣，免臨時掘塹之勞。此蓋本吳玠在天水軍製金騎遺法也。今井製堙廢久矣，聞山東登萊，猶存畎澮，而東虜竟以勢難逾越，不敢犯。寧夏多水田，有溝塹，夏月種作，則胡馬不能來，故稱安寧。以斯知廣畝濬川，所以興利厚農，亦以設險守國。且也，計口授田，俾有恒產，庶人人樂本業而安為黔首。即有豪傑，難以率亂。故三代盛時，人必裏居，地必井畫，帝王治天下之大經大法，率不外此。方正學有言：流俗謂井田不可行者，以吳越言之，山溪險絕，而人民稠也。夫山溪之地，雖成周之世，亦用貢法，而豈強欲堙卑夷高，以盡井哉？但使人人有田，田各有公田，通力趨事，相救相恤，不失先王之道，則可矣。而江漢以北，平壤千里，畫而井之，甚易為力也。嗟乎！自限田名田之議，先漢不即行，而貧富益遠。唐李翱、宋林勳仿古井田意，分劈講畫，作《平賦》《政本》二書甚具。而宋儒張子厚，有買田一方，畫為數井之思，且講求法製，以為不刑一人而可複。時皆不售。淳熙中，朱文公熹知漳州，欲行經界，獨丈量隱稅，令貧富得以實自占，非複若限田均田之難，而亦竟為豪家猾吏所排沮。所以深致慨於井製之未易複也。生民之計，將無已遂窮乎？亦惟是我高皇帝宸慮精詳，時時體井田遺意，即召人墾荒，亦必驗丁撥給，限定田畝，不許拋荒流移。而禦製《大誥續編》，且惓惓以田不井授為憾。諸所為農田計久遠者，酌古準今，足為萬世法程至明也。（餘嚐謂夏後五十，殷人七十，非厚民而多予之田，乃限民不得多種也。吾高皇帝真得此意矣。故曰創。明主意見，自然到此，不可學不必學也。）當其時，三尺新懸，有司奉行惟謹，未嚐特為農事設專官，人盡農官也。以農桑責之郡縣，以屯種責之衛所，非農事修舉，不得注上考。（官愈增，事愈廢矣。何也？事廢而後增官；官增，謂事舉矣，其實不舉事也。）蓋設官分職，原以為民。孔曰富之，孟曰製田裏，教樹畜。舍此更何事事哉。嗣後不察，而增設府州縣勸農佐貳，設屯田水利臬臣，又或特遣重臣。諸牧民之長，其賢者亦或體上愛養至意；不然者，且見以為業有專官，而已可弛擔也。先臣吳世忠嚐咄嗟道之矣，曰：臣任給事中時，具言水利為農田急務，幸準覆行。及備員湖藩，而所屬陂塘池堰，湮塞如故。為豪家填占迷失者，在在有之。有塘寬十百餘畝，無勺水可資。（若占塘為田，則豪家也。塘寬而無勺水可資，則非豪家也。）召裏老谘問，雲：往朝廷重農，州縣以水利為急，差官清理，歲有修築。於時，豪強不敢填占，民以實保結。故亢旱而農田有救，百姓有所賴也。邇年州縣官惟勾攝詞訟之為急，其餘塘堰冊報，類非覈實，豪強填占，又置不問，雖奉勘合行視，特科索裏戶，供應而去。初曷嚐一至郊野，見所謂隄塘渠堰為何若哉？及亢旱無收，恩旨蠲免，則已先期督徵入官。民未沾惠，而國用不足，往往又額外科征之。此獄訟所以日繁，而盜賊滋有也。嗚呼！自昔而已然矣，將何以挽其流乎？古天子巡狩，入其境，田野闢，受上賞；荒蕪不治，蒙顯罰。近世設按察司，察此務；分巡御史，巡此務也。竊查憲綱一款：農桑乃生民衣食之源。仰本府州縣行移提調官，常用心勸諭農民，趁時種植。仍將種過桑麻等項田畝，計料絲綿等項，分豁舊有新收數目開報。先臣霍韜發憤言：此乃巡按御史急務也，今則徒為文具而已。旌舉守令，何曾稱某守某令興過若干水利，勸過若干農桑，乞敕都察院舉行。其在陝西山西北直隸河南尤為至急。而邇年都御史孫丕揚，請以保民實政五事課有司，庶幾申明高皇帝要束。柰何率弁髦之也！守令分符而治一方，儼然古封建侯伯之尊。昔尼父孜孜矻矻，無一同一旅，以抒其猷。士抱遺經遇主，輒提千里之封，乃民事不以關心，而一任蒿萊之彌望，謂誦法何？（富教先勞，亦私議於車塵馬足之間而已，痛哉！可為慟哭者也。）趙邦清之為滕縣也，均田治水，儲粟賑災，怨勞有所不避，此有司之則也。

[book_title]卷四 田制
田制
玄扈先生《井田攷》
《周禮·小司徒》：經土地而井牧其田野。九夫為井，四井為邑，四邑為丘，四丘為甸，四甸為縣，四縣為都。以任地事，而令貢賦。
王禎曰：按古制，井田，九夫所治之田也。鄉田同井，井九百畆。井十為通，通十為成，成十為終，終十為同。積萬井，九萬夫之田也。井間有溝，成間有洫，同間有澮，所以通水於川也。遂人盡主其地。歲出税，各有等差，以治溝洫。
陳祥道曰：三屋為井。井方一里，九夫。四井為邑。邑方二里，三十六夫。十六井為丘。丘為四里，百四十四夫。六十四井為甸。甸方八里，五百七十六夫。二百五十六井為縣。縣方十六里，二千三百四夫。一千二十四井為都。都方三十二里，九千四百十六夫。
《考工記·匠人》：為溝洫。耜廣五寸，二耜為耦。一耦之伐，廣尺深尺，謂之𤰕，田首倍之。廣二尺深二尺，謂之遂。九夫為井，井間廣四尺，深四尺，謂之溝。方十里為成，成間廣八尺，深八尺，謂之洫。方百里為同，同間廣二㝷，深二仞，謂之澮，專達于川。凡天下之地勢，兩山之間，必有川焉。大川之上，必有涂焉。
注曰：三夫為屋。屋，具也。一井之中，三屋九夫，三三相具，以出賦税，共治溝也。方十里為成，成中容一甸。甸方八里，為出田税，緣邊一里治洫。方百里為同，同中容四都，六十四成，方八十里出田税，緣邊十里治澮。
《遂人》：凡治野，夫間有遂，遂上有徑。十夫有溝，溝上有畛。百夫有洫，洫上有涂干。夫有澮，澮上有道。萬夫有川，川上有路，以達于畿。
注曰：十夫，二隣之田。百夫，一鄼之田。千夫，二鄙之田。萬夫，四縣之田。遂溝洫澮，皆所以通于川也。萬夫者，方三十三里少半里，九而方一同，以南畆圖之，則遂從溝横，洫從澮横，九澮而川周其外焉。去山陵林麓川澤溝瀆城郭宮室涂巷，三分之制，其餘如此，以至于畿。則中雖有都鄙，遂人盡主其地。
《司馬法》：六尺為歩歩，百為畮畮，百為夫，夫三為屋，屋三為井，井十為通通，十為成，十成為終，十終為同。
《書》曰：予决九川距四海，濬畎澮距川。
《左氏傳》曰：少康之在虞思，有田一成，有衆一旅。
按蔡氏註《書》畎澮之制，但據《周禮》言之，葢虞夏之制已無所考。然少康有田一成，有衆一旅。與一甸六十四井，五百一十二家之數畧同，則田制亦不甚異也。
孟子曰：夏后氏五十而貢，殷人七十而助，周人百畆而徹，其實皆什一也。
陳祥道曰：夏商周之授田，其畆數不同，何也？《禹貢》於九州之地，或言土，或言作，或言乂。葢禹平水土之後，有土見而未作，有作焉而未乂，則于是時，人工未足以盡地力，故家五十畆而已。㳂歴商周，則田浸闢而法備矣。故商七十而助，周百畆而徹。《詩》曰：「信彼南山，維禹甸之；畇畇原隰，曽孫甸之。我疆我理，南東其畆。」則法畧于夏，備于周可知矣。
劉氏曰：王氏謂夏之民多，家五十畆而貢；商之民稀，家七十而助；周之民尤稀，家百畆而徹。熊氏謂夏政寛簡，一夫之地，税五十畆。商政稍急，一夫之地，税七十畆。周政極煩，一夫之地，盡税焉，而所税皆十一。賈公彦謂夏五十而貢，據一易之地，家二百畮而税百畆也。商七十而助，據六遂，上地百畆菜，五十畆，而税七十五畆也。周百畆而徹，據不易之地，百畆全税之。如三子之言，則古之民常多，而後世之民愈少。古之税常輕，而後世之税愈重。古之地皆一易，而後世之地皆不易。其果然哉？
玄扈先生曰；按三代制産，多寡不同，諸家之説互異。劉氏一首疑之。夫謂古民多，後世之民少，必不然也。生人之率，大扺三十年而加一倍。自非有大兵革，則不得减。唐虞至周，養民幾二千年，雖其間兼并者歲有。度不能减生人之半。二代革命，所殺甚少，春秋時所殺亦少，直至戰國，乃殺人以數十萬計。此皆唐虞之代所留也。度殷時，人當數十倍於夏。周時，數十倍於殷耳。安得謂古時人多，而後世少乎？且禹驅蛇龍以居人，謂人多而田少，欲多授而不足，無是理也。謂古税輕，後税重，此無從辨其然不然。但如熊氏之説，則夏商皆二十税一矣。乃既賦田于民，乂有税有不税，而所税者必于十一，此成何政體乎？亦無是理也。謂古地一易，而後世之地不易，此於理宜有之。何者？人少地多，則歲易；人多地少，則不易耳。但如賈公彦之説，則夏實二百畆而貢，殷實百五十畆而助，即歲易者以二當一，亦當言百畆，奈何二百畆而反謂五十畆乎？亦無是理也。三家之言，大都曲説。劉氏之疑民多少，是也。而疑歲易之田，亦誤。以愚意言之，此其間有一可論，有一不可論。嘗考尺度畆法，周之百畆，當今田二十四畆五分有竒而已。若夏尺夏畆與周等者，其五十畆，當今田十二畆有竒而已，而謂足以食八口之家乎？且聖王制産，必度民之力可治，必度民之用可足，何至夏周之間所差一倍？非夏之民勤于食，則周之民勤于力矣。此其尺度畆法，必有異同。乃夏商之故，今不可考也，此所謂不可論者也。其可論者，則三代聖王，所為厚于民者，非以多予之田為厚，而以少與之田為厚。譬食小兒者，非以多予之食為愛，而以少予之食為愛也。語曰：「務廣地者荒。」《詩》曰：「無田甫田，惟莠驕驕。」故后稷為田，一畆三畆。伊尹作為區田，負水澆稼。古之治田者，盡力盡法而不務多。大禹時，稷為農師未久也。於是洪水初治，作乂之土甚多，深恐其民務于廣地，以致荒蕪，故限田五十，不得踰制，而使精于其業。人人用后稷之法，即此五十之田，可以足八口之食矣。治田既少，業既耑精，積久之後，因生便巧。如后稷之耕，兩耜為耦，其孫叔均，遂作牛耕是也。便巧既多，人力有餘，至于殷周，遂以漸加多，而其田亦治。故由七十而至于百畆，要使人之力足以治田，田之收足以食人，必不至于務廣而荒耳。然周人治田既稍廣，畜積必倍多，故《周禮》能以九年耕，餘三年之食矣。今世，貧人無卓錐，而廣虛之地，數口之家，輒田二三百畆。鹵莽滅裂，豐年則為薄收，水旱則盡荒矣。此上之無法以教之，無制以限之故也。
考尺度：按古者度以絲起。《隋志》曰：「蠶所吐絲為忽。十忽為秒，十秒為毫，十毫為釐，十釐為分。」《考工記·玉人》：「璧羨度尺，好三寸以為度，好三寸，所以為璧也。〈好，璧之孔也。〉裁其兩旁以益上下，所以為羨也。袤十寸，廣八寸，所以為度尺也。」則是十寸八寸，皆為尺矣。以十寸之尺起度，則十尺為丈，十丈為引。以八寸之尺起度，則八尺為㝷，倍㝷為常，此周制也。自漢以來，世無正尺。律度量衡，靡有孑遺，度無自起。儒先所謂子榖秬黍中者，徒有空言，了無實驗。心竭于思，口弊于議，不能决也。惟晉大始中，中書監荀朂尺，挍古物七品多合：一曰姑洗玉津，二曰小呂，三曰西京銅望臬，四曰金錯望臬，五曰銅斛，六曰古錢，七曰建武銅尺。依尺鑄律。時得漢時故鐘，吹律命之皆應。然時好推遷，諸代異制。《隋書》載尺十有五等，以荀尺為本。大槩周尺，漢劉歆尺，建武銅尺，宋祖冲之所傳尺，皆與荀氏一體。他如晉田父玉尺，漢官尺，魏杜夔尺，晉後尺，魏前尺、中尺、後尺，東魏後尺，銀錯銅龠尺，後周玉尺，宋氏尺，萬寳常水尺，劉曜渾儀尺，梁朝俗間尺，各與荀互異。自隋以來，荀尺亦莫傳用。唐有張文收律尺，有景表尺。五代有王朴律尺。宋則太府寺有尺四等，又高若訥嘗挍古尺十五等，李照胡翼之鄧保信各有黍尺。崇寧中，魏漢津乞用聖上指尺。又紹興中，内出金字牙尺二十八，遂以其中皇祐二年所造大樂，中黍尺作景鍾，然不知以何法累黍？程正叔定周尺，以為當省尺五寸五分弱，而省尺之度，卒難攷詳。朱元晦《家禮》載司馬氏及攷定雅樂黄鐘尺，不明言長短。則周尺之制，迄無成説。獨丁度建言：歴代尺度屢改，惟劉歆鑄銅斛之世，所鑄錯刀大泉五十，王莾天鳯中鑄貨布貨泉之類，不聞後世有鑄者。遂以此四物參挍，分寸正同。况經籍制度，皆起周世。劉歆術業之博，祖冲之筭數之妙，晉荀氏之詳密，既合姬周之尺，則最可法者焉。但惜其事㝷罷，竟不施用。今試以諸品泉刀攷之：按《漢志》：「王莾更鑄大錢，徑寸二分，文曰大泉五十。天鳯五年作貨布，長二寸五分，廣一寸，首長八分有竒，廣八分，其圜好徑二分半，足枝長八分，間廣二分。其文右曰貨，左曰布。貨泉，徑一寸，文右曰貨，左曰泉。」以貨布一分為率，㕘較其首身足枝長廣之數以為尺，又以大泉之寸二分，貨泉之徑寸較之，彼此毫釐無差。足明丁之議為至當。而丁尺、荀尺、漢尺、周尺，一然無異。諸家影響之説，悉可廢矣。葢古人制度，必徵實乃信。非可以揣摩定，非可以口舌争。不見古物而欲知古人之制，自不可得。荀丁二氏，蹠實之見，千載同符。今荀氏所攷古物七事，多不可得，而漢錢傳于世者，則往往有之。據此以求周漢之度，以㝷昔人定律、制器、營室、分田之數，殆為灼然無疑者也。
計周尺一尺，當今浙尺八寸，當今織染所欽降金星牙尺六寸四分。自後田畆，俱以周尺計定，别用今尺凖之。
《司馬法》：六尺為歩。
每歩積三十六尺。
《司馬法》：歩百為畆。
《考工記·匠人》為溝洫。耜廣五寸，二耜為耦。一耦之伐，廣尺深尺，謂之𤰕。
古者，耜一金，兩人并發之。其壟中曰畆畆，上曰伐。伐之言發也。𤰕與伐，高深廣各尺。一畆之中，三𤰕三伐，廣六尺，長六百尺。以此計畆，故曰終畆，曰竟畆。鄭注畆方百歩者，非是。
每一畆，積三千六百尺。
古之一畆，以尺計，得面方六十尺。自之得積三千六百尺。〈以下畆法，俱折方，取易筭故。〉
以歩計，得面方十歩。自之得積百歩。
今時畆法，以歩計，得面方十五歩四分九釐一毫九絲三忽二微零。自之得積二百四十歩為畆。
六尺為歩，以尺計，得面方九十二尺九寸五分一釐六毫零。自之得積八千六百四十尺為畆。以三十六尺而一，得積二百四十歩。
五尺為歩，以尺計得面方七十七尺四寸五分九釐六毫零。自之得積六千尺為畆。以二十五尺而一，得積二百四十歩。
以丈計畆，得面方七丈七尺四寸五分九釐六毫。自之得積六十丈為畆。以二尺五寸而一，得積二百四十歩。
古之一畆，以今法凖之，每浙尺八寸，凖古一尺。得面方四十八尺。自之得積二千三百零四尺。以今畆法八千六百四十尺而一，得田二分六釐六毫六絲六忽零。
以六尺為歩計之，得面方八歩。自之得積六十四歩。以今畆法二百四十歩而一，得田二分六釐六毫六絲六忽零。〈後言浙尺凖古，其尺法、歩法、畆法，俱倣此。〉
若以牙尺六寸四分，凖古一尺，得面方三十八尺四寸。自之得一千四百七十四尺五寸六分。以今畆法六千尺而一，得田二分四釐五毫七絲六忽。
以五尺為歩計之，得面方七歩六分八釐。自之得積五十八歩九分八釐二毫四絲。以今畆法二百四十歩而一，得田二分四釐五毫七絲六忽。〈後言牙尺凖古，其尺法、歩畆法俱倣此。〉
《司馬法》：畆百為夫。
《周禮·遂人》：凡治野，夫間有遂，遂上有逕。
《攷工記·匠人》：為溝洫。廣尺深尺謂之𤰕，田首倍之。廣二尺，深二尺，謂之遂。
徑，廣二尺。
每百畆，積得一萬歩，三十六萬尺。
面，方六百尺，加遂徑八尺，共六百零八尺。自之得三十六萬九千六百六十四尺。内夫積三十六萬尺，為田百畆，遂逕積九千六百六十四尺，得二畆六分八釐四毫一六。
古之百畆，今浙尺畆法，筭得二十六畆六分六釐六毫六絲六忽一六。
遂徑，七分一釐六毫。
今牙尺筭，得二十四畆五分七釐六毫。
遂徑，六分五釐九毫七絲。
《司馬法》：夫三為屋。
屋，具也。一井之中，三三相具，出賦税共治溝也。屋之廣長，或傍遂溝洫澮不同。今以兩濶，加溝畛兩長，一作溝畛，一作遂徑計之：
長一千八百二十四尺，濶六百十二尺。自之得積一百一十一萬六千二百八十八尺，共三百十畆七釐九毫三六。
若以兩濶加溝畛，兩長加遂徑計之：
長一千八百一十六尺，濶六百十二尺。自之得積一百一十萬九千七百八十二尺，共三百零八畆三分七釐三毫一二。
《司馬法》屋三為井。
井：方一里，九夫。
《遂人》：十夫有溝，溝上有畛。
《考工記·匠人》：為溝洫。九夫為井，井間廣四尺，深四尺，謂之溝。
畛，廣四尺。
一井之田，面方一千八百尺。加溝畛遂逕，方一千八百二十四尺。自之得積三百三十二萬六千九百七十六尺。
内九夫，積三百二十四萬尺，為田九百畆。
溝畛，積五萬七千八百五十六尺。
遂逕，積二萬九千一百二十尺。二積共二十四畆一分六釐。
《小司徒》：四井為邑。
邑：方二里，三十六夫。
一邑之田，面方三千六百尺，加溝畛遂徑，面方三千六百四十尺。自之得一千三百二十四萬九千六百尺。
内田，積一千二百九十六萬尺，為田三千六百畆。溝畛遂逕，積二十八萬九千六百尺，得八十畆四分四釐四毫一六。
《小司徒》：四邑為丘。
丘：方四里，十六百，百四十四夫。
一丘之田，面方七千二百尺，加溝畛遂逕，七十二尺，其面方七千二百七十二尺。自之得積五千二百八十八萬一千九百八十四尺。，，。
内田積五千一百八十四萬尺得一萬四千四百畆溝畛遂逕，積一百零四萬一千九百八十四尺，得二百八十九畆四分四釐。
《小司徒》：四丘為甸。
《司馬法》：井十為成。
《遂人》：百夫有洫，洫上有涂。
《匠人》：方十里為成，成間八尺，深八尺，謂之洫。
成，方十里，成中容一甸。甸，方八里，出田税。沿邊一里，治洫。四井為邑。四登于甸。甸方八里，旁加一里，故方十里。甸之八里，開方計之，八八六十四井，五百七十六夫。出税。旁加一里，通亷隅，三十六井，三百二十四夫，治洫。
涂，亦廣八尺。
一成之田，面方一萬八千尺，加洫涂溝畛遂逕，一百八十四尺，共一萬八千一百八十四尺。自之得積三億三千零六十五萬七千八百五十六尺。内積三億二千四百萬尺，為田九萬畆。餘積六百六十五萬七千八百五十六尺，得洫涂溝畛遂逕，共一千八百四十九畆四分四毫一六。
一甸之田，面方一萬四千四百尺。自之得積二億零七百三十六萬尺，為田五萬七千六百畆亷。隅積一億一千六百六十四萬尺，為田三萬二千四百畆，共得出税田九萬畆。
《小司徒》：四甸為縣。
縣：方二十里，四百井，三千六百夫。
一縣之田，面方三萬六千尺，加洫涂溝畛遂逕三百五十二尺，共面方三萬六千三百五十二尺。自之得積一十三億二千二百四十六萬七千九百零四尺。内積一十二億九千六百萬尺，為田三十六萬畆。餘積二千六百四十六萬七千九百零四尺，得洫涂溝畛遂逕，共七千三百五十二畆一分九釐五毫二。
《小司徒》：四縣為都。
都：方四十里，一千六百井，一萬四千四百夫。
面方四十里為都。一都之田，面方七萬二千尺，加洫涂溝畛遂逕六百八十八尺，共面方七萬二千六百八十八尺。自之得積五十二億八千三百五十四萬五千三百四十四尺。内積五十一億八千四百萬尺，為田一百四十四萬畆。餘積九千九百五十四萬五千三百四十四尺，得洫涂溝畛遂逕，共二萬七千六百五十一畆四分八釐四毫一六。
《遂人》：千夫有澮，澮上有道。
《匠人》：方里為同。同間廣二㝷，深二仞，謂之澮。專達于川。同方百里，同中容四都，方八十里，岀田税。沿邊十里治澮。四甸為縣，四登于同，同方八十里，旁加十里，故方百里。同之八十里，開方計之，八八六十四成，六千四百井，五萬七千六百夫，出税。旁加十里，通亷隅三十六成，三千六百井，三萬二千四百夫，治澮。
澮達于川。川者，大水通流，非人力所治。
道，廣二㝷。
井田之制，備于一同。
一同之田，面方一十八萬尺，加澮道六十四尺，洫涂一百四十四尺，溝畛七百二十尺，遂逕八百尺，共得面方一千七百二十八尺。六而一，得三萬零二百八十八歩。自之得積九億一千七百三十六萬二千九百四十四歩。以畆法，積百歩而一，得九百一十七萬三千六百二十九畆四分四釐。内六十四成，積五億七千六百萬歩，為田五百七十六萬畆亷。隅三十六成，積三億二千四百萬歩，為田三百二十四萬畆，共得出税田九百萬畆。澮道洫涂溝畛遂逕，共一十七萬三千六百二十九畆四分四釐。
若以面方一十八萬一千七百二十八尺，自之得積尺三百三十億零二千五百零六萬五千九百八十四尺。以畆法，三千六百尺而一，得田數與前術同。
今時浙尺八寸，當古一尺。六尺為歩，二百四十歩為畆筭。得田二百四十四萬六千三百零一畆一分八釐四毫。牙尺六寸四分，當古一尺。五尺為歩，二百四十歩為畆，算得田二百二十五萬四千五百一十一畆一分七釐一毫一絲七忽。
古之九百萬畝，今浙尺二百四十萬畆，今牙尺二百二十一萬一千八百四十畆。
古之澮道等十七萬三千六百二十九畆四分四釐。今浙尺四萬六千三百零一畆一分八釐四毫，今牙尺四萬二千六百七十一畆一分七釐一毫一絲七忽。

[book_title]卷五 田制
田制
農桑訣田制篇
王禎曰：器非農不作，田非器不成。《周禮·遂人》：「凡治野，以土宜敎甿稼穡，而後以時器勸」。甿命篇之義，遵所自也。夫禹别九州，其田壤之法，固多不同，而稷敎五榖則樹藝之方，亦隨以異。故皆以人力器用所成者書之，各有科等。用列諸篇之右。
王禎曰：按舊説，區田，地一畆，闊一十五歩，每歩五尺，計七十五尺。每一行，占地一尺五寸，該分五十行。長一十六歩，計八十尺。每行一尺五寸，該分五十四行。長闊相乗，通二千七百區。空一行，種於所種行内，隔一區，種一區。除隔空外，可種六百七十五區。每區深一尺，用熟糞一升，與區土相和，布榖匀覆，以手按實，令土種相著。苗出，看稀稠存留。鋤不厭頻，旱則澆灌。結子時鋤土，深壅其根，以防大風揺擺。古人依此布種。每區收榖一斗，每畆可收六十六石。今人學種，可減半計。〈玄扈先生曰：當攷古今度量。〉又叅攷《汜勝之書》及《務本書》謂：湯有七年之旱，伊尹作為區田，敎民糞種，負水澆稼。諸山陵傾阪，及田丘城上，皆可為之。其區當于閒時，旋旋掘下。正月種春大麥，二三月種山藥芋子，三四月種粟及大小豆，八月種二麥豌豆。節次為之，不可貪多。夫儉豐不常，天之道也。故君子貴思患而預防之。如嚮年壬辰戊戌，飢歉之際，但依此法種之，皆免飢殍。此已試之明效也。竊謂古人區種之法，本為禦旱濟時。如山郡地土高仰，歲歲如此種蓻，則可常熟。惟近家瀕水為上。其種不必牛犂，但鍫钁墾斸，又便貧難。大率一家五口，可種一畆，已自足食。家口多者，隨數増加。男子兼作，婦人童稚，量力分工，定為課業，各務精勤。若糞治得法，沃灌以時，人力既到，則地利自饒。雖遇災，不能損耗，用省而功倍，田少而收多，全家歲計，指期可必。實救貧之㨗法，備荒之要務也。詩云：昔聞伊尹相湯日，救旱有方由聖智。限將一畆作田規，計區六百六十二。星分碁布滿方疇，參錯有條相列次。耕畬元不用牛犂，短鍤長鑱皆佃器。糞腴灌溉但從宜，庾坂窮原俱美地。舉家計口各輸力，男女添工到童稚。坎餘種耨非重勞，日課同趨等娛戲。菽粟藷芋雜數品，辦作儲糧接充餌。歲餘五口儘無飢，倍種兼收仍不啻。久知豐歉歲不常，大扺古今同一致。
賈思勰曰：區田以糞氣為美，非必須良田也。諸山陵，近邑高危傾阪，及丘城上，皆可為區田。區田不耕旁地，庶盡地力。凡區種，不先治地，便荒地為之。以畆為率，今一畆之地，長十八丈，廣四丈八尺。當横分十八丈作十五町。町間分為十四道，以通人行。道廣一尺五寸，町皆廣一尺五寸，長四丈八尺。尺直横鍳，町作溝。溝一尺，深亦一尺，積穰於溝間，相去亦一尺。〈嘗悉以一尺地積穰，不相受，令弘作二尺地以積穰。〉種禾黍於溝間，夾溝為兩行。去溝兩邊各二寸半。中央相去五寸，旁行相去亦五寸。一溝容四十四株，一畆合萬五千七百五十株。種禾黍，令上有一寸土。不可令過一寸，亦不可令減一寸。凡區種麥，令相去二寸一行，一溝容五十二株，一畆凡四萬五千五百五十株。麥上土，令厚二寸。凡區種大豆，令相去一尺二寸。一溝容九株，一畆凡六千四百八十株。〈禾一斗有五萬一千餘粒，黍亦少此少許，大豆一斗一萬五千餘粒。〉區種荏，令相去三尺。胡麻，相去一尺。區種，天旱常溉之，一畆常收百斛。上農夫：區方深各六寸，間相去九寸。一畆三千七百區。一日作千區。區種粟二十粒，美糞一升，合土和之。畆用種二升。秋收，區别三升粟，畆收百斛。丁男長女治十畆，十畆收千石。歲食三十六石，支二十六年。中農夫：區方九寸，深六寸，相去二尺。一畆千二十七區，用種一升，收粟五十一石。一日作三百區。下農夫：區方九寸，深六寸，相去二尺，一畆五百六十七區。用種六升，收二十八石。一日作二百區。〈諺曰：「頃不比畆善。」謂多惡不如少善也。〉區中草生，拔之。區間草，以剗剗之，若以鋤鋤。苗長不能耘之者，以𠛎䥥比地，刈其草薉。
又曰：兖州刺史劉仁之，昔在洛陽，於宅田以七十歩之地，域為區田，收粟三十六石。然則一畆之收，有過百石矣。少地之家，所宜遵用也。
玄扈先生曰：區收一斗，畆六十六石。即區田一畆，可食二十許人矣。葢古今斗斛絶異。《周禮》「食一豆肉，飲一豆酒，中人之食也。」孔明每食不過數升，而仲達以為食少事煩。若如今斗，則中人豈能頓盡？孔明數升，已自不少；而亷頗五斗，得無太多？計如今之畆若斗，則每畆可收數石，可食兩人以下耳。見文學張弘言，有糞壅法，即今常種稻田，亦可得榖畆二十許斛也。近年中州撫院，督民鑿井灌田。竊意：遠水之地，自應種旱榖，若鑿井以為水田，此令民終歲搰々也。若云救旱榖，則炎天燥土，一井所灌，其潤幾何？必須敎民為區田，家各二三畆以上，一家糞肥，多在其中，遇旱則汲井溉之。此外田畆，聽人自種旱榖，則豐年可以兩全，即遇大旱，而區田所得，亦足免於飢窘。比於廣種無收。效相遠矣。
【圃田】種蔬果之田也。《周禮》：「以埸圃任園地。」註曰：圃樹果蓏之屬。其田，繚以垣牆，或限以籬塹。負郭之間，但得十畆，足贍數口。若稍遠城市，可倍添田數，至半頃而止。結廬于上，外周以桑，課之蠶利。内皆種蔬，先作長生韭一二百畦，時新菜二三十種。惟務多取糞壤，以為膏腴之本。慮有天旱，臨水為上，否則量地鑿井，以備灌溉。地若稍廣，又可兼種麻苧果榖等物，比之常田，歲利數倍。此園夫之業，可以代耕。至于養素之士，亦可托為隱所，因得供贍。又可宦遊之家，若無别墅，就可棲身駐迹。如漢隂之獨力灌畦，河陽之閒居鬻蔬，亦何害于助道哉！
【圍田】築土作圍，以繞田也。葢江淮之間，地多藪澤，或瀕水不時渰没，妨于耕種。其有力之家，度視地形，築土作堤，環而不斷，内容頃畆千百，皆為稼地。後值諸將屯戍，因令兵衆，分工起土，亦倣此制。故官民異屬。復有圩田，謂疊為圩岸，捍䕶外水，與此相類。雖有水旱，皆可救禦。凡一熟餘，不惟本境足食，又可瞻及鄰郡。實近古之上法，將來之永利。詩云：度地置圍田，相兼水陸全。萬夫興力役，千頃入周旋。俯納環城地，穹懸覆幕天。中藏仙洞祕，外遶月宮圓。蟠亘㕘淮甸，紆囘際海壖。官民皆紀號，逺近不相緣。守望將同井，寛平却類川。隰桑宜葉沃，堤柳要根駢。交往無多逕，高居各一㕓。偶因成土著，元不畏民編。生業團鄉社，囂塵隔市廛。溝渠通灌溉，堘埂互連延。俱樂耕耘便，猶防水旱偏。翻車能沃稿，瀽穴可抽泉。擁綠秧鋤後，均黄刈穫前。總治新税籍，素表屢豐年。黍稌及億秭，倉箱累萬千。折償依市直，輸納帶逋懸。歲計仍餘羡，牙商許懋遷。補添他郡食，販入外江船。課最司農績，治優都水權。
【架田】架，猶筏也，亦名葑田。《集韻》云：葑，菰草也。葑，亦作湗。江東有葑田，又淮東二廣皆有之。東坡《請開杭之西湖狀》謂：水涸草生，漸成葑田。〈玄扈曰：東坡所云，與此異。〉考之《農書》云：若深水藪澤，則有葑田。以木縛為田坵，浮繫水面，以葑泥附木架上，而種萟之。其木架田坵，隨水高下浮泛，自不渰浸。《周禮》所謂澤草所生，種之芒種是也。芒種有二義：鄭玄謂有芒之種，若今黄穋榖是也。一謂待芒種節過乃種。今人占𠉀，夏至小滿至芒種節，則大水已過，然後以黄穋榖，種之於湖田。然則有芒之種，與芒種節𠉀二義，可並用也。黄穋榖，自初種以至收刈，不過六十七日，亦以避水溢之患。竊謂架田附葑泥而種，既無旱暵之災，復有速收之效，得置田之活法。水鄉無地者，宜傚之。
【櫃田】築土䕶田，似圍而小，面俱置瀽穴，如此形制，順置田段，便于耕蒔。若遇水荒，田制既小，堅築高峻，外水難入，内水則車之易涸。淺浸處，宜種黄穋稻，〈《周禮》謂澤草生，種之芒種，穋黄稻是也。黄穋稻自種至收，不過六十日則熟，以避水溢之患。〉如水過，澤草自生，糝稗可收。高涸處，亦宜陸種諸物，皆可濟飢。此救水荒之上法。一名壩水溉田，亦曰壩田。與此名同而實異。詩曰：江邊有田以櫃稱，四起封圍皆力成。有時捲地風濤生，外禦衝盪如嚴城。大至連頃或百畆内，少堘埂殊寛平。牛犂展用易為力，不妨陸耕及水耕。
【梯田】謂梯山為田也。夫山多地少之處，除磊石及峭壁，例同不毛。其餘所在土山，下自横麓，上至危顛，一體之間，裁作重磴，即可種萟。如土石相半，則必疊石相次，包土成田。又有山勢峻極，不可展足，播殖之際，人則傴僂蟻沿而上，耨土而種，躡坎而耘。此山田不等，自下登陟，俱若梯磴，故總曰梯田。上有水源，則可種柇秔。如止陸種，亦宜粟麥。葢田盡而地，地盡而山。山鄉細民，必求墾佃，猶勝禾稼。其人力所致，雨露所養，不無少穫。然力田至此，未免囏食，又復租税隨之，良可憫也。詩云：世間田制多等夷，有田世外誰名題？非水非陸何所兮？危巔峻麓無田蹊。層磴横削高為梯，舉手捫之足始躋。傴僂前向防顛擠，佃作有具仍兼携。隨宜墾斸或東西，知時種早無噬臍。穉苗亟耨同高低，十九畏旱思雲霓。凌冒風日面且黧，四體臞瘁肌若刲。冀有薄穫勝稗荑，力田至此嗟彼啼。田家貧富如雲泥，貧無錐置富望迷。古稱井地今可稽，一夫百畆容可棲。餘夫田數猶半圭，我今豈獨非黔黎？可無片壤充耕犂。
【塗田】《書》云：淮海惟揚州，厥土惟塗泥。夫低水種，皆須塗泥。然瀕海之地，復有此等田法：其潮水所泥沙泥，積於島嶼，或墊溺盤曲，其頃畝多少不等。上有鹹草叢生，𠉀有潮來，漸惹塗泥。初種水稗，斥鹵既盡，可為稼田。所謂：瀉斥鹵兮生稻糧。盈邊海岸築壁，或樹立樁橛，以抵潮汎。田邊開溝，以注雨潦。旱則灌溉，謂之甜水溝。其稼收，比常田利可十倍，民多以為永業。又中土大河之側，及淮灣水滙之地，與所在陂澤之曲，凡潢汙洄互，壅積泥滓，退皆成淤灘，亦可種萟。秋後泥乾地裂，布掃麥種於上，其所收比。淤田之效也。夫塗田淤田，各因潮漲而成。以地法觀之，雖若不同，其收穫之利，則無異也。詩云：書稱淮海惟揚州，厥土塗泥來已久。今云海嶠作塗田，外拒潮來古無有。霖潦滲漉斥鹵盡，沆𣲲已豐三載後。又有河淤水退餘，禾麥一收倉廩阜。昔聞漢世有民歌： 「涇水一石泥數斗，且溉且糞長禾黍，衣食京師億萬口。」稔知燕地多陂渠，〈後魏裴延雋為幽州刺史，修復燕地故戾陵諸碣，及范陽督亢渠，溉田萬餘頃，為利十倍。〉糞溉膏腴倍常畝。若云是地可塗田，先願滋培根本厚。闕政今知水利先，〈昔司馬温公言：今闕政，水利居其一。〉天下豈無霖雨手？〈玄扈先生曰：温公亦解此。但令王介甫為之，便不是。東坡輩又附會而排笮之，何哉？〉
【沙田】南方江淮間沙淤之田也。或濵大江，或峙中州。四圍蘆葦駢密，以䕶堤岸。其地常潤澤，可保豐熟。普為塍埂，可種稻林，間為聚落，可萟桑麻。或中貫湖溝，旱則平溉；或傍繞大港，澇則洩水。所以無水旱之憂，故勝他田也。舊所謂坍江之田，廢復不常，故畝無常數，税無定額，正謂此也。宋乾道年間，近習梁俊彦請税沙田，以助軍餉。既施行矣，時相葉顒奏曰：沙田者，乃江濵出没之地。水激于東，則沙漲于西；水激于西，則沙復漲于東。百姓隨沙漲之東西而田焉，是未可以為常也。且比年兵興，兩淮之田租並復，至今未徵，况沙田乎？其事遂寢，時論是之。今吾國家平定江南，以江淮舊為用兵之地，最加優恤，租税甚輕。至於沙田，聽民耕墾自便，今為樂土。愚嘗客居江淮，目擊其事，輒為之賛云：江上有田，總名曰沙，中開畎畝，外繞蒹葭。耐經水旱，逺際雲霞，耕同陸土，横亘水涯。内備農具，傍泊魚杈。易勝畦埂，肥漬菭華。普宜稻柇，可殖桑麻。種則雜錯，收則倍加。潮生上溉，水夾分叉。澇須浚港，旱或戽車。地為永業，姓隨某家。三時力穡，多稼逾秅。公私彼此，横縱邇遐。租賦不常，豐稔惟嘉。
玄扈先生曰：「肥積菭華」此四字，弗輕誦過。是糞壤法也。今濵湖人漉取苔華，以當糞壅，甚肥，不可不知。王君既作賛，而《糞壤篇》又不盡著其法，此為不精矣。余讀《農書》，謂王君之詩學勝農學，其農學絶不及苗好謙、暢師文輩也。
又曰：苔華壅田，惟濵湖之北者乃可。夏月，苔乗風則聚於北岸故也。

[book_title]卷六 農事
營治上
《齊民要術》曰：凡人家營田，須量己力，寧可少好，不可多惡。假如一㸽牛，總營得小畝三頃，〈據齊地，大畝一頃三十五畝也。〉每年一易，必須頻種。其雜田地，即是來年榖資。欲善其事，先利其器；悦以使人，人忘其勞。且須調習器械，務令快利。秣飼牛畜，常須肥健。撫恤其人，常須歡悦。觀其地勢，乾濕得所。凡秋收了，先耕蕎麥地，次耕餘地，務遣深細，不得趂多。看乾濕，隨時蓋磨著。切見世人耕了，仰著土塊，並待孟春蓋。若冬乏水雪，連夏亢陽，徒道秋耕，不堪下種，無問耕得多少，皆須旋蓋磨如法。如一㸽牛，兩個月秋耕，計得小畝三頃，經冬加料餧。至十二月内，即須排比農具，使足。一入正月初未，開陽氣上，即更蓋所耕得地一遍。凡田地中，有良有薄者，即須加糞糞之。其踏糞法：凡人家秋收後，治糧塲上所有穰榖𥢧等，並須收貯一處。每日布牛脚下，三寸厚。每平旦收聚，堆積之。還依前布之，經宿即堆聚。計經冬，一具牛踏成三十車糞。〈玄扈先生曰：不止牛也，凡猪羊皆倣此作，而以灰及雜草薉布之。〉至十二月正月之間，即載糞糞地。計小畝畝别用五車，計糞得六畝。匀攤耕蓋著，未須轉起。自地亢後，但所耕地，隨向蓋之，待一段總轉了，即横蓋一遍。計正月二月兩個月，又轉一遍。然後，看地宜納粟，先種黑地，微帶下地，即種糙種。然後種髙壤白地。其白地，������寒食後，榆莢盛時納種。以次種大豆，油麻等田。然後轉所糞得所，耕五六遍。每耕一遍，蓋兩遍，最後蓋三遍。還縱横蓋之。𠉀昏房心中，下黍種，無問。榖，小畝一升下子，則稀概得所。𠉀黍粟苗未與壠齊，即鋤一遍。黍經五日，更報鋤第二遍。𠉀未蠶老畢，報鋤第三遍。如無力，即止。如有餘力，秀後更鋤第四遍。油麻大豆，並鋤兩遍止，亦不厭旱鋤。榖第一遍耕科定，每科只留兩莖，更不得留多。每科相去一尺，〈玄扈先生曰：古一尺，大約今一尺三寸有餘。後《齊民要術》中尺寸倣此。〉兩壠頭空。務要深細。第一遍鋤，未可全深。第二遍，唯深是求。第三遍，較淺於第二遍。第四遍，較淺。
《齊民要術·耕田》篇曰：田，陳也。樹榖曰田。象形從口從十，阡陌之制也。耕，種也。從來，井聲。一曰古者井田。劉熙《釋名》曰：田，填也。五榖填滿其中。犁，利也。利發土絶草根。耨，似鉏，以薅禾也。斸，誅也。主以誅鉏根株也。凡開荒山澤田，皆七月芟艾之。草乾，即放火。至春而開墾。其林木大者，𠠜殺之，葉死不扇，便任耕種。三嵗後，根枯莖朽，以火燒之。耕荒畢，以鐡齒𨫒楱再遍杷之。漫擲黍穄，勞亦再徧。明年，乃種為榖田。
凡耕：髙下田，不問春秋，必須燥濕得所為佳。若水旱不調，寧燥不濕。〈燥雖耕塊，一經得雨，地則粉解。濕耕堅垎⿰洛，數年不佳。諺曰：「濕耕澤鋤，不如歸去。」言無益而有損。濕耕者，白背速𨫒楱之，亦無傷；否則大惡也。〉春耕，尋手勞。〈古曰耰，今曰勞。《説文》曰：耰，摩田器。今人亦名勞曰摩。〉秋耕，待白背勞。〈秋多風，若不尋勞，地必虚燥，秋田㙷實，㙷勞令地硬。諺曰：「耕而不勞，不如作暴。」蓋言澤難遇，喜天時故也。桓寛《鹽鐡論》曰：茂木之下無豐草，大塊之間無美苗。〉凡秋耕欲深，春夏欲淺，犁欲㢘，勞欲再。〈犂㢘耕細，牛復不疲。再勞，地熟，旱亦保澤也。〉秋耕，䅖青者為上。〈比至冬月，青草復生者，其美與小豆同也。〉初耕欲深，轉地欲淺。〈耕不深，地不熟，轉不淺，動生土也。〉菅茅之地，宜縱牛羊踐之。〈踐則浮根。〉七月耕之則死，非七月，復生矣。
凡美田之法，綠豆為上，小豆胡麻次之，悉皆五六月中䆊〈美懿反，漫種也。〉種。七月八月，犂䅖殺之。為春榖田，則畝收十石。〈《農桑輯要》曰：
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:04:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>