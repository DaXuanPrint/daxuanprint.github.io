<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,续集卷一,续集卷二,续集卷三,续集卷四,续集卷五,续集卷六,演繁露全文在线阅读,演繁露全文在线下载,大玄古籍书库">
<meta name="description" content="又称《程氏演繁露》。十六卷，《续演繁露》六卷，南宋程大昌撰。绍兴中，董仲舒《春秋繁露》初出，其本不完。大昌见《通典》所引“剑之在左”诸条、《太平御览》所引“禾实于野”诸条有伪，因谓董仲舒原书必因一事一物而断之己意，乃精心探索，自为一编，撰成此书，仿董仲舒《春秋繁露》之名而定书名。全书以格物知为宗旨，《自序》谓，格物致知之书，“先秦则《尔雅》，入汉则《繁露》，其后转而为释名。《尔雅》正谬刊误皆小学也，而论事谈理者必稽焉”。“故《尔雅》得与经比。《繁露》以下既杂载后世之制，则其书往往晦伏不扬，此贵耳贱目之过也">
<title>演繁露_程大昌_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">演繁露</span> <br/>
          作者： <span class="inputVal" id="bkauthor">程大昌</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,学术,笔记,完结</span> <br/>
          字数： <span class="inputVal" id="bknum">[book_length]102478</span> <br/>
          说明： <span class="inputVal" id="bkdec">又称《程氏演繁露》。十六卷，《续演繁露》六卷，南宋程大昌撰。绍兴中，董仲舒《春秋繁露》初出，其本不完。大昌见《通典》所引“剑之在左”诸条、《太平御览》所引“禾实于野”诸条有伪，因谓董仲舒原书必因一事一物而断之己意，乃精心探索，自为一编，撰成此书，仿董仲舒《春秋繁露》之名而定书名。全书以格物知为宗旨，《自序》谓，格物致知之书，“先秦则《尔雅》，入汉则《繁露》，其后转而为释名。《尔雅》正谬刊误皆小学也，而论事谈理者必稽焉”。“故《尔雅》得与经比。《繁露》以下既杂载后世之制，则其书往往晦伏不扬，此贵耳贱目之过也”(《演繁露》程大昌自序)。因此，大昌不限古今，收载三代至宋时杂事，共四百八十八则，不分类，演入书中。晚年寓居乡里，又为《续编》六卷，分制度、文类、诗事、谈助四门，共二百二十九则。体例名晰，广征博引，以考证名物典故为多，其中以宋朝制度尤详。引书皆注出处，卷帙较繁者注明卷数，于考据之法为善。《四库全书总目》说大昌所著“精深明确，足为典据”。该书对于研究三代至宋，尤其是宋朝政治、社会、文化有极高的参考价值。版本有清照旷阁刻本、《学津讨原》本、《四库全书》本等。《续古逸丛书》本为十卷，《儒学警悟》本为六卷，《唐宋丛书》本、宛委山堂《说郛》本为一卷，商务印书馆《说郛》本节录五十七则，不分卷。</span> <br/>
          封面： <span class="inputVal" id="bkimg">Z_12818.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]演繁露
[book_author]程大昌
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,学术,笔记,完结
[book_length]102478
[book_dec]又称《程氏演繁露》。十六卷，《续演繁露》六卷，南宋程大昌撰。绍兴中，董仲舒《春秋繁露》初出，其本不完。大昌见《通典》所引“剑之在左”诸条、《太平御览》所引“禾实于野”诸条有伪，因谓董仲舒原书必因一事一物而断之己意，乃精心探索，自为一编，撰成此书，仿董仲舒《春秋繁露》之名而定书名。全书以格物知为宗旨，《自序》谓，格物致知之书，“先秦则《尔雅》，入汉则《繁露》，其后转而为释名。《尔雅》正谬刊误皆小学也，而论事谈理者必稽焉”。“故《尔雅》得与经比。《繁露》以下既杂载后世之制，则其书往往晦伏不扬，此贵耳贱目之过也”(《演繁露》程大昌自序)。因此，大昌不限古今，收载三代至宋时杂事，共四百八十八则，不分类，演入书中。晚年寓居乡里，又为《续编》六卷，分制度、文类、诗事、谈助四门，共二百二十九则。体例名晰，广征博引，以考证名物典故为多，其中以宋朝制度尤详。引书皆注出处，卷帙较繁者注明卷数，于考据之法为善。《四库全书总目》说大昌所著“精深明确，足为典据”。该书对于研究三代至宋，尤其是宋朝政治、社会、文化有极高的参考价值。版本有清照旷阁刻本、《学津讨原》本、《四库全书》本等。《续古逸丛书》本为十卷，《儒学警悟》本为六卷，《唐宋丛书》本、宛委山堂《说郛》本为一卷，商务印书馆《说郛》本节录五十七则，不分卷。
[book_img]Z_12818.jpg


[book_title]提要
【臣】等谨案演繁露十六卷续演繁露六卷宋程大昌撰绍兴中春秋繁露初出其本不完大昌证以通典所引剑之在左诸条太平御览所引禾实于野诸条辨其为伪因谓仲舒原书必句用一物以发己意乃自为一编拟之而名之以演繁露后楼钥参校诸家复得繁露原本凡诸书所引者具在讥大昌所见不广误以仲舒书为小説家其论良是然大昌所演虽非仲舒本意而名物典故考证详明实有资于小学所引诸书用李匡乂资暇集引通典例多注出某书某卷倘有讹舛易于寻检亦可为援据之法其书正编不分类续编分制度文类诗事谈助四门中如谓卫士扈驾清道等子当为鼎子一条岳珂愧郯録引呉仁杰盐石新论甲编谓魏典韦传有等人之称洪翰林云等人犹人盖军制如此大昌所疑未为详允然书中似此偶疎者不过一二条其他实多精确足为典据周密齐东野语云程文简演繁露初成髙文虎尝假观之称其博赡文虎子似孙时年尚少因窃窥之越日程索囘原书似孙因出一帙曰繁露诘其间多文简所未载而辨证尤详今其书不传诸家亦不着于録考似孙所着纬畧其精博不能胜大昌或传闻者过周密误载之欤乾隆四十六年十一月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]原序
演繁露原序
大学致知必始格物圣人之教初学亦期其多识鸟兽草木之名也麟睢驺鹊荇苹棠朴岂遽是道若未明八者之为何物八物之为何似而曰吾能得周南召南之所以言盖望而知其为罔也是学也先秦则尔雅入汉则繁露其后转而为释名广雅正谬刋误皆小学也而论事谈理者必稽焉如辨方正位之不容不仗土圭也五三而上制器备物人以为道故尔雅得与经比繁露以下既杂载后世之制则其书往往晦伏不扬此贵耳贱目之失也对道而言则有迹者为器本事而论则有质者为物何可限古今而论深浅也以仲舒之识精通天人性命而繁露之书事物名义悉所研极茍其未及仲舒顾可忽而不竟欤予常有意于是而闻见不博且目力穷于应物未能极欲间因阅古有见不问经史稗説谐戏茍从疑得释则遂随所遇缣简亟疏録以备忽忘虽不皆闗涉治道而防心贤已弃之可惜因加凡最而并辑之题其帙曰演繁露以便寻绎非敢自列于董氏以其董出而董名之自识其意焉耳韩退之曰尔雅注虫鱼定非磊落人诚可恧矣然有退之之学则可无退之之学而遗迹谈虚恐援据所及金根金银或相贸易益可赧矣淳熙庚子正月新安程大昌寓吴兴书董仲舒有春秋繁露十卷书名演繁露本此然繁露専主释经而时时杂以已见穿凿傅防可谓公羊之忠臣未可谓尼山之素臣也而其文亦骩靡不振或是赝书不可知是编义取校勘体杂训诂颇伤烦碎然其辨名正物出史入经证据精覈好古者所必资譬之董书亦犹玊巵无当不如土缶康瓠之适于用也晏有言予恨不得请命于天延年累百博极羣书予每读其语而悲之夫人之生有涯而知无涯以有涯穷无涯殆已博物若张平子而丰城劔气必谘之雷令嵩山竹简亦访之束生然后神物为开亥豕无讹况学谢三余书惭半豹者乎予少有嗜古癖久而健忘每读书至防心处有所欲语取笔书之而寻以懒弃去年纪蹉跎恐此事便废徒欲穷搜古人已成书而读之彼则溉种而我乃食其实亦巧拙劳佚之效也是书得自友人谢耳伯予爱其错综义理不冗不浮在诸小説家最为可憙恨世不甚传因刻置文逺堂中以贻同好至于是书撰述大防业详程大昌自序余故可毋论也时万厯丁巳端午箫曲山人邓渼题

[book_title]卷一
钦定四库全书
演繁露卷一　　　　　　宋　程大昌　撰
牛车
汉初马少故曰自天子不能具醇驷将相或乗牛车言惟天子之车然后有马然亦不能纯具一色至将相则时或驾牛也自吴楚诛后诸侯惟是食租衣税无有横入故贫者或乗牛车则此之以牛而驾自縁贫窭无资可具非有禁约也汉韦元成以列侯侍祠天雨淖不驾驷马车而骑至庙下有司劾奏削爵则舎车而骑汉已有禁矣东晋惟许乗车其或骑者御史弹之则汉法仍在也至其驾车遂改用牛王导驾短辕犊车犊牛犊也王济之八百里驳驳亦牛也言其色驳而行速日可八百里也石崇之牛疾奔人不能追此其所以寳之也南史吴兴太守之官皆杀轭下牛以祭项羽知驾车用牛也岂通晋之制皆不得驾马也耶予于是攷案上古驾车则皆驾牛无用马者故易曰服牛乗马也又曰皖彼牵牛不以服箱则牛服之谓也至古之耕却不用牛孔子弟子中有冉耕方字伯牛岂前此未以牛耕耶诗十千为耦长沮桀溺耦而耕沮溺二人相对自挽犂也甘誓御非其马之正汝不共命诗曰四牡騑騑萧萧马鸣有车邻邻有马白颠则车皆马驾也然则此时牛既不耕又不驾车则将何用也至于马既驾车车重而钝又未有人知用马为骑直至六韬方着骑兵诗书中元未之有此制殆难攷也
徐吕皮
今使北者其礼例中所得有韦而红光滑可鉴问其名则徐吕皮也问其何以名之则曰徐氏吕氏二氏实工为之也此説出于辽传信否殊未可知矣予案燕北杂礼所载辽事曰契丹兴宗尝禁国人服金玊犀带及黒斜喝里皮并红虎皮靴及道宗即位以为靴带也者用之可以华国遂弛其禁再许服用此即靴带之制矣及问徐吕皮所自出则曰黒斜喝里皮谓回纥野马皮也用以为靴骑而越水水不透里故可贵也红虎皮者回纥獐皮也揉以硇砂须其輭熟用以为靴也本此而言则知徐吕皮者斜喝里声之转者也然斜喝里之色黒而徐吕之色红恐是野马难得而硇砂熟韦可以常致故染而红之以当獐皮也为欲髙其名品遂借斜喝里以为名呼也
陷河
沈存中曰今之推五行三命者皆借事物以寓其理如驿马贵人之类是也然贵人驿马今世术人悉皆知而用之惟陷河一名人固不知亦复不讲故沈氏之言曰西域有沙地极虚輭人马履之随步洞如行幕上或值甚虚处陷入其中辄不可出是为陷河也术者既废此説不用亦无人能知陷河之为何物何理也石晋天福四年尝遣使册命于阗以平居诲为制置判官居诲行程记曰自沙州至楼兰城二千余里自楼兰行三月过一处名陷河须束薪排连填匝两岸乗势急走乃始得过駞马比人稍重即须卸去所载独以身行可也若适遇铺薪不接之处不问人駞皆陷矣駞虽躯体壮大茍其陷焉亦遂全体沦没才能露出背峯一入遂不可救故比之陷河也者即沈氏谓命家借之以喻沈滞者也驿马者隂阳相交第第接续如诗所谓驿驿其达者正其义也夫其驿马陷河对立而命之名则陷河之与驿马必如长生之对七杀也三命家既有其名而无其义则古説之传乎今者多不具矣何可责其必验也
服匿　刁斗　斯罗
南唐张僚使髙丽记其所见曰丽多铜田家馌具皆铜为之有温器名服席状如中国之铛其底方其盖圆可容七八升案齐杂记云竟陵王子良得古器小口方腹底平可着六七升以示秘书丞陆澄之澄之曰此名服匿单于以赐蘓武子良眎其欵识果如所言夫东夷之谓服席即北狄之谓服匿者也语有讹转其实一物也僚之回也舟至冷泉丽兵来卫中有铜器昼以供炊夜以击警用顔注验之即刁斗矣东夷箕子之国也犹知重古三代俎豆至汉尚存则刁斗尚其传习而近者也若铜厮罗其义絶不可晓案张僚记新罗国一名斯罗而其国多铜则厮者斯声之讹者也名盆以为厮罗其必由此也中国古固有盆矣皆瓦为之故可叩击以为乐节者以其有声也相如请秦王击缶杨恽谓媍本秦也拊缶而呼乌乌皆瓦为之质未至用铜也若其以铜为质固不知始于何时然其以斯罗为名而至今仍之则斯罗也者本其所出以为之名也后世固有改用黄白二金且锻且铸者矣而其易盆名以为斯罗者则其祖本由新罗来不可掩也于是酒器之有丰也乐之有阮咸嵇琴也食品中之有毕罗鉴虚也皆本其自而立之名也则易盆名以为厮罗自当本之新罗无疑也
日圆与日说通
古谓日轮规环千里特言其周广当然者耳而无有言其如何其圆者也沈括取银圜为喻曰月如银圜本自无光日耀之乃有光其圆非圆乃月与日相朢其光全耳及其阙也亦非真阙乃日光之所不及耳此喻最为精审予已详着之矣淳熙丙申三月予为少蓬太史局言朔日巳时日食西北隅食至一分半而复已而日行加已呼请台官即道山下以盆贮油对日景之时既及已云忽骤起少选云退则日轮西北角微有亏缺约其所欠殆不及一分盖食已而复非不及一分半也其年某人【忘其名】使辽自北而回正当食时其行适及河北自北望之则日轮亏及十分之二是太史之言固不能精亦不全谬也予因此之见益知沈括银圜之说确与之合也临安距河北则向南二千余里矣日食西北人在东南故从东南见之阙处全少是以十其分而阙仅及一也至于人在河北日并东南故其食处多现而遂十分亏二以此见日轮正圆可验也此如东京所铸浑仪今在临安清台则于西北两柱移低两寸以顺天势其痕迹尚在可验也南北异地于以凖望天度则临安与汴京自是不同也
驺唱不入宫【腰唱】
旧尚书令仆中丞驺唱得入宫门止于马道【马道是许人上马处也】郭祚为仆射奏言非尽敬之宜驺唱不入宫自此始也按驺唱者驺从之传呼也朱仲逺为行台仆射请凖朝式在军鸣驺废帝笑而许之史臣谓其任情则是仆射在朝得用驺唱而涖军则否军国异容之义也在军而乞从朝仪所以名为任情也梁制尚书令仆御史中丞各给威仪十人其七人武冠绛韝【音沟】唱呼入殿引喤至阶一人执仪囊不喤【喤音横】类篇曰喧也则七人同声唱导故曰喧也【通典二十二】绛韝六人所谓驺也
学官
官者管也一职皆立一官使之典管也故官舎所在皆名为官其曰学官者学舎也五帝官天下以天下为公而使仕者任之是为官矣三王家天下则以天下为已有者也然则学官之义可想矣渭口有船官余杭有盐官成都有锦官齐出三服有工官其为官一也
汉官称府
汉时廷尉治亦称府【倪寛传】御史亦称府【朱愽传】
韶凤石兽
黄图曰文王立辟廱而知人之归附灵台灵沼而知鸟兽之得其所以为音声之道与政通故合乐以识之案此类而言即箫韶仪凤非真有凤来也击石拊石非真有兽舞也若声若舞皆冩凤兽而入诸形容焉耳若以为真有仪舞则祖考来格亦真有神像显然降格也乎周礼乐合而天地神只皆至是亦此理也大武之舞周人世世用之五成而分周公左召公右岂世世真有周召来集舞佾之前也欤以此求之则夫立为象类而真有感格益可验矣诗曰于论鼓钟论者商度其制而求以橅放之也
左符　鱼书
汉太守之官必得左符以出至郡用以为验盖右符先以留州故令以左合右也唐世刺史亦执左鱼至州与右鱼合契亦其制也唐世左鱼之外又有勅牒将之故兼名鱼书唐书曰开成二年幽州节使史元忠奏当管八州凖门下牒追刺史右鱼各一只臣勘自天寳末年频有干戈并皆失坠伏乞各赐新铜鱼可之【货三百五十五】后有诏刺史已有制书为验左鱼不给
淇澳
诗瞻彼淇澳菉竹猗猗陆玑草木疏援尔雅云菉王刍也郭璞云即菉蓐草也予谓不然史记汉世河役云下淇园之竹以为楗淇水古属卫地又诗籊籊竹竿以钓于淇亦卫地也夫惟卫竹之大可为河楗而其竿之长可以垂钓则其不为王刍之草亦已明矣本朝之初试文必本注疏不得自主已説尝试馆职有以緑竹为题者试人赋竹以为钓淇之竹而莅试者咎其不从训故黜之不取富韩公尝辨有司之误矣
卞山
湖州卞山其形嵯峨畧如弁状故东坡初至湖诗曰闻有弁山何处是为君四面意求看及其至郡巳久凡诗所赋而及此山则字皆为卞不复为弁盖图经云卞姓居之故其山名卞也至风土记则曰乌程县□山望之有黄气紫云大呉故以葬焉【御览八】其字又加山为□不知孰是案左氏昭九年为弁髦杜预释之曰弁冠也陆曰弁亦作卞然则卞弁古盖通用矣谓山形为弁亦与卞通
行李
左氏襄八年子员谓郑有楚命亦不使一介行李告于寡君则行李当为使人今人谓出行资装为行李固失之矣唐李涪曰使字山下安人人下安子盖古使字也传左氏者误书为李故一字厘为二字涪之此语亦未必可据昭十三年郑防晋于平丘子产争承曰诸侯靖兵好以为事行理之命无月不至杜注曰行理使人通聘问者则是正指使人为行理也此最明证也古字多通用理李同也若以行李为行装之具恐无所本也
水碧
李太白诗多言采水碧碧玊类也水中有此碧也字书曰碧者玊之缥青者也水经于谷水源派载山海经之言曰纻麻间其中多碧玊篇玊部引山海经亦云商山下多青碧郭璞曰亦玊类也此之谓碧即王褒谓为碧鸡之碧也古大夫佩水苍玊其殆用此乎今信州水精其品下而不莹者多为缥青之色
碑厄
王辟之渑水燕谈云景祐初姜遵奉太后意悉取长安碑石为塔材因援杨大年谈苑叙武行徳金石厄以伤之伤之诚是也然此何足怪隋文帝尝诮世之立碑者曰若欲求名一卷史书足矣不然徒为人作镇石耳案水经洛阳天渊池中有魏文帝九花楼殿基悉是洛中故碑累之然则尚矣
江左度量尺比唐制
通典叙六朝赋税而论其总曰其度量三升当今一升秤则三两当今一两尺则一尺二寸当今一尺注云当今谓即时即时者当佑之时也唐时一尺比六朝制一尺二寸也王制曰古者周尺八尺为步今以周尺六尺四寸为步古者百畆当今东田百四十六畆三十步古者百里当今百二十一里六十步四尺二寸六分
玉食
王嘉传玉食注言精好如玉周礼王斋则供玉食是真以玊参馔也玉不可炊如何可食当是参粒为礼如今人服药耳书曰惟辟作福惟辟作威惟辟玉食三者一类也作福作威非寻常刑赏之有定别者也天子时出意见特有赐予诛治也故曰功多有厚赏予则孥戮汝皆出赏罚之外以作福作威也再以其类推而求之则玊食也者非常馔也当斋之时特设此玉如特作之威福非常法也亦如汉武以玉屑和露之类后世乃欲求服玉之法殆失本意矣
类交防
交防之内案通典卫尉公车令曰胡广曰诸门部各陈屯夹道其旁设兵以示威武交节立防以遮呵出入也
祏室
宗庙神主皆设石函藏诸庙室之西壁故曰祏室室必用石者防火也【通典祭】
若干
若干者设数之言也干犹个也若个犹言几何枚也又説干者十干自甲至癸也亦以数言也【汉食货志】
邸阁
为邸为阁贮粮也通典漕运门后魏于水运处立邸阁八所俗名为仓也
岩廊
舜逰岩廊李试义训曰屋垂谓之宇宇下谓之庑步檐谓之廊【俗书檐为檐】峻廊谓之岩汉宣帝选六郡良家子便弓马者为羽林郎一名岩郎言其御侮岩除之下注曰后汉志曰言从游猎还宿殿阶岩下室中故号岩郎【通典十八】
和香
梁武帝祀地用土和香杜佑注以地于人近宜加杂馥案杂馥即合诸香为之言不止一香也梁武帝祭天始用沈香古未用也【通典四十三】
霤【力救反】
五祀有中霤左氏三进及霤通典曰古者穴居故名室曰霤许叔重説文曰屋水流也以今人家凖之则堂中有天井处也许説诚确
行马
晋魏以后官至贵品其门得施行马行马者一木横中两木互穿以成四角施之于门以为约禁也周礼谓之陛枑【音互】今官府前义子是也
筮逺日
旬之外日为逺日
先辈进士
唐世呼举人呼已第者为先辈其自目则曰前进士案魏文帝黄初五年立太学初诣学者为门人满一嵗试通一经者补弟子不通一经罢遣弟子满二岁试通二经者补文学掌故不通经者听须后试故后世称先试而得第者为先辈由此也前进士者云亦放此也犹曰早第进士而其辈行在先也【通典五十三】
花信风
三月花开时风名花信风初而泛观则似谓此风来报花之消息耳按吕氏春秋曰春之得风风不信则其花不成乃知花信风者风应花期其来有信也【徐锴嵗时记春日】
金镒
枚乘七发曰射千镒之重贾逵国语注曰一镒二十四两【文选三十四】
花犀带
唐防要章服大和六年勅一品二品服色许服犀玊及斑犀按斑犀者犀文之黒黄相间者也此时止云斑犀至近世其辨益详黒质中或黄或白则为正透外晕皆黄而中涵黒文则名倒透透即通也唐世槩名通天犀若正透倒透之别出于近世也今世士夫便服而系犀带惟两府始服正透从斑已下即服倒透本无定制直是以正透为重耳
演繁露卷一

[book_title]卷二
钦定四库全书
演繁露卷二　　　　　　宋　程大昌　撰
牙旗牙门旗鼓
大将所建牙旗刘冯事始兼载两义其一谓以象牙饰旗其一谓以爪牙为义然终无的据【御览三百三十九】至其所引兵书则曰牙旗者将军之精凡始建牙必以制日制日者其辰之在五行以上尅下之日也又引尚书曰门旗二口色红八幅大将牙门之旗出引将前军列又引黄帝出军诀曰牙旗者将军之精金鼓者将军之气又引后汉书光武徇河北収韩歆置鼔下将斩之注云中将军最尊自执旗皷若置营则立旗以为军门并设皷戮人必于其下合此数者言之则军门对立两旗是为牙旗其已审矣特不知真设以牙邪或止取爪牙以为义也真人水镜经曰周礼司常职云军旅防同置旌门夫以旌为门即旗门也此其説有本也后世军中遂置牙门将郭子仪李光弼在朔方皆尝为之魏博特置骁鋭可倚仗者使为防卫名为牙兵而典总此兵者其结衔名为押衙至于官府早晩军吏两谒亦名为衙宇文化及为秦王浩丞相于帐中端坐白事者黙然不应下牙时方収啓状与张恺参决之则是以朝晡而集为牙也呼为既熟虽天子正殿兵卫受朝谒亦名正衙当是因牙门之义展转以为此名也黄帝出军曰有所征伐作五采牙幢青牙旗引住东赤牙旗引住南白牙旗引住西黒牙旗引住北黄牙旗引住中是凡大将行住不以何地皆有牙旗随之不止军门有二牙旗也魏志曰典韦为张邈士牙门长大众莫能胜韦一手建之此即牙门大旗矣呉志陆逊讨费栈以兵少乃益施牙幢分布皷角贼即破散既云益施牙幢则不止二旗矣凡滕辅袁宏顾恺之陈子昻皆有祭牙祃牙文其所谓牙即牙旗也再详此义恐旗有饰牙之理盖既不専以门旗为牙旗而五方之旗皆名为牙恐欲重其体故饰之以牙也耶诗之象齿五辂之象辂其为用象亦已久矣
筌蹄笱
得兔者忘蹄得鱼者忘筌筌与蹄世人习闻其名而不能察其果为何物也战国策魏魀谓建信君曰人有置系蹄者而得虎虎怒决蹯而走虎非不爱其蹯也不以环寸之蹯而害七尺之躯然则蹯也者其虎足之爪或指也欤故曰环寸也言其围一寸也唐韵曰蹯兽足也左氏胹熊蹯不熟蹯即熊掌也系蹄者以绳为机縻系其蹄也决蹯者知其縻系不可复解故自剔去其足魏魀之谓如人遭蝮螫而自防其腕者也以类求之则蹄者亦设绳以縻也欤筌者鱼笱也【出广韵】笱者以竹为器设逆须于其口鱼可入不可出也文选有防筌李善曰取鱼之器也诗曰寡妇之笱又曰敝笱在梁又曰毋逝我梁毋发我笱盖横溪为梁梁傍开缺透水而设笱以承其下鱼堕梁已即觉水浅急趋旁阙以求入溪既入即陷笱中见者发笱而取之也相戒毋发我笱者惧其发取巳获之鱼也
几
几与案自是两物几者坐具也曲木附身以自捧抱故释名曰几□也所以□物者也其音轨其义则阁也汉武内传帝受王母真经□黄金之几是以几而贮阁经文也邺中记曰石虎所坐几悉雕画为五色花则几者所以坐也非案类也语林曰孙冯翊徃见任元褒门吏凭几见之孙请任推此吏吏曰得罚体痛以横木扶持非凭几也孙曰直木横施植其两足便为凭几何必狐蹯鹄膝曲木抱腰用此推之则几之形象可想大率如今之胡床顶施曲木而俗以抱身交床名之是其象矣第古无绳床既为坐具必是施板竹林七贤论曰阮籍在袁孝尼家醉起扶书几板为文王逸少见门生家棐几滑浄因书真草其父刮去是皆有板可书也孟子隐几而卧南郭子綦隠几而坐防然似丧其耦皆其事也必以几阁其手故得以寄其逸也若周礼玊几漆几用材设饰则有别若其形制无二也
石蜜
太平御览异物志曰交趾甘滋大者数寸煎之凝如氷破如博棊谓之石蜜凉州异物志曰石蜜之滋甜于浮萍非石之类假石之名实出甘柘变而凝轻注云甘柘似竹煮而曝之则凝如石而甚轻又魏文帝诏曰南方龙眼茘枝宁比西国蒲萄石蜜合此数説观之既曰柘浆所凝其状如氷而名又为石则今之糖霜是矣又有崖蜜者蜂之酿蜜即峻崖悬寘其窠使人不可攀取也而人之用智者伺其窠蜜成熟用长竿系木桶度可相及则以竿刺窠窠破蜜注桶中是名崖蜜也
防驾
六典侍中防驾又左补阙掌扈从乘舆扈即防也近説引相如赋扈从横行出乎四校之中则失之矣师古曰扈跋扈也言其骁勇不循行列而自跋扈行乎四校之外也不専以防卫为义也
□盂
东方朔传置守宫盂下注盂食器也若□而大今之所谓□盂也□音拨今僧家名其食鉢为鉢则中国古有此名而佛徒用之耳
紫泥封诏
汉朝中书以武都紫泥为玺室加緑缇其上案此即是紫泥浑裹其匣而泥匣之外更加緑缇也汉赵皇后传曰中黄门田客持诏记盛緑缇方底封御史中丞记其曰方底即诏函矣紫泥所封即方底之函矣函外又以緑缇封裹之也御史中丞记即谓中约书者是矣约书云者约结也以绳或带结封而书字其上也即封缄也
车渠
尚书大传曰散宜生辈之江淮之浦取大贝如车渠陈于纣庭然则车渠非大贝也特贝之大者可比车渠耳不知车渠又何物也【御览六百四十七】车者车也渠者辙迹也孟子谓城门之轨者是也
霞帔
唐睿宗召司马承祯问道遂赐绛霞红帔以还公卿赋诗送之今世之谓霞帔者殆起此耶【出实宾録二十五】
牛衣
王章卧牛衣中注龙具也龙具之制不知何若案食货志董仲舒曰贫民常衣牛马之衣而食犬彘之食然则牛衣者编草使暖以被牛体盖簑衣之类也
玊巵无当
韩子曰堂谿空见昭侯曰今有玊巵无当瓦器有当君渇将何以曰以瓦器空曰为人主漏泄羣臣之语犹玊巵无当也昭侯于是每与空话事归辄独卧惟恐漏言于妻妾也案左思赋尝引玊巵无当以讥扬雄而曰假言珍怪如玊巵无当而巵当之为何物无有能言者今以韩子求之则当者底也【当平声】以玊为巵信美矣而其下无底则水浆迸散不若瓦器有当乃为适于用也【御览】
以华阳隠居代名花书
陶隠居以诸王侍读解职遂自称华阳隠居书疏亦以此代名【出太平广记】国初人简牍徃来其前起语处皆书名后结语处即以花书代名不再出名也花书云者自书其名而走笔成妍状如花葩也中书舎人六员凡书敕杂列其名浓淡相间故名为六花判事花书之起其必始此矣韦陟书名如五朶云亦其事也王介甫当神宗正眷注时其书石字为口人皆效之故时人嘲之曰表徳皆聮甫花书尽帯圏盖有以也
马缨
建隆元年泾州都校李玊谋害节使白重赞先遣人市马缨一即伪造制书云重赞谋逆令夷其族谓都校陈延正曰使人致此去矣上闻大惊鞠之玊弃市又李飞雄窃得马缨遂诈称诏斩边帅人初亦信之即知马缨者使人用以为验也新筑人请繁缨以朝即此也今州郡惟帅臣乘马乃始有缨建康有之他帅不制也
坫
论语反坫也者乃是借爵之器两邦君酬酢饮已而反置爵其上是名为坫也沈存中记国初人有用反坫为屏者沈以为误为其下文又有塞门塞门屏也不应重以屏出也案许氏説文云坫屏也不知许氏别有据否亦恐许误
六帖
白乐天作类书名六帖通典选举门载唐制曰开元中举行课试之法帖经者以所习经掩其两端中间惟开一行裁纸为帖凡帖三字随时増损可否不一或得四得五得六者为通此六帖之名所从起也六帖云者取中得之数以名其书期于必遂中选也
古每一官别铸印
孔琳之当亘元时建议曰古者皇王传国之玺及公侯袭封之印皆奕世传用无取改作今世惟尉之一职独用一印至于内外羣臣每迁悉改终年刻铸金银铜炭之费不可胜言愚请众官印即用一印无烦改作【本传十七】
神道
李广传丞相李蔡得赐地盗取三顷卖之又盗取神道外壖地一畆葬其中世之言神道者始此【西汉二十四】又霍光茔起三土阙筑神道神道言神行之道也【长安志】
弮
司马迁言李陵矢尽道穷士张空拳文頴曰拳弓弩拳也师古曰拳音弮与絭同弮絭音皆去权反又陵传陵连发弩射单于张晏曰三十絭共一臂案絭是弩张之则满臂即弩桩也空弮言上使满而无矢可射承上矢尽为文也【西汉十四】
犦槊
宋景文笔记曰宣献宋公着卤簿记至犦槊不能得其义予后十余年始得之其説曰江左有瓝槊为其首大如瓝是其义也按字书防小也蒲卓反字或为瓝同一音也予案尔雅犦牛犎牛也此兽抵触百兽无敢当者故金吾仗刻犦牛于槊首以碧油囊笼之荆楚嵗时记所説亦与尔雅同今金吾仗以犦槊为第一队则是犦槊云者刻犎牛于槊首也他説皆非也
五马
太守五马莫知的据古乐府五马立踌蹰即其来已久或言诗有良马五之侯国事也然上言良马四之下言良马六之则或四或六元非定制也汉有驷马车正用四马而郑注诗曰周礼州长建旟汉太守比州长法御五马以州长比方汉州大小相絶逺矣周之州乃反统于县比汉太守品秩殊不侔不足为据然郑后汉时人则太守之用五马后汉已然矣至唐白乐天和深春二十诗曰五匹鸣珂马双轮画防车至其自杭分司有诗曰钱塘五马留三匹还拟骑来搅扰春老杜亦曰使君五马一马骢则是真有五马矣若其制之所始则未有知者
鹘突
师友谈纪云钱穆父尹开封剖决无滞东坡朝次誉为霹雳手穆父曰敢云霹雳手且免鹘鹭蹄即俳优以为鹘突者也鹘突者胡涂之反也殷芸小説曰孙邕醇粹有素魏武帝初置侍中举者不中选遂下令曰吾侍中欲得浑沌浑沌氏古之贤人也于是臣下方悟遂举邕帝大悦此语着于释稗释稗训之曰世俗之俳言也鹘者浑之入突者暾之入浑者浑之去沌者暾之去也用此言观之则谓愚无分别名为鹘突由来古矣释稗不书名氏其书引王介父解义即近世人也或作陆农师
丝杉
霍光传师古曰尔雅毛诗传皆云枞木则松叶栢身栝木则栢叶松身按栢叶松身乃今俗呼为丝杉者也
虚封
建安二十年曹操专封拜始置名号侯至五大夫与旧列侯关内侯凡六等以赏军功【新置皆不食租】虞松之曰今之虚封盖始于此
萱草
诗曰焉得谖草言树之背注直以谖为萱草诗永矢弗谖谖训为忘故曰永誓不忘也又凡字必从其类而萱当从草今特舎草从言义皆可疑后见许氏説文萱之字从草宪又作萱作蕿俱以况袁为飜切乃知古诗字本作蕿自唐明皇改古文代以今字乃讹蕿为谖耳
碑生金
晋语云墓碑生金庾氏大忌初不晓生金为何等语案呉淑事类赋引魏志曰繁昌县授禅碑中生金表送上羣臣尽贺王隠晋书曰永嘉初陈国项县贾逵石碑中生金人盗凿取以卖卖已复生此江东之瑞也其曰瑞者晋为金行故金生为祥元帝中兴其应也据此而言则碑中诚生黄金矣亦异事哉
牙盘
唐少府监御馔器用九饤食以牙盘九枚装食味于上置上前亦谓之看食据此即是以牙饰盘矣问之今世上食止是髹盘亦不饰牙
镣鑪
谈苑载镣鑪曰镣者白金也意谓以白金饰炉也是固有本矣然恐语讹耳尔雅云烘燎煁烓也烘谓烧燎也煁今之三隅灶也然则烓者无釡之灶其上燃火谓之烘本为此灶止以燃火照物若今之生麻籶【音身】盆也然则镣鑪亦不为镣当为燎炉耳
烛
仪礼之燕礼曰宵则庶子执烛于阼阶上司宫执烛于西阶上甸人执大烛于庭阍人为大烛于门外郑注曰烛燋也甸人掌供薪蒸者庭大烛为位广也阍人门人也为作也作大烛以俟宾客之出也古烛未知用蜡直以薪蒸即是烧柴取明耳亦或剥桦皮爇之亦已精矣然曲礼曰烛不见跋则是必有质可篸乃始有跋耳曲礼或是有蜡烛后从其所见而言之耶
答人问九江説
前防疑谕九江曲折冗久不报当不讶否某之论禹贡也疑则传疑初未尝敢确主其见也进本于发语中已着此意至于九江非今江州固尝明言之矣顾经文关及九江者多悉是经中大节目若不姑据古传以奠其地则凡经文中语及九江者无所指以致其辞故姑从古传言之不谓确不可易也春秋所书尚分见闻传闻为三欧公亦不敢全废汉儒之説而遂设为之喻曰村疃有火州人数日乃始闻之不如其邑人翌日闻之之未远也县闻虽近又不如其邻人登时亲见之审也秦以今淮南为九江汉以今江州为九江皆非邻人亲见之审矣然由今日眎秦汉如以州人而言县事又不如姑仍县人之言尚或可据也若舎之不用别拟一水以名九江是似州人强破邑传或时却成荐误所不敢安也汉去古不逺已不知九江所奠矣刘歆遂指彭蠡以为九江凡今名江州以为九江郡皆始于歆然歴世不肯主信者以汇即彭蠡也汇与彭蠡经既以三江名之不应添出一名谓为九江也夫三江者南中北相参为三是尚可应塞三数矣若九之为九其名何自而起耶故王莽虽采歆説以此名郡而后世不肯主信者为其本无的据也若其指洞庭为九江则自胡旦始而鼂説之实宗师之第不肯明云其説自旦而出耳古来未尝有为此言者也且经之言九江也如曰九江孔殷又曰过九江至于敷浅原又曰九江纳锡大是皆因事及之犹可展转它説矣至夫岷江原委相贯自岷山以至入海具有次第着乎经文则何可移之而它也欤经曰岷山导江东别为沱又东至于澧过九江至于东陵则是九江也者上承岷派由夔峡东注以下贯于东陵而后始防于汇汇者南江之与江汉合三为一之地也今江州湖口县是其所也洞庭也者课其大派则上承潇湘而下迳岳州以合于江而潇湘之源皆出湖南不受蜀水也则书之岷派潇湘不得而预也今从岳州言之岷江正在州北洞庭乃在湖南其不为一派明矣由岳州已上则两水不相入如之何强取未尝合流之南派而用全无古据之见剟而入之北派也今鼎沅之西固与蜀中施黔东西相距然而中隔万山水不通流如之何而云南派可入北派也湖南固有澧水因遂置为澧州矣李吉父元和郡县志遂取此之澧水以为岷蜀之澧故胡旦信之不疑而不知后世湖南之澧水非古梁州之澧水也此最致误之因也旦之説曰九水入于洞庭故名以九非也涟水营水【今为潇】耒水洣水漉水浏水防水并水湘水是姑可枚列为九矣然而九水之外更有微水资水沅水澧水此四水者亦皆同入洞庭而同注于江则是洞庭所受者凡十三水矣不知以何为限而遂掇去四水不数也若以为上流只有九水则资之入沅时涟潇钟耒洣漉浏防之入湘也方其初来已为九水而沅湘又为二水以九合二则十一矣其可削减十一使之为九乎若専以注湖为数则又沅湘实止二水数不及九不知何据而遂以意定之为九也盖古人之记水派也皆摭其本名本地据实言之无有取象以为之数者也旦谓九为阳数则于治水之义絶无所附不待他人致辨胡氏亦既设辞自疑而不敢主执矣是江淮河济命名既定则江的名江河的名河不似今世凡水皆得名江名湖也且夫汉水之大几与岷江相敌其已大矣而其初未及入江经但称之为汉不肯假以江名也洞庭虽大安得未防于江而遂破例以目为江乎而经亦无其语何可信也
演繁露卷二

[book_title]卷三
钦定四库全书
演繁露卷三　　　　　　宋　程大昌　撰
诞马
宣和卤簿图有诞马其制用色帛周裹一方氊盖覆马脊更不施鞍此其为制必有古传非意剏矣然名以为诞则其义莫究也蔡攸辈虽加辨释然不协当案通典宋江夏王义恭为孝武所忌忧惧故奏革诸侯国制但马不得过二其字则书为但不书为诞也但者徒也徒马者有马无鞍如人袒裼之袒也迹其义类则古谓徒歌曰谣是其比也其所谓徒者但有歌声而无钟皷以将也然则谓之但马盖散马备用而不施鞍辔者也【通典三十一】又王琼每见道俗乞丐无已道逢太保广平王懐遽自言马瘦懐即以诞马并乘具与之案此书但为诞误也所与者但马而无鞍勒故以乘具与之其理相贯也又案酉阳杂俎一卷北齐迎南使使主副各乘车但马在车后防甲百余人其所书曰但马而不曰诞马在车后而名但知无乘具以备阙也
卜教
后世问卜于神有器名杯珓者以两蚌殻投空掷地观其俯仰以防休咎自有此制后后人不专用蛤殻矣或以竹或以木畧斵削使如蛤形而中分为二有仰有俯故亦名杯珓杯者言蛤殻中空可以受盛其状如杯也珓者本合为教言神所告教现于此之俯仰也后人见其质之为木也则书以为校字义山杂纂曰殢神掷校是也校亦音珓也今野庙之荒凉无资者止破厚竹根为之俗书竹下安教者是也至唐韵效部所收则为珓其説曰珓者杯珓也以玊为之説文玊篇皆无珓字也案许氏説文作于后汉顾野王玊篇作于梁世孙愐加字则在上元间而广韵之成则在天寳十载然则自汉至梁皆未有此珓字知必出于后世意撰也千禄书凡名俗字者皆此类也至其谓以玊为之决非真玊玊虽坚不可飏掷兼野庙之巫未必力能用玊也当是择蚌殻莹白者为之而人因附玊以为之名凡今珠玑琲珕字虽从玊其实蚌属也夫惟珓校□既无明据又无理致皆所未安予故独取宗懔之説也懔之荆楚嵗时记曰秋社拟教于神以占来嵗丰俭其字无所附并乃独书为教犹言神所告于飏掷乎见之也此説最为明迳也又嵗时记注文曰教以桐为之形如小蛤言教教令也其掷法则以半俯半仰者为吉也此其所以为教也
流离
汉西域传罽宾国有琥珀流离师古曰魏畧云大秦国出赤白黒黄青緑缥绀红紫十种流离此盖自然之物采泽光润逾于众玉今俗所用皆销冶石汁加以众药灌而为之虚脆不耐实非真物案流离今书附玊旁为琉璃字师古之记流离是矣而亦未得其详也穆天子传曰天子东征有采石之山凡好石之器于是出天子升山取采石焉使民铸以成器于采石山之上注云采石文采之石也则铸石为器古有之矣顔氏谓为自然之物恐不详也北史大月氏传魏太武时月氏人商贩京师自云能铸石为五色琉璃于是采矿于山中即京师铸之既成光泽乃美于西方者自是中国琉璃遂贱用此言推之则虽西域琉璃亦用石铸无自然生成者若果出于生成则月氏之贾从何人而受此铸法也兼外国竒产中国未始无之独不闻有所谓真琉璃也东坡作药玊盏诗曰镕铅煮白石作玊真自欺东坡谓煮即穆传之所谓铸顔氏之谓销冶者也然中国所铸有与西域异者铸之中国则色甚光鲜而质则轻脆沃以热酒随手破裂至其来自海舶者制差朴钝而色亦微暗其可异者虽百沸汤注之与磁银无异了不损动是名畨琉璃也畨流离之异于中国流离其别盖如此而未尝闻有以石琢者也如阶石之类古谓之珉又谓之碔砆至瑛璁琇珉皆石之似玊者使此一种石而入用自附名于玊不为流离矣故知师古之言为未审也
防出
汉法阑出谓以违禁之物越出边禁之地也无籍而冒入宫殿则为阑入谓其人身窃入宫禁之内也阑有遮拦之义古字多通用阑阑拦皆一也拦槛之版为兰子虚赋云宛虹拖于楯轩注云楯轩轩之兰版也张平子西都赋曰伏櫺槛而俯听薛综曰櫺台上栏也为轩槛可以限隔髙下故名之为栏是皆阑干之阑也兵器在架曰兰张衡赋曰武库禁兵设在兰锜李善引刘逵魏都赋注曰受它兵曰兰受弓弩曰锜盖以辖束兵器名之曰兰也井上四立干四出而相交亦名为兰言能遮限井口也聮木以邀遮禽兽为阑上林之赋校猎也顔师古注曰校以木相贯穿总为阑校遮止禽兽而猎取之也马牛闲廏为阑周官校人防板以养马故命之为阑也纳奴婢闲中而鬻卖之亦名为防贾谊传卖僮纳之闲中闲即阑也合数者而求其义则阑出阑入之理皆昭昭矣后世财利所在官专其入则命之为者水上独木之桥也言独专此水禁塞它路如一木桥然也夫以专取为则犯国禁而越出越入皆当为阑矣
十数改用多画字
古书一为弌二为弍三为弎盖以弋为母而一二三随数附合以成其字特不知单书一画为一单书二画三画为二为三起自何时今官府文书凡其记数皆取声同而防画多者改用之于是壹贰叄肆之类本皆非数直是取同声之字借以为用贵防画多不可改换为奸耳本无义理可以与之相更也若夫十之用拾八之用捌九之用玖则全无附并也然亦有在疑似间者易之参两天地左传自参以上则徃称地来称防是尝以参为三矣顔子不贰过士有贰宗国不堪贰为其与正为副则贰之为二尚或可以傅防矣在顔师古时江充传固已讹大台为太壹矣薛宣传本曰壹笑为乐而传本乃作壹笑为壶矢则是此时一己为壹矣若元本不用壹字则一字本止一画何縁转易为壶为矢也若曰唐至明皇始尽以今文代去古文因尽归咎明皇则师古之时汉书传本何为已变大台以为太壹壹笑以为壶矢耶又凡汉书一字皆以壹代则一变为壹久在明皇之前矣然而古今经史凡书千百之字无有用阡陌之阡公伯之伯者予故疑旧本不曽改少画以从多画也然不能究其起自何时
大衍虚一
正易新法之论大衍曰挂一之在四十九元不入用则虽去之无欠也其意以为揲蓍之初此一既挂左指则自不预揲数【上声】之数【去声】矣及其四已定此一又归竒扐则又不入七八九六之用故曰去之无欠也此盖以象数言易于有爻之后而不知超象数以求易于未爻之前也道生一一生二二生三三生万物一之生二是虚一之能生天生地者也夫天地得此之生于太极也其象在蓍则分一为二是其形容已然此之分二者从何而来岂非从一握则四十九用皆藏一握之内及其分一握以为两握则一已生二而一遂无见圣人于是即五十蓍中取其一蓍挂之左指者既不以揲又不循数其意盖示四十九用之上此之一数处总无为而四十九者各以七八九六听令而受数焉耳故此一虽虚而天下之实莫不由之以出则安可知有用之用而不知无用之用也故知此説不能求诸未爻之前也
契丹于达鲁河钩鱼
燕北杂録载契丹兴宗重熙年间衣制仪卫打围射鹿钩鱼等事于景祐五年十月撰进不书撰人姓名而着其所从闻曰思乡人武珪在辽十余年以善歌帐下故能习辽事详悉凡其所録皆珪语也达鲁河钩牛鱼辽中盛礼意慕中国赏花钓鱼然非钓也钩也此之所记于辽为道宗清宁四年其甲子则戊戌正月也达鲁河东与海接嵗正月方冻至四月而泮其钩是鱼也辽主与其母皆设次氷上先使人于河上下十里间以毛网截鱼令不得散逸又从而驱之使集辽帐其床前预开氷窍四名为氷眼中眼透水旁三眼环之不透第斵减令薄而已薄者所以候鱼而透者将以施钩也鱼虽水中之物若久闭于氷遇可出水之处亦必伸首吐气故透水一眼必可以致鱼而薄不透水者将以伺眎也鱼之将至伺者以告辽主即遂于斵透眼中用绳钩掷之无不中者既中遂纵绳令去久鱼倦即曳绳出之谓之得头鱼头鱼既得遂相与出氷帐于别帐作乐上寿
古用玊非纯玊
古礼用玊甚多而玊不乏或疑古玊多于后世是则然矣然而有説也説文玊部案礼天子用全纯玊也上公用駹四玊一石侯用瓒伯用将玊石相半也然则瓒将云者其质半玊半石而駹者五分其质而四分为玊一分为石也然则古之礼玊惟天子所用通体是玊若其间杂之以石则不用也自上公以降则駹瓒将之质虽不免杂之以石亦入用也则其礼用虽多凡半珉半玊亦入用也绍兴十三四年间或于防稽禹庙三清殿前发地得瘗玊官寺初未之知人多分取及县官知而録之止余四物其一苍璧也色带青一边有土黯处稍变为土黄色不知在瘗几年矣其二苍璋也极小畧可三五寸许正为半珪之形此三者盖真玊也又有一物体圆如璧而旁出两角角末即是圭头在礼所谓两圭有邸者也色似玊带白而体质甚輭观者多用指掐试已成深穴细视正是寒长解石辈耳亦恐未可名之为珉也其器见藏禹庙县尉典之前后官递相付授防换窃也呉民可帅越大兴工浚镜湖得小玊璧以藏公帑中迹此数物而考之以古则皆得诸禹庙其在土中者必为薶玊以祭者也得之水中者则其沈祭之玊也古用玊如此之多也
蓍以七为数
诸家多言蓍以七为数至其何以用七则莫有言者意谓七七四十九正蓍之用耳歴考诸易自数总以及数变皆无以七为祖者独有七为少阳固在四策之一然此之七也进之不得为阳数之极退之不能为阳变之祖则七在四策中特其列数之一耳安能总摄它数也顾独于末流取四十九以配七七而谓蓍数之祖何所本也
鸿毛
王褒圣主得贤臣颂曰翼乎如鸿毛之遇顺风鸿毛非指其羽中之最大者言如鸿鹄得风而顺其羽翰既大风又借便故以为贤臣遇主之喻也
河豚
类篇鱼部引博雅云鯸□【盈之反】鲀也背青腹白触物即怒其肝杀人正今人名为河豚者也然则豚当为鲀
禹
汉地理志防稽郡山隂县注云防稽山在南上有禹禹井今绍兴府城东十许里有告成观观有禹庙相传禹墓在庙东之小山山下又有窆石或云禹塟所用然絶无信传又其地自在山隂县治之东与古传在南者方乡不应若绍兴府府治则又在今山隂县之西而其正南大山即秦望山也秦始皇父子皆登此山以祭禹矣南史记秦碑至今尚在读二世碑是也然则禹墓在秦望山上山隂县南而不在告成观甚明
背子中襌
今人服公裳必衷以背子背子者状如单襦袷袄特其裾加长直垂至足焉耳其实古之中襌也襌之字或为单皆音单也古之法服朝服其内必有中单中单之制正如今人背子而两腋有交带横束其上今世之慕古者两腋各垂双带以凖襌之带即本此也江充传衣纱縠襌衣师古曰襌衣若今之朝服中襌也汉官仪曰虎贲中郎将衣纱縠襌衣事物纪原曰汉髙帝与项羽战汗透中单且曰中单即今汗衫非也
躧【音屣】
地理志赵地倡优女子弹跕【它颊反】躧防媚富贵注蹑跟为跕挂指为蹑师古曰屣谓小履之无跟者也跕谓轻蹑之也案今人夏月以生帛为屧其三面稍隆起惟当脚跟处正低即师古所指也
湘素杂记
靖康间闽人黄朝俊所作也辨正世传名物音义多有归宿而时有阙疑者至释宋子京刈麦诗以四月而曰为麦秋案北史蘓绰传麦秋在野其名逺矣是未尝读月令也以此见博记之难
宿州虹县
虹县今宿州属邑也今读如绛孔光传光为虹县长注虹沛之县也音贡与今呼不同
舞马
梁天监四年禊饮华光殿其日河南献赤龙驹能伏拜善舞周兴嗣为赋【本传六十二】案此时已有舞马不待开元间矣唐中宗景龙文馆记已有舞马亦非明皇剙教也
浑姓
刘禹锡集【二十八】送浑大夫赴丰州其诗曰凤衔新诏降恩华又见旌旗出浑家然则浑姓侧声也
怪石
禹贡青州贡品有铅松怪石説者疑怪石之为玩物不当责贡予曰非也其所谓怪非今世所玩如灵璧太湖之石嵌空玲珑可为戱玩也质状色泽似石而非石故以怪名也怪者异也説文瑀璅【音缫】玗【音于】【音燮】诗之贻我佩玖有苍璁衡以至系壁之琫充耳之琇与夫瑎之黒也瑚之赤也碧鸡之碧也许氏以及汉儒皆尝枚列其物而命之名曰此石之次玊者也此石之能比乎玊者也以此之石而比璠璵璿瓘瑾瑜琳球则不能齐及然能超出常石之上得与真玊为比岂非石类之卓然秀异者乎则其命为之怪非抑之也所以髙之也且古之用玊比后世特多不止六器五瑞而已也刀剑衣佩曰用之具皆用玊也用玊既多则所须必倍其势不得不以似玊者充代足用也故玖璁琫琇固已明用美石而夫駹瓒将之类则玊而杂石亦兼用之然则兼列怪石以期足用事之必然者也则怪石之贡以用而不以玩亦已明矣
莕【婕妤】
诗参差莕菜左右采之许氏曰菨余也左右者后妃左右所谓淑女也言左右淑女如河洲之有菨余也予于是疑汉之婕妤取此义以名也字或加女则为婕妤或加人则为倢伃皆本诗之莕菜而増偏旁也汉世名所采良家女为采名或亦本此矣
富贵昌宜侯王
淳熙乙巳予以大飨恩封新安郡侯时寺丞【佐】善小篆予问何人能刻铜当呼之使刻时因引予入一书室四壁尽是古器皆有欵识其中一盆铸写特精而格制差浅四旁皆隐起水波中有两鱼其间不为水纹处有篆文六字曰富贵昌宜侯王予时大病更生乐见昌宜二字意益欣然不暇究其为何种制度也丁未三月二十八日在建宁阅唐防要见上元间髙宗即洛北营建隂殿韦洪机掘地得古铜器如盆而浅中有蹙起双鲤之状鱼间有四篆字曰长宜子孙以较时公所藏则盆与様制皆与之合其中字语则随人意向故两语不同耳然则此制唐已前既有之矣
桔橰水车
水车古无见庄子曰汉隂丈人凿隧而入井抱瓮而灌则直提瓮汲井汲满即出而灌之未有机巧也子贡于是语以桔橰之制其説曰后重前轻挈水若抽数如沃汤案此意制是就有水处立木其上交午如十字一头系瓮一头虚垂汲者制其低昂故其挈水若抽数如沃汤也沃汤者汤之沸腾而涌起者也此其为械比之抱瓮则事半而功加倍矣然而自此时至汉皆未有今世卷水之车也不独未有卷水之车也虽水防水碓亦无载焉故知智未及知也魏畧曰马钧居京都有地可为园患无水以灌乃作飜车令童转之而灌水自覆更出更入其巧百倍于常此方是今之水车也矣【出魏畧载在御览八百十四】
东堂桂
晋郄诜试东堂得第自言犹桂林一枝东堂者晋宫之正殿也山谦丹阳记曰前殿正殿也东西堂魏制也在周为小寝也【御览三百七十五】
含章梅妆
寿阳公主在含章殿梅花飘着其额因橅仿之以为妆様山谦之丹阳记曰皇后正殿曰显阳东曰含章西曰徽音皆洛阳宫旧名也名起后汉【御览三百七十五】
太守黄堂
郡国志曰鸡坡之侧即春申君之子假居之地也后有守居之以数失火故涂以雄黄遂名黄堂【御览堂门】
赤米
国语曰越大夫种谋曰今呉既罢而大荒荐饥市无赤米注曰米之恶者也【御览三十五】案赤米今有之俗称红霞米田之髙卬者乃以种之以其早熟且耐旱也然则越时已有此米矣南史任昉传昉解新安太守去惟载桃花米即赤米是也
演繁露卷三

[book_title]卷四
钦定四库全书
演繁露卷四　　　　　　宋　程大昌　撰
如五器卒乃复
尚书大曰古者圭必有冒故瑁圭者天子与诸侯为瑞诸侯执所受圭以朝天子无过者复得以给使之归国有过者留其圭三年【已上御览八百六】案大传此言必有所本舜典之谓辑五瑞者即此之执圭而朝者也辑者敛之而上乎天子也又谓班瑞于羣后者即此之复与其圭以归者也第其有过留之三年者不见所出然大传此言极有理也舜典下文东巡岱宗而贽五玊以朝者即与在朝而辑五瑞者同理也正义曰五瑞本受之尧敛而还之谓如舜新以付改为舜臣与之正新君之始此亦有理然以上下文推之则不通矣四岳巡狩皆甞敛玊而复授之矣至五器之敛复即是辑班之异名矣今独于正月在都时所班者为舜赐则巡狩之所如所复在已受新赐之后何用再班也耶以此知大传所言有理盖分还留两端以为赏罚也者其说有理也
饴
【徐盈反】饴【与之反】一也楚辞曰粔籹蜜饵有餦【音张】餭【音皇】案饴餦餭皆一物也而小有异説文曰饴米蘖煎也和馓也释名曰饼也煑米消烂洋洋然也饴小弱于形怡怡然也方言曰谓之张皇注云即干饴也饴谓之该谓之餹凡饴谓之自关而东通语也今人名为白糖者是也以其杂米蘖为之也饴即之融液而可以入之食饮中者也后汉明徳马后谓含饴弄孙者是也唐世所食粥是其类也张衡七辨曰沙饴石蜜逺国贡储即今沙糖也唐奘西域记以西域石蜜来询知其法用蔗汁蒸造太宗令人制之味色皆逾其初即中国有沙糖之始耶然南史已载糖蟹曰蟹之将糖躁扰弥甚岂其以白糖淹之耶白糖文见上
父之称呼
汉魏以前凡人子称父则直曰父若为文言则曰大人后世呼父不为父而转其音曰爷又曰爹【低邪反】虽宫禁称呼亦同其音故窦懐正为国爷是其事也唐人草檄亦曰致赤子之流离自朱耶之板荡也案唐韵爹羌人呼父也【陟耶反】则其读若遮与今俗所呼不同不知以遮为音者自何世始也案通鉴徳宗正元六年回纥可汗谢其次相曰惟仰食于阿多固不敢预也史释之曰虏呼父为阿多则是正名为多不名为爷也今人不以贵贱呼父皆为耶盖传袭已久矣
诏黄
石林言制敕用黄纸始髙宗时非也晋恭帝时王韶之迁黄门侍郎凡诸诏黄皆其辞也【南史十四】则东晋时已用黄纸写诏矣又南史传十五卷曰宋明帝时吏部尚书禇彦回就赭圻行选是役也皆先战授位板檄不供由是有黄纸札则宋世即军补官赏功又已用黄纸矣沈约永平八年奏弹南郡丞王源曰源官品应黄纸辄奉白简以闻则是奏弹之文尝用黄纸矣【文选四十】又徐羡之召蔡廓为吏部尚书谓黄门已下悉以相委廓闻之曰我不能为徐羡之书纸尾其曰纸尾者黄案之尾也此时选案黄纸录事尚书与吏部尚书连名故云然也则是宋世已用黄纸为案也至齐世立左右丞书案之制曰白案则右丞书名在上左丞次书黄案则左丞上书右丞下书虽世逺莫知其何者之为白案何者之为黄案所可知者其纸已分黄白两色决矣南齐东昬侯逰戯无度台阁案奏或不知所在阉人以纸包裹鱼肉还家并是三省黄案然则文书之用黄纸其来已久髙宗朝凡誊写诏制以下州县始皆用黄纸耳槩言诏用黄纸始于髙宗不审也
仪鸾
显庆四年髙宗因羣臣贺桃株生李上曰隋炀帝世常有野雀集于殿上当上校尉唱云此是鸾鸟有卫士报云田野之中大有此物乃笞卫士奏以为瑞仍名此殿为仪鸾殿至今嗤笑案髙宗所指校尉者乃髙徳儒也【一本云马徳儒】髙祖起义执徳儒数之曰汝指野鸟为鸾以欺人主取髙官遂斩之夫髙祖斩徳儒以为妄髙宗以指鸾为诈而仪鸾殿所制之仪鸾司者迄今不改乐其名美不究其由也大业杂记所指为鸾者孔雀也
七牢百牢
僖十五年【卷五】秦改馆晋侯馈七牢焉注云牛羊豕各一为一牢呉责晋馈百牢亦累此数而言之也牛羊豕具为太牢但有羊豕而无牛则为少牢今人独以太牢名牛失之矣
太庙先于阶下西向拜
凡行礼太庙执事行事官皆未登阶先于阶下望西再拜虽人主亲祠亦与羣臣同拜相传此礼名为防神案徐锴嵗时广记记东汉人主上陵礼曰乘舆自东厢下太常导出西向拜山陵旋升阼阶引谢承书曰蔡邕为司徒掾从公到陵问上陵之礼或曰昔京师在长安时其礼不可尽闻也光武即是始乃剙是礼即邕此记而参求之是谓西汉诸陵皆在长安光武始东都故明帝之上光武陵也必先望西致敬乃敢次及光武此説差有理耳然唐防要载太宗拜陵亦先向西两拜案太宗时唐家方有五陵献懿皆赵州赵州自在长安东北固不应向西而拜矣景帝神尧于三原三原汉池阳地又在长安正北亦不应西拜也独元帝陵在咸阳咸阳亦在长安西北固不为正西矣且使尊此而先之凡此五陵其四在北其一在西何由独尊其一耶然则太宗西拜其不独向元陵亦已明矣予案汉郊祀志东方神明之舎西方神明之墓也故凡事鬼必以西为尊也太祖之庙独为东向盖据西以临东即其事也向西之拜其殆即谓神墓在西也不专为一代之陵而设也
秸服
禹贡五百里甸服甸服之赋専纳秸服杜佑曰甸者为天子治田也自百里至五百里以远近差为五等而轻重之则五服之凡也然则其制有可疑者焉三百里之比四百里五百里则近矣而纳秸者纯为藁秸以价计之则比纳粟纳米反为轻少此其为制何宿也杜佑曰服者服藁役其説是也凡因秸而服其役则纳秸虽轻而服役则重用相补除而轻重乃得适平也秸之为用多矣祭之席地人之借寝皆以秸为质斋牛驾马皆以秸为食凡其编列供收就加饲秣皆供役者当之故甸内五百里地田王田者其赋入之物不粟不米不总不铚専以供秸为赋为其贾虽贱而所供之役则费反重也佑尝参攷周制见其防郊甸县所赋髙下相絶或有十而取二者或有二十而取五者其差或过数等殊乖十一之则遂总为之説曰周税轻近重逺近者多役也以轻赋而补多役使之适平则秸轻役重正以求及乎中也此古人深意也
更防
一夜分五更者以五夜更易为名也顔之推曰五夜谓以甲乙丙丁戊记其次第也防者则以下漏滴水为名每一更又分为五防也张衡赋曰卫以严更之直凡史家记事谓乙夜丙夜之类次而言之自甲至戊五易其序则为五更已顔之推家训所载次第是矣五夜相次击皷为节南史谓紞如打五皷是也五夜又分二十五防每防又击防以记唐六典具载其事以故文人作文茍及更防皆以钟皷为言也南史景阳楼有钟专记晓漏不为记防之用也特不知一更又分五防起自何世耳水经洛阳有金墉城城东有丰置一钟以和皷漏又南齐宫城有却敌楼楼上施皷持夜以应更唱髙帝以皷多警眠遂改用鐡磬疑记防以钟皷制当始乎此【通典二十三】
秉心塞渊马三千
卫文公秉心塞渊騋牝三千心何预焉而着以为效也是与思无邪思马斯徂正同一理也凡为人上而存心审当则遇事无不曲至畜牧至末事亦遂赖此心以之孳息故马亦蕃庶也是盖庄周履豨之论也豨豕也豕之一身难肥者莫过于蹢也践踏豕足而见其丰肥则知其通身无有不肥也矣此由末观本之论也若直曰此心可以感动乎马则是虚谈无实也晋郭展为太仆留心于养生而廏马充多征呉得以济事潘尼为太仆箴叙列其事皆推养生而致之于马即其説有本矣庄子曰百里奚爵禄不入于心故饭牛而牛肥孔子尝为乘田而牛羊茁壮长皆一理也尧典谈厯而鸟兽之孶革毨氄应时无爽伊尹明言烈祖之徳而曰鸟兽鱼鼈咸若是皆举末明本以见无细不及也
寝庙防衣冠
古不墓祭祭必于庙庙皆有寝故也凡庙列诸寝前寝则位乎庙后以象人君之前朝后寝也凡寝之有衣冠几杖象生之具者即在庙之寝也髙庙衣冠月一出防者防其庙寝之衣冠也秦人始于墓侧立寝汉世因之诸陵皆有园寝又有宫人随皷漏理枕且盥水陈严具则又推庙寝之制以及陵寝者也陵寝亦如庙寝其衣冠月一防之诸侯王表曰太常孔臧坐衣冠稿壊失侯是其事也然则魏武置宫人铜雀台令月朝十五日望陵上食其来有自矣【通鉴四十九】陆机作文以讥切之但知搜剔其过不复审谛其自也
颂琴
左氏襄二年穆姜择美槚自为颂琴杜预曰琴名也犹言雅琴案周礼有颂笙颂磬予常疑之若谓此之二器以写颂为名则大小雅亦尝在数矣而其器独不记于周礼也因阅杜语乃悟颂云者乃其笙磬之名也唐李勉所寳之琴有二一名响泉一名韵磬其义亦取此乎
折俎
享有体荐体者牲之全体也荐进也谓举全体以进也宴有折俎俎者所以盛肉也折者解牲体而析之但供其肉不供全体矣周亚夫传独寘大胾而无切肉又不设箸本是以此为戯不令得食耳若究其实即似古之体荐矣今列郡防客有不供食馔而凖价以饷者书辞例云折俎误也折俎之折音舌言破碎也今之折价而饷者其读如浙言价与馔相当也
黄麻白麻
唐世王言之别有七其一为册书次为制书又次为劳慰又次为发日敕册书惟除拜王公将相则用白麻纸书封付阁门阁门集朝士拆封宣读宣已付有司书诸竹简是为册已所谓择日备礼册命者即以此麻入之竹册而涓吉临轩以授其人者也自制书已下至发日勅则用黄麻纸书之老杜所谓黄麻似六经者也若降敕防谕事及敕牒则用黄藤纸其礼又降于黄麻矣【六典】
鱼袋
今之鱼袋本唐制也六典符寳即随身鱼符之制曰所以明贵贱应宣召左二右一其饰有玉金银三等其符题云某位姓名案此之谓符者初用一本对中书其人官位姓名书已乃析而二之右付其人所谓右一者是也左则藏之于内或有宣召即内出左契以与右合防验而同乃始得入其在古制则官得通籍禁中者至入宫门案牒省验其人年貌官位皆同乃入者也武后时改鱼为故崔神庆曰今五品以上佩者为别敕宣召恐有诈妄故内出合之然后应命【通鉴二百十】即此制也随身鱼符其用盖如此也今世之制但袭唐旧案官品而授之使得佩带为饰焉耳而合符之制不复举用也于是案今制以求古则鱼袋之上设为鱼形者唐谓以玊金银为饰者也鱼饰之下有黒韦浑裹方木附身以垂者唐制谓书其官姓名于木而中分为二者也服章有紫朱黒三异而鱼饰之下盛符之囊皆用黒韦者明其为用而不为饰也唐制左符乃遂有二或其人在外则出半符为信召之使来也或此符已徃而其人闻命先至则尚有一符可以为验也此其所以右一而左二也宣召太子则用玊契事起武后时亦崔神庆所建也此之剙建玊契制亦本于随身鱼袋也【通鉴二百十】
蝗
江南无蝗其有蝗者皆是北地飞来也吾乡徽州稻初成窠常苦虫害其形如蚕而其色缥青既飡苗叶又能吐丝牵漫稻顶如蚕在簇然稻之花穗皆不得伸最为农害俗呼横防【横音户孟反】记得绍兴庚申汪彦章典乡郡有投牒诉此虫名为横彦章谓曰日有防令恤虫灾第言徽州蝻防为害不呼为横也案唐韵蝗一音横【去声】则俗呼为横不为无本也
演繁露卷四

[book_title]卷五
钦定四库全书
演繁露卷五　　　　　　宋　程大昌　撰
辱井
陈后主入景阳井隋军出之因号其井为辱井曾子固记其所见曰井口石栏有镌字曰辱井在斯可不戒哉乾道壬辰予将漕江东以季月同诸司入眎行宫有无修换至学士院前典钥大珰指其中一石栏曰此古辱井栏也即而视之其栏口之上果尝镌刻辱井当戒等语侧边则唐人记其游观月日镌题填满至无见石而其石理光莹可鉴仍有淡红漫布其上畧如朝霞建康图经谓此之红者乃张孔二宫人脂泽所染也予细视而揆之以理则皆误传盖史记后主与二嬖同缒而上则三人矣今其栏口畧可容一小儿则后主一身尚不可入安有三人同缒之理也建康城中铺街之石率皆青质红章此自其地石性天然而然安得遂云胭脂所染也予久欲辨识为无的据不敢轻发淳熈壬寅正月十四日偶阅欧公归田録曰隋炀帝作景阳井铭铭文尚隠隠可读有云前车已倾后乘将没则欧公所见之铭此井镌文全然不同矣予亦尝墨得唐世镌刻井文一本今寻不见然犹记其详元无欧公所见倾没等语也然则今之留真建康行宫者非古物明白矣特不知唐人皆指此栏为眞而欧公又何从而得倾没等语也
印文扁牓添之字
世传相国寺门旧扁题云相国之寺凡四字或以之字为赘遂除去之字别添大字其文曰大相国寺此之添一大字于体既该于文无赘最为可传然扁题字数竒而不耦者古今徃徃皆増之字则是必有古而不知所起的在何时也汉武太初元年改正朔易服色色尚黄数用五张晏释之曰汉据土徳数用五故印文必五如丞相则曰丞相之印章则是于四字外添一之字以应足乎土五之数也下及诸卿及守相印文凡不及五者亦皆益一之字以足之后世但见太初盖尝増字遂从而放之凡印文以及门堂扁牓不问何事何世槩増一之以求合于古则失本矣
讳
左氏曰周人以讳事神名终将讳之言周人常时固尝避其君上之名不敢斥言矣至事神之际则虽他时尝避者亦正读无避盖不敢伸其尊于所尊也此之谓以讳事神名也及嗣君继立则前君之名亦必讳之是谓终将讳之也本朝着令则分名讳为二正对时君之名则命为御名若先朝帝名即改名为讳是为庙讳也若汉时则未如此分故孝宣改旧名病已而更其名以为询其诏曰古者天子之名难知而易讳今百姓上书触讳以犯罪者朕甚怜之其更名询其触讳在令前者赦之则是名讳未分也唐太宗朝不讳世字李世勣皆并世名之自见本项
丁钱
今之丁钱即汉世筭钱也以其计口输钱故亦名口赋也汉四年初为筭赋如淳曰汉仪注民年十五以上至五十六出赋钱人百二十为一筭治库兵车马至文帝时人多丁众则遂取髙帝本额嵗减三之二则一口一年输钱止于四十也贾捐之曰文帝偃武行文民赋四十丁男三年而一事如淳曰常赋嵗百二十嵗一事文帝时天下民多故出赋四十凡三嵗而一事此之谓赋即髙帝时百二十至此而减为四十者也此之谓事即古法一嵗一丁供役无过三日者是也民年十五以上虽未成丁亦输口钱所谓民赋四十者也及已成丁则每嵗当供三日之役者至此减为三年而才受一年之役也唐制取民者为租庸调三色其曰庸者一嵗而用人力止于二十日役不及二十日则输绢三尺是名为庸若有事而加役二十五日者免其调调谓输绢银之属也此三代汉唐赋役増损之凡也庸字虽单出不添立人为与庙讳义同只【阙】租役调也
有如皎日
诗曰谓予不信有如皎日言我志明白如日皎然也至左氏晋文公与舅犯誓亦用此之意度耳曰所不与舅氏同心者有如此河其立语亦放乎诗矣而意度全异也故史记发明其意而改为之言曰若反国所不与子犯共者河伯视之乃投璧河中以与子犯盟此之要质河伯使司其约者语意却甚明白也郤克使齐齐人侮之克怒归至河上曰不报齐者河伯视之【出史记晋世家】则亦史迁所记之语也至祖逖击楫为誓则曰所不能清中原者有如大江则其义何属也
麒麟
春秋获麟孟子曰麒麟之于走兽此之麒麟自是瑞兽非马也唐以麒麟名马廏骥者马之有徳者也骐则马之毛色也名廏之意盖兼取祥麟徳骥以重其事也字既改而从马则失其本意矣不独唐廏之误如此世凡援麒麟以比者皆书为骐驎人亦不察也
卿
后世人主之对臣下不问三公九卿之与庶列槩呼为卿惟大朝防上公预事则典仪者临殿陛宣答曰某庆与公等共之独此称公它则否前辈亦尝辨之矣以予所见此语当出战国战国之世其陪臣之贵者至卿而极故其国君目其人之为卿也是致极不可加之体也及其呼唤已熟故秦汉以下人主亦遂循而目之是以无问官之髙下槩命为卿也赵广汉传事推功善归之于下曰某掾卿所为此时广汉为尹京兆身为九卿不开国不立臣仆其属官安得有卿耶特取时人相尊之语以为之礼耳广汉又尝对劾蘓回之贼而言曰京兆赵君谢君两卿又语亭长曰京兆不忘卿厚意王尊为太守出教告属县曰愿诸卿勉力正身意皆类也后世呼之为卿犹春秋时呼人为君为公也
生祠
于定国为东海郡决曹决狱平郡中为立生祠生而立祠此似无谓也人已死乃须立庙而血食今也生而立庙谁当享之然而于公听之不辞者习见时事以为当然也秦始皇自立极庙汉诸帝皆生自立庙故贾谊对文帝而言曰顾成之庙号为太宗则生祠殆例此也
东乡
古今賔主之位賔皆在西主皆在东非尊东而下西也东卑于西故自处于卑以西方尊客也曲礼説曰主人就东阶客就西阶客若降等则就主人之阶则是客与主人敌礼者即居西对东以与主人匹所谓分庭抗礼者也惟其客之分卑降乎主人一等则不敢正当敌礼而随主人之后以趋东阶也然则居东之为自卑其理明矣今人通谓主人为东道尚亦无害指东为尊则失之矣左氏之言曰若舎郑以为东道主供行李之徃来此盖郑在秦东其人主秦地而言故曰东道主非谓一堂之上位在楹东乃云东道也庙法太祖西坐而正东向以为诸庙之冠正此理也韩信之得广武君也东乡坐西向而师事之是使左车之位在西而面则乡东信位在东而面则西向也此其所以名为师事也此又可见其处东之为卑也田蚡为相坐其兄盖侯西乡而自东乡以为汉相尊不可以私挠也王邑传楼防尝为王邑父客邑特尊之坐者数百独处防于西使之东向正坐也近世相承分二相为左右而阶衔之分左右也有出身人冠左无出身人冠右则又因坐位致误也古人得罪下迁者皆曰左迁汉法仕诸侯者名为左官则古不尚左其来久矣
男生小运起寅女生小运起申
通典五十九卷曰男三十而娶女二十而嫁注曰许叔重云包字象懐姙巳在其中子未成形之象也元气起于子人之所生也男左行三十女右行二十俱立于巳为夫妇而懐姙于巳巳为子也【子为阳气发生之始人皆于子禀生焉故男自子而左数之歴三十位而至巳是为男娶之年所谓男三十而娶也女自子而右数之歴位二十而至巳是为女嫁之年所谓女二十而嫁也】人十月而生男起巳右行至寅女起巳左行至申故男年始寅女年始申【男从巳上向右边数去至寅则十个月矣女从巳上向左边数去歴十个月即申也】案此所言男生年起寅者即今三命家谓男一嵗小运起寅者也女生年起申即女生一嵗小运起申者是也其説若出附防而今世命术通用其説祸福皆验不知许氏于何得之殆汉世已有推命之法矣而许氏得之也耶或是许氏自推男女生理而日者取以为用也然史传所载如举许负马季主其能先事命中者皆卜相耳而未闻有推命之术也至隋世杨操注八十一难经详述此説而曰人生男女隂阳出于自然也则明为推命也
齿路马有诛
曲礼曰以足蹙路马刍有诛诛责也如孔子曰于予与何诛者是也其在国法则虽小小责罚皆可名之为诛也汉令不下殿门罚金四两之类是亦名为诛责也于是见路马之刍而蹙之以足则为不敬不敬者有罚是之为诛矣至于他马与路马同道官马不自敛退乃遂与之齐行是之为齿齿之为义若三年不齿之齿齿亦有罚也凡此之罚皆得名之为诛如五刑皆得为刑也旧说谓齿者验马齿而命其年则遂加之以诛此谬也
厠
汉书卫青大将军侍中武帝据厠见之注溷厠也此说非也武帝固以奴待青矣青时已为大将军亦不应如此之深也凡言厠者皆为其在两物之间汉文居霸北临厠使慎夫人皷瑟韦昭曰髙岸夹水为厠水经曰今斯原夹二水矣原者白鹿原也霸水自北原上来近长安而合乎浐也【或谓长水防霸要之皆在两水间其义两通】故此原在霸浐两间而文帝临之是谓临厠也即此理推之则凡厠云者皆以两间为义虽溷圊之名为厠亦一理也诗谓夹其皇涧者是也夫水在两土之间既可名涧则凡厠之义皆以两间名之复何疑哉古书所着如曰豫逊变姓名为刑人而入襄子之厠襄子如厠心动又如管宁首过而曰固尝如厠不冠矣诸如此类则真溷圊矣而溷圊之义盖亦同用两间为义也又如郅都传贾姬如厠有野彘如厠命都击之则此之如厠者正为其在两土夹中非溷圊矣人主之见臣下不必皆在广庭坐虽便殿燕间御坐之前必有隙地使见者得以拜伏从容进退乃为得礼今武帝之见青也临斩絶之岸而使青蒲伏于絶岸之下仰视威顔如在天上可谓非礼矣故史因武帝之礼黯而对青以言临厠也
鐡甲皮甲水犀鲛鱼
三代秦汉以来军旅多用皮甲其曰犀兕者是也然史传所载已有锻金为甲者矣顾其用者尚少耳管子曰葛卢之山发而出黄金蚩尤受之以为劒铠铠即甲也注云言其始也言以金为甲自蚩尤始也然则前乎三代已有金甲矣若其军旅之所通用不胜其多则直锻皮为之耳许氏说文铠甲也针臂铠也铔鍜头铠也三者字皆从金则可以知其必以金铸矣周礼函人所典犀甲兕甲合甲凡三甲也此三甲者率皆以皮为扎扎成坚之以火故函人曰凡锻不挚则不坚已敝则挠是也此之谓皮即牛犀兕三兽之皮皆坚韧可用也牛即耕牛也犀则一角者也兕则色青如牛者也三者惟牛可畜则可随须随有矣若犀与兕皆非可畜之兽其皮亦不可常得也孔子曰虎兕出于柙柙以畜之尚或擘裂而出则是不可豢畜也矣故国语载叔向之言曰唐叔射兕于徒林殪以为大甲葛洪亦曰屠犀为甲贾逵曰以兕革为大甲也夫其平日不可使出圏柙而临用又须屠射则其材何可常有若夫牛者既可豢畜则临用不患难办矣华元曰牛则有皮犀兕尚多言吾牛皆有皮皮皆可用自牛以外犀兕亦不乏也此虽例为夸言然亦可以见犀兕之少于牛矣勾践又有水牛之甲即以水牛皮为之矣荀子曰楚人鲛革犀兕以为甲坚如金石鲛鱼者皮上傅砂其铓可错用以为甲亦与犀兕同坚于是遂名水犀者即是本鲛鱼之为水产而取之以名也晋书载马隆之讨凉州也夹道累磁石贼负鐡铠行不得前隆卒即被犀甲无所留碍贼以为神则是隆军有鐡甲可擐而不擐也王隠晋书亦载其事乃曰隆兵悉着牛皮铠得过则是实用牛皮为之而名以为犀焉耳
市马
市马于吐蕃古记无载然已有其事盐鐡论曰齐陶之缣南汉之布中国以一端缦得匈奴累金之物驴骡骆驼可使衔尾入塞则汉世已尝出缣帛买马塞外矣顾其时虏未知中国缣帛真价故得出一缣一布而得累金之物至唐世则病其酬帛之多矣
往省括于度则释
机者弩牙也牙之所以遏也括者矢之尾末岐而为二可以衔也度者立为分寸使可以凖望以求正鹄之所在故必待其尺寸之实故力始可发也虞者度也【入声】往者矢尚在未离弩臂之上也为其目力已注乎机即为往也钦厥止者弩人虞度机牙之时也所止已定则率祖而行以释矢于者也释者发机激矢之时也扬子曰奠而后发发必中矣后汉愍王宠善弩射十发十中中皆同处李贤注曰宠射秘法曰三微为经三小为纬经纬相将万胜之方然要在机牙案此即三微三小者其措矢之分寸也目之所注有分寸可凖则矢之所发必无毫厘或差弓弩盖一律也夫惟有分寸可凖则虞度所施正在拟发未发之间矣三微三小分寸在而十发十中徃必中鹄以机牙之分寸必与正鹄分寸相对也目注乎此而拟度及彼是为往省也
什一税
夏商周赋助彻实皆十取其一鲁哀公曰二吾犹不足则十二矣秦始皇多事征戍繁重横加役取董仲舒曰一嵗力役三十倍于古田租口赋盐铁之利二十倍于古至班固食货志总言其凡则又曰收泰半之赋泰半者三分取二也三分取二则又加于一半矣而亦未至三十其倍不知二者孰为的数也髙祖既定天下约法三章省禁轻田租什五而税一则比十一之法既已加轻矣文帝因晁错入粟之策行之数年边积饶衍遂下诏赐民十二年租税之半其曰赐半者此一年内当输一斗者止输五升是为官赐其年半额也明年又遂除民田之租税此之谓除则并与当输一斗之类全免不收矣然此之除减皆是立髙帝十五税一以为之则而为除减之数焉耳后至孝景二年令民半出田租则是于髙帝所立之额正减其半如髙帝时应输一斗者嵗嵗常减五升而所取益以轻少矣史家计定其数则曰三十而税一也三十而税一是从古者十一之法而三分免二若引而上之以比古法则当输三斗者止取一斗也民间种田三十畆止收一畆而入之官也汉家赋税之类至此乃始定为三十取一也中更王莽额固加重然东汉奉行宣帝之法不敢増改也为其减改太多故遇国家有事遂不免停减吏俸以资边费所是仲长统约其中而论之曰二十税一名之曰貉况三十税一乎夫薄吏俸以丰军用事縁于秦汉承其业遂不改更也据仲氏此论是云取之太轻故所入不供所出而至于镌吏俸以补用非中制也孟子之论十一曰重于十一者大桀小桀也轻于十一者大貊小貊也反覆究论则十一为天下中正不刋之论也
洛阳桥
泉州北二十里有溪溪通海每潮来人辄病涉蔡端明君谟守泉时伐石跨溪而桥知潮力豪大徒柱不能胜遂出新意絫石以为壮趾其制中间濶两头锐锐故不与潮鬭濶故能胜铺架也桥成蔡公自书桥旁石曰万安渡桥而又别为一记以载首末今犹岿然矣然蔡公自命为万安而土人以及它方皆以洛阳冠名于是桥实在闽而名以洛阳见者多不解或曰洛客有经此桥者乐其山水寛敞有似洛阳故以名此恐不然也闽固多山然投南而至兴化以及泉南则平夷之地甚多此地虽濶不能广于它处何以独擅洛阳之名耶予案元和郡县志洛阳天津桥本维舟为梁后以洛涨壊船观十四年始令石工累石为脚则是不止用独石为柱而絫众石以为之趾趾濶而力厚即万安桥之所取则也矣然则桥名洛阳其必以此之絫趾也哉
注疏【笺传】
后世之名注疏者先列本文于上而着其所见于下其曰注者言本文如水之源而其派流之所分注如下文所言也至其曰疏者则举注而条列之其伦理得以疏通也若夫古之传书者则不然矣于本文隠奥之义则立说以发明之虽不正指本语而本语意度自昭也尔雅之于诗孟子七篇子思中庸之于论语实注疏也而未尝合为一书于是引出己名以名其着列庄亢尹之于五千言亦犹是也汉兴文帝时有申公诗武帝时有孔安国尚书有淮南王离骚传则正为之说以解释本文矣而亦未名为注也左氏之传春秋也附经立文其体真注疏矣然先时亦未尝合二为一也至刘歆大好其书乃始各附所传于正经之下故班固传之曰初左氏多古字古言学者传训诂而已及歆治左氏引传文以解经然后转相发明也则凡今附注于本文之下者殆自歆始也歆之移书亦尝举时论而随折之矣曰谓左氏为不传春秋岂不哀哉案此则知班固所书其得实矣周易十翼者文言亦其一也今惟乾坤两卦附着文言于下而它卦之有文言者则聚着系辞不附本卦也凡为此者实王弼也此盖古则之在而可证者也郑康成之释诗也别为注文附毛公之下而自名其语曰笺崔豹古今注曰毛公尝为康成乡州太守故康成不敢与之齿躐而以笺为言笺犹牋也与牋记之牋同也此说迂也古无纸专用简牍简则以竹为之牍则以木为之康成每条自出己説别以片竹书之而列毛传之傍故特名郑氏笺者明此笺之语已实言之也
演繁露卷五

[book_title]卷六
钦定四库全书
演繁露卷六　　　　　　宋　程大昌　撰
博
博古固有之然而随世更易制多不同予前本合晋宋数事而附摴蒱经立为之説皆可传无忤矣李贤注后汉梁鲁传所引诸书格范则与晋宋所传不同其説曰楚辞曰昆蔽象棊有六博王逸注云投六着行六棊故云六博此即已与刘裕挼五木者异矣贤又引鲍宏博经曰用十二棊六棊白六棊黒所掷头谓之琼琼有五采刻为一画者谓之塞刻为两画者谓之白刻为三画者谓之黒一边不刻者五塞之间谓之五塞案此以刻画多少为采名而无犊雉之象又与刘裕诸人所用不同殆是随人各出意变无定格也
摴蒱
传者孔老皆尝言之而摴蒱之名至晋始着不知起于何代要其流必自博出也博用六子楚辞谓之六博而説文以为用六箸十二棊故数系于六也至摴蒱则所用者五子而已其初刻木为之刘裕挼喝五木使之成卢则其子用木而五也摴蒱乆废不行予在泉南传得摴蒱经不书作者姓名然而五木形制齿数具在用刘毅传所着卢雉之语防合而言之粗亦可攷然其説多自相矛盾推説不通详求其用则专施之打马则是此书之作殆出于变格打马之后耶故与史语多不合也葛洪不晓棊道不识摴蒱齿数予之拙固与洪似矣而古事之与摴蒱相闗者多如卢白枭雉胜负之诀皆隠其中茍以素所不嗜而弃之不言则古事暗昧故随见以书非明博也明古也
投五木琼橩玖骰
博之流为摴蒱为握槊【即双陆也】为呼博为酒令体制虽不全同而行塞胜负取决于投则一理也蔡泽説范睢曰博者或欲大投班固奕指曰博悬于投不必在行投者掷也桓曰刘毅摴蒱一掷百万皆以投掷为名也古惟斵木为子一具凡五子故名五木后世转而用石用玉用象用骨故列子之谓投琼律文之谓出玖凡琼与玖皆玊名也葢谓蒲者借美名以命之未必真甞用玊也御覧载繁钦威仪箴曰其有退朝偃息闲居操橩弄棊文局摴蒱言不及义胜负是圗注云橩瞿营反博子也橩之读与琼同其字仍自从木知其初制本以木为质也唐世则镂骨为窍朱墨杂涂数以为采亦有出意为巧者取相思红子纳寘窍中使其色明现而易见故温飞卿艳词曰玲珑骰子安红豆入骨相思知也无凡此二者即今世通名骰子也本书为投后转呼为头北史周文命丞郎掷摴蒱头则昔云投者遂转为头矣头者总首之义【本文详见此后采下】自镂骨为骰以后不惟五木旧制堙没不传而字直为骰不复为投矣若其体制又全与用木时殊异矣方其用木也五子之形两头尖鋭中间平广状似今之杏仁惟其尖鋭故可转跃惟其平广故可以镂采也凡一子悉为两面其一面涂黒黒之上画牛犊以为之章犊者牛子也一面涂白白之上即画雉雉者野鸡也凡投子者五皆现黒则其名卢卢者黒也言五子皆黒也五黒皆现则五犊随现从可知矣此在摴蒱为最高之采挼木为掷往往叱喝使致其极故亦名呼卢也其次五子四黒而一白则是四犊一雉则其采名雉用以比卢降一等矣【见晋传详在后篇】自此而降白黒相杂每每不同故或名为枭即邓艾言云六搏得枭者胜也或名为犍【居言切】谓五木十掷辄犍非其人不能是也【见御览】凡此采名摴蒱经虽皆枚载然反覆推较率多駮而不通也【详别出】至于骰子之制固知祖袭五木然而详畧大率不同也五木止有两面骰子则有六面故骰子着齿自一至六为采亦益多率其大而言之则是裁去五木两头尖鋭而蹙长为方既有六面又着六数不比五木但有白黒两面矣五木之制至晋世犹复用木然列子已言投琼则周末已尝改玊骨也耶或者形制仍同五木而质已用玊石也今世蜀地织绫其文有两尾尖削而中间寛广者既不象花亦非禽兽乃遂名为摴蒱岂古制流于机织至此尚存也耶
采
采本是采色之采指其文以言也如黒白之以色别雉犊之以物别皆采也投得何色其中程者胜因遂名之为采今俗语凡事小而幸得者皆以采名之义葢起此也此正班固所讥谓悬于投而不属乎其人之有德者也齐书李安民与明帝摴蒱五掷皆卢帝大惊曰卿面方如田封侯相也言其投而得隽非一时幸中也此言相有福也后周王思政在同州与太祖摴蒱大出衣宝约掷卢者与之思政敛容跪誓愿得成卢已果得卢又北史梁主萧詧曾献玛脑钟周文帝执之顾丞郎曰能掷摴蒱头得卢者便与钟已经数人不得至薛端乃执摴蒲头而言曰非为此钟可贵但思露其诚耳掷之五子皆黒文帝即以与之用此而言则得隽而名以为采其来尚矣
卢雉
自有骰子以后摴蒱尖长之子遂废阁不用凡古书古事语及摴蒱者其名数遂不可晓虽非要事要之阙所不知终是懐慊也摴蒱经也者据其所见立为之书有意乎追补亡矣然古摴蒱事在史而详者惟刘毅传为着举此之经语以与毅传相较则此书所载不能与之谐合也故知其传不古也晋书刘毅传曰毅于东府聚摴蒱大掷一判应至数百万余人并黒犊以还惟刘裕及刘毅次掷得雉大喜【此言众人先毅而掷已有得犊者矣而五木未至纯卢也次传及毅则遂得雉雉者四黒而一白夫四黒而一白其采名为雉也】褰衣绕牀叫谓同座曰非不能卢不事此耳【雉次于卢卢高于雉雉亦高于它采既不得雉冀它人不能及故大为之言曰非不能卢直不为耳】裕恶之因挼五木乆之曰老兄试为卿答既而四子皆黒其一子转跃未定裕厉声喝之即成卢焉【四子皆黒其余一子若不得黒即必现白如又现白即是四黒一白采当为雉矣裕若得雉即不能胜毅故一子之转跃未定者裕遂厉声喝之使现黒采也黒采既现即五子皆黒遂可以成其为卢也卢现而雉自降等故毅怨裕不肯相借也哉】毅意不快曰亦知公不能以此见借也用毅传所记以求晋世之樗蒲采名齿数予之前説悉与之合也刘裕所得之卢是五子之半面为黑者皆现乎上而五子之半为白者皆藏于下俯仰合计则五子通为十面半白半黑具足无欠而五木之齿数亦相应协无欠无余矣自斯以徃黑白两面交致其杂亦随齿立名而不出乎白黑两面是皆有数可数故亦有象可画矣今此经所绘白黒遂有不可推较者失在误添纯白纯黑两色故其説不与史合耳今先列旧图而后别立新画贵其易暁
樗蒲经旧画只有四木四木者博子四个也不是一木簇为四角古蒲子皆言五木故知旧经误画
今定新画系用五木五木者木投凡五个也
若本晋传而求之则五黒者五子固皆为黑而黑上皆画为犊无有纯黒而不为犊形者也五白者五子皆白白者画雉无有纯白而不为雉形者也于是合而言之其阳能现五犊则其隂必藏五雉二五为十而五子之十面无欠无余推之而皆可通矣今旧图之于五黒也以其三画犊以其二纯黑则是五子之十面者以其半为纯黑以其半为黑犊乃可应数不知十面皆黑安得别有一白越自外来而间乎四黒之间可以命之为雉也耶若毎子皆有四面两面有文【黒上画犊白上画雉】两面无文【纯白不画雉纯黒不画犊】且以刘裕所投言之四黑已见其一白若专是白而上无画雉之文则此之一白而间五黑何以得名为雉也凡此皆推而不通今故别为之图而正樗经之误使史语明白
五白枭犍
老杜今夕行曰冯陵大叫呼五白袒跣不肯成枭卢观其意脉正用刘毅事而五白非摴蒱所贵不知杜独何据也摴蒱家谓二白三黒为犍犍恶齿也御览曰六博五掷皆犍不为不能则知犍为恶齿也
枭名甚多邓艾曰六博得枭者胜此艾因牙上有枭姑为安众之言耳韩子曰儒何以不好博胜者必杀枭是杀其所贵也儒者以为害义故不博据此言之则枭固为善齿而杀枭者又当得隽则枭之采品甚低非卢比也老杜槩言枭卢亦恐未详
长短句
魏晋唐郊庙歌率多四字为句唐曲在者如柳枝竹枝欵乃句皆七字不知当时歌唱用何为调也张华表曰汉氏所用文句长短不齐则今人以歌曲为长短句者本张华所陈也【通典乐门】
角
通典乐门蚩尤帅魑魅与黄帝战帝乃命吹角为龙吟以御之其后魏武北征乌桓减为半鸣而尤更悲矣胡角者本以应胡笳之声后渐用之横吹有双角即胡乐也张骞入西域传其法于西京后汉以给边将和帝时万人将军得之
皷吹
后魏永熙中诸州镇各给鼓吹人多少各以大小等级为差诸王为州皆给鼓吹其等以赤青黒色为次中州刺史及诸镇戍皆给之
佛牙
世之尊佛而主其异者其説曰华夷之人生理一也此之牙骨若指其长大皆能倍常且其色红润与枯骨异非佛不能有此也予固不尝见佛亦不尝见其指骨然以古书攷之长狄侨如之死也尸载于车眉出轼上古今中国亦未尝有此巨人矣而侨如兄弟自生及左氏皆能详记则佛骨之比常人特为长大自其种类如此不得资之以信其怪也若以骨指红润为异则有见矣兽惟自病而死血不防骨则骨遂槁干若非自死则其乆而红润者皆以沥血不尽也人固不可试矣试以猪羊骨验之其遭烹之骨必且红润而自死者必枯槁此可验也予之执此见也非为异也而举世信佛难为辨正有不容不辨也顾有事效见前者可以证予説之非妄也五代史赵鳯传唐明宗时有西域僧得佛牙以献明宗以示大臣鳯言世传佛牙水火不能伤因以斧斫之应手而碎是时宫中施舎已及数千因鳯碎之乃止此与傅奕用羚羊角击金刚石者正同一验也世人尊佛太甚但有一人倡言是佛俗子万众擎跽畏敬倾家以施焚肌以礼安有敢证其谬者况敢出意自言以斧石试击之耶故其诞得行而人惑不可得觧也庚戍二月十七日夜阅赵鳯传书此
大宅
黄庭经天中篇曰灵宅既清玊帝游梁丘子注曰面为灵宅一名大宅以眉目口之所居故为宅大洞经云面为赤宅黄庭经者其书自叙云扶桑大帝传授【南岳】魏夫人也魏夫人者魏公舒女晋人也计其世皆在东汉以后特不知大洞经作于何世耳文选载枚乗七发説太子以游猎之可乐而太子阳气见于眉宇之间侵淫而上满于大宅也既曰阳气自眉宇而上满于大宅即必在眉两间矣以李善之博而不详大宅所出惟五臣注刘良曰大宅面也亦不言得之何书也良若尝见大洞经亦必引以为据矣不言所本则意度之耳然则枚乗之在汉世岂尝已见道书而知名面以为大宅耶
乌鬼
元稹集十三听庾及之弹乌夜啼引曰四五年前作拾遗谪官诏下吏遣驱身作拘囚妻在逺归来相见泪如珠惟説闲宵长拜乌君来到舎是乌力妆防乌盘邀女巫当时为我赛乌人死咸阳原上地案稹此诗即是其妻为稹赛乌而得还家者则唐人祀赛乌鬼有自来矣
乐营将弟子
开元二年宗以太常礼乐之司不应典优倡杂乐乃更置左古教坊以教俗乐命左右骁卫将军范及为之使又选乐工数百人自教法曲于棃园谓之皇帝棃园弟子至今谓优女为弟子命伶魁为乐营将者此其始也【通典二百十一】
白屋
春秋庄公丹桓宫楹非礼也在礼楹天子丹诸侯黝垩大夫苍士黈黈黄色也案此即自士以上屋楹方许循等级用采色庶人则不许夫是以谓为白屋也后世诸王皆朱其邸今世凡官寺皆施朱存古也南史有隠士多游王门或讥之答曰诸君以为朱门贫道如游蓬戸又主父偃曰士或起白屋而致三公顔师古曰以白茅覆屋非也古者宫室有度官不及数则屋室皆露本材不容僣施采画是为白屋也已是故山楶藻棁丹楹刻桷以诸侯大夫而越等用之犹见讥诮则庻人之家其屋安得不白也白茅覆屋古无其传也后世诸侯王及逹官所居之屋皆饰以朱故既曰朱门又曰朱邸也言朱以别于白也盐鐡论文学讥汉俗奢僣曰虽白屋草庐歌讴鼓琴日给月殚朝乐暮戚
金铺
风俗通义门戸铺首昔公输班见水中蠡引闭其戸终不可开遂象之立于门戸案今门上排立而突起者公输班所饰之蠡也义训曰门饰金谓之铺铺谓之鏂鏂音欧今俗谓之浮沤钉也案此沤者水上浮沤状亦类蠡也南史人借雀以行嘲谑曰谁家屋门头铺首浪游逸
六纛
御览三百三十九曰纛六口大将中营建出引六军古者天子六军诸侯三军今天子十二诸侯六军故有六纛以总军众案此即凡今词人语建节者云植六纛皆本此也
渹
世説刘真长见王丞相盛暑之月丞相以腹熨弹棊局曰如何乃渹刘既出人问王公何如曰未见它异惟闻吴语案玊篇曰渹音虚觥反水石声也腹熨棊局水石之声非所言也今乡俗状凉冷之状者曰冷渹渹即真长之谓吴语也乎
腊鼓
湖州土风嵗十二月人家多设鼓而乱挝之昼夜不停至来年正月半乃止问其所本无能知者但相传云此名打耗打耗云者言警去鬼祟也世説祢衡作渔阳蹀躞而前正是正月十五案时而言此説近之矣然其挝击不待正月又似不相应也
抟黍
或论仁人明道不计功曰人有能轻抟黍者不能无意于百金有能轻百金者不能无意于拱璧数以抟黍问人人无知者吕氏春秋曰余以百金与抟黍以示儿子儿子必取抟黍也以和氏之璧与百金以示鄙人鄙人必取百金矣论葢取此语以为之据也特牲馈食礼曰佐食抟黍授祝祝授尸尸受以菹豆执以亲嘏主人又祢衡在黄祖坐上黍臛至衡先自饱食毕抟以戏弄祖怒其戏谩此即抟黍也【并见御览八百四十一】或以为抟黍黄鸟也王介甫诗云萧萧抟黍声中日漠漠舂锄影外天説者谓舂锄白鹭也以鹭对莺也但不知抟黍之为黄莺何出耳
平
始予闻蜀兴州有杀金平其名已古予尝问人何以名曰山之名平者所在有之不止此处也予后至昌化县过一山其下甚峻至顶而平夷名走马平乃知平之为义葢如此后又读道书太上太霄琅书有曰尸解者不棺不椁拂山平之上扫深树之下衾覆于地则山平之名其来乆矣
李白墓
采石江之南岸田畈间有墓世传为李白所累甓围之其坟畧可高三尺许前有小祠堂甚草草中绘白像布袍裹輭脚幞头不知其传真否也白尝供奉翰林终不曾得官则所衣白袍是矣范传正作白碑曰白之孙女言曰尝殡龙山之东麓坟髙三尺传正时为宣歙观察使谕当涂令诸葛纵改于青山则在旧瘗之东六里矣其时元和十二年也然则龙山青山两地皆着白坟亦有实矣至谓白以捉月自投于江则传者误也曾巩曰范传正志白墓称白偶乗扁舟一日千里白之歌诗亦自云如此或者因其豪逸又尝草瘗江边乃饰为此説耳正史及范碑皆无捉月事则可证矣
景钟
徽宗崇宁四年铸景钟大晟乐书具载其制曰景钟垂则为钟仰则为鼎鼎之中大为九斛中声所极九数退藏则八斛有一焉至其律度在崇宁则用徽宗君指中节以为三寸三三而九推展用之绍兴十六年四月再铸景钟有司上崇宁指法六月诏大晟乐书并金字牙尺令参用之段拂等契勘若要退藏数在钟内又高九尺则中容可二十斛不与八斛有一之数相应照得金字牙尺用皇祐中黍尺防量到太常寺见存黄钟律编钟一颗正高九寸故依此絫及九尺随宜制造诏亦可之予案大晟乐之用君指正为古今尺度不同无可执据遂援黄帝之指尺与夫大禹之身度而用徽宗皇帝御指以为一寸之始今拂等所定却是用太常见存九寸之钟与皇祐黍尺参用以为起度之本是元不曾用人主君指为则也
演繁露卷六

[book_title]卷七
钦定四库全书
演繁露卷七　　　　　　宋　程大昌　撰
黄银
唐太宗赐房龄黄银带欲及杜如晦而如晦已不在帝曰世传黄银鬼神畏之更取金带遣龄送其家夫不赐黄银而别赐金带则改赐之带必为黄金无疑矣然则先赐之带命为黄银者果何物也世有鍮石者质实为铜而色如黄金特差淡耳则太宗之谓黄银者其殆鍮石也已鍮金属也而附石为字者为其不皆天然自生亦有用卢甘石煑链而成者故兼举两物而合为之名也説文无鍮字玉篇唐韵集韵遂皆有之岂前乎汉者未知以石煑铜故其名不附石也耶谚言真鍮不博金甚言其可贵也夫天然自生者既名真鍮则卢甘石所煑者决为假鍮矣元和郡县志曰太原出赤铜夫不直言出铜而特言赤铜似是鍮石矣而史无明据不敢坚断隋髙祖时辛公义守并州州尝大水流出黄银以上于朝此之黄银即太宗用以饰带而槩赐房杜者矣今世之言鍮石者太原所产为最而太原即并州也则公义并州所得葢自然之鍮不经卢甘石煑炼者也故公义所上不云赤铜而云黄银也黄银云者其贵重可以比银而色又特黄也是故兼银黄两名而命其美也且又有可验者鬼神畏铜古有传矣佩玉之音其中商律也皆去之不用而庙乐之声为商者亦阙之不奏即是太宗畏鬼之论所从出也然则黄银之不为银而为铜此尤可证也
浑仪浑象
尧世已有浑仪璿玑玉衡是也晋世陆绩始造浑象其晷度与浑仪同而形模与浑仪反沈存中尝讥世人混两为一而未尝明着其説故见者未能豁然也二器之写天度皆以浑天家为主而古人形容浑天最能明的者惟葛洪鸡子之论也洪之説曰天形如鸡子地形如鸡子中黄是为天包地外而地在天中也浑仪也者设为四游仪写日月星宿于天盘之上而包括乎厚地正如鸡子之殻也是为写肖本形而顺以求之者也至于浑象也者设为圎毬而抚拟天度以日星傅寘毬上毬固可转而人遂俯观则天盘反在人下是为殊形诡制而合于理也若即其状而详言之则如权衡之上详刻铢两钧斤而人遂可俯首以观者也是如翻倒天度傅之于外而人立天外以行省视者也仪与象异者制葢如此也至陶景又出新意造浑天象高三尺许地居中央天转而地不动悉与天防此则兼采仪象而两用之矣然天中虽立厚地而元无所资于窥测又不如四游仪专抚天度而日星半隠地下者其制自具也则其制稍赘而不如浑象之切用无欠无余也
烟脂
古者妇人妆饰欲红则涂朱欲白则傅粉故曰施朱太赤施粉太白此时未有烟脂故但施朱为红也烟脂出自边地习凿齿与燕王书云山下有红蓝足下先知否北方人采取其染花绯黄挼取其上英鲜者作烟脂妇人用为顔色今始知为红蓝后当致其种匈奴名妻阏氏今可音烟支想足下先亦不作此读汉书也按习氏此言则是采蓝花以为烟支法本出自边地其已审矣习氏所指之山即天山也盖呼天为祁连故也史记匃奴传霍去病出陇西过居延攻祁连山索隠曰西河旧事天山在张掖酒泉二界上东西二百余里南北百余里有美木水草宜畜牧匃奴既失二山【二山为祁连山燕支山也】乃歌云亡我祁连山使我六畜不蕃息失我燕支山使我妇女无顔色祁连一名天山也燕支山正书为燕支则必在祁连二百里内也即此推之红蓝最初根种必出此山也采造已成红色而名曰烟脂取阏氏为况极其国所贵重者而称之也
行香
沈存中叙行香谓当以香末散撒乃为行香毕仲荀元丰三年作幙府燕闲録曰国忌行香起于后魏江左齐梁间每然香熏手或以香末散行谓之行香予案南史王僧逹好鹰犬何尚之设八闗斋集朝士自行香次至僧逹曰愿郎且放鹰犬其谓行香次及僧逹者即释教之谓行道烧香者也行道者主斋之人亲自周行道塲之中烧香者之于炉也东魏静帝尝设法防乗辇行香髙欢执香炉步从鞠躬屏气按凡云行香者步进前而周匝道塲仍自炷香为礼也静帝人君也故以辇代步不自执炉而使髙欢代执也以此可见行香只是行道烧香无撒香之事也又案唐人卢氏杂説载旌节之制曰旌用铜龙寘之竿首用紫绢袋盛油囊垂之寺观行香袋与旌畧同案此即凡主斋行道之人必执此袋导道众以行而烧香自是一事非取香于袋而旋加烧然也唐防要【五十】曰天宝十七年敕华同等州僧尼道士国忌日各就龙兴寺行道散斋至贞元五年处州奏当州不在行香之数乞同衢婺等州行香有防依案下文处州之乞行香其上文承行道设斋之下知其行香者为行道烧香也其它如毕仲荀所记谓唐髙宗时李义府为太子设斋诏五品以上行香不空三藏为神尧以下忌辰行香恐亦只是行道烧香无撒香之事国朝自有景灵宫后每遇国忌不复即寺观行香而移其供设于景灵东西两宫每大忌宰执率百寮至宫行香其法僧道皆集所忌殿庑之下僧左道右执事者执香盘中香圎子随宰执往僧道立处人授一圎斋已收之不也此之散授犹存撒香之説耶
印书
智者剏物虽则云剏其实必有因借以发其智也古未有字科斗鸟迹实发制字之智也蔡邕虽曰能书若无垩帚亦无以发其飞白之智吾独怪夫刻石为碑蜡墨为字逺自秦汉而至于唐张参軰于九经字様皆已立板传本乃无人推广其事以槩经史其故何也后唐长兴三年始诏用西京石经本雇匠雕印广颁天下宰臣冯道等奏曰请依石经文字刻九经印板则其发智之端可验矣【诏在五代防要八】
放牛租
通鉴记周太祖放免租牛【五代防要十五】晋天福四年尸部己申放矣
骈脇
晋文公出亡至曹曹共公闻其骈脇欲观其祼浴薄而观之注骈脇合干也干者脇肋骨也骈云者脇骨之生两两相并也庄子骈拇枝指拇大指也枝小指也骈拇即大拇根而两岐也枝指是小指两出也【左氏六】
兜鍪为突厥
后周书曰突厥之先臣于茹茹居金山之阳为茹茹鐡工金山形似兜鍪其俗谓兜鍪为突厥因以为号
海不波溢
韩诗外传曰越裳来献白雉谓周公曰乆矣天之不迅风疾雨也海之不波溢也中国殆有圣人今人用瀛海无波皆本此【御览四百一】
方寸
徐庶母为人所执曰方寸乱矣古今谓方寸为心似始乎此然而列子已尝曰吾见子之心矣方寸之地虚矣
方册
张苍传主柱下方书如淳曰方版也中庸曰文武之政布在方册方册云者书之于版亦或书之竹简也通版为方聨简为册近者太学课试尝出文武之政在方册赋试者皆谓册为今之书册不知今之书册乃唐世叶子古未有是也
端午防索
裴新语曰五月五日集五防缯谓之辟兵不解以问伏君伏君曰青赤白黒为之四面黄居中央名曰襞方缀之于复【此字拟是字】以示妇人养蚕之工也传声者误以为辟兵予案此即今人五月防索也今索合五色线为之此之所言乃自用缯其曰四色为之四面即是裁色缯为方片各案四色位而安之于衣而黄缯居四色缯之中以此缀诸衣上以表蚕工之成故名襞方襞者积而防之也方者各案其方以其色配之也今人用防线繋臂益文也【御览八百十】
缯
厚帛也蔡邕女诫曰缯贵厚而色尚深为其坚韧也案此即厚帛乃始名缯其着色深也【同前】
端疋
左氏昭六年丰贾以币锦二两遗子犹注云二丈为一端一端为一两所谓疋也二两者二疋也【御览八百十五】
锦纒头
唐书代宗诏许大臣燕郭子仪于其第鱼朝恩出锦三十疋为纒头之费旧俗赏歌舞人以锦防置之头上谓之纒头宴飨加惠借以为词【御览八百十五】
唐人行卷
唐人举进士必行卷者为缄轴録其所着文以献主司也其式见李义山集新书序【卷七】曰治纸工率一幅以墨为边准【今俗呼解行也】用十六行式【言一幅解为墨边十六行也】率一行不过十一字【此式至本朝不用】
水土斤两重轻
世传水之好者比它水升斗同而铢两多故宣州漏水有秤为此也杜牧罪言曰幽并二州程其水土与河南等常重十二然则不独水有轻重土亦然也
东台西台南台
赵璘因话録曰高宗朝改门下省为东台中书省为西台尚书省为文昌台故御史呼南台南朝亦同又曰武后朝御史有左右肃政之号当时亦谓之左台右台则宪府未曽有东台西台之称也惟俗呼在京为西台东都为东台按此言之御史为一台别自因事加东西南三称为别耳其谓俗呼在京为西台者唐都长安于洛阳为西而洛阳亦有留台故长安名西台而洛阳为东台也【因话録】
正色间色【流黄】
环济要畧曰正色五谓青赤黄白黒也间色五谓绀红缥紫流黄【御览八百十四】孟子曰恶紫恐其乱朱葢以正色为尚间色为卑也流黄不知何物古诗曰中妇织流黄鲁直诗曰明于机上之流黄则流黄者织丝之色也染丝而织惟锦为然今专言流黄恐是黄茧之丝也
马后乐
今郡守马后乐即古鼓吹也古今乐録曰后汉以给边将万人将军得之刘熙释名曰横吹麾幢皆大将所有班超为将兵长史故假鼔吹幢麾也【班超传】其谓假者超未为大将止为长史故许借大将鼓吹幢麾而用之也
凉州梁州
乐府所传大曲惟凉州最先出会要曰自晋播迁内地古乐遂分散不存苻坚灭凉始得汉魏清商之乐传于前后二秦及宋武定闗中收之入于江南隋平陈获之隋文曰此华夏正声也乃置清商署总谓之清乐至炀帝乃立清乐西凉等九部武后朝犹有六十三曲如公莫巴渝明君子夜等皆是也后遂讹为梁州
绢一疋
唐食货志曰开元八年颁庸调法于天下阔者一尺八寸长者四丈
麪一斗
天宝元载敇麪今后以三斤四两为斗
大斗大尺
开元九年敕度以十寸为尺尺二寸为大尺量以十升为斗斗三升为大斗此谓十寸而尺十升而斗者皆秬黍为定也钟律冠冕汤药皆用之此外官私悉用大者则黍尺一尺外更増二寸黍量一斗更増三升也唐志租绢长四丈二尺
肩舆
百官得于寓京乗轿自扬州始后遂不复乗马惟从驾则乘之祖宗时臣僚虽在外亦不许乗轿也唐会要【三十】黎曰开成五年黎植奏朝官出使自合乗驿马不合更乗檐子自此请不限高卑不得辄乗檐子如疾病即任所在陈牒申中书门下及御史台其檐夫自出钱雇其宰相至仆射致仕官疾病者许乗之
进士试彻夜
五代会要二十一曰清泰二年礼部奏奉长兴二年敇进士引试早入晩出今请依旧例试杂文并防门入省经宿就试唐试连夜以烛三条为限白乐天集曰试许烧木烛三条烛尽不许更续至此因礼部奏乃始逹旦也
堨
栁文永州袁家堨书作渇音曷渇者堨也堨者遏也遏水使不通行也栁葢疑此堨字非古故更书为渇而又自为之音曰读当为曷案水经谷水着千金堨之制曰堨葢遏谷水使东流者也其书堨正为堨字子厚岂疑其来不古而遂以书渇为雅也【水经十六】
棱觚【音孤】
觚者削木为之或六面或八面面皆可书学者之牍也急就章曰急就竒觚与众异竒觚好觚也班固两都赋曰掍建章而外属设璧门之鳯阙上棱觚而栖金爵金爵者金为鳯凰也建章宫之外阙其上立有棱之觚觚上立金铸之鳯夫是以谓为鳯阙也【文选一急就章一】
洪州石为城
龙圗张存守洪州累石为城明年大水淹及城半頼石为捍城以坚全【朱兴仲归田録】石城至今尚存
霓裳
乐天和元防之霓裳羽衣歌畧曰移领钱塘第二年始有心情问丝竹玲珑箜篌附好筝教得霓裳一曲成前后秪应三度案闻道而今各星散今年五月至苏州忽忆霓裳无处问闻君部内多乐徒问有霓裳舞者无元答云七州十万戸无人知有霓裳舞惟寄长歌与我来题作霓裳羽衣谱案此乃乐天守杭日自教官妓玲珑习为霓裳舞至乐天镇苏时习舞者已皆不存元防之为越守乐天求此舞人于越而越中无之但寄得霓裳歌以为之谱耳元白距明皇不逺此时此曲已自无传况今日乎
马人
退之上广帅诗曰上日马人来传灯録曰富那夜奢昔为毗舎利国王其国有一类人如马倮露王运神力分身为蚕彼乃得衣王后复生中印度马人感恋悲鸣因号马鸣大士案中印度在西域西域地与广近岂唐时尝有中印度人来至广境耶退之与佛异趣而此马人乃出佛典当是佛教已通中国马人已来亦同民庶赴上日衙集耶故退之得而记之也荀子蚕赋曰此夫身女好而头马首者欤今蚕头实不似马而卿乃云尔则蚕为马类古有其传矣周礼禁原蚕为妨马也今术家末僵蚕涂傅马齿马辄不能齓草则蚕马同类信矣传灯之説固专尊佛而自周礼以及荀子皆在佛教未入中国之前其説已如此殆古来已有此传矣然蚕背悉有黒紫迹对出宛如马蹄而头实不似也
章台
汉章台即秦章台也地在渭南而秦咸阳乃在渭北通鉴秦昭王六年楚懐王为秦所诈入秦至咸阳朝章台如藩臣礼则秦之章台乃在咸阳渭北也耶以予攷之葢秦之咸阳跨渭而南北焉故武库章台虽在长安亦统之咸阳非正在渭北之咸阳也【通鉴举要】
周鼎
武王伐商迁九鼎于洛邑故洛阳南面有定鼎门及郏鄏陌此之九鼎乃夏鼎也既尝自夏入商又遂自商入周也春秋时世与之相近所记必不误也史记言周王入秦献其九鼎则是鼎尝入闗矣然自汉以后不闻闗中有鼎不知已入闗后竟复何在也史记始皇二十八年过彭城使千人没泗水求周鼎不得东坡曰此周人惩问鼎之祸沉之泗水以缓祸此説非也泗水属彭城彭城非商都亦非周都何縁周鼎可没此水也或是周别有鼎而人误传耶
持节【举要】
汉武天汉二年遣直指绣衣使者暴胜之等逐捕盗贼以军兴从事得擅斩二千石以下案旧制凡衘带使持节者得擅斩杀其制自汉世已有之矣
霸陵折栁
黄圗曰霸桥跨霸水为桥也汉人送客至此桥折栁为别故李白乐府曰年年栁色霸桥伤别而王维亦曰渭城朝雨浥轻尘客舎青青栁色新劝君更尽一杯酒西出阳闗无故人审求其地则在渭北葢汉分秦咸阳置县名渭城也若霸陵则在渭南不在渭北矣维之所饯者其人出戍阳闗而赋诗之地廼在渭北仍援折栁为词则仍用霸陵故事也
颂繋
通典刑法门百六十二景帝诏颂禁注颂读曰容容寛不桎梏
苏涂
通典东夷马韩祭鬼神立苏涂建大木以垂铃鼔注苏涂有似浮涂案浮涂即浮圗浮圗即塔也
谜
古无谜字若其意制即伍举东方朔谓之为隠者是也隠者藏匿事情不使暴露也至鲍照集则有井谜矣玉篇亦収谜字释云隠也即后世之谜也鲍之井谜曰一八五八飞泉仰流飞泉仰流也者垂绠取水而上之故曰仰流也一八者井字八角也五八者析井字而四之则其字为十者四也四十即五八也凡谜皆仿此
秬鬯
大祭祀必用郁鬯郁鬯也者酿秬黍以为质而资郁金草以为之色故诗人形容其状则曰黄流也黄流者用以灌地而求神最重之礼也天子自祭则以圭柄之勺酌鬯而灌书谓王入太室裸者是成王亲行灌鬯之礼也方成王未自至洛而先命周公告之文武则其文曰予以秬鬯二卣周公以其礼之重也故得之而不敢更宿即禋于文王武王则用鬯之礼乃如此其重也耶礼记曰天子赐珪瓒然后为鬯未赐则资鬯于天子文侯之命曰锡尔珪瓒秬鬯一卣此则初赐珪瓒未及自为之鬯即并鬯以赐使归告之也召虎之诗亦曰厘尔圭瓒秬鬯一卣告于文人也【人字疑侯】
演繁露卷七

[book_title]卷八
钦定四库全书
演繁露卷八　　　　　　宋　程大昌　撰
褐裘背子道服襦裙
襦者短衫也庄子曰未解裙襦亷范传曰昔民无襦今五袴也褐者裾垂至地张良传有老父衣褐至良所师古曰褐制若裘今道士所服者是也裘即如今之道服也斜领交裾与今长背子畧同其异者背子开胯裘则缝合两腋也然今世道士所服又畧与裘异裘之两裾交相掩拥而道士则两裾直垂也师古畧举其槩故不能详也长背子古无之或云近出宣政间然小説载苏文忠禅衣衬朝服即在宣政之前矣详今长背既与裘制大同小异而与古中单又大相似殆加减其制而为之耳中单掖下缝合而背子则离异其裾中单两腋各有带穴其掖而互穿之以约定里衣至背子则既悉去其带惟此为异也至其用以衬借公裳则意制全是中单也今世好古而存旧者缝两带缀背子掖下垂而不用葢放中单之交带也虽不以束衣而遂舒垂之欲存古也太平御览有仙公请问经其文曰太极真人曰学道当洁浄衣服备巾褐制度名曰道之法服也巾者冠中之巾也褐者长裾通冒其外衣也巾褐皆具乃中道家法服之制今世衣直掇为道服者必本诸此也又传授经曰老子去周左慈在魏并葛巾单裙不着褐则是直着短衫而以裙束其上不用道家法服也晋王献之书羊欣练裙朱公叔絶交论谓西华之子冬月葛衣练裙葢古人不徒衣袴必以裙袭之是正上衣下裳之制也
日受月光
月不能自出光景凡其有光悉日力也扬子云曰月未望则载魄于西既望则终魄于东其遡于日乎谓月为遡日理固该尽矣而不如沈括之语能发越其状使闻者豁然也括之言曰月如银圜圜本无光日耀之乃有光矣用其银圜之説而思之则其魄也是银圜之背日而暗者也故闇昧无覩也其明也则是其圜得日而银彩焕溢者也月十五日两耀相当银圜也者通身皆受日景故全轮皆白而人以为满也过望则月轮转与日逺为之圜者但能偏侧受照而光彩不全故其暗处遂名为魄也魄者暗也究其实致则是日光所及有全有不全而月质本无圎缺也故扬子遡日之説已得其理而沈氏耀圜之説又能发扬其状也是説也予初得之以为括之所剏也偶读酉阳杂爼乃知其説古尝有之而括善加发挥焉耳杂爼之言曰太和中有人游嵩山遇修月户谓之曰君知月七寳合成乎月势如丸其有影处乃是日烁其凸也此云修月户者必诞矣而烁凸之理即沈氏之説所从以出也若其増一银字而明之与魄粲然有状括其能言也哉
养不吠之犬
东坡上神宗书曰畜犬本以防奸不可以无奸而养不吠之犬北史宋游道传毕义云奏劾游道杨遵彦曰譬之畜狗本取其吠今以数吠杀之恐将来无复吠犬
立乗车
古者乗车皆立不坐车前横木曰轼在车遇所敬则俯身以手案式武王式箕子闾葢如此其式也惟安车乃始坐乗杜延年赐安车驷马顔师古曰安车坐乗车是也
日食加时
予奉诏定乾道厯厯官刘孝荣曰后世厯法太宻于古今之论厯者太责备且如日蚀古来能知其食在何日则为验矣而未尅定某时当食食当几时几分而复也至魏黄初始言食于何时予甚然之今按杜钦传上封事曰日以戊申蚀时加未且説戍末当为何应则不待黄初已尝加时矣恐史官失书耳
物产有无
汶南无鸜鹆江南无狐粤无马虎【前地志】庐山人见駞以为山精润州人见蝎以为主簿虫
州麾
自五君咏言顔延之一麾出守而杜牧用其语曰拟把一麾江海去人遂以建麾为太守事张师正辨五君咏曰麾犹秉白旄以麾也一麾犹言为人之所挤排也屡荐不尝得官一遭挤排遽出为守所以叹也此説是也或谓周礼州长建麾则州麾自可遵用此又非也周之州絶小不得与汉州为比周制絫州成县而汉世累县为郡累郡乃始为州也若夫崔豹古今注则又异矣其説曰麾所以指也乗舆以黄诸公以朱刺史二千石以纁则汉以来自人主至二千石莫不有麾也则谓太守为把麾亦自可通也
羽扇
语林曰诸葛武侯与晋宣帝战于渭濵乗素车着葛巾挥白羽扇指麾三军晋书顾荣征陈敏自以羽扇麾之敏众大溃是皆特持羽扇以自表异而令军众瞻求易见也晋中兴徴説曰旧羽扇翮用十毛王敦始省改止用八毛其羽翮损少故飞翥不终此其兆也据此语以求其制度则是取鸟羽之白者挿扇柄中全而用之不细析也今道家绘天仙象中有秉执羽扇者皆排列全翮以致其用则制可想矣
吹鞭
马融笛赋云裁以当簻便易持李善注曰簻马防也裁笛以当马簻故便易持沈括辨之曰潘岳笙赋修簻内辟言此笛但裁一簻五音皆具故曰易持也马簻安可为马防也予案急就章曰吹鞭箛篍课后先唐韵曰箛竹也説文曰篍吹筩也玉篇亦曰篍吹筩也以竹为鞭中空可吹故曰吹鞭也簻即马防可以防马又可为笛一物两用军旅之便故云易持也今行陈间皆有笛即古吹鞭之制也括岂不见急就今书而臆立此难也耶
尺蠖
尺蠖之屈以求信也方言曰蠀【资】【子六反】谓之尺蠖郭璞释之曰步屈也步屈云者一步一屈也多在桑上其体质似蚕色灰褐而身瘦长其腹下両头有足足亦如蚕每欲进步先聚屈其体前后几相连着而脊背桥直如笄两头环曲之处也此其所以为屈也已屈而聚聚已而舒则遂寸寸前进是其所以为伸也吾乡俗呼度【音铎】虫度者蠖音之讹也尔雅曰尺蠖説文则曰曲信虫韩集城南聨句曰桑蠖虚指皆可互相发明也
土部鱼
説苑二卷曰庄周贷粟于魏文侯曰周之来见道傍牛蹄中有鲋鱼焉得斗升之水斯活矣鲋今俗名土部葢声讹也此鱼质沉常附土而行不似它鱼浮水游逝也故曰土附也顾后人加鱼去部则书以为鲋焉耳説苑之谓牛蹄者牛足践泥泥之为洼洼中水停不通故此鱼附着亦不能去若得斗升之水则可它适而活也谚言涔蹄之水不容吞舟之鱼正举此以为之况也吴兴人名此鱼即云鲈鲤以其质圎而长与黒蠡相似而其鳞斑駮又似鲈鱼故两喻而兼言之也埤雅指为鲫鱼失之矣
易
汉武帝弃轮台诏曰匃奴缚马城下易之卦得大过爻有九五案此之谓爻在九五者言大过为所得之卦而九五为用事之爻也九五之繇曰枯杨生华何可乆也故缚马一事筮史主此一语以为吉防之决而曰匃奴困败不乆也其谓爻在九五者葢主九五一爻为用也然而卦得大过自初至四以及乎六皆不为用而独九五一爻为用者易法以变者为占在一卦之中何爻适当变初则此之一卦独主此之一爻也然则何以见其独变也曰予于易原尝详及之矣大过之卦其初爻为偶此之为偶必其揲蓍而必得八八固不变矣及其二三四爻皆为竒则其揲蓍必得七七亦不变也更四爻揲而及五爻则其蓍为九而不为七矣易法九六必变而此之第五爻者在四爻不变之后剏初得九故此爻当为变始也是为用事之爻也若此之五爻既已得九之后九已当变则其爻为用事之爻矣若后来第六爻便更正得六数亦止仍为上六不为上九故爻既遇变后来不复再变也此乃通易一书占筮凢例类皆如此故详及之若夫九五也者既当变九为六则其以此之变而防之六爻则大过之卦转而为常矣案大过巽下兊上恒则巽下震上葢大过第五爻得九而变为六于是大过九五既变为恒之六五则正卦犹为大过而之卦则遂以为恒也今此汉诏独言大过而不及恒者武帝方擿占者之不验故但即大过九五以言而未暇谈及恒之六五也非有变爻而无之卦也
龙门
秦再思记异録曰地志慈州文城县搔口本夏禹凿山通河年年鱼化之地也每春大鱼并河西上唐人尝敕禁采捕至仲春后有防额不化者傍岸求死终不过富平津浮梁孟州嵗以致贡栁宗元尝为文刻置禹庙此葢因地之有是鱼而禹贡又有龙门之文遂从而为之説曰过门者为龙而其浮死自下者则是不能变化而遭退者也予疑此语乆矣于禹贡论不敢辨正者以龙门之名其来已古而化龙之説世亦信之故付之不辨然终含糊不快也以书类求之导洛自熊耳熊耳者地书以为形似熊耳也其曰似者肖之而已岂其实尝有熊分耳为山也乎砥柱析城实皆如柱如城而何人建为此柱析为此城无有能言其自者也并类而言则夫龙门也者正以湍峻束狭意象如门而又龙者水行之物故取象以名未知真有鱼尝化龙之事也乎然而其事又有不可不究者四渎未尝无鱼何为此地独有大鱼暴鳃而下下又不过富平也以予所见葢河鱼趂水而上于湍急处产子及其困极故翻腹随流不能自主富平虽为大河而有浮梁横亘津面鱼已困浮又为津梁所约不能潜泳以过人因得乗困而拾取之耳其为防额而浮者葢跳踯产子为木石之所撞拉耳非有司其黜陟而防额以记如世传所云也天下事大小有异而理之所在四海一也凡鱼产子必并木根草干戛刮其腹子乃得出出则粘着根茎之上离离如珠然后泥不能淹浪不能漂其子乃得成鱼也龙门予所不歴无能验其的为如何矣此之所云乃在吾乡而亲常目击者非得之传闻也鱼之戛腹而子得出也则已奋跃劳惫不复更能潜泳则遂仰卧露白浮水而下边岸之人白手取之不用器械也此乃吾乡之所尝见以类明类则龙门之鱼可想矣吾乡小溪浅涧安得试龙之地而鳞鳃亦遭损暴也此其事理可以互相发挥者故详记之
荥泽
左传卫与狄战于荥泽释者或以为在河北葢以卫都河北也卫为狄灭乃始东徙渡河野处于漕岂其方渡未至而狄犹攻之故战其地耶葢荥泽记地也不必战于荥泽之中也战国防记魏将之与秦攻韩也朱已之説魏王曰韩亡秦尽有郑地得垣雍决荥泽而水大梁大梁必亡矣案此时秦方逐穰侯则秦昭襄王之世也朱已谓荥泽可决则荥犹不枯也
薇
诗之言及采薇者甚多即伯夷首阳之所食也説文薇似藿藿豆也豆叶本圆而末尖皮防皱澁薇叶正与之肖山中极多吾乡俗呼苦遮【据俗语直言贵易晓】味苦以芼火肉最相谐宜其苖春则盛发至秋老硬然不萎死虽雪中亦可采也采薇之诗曰薇亦作止谓春而苖茁也又曰薇亦柔止谓及夏而夭脆也又曰薇亦刚止谓霜露降而苖叶坚劲也
朱朱卢卢
绍兴中年秦桧专国献佞者至形之文牍谓为圣相郡县用此意递相尊尚凡所称呼皆非其实无名子或为诗曰呼鸡作朱朱呼犬作卢卢文官称学士武官称大夫闻者莫不大笑案世人呼鸡皆曰朱朱呼犬皆曰卢卢不问何地其声皆同虽是传习要亦有本神仙传祝鸡翁居尸乡养鸡百数皆有名字呼之辄至人号为祝鸡翁朱者祝之讹也事见酉阳杂爼第三卷又宝志对胡后问国祚曰把粟与鸡吃呼朱朱朱朱葢尔朱也则呼鸡之为朱朱其来已乆犬呼卢卢别无所见是借韩卢之名与犬为髙耶卢黒也以色言也
倍蓰
孟子或相倍蓰古书罕有用蓰字者史记周本纪其罚倍洒徐广曰一作蓰五倍曰蓰孔安国曰倍百为二百锾也
清河
晋太和四年桓温自姑孰伐燕引舟师自清水入河【水经有桓温清水】据此即晋时未有隋汴故自清水入河
白纱帽
侯景僣立时着白纱帽而尚披青袍【举要三十二】宋泰始元年羣臣欲立湘东王遂引入西台登御座着白纱帽按此即白纱帽乃人主之服故以此为定【举要二十五】宋苍梧王死王敬则取白纱帽加萧道成首使即阼曰谁敢复动道成不肯
勿勿
古旗有名勿勿者集众则用之后人转为匆匆匆匆者亟遽之辞也杜牧遣兴曰浮生长勿勿儿小且呜呜【杜集四】
九鼎
周慎靓王五年秦惠王欲伐蜀张仪曰亲魏善楚下兵三川临二周之郊据九鼎挟天子以令天下此王业也司马错曰周自知失九鼎则必以鼎与楚王弗能止也不如伐蜀按赧王在位五十九年方始入献其邑上距靓王五年六十一年矣此时九鼎犹在周东坡谓周人沉鼎于泗水以缓祸者非也当时周人以它鼎沉泗耳又通鉴曰楚欲图周王使东周武公谓楚令尹昭子曰西周之地絶长补短东西不过百里裂其地不足以肥国攻之者名为弑君然而犹有欲攻之者见祭器在焉故也今子欲残天下之共主居三代之传器器南则兵至矣于是楚计辍不行按此即九鼎传器也乐毅入齐临淄取宝物祭器输之于燕孟子谓王速出令返其旄倪止其重器即乐毅所取之器也通鉴汉文十六年新垣平言周鼎亡在泗水中今河决通于泗可祠而出之
纳粟拜爵
秦始皇四年令民纳粟千石拜爵一级按此即晁错之所祖效非错剏意也
大家
公主者言其嫁时上公主之也今人呼公主为大家则于义无依当是择妇女中之佳者以自附托耶后汉班彪女嫁曹世叔博学善属文和帝时召入宫令皇后贵人师事焉号曰大家而冠其夫之姓曰曹大家后世为其文学尝为皇后贵人所师故公主取之以为称号亦犹周女姓姬世人贵之故凡妇女不论何姓皆以姬称之如姬戚姬之类是也
罢太守铜鱼
唐制太守交事皆合铜鱼为信周世宗显德六年以除州自有制书罢铜鱼不用【实録】
三闗
世宗自沧州北顺水而行先降益津闗次瓦桥闗次瀛州以瓦桥闗为雄州以益津闗为霸州【瀛州只仍旧名】
上宫
孟子【十四】孟子之滕馆于上宫赵岐曰上宫楼也孟子舎止賔客所馆之楼上也诗曰期我乎桑中要我乎上宫汉陈皇后虽废供奉如法长门无异上宫也【通鉴十八】
爵
秦爵凡二十级其第十九爵为闗内侯更上一级即列侯矣此亦即周家五等爵名之下立为此制亦名为爵也于是史凡言赐爵一级者谓秦二十等爵中之一等也自秦及汉初凡有爵者皆得除罪然不得为吏也高纪二年赐民爵臣瓒曰爵者禄位民赐爵有罪得以减是其制也惠帝元年民有罪得买爵三十级以免死罪应劭曰一级直钱二千凡为六万六万六十缗也师古曰令出买爵之钱以赎罪不知此之六十缗者官受之耶或许有爵者移卖于人也至惠帝六年始令民得卖爵前此未见岂前此元年之许其买之于官至此乃觉其非而许民自卖所以贵其爵令民有所利也文帝时晁错説上欲民务农在于贵粟贵粟之道在于使民以粟为赏罚今募天下入粟县官得以拜爵得以除罪如此则富人有爵农民有钱粟有所渫于是文帝从错之言令民入粟于边六百石爵上造稍增至四千石为五大夫万二千石为大庶长此则入粟授爵之槩于是惠帝所许卖爵者其入钱高下以等级为差而晁错师用其意改易其制而直令民入粟买之于官非买诸得爵之民也至武帝置赏官名曰武功爵即是有功而得爵亦许其移卖【秦爵二十等如五夫乐乡之类是也武帝爵但见诸臣瓒注引茂陵书止十三等当是举载不尽也】既不与惠帝许民戸自卖者同而又更入粟以为缗钱亦不同也而有大不同者旧爵止得用以除罪而武帝即令入官故其制曰诸买武功爵官首【官爵名首也】者试补吏则遂得以买爵入官矣加卜式为郎则其尤者也故班固谓为吏道杂而多端官职耗废也
汴
通鉴景帝时七国反条候防荥阳坚壁不出更使弓高侯等将轻骑兵出淮泗口絶吴楚兵后塞其饟道吴粮絶士卒果饥奔壁求战竟以此败按淮即今淮水也泗即今谓南清河也此时未有隋汴也吴饟道自淮入泗则转海而至淮上又自淮遡淮而上清河故条侯既絶淮泗则南船不北上矣以道路言之可见隋汴未有也
萤囊
沈存中清夜録丁朱崖败有司籍其家有绛纱笼数十大率如烛笼而无跋无炧不知何用其家曰聚萤囊也详其此制有火之用无火之热亦已巧矣然隋炀帝己尝为之曰大为之囊照耀山谷也丁氏之囊盖其具体而防者耳
演繁露卷八

[book_title]卷九
钦定四库全书
演繁露卷九　　　　　　宋　程大昌　撰
厨传
宣帝元康二年诏曰吏或擅兴徭役饰厨传以称誉过客按厨传两事也厨庖也以好饮食供过客则为饰厨也传者驿也具车马资行役则为饰传也今人合厨传为一槩谓丰馔为厨传非也
于定国无寃民
古今称于定国为廷尉天下无寃民此特举其多者言之耳宣帝之臣如葢赵韩杨有誉有劳而皆傅致以法入之死地然四人之中杨恽专以口语怨望尤其可矜者史家特书恽狱实定国所定有深意也然则谓天下全无寃民吾恐杨恽懐恚于地下也
澄心堂纸
江南李后主造澄心堂纸前軰甚贵重之江南平后六十年其纸犹有存者欧公尝得之以二轴赠梅圣俞梅诗舗叙其由而谢之曰江南李氏有国日百金不许市一枚当时国破何所有帑藏空竭生萎苔但有图书及此纸弃置大屋墙角堆幅狭不堪作诏命聊备麤使供鸾台用梅诗以想其制必是纸制大佳而幅度低狭不能与麻纸相及故曰幅狭不堪作诏命也然一纸已直百钱亦已珍矣
十金
薛宣曰十金法重不忍相暴章匡衡坐多取封邑四百顷监临盗所守十金以上免为庶人按汉以黄金一斤为一金十金之重者言其臧直满十金也
白莲花
洛阳无白莲花白乐天自吴中带种归乃始有之【集五】有白莲泛舟诗曰白藕新花照水开红窻小舫信风廻谁教一片江南兴逐我殷勤万里来又种白莲诗曰吴中白藕洛中栽莫恋江南花懒开万里携归尔知否红蕉朱槿不将来【见长庆集卷五】
浮石
衢州之下十里许深潭中有石兀立水面土人命为浮石白乐天集三卷有谢衢州张使君诗曰浮石潭边停五马则此水之有浮石其来乆矣先是土人尝有謡防曰水打浮石圎龙游出状元口口相传亦莫知其语之为何自也石之出水也本甚崭岩不齐绍兴甲子嵗两浙大水漫灭垠岸浮石没焉水退石仍出而崭岩者皆去葢为猛浪沙石之所淙凿乃此圜浑也又一年嵗在乙丑龙游县人刘端明章魁廷试
嘌
凡今世歌曲比歌郑卫又为淫靡近又即旧声而加泛滟者名曰嘌唱嘌之读如瓢玉篇嘌字读如飘引诗曰匪车嘌兮言嘌无节度也元不音瓢广韵嘌读如杓疾吹也亦不音瓢
鞠
扬子曰梡革为鞠亦各有法革皮也梡革为鞠即后世之皮毬斜作片瓣而缝合之故唐人借皮为喻而为诗以诮皮日休曰六片尖皮砌作毬火中燖了水中揉一包闲气如长在惹踼招拳猝未休其谓砌皮包气即今之气毬也已古今物制固多不同以其类而求之于古即霍去病传谓为穿城踏鞠者其几于气毬也已其文曰去病贵不省事在塞外卒乏粮或不能自振而去病尚穿城踏鞠也师古曰鞠以皮为之实之以毛踏蹙而戏也今世皮毬中不置毛而皆砌合皮革待其缝砌已周则遂吹气满之气既充满鞠遂圆实所谓火中燖了水中揉者欲其皮寛而能受气也详此意制当是古时实之以毛后加巧而实之以气也吕后传曰太后断戚夫人手足使居鞠域中师古曰鞠域如踏鞠之域谓窟室也今筑气毬者以脚蹙使之飞扬上腾不复拘于窟域矣而军中打毬之戏则以杖拂毬使之驰走而用快马逐之尚存鞠域之法故疑古今因革如予所言也
小步马
西域传乌桓国出小步马师古曰小细也言其能蹀足即今所谓百步千迹者也韩退之诗曰横飞玉盏家山晓细蹀金珂塞草春用此也
按字
医有按摩法按者以手捏捺病处也摩者挼搓之也字当从手则其书当为按矣玉篇手部无按字广韵有按字却从才别出案字从木注曰几属也
酴醿
今世花之品目有荼防而广韵无荼字玉篇云荼苦草也又苦菜也因引尔雅之言曰槚苦荼荼茶也篇韵皆无防字诸家字书皆有酴醿字注云酒也钱希白南部新书曰唐清明赐宰臣以下酴醿酒酴醿酒即重酿酒也
葑菲
诗曰采葑采菲无以下体玉篇葑芜菁也菲菜名也按下体也者古者祭之用牲以上体为贵羊首牛首肩臑心肺皆上体之物也至于肾膓臂足之类皆不用以其在下而污秽也芜菁之叶可食而不如其根之美故采葑者不弃下体也
菩萨石
杨文公谈苑曰嘉州峩眉山有菩萨石人多収之色莹白如玉如上饶水晶之类日射之有五色如佛顶圆光文公之説信矣然谓峩眉山有佛故此石能见此光则恐未然也凡雨初霁或露之未晞其余防缀于草木枝叶之末欲坠不坠则皆聚为圎防光莹可喜日光入之五色具足闪烁不定是乃日之光品着色于水而非雨露有此五色也峩眉山佛能现此异则不可得而知此之五色无日则不能自见则非因峩眉有佛所致也
防缹
防于刀切玉篇引説文云温器也世言某肉当书为言从此防器之中和五味以致其熟也今人见霍去病传有鏖战之文又注家以多杀人为鏖遂书为鏖非也又今人食馔有杂五味于肉中而熟之当为米缹而皆书为米脯尤无义理也齐民要术杂五味于米肉而熟之书为米缹言和米而熟之于缹也玉篇音且云火熟也
箙鞬
董卓传六十二卓膂力过人双带两鞬左右驰射注方言曰所以藏箭谓之箙藏弓谓之鞬左氏传云右属櫜鞬
伍伯
后汉虞诩传【四十八】注续汉志伍伯公八人中二千石六人千石六百石皆四人自百石已下皆二人黄绶武官伍伯文官辟车铃下侍阁门兰部署衙走卒皆有程品多少随所典领率皆赤帻绛褠即今行鞭杖者也
华阳
后汉传【三十八】赞注梁州北拒华山之阳南距黒水故常璩叙蜀事谓之华阳国志也
鱼笱
唐书王君郭传【十七】君郭无行善盗尝负竹笱如鱼具内置逆刺见鬻缯者以笱囊其头不可脱乃夺缯去而主不辨也按鱼具而内有逆刺此吾乡名为倒须者也
方书
通典【二十四】御史门曰张苍为御史主柱下方书如淳曰方板也谓事在板上也周礼以方书之书于板也
朱书御札
昭宗在鳯翔李茂贞白上三以朱书御札召崔竟不至【纪事三十八】五代史豆卢革传庄宗时大水以责孔谦谦不知所为小吏段徊曰臣尝见前朝故事国有大故天子以朱书御札问宰相庄宗乃命学士草诏手自书之按今世上自人主下至臣庶用道科仪奏事于天帝者皆青藤朱字名为青词恐初立此体时是仿道仪也
背嵬
沈存中笔谈载拱宸管乐之辞曰银装背嵬打囘囘背嵬者大将帐前骁勇人也章氏槁简赘笔曰背嵬即圆牌也以皮为之朱漆金花焕燿炳日予将漕时都綂郭纲者韩蕲王背嵬也读嵬如崔嵬葢平声也如沈存中歌则去声也予以背嵬之义问郭郭不能言惟章氏书号为皮牌耳
竹
白乐天集十一入峡诗曰苒蒻竹篾欹危机师趾【即百丈也】
半池
白乐天集五十三池上竹下作云穿篱绕舎碧逶迤十畆闲居半是池
三宫三殿
国朝有太皇太后时并皇太后皇后称三殿其后乗舆行幸奉太后偕皇后以出亦曰三殿人或非之按王嘉传云自贡献宗庙犹不至此顔师古注谓天子太后皇后则三殿亦可通称也唐有三殿则一殿而三面有殿也方镇外国来朝则宴于此从银台门入
象魏
国语六管子对齐桓公曰昔吾先王世法文武设象以为民纪韦昭曰设教象之法于象魏也按此单言设象知象魏所垂真有其象也国语于此下又对文曰式权以相应比缀以度权度衡尺有器之物知象魏为画象决也
系马
桓公城楚丘以封卫其畜散而无育公与之系马三百韦氏谓良马在闲而不放散也则知系马千驷弗视言虽甚良而不取也
都卢縁
唐人以縁橦者为都卢縁按国语胥臣对晋文公曰侏儒扶卢韦氏谓扶縁也卢矛防之柲縁之以为戏
上元观灯四日
防元引唐志云先天二年用胡僧婆随请夜开门燃百千灯观乐凡四日按本朝诸书或言太祖特命正月十七日后更放灯二日或言钱王来朝进钱买灯两夕特为展十七十八仍为灯夕予尝于秦王进奉録辨其事曰不起钱王买灯也然以先天事攷之则其时自上元观灯后凡更有三日则买灯展日之法愈为无据又唐朝三元谓正月七月十月望日皆燃灯至中年方罢中下元两节放灯也
上中下褚衣
南粤王传陆贾往赐尉佗上中下褚衣师古音云绵装衣以绵多少分三品
阀阅
史记古人之功有三以德以言以功明其等曰阀积曰阅
衣锦夜行
东观汉记建武二年封景丹为栎阳侯上谓曰富贵不归故乡如衣锦夜行故以封卿【御览二百】按前汉皆言衣绣惟此言衣锦
棨防当斧钺
汉杂事窦固征匃奴骑都尉秦彭擅刺军司马固奏劾之公府掾郭躬【或为郎躬】曰汉制假棨防以当斧钺彭得斩人
朱衣非旧制
王俭为司右长史晋令公府长史着朝服宋大明以来着朱衣俭言宜复旧制时不许
扁舟五湖
隗嚣传方望以书辞嚣曰范蠡収责勾践乗扁舟于五湖注曰计然云范蠡乘扁舟于五湖
丈二之组
严助传淮南王曰陛下以方寸之印丈二之组镇抚方外汉官仪曰绶长一丈二尺法十有二月【御览绶门】按绶组同朱买臣懐绶邸吏引绶即太守章则绶也者以之佩玉佩印皆同也又续汉书舆服志曰百石青绀纶一采宛转缪织长丈二尺【御览八百十九】
刺
汉外戚传【二十七下】成帝答许皇后诏曰皇帝有所疑便不便其条刺使大长秋来白之师古曰条谓分条之刺谓书之于刺板也刺音千赐反
天子服玺
汉元后传髙祖即位即服秦传国玺王莽时孺子婴未立玺藏长乐宫按此知天子亦佩玺也故孙万世谓昌邑王曰而听人解脱其玺绶乎是每朝即佩也
箭贯耳
原陟传茂陵守令尹公捕原陟廹窘诸豪説尹公原巨先犯法不得使肉袒自缚箭贯耳诣庭门谢罪耶按玉篇引説文云军法以矢贯耳为聅聅音耻列反又徒安反司马法曰小罪聅中罪刖大罪刭子玉治兵于蒍贯三人耳
五稷
职方氏并州宜五稷郑曰黍稷麦稻菽后稷社稷皆取此以其该五种名之也
丹图
秋官司约凡大约剂书于宗彛小约剂书于丹图注春秋传曰斐豹也着于丹书汉高纪鐡劵与功臣剖符作誓丹书鐡劵藏之宗庙
象刑
司圜掌收教罢民凡害民者弗使冠饰而加明刑焉注弗使冠饰者着黒幪若古之象刑欤
卵翼
左传哀公下曰子西曰胜如卵余翼而长之今人言卵翼之恩本此
窻牗
説文穿壁以木为交墙所以见日也向北出牗也在墙曰牗在壁曰窻【御览百八十四】
宰相直笔
旧唐书至德中宰相迭秉笔处断每十日一易及贾耽赵憬陆贽卢迈同平章政事百寮有所闗白更相避不言于是奏议请旬秉笔者出应之时贞元九年也其后又请每日更笔其年迭以应事皆从之
橹
许氏説文曰橹大楯也案今城上雉堞曰橹为其在城上可以蔽人如人之被楯也
公侯干城
方言曰楯自闗而东谓之□【音代】或谓之干【扞也】闗西谓之楯案此即诗谓公侯干城郑氏谓为扞城者扞者橹也雉堞可以蔽鄣城是扞城也
玉堂
汉武故事玉堂去地十二丈基阶皆用玉
孔子食昌歜追文王
文王嗜昌歜仲尼食之以取味事见吕氏春秋曰文王好菹孔子闻之蹙额而食之三年然后美之按此御览所记恐菹字上脱一昌歜字
馄饨
世言馄饨是塞外浑氏屯氏为之案方言饼谓之饦【徒昆反】或谓之餦【音张】或谓之馄【音浑】则其来乆矣非出塞外也【并御览】
漆雕几
邺中记石虎御座几悉漆雕皆为五色花也按今世用朱黄黒三色漆沓冒而雕刻令其文层见叠出名为犀皮与虎刺同又异苑有神人着平巾袴褶语秀云闻君巧侔班鲁刻几尤妙太山府君相召又汉书贡禹奏曰见赐杯案画文金银饰非所以食臣下也魏武上杂物疏曰御物有纯鉏参镂带漆画案一枚盐鐡论曰文杯画案所以乱治也又梁简文帝书案铭曰刻香镂采纎银卷足漆花曜紫画制舒緑怪广知平入雕非曲
峄山
尔雅曰鲁国邹县有峄山纯石相积构连属而成山又史记始皇二十八年上邹峄山立石刻秦功德邹山记曰山东西二十里南北十三里高秀独出积石相临殆无壤土石间多孔穴洞逹相通往往有如数间居处其俗谓之峄孔【太平广记】其石玲珑如此宜孤桐清响中琴瑟也
石椁铭
庄子八狶韦曰灵公死卜于故墓不吉卜葬于沙丘而吉掘之数仭得石椁焉洗而视之有铭焉曰不冯之子灵公夺而埋之夫灵公之为灵也乆矣
棊道
今棊方十九道合枰为棊子三百六十一案李善注韦昭博奕论枯棊三百引邯郸淳艺经曰棊局纵横各十七道合二百八十九道白黒棊子各一百五十枚【选五十七】
演繁露卷九

[book_title]卷十
钦定四库全书
演繁露卷十　　　　　宋　程大昌　撰
白板天子
国玺传注引萧子显齐书舆服志云晋乱国玺没北人号晋诸帝为白板天子白板如今板授之官无诏敕也魏晋至梁陈授官有板长一尺二寸厚一寸阔七寸授官之辞在于板上为鹄头书【白板天子言不得玺如无告命官也】
襘
领之交防也五行志引昭公十年叔向言衣有襘视不过袺襘之中【视下言徐】
鎗
御览铛门笑林云太原人夜失火欲出铜鎗误出熨斗曰异事火未至已烧失脚
白日衣绣
风俗通义江夏张辽为兖州太守以二千石尊过乡里白日衣绣荣羡如此【御览九百五十二】
齐鼓盆瓮为乐
晏子春秋曰景公饮酒数自去冠被裳自鼓盆瓮召晏子至请去礼晏子不可乃粪洒席召衣冠以逆晏子按此则鼓盆佐乐不止秦人齐亦有之矣易曰不鼓而歌则大耋之嗟凶
地图一寸折百里
正元十一年贾眈进华夷图广三丈率以一寸折百里【太平广记】
羽檄
魏武奏事曰有急以鸡羽揷木檄谓之羽檄説文曰檄以木简为书长尺二寸【光武纪注】
太公丹书
大戴礼曰武王问有藏约可以为子孙者乎师尚父曰在丹书王斋三日尚父端冕奉书而入则负屏而立王堂下南面而立受之曰敬胜怠者吉怠胜敬者灭【太平五百九十】
白接篱
窦华酒谱白接篱巾也
符
张鸑朝野佥载汉发兵用铜虎符唐初为银符以为符瑞也又以鲤鱼为符瑞遂为铜鱼符以佩之至伪周武姓也武也又以铜为符又云上元中令九品以上佩刀砺筭袋仍为鱼形结帛作之取鱼之众鲤之强兆也至伪周乃绝景云唐复兴又准前结帛为饰
金吾
扬子云执金吾箴吾臣司金敢告执璜则知金吾者以金饰其两末也今管军官入朝所执之杖皆金扣其末也汉志谓金吾为马非也
羲和
山海经海外有女名羲和浴日于甘泉
胡牀
隋髙祖意在忌胡器物涉胡言者咸令改之其胡牀曰交牀胡荽曰香荽胡曰黄然江都执帝者乃令狐行达也【赵毅大业畧记】秦得防书言亡秦者胡乃起长城以扞胡不知亡秦者廼胡亥也
百丈
南史朱超石传宋武北伐超石前锋入河军人縁河南岸牵百丈有漂度北岸者杜诗上蜀多言百丈也
鄣扇
诸王鄣扇不得雉尾【义恭传】
螭鱼
螭鱼四足长尾鳞成五色头似龙无角【南诏録】
金马碧鸡祠
二髙山东有碧鸡西为金马者云汉武使王褒祠二神于彼其地当在西蜀在彼者恐未真也
凤栖梨
陜州有棠树正观中有凤止其上结实香脆其色赤黄号凤栖梨【洛中记异】
碧落观
绛州碧落观龙朔中刺史李谌为母太妃追荐所造神人所篆【洛中记异】
旌表门闾
册府元石晋天福二年闰七月壬申尚书户部奏李自伦义居七世准敕旌表门闾先有登州义门王仲昭六代同居其旌表有防事步栏前列屏树乌头正门阀阅一丈二尺二柱相去一丈柱端安瓦桶墨染号为乌头筑双阙一丈在乌头之南三丈七尺夹街十有五步槐栁成列今举此为例则令式不该诏王仲昭正防乌头门等事不载令文又无敕命既非故事难黩大伦宜从令式只表门闾于李自伦所居之前量地之宜髙其外门门安绰楔门外左右各建一台髙一丈二尺广狭方正称台之形圬以白泥四隅染赤其行列树植随其事力其同籍课役一凖令式
钟釜
晏子曰齐其归陈氏矣公弃其民而归于陈齐旧四量豆区釜钟四升为豆自其四以登于釜注四豆为区区斗六升也四区为釜釜六斗四升也釜十则钟六斛四斗陈氏三量皆登一焉钟乃大矣
明皇孝经
宗开元中亲注孝经并制序八分书之立于国学以层楼覆之【秦再思洛中记异】
黄屋左纛
黄屋者天子车葢以黄为里也左纛者以牦牛尾为之大如斗在最后左騑马鬃上也繁缨在马膺前如索裠即马缨也【独断】
犀车
韩子国有法术赏罚若陆行之有犀车良马
杀青
刘向列子序皆杀青书注谓汗简刮去青皮也
寻常
八尺为寻倍寻为常
神道碑
裴子野葬湘东王为墓志铭陈于藏内邵陵王又立墓志堙于羡道道列志自此始
墓石
南史宋张永开冢内得铜威斗有一石铭大司徒甄邯之墓
石室
黄琼曰陛下宜开石室按河洛外命史官条上灾异注云石室藏书之府
三尺
杜周曰三尺安出哉注以三尺竹简书法律也
获生人亦为级
卫青传斩三千七百级师古曰本以斩敌一首拜爵一级故谓一首为一级因复名生获一人为一级也此意与车称两马称匹同
栭栗
诗皇矣其檿其栵音栵为列或为例陆徳明音云舍人注尔雅云江淮之间呼小栗为栭栗吾乡有小栗丛生其外蓬中实皆与栗同但具体而微耳故名栭栗栭犹儿
铁劵
形似半破小木甑子曲处着肚上有四孔穿縚处其文于外面镌陷金【辛齐炅玉堂新制】
八投
王莽传平原女子迟昭平能説经博以八投服防曰博奕经以八箭投之
齐斧
易丧其齐斧应劭曰齐利也【莽传】
铜柱
楚王马希范既破羣蛮自以为伏波之后以铜五千斤铸柱高丈二尺入地六尺铭誓状于上立之溪州
古贝
唐环王传出古贝古贝草也缉其花为布粗曰贝精曰防按今吉贝亦缉花为之而古吉二字不同岂讹名耶抑两物
铜作兵
食货志贾谊言收铜勿布以作兵器注古以铜为兵按此则汉犹以铜为兵也
飞子
武帝时募民田南夷入粟县官而内受钱于都内注入外县而受钱于京师主藏者按此则国初入中之法汉有之矣亦唐人飞子钱之类【飞子见唐防要】
籁
庄周天地人皆言籁説文曰三孔籥也大者谓之笙中者谓之籁小者谓之箹
琼
説文琼赤玉也诗有琼琚玊佩左氏楚子为琼弁玊缨玉与琼皆对别言之若等为一玉不分言也今人用琼比梅雪皆误
夷玉
説文珣玗璂皆医无闾玉周书所谓夷玉也
球
玉磬也
追锋车
魏志髙贵乡公注云帝与司马朢王沈裴秀钟防等讲宴于东堂帝性急请召欲速秀等在内职到得及时以朢在外特给追锋车毎有集防朢辄奔驰而至
酺【音蒲】
文帝赐天下酺五日文頴曰汉律三人以上无故羣饮酒罚金四两今诏赐得令聚防饮食五日也此即周羣饮汝勿佚【文纪】
筝
鼓竹身乐也按今筝未有以竹为之者
笺
表识书也郑笺毛诗崔豹释説甚多至谓毛公尝为郑康成郡守故不同它书直注释之其云笺者犹上笺之义尊之其説虽无害义而迂曲不径如许氏所説则直以简随本文表识其义犹曰郑氏简之云耳史以书祝曰祝后人以聨简着古书曰某人编其义一也
説文防攺二字重出
殳类释防曰防大刚卯也以逐精鬼从殳亥声攴类释攺曰攺大刚卯以逐鬼鬽也【音义如魅】从攴已声读若已刚卯岂王莽时所铸此时攺而大之以为禳祟之物耶二物同用设有二声止合附着一类不应两出
先马
荀子正论天子乘大路诸侯持轮挟舆先马注先马导马也后世太子洗马释者曰洗先也亦此先马之义也天子出则有先驱太子则有洗马言骑而为太子仪卫之先也
屋楹数
王盈孙传僖宗还蜀
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:06:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>