<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,自序,第一章,第二章,第三章,第四章,第五章,第六章,第七章,第八章,第九章,第十章,第十一章,第十二章,附录,中国画学全史全文在线阅读,中国画学全史全文在线下载,大玄古籍书库">
<meta name="description" content="中国郑午昌(1894～1952)著。中国画史著作,不分卷。成书于1929年,前有郑孝胥、黄宾虹两序及自序,是书将中国古代绘画从整体上约分为4个时期,一、初民至唐、虞以前为实用时期;二、夏、商、周至两汉为礼教时期;三、魏晋南北朝至五代为宗教化时期;四、宋以后至清末为文人化时期。其间,“并非绝对”而“互有出入”。自汉始,又以每朝为章,每章4节,一曰概况;略述一代绘画源流、派别及发展状况;二曰画迹,或详或略,列举画家名迹记录;三曰画家,记述一代尤要丹青名家姓名、籍里及生卒时间;四曰画论,摘录各家画学论述的主要观">
<title>中国画学全史_郑午昌_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">中国画学全史</span> <br/>
          作者： <span class="inputVal" id="bkauthor">郑午昌</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,学术,完结</span> <br/>
          字数： <span class="inputVal" id="bknum">[book_length]306162</span> <br/>
          说明： <span class="inputVal" id="bkdec">中国郑午昌(1894～1952)著。中国画史著作,不分卷。成书于1929年,前有郑孝胥、黄宾虹两序及自序,是书将中国古代绘画从整体上约分为4个时期,一、初民至唐、虞以前为实用时期;二、夏、商、周至两汉为礼教时期;三、魏晋南北朝至五代为宗教化时期;四、宋以后至清末为文人化时期。其间,“并非绝对”而“互有出入”。自汉始,又以每朝为章,每章4节,一曰概况;略述一代绘画源流、派别及发展状况;二曰画迹,或详或略,列举画家名迹记录;三曰画家,记述一代尤要丹青名家姓名、籍里及生卒时间;四曰画论,摘录各家画学论述的主要观点。后有附录四:一、历代关于画学之著述;二、历代各地画家百分比表;三、历代各种绘画兴衰比例表;四、现代画家传略。全书总约35万字,其叙事和评论虽多采自历代成书,但作者在以现代手法予以剪裁取舍的同时,亦不乏有个人观点心得汇入其中,深得学者好评。蔡元培誉其是“中国有画史以来集大成之巨著”,余绍宗赞其“独出心裁,自出手眼,纲举目张,本原俱在”,“实开画学通史之先河,自是可传之作”。此书原为中华书局铅印本。1985年上海书画出版社重刊(黄保戊校阅),增谢海燕《重刊序》,而郑孝胥原序未载。</span> <br/>
          封面： <span class="inputVal" id="bkimg">Z_11873.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]中国画学全史
[book_author]郑午昌
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,学术,完结
[book_length]306162
[book_dec]中国郑午昌(1894～1952)著。中国画史著作,不分卷。成书于1929年,前有郑孝胥、黄宾虹两序及自序,是书将中国古代绘画从整体上约分为4个时期,一、初民至唐、虞以前为实用时期;二、夏、商、周至两汉为礼教时期;三、魏晋南北朝至五代为宗教化时期;四、宋以后至清末为文人化时期。其间,“并非绝对”而“互有出入”。自汉始,又以每朝为章,每章4节,一曰概况;略述一代绘画源流、派别及发展状况;二曰画迹,或详或略,列举画家名迹记录;三曰画家,记述一代尤要丹青名家姓名、籍里及生卒时间;四曰画论,摘录各家画学论述的主要观点。后有附录四:一、历代关于画学之著述;二、历代各地画家百分比表;三、历代各种绘画兴衰比例表;四、现代画家传略。全书总约35万字,其叙事和评论虽多采自历代成书,但作者在以现代手法予以剪裁取舍的同时,亦不乏有个人观点心得汇入其中,深得学者好评。蔡元培誉其是“中国有画史以来集大成之巨著”,余绍宗赞其“独出心裁,自出手眼,纲举目张,本原俱在”,“实开画学通史之先河,自是可传之作”。此书原为中华书局铅印本。1985年上海书画出版社重刊(黄保戊校阅),增谢海燕《重刊序》,而郑孝胥原序未载。
[book_img]Z_11873.jpg


[book_chapter]序

[book_title]序
夫虞廷作绘，五采彰施；周代象形，六书俶始；记述图画，由来旧已。《易》曰：道形而上，艺成而下，上焉者视道为高深，口能言而语不详；下焉者习艺之庸俗，言无文而行不远。国画精微，迭经蜕变，若断若续，绵数千年而弗坠。初非古人立说，代远年湮，无所征引。而群言荟萃，支离踳驳，未能芟繁就简，提要钩玄，如丝之引绪，如肉之在串者，此诚学者之忧也。方今佉卢梵书，遐陬重译之艺术，滂溥宇内，英奇才俊之士，将欲举其殊形异制，曲意附会而沟通之，以为自古至今，绘事变迁之迹，胥系乎此。不谓知新原于温故，竟委贵于寻源，由契刀而柔豪，分作家与士习，雅格独创，逸品弥遒。董玄宰所称读万卷书，行万里路，方可作画，其旨深矣。盖画之有法，肇于古人，著之载籍，非徒夸远游务泛览也。古者方技一门，列于志乘，一都一邑之间，绘事传世，代有名人。学风所播，成为流派，画史姓氏，亦既夥颐。要之大家杰出，诣臻神妙，多师造化，几于化工。其最著者，如荆浩之写太行山，董元之写江南山，米元章写京口江山，黄子久写海虞山水，诸如此类，又皆因其所居之地，朝夕目睹，各有不同，一一施之于笔墨，历世久远，衣钵相承，矩步绳趋，墨守家法，古今名流赖以勿替，直接薪传，全凭口授而已。廊庙山林，青蓝特出。既精鉴别，手摹心追；思兼众长，独抒己见。知非闾师之讲导，庸史之练习，所可穷其奥窔。因稽古训，载咏篇章。解衣槃礴，识画者之真；濡笔淋漓，得诗人之意。多文晓画，论述益繁，所惜窥管一斑，尚非全豹；破壁十丈，讵曰真龙。审择之精，惟善读书者心领神会焉。吾友郑君午昌，工诗文，善绘画，方闻博雅，跞古逴今，阅数寒暑，辑成卷帙，名曰《中国画学全史》。有条不紊，类聚群分，众善兼该，为文之府。行见衣被寰宇，脍炙士林，媲美前徽，嘉惠后学，家珍和璧，人握隋珠，则度世之金针，迷津之宝筏，无以逾此。因书简端，以志忻幸。
戊辰四月，黄宾虹序。

[book_title]自序
世界之画系二：曰东方画系，曰西洋画系。西系萌孽滋长于意大利半岛，分枝散叶，荫蔽全欧；近且移植于美洲，播种于亚陆。东系渊源流沛于中国本部，渐纳西亚印度之灌溉，浪涌波翻，沿朝鲜而泛滥于日本。故言西画史者，推意大利为母邦；言东画史者，以中国为祖地，此我国国画在世界美术史上之地位也。
我国自有画以来，先民之专心一志，耗精竭神以从事钻研者，不知凡几。顾三代以前，画以实用为归，但见应用绘画之史实，未著制作绘画之家数。汉世祠堂石室，多有石刻画像，尚不署作者姓名，如毛延寿辈之得著于传记，殊不经见。迨六朝以降，顾、陆、张、曹声华渐著，而顾恺之、王廙、宗炳、王微、颜之推、谢赫、姚最，且有论画之著作矣。迄乎唐代，李思训、吴道玄、王维辈出，遂赫然以画号大家，且树南北宗派焉。循是以往，递相祖述，名家继起，不可胜数；纂史乘，作地志者，或列诸艺术，或传诸文苑，而勒为专书者亦渐多。唐裴孝源之《公私画史》，张彦远之《历代名画记》，宋刘道醇之《名画录》，郭若虚之《图画见闻志》，米芾之《画史》，邓椿之《画继》，皆其著者。由元及明，画家林立，赵孟、柯九思、钱舜举、汤垕、黄公望、倪瓒、吴镇、杨维桢、沈周、文徵明、董其昌、陈继儒皆有著述，而张丑之《书画舫》，王穉登之《丹青志》，尤为专博。入清画家益多，著书立说，更不可偻指数，言其著者，退谷江村之记录，读画者皆视若南针；小山《画谱》、石村《画诀》、左田《画品》、安节《画说》，复争鸣艺苑；而浦山《画征录》、《墨香居画识》、《墨林今话》及其他《墨缘汇观》、《历代画史汇传》等之类书，西庐、清晖、瓯香、冬花、漫堂等之题记，皆后先出世，林林若雨后春笋焉。然综观群籍，别其体例，所言所录，或局于一地一时，或限于一人一事，或偏于一门一法，或汇登诸家姓名里居，而不顾其时代关系；或杂录各时之学说著作，而不详其宗派源流；名著虽多，要各有其局部之作用与价值；欲求集众说，罗群言，冶融抟结，依时代之次序，遵艺术之进程，用科学方法，将其宗派源流之分合，与政教消长之关系，为有系统有组织的叙述之学术史，绝不可得。英儒罗素、印哲泰戈尔之来华，皆以国画历史见询，答者辄未能详。夫以占有世界美术史泰半地位之大画系，迄乎今日而尚无全史贡献于世，实我国画苑之自暴矣。
近世东西学者，研究中国画殊具热心毅力，对于中国画学术上之论说，或散见于杂志报章，或成为专书，实较国人为勤。而日本人藤冈作太郎之《近世绘画史》，中村西厓之《文人画之研究》等，所言皆极有条理根据，中村不折、小鹿青云合著之《支那绘画史》，早于大正二年出版，其内容如何，且勿论；亦足见日本人之先觉，而深愧吾人之因循而落后。
昶欲辑本书久矣！辛酉客杭州，教务之暇，始行着手。比来海上，获交宾虹、蔼农、征白诸君子。探讨有得，辑录益勤。忽忽五年，粗具斯稿。草创急就，谬误必多，只可自娱，宁敢问世。然或以此引起国人对于国画学史之注意及兴趣，精揅博讨，他日更有名著出，后来居上，则今此之喤引，亦所企期于我国艺林者也。兹将本书编制，略说如下：
一、范围之规定
本书既名中国画学史，其范围以地域言，当止限于中国；以人文言，当止限于画学。但艺术为人类之艺术，不能以地方自局。我国绘画，固常受西亚印度艺术之感化，而亦分其流以溉朝鲜、日本；且绘画虽小道，更不能独自产生长进，必受其他文艺政教之孕育与促成。故规其范围，不能不兼及与画学有关系之种种背景。
二、时代之画分
画为艺术之一种，当就其艺术上演进之过程及流派而述之。然其演进也，往往随当时思想文艺政教及其他环境而异其方向，别其迟速；而此种种环境，又随时代而变更。如我国数千年来，专制政府前仆后起，一代一姓，各自为治。其间接或直接影响于画学者，亦各异趋。故本书分四大时期叙述之：曰实用时期，曰礼教时期，曰宗教化时期，曰文学化时期，而仍不打破其朝代。大概唐虞以前，为实用时期；三代秦汉，为礼教时期；自三国而两晋、而南北朝、而隋、而唐，为宗教化时期；自五代以迄清，则为文学化时期。略说其意义如下：
实用时期 初民作画，全为实用，不在审美，雕题文身之俗，固无论矣；即稍进于文明之域者，亦多用以记事状物图案，有巢氏之绘轮圜，伏羲氏之画八卦，轩辕氏之染衣裳，无不旨在实用。西人希伦著艺术之起原，推阐近代人类学研究之发达，足以证明野蛮民族之艺术，主眼在实用而不在美；如我初民，亦何能外此。是为第一时期。
礼教时期 唐虞三代秦汉之世，往往利用绘画以藻饰礼制，宏协教化；论者谓为与六籍同功，四时并运。五色文彩，草诸衣冠车旗；万方事物，昭诸钟鼎尊彝；古昔圣贤，象诸垣户殿堂；至图功、表行、颂德诸类，亦无不以画。陆士衡谓“丹青之兴，比雅颂之述作，美大业之馨香”；张彦远谓“画者成教化，助人伦”。其义深矣。是为第二时期。
宗教化时期 自汉末佛教普光震旦以后，历六朝而迄唐宋，印度绘画，时随佛教以俱来，国画受其影响及陶熔，顿放异采。天龙宝迹，地狱变相，凡寺壁塔院，遍绘庄严灿烂之印度艺术化之佛画。其时道教、儒教对于佛教，或起反抗，或被同化，亦发生相当而异趣之画风于其间。星君乘龙，真人骑狮，皆有图像；而孔子问道及其七十二弟子像，亦多图诸宫庭寺院。盖此时绘画，全在宗教化力之下，是为第三时期。
文学化时期 唐代绘画，已讲用笔墨，尚气韵；王维画中有诗，艺林播为美谈。自是而五代、而宋、而元，益加讲研，写生写意，主神主妙，逸笔草草，名曰文人画，争相传摹；澹墨楚楚，谓有书卷气，皆致赞美；甚至谓不读万卷书，不能作画，不入篆籀法，不为擅画；论画法者，亦每引诗文书法相证印。盖全为文学化矣。明清之际，此风尤盛。是为第四时期。
此四时期之画分，并非绝对，其间互有出入，大抵就与绘画之进展或直接或间接发生影响及效力而比较重要者而言，则“实用”、“礼教”、“宗教”、“文学”四者，实各有独占一时期之势力焉。更进一步言：第一期之后半，实际应用中，当然包含礼教化。第二期虽其表面仍属实用，实则全然为礼教化，且间呈宗教化之色彩。第三期无论绘画之应用及意义，一受宗教支配，而其作风，且渐启文学化之萌芽。第四期纯为文学化，实用、礼教、宗教化之绘画，仅占极小之部分而已。至于魏晋之庄老，宋元明之理学，清代之汉学，对于当时绘画，亦各有潜移默化之势力，则不俟论也。
三、内容之支配
画学史之主要资料，不出三类：曰画家传，曰画迹录，曰画学论。三者互相参证，并及与有影响之种种环境而共推论之，则其源流宗派，与乎进退消长之势，不难了然若揭。本书内容，即本此意支配。周秦以前，绘画幼稚，资料不充，另法叙述外：自汉迄清，则画代为章，章分四节：曰概况，曰画迹，曰画家，曰画论；兹将四者之内容，及其相互之关系说明之：
概况 概论一代绘画之源流派别及其盛衰之状况，凡与绘画直接或间接有关系之各事项，如思想、政教诸类，所以形成一代绘画者，穷原竟委，亦为有系统有证印之说明。
画迹 举各家名迹之已被赏鉴家所记录，或曾经目睹而确有价值者集录之。其间尤重要而可称为代表作品者，则说明其布局、设色、用笔之法，别定其神、逸、妙、能、优劣之差，比较对勘，小以见各家之作风，大以见一代之画学。唐以前，画迹之见于记录者不多；唐以后，乃渐富；至明清两朝，盖不可胜数矣。本书尽量收录，以俾参证。
画家 画家自汉而后，日多一日，有清一代至四千余家，势不能尽行收录，因择其当时宗匠，可称为代表作家者，录其姓名、爵里、生卒年月等，能详必详。其声望较逊，关系较轻者，则按其所擅何法，以次类录其姓名；其更下者，则从略。
画论 画论有作自画家者，有作自鉴藏家者，或论画之理法，或论画之流传，或论画之优劣，要皆研究绘画，独有心得之言。读其文，可以想见其人与时对于绘画上之艺术思想趋势焉。本书博采众说，录而述之，其重大之著述，限于篇幅，不及尽录者，则或从其类而著其名，或提其要而标其用。
四者互可质证，互有发明，不能偏废。然按其实际，可分为二组：概况为一组；画迹、画家、画论为一组。前者系后者撮要之叙述，后者系前者分股之详解。读者既读概况，欲更为详实之研究，则可读以下三节。兹将四者相关之程式，略以图示。
四、附录之说明
本书为求内容之充实，益读者以便利，附录凡四：曰历代关于画学之著述，此项著述，虽不浩如渊海，亦可积之充栋，其中有已失传者，有未曾刊行者，有与书法金石学并论者，皆尽量采录，以备好学者按索参考。曰历代各省画家百分比例表，举历代画家在何时何地为最多或最少统计比较，以见各时各地之绘画情形。曰历代各种绘画盛衰比例表，以明各种绘画发生成熟之后先，及其盛衰之趋势。曰现近画家传略，是续《历代画史汇传》而采辑近代及现代之画家，录其姓名、里居及所擅长，非敢标榜，亦古人尚友之意焉。
[book_chapter]实用时期

[book_title]第一章
画之起源与成立
时间约在虞舜丙戌——纪元前二二五五年以前，究有若干年，不能断定。初则洪荒始辟，事无可考；继则文明方曙，记载又弗能详，详者也荒诞不经。政治史实，尚苦不易搜讨；况为初民重要生活以外之一种艺术。今从古代之各传说，旁考侧证，而分二节述于下。抑此所述之实用时期一章，关于画的史料方面，固为传疑时期；然画之起源，根据于实用主义，则可以确立无疑也。
第一节
画之起源
邃古之民，穴居而野处，食则茹毛饮血，衣则缀叶负皮，榛榛狉狉，殆伍禽兽，结绳记事，为其最著之文化。自后洪荒渐辟，有巢氏作木器，绘轮圜螺旋，是或系一种绳墨。伏羲氏仰观象于天，俯观法于地，又观鸟兽之文与地之宜，近取诸身，远取诸物，而画为八卦。卦者、挂也，其意原在图形，但未能即成，仅有此单简之线描，以为天地风雷水火山泽之标记。由此配合生发，以象天地间种种事物之形及意，较之轮圜螺旋似稍富绘画意义，是殆我国绘画之胚胎。
伏羲以后，汉族诸部落，沿黄河流域而益东，与先据有中原之苗族，多相接触，时起冲突，杀伐相仍，文化似无显著之进步。及黄帝戮蚩尤而君中原，于是武功成而文教以昌。其臣苍颉，仰观奎星圆曲之势，察龟文鸟羽山川掌指禽兽蹄迒之迹，体类象形而制文字。字有六义：首曰象形。象形者，画成其物，随体诘诎，例如之类。名为文字，实则因形结体，已成单简之画。较之八卦，仅作物之标记者，又进一步矣。是殆我国绘画之雏形。
先民发明文字之动机，传说不一。如何发明文字？与发明文字者是否为苍颉？世多滋疑。然始创之文字，实为画之雏形，则似可信。所谓发明文字之动机有三种传说：曰观天象，曰观鸟兽迹，曰河洛出图书。《孝经·援神契》云：“奎主文章，苍颉效彖。”宋均注：“奎星屈曲相钩，似文字之画。”则苍颉实由观奎星之形，始得文字之体。上古人智幼稚，其发明一事物，常不能无所凭藉，而天象为人所常见者，因依其形而画为字。谓为象形之字可，谓为雏形之画不亦可乎。许氏《说文自序》云：“黄帝之史苍颉，见鸟兽之迹，而知分理之可相别异也，初造书契。”又汉桓帝时，所建之苍颉庙碑云：“写彼鸟迹以纪时。”岑参题苍颉造字台云：“空阶有鸟迹，犹似造字时。”是皆以苍颉之发明文字，其动机在观于鸟兽之迹。于是如马也，鸟也，观其形迹而写为字，谓为象形之字可，谓为雏形之画，不亦可乎。《易·系辞上传》云：“河出图，洛出书，圣人则之。”《书·顾命》：“河图在东序。”《礼运》：“山出器车，河出马图。”《论语》：“子曰：‘凤鸟不至，河不出图，吾已矣夫。’”是皆以图书之由来，为天地间自然发生之物，特假道于河洛以出于世也。关于河洛出现图书之点，又有三传说焉：一以为灵龟贡之于世者。《河图·玉版》云：“苍颉为帝，南巡狩，登阳虚之山，临于元扈洛洞之水。灵龟负书，丹甲青文以授之。”《孝经·援神契》：“洛龟曜书。垂萌画字。”《河图·挺佐辅》：“天老告黄帝曰：‘洛有龟书。’”《春秋说题辞》云：“洛龟书感。”是皆以为洛书之出，由龟背呈之以出也。夫谓洛水自能产书，而龟负之以出，其说近于荒诞，殆不足信。然古籍所以常记及之者，意必上世圣人，观龟背之文，有所悟而作文字，而其龟适自洛水出。后世传闻失实，遂以为洛水有书，灵龟负之以出耳。《路史》云：“苍颉俯察龟文、鸟羽、山川、掌指，而创文字。”是足为龟书说之定论矣。二以为由河鱼贡之于世者。《挺佐辅》云：“黄帝游翠妫之川，有大鱼出，鱼没而图见。”《尚书·中候》云：“伯禹观于河，有长人鱼身出，曰河精也，授禹河图，入渊。”此则以为河图之出，借鱼身以贡于世也。夫谓巨鱼有灵，能挈河中之图以贡献于世，其说亦近于荒诞。意必上古圣人因观河鱼而有所悟，乃作种种图形，于是有河鱼授图之说。观鱼字古文为，则知先圣之发明图书，与鱼类固不无关系。若不悟圣人之睹鱼形以作图，因误以为河伯之借鱼身以出图，则陋矣。三以为由河龙贡之于世者。《春秋说题辞》云：“河以通乾出天苞，洛以流坤吐地符，河龙图发。”《挺佐辅》云：“天老告黄帝曰：‘河有龙图。’”此河龙出图之说也。龙之为物，近依动物学家言，指为上古较早之爬虫类，则吾人不妨信其为有。至谓图由龙出，其说即属无稽。若谓古圣观河龙蜿蜒之形，因以作图，则其说或亦可信。要之，以上三说，谓古圣如苍颉者。因睹龟鱼河龙等物之形态，而作图书则可。谓天地间自有图书，借龟鱼河龙等以贡于世，则不可也。夫睹龟鱼河龙之形态而作图书，非即画也耶。《吕氏春秋》云：“苍颉作书。”又曰：“史皇作图。”高诱注：“史皇即苍颉。”可知作图与书者，实惟苍颉。而所谓图若书者，其著作大率为象形体。刘宋时，王愔撰《文字志》：“谓古书有三十六种，中列科斗篆，虫篆，鸟书，凤书，鱼书，龙书，龟书，蛇书，云书，麒麟书，仙人书，倒薤书，偃波书，蚊脚书等。”又唐韦续著五十六种书法，谓“伏羲作龙书，神农作八穗书，少昊作鸾凤书，颛顼作科斗书，帝喾作仙人形书。”某种书法，究为何人所作姑勿论，第审其名而推其义，固皆以物名书，不啻后世之以物名画也。《殷契》古文，其创始何时，固不可一一考；要皆在苍颉以后，至殷而极通用者。然观其体制间架，则犹多若雏形画，未尽脱胎而成书。于以追证创始文字之为画，益可显见。其最可注意之点，即同系一字，有义同而形各异者，例如龟字：或象龟之正形作，或象龟之侧形作，或象龟之伏形则作，或作龟之行形则作。燕字亦然：或象燕之上飞状作，或象燕之下飞状作，或象燕之斜飞状则作，或象燕之飞鸣状则作。龙字亦然：背之作，面之作，立之作，蟠之作。鹿字亦然：鸣之作，昂之作，短其角作，俯其首作。盖书有定体，画无定形，形体之间，书画分焉。观此著作，体犹不拘，形又各异，是即可见古人之所谓书，不过各随所见物状简描速写以成之，与其谓之书，毋宁谓之画。其他鱼虫禽兽，以及关于天文地理人事诸字，类能传写物像，表示事情，竟若一简单之图画。如兔之作，马之作，虎之作，舟之作，车之作，月之作，雹之作，字形物状无不毕肖；园之作，中森列者，木也；网之作，栏中交结者，绳也；果之作，木上累缀者果也，加以，则为采作。射之作，弦上横贯者箭也；易以丸则为弹作。沫之作，若有人坐而盥沐者。死之作，若有人跪而哭吊者。绘形绘意，颇见情态，试将所举各字，任择一焉而涂之壁，行道之人见之，必将不以为字，而以为儿童画也。然则谓为雏形之画，不亦可乎。夫由结绳进而为略具画意之八卦，由八卦进而为此被号象形文字之雏形画，在形式上似大进步；但其实用，亦不过作一种较为有组织而明显之纪事符号而已，实无书画显著之分别，是可谓书画混合时代。
第二节
画之成立
绘画既具雏形，日渐进化，由简就繁，由质而文，遂与号为象形文字者异致。在黄帝时，已有所谓绘画者，如画蚩尤之像以弭蠢乱；图神荼与郁律之形以御魔鬼。帝又旁观翚翟草木之华，于衣裳染以五采为文章，其形式如何，无从考见，但就陶器及其他工业品等证之，则章之在衣者：一、日轮中有三胫之鸦，二、月轮中有兔捣不死之药，三、星辰，四、山，五、龙，六、雉。章之在裳者：一、宝杯，二、杯连座二水草，三、火焰，四、粉米，五、斧钺，六、文字，形似亚字。是则取形傅色，应用绘画以章衣裳矣。至其取对象于日月星辰山龙水草火焰米粉斧钺，则当时人之宇宙观念，生活状况，皆可推想知之。盖其制作之动机，系人生的，而非艺术的。故时人无有以画为专艺者。
其后历唐而虞，世称郅治，文教大兴，会宗彝，画衣冠，应用绘画之处愈多。《尚书·益稷》：“予欲观古人之象日月、星辰、山龙、华虫、作会、宗彝、藻火、粉米、黼黻、絺绣，以五彩彰施于五色，作服汝明。”孔安国云：“会五采也，以五采成此画焉。”《汉书·刑法志》：“盖闻有虞氏之时，画衣冠异章服以为戮，而民弗犯，何治之至也。”时人始有以画名者，则舜女弟首也。首与二嫂谐，尝脱舜于瞍、象之害，《列女传》亟称之。宜其造化在心，别具神技。昔人谓通于天事者，莫如河，河有图，而龙马出之，天地自然之图画，莫先于此，是说附会怪诞，不足辨诘，或谓中国画祖，实为首者。是殆首之前，虽有图画，究属为极幼稚之线描，即有见用于事物，无非为似文字非文字之雏形画。或有形廓粗具，色彩杂傅，如黄帝之染衣裳。要亦不足当美术之称。及首出，则似有大贡献于绘画，使绘画之事，自成为我国美术之一体，虽非始作画者，亦足当画祖之称。顾首对于绘事，究有何种贡献，卒以代远无考。至唐张氏彦远见《穆天子传》“封膜昼于河水之阳”即误以封为姓，以昼作画，强加附会，尤属纰缪。故论画祖者，求之史皇则太遥，傅为封膜则更诞，似当以首为正。何则？虞舜之时，吾国一切文教雏形，业已确定，际此时代自应有此创作也。自是而后，我国绘画，不独不与象形文字相混，且在美术上独立一门户焉。
今以首为画祖之说为信，则似在首以前，实未尝有所谓书，有所谓画，不过有如是之一种描线与色彩，实用于生活上各事物耳。其后美术进步，人知书画之分，因追拟古迹，某者为画，某者为书；不知初民固混视书画为有时实用上必需之符号而已。如黄帝之染衣裳，虞舜之画衣冠，亦不过作一种有色彩之符号，以分等级别上下。画在实际应用中，已寓有礼教之意义。本时期绘画之概况，略以图示：（图缺）
[book_chapter]礼教时期

[book_title]第二章
夏商周秦之画学
时间约当夏元丙子，迄秦二世三年甲午。即纪元前二二〇五——二〇七年，凡一千八百九十余年。其间夏商周三代，为我国郅治时期，礼教殊隆；图画纯应用于礼教。周秦之际，战乱相仍，廉耻俱丧，礼教中衰，而百家蔚起，思想焕发，绘画受其影响，作用更广，艺术上之进步较速，并分二节述之。
第三节
图画应用与三代政教
初民作画，纯应现实人生之要求。虞舜以还，君权确立，因求政治之稳固，礼教之化行，其用益大。凡百绘画，无不寓警戒之义，诱掖之意，为一种收拾人心，改良社会之工具。盖当时民智幼稚，对于宇宙间之事物，大率缺乏了解之理智。历唐而夏，其所以牧民为治之法，即因民智之幼稚，设种种神话，定种种仪制，使之有所惧而自诫，有所感而自警，以便其统治。于是图画遂被利用。诚有如曹子建所谓存乎鉴戒者，图画也。张彦远所谓画者，成教化，助人伦，穷神变，测幽微，与六籍同功，四时并运者也。舜之画衣冠，异章服以为戮，而民弗犯，即其明证。夏禹继起，远方图物，贡金九牧，铸鼎象物，百物而为之备，使民知神奸，其用意益显。伊尹图九主以干汤。刘向《别录》云：“九主者，有法君、专君、授君、劳君、等君、寄君、破君、国君、三岁社君，凡九品，图画其形。”高宗梦良弼而图说，《尚书》：“高宗梦帝赉予良弼，乃审厥像，俾以形旁求于天下。说筑傅岩之野，惟肖其画。”画虽不同，要皆与政教有关。
图画之作用既大，其艺术上之手段，亦渐精进。是可于当时图画形成之工艺品见之。禹铸九鼎，所画山川奇异物状之案画，自为一时工匠美术之巨作。如商之斧木爵、大已卣、已举彝、鱼觚虿觚诸器，或蟠螭其盖，或龙翔其柄，画形虽属便化，而益见精整工巧。器之腰部或腹部，或其他相当之部，则以纹、回纹等连成各状模样以为底，又以星云鸟兽等变化物状，点缀其间，精湛细致，实有为后世案画所不及。以此例推，可知当时所谓美术之绘画，多应用于工艺上，以见其工丽之精神。其在建筑方面，自当有同样显著之成绩。惟吾国建筑，在唐虞之世，犹极幼稚，为殿为庙，无非土垣而茅盖。至夏禹时，始以蜃灰垩壁，稍呈美观。然亦以卑宫室为俭德，画栋雕墙，悬为深戒。唯桀自用，即有瑶台、琼室等壮丽之建筑。商纣加厉，南距朝歌，北距邯郸，皆为离宫别馆矣。夫先有图画，后有建筑，此为中外美术史上之惯例。有此壮丽之建筑，则所以形成之者，亦必有相当之绘画。惜吾国史例，对于美术，往往视为淫巧伤德，极少记载，即或有之，亦仅作一二抽象之评语，而不作实在之叙述。以是当时建筑上的绘画成绩，究为如何，已随建筑物之自身，俱行澌灭，只可想象，而不可得考见。夫建筑物已矣，而彝器尚有存者。审其图案画意，非独专为美观，星云鸟兽，各凭当时礼教上之象征以为用者也。且先民作画，多敷色彩，以其刻意写实，自不能不随对象敷色，以求其肖，并寓上下贵贱分别之意。黄帝染衣裳，虞舜画衣冠，五彩兼施。夏商仍之，对于敷彩，益知讲究。然其讲究色彩也，非纯为图画本身之美观，乃求施用图画之物之合乎礼教之用意而已。
降及成周，对于图画，益加注重，图画之事，设官分掌。冬官设色之工，画缋钟筐。地官大司徒之职，掌建邦之土地之图。《考工记》云：“设色之工，谓之画。”《周礼》：“画缋之事，杂五色。”贾公彦疏云：“画缋二者，别官同职，共其事者，画缋相须故也。”土地之图，郑氏注：谓若今司空郡国舆地图。则知绘画范围，已扩至于绘画舆地。虽禹图山川已开其端；至是且设专官以掌之。后世所谓版图，为得国者治理天下之秘笈，即创制于是时也。此外如服冕、尊彝、旗旌、门壁诸类，无不以绘画为饰。其注重绘画之动机，非谓对于绘图本身果有独具之美感，实欲借其形象色彩之力，与人以具体之观感，而曲达其礼教之旨耳。故周代绘画之礼教作用，实甚于夏商时。请证其说：
明堂四墉，上画尧舜之容，桀纣之像，各以美恶之状，以垂兴废之诫。是饰于壁者也。周公相成王，负扆而朝，扆、屏上画斧形，置之户牖间。是饰于户牖间者也。旗旌之章九：曰常，曰旂，曰旜，曰物，曰旗，曰，曰旐，曰旞，曰旌，其名各有属，以所画异物则异名。日月为常，交龙为旂，通帛为旜，杂帛为物，熊虎为旗，鸟隼为旟，龟蛇为旐，全羽为旞，析羽为旌。及国之大阅，赞司马颁旗物，王建太常，诸侯建旂，孤卿建旜，大夫士建物，师都建旗，州里建旟，县鄙建旐，道车建旞，斿车戟旌，皆画其象焉。旗之画象，王画日月，象天明也，诸侯画交龙，一象其升朝，一象其下复也。孤卿不画，言奉王之政教而已。画熊虎者，乡遂出军赋，象其守猛莫敢犯也。鸟隼象其勇健也，龟蛇象其扞难避害也。服冕之章亦九：曰藻，曰粉米，曰黼，曰黻，皆希以为绣。非画也。曰龙，曰山，曰华虫，曰火，曰宗彝，则皆以画以缋。华虫者，鷩画以雉也，宗彝者，毳画虎蜼也。绘龙天子一升一降，公则有降而无升，龙首卷然谓之衮。要皆以分等级，别上下，含有深意大义，非漫然而图，与后世徒以画为遣兴寄情而作者，固迥异；即与仅以画为章饰用者，亦大不同。至画龙于盾，以象应变；画虎于门，以明勇守；亦非徒饰也。尊彝，春官司之。稼彝之画，为禾稼。鸡彝鸟彝，为鸡凤皇之形。山垒，为山云之形。均刻而画之，各以所饰图形为名，是皆欲以助成教化。即一覆布之饰画亦寓礼意。《曲礼》曰：“饰羔雁者以缋。”郑氏注：“缋画也。诸侯大夫以布，天子以画。”孔颖达疏：“饰覆也。画布为云气，以覆羔雁为饰，以相见也。”此种例证，稽之典籍，既若信而有征；索之铜器铸文，今犹可得而睹者亦甚多。器如钟、鼎、敦、尊、盉、彝、匜、豆诸类，均先以画为模样，而后铸镂成文。其制精者：敦如追敦，钟如齐侯铸钟，匜如季姬匜，豆如太公豆，尊如孟姜尊，盉如螭梁鹰熊盉，皆极富丽动人，寓有礼教之意。盉以交螭为提梁，以鹰为流，鹰首伏一小兽，三熊为足，背各立一鹰，以负此盉，怒目钩喙，厥状极鸷。《诗》云：“时维鹰扬。”《书》云：“如熊如罴。”是殆武王耆定成功之后，著象于鼎，以昭其武欤。夫舆地图而疆土理，旗章名而轨物昭，服冕饰而尊卑序，钟鼎铸而神奸辨，尊彝陈而清庙肃，勋臣图而德范留；诚有如陆士衡所谓丹青之兴，比《雅》《颂》之述作，美大业之馨香者。盖姬周盛时，其图画之制有如是。至周君之画荚，恐为韩非子之寓言。《韩非子》：“客有为周君画荚者，三年而成，君观之与髹荚同状，周君大怒。画荚者曰：筑十版之墙，凿八尺之牖，而以日始出时加之其上而观，周君为之，望见其状，画成龙蛇禽兽车马，万物之状毕具，周君大悦。”使其说非寓言，则疑其画宜远观不宜近玩，大类近时之油画。且据周君之喜怒，画客之具对，则当时于绘画已若另眼相看，不独不与髹工同视，且研及如何赏鉴之方位矣。我国先民对于绘画之本身，而具审美观念者，此其曙光欤。穆王之八骏，或疑汉时人之赝本。按《图画闻见志》：“旧称周穆王八骏，日驰三万里，晋武时所得古本，乃穆王时画。黄素上为之腐败昏溃，而骨气宛在，逸状奇形，亦龙之类也。”则周画自上述者外，若已有类卷轴装者，于晋时犹能见之。然或为汉时人伪作之品，亦未可知。就周画迹之见于典籍，存于彝器者而言，则其制作与应用，固纯为礼教化矣。
第四节
周秦间之画家
周代图画，应用既广，制作渐进，其时从事图画，足称专家者，当不乏人。惟其制作与应用，但求功于实际，合乎礼教，尚不主重图画本身之美否，与作者艺术手段之高下。故虽有专家，亦与一般工匠等量齐观，无有特以画名为世所称道者。周室既衰，诸侯逞强，历春秋而战国，杀伐无宁岁，然诸侯之欲争霸者，无不礼贤下士，招致有才者以为助；于是才知之士竞出，思想解放，文艺焕发，图画之事，因之更进，关于图画之韵闻轶史，亦稍有记载之可睹。楚先王庙及公卿祠堂所图之琦玮僪佹，《楚辞章句》：“楚有先王之庙及公卿祠堂，图画天地山川神灵，琦玮僪佹，及古圣贤怪物行事。”鲁班师之以脚画忖留神像，《水经注》：“旧有忖留神像。此神尝与班师语，班令其神出，忖留曰：我貌狞丑，卿善图物，客在我不能出，班于是拱手而言曰：出首见我，忖留乃出首，班于是以脚画地，忖留觉之，便还没入水，故置其像于水，唯背以上立水上。”其事有类寓言。然亦因班师之善图，而附会成之耳。齐画师敬君因久不得归而背状妻貌，《说苑》：“齐王起九重台，召敬君图之，敬君久不得归，思其妻，乃画妻对之。王因知其妻美，与钱百万，纳之。”此皆可推见当时画家艺术之程度。而宋元君谓解衣槃礴为真画者，《庄子》：“宋元君将画图，众史皆至，受揖而立，舐笔和墨在外者半，有一史后至，儃儃然不趋，受揖不立，因之舍，公使人视之，则解衣槃礴，赢君曰：可矣，是真画者也。”尤得图画之真解。齐君客谓画狗马难于鬼魅，《韩非子》：“客有为齐君画者，问之，画孰难，曰：狗马最难，孰易，曰：鬼魅最易。狗马人所知也，旦暮于前不可类之，故难。鬼魅无形，无形者不可观，故易。”其言写生画与想象画难易之别，亦甚确切，实启后世论画之先声。能画之士，既各国多有，其片段之韵闻轶事，且被采记，播为美谈，至今犹可考见者，虽未敢俱信，然知当时人对于图画之本身，渐多注意，不复如前此之沉寂。
秦始皇崛起于战国之季，以兵力与敌国相周旋，对于绘画之事，虽无暇问及，与以若何之提倡；然亦不见有摧残之史迹。每破诸侯，写放其宫室，作之咸阳阪上。见《史记·秦始皇本纪》所写盖为一种类似营造图样，则其对于建筑上之绘画，若甚重视。始皇尝求与海神相见，神曰：我形丑，约莫图我形，我当与帝会。始皇入海三十里，与神相见，左右有巧者，潜以脚画神形。见《三齐略记》此事荒诞，不足证信，然鲁班固曾以脚画忖留，此亦以脚画，似系可研究之传说，始皇左右之有能画之巧者亦似可据。始皇既灭六国一天下，其为治也，私心独用。焚书坑儒，以愚黔首，战国自由思想，摧残殆尽。虽秦火不及艺术之书，对绘画之学，亦无若何显著之抑灭；而其继续发展之势；盖已大挫。或谓始皇以余威大扩版图，西南与印度为陆上之贸易，当时所谓西南夷者，无不与中国通商往来；西域诸国，亦多归附，交换文明；以事实推论，域外画士，先后来我国者，必当有人，骞霄国人烈裔，其一也。《拾遗记》：“烈裔，骞霄国人，善画来献。”烈裔以始皇元年献画来中国，驻中国久暂不可考，其艺术虽足称道，按烈裔能含丹漱地，即成魑魅诡怪辟物之象，殆若泼墨法。又能以指画地，长百丈，直如绳墨，殆为指头画。又能于方寸之间，画以四海五岳列国之图画，为龙凤骞翥若飞，则若山水写生法。于中国绘画若不受如何之影响。秦代能画之人，可考见者，只一彼始皇左右无名氏之巧者。巧者，疑亦工匠之流。故言秦代图画，当以属于建筑方面的或有可观。盖始皇既一中国，行专制，张威福，以为非极宫室之壮丽，不足以示皇帝之尊严，于是合放各国宫室之制，大兴土木，而著名千古之阿房宫，乃于斯时出现于咸阳。宫东西五百步，南北五十丈，楼阁相属，几千万落。其建筑之壮阔如此，则其间之雕梁画栋，山节藻棁，当亦称是。惜被项羽一炬，尽化焦土，致无数精妙之工匠案画，不得留范于后世耳。
春秋战国之世，思想解放，图画之制作与应用，无一致之观。秦极专制，民众艺术，绝无闻之；上之所好，则似偏于建筑方面。——其事虽异于三代之画衣冠舆服，而用意固欲以助政治，固君权，则犹近乎礼教意义也。

[book_title]第三章
汉之画学
自汉高祖元年乙未，迄献帝建安二十四年己亥，即纪元前二〇六年至纪元二一九年，凡四百二十余年，是为汉代。当其盛时，兵威远震异域，图画之事，外与域外艺术时相接触交换；内则代有帝王相当之提倡；习绘事者，渐有著名之士夫，不如前代之仅限于工匠。惟其所作，则仍多取材于经史故事。故汉代图画，在艺术上虽呈变态；以应用论，实为礼教化极盛时期。或者谓中国明确之画史，实始于汉。盖汉以前之历史，尚不免有一部分之传疑；入汉而关于图画之记录，翔实可征者较多云。
第五节
概况
汉高起于田间而有天下，政法虽不如秦之尚苛，而君权集中则一。其专挫任侠，刻薄寡恩，尤有影响于人民思想之束缚。然当时人民，以久承春秋战国长期之纷乱，秦代土木战伐之劳役，物力荡尽，生计困罢，皆呈厌世之倾向，黄老之学，于是风行一时。凡此清净高尚之思想，实足助画学之昌明。故汉初绘画，得不以专制故而退步，且已非若秦代之暗澹矣。文景以还，国富民殷，国中文艺之士，皆有余暇研习所好，画学亦得以发达。在上者又多效法古制古仪，往往以画点缀政教，文帝三年，于未央宫承明殿，画屈轶草，进善旌，诽谤木，敢谏鼓，即其一例也。至武帝时，设太学，置博士，欲以儒术为政教之标准，虽罢斥百家，反对艺术，而对于绘画，则反与以尊重。尝创置秘阁，搜集天下之法书名画，其职任亲近以供奉百物者，如黄门之署，亦有画士以备应诏。帝又好大喜功，以兵力经营四远，征匈奴，通西域，虽远如波斯方面之文明，亦渐播及中土。当时图画之作品，受域外艺术之接触，作法上虽无甚变动，而取材上则颇见新异。如天马蒲桃竟之镂纹，即取材大宛所献之天马蒲桃也。其后诸帝，亦多重视绘画，画家辈出，或供奉帝室，黼黻典章；或隐身工匠，粉饰金石，大而宫殿之类，小而竟鉴之属，无不饰画如制。关于天文兵家之类，亦皆有图，可谓盛矣。宣帝甘露三年，单于入朝，上思股肱之美，乃图画其人于麒麟阁，王充《论衡》谓宣帝之时，图画烈士，或不在画上者，子孙耻之云。自是以后，凡有纪功颂德以及其他关于纪念之事，往往借画以达其用。始于王家，次及士夫，乃至庶民，亦多效法之，此则尤有影响于政教者也。至于贵族私室画，亦出乎礼教之外者，《景十三王传》：“海阳嗣，十五年，坐画室，为男女臝交接，置酒请诸父姊妹饮，令仰视画。”此种绘画，前未之见，实为后世春画之滥觞。元帝好色，宫人既多，常令画工图之，欲有幸者，辄按图召之。故其宫庭中，置尚方画工，从事图画，是盖继武帝黄门附设画工之制，而更专其官者，实为后世设立画院之滥觞。当时以画名家者，颇不乏人，如毛延寿、陈敞、刘白、龚宽、阳望、樊育等，皆其尤著者也。降及哀平，政治混乱，新莽篡立，则又兵戈相寻，绘画之事，无可纪述。
光武中兴，以兵力削平群雄，功以武立，而于文艺，亦极注重，而尤崇奖节义，宫中常列古代圣帝贤后等像，以为观瞻。光武尝与马后观览宫中画室，帝指娥皇女英图而戏谓后曰：恨不得如此之妃。进而见陶唐像，后指尧谓帝曰：群臣百姓，恨不得君如此。帝顾而笑。至明帝继立，又尚儒术，对于图画即以尚儒术崇节义为提倡之标准，创鸿都学以积奇艺。别开画室，诏班固贾逵等博洽之士，选诸经史故事，命尚方画工画之。其于绘画之提倡，厥功甚伟；亦即礼教作用的绘画极盛之时期也。且袭中兴余威，一变先帝柔远政策，用兵西域，犁庭扫穴，继武帝之后，再振国威于域外。其在艺术上，最有影响者，即为佛教画之传入。按《拾遗记》：“周灵王时，有韩房者，自渠胥国来，身长一丈，垂发至膝，以丹砂画左右手如日月盈缺之势，可照百余步。”又谓骞霄国人烈裔，于秦始皇元年献画，是我国绘画受域外艺术之影响，殆始于周季，然其说过奇，而韩房之名，未见于我国谈画之书，似不足信。至烈裔之来秦，虽较为可据，但究与我国绘画有如何之影响，亦殊无可考。故我国绘画之受域外艺术之影响，实以汉之始有佛教画为最显著。盖汉自武帝刻意欲从蜀滇通印度以来，不久即由合浦渡海，而达印度，与佛教之国相交通。魏收谓武帝尝得休屠王金人，置之甘泉宫，焚香礼拜云。至明帝尝梦金人以为佛，遣蔡愔等求佛经于天竺，偕沙门摄摩腾竺法兰携经及释迦立像，东还洛阳，明帝命画工图佛置清凉台及显节陵上。略见《魏书·释老志》而天竺僧之随中国使者同来如摄摩腾等，亦曾画首楞严二十五观之图于保福院。于是我国绘画，乃有所谓佛画矣。蔡愔等之使天竺也，实仅至月氏。时月氏为佛教盛行之地，即将白氍之画佛雕像经典赍归于洛阳城西雍关外，起立佛寺，即所谓白马寺者。于其中壁作千乘万骑群象绕塔图。梁任公著佛教之初输入，以其时西域与中国交通断绝，似无遣使求法之可能，遂根本否认之。于是对于因求法所有之事迹，皆存疑以为不足信。然从其画迹而论，则似非出于附会者。盖明帝所梦者为金人，而南印度案达罗派之雕涂确用金色，至所画千乘万骑群象绕塔之图，则明属西印南印之图案也。且汉人对于域外交通，特具狂热，如班超、张骞之出使，皆由坚苦中成功，况有宗教关系者乎。当时陆路交通即或断绝，而中印海道交通，则自武帝以来固无所阻，佛教传入，不由陆而由海，或亦可能。时楚王英极信佛，楚在东南，其佛教之布行，或即不受西域交通断绝的影响之一证。佛教之输入，必与佛教之宣传品佛画以俱来，故佛教之传入在汉，而中国绘画之受佛画之影响亦自汉始。惟案汉代著名之画家，无有以能作佛画称者，是殆佛画初入，尚不为中土画士所习；即有习之，亦不甚为当时一般社会所注意所乐道也。抑汉人多崇尚黄老，而视佛与黄老为一流，凡言黄老，往往兼及浮图，《后汉书·楚王英传》云：“英晚节更喜老子，学为浮图，斋戒祭祀，襄楷上桓帝疏云：闻宫中立黄老浮屠之祠。”又《后汉书·西域传》：“楚王英始信其术，中国因此颇有奉其道者。后桓帝好神，数祀浮图老子，百姓稍有奉者，后遂称盛。”是皆视佛道为一流之证。当时所谓佛教画，或受佛道混合之影响，在制作上不能特现其色相，亦未可知也。明章而后，王室之提倡不衰，域外文明，又随时输入，画风渐有革新之趋势。画家之享名者亦渐多。桓帝之世，则有刘裦；灵帝之世，则有蔡邕，称宗匠焉。
第六节
画迹
汉之武力文治，其结果皆能促进绘画，已略如前述。又汉武创置秘阁，以聚图书，汉明建立鸿都学，以集奇艺，天下之艺，云集王室；其收藏之富，宝贵之殷，固有足多。及董卓之乱，山阳西迁，图书缣帛，军人皆取为帷囊，又当时所收而西之七十余乘，因遇雨道艰，半皆遗弃，于是先朝所收藏而宝贵之者，致遭极大之劫运，汉画真迹，用是极少流传。刘裦之云汉图，令人见而觉热，北风图，令人见而觉凉，妙迹相传，徒供画苑之掌故谈矣。欲考汉画之仿佛，惟有证诸记载，索诸金石而已。
（一）汉画散见于记载者甚多，但言当时之画，须放大范围；若仅以后人所谓入审美者衡之，则直可谓无画。兹各从其类而述之。
蔡氏《汉官典职》：“明光殿省中皆以胡粉壁紫青界之，画古烈士。”《汉书·景十三王传》：“广川惠王越殿门有成庆画，短衣，大袴，长剑。”《后汉·郊祀志》：“文成言上即欲与神通，宫室被服，非象神之物不至，乃作画云气车。”《古今注》：“武帝天汉四年，令诸侯王大国朱轮，画特虎居前，左兕右麋；小国朱轮，画特熊居前，寝麋居左。”是皆有关于礼制者也。《历代名画记》：“汉明帝雅好图画，别立画官，诏博洽之士班固、贾逵辈，取诸经史事命尚方画工图画。”《后汉·蔡邕传》：“光和元年，置鸿都门学，画孔子及七十二弟子像。”《玉海》：“成都学，有周公礼殿，云汉献帝时立，高朕文翁石室在焉，益州刺史张收画盘古三皇五帝三代君臣与仲尼七十弟子于壁间。”是皆有关于教化者也。《汉书·天文志》：“凡天文在图籍昭昭可知者，经宿常宿，中外官，凡百一十八名，积数七百八十三星，皆有州图官宫物类之象。”《汉书·艺文志》：“凡兵书五十三家，图四十三卷。”前者关于天文学，后者关于军事学，皆所以表释学术者也。《汉书·郊祀志》：“上指文帝欲治明堂，奉高旁，未晓其制度。济南人公玉带上黄帝时明堂图：明堂中有一殿，四面无壁，以茅盖，通水，水环宫垣为复道，上有楼，从西南入，名曰昆仑，天子从之入，以拜祀上帝焉。于是上令奉高作明堂汶上，如带图。”《后汉书·王景传》：“永平十二年议修汴渠，乃引见景，问以理水形便。景陈其利害，应对敏给，帝善之。又以尝修浚仪功业有成，乃赐景《山海经》、《河渠书》、《禹贡图》。”前者关于建筑，后者关于疏浚，皆所以经画工程者也。《汉书·成帝纪》：“汉元帝在太子宫，成帝生甲观画堂。”颜师古注：“画堂谓画饰。”王延寿《鲁灵光殿赋》：“图画天地，品类群生，杂物奇怪，山神海灵，写载其状，托之丹青，千变万化，事各缪形，随色象类，曲得其情。”《后汉书·南蛮传》：“肃宗时郡尉府舍，皆有雕饰，画山神海灵奇禽异兽以炫耀之，夷人益畏惮焉。”是皆以画为装饰，而各有其深长之寓意焉。时有用以记功者，如麟阁、云台之功臣及赵充国像等。《汉书·苏武传》：“汉宣帝甘露三年，单于始入朝，上思股肱之美，乃图画其人于麒麟阁，法其形貌，署其官爵姓名。”《后汉·二十八将传论》：“永平中，显宗追感前世功臣，乃图画二十八将于南宫云台，其外有王常、李通、窦融、卓茂，合三十二人。”《汉书·赵充国传》：“初，充国以功德与霍光等列画未央宫，成帝时，西羌尝有警，上思将帅之臣，追美充国，乃召黄门郎扬雄，即充国图画而颂之。”时有用以颂德者，如休屠王阏氏、《汉书·金日磾传》曰：“金日磾母，教诲两子甚有法度，上闻而嘉之，诏图画于甘泉宫，署曰休屠王阏氏。日磾每见画常拜，乡之涕泣，然后乃去。”胡广、黄琼、《后汉书·胡广传》：“熹平六年，灵帝思感旧德，乃图画广及太尉黄琼省内，诏议郎蔡邕为颂。”杨竦、《后汉书·南蛮传》：“安帝时，蜀郡夷叛，益州刺史张乔遣从事杨竦击破之，竦厚加慰纳，余种皆降，论功未上，会竦病创卒，张乔深痛惜之、乃刻石勒铭，图画其像。”许杨《后汉书·方术列传》：“建武中，汝南太守晨邓，署许杨为都水掾，复修鸿却陂后卒，晨于都宫为杨起庙，图画形像，百姓思其功，皆祀之。”等像；用以表行者，则如陈纪、《后汉书·陈纪传》：“纪字元方，实之子也。遭父忧，虽衰服已除，而积毁消瘠，殆将灭性，豫州刺史嘉其至行，表上尚书，图像百城，以厉风俗。”叔先雄《后汉书·列女传》：“孝女叔先雄，父泥和堕湍水死，百许日，自投水，与父相持浮于江上，郡县表言，为雄立碑，图像其形焉。”等像，以表孝行；如延笃像《后汉书·延笃传》：“延笃遭党事禁锢，卒于家，乡里图其形于屈原之庙。”以表贞行；如李业像《后汉书·独行传》：“公孙述欲以李业为博士，持毒酒劫令起，业饮毒死。蜀平，光武下诏，表其闾，益部纪载其高节，图画形像。”以表独行；如皇甫规妻像，《后汉书·列女传》：“皇甫规妻，为董卓所酷，骂卓，死卓车下。后人图画，号为礼宗。”所表烈行；如蔡邕、高彪以及乐松等像，《后汉书·蔡邕传》：“邕死，年六十一，缙绅诸儒，莫不流涕，兖州、陈留闻之，皆画像而颂之。”《后汉书·文苑传》：“高彪迁内黄令，帝敕同僚临送祖于上东门，诏东观画彪像以劝学者。”《后汉书·杨球传》：“乐松江览为鸿都文学、诏敕中尚书为松等三十二人图像立赞。”以表学行；凡有功德文学及义烈之足表颂者，往往为之图像。他若画人于桃板，《风俗通义》：“黄帝时，有神荼、郁垒兄弟二人，能执鬼，于度朔山桃木下，简阅百鬼之无道者，缚以苇索，执以饲虎。帝及立桃板于门，画二人像以御鬼，谓之仙木。”此汉应劭记桃板语也。盖汉承古风，民间画仙木以祛邪，不独此也。画鸡于牖上，《拾遗记》云：“尧时有祇支之国，献重明之鸟，一名重精，双睛在目，状如鸡鸣，似凤，时解羽毛肉翮而飞，能搏逐猛兽虎狼，使妖灾群恶不能为害，国人或刻木或铸金，为此鸟之状，置于门户之间，则魑魅自然退伏。今人每岁元日，图画为鸡于牖上，盖重精之遗像也。是则汉承古风，而加以变化，由刻木铸金而又为图画矣。”用以祛邪。武帝画天地太一诸鬼神于甘泉宫，《汉书·郊祀志》略云：武帝作甘泉宫，中为台室。画天地太一诸鬼神，而置祭具，以致天神。明帝图佛，《后汉书·西域传》略云：汉明帝梦见金人长大，顶有光明，以问群臣，或曰西方有神名曰佛，其形长丈六尺，而黄金色。帝于是遣使天竺，问佛道法，遂于中国图画形象焉。桓帝画孔子像于老子庙壁，《魏志·仓慈传注》：“汉桓帝立老子庙于苦县之赖乡，画孔子像于壁。”用以奉祀。霍光之周公负成王朝诸侯图，《前汉书·霍光传》曰：“上使黄门画者画周公负成王朝诸侯图，以赐光。”顺烈梁皇后左右之列女图，《后汉书·皇后纪》：“顺烈梁皇后，常以列女图画置左右，以自监戒。”以及郡府厅事壁之诸尹画，《后汉书·郡国志注》：“郡府厅事壁诸尹画，肇自建武，迄于阳嘉，注其清浊进退。”用以警勉，皆有图画焉。
综上所举各例，用途虽异，而用意则与前代以画成教化助人伦者率相合。且能更广其义而益扩其用，自帝室而普及民众，状现俗而兼写史迹，由中国而并及域外。故按各例之内容而推论之，可见汉代政教风俗之真象，如光武以还，凡表行颂德之画迹独多，是即尚节义崇儒术之结果，而有此纯为礼教作用之风俗画也。然上述诸画迹，或附属于建筑，或饰施于舆服，或与其他不能寿世之物质共生命，故自考诸记载，仅能得其轶史外，而其实迹，已早不可得见，欲求其近似实迹者而观之，更当索诸金石。
（二）汉代金石类之传遗于后世者，大如碑，小如竟，不胜枚举。盖汉代极重鬼神之事，墓有石碑，祠有石室，多画以种种事物而刻之。或取象于鱼龙禽兽，以寓招祥祈福之意；或取象于神话历史，以申借古鉴今之义；或实状当时人事，以见风俗制度之概。于石如是，于金亦然，兹分述之：
石　石之最有名而画亦最繁富工致者，当推武梁祠及孝堂山祠石刻。孝堂山祠在山东肥城，顺帝永建四年前作，其图画为大王车，成王，胡王，贯胸国人，升鼎，堕车，行刑，歌舞等历史风俗画，系阴刻；武梁祠石室在山东嘉祥县，桓帝建和年间作，其图画概为神话历史画，其中帝王圣贤名士列女诸像，攻战庖厨升鼎乐舞诸事，以及舟车舆马弓矢斧钺釜甑权衡诸器，鱼龙鬼神奇禽异兽祥瑞诸物皆备，系阳刻。二者作风，概极古拙而雄健，虽有不甚合理处，然亦颇能表示各种事物之情状，以见一时代作风焉。他如关于死者之坟墓、祠堂、碑阙，则有赵岐寿藏图，李刚石室画像，鲁恭祠庙画像，伏尉公墓中画像，朱浮墓石壁画像，阮君神祠碑画像，郭巨墓石室画像，交阯都尉二神道画像，嘉祥刘村洪福院画像，焦城村画像，不其令董恢阙，雒阳令王稚子二阙，处士金慕沛相范君阙、邓君阙、魏君阙、黄尚石阙等画像。岐自为寿藏，图季札、子产、晏婴、叔向四像居宾位，自画像居主位，皆为赞颂。昔人谓汉人图画于墟墓间见之史册者始此，其实岐以献帝建安六年卒，其先用图画于墟墓者，其例固甚多也。李刚石室在巨野黄水南，石室四壁，隐起雕刻，为君臣官属龟龙麟凤之文，飞禽走兽之像，制作工丽。见《水经注》鲁恭像在焦氏山北，前有石祠石庙，四壁皆青石隐起，刻自书契以来忠臣、孝子、贞妇、孔子及弟子七十二人形象。见《西征记》伏尉公墓，在资州内江县，蜀人谓之燕王墓，所刻画多人物，但未知何据。见《汉隶字原》朱浮墓在济州坡，中有石壁，上刻车服人物，所画皆浮生平乘服；有曰作令时车者，作京兆尹时四马辕者，仪卫人马颇多；有曰鲜明队，曰某队者，皆刻如制见米芾《画史》阮君祠亦谓之五部神庙，以其碑画像，有石堤、西戎树谷、五楼先生、东台御史、王翦将军也。见《集古录》郭巨墓亦谓之孝经堂，在平阴县东北官道侧，冢上有石室，制作工巧，其内镌刻人物车马。见《金石录》交阯都尉二神道，在梁山军，其上各刻朱雀，其形相向，下又刻龟蛇虎首，所画甚工。见《隶释》刘村洪福院画像，焦城村画像，皆阴刻，类孝堂山祠，皆在嘉祥县。前者上层画霹雳列缺吐火施鞭之状，后者下层画一人牵犬二人荷毕，雉兔奔走田猎之状，甚有奇致。石阙画像，以不其令董恢阙画像最为精巧。此阙刻一冢，冢上三木，叶丛茂，冢前置香炉一，烟起缕缕，二男子向之跪拜，其后有一妇人二稚子，又有六妇人鱼贯于后；冢旁有一树，枝上悬一物若罄，树下系一马，马之前后，各立一人，类仆御；又有状若鸡鹜者，啄食树下，或谓此为子孙展墓之图云。以上所述，皆系死者墓祠碑阙之类，其余石刻，如雍丘令画像，孔子见老子画像，功曹史残画像，豫州刺史路君画像，成王周公画像，人物碑画像等，所画为人物车马之类；麒麟凤凰碑，山阳麟凤碑，益州太守无名碑，益州太守碑阴，李翕五瑞碑，是邦雄桀碑额等，所画为龙虎麟凤牛马及其他奇禽异兽之类；真定郡绛侯亭石刻，邹县斋祠画像碑等，所画只有人像，别无他物；又有竹叶碑者，则所画为竹。兹就其更大者而言，如孔子见老子画像，画孔子面右贽雁，老子面左曳曲竹杖，中间复有一雁一人，俯首其下，有物拄地，状若扇，侍孔子者，一人其后，双马驾车，车上一人，马首外向，老子后一马驾车，车上亦一人，车后一人，回首向外。总计凡人七，车二，马三，雁二，杖一；其人物车马之多，虽不及雍丘令画像及功曹残画像，但其宾主相见之情状，能尽表现。麒麟凤凰碑，麟凤各石，其像高二丈，阳刻，各有生气。汉人所图二瑞，独此最为奇伟。见《隶续》山阳麟凤碑，则麟凤共石，其像较小，亦阳刻。此图半篆半隶，麟一角上翘如足，类恶马；凤高冠长尾，甚可奇也。见米芾《画史》李翕五瑞碑，石在甘肃阶州之成县，所画为黄龙白鹿连理嘉木，有一人承甘露于乔木之下，其画法之工巧，特胜他石。斋祠画像，阴刻一人正面坐，拱手执一斧，厥态严正，盖古者天子将出，或有斋祠，先令道路洒扫清净，此图刻力士像，似即洒扫者之所奉也。竹叶碑，藏曲阜颜氏乐圃，因两面泐文成竹，故名。其正面极泐，只存数字，碑阴则极清楚，竹亦颇完好，竹干由左向上，侧向右，作背风势，干用实笔，叶则随势布满全石，作双钩，画法尤妙。
金　汉代金属器之遗传者，如钟鼎罄洗之类，皆有画饰。但不及竟鉴制作之妙。汉竟鉴之属，自尚方制作者外，多系私家所出。一竟之微，而所绘事物，至穷天人动植之妙且美。故即就竟鉴，即可考见当时绘画之遗型。汉竟甚多，如宜官竟、仙人不老佳竟、宜子孙竟、千秋万岁竟、延年益寿竟、八子九孙竟等，多作花边，较为简单者外；若大王日月竟，中作四神四兽之饰，边作回鸾舞凤之纹，皆极细致。尚方盘龙竟，中作两层盘龙之饰，起伏异状，有在马上作角抵者。上方吉阳竟，中画龙虎及六女子，龙虎作飞舞状，女子作拱揖状，皆有神趣。盍氏仙人竟，中以四乳分四格：二格为二神人四侍从；一格似供奉之物若有光焰者，又有二人跪其旁；余一格则为龙，作飞舞状。西王母竟中，以六乳分六格：一格画一女坐而听琴，题西王母三字，西王母也；一格画一女鼓琴，西王母侍也；一格画一女翻身而舞，倒乘纤履，状极苗条；一格画龙，一格画麟，一格画一神鬼，两手如翼，跪而击球，亦极生动。又如四神四虎竟、三神四兽竟等，虽以人物禽兽而稍带便化，要皆生动而壮丽。至若许氏竟、马氏竟、邹氏鲁氏竟、张氏蒙氏竟、龙氏竟、周仲竟等，所画人物器具愈备，寓意愈显，其中尤以龙氏竟、周仲竟为妙。龙氏竟凡三：其一分四格，一格画曲辕车，车上有盖，盖下坐一女，一马驾之；二格画六女子。中二女坐，旁四女皆侍立，手中执拂；余一格画龙虎相对之状。其二，亦分四格，一格画一女鼓琴，一女吹箫，一小女坐而听之，其前置一盒；二格画六女子，中者坐，旁者立，有击鼓者；一格画龙虎。周仲竟以四乳分四格，二格各画一人，趺坐莲台上，各有侍立八人，人俱有两翼；一格画一车四马；一格画一车六马，作绝驰状，皆甚密致。此外如双凤双狮竟，不分格，而分内外二层，内层中画双凤双狮，凤则舒翼扬尾，狮则奋爪昂首，其间花枝相连，曲折以缀之；外层边作曲形，凡十出，每出中间画作鸟飞枝头蝶舞花间之状。天马蒲桃竟凡六，其一最精，亦作内外二层，内层作五天马，以其一为竟纽，又有孔雀二，其尾甚巨，蒲桃错杂其间；外层则画蒲桃累累，其藤支蔓，蜂蝶鹊鸽之类，飞鸣啄立于其间，皆甚有生气。至人物画像竟，其制精古，尤为各竟冠，竟以四乳分四格，其一格中立一人，帽上簪花，张袖而舞，旁一人鼓琴，又二女在后，翻身舞，望之有若长蛇形者，其舞纱也，琴旁有一香炉，复有一剑一玉环；一格中画一人重茵而坐，左右侍者各二人，有播鼗者，其他亦各有执持，想亦乐器类耳；一格画中坐者有须，亦重茵，左右坐三人，有作举手状者，旁置壶盒，又有二女子袖手凝立于后，皆高丫髻瘦腰长裙；其一格画二车，往来相值皆驾五马，所谓良马五之者，车有圆盖，有方轸，有直櫺窗，有斜纹席，车后有叠山，有飞鸟；外缘边作便化回鸾舞凤之饰；此竟止汉尺八寸七分，画人凡十五，车二，马十，一切歌舞饮食器具皆备，而男女衣着，翘然皆古制，与武梁石室相似，真奇物也。夫据记载以考汉画，或圣贤，或忠烈，或鬼神，多系单纯之画像，犹未见其富美；
今合金石而统观之，则知汉画之类别，凡三，曰传写经史故事，曰实写风俗现状，曰意写神怪祥瑞。顾实写风俗现状，意写神怪祥瑞，多为当时民间的艺术作品。至若王室士族，则极注重经史故事之传写，以其有足昭炯戒助教化之用也。如“周公辅成王”、“孔子见老子”等经史故事，尤为绝妙之画材。其制作也，用笔多古拙雄浑；汉代图画，用笔描线极古拙雄浑，实为其作风之特点。或谓金石上之画迹，已经刻铸，面目非真，诚何足据，然加以细审，虽画经刻铸，有阴阳精粗之各异，而其古拙成风，盖前比诸三代而不如，后比诸唐宋而不类，确乎其有时代精神。而状物图事，则不避繁复而务求实在，其取材要以人物为主。人而圣贤忠孝节义之辈，物而动植飞潜器皿之属，乃至日月风雨神灵鬼怪，极其繁博。其应用也，要以礼教为化；上而朝廷制度典章之大，下而民众娱乐服饰之细，其他关于政教风俗之事实，多可考见一斑焉。即就上述武梁祠孝堂山祠石刻，不其令董恢阙画像，盍氏仙人竟，人物画竟等观之，汉画之艺术程度及用意，已不难举一反三矣。
第七节
画家
汉代画迹，稽之记载，索之金石，既有如上述之多且赜。谁实作之，留此名迹？则当时以画名家者，必大有人在。惟当时画家之于图画，但在致用，不在致名，非若后人之有画必有款。故从画迹而求画家，或就画家而求画迹，皆甚困难。兹据记载可考者而言，前汉约六人，曰毛延寿、陈敞、刘白、龚宽、阳望、樊育；后汉约六人，曰张衡、蔡邕、赵岐、刘裦、刘旦、杨鲁。之数人者，各有专艺：以善布色名者，长安樊育、林下阳望也。以善画牛马飞鸟名者，洛阳龚宽、新丰刘白、安陵陈敞也。若以阶级论，则多士大夫也，或待诏尚方，专任画职，杨鲁、刘旦、毛延寿等是也；或于从政之暇，以画遣兴者，则赵岐、蔡邕、张衡、刘裦等是也。兹择其要者，略述其史。
毛延寿　延寿汉元帝时杜陵人，擅长人物，画人形丑好老少，能得其真。元帝后宫甚多，不得常见，乃使画工毛延寿等图形，案图召幸之。
诸宫人之求幸者，皆贿画工，独王嫱不肯，遂被毁，不得见幸。后匈奴入朝求美人为阏氏，上案图以昭君行。及去，召见，貌实为后宫第一，帝悔之，而名籍已定，乃穷案其事，画工毛延寿等，皆同日弃市。
张衡　衡字平子，南阳西鄂人，少善属文，通五经，贯六艺。安帝时，征拜郎中，迁侍中，出为河间相，官至尚书。按《异物志》建州浦城县，山有兽，名骇神，豕身人首，好出水边石上，平子往写之，兽入潭中不出。或曰：此兽畏人画，故不出也，可去纸笔。兽果出，平子拱手不动，潜以足指画兽云。建初戊寅生，永和己卯卒。
蔡邕　邕字伯喈，陈留圉人。初平元年，拜左中郎将，封高阳侯。善鼓琴，工书画。灵帝时，尝诏邕画赤泉侯五代将相于省，兼命为赞及书，邕书画与赞，皆擅名，时称三美。《历代名画记》云：邕画之传于世者，有讲学图，小列女图等。《后汉书》本传，邕以阳嘉癸酉生，初平壬申卒。
赵岐　岐字邠卿，京兆长陵人，初名嘉，字台卿，后避难故自改名字，示不忘本也。岐少明经，有才艺，擅长人物，尝自为寿藏图。官太常，于献帝建安六年卒，年九十余。
刘褒　褒桓帝时人，官至蜀郡太守，善画鸟鹊，《博物志》云：裦尝画云汉图，人见之觉热，又画北风图，人见之觉凉云。
以上所述，皆为汉代画家之最著名者，其余如沛人周勃，高祖时人，能画人物。刘旦、杨鲁，光和中待诏尚方，于鸿都学，亦皆有名。夫汉代画家，固不仅此数，惟此数人，卒以为士大夫故而名，其非士大夫而能画者，则如所谓工匠者流，其姓名不著于记载，卒无从考见之。至士夫画家所以得名之故，亦可得而言也。盖汉代绘画，既重历史故事的拟写，故当时从事绘画工作者，因取题材之关系，有不得不与博闻洽识之士接近，甚或非具有博闻洽识之才者，即不能应时代之需要，从事绘画史实。于是一般仅有画技之工匠，不得不知难而自退，而士大夫之习绘画者，遂乘机而起，渐占绘画界之势力。当时凡有记载，即记载此少数士大夫画家之事迹，其余无数之工匠画家，虽仍在民间工作，一如现在之业圬镘者流，事功多而名被掩。故汉以前之画家，有以工匠名者；至汉，画迹固富且美，而以绘画名者，除此少数士大夫外，别无所见，致汉代画史，尽为贵族士夫艺术家所独占。
当时画家之名不名固与其阶级有关，其于地理亦有可得而言者。盖在专制时代，一切政教文艺，要皆与其首都所在，有密切之关系。汉都长安，其时绘画之都会，即在长安，考诸当时画家之产生地，皆在今陕西河南间，为黄河流域附近地。如毛延寿杜陵人，而杜陵即在今陕西长安县南。刘白新丰人，而新丰即在今陕西临潼县东北。龚宽洛阳人，而洛阳即在今河南洛阳县。陈敞安陵人，而安陵即在今咸阳县东，皆黄河流域地也。虽曰我国文明，当时实在黄河流域为盛，故画家辈出于其间，亦因身近辇毂，成学易成名亦易，所谓近水楼台先得月也。
第八节
画论
汉以先，对于图画艺术上之评论，惟齐王容易鬼魅而难犬马之对。至汉，研究图画者日多，而艺术上评论，则亦罕闻。刘安之言曰：“寻常之外，画者谨毛而失貌。”高诱注曰：“谨悉微毛，留意于小，则失其大貌。”张衡之言曰：“画工恶图犬马而好作鬼魅，诚以实事难形，而虚伪不穷也。”或谓二子之言不过取喻于画，非绝对的用艺术上之眼光相评论。然于画图之学理固甚有合也。夫汉代绘画之应用，既含礼教化，而偏于人事之实际；赏鉴之风未开，审美之力殊浅，故论画著作，绝少流传；然较之往代，已稍见曙光。刘、张所论，以其质量言，都无足奇；然在史家以时代眼光观之，则以为论画之发端，甚有记述之必要也。
[book_chapter]宗教化时期

[book_title]第四章
魏晋之画学
魏曹丕篡汉称帝，建元黄初，与吴蜀并峙，是为三国。及魏灭蜀，司马炎又篡魏并吴，而一中国，是为晋。传四主，凡三十七年，而晋室遂东。江北悉为诸胡所割据，晋则偏安江左，复传十一主，凡一百有四年而亡。盖自魏黄初庚子至东晋恭帝元熙己未，即纪元二二〇年至四一九年，凡一九九年间，干戈扰攘，礼教不讲，人心多疾时厌世，宗教因之勃兴，绘事亦受其化焉。
第九节
概况
三国虽杀伐相仍，号称乱世，而王室士族之好尚绘画，较之汉代，有加无减。盖汉代绘画，虽极富美，以累代帝王用以章饰典制，奖崇风教之故。及其敝也，致一般画家思想，被礼教所囿，只从事关于激扬礼教之制作，无有能出新立异、别开生面者。自三国鼎分，海内骚然，魏武提倡恶风，吴蜀亦奖励权术，于是礼教之防破，人情风俗为之大变，绘画思想亦随之解放。帝王士夫，往往以画寄兴。魏之曹髦，吴之孙权，蜀之诸葛亮、张飞，要皆雅好绘事，间有图画。而魏人杨修、桓范，吴人曹不兴、赵夫人，尤为著名。至于晋，则荀勗、张墨、王廙、史道硕，世称大家。而王逸少、谢安石等，亦皆能画。盖绘画之风习，往往以时事为背景，由三国而两晋，画家思想，既不复为礼教之制作所囿；又其时同为我国历史上纷争之期，——三国，为汉族与汉族相争；两晋，为汉族与诸胡相争；兵戈纵横，杀伐无已。在上而当其事者，既力疲于运筹决胜之艰难，皆欲有所自遣；在下而受其害者，又恨切于乱离死亡之频仍，亦欲有所自慰；于是相率而逃于清静。在三国，则承两汉重视方士之余，而尚老庄；在两晋，则因三国好老庄之弊，而尚清谈；而东晋臣民，举目有河山之异，抱厌世观念者尤多。其结果，乃促成宗教之勃兴，而绘画即受其影响，随宗教而发扬其异彩。故就当时画材论，虽以人物画为最流行，而人物画中已见道释画之渐盛，或画作卷轴，以供礼拜，或画于寺壁，以助庄严。其时画家，要皆能作带宗教色彩之图画，其最著者，吴有曹不兴，晋有卫协。卫协以后，佛画益风行，大有代经史故实画而大盛之势。盖信奉佛教者，多供养之为对象；而寺壁之装饰，又在在需此类绘画也。不宁惟是，自晋室南渡后，因地理学术之关系，绘画思想，益以革新。如卫之弟子有顾恺之者，相继崛起，兼擅佛画，及其他人物画，更别出心裁，为山水传真。于是山水画，始由人物画之背景脱胎而出，独立成门，实为我国绘画进步史上开一新纪元。且三国两晋，为君主者，整军经武之不暇，虽或雅好绘画，亦不与以有力之提倡，所谓画家，如卫协、顾恺之等，虽为士夫，要皆不受帝王之豢养；其自由制作，亦非独供帝王之玩赏；前代为贵族独占之艺术界，遂被打破，亦可记之事实也。兹举其要点而概论之。
道释画之渐盛　自汉以来，佛教已流传中国，历三国而两晋，上而君主，下而士庶，信仰佛教者，代有其人。盖自魏朱士行始为沙门，西行求法后，踵而起者，如晋之竺法护、法显等，不下数十人。其由西域挟高僧而归，则如佛驮、跋陀罗等，皆为时人所信敬。于是建佛寺，画佛像，而其所以庄严佛相者，自不能无相当之佛画。其时僧侣之受中土欢迎，而陆续自印度来宣教者，又各挟其关于佛教之图画以俱来，中土画家，应时势之要求，多取为范本而传写之，于是佛画乃渐盛行。三国时，天竺僧康僧会者，远游于吴，吴主孙权信之，为立建初寺于建业，江南之有佛教而立寺者。此其嚆矢也。吴人曹不兴以善画人物名，尤善作大规模之人物，尝画像于长五十尺之素缣上，运笔灵敏，亡失尺度。时康僧会初入吴，设像行道，不兴见西国佛画像，乃范写之，盛传天下，是实为我国佛画家之祖。晋之卫协，即曹氏之弟子也，曾作七佛之图，不敢点睛，谓点睛恐飞去云。盖晋武帝时，所谓寺庙图像，已崇京邑，画家对于佛画，自易获得范本，进为精妙之研求；且我国古画，法多尚简略，至协出始就佛画而陶熔之，渐趋细密，其艺术手段，尤足左右一时之风习。东晋哀帝兴宁中，始置瓦官寺，僧家设会，以请朝贤鸣刹注疏。其时士大夫无过十万钱者；既而顾恺之打刹，注百万。恺之素贫，众以为大言壮语。后寺僧请句疏，恺之曰：宜备一壁。遂闭户往来月余，所画维摩诘一躯，工毕，将欲点眸子，乃谓寺僧曰：不三日而观者所施，可得百万钱。乃开户，光彩陆离，施者填咽，俄而果得钱百万，是即可见顾作之精妙，按维摩诘像，有清羸示病之容，隐几忘言之状，陆探微、张僧繇效之终不及。至唐寺废，林牧之为池州刺史，过金陵，叹其圮，募工拓写十余本，以遗好事者。佛画之进步，而时人对于此种绘画，视为灵光所寄，庄严不可思议，其信仰佛教之热烈，亦可知也。且顾恺之师法卫协，而恺之实为崇尚老庄之一人，故其作佛画外，亦作道画。所谓道画者，多以龙为画材，以附会老子犹龙之说，龙之一物，遂为宗教画上特有之象征。故晋代作品，自恺之所作龙头样及赤龙等图外，其余画家，亦往往有龙之作品也。
魏晋佛画之位置
山水画之成立　秦烈裔画四渎、五岳之图，汉刘褒画云汉、北风之图，吴之赵夫人绣山河形势于军服，虽已见山水画之端倪；然以体用兼备论，可称为山水画之成功者，实在晋室东迁以后。盖晋室既东，江北之地，尽为诸胡所割据，北方汉族，不能安其故居，才智之士，相率而南。此辈既从难地来客斯邦，又受南方所盛行之老庄思想之浸淫，群趋于爱自由爱自然之风尚，而江南人物俊秀，山水清幽，自然美又足以激动其雅兴。于是对景生情，多有能罗丘壑于胸中，生烟云于足底者。明帝之轻舟迅迈图，卫协之宴瑶池图，戴逵之吴中溪山邑居图，顾恺之之雪霁望五老峰图，皆系山水名作。惟当时所谓山水画者，多为人物画之背景，独恺之所作，乃能从人物画之背景，更进一步，故有我国山水画祖之称焉。然山水画虽已成立，而作者寥寥，其在社会之势，远不及道释人物画之盛。
审美程度之进步　自汉季以来，图画之事，经道释画之渐行，渐觉其神圣；及山水画之成立，益明其雅美；审美程度，因大进步。其有因审美而乐收藏者，明帝可为代表，盖明帝兼精鉴识也。有因审美而作论评者，则顾恺之可为代表，盖恺之能以科学的方法，批评绘画也。当时审美程度，既已进步，赏玩绘画之风气，亦遂大开；陶渊明、王逸少、石季龙等高人豪客，皆置有画扇，出入携之。后世作画扇头之风，殆滥觞焉。桓玄性贪，好奇，天下法书名画，必使归己。及篡晋位，内府真迹，玄尽有之；刘牢之尝遣子敬宣诣玄，请降，玄大喜，陈书画共观之。夫至以共观书画为一种欢迎上宾之表示，则当时玩赏书画之盛可知，亦足证东晋风尚浮华之一斑。
绘画向外之传播　我国绘画，自秦汉以来，已受域外艺术之接触，前既述之。至于魏晋之世，则又以种种关系，我国绘画，乃颇有传播于域外者。南夷俗征巫鬼，好盟诅要质，诸葛亮乃为夷作图。先画天地日月君臣城府，次画神龙及牛马驼羊，后画部主吏乘马，又画夷牵牛负酒赍珍宝诣之，以赐夷，夷甚重之。见《华阳郡国志略》。所谓夷，在今日实云贵间之居民，然在当时，因视为域外者也。即如朝鲜半岛，亦于当时输入我国文明，而连带及于绘画。盖五胡十六国，更迭云扰中原，黄河流域糜烂不堪言状，其时高丽百济，亦年年鏖兵，半岛民族，纯为武装之生活，无暇研究文化，顾大陆与半岛之交通，受战争影响，日益频繁。中国文化，逐渐输入半岛。朝鲜受此影响，凡百事物，焕然一新。盖当高丽小兽林王元年，即晋简文帝咸安二年。秦王苻坚遣使送浮屠顺道及佛像于高丽。寻僧阿道复往，高丽王为创立肖门寺以居顺道，创立伊弗阑寺以居阿道，是为佛教由中国传入高丽之始，亦即佛教画由中国传入高丽之始也。同时百济亦由海道与东晋交通。近肖古王二十七年，即小兽林王元年，遣使朝晋，三十年，得博士高兴，于是百济始有书记。枕流王三年，即东晋孝武帝太元九年。胡僧摩罗难陁，自晋携佛经佛画等往朝，王迎入宫中，敬礼甚至。次年立佛寺于汉山，度僧十人，是为佛教入百济之始，亦即佛画由中国传入百济之始也。新罗于百济通中国后五年，亦遣使于秦，后四十五年，佛教始由高丽输入，于是朝鲜半岛，皆被中国文化，而绘画亦因宗教而传播焉。
上述数点，可见魏晋绘画之概况。抑自三国以来，我国文明逐渐南下，晋室东迁后，文明俱南之迹，益可显见。前代图画之都会，在黄河流域，时则转移于长江流域。而画家之赫赫享大名者，亦皆产生于长江流域。如曹不兴可为三国时之代表作家，其产生地，则在吴兴；顾恺之可谓两晋时之代表作家，其生产地，则在无锡，皆江南人也。绘画都会，随时代文明而移其区域，是亦一极可研究之问题也。
第十节
画迹
唐张彦远尝叙画之兴废，谓“魏晋之代，固多藏蓄，寇入洛，一时焚烧，……晋遭刘曜，多所毁散”。盖画迹之在当时，已屡遭劫运，名迹流传，如是其难，安能从数千年后而一一考见之。《贞观公私画史》，自梁太清目失传外，实为我国最古最赅之画迹记籍，凡自魏晋而迄隋代以前之遗作，多搜入而著目焉。其中所载魏晋时代之画迹云：
魏高贵乡公画四卷，新丰放鸡犬图，二疏图，黄河流势图，盗跖图。杨修画三卷，吴季札像，严君平卖卜图，两京图。吴曹不兴画五卷，清溪侧坐赤龙盘赤龙图二卷，龙头样一卷，四头南海监牧进十种马图，夷子蛮兽样一卷。晋卫协画五卷，毛诗北风图，毛诗黍离图，卞庄刺虎图，吴王舟师图，列女图。张墨画一卷，维摩诘变相图。嵇康画二卷，巢由洗耳图，狮子击象图。王廙画六卷，列女传仁智图，狮子图，异兽图，鱼龙相戏图，吴楚放牧图，村社会集图。顾恺之画十七卷，司马宣王像，谢安像，刘牢之像，桓玄像，列仙图，康僧会像，沅湘像，三天女像，八国分舍利图，木雁图，水府图，庐山图，樗蒲合图，行龙图，虎啸图，虎豹鸷鸟图，凫鸟水雁图。史道硕画八卷，周穆王八骏图，服乘箴图，七命图，金谷园图，燕民送荆轲图，王濬戈船图，田家社会图，梵僧图。夏侯瞻画二卷，吴山图，楚人祀鬼图。戴逵画十一卷，尚平子图，堇威辇诗图，嵇阮图，胡人献兽图，渔父图，十九首诗图，五天罗汉图，杜征南人物图，吴中溪山邑居图，黑狮子图，名画图。戴勃画三卷，九州名山图，朝阳谷神风水图，秦始皇东游图。晋明帝画八卷，史记列土图，息民兰圃图，洛神赋图，穆天子燕瑶池图，汉武回中图，畋游图，瀛洲神仙图，杂人风土图。
据上所载，凡为经史故实画者十之三，风俗现状画者十之二，道释画及人像十之三，其余则为杂禽异兽，及关于学术之作；而山水之画，因新脱胎故，作者尚不多见。然诸画迹中，其含有汉画助扬礼教之色彩者，则殊少，是亦可见当时之风尚焉。又魏晋画迹，为裴氏所未录而尚可考见者，则如：
《宣和画谱》：“不兴画兵符图极工。”《历代书画舫》：“兵符图一卷，曹不兴画，旧藏韩太史存良家，绢本，破碎，笔意奇绝。”此卷裴氏未曾收录。而《画鉴》则谓“宣和内府刻意搜访，不过兵符图一卷，笔意神采，疑是唐末宋初人所为”。是曹画至宋时，已无有存者矣。《铁围山丛谈录》：宋宣和癸卯御府所藏，魏高贵乡公曹髦作卞庄刺虎图，次兵符图，而为第二。又《毛诗》北风图，一说为谢稚画；裴氏亦皆未曾收录。《画鉴》称卫协“品第在顾生之上，世不多见其迹，画谱所传高士图刺虎图，余并见之，乃唐末五代人所为耳”。是卫协画迹至唐时已极少见矣。然《历代名画记》，则谓“协有《史记》伍子胥图、辞客图、神仙画、张仪像、鹿图等”，要皆裴氏所未录，而《图画见闻志》谓：“协有穆天子燕瑶池图。”按裴氏所录，明帝有穆天子燕瑶池图，《历代书画舫》云：“朱忠僖家画本，以穆天子燕瑶池图为第一神品，上上，系明帝真笔，乃隋朝官本，即《贞观公私画史》所载是也。明帝画本师王廙，而沈著过之。其图止有一卷，至宋武臣吴元瑜，缋为三卷”云。顾恺之画迹甚多，自裴氏所录十七卷外，尚有卫索像、清夜游西园图、初平牧羊图、维摩天女飞仙图、女史箴横卷、雪霁望五老峰图、水阁围棋图卷等。按初平牧羊图，东坡、董逌各有题记，董云：“牧羊图，本曾鲁公子行以罪没入秘阁，画羊皆作异状，如坟墓间蹲羊伏兽；牧者乃羽服道士。初未有赏者，以是不入校录。明年少监罗畤始令工者就装轴列画录中，同舍方会畀工图之，既成，三月有诏，取入禁中……”云云。清夜游西园图，极妙，世甚重之。《图画见闻志》论其流传之经过颇详。女史箴横卷，人物三寸余，笔彩生动，髭发秀润，《画史》亟称之。至维摩天女飞仙图，仙长二尺，所谓小身维摩。又净名天女，长二尺五，后人皆视为希世之珍。戴逵画亦甚多，自裴氏所录者外，如阿谷处士图、孙绰高士图、濠梁图、孔子弟子画、金人录、三马伯乐图、三牛图、名马图、观音图，皆甚有名。其观音像尤佳。《画史》云：“戴逵观音在余家，天男相，无髭，皆帖金。家山乃逵故宅，其女舍宅为寺，寺僧传得其相，天男端静，举世所睹观音作天女相者，皆不及也。”至若王羲之之家景图，江道硕之八骏图，亦颇有名，见汪氏《珊瑚网》、严氏《画品》手卷目，及王元美家藏画目。其余名家，如荀勖则有大列女图、小列女图。王献之则有渥洼马图一卷，白麻纸，风神超越。康昕则有五兽。释惠远则有江淮名山图。皆传之记籍。至若张收之《周公礼殿益州学馆记》谓：“周公礼殿梁上画仲尼七十二弟子，三皇以来名臣耆旧。”盖亦名迹也。
以上所述，要皆为著名作品，可得考其作者之姓名。其有画迹杂见于记载，而作者姓名，渺不可考，仅以画迹之有关系而永其传者，如魏之贾逵像，《魏志·贾逵传》：“贾逵死，豫州吏民追思之，为刻石立祠。青龙中，帝东征，乘辇入逵祠，诏曰，昨过豫州，见贾逵碑像，念之怆然。”仓慈像，《魏志·仓慈传》：“仓慈为敦煌太守，卒于官，吏民悲感，图画其形。”吴之黄盖像，《吴志·黄盖传》：“盖病卒于官，国人思之，图画盖形，四时祠祭。”晋之陆云像，《晋书·陆云传》：“陆云为浚仪令，去官，百姓追思之，图画形像，配食县社。”陶侃像等，《晋书·陶侃传》：“陶侃薨，故吏刊石碑画像于武昌西北。”类有恩德于吏民，吏民或悼其死，或惜其去为之图像，以纪念之者也。吴之邵畴像，吴邵畴为会稽太守，郭诞功曹，诞以不白妖言见收，畴为己罪自杀以证之，孙皓嘉畴节义，诏郡国图形于庙堂。张温中妹像，《吴志·张温传注》：“张温姊妹三人，皆有节行，为温事，已嫁者见录，夺其中妹，许嫁丁氏，成婚有日，遂饮药而死，乡人图画为之赞颂。”蜀之谯周像，《蜀志·谯周传注》：“益州刺史董荣，图画谯周像于州学，命从事李通颂之。”晋之宋纤像等，《晋·隐逸传》：“宋纤敦煌效穀人，不应辟命，太守杨宣画其像于阁上，出入视之，作颂赞焉。”是则君子在世有行有则，或图其形而寿之贞珉所以劝范后人者，其意甚深长也。他若建筑物上之图画亦不少，或饰于宫室，或绘于寺塔，魏有温室画，左思《魏都赋》：丹青炳焕，特有温室，仪形宇宙，历象贤圣，图以百瑞，綷以藻咏，是画饰于室也。晋镇军谢尚，于武昌昌乐寺造东塔，戴若思造西塔，并请廙画，是画之饰于塔也。林泉高致，成都周公礼殿张收，画三皇五帝三代至汉以来君臣贤圣人物，灿然满殿，令人识万世礼乐，王右军恨不克见，此画之饰于殿壁也。西门豹祠殿基，建武六年造，其下刻物像甚多，如土长强良顾章舒凄雀之类，其名颇异，见《金石录》，此画之饰于殿基也。其例甚多。惟上列诸迹，有用以纪念恩德，有用以表颂节行，系汉画传统之余习，然已不甚多见；而其画又无一名家之作，足见此等图画，在当时已与圬镘同等视矣。至若殿基殿壁之饰，或即汉画之遗，而寺塔之画，则明受佛教画潮流之溉润矣。
按上诸画迹而观之，知魏晋图画，有为工匠所作者，有为士夫所作者。士夫所作，多讲习笔法，其迹多留传于卷轴；工匠所作，皆注重实用，其迹多附丽于工艺。自是以还，士夫画日以昌明，几视工匠画为不足齿；工匠画日以隐匿，至不以绘事自居，仅以为工艺上一种点缀品而已。且因审美之风启，世多以能画博好名，于是画家与画迹相系，不难就画迹考见画家，与汉代情形迥异。又以侧重士夫画迹故，如金石上类似之工匠画迹，亦绝少记录矣。工匠画迹在当时处“有用而不贵”之地位，姑置勿论。就士夫画迹言，道释人物画之多，已渐有驾经史故实画而上之势。时人对于道释人物画之注意，亦较重于其他画迹，故图画之事之被宗教化，证之画迹，而益见其势之渐盛，将若大河之出龙门焉。至其用笔，多尚简古圜成，往往与塑工争胜，不似从笔墨中来。壁画而外，卷轴之作皆用精古之绢素。
至若其他关于学术之绘画，其用在助学术之发明，亦学者之别艺，于士夫画工匠画外，别有极大之价值。在晋时亦颇有作者，例如：《尔雅》图、郭璞《尔雅序》曰：“别为音图，用祛未寤。”邢昺疏曰：“谓注解之外，别为音一卷、图赞二卷，字形难识者，则审音以知之，物状难辨者，则按图以别之。”《南都赋》图、戴安道独好画，范宣以为无用，不宜劳心于此，戴乃作南都赋图，范看毕咨嗟，甚以为有益，始重画，见《世说新语》。《山海经》图、陶渊明《读山海经》诗云：“泛览周王传，流观山海图。”见《陶渊明集》。浑天仪图涟漪氏蓝收晋画浑天仪图，直五尺素，画不作圈势，别作一小圈，画北斗紫极，易于点阅，又位列多异于常图，见汪氏《珊瑚网》。等，或以表示动植物之形象，或以表示地理天文之方位，皆足以助学者之探究，范宣之咨嗟以为有益，良有以也。
第十一节
画家
自汉以来，能绘事者已不尽为工匠，魏晋士夫之以画名者，据可考而言，不下数十人。虽不及后世之盛，以比秦汉，则已有空前之观。在蜀则有诸葛亮、诸葛瞻、张飞、李意其等；在吴则有曹不兴、赵夫人等；在魏则有少帝曹髦、杨修、桓范、嵇康、徐邈等；在晋则有司马昭、肃宗、荀勖、温峤、史道硕、王廙、王羲之、王献之、夏侯瞻、谢安、戴逵、卫协、顾恺之、张墨、江思远、贾惠远、康昕等。诸葛亮字孔明，琅玡阳都人，建兴时，封武乡侯，曾为南夷作图。《宣和画谱》亦称亮善画。诸葛瞻字思远，亮之子也，工书画。张飞字益德，涿郡人，封西乡侯，好画美人。李意其蜀人，先主伐吴，问意其，意其求纸笔，画兵马器仗数十纸，盖亦善画者。杨修字德祖，华阴人，建安中举孝廉，署主簿，善图人物。桓范字元则，沛国龙亢人，正始中拜大司农，善丹青。嵇康字叔夜，谯国铚人，其先上虞人，魏中散大夫，入晋不仕，善画人物。徐邈字景山，燕国蓟州人，封都亭侯，正始中拜大司徒，尝画缁鱼，悬岸旁，能使獭来。曹髦字彦士，文帝孙，好学夙成，善图绘人物故实。荀勖字公曾，颍川颍阴人，魏大将军，入晋封齐北郡侯，善人物士女。温峤字太真，太原祁人，咸和初，为江州刺史，善画。史道硕，善绘故实，工人物及鹅，其兄弟四人，皆以善画得名。王羲之字逸少，以秘书郎中起家，为右军将军会稽内史，善绘故实，尝临镜自写真。王献之字子敬，羲之第七子，建威将军，吴兴太守，征拜中书令，善丹青，画鸟兽牛马，风神超越。夏侯瞻吴人，画人物，神韵不足，精密有余。谢安字安石，陈郡阳夏人，官拜太保；江思远陈留圉人，庾亮请为儒林参军，皆善画。张墨善画人物，重取精灵。司马昭字子上，懿次子，善画佛像，颇得神气。贾惠远号东林，雁门人，尝画江淮名山图。外国人康昕，亦以能画称。其中最著者，则推吴之曹不兴、赵夫人，晋之卫协、王廙、顾恺之、戴逵，略述其史如下：
曹不兴　一作曹弗兴，吴兴人，以画冠绝一时，尤善人物衣纹褶皱，画家谓之曹衣出水，吴带当风。尝于长五十尺绢画一像，心敏手运，须臾而成，头面手足胸臆肩背，亡失尺度。吴大帝权尝使画屏风，误发笔点素，因就以作蝇，既进御，权以为生蝇，举手弹之，其写生之妙如此。赤乌元年冬十月，帝游青溪，见一赤龙，自天而下，凌波而行，遂命弗兴图之，帝为之赞。至宋文帝时，累月亢旱，祈祷无应，乃取弗兴画龙置于水上，应时蓄水成雾，累日霶霈。则曹画且生灵验矣。盖曹画自人物外，厥以画龙为绝艺。《尚书故实》载谢赫善画，尝阅秘阁，叹服曹弗兴所画龙首，以为若见真龙云。
赵夫人　吴王妃，丞相赵达之妹，多擅绝艺，巾帼著名于画史者，首而后，则为夫人。夫人多巧技，能于指间以彩丝织为龙凤锦，号为机绝。王尝叹魏蜀未平，思得善画者，图山川地形，夫人乃于方帛上绣作五岳列国图，号为针绝，见《拾遗记》。
卫协　弗兴弟子也，作释道人物，冠绝当代，有画圣之称。顾恺之论画，尝极称之曰：“伟而有情势。”曰：“巧密情思，世所并贵。”孙氏《述画记》，谓上林苑图，协之迹最妙；又七佛图人物，不敢点睛；其艺术手段之高妙，概可见矣。晋代大家，如史道硕、顾恺之、张墨等，皆师法之。
王廙　字世将，琅玡沂人，元帝姨弟，封武陵县侯，善书画，人物鸟兽鱼龙靡不精妙，并图故实。明帝尝从之学。尝与羲之论画学，语极精妙。《历代名画记》谓：晋室过江王廙书画为第一云。
戴逵　字安道，谯郡铚人，徙会稽剡县，遂为剡县人。多绝艺，尚气节，少博学，好谈论，能鼓琴，太宰武陵王晞召之，对使者破琴曰：“安道不为黄门伶人。”其傲如此。画善山水人物故实。十余岁时，在瓦官寺画，王长史见之曰：“此童非徒能画，亦终当致名。”及中年，画行像，甚精妙，庾道季见之语曰：“神明太俗，由卿世情未尽。”戴曰：“惟务先当免卿此语耳。”逵以善画故，能以匠心别运，铸刻佛像，曾造无量寿佛木像高丈六，并菩萨，潜坐帷中，密听众论褒贬，辄加详研，积思三年，刻像乃成，迎至山阴灵宝寺，郄超观而礼之，撮香誓告，既而手中香勃然烟上，极目云际。其事《冥验记》记之极详。其子勃亦善山水，《述画记》谓为胜顾云。
顾恺之　字长康，小名虎头，晋陵无锡人，博学有才气，义熙初为散骑常侍，善丹青，图写特妙，谢安深重之，以为自苍生以来，未之有也。恺之每画人成，或数年不点目睛，人问其故，答曰：“四体妍媸，本无阙少，于妙处传神，正在阿堵中。”其用心如是。尝悦一邻女，乃图形于壁，以棘针钉其心，女遂患心痛，去针而愈。事近寓言，亦足以证邻女图之酷肖矣。尝图裴楷像，颊上加三毫，观者觉神明殊胜。又为谢鲲像在岩石里，人问所以，曰：“谢云一丘一壑，自谓过之，此子自宜置丘壑中。”欲画殷仲堪，仲堪有目病，固辞，恺之曰：“明府正为眼尔，若明点瞳子，飞白拂上，使如轻云之蔽月，岂不美乎。”恺之尝以一厨画糊题其前，寄桓玄，玄发厨后，窃取画而缄闭如旧以还之，绐云未开。恺之直云妙画通灵，变化而去，亦犹人之登仙。了无怪色，故世传恺之有三绝：才绝，画绝，痴绝。生平画迹极多，人物佛像美女龙虎鸟兽山水无不精妙，《画继》云：“顾公运思精微，襟灵莫测，虽写迹翰墨，其神气飘然在烟霄之上，不可于图画间求。像人之美，张得其肉，陆得其骨，顾得其神，神妙无方，以顾为最。”可谓确论。《画史清裁》云：“顾恺之画如春蚕吐丝，初见甚平易，且形似时或有失，细视之，六法兼备，有不可以言语文字形容者。”其为后人推服如此。
魏晋绘画之代表作家，以严格论，得二人焉：前为曹不兴，后为顾恺之。是二人者，皆卓然有所创作，于我国绘画史上，大放光彩。卫协、张墨虽有画圣之称，而实传衣钵于曹氏；恺之固师法卫协，而能别开生面，为后世模范，则固非史道硕、夏侯瞻、范宣、嵇康辈所能及也。至若王廙、戴逵，亦卓然成家，然其所以得享盛名者，非仅在能画也；王以位高望重，戴以善刻能琴，而其画遂得以俱重于世耳。至若曹髦、司马昭以君主之尊而习绘事者也，赵夫人以后妃之贤而习绘事者也，在当时皆以为得未曾有，传为美谈，其画名之成，固亦不仅在能画也。方外之习画者，前代未闻，至是则自李意其、惠远外则有葛洪第三子。《原化记》曰：“大历初，钟陵客崔希真，见一老人避雪门下，请入。见其非常，敬之。崔入宅，老人于帏幄前素上如有所图，瞬息罢，少顷已去。视幄中，得图，有三人，二树，一白鹿，一药笈，皆非常意所及。将问茅山李含光，曰，此葛洪第三子所画也。”其事荒诞若不可信，顾当时人已认图画之事，神仙亦偶为之，而竞相称美，则可见之也。尤可注意者，佛画传自东汉，而作者绝无一人著名；至是画家之享盛名如曹不兴、卫协、顾恺之等，固称善画佛，而张墨、史道硕、戴逵乃至司马昭，亦无不各擅其长。其实嵇康、张收、康昕、夏侯瞻等之人物画，亦皆含佛画之色彩：是即可见当时画风之趋势焉。
第十二节
画论
汉之刘安、张衡，已启论画之端；历三国而两晋，审美绘画之程度渐高，士夫对于画迹，更以为有论评之价值，于是论画之风，较盛于先代。范宣子见戴安道之《南都赋》图，咨嗟以为有益；谢安见顾恺之画而称重之，以为自苍生以来，未之曾有；王长史见安道画瓦官寺，谓此童非徒能画，终当致名；庾道季见安道画行像，谓为神明太俗；然此皆当时士夫论画之断片也。至若著以成篇，足资后学探究者，前此实未曾有，有之其惟王廙、顾恺之欤。兹录王、顾之说，以见当时画学思想之一斑。
王廙尝与其从子羲之论画　余兄子羲之，书画过目便能，就余请书画法，余画孔子十弟子图以励之。画乃吾自画，书乃吾自书，吾余事虽不足法，而书画固可法，欲汝学书则知积学，可以致远；学画可以知师弟子行己之道。
按是，盖言学画，非可漫然涂抹，徒耗神丧志于笔墨，亦必存心正大，积学知道而后可。
顾恺之所记魏晋胜流画赞　凡将摹者，皆当先寻此要，而后次以即事。凡吾所造诸画素幅，皆广二尺三寸，其素系邪者不可用，久而还正则仪容失。以素摸素当正，掩二素任其自正而下镇，使莫动。其正笔在前，运而眼向前视者，则新画近我矣。可常使眼临笔，止隔纸素一重，则所摹之本远我耳，则一摹蹉积弥小矣。可令新掩本迹，而防其近内，防内若轻物，宜利其笔重，宜陈其迹，各以全其想譬。如画山迹利则想动，伤其所以嶷；用笔或好婉，则于析楞不隽。或多曲取，则于婉者增折不兼之累，难以言悉，轮扁而已矣。写自颈以上，宁迟而不隽，不使远而有失。其于诸像，则像各异迹，皆令新迹弥旧，本若长短刚软，深浅广狭，与点睛之节上下大小厚薄，有一毫小失，则神气与之俱变矣。竹木土可令墨彩色轻，而松竹叶重也。凡胶清及彩色，不可进素之上下也。若良画黄满素者，宁画开际耳。犹于幅之两边各不至三分，人有长短，令既定远近以瞩其时，则不可改易阔促错置高下也。凡生人亡有手揖眼视，而前亡所对者，以形写神而空其实对，荃生之用乖，传神之趋失矣。空其实对则大失，对而不正则小失，不可不察也。一像之明昧，不若悟对之通神也。
顾恺之画云台山记 　山有面则背向，有影可令庆云西而吐于东方清天中。凡天及水色，尽用空青，竟素上下，以映日西去。山别详其远近发迹，东基转上未半，作紫石如坚云者五六枚，夹冈乘其间而上，使势蜿蜒如龙。因抱峰直顿而上下作积罔，使望之蓬蓬然凝而上。次复一峰，是石东邻白者峙峭峰西，连西向之丹崖下。据绝磵画丹崖，临磵□当使赫巘隆崇。画险绝之势，天师坐其上，合所坐石及荫宜磵中，桃傍生石间；画天师瘦形而神气远，据磵指桃，回面谓弟子，弟子中有二人，临下侧身大怖，流汗失色。作王良穆然坐答问，而超升，神爽精诣，俯眺桃树。又别作王赵趋一人，隐西壁倾岩，馀见衣裙；一人全见室中，使轻妙泠然。凡画人坐时，可七分衣服，彩色殊鲜。微此，正盖山高而人远耳。中段东面丹砂绝蕚及荫，当使嵃高骊，孤松植其上，对天师。所壁以成磵，磵又甚相近，相近者，欲令双壁之内，凄怆清神明之居，必有与立焉。可于次峰头作一紫石亭，丘以象左阙之夹高骊，绝蕚西通云台以表路，路左阙峰似岩为根，根下空绝，并诸石重势岩相承，以合临东磵。其西石泉又见，乃因绝际作通冈，伏流潜降，小复东出，下磵为石濑，沦没于渊，所以一西一东而下者，欲使自欲为图，云台西北二面可一图。冈绕之上为双碣石，象左右阙，石上作孤游生凤，当婆娑体，仪羽秀而详，轩尾翼以眺绝磵。后一段赤岓，当使释弁如裂电，对云台西凤所临壁以成磵，磵下有清流。其侧壁外面作一白虎，匐石饮水。后为降势而绝，凡三段山，画之虽长，当使画甚促，不尔不称。鸟兽中时有用之者，可定其仪而用之，下为磵物，景皆倒作，清气带山下三分，倨一以上，使耿然成二重。
按顾氏此二篇，唐张彦远云：“自古相传，脱错，未得妙本勘校。”故诘屈不可句读。然前者似专论笔墨摹写之法；后者则似记云台画之内容，而随论其布局取景之法，皆可于字里行间约释得之。此种文字，可谓文字之骨董，自有其流传之价值，句读之费解，不足为其病。清秦祖永所辑《画学心印》，有顾恺之画评一篇，则笔致古隽，有非后人跋语所能及者，兹录如次。
顾恺之《画评》　凡论人最难，画列女，刻削为容仪，不画生气，又插置丈夫支体，不似自然。衣髻俯仰中，一点一画，皆相与成，其艳姿觉然易了。画汉王龙颜一像，超越高雄，览之若面。画孙武，寻其置陈布势，是达画之变者。画穰苴，类孙武而不如。画醉客，多有骨俱生变趣。画壮士，有奔腾大势，恨不尽激扬之态。画蔺生，有恨意不似英贤。以求古人未之见也。画烈士，有骨。秦王之对荆卿，虽美而不尽善。画三马，隽骨天奇，其腾踔如蹑虚空，于马势尽善也。画东王公，居然有神灵器，不似世中生人。画七佛，有情势。皆卫协手传。画《北风诗》，亦卫协手。美丽之形，尺寸之制，阴阳之数，纤妙之迹，世所并贵。神仪在心，末学详此，思竭半矣。画清游池，不见京镐形势。见龙虎杂兽，虽不极体，变动多。画七贤，唯嵇生一像颇佳。其余虽不妙合，前诸竹林之画，莫能及者。并戴手也。画嵇轻骑，作啸人似人啸，然容悴不似中散，处置意事既佳，又林木雍容调畅，亦有天趣。画太邱二方画嵇兴，各如其人。尾后作临深履薄意，是为法戒。
按《历代名画记》，亦载有顾恺之《画评》，系条举式，较此篇所言为详，惟语多支蔓耳。此篇盖已略经删节改组者。
以上论画诸家，皆系晋人，知三国时论画之风，尚甚沈寂，无异汉代。晋人论画，如王廙所言，似专指学养方面；顾恺之所言，则能兼顾学养艺术，以慎重之态度，下精审之评语矣。惟其论评，主重人物，于山水则隐约及之。

[book_title]第五章
南北朝之画学
晋室既东，江北地为五胡所割据，及西纪四百二十年顷，刘裕受东晋禅，统御南方，建国号曰宋；北方之地，亦次第为拓跋珪所占有，而建国曰魏。自宋而齐而梁而陈为南朝；自魏而齐而周为北朝。南北对峙，约百七十年。我国学术，大受其影响；绘画亦有南北自成风气之观。而其受宗教化，则南北一致，且较前代为盛。
第十三节
概况
南北两朝，划然分立，南朝以长江流域为地盘，北朝以黄河流域为地盘。黄河流域地势荒寒，长江流域山水秀媚，地理上之占有既殊；而南朝人民，以汉族为主，北朝人民，以鲜卑族为主，汉族人之文艺思想，自较鲜卑族为优秀，则以民族上之支配而论，南北朝亦大异趣。故当时绘画，因地理民族之不同，亦隐然各驰其道。或谓我国图画，厥后卒有南北之分者，是殆其远因也。
图画至南北朝时，实大起变化，积极发展，其所以能呈变化发展之观者，与地理及民族思想，固极有关系；而要在时丁混乱，人民生活，不能安定，其厌世无聊之心理，较之在魏晋时尤甚，彼应运传入之佛教，遂极流行于中土，无论南北，皆皈依之。始犹以慰藉厌世无聊者，卒且因信而入迷，佛国庄严，天堂极乐，皆有此想象。于是佛教化力深入人心，绘画即受此潮流之激荡，益趋重佛教化之著作，遂造成我国佛教画最盛之时代。在南朝者，梁为尤盛；在北朝者，则以北魏道武帝时为尤盛。又其时佛老并用，清谈极盛，浸假而成浮薄侈靡之风，其绘画关于浮靡之故实及风俗，如声伎踏歌，贵戚游苑，邺中百戏等，极多图写。今请分举各朝之概况，而复综论之。
南朝　宋武帝雅好绘画，尝亡桓玄而收藏其画。于是名匠应运挺生，如顾景秀、顾骏之，皆以道释人物著声于时，其形象赋彩，皆能变古体而开新法。武帝尝赐何戢雀扇，即顾景秀笔也。至明帝时，而吴人陆探微杰出为大家，尝为明帝侍从，其画世称六法皆备，作佛像及古圣贤像，生动而见神明，一笔画，为其创作。道释人物外，以山水名者，则有宗炳、王微，其余名家可考者，至三十余人之多。
齐高祖通文学，性好画，既亡宋，尽得宋内府所藏画，听政之暇，旦夕披玩，尝品第古今名画，不因年次远近，但以技工优劣为等差，自陆探微至范惟贤四十二人，分四十二等。自是绘画之鉴赏，推阐入微，对于绘画之方法，亦遂有确当之定例。有谢赫者，写貌人物，不俟对看，一览即能点刷，豪发无遗。其所定六法，虽为古来画家所心会神悟，各相默契，然亦未经人道。谢赫乃一一归纳而辑成之，曰气韵生动，曰骨法用笔，曰应物象形，曰随类傅彩，曰经营位置，曰传移模写。此六法者，后世画家，无不奉以为金科玉律。按谢氏生当五世纪之中叶，对于绘画，即能得斯定则，在我国图画史上，实为极大之发明。夫谢氏之发明，其受当时社会之熏染陶熔者，必更有在。考在谢氏前后画家之得名者，不下二十余人，如刘瑱、毛惠远以妇人名；蘧道愍、章继伯以人马名；姚昙度以鬼神名；丁光以蝉雀名；名手辈出，各有专艺，较其方法，互有发明，六法之规定，殆有藉于各名家画法而参得之欤。至如智积菩萨、僧觉等，则又以高僧而得画名矣。
梁高祖英迈而通文学，其好绘画，不减宋武。将传自齐室之名画法书珍藏外，且复搜集异宝，以资鉴赏。美育既殷，故其子世诚梁元帝，其孙方等，皆以善画名。而元帝《山水松石格》之著作，尤有功于画学。且武帝在位四十八年，久享太平，又尊崇佛教，甚至舍身，当时佛教画之盛行，实过前朝。梁之名画家，要皆能作佛画，其最著名者，即张僧繇也。张氏当天监中，极为武帝所重，凡帝崇饰佛寺，多命张氏画之。张氏所作建康一乘寺门画，于我国画法上有极大之贡献。按《建康实录》云：“一乘寺梁邵陵王纶造，寺门遍画凹凸花，称张僧繇手迹，其花乃天竺遗法，朱及青绿所成，远望眼晕如凹凸，就视即平，世咸异之，乃名凹凸寺云。”盖我国画法，自前无阴影之法，故时人见凹凸花而咸以为异。自张氏后，我国绘画，始有阴影法之讲究，由平实之画面，而忽现明暗轻湛之观。是虽传自印度，亦不得不归功于张氏。张氏又善山水，尝于素缣上以青绿重色先图峰岳泉石，而后染出丘壑巉岩，是即树后世青绿山水画之先范，皆有大影响于我国画学。世称张氏与宋之陆探微、晋之顾恺之为六朝三大家云。梁代画家名世虽多，然一张僧繇，已足为梁代生色，皎若中天明月，余如陶弘景之画牛却聘，萧贲之扇容万里，则又宗炳、王微之流，非独以画名也。
陈享国年浅，无足记述；惟文帝好画，锐意搜求古迹，亦一有心人也。画家著名者约二三人，顾野王以善草虫，独出当时。
北朝　北朝以屡见兵革，未皇修文；其人民又以尚武为风，不解艺术之名贵。所通行者，惟道释画；虽遭北魏之毁像于前，北周之灭法于后，佛教美术，未免随以摧残；然摧残之旋即复兴之。魏毁佛像才六年，复建浮图，听民出家，不啻奉佛教为国教。帝王咸皈依之，盛起殿堂伽蓝。而著名世界有数之美术品，云冈石窟、在大同依武周山，下临武周川，创凿者释星曜，其工程始神瑞——西纪四一四年，终正光——西纪五二〇年，凡百余年。龙门石窟按《河南府志》与《洛阳县志》，皆谓北魏宣武帝时，太监白整凿其二，太监刘腾又凿其一，《魏书·释老志》亦谓，景明——宣武帝年号——初，大长秋卿白整营石窟二所于洛南伊阙山，窟高三百一十尺，永平——亦宣武帝年号——中，中尹刘腾复造石窟一，凡为三所，前后用工约八十万人云。等造像，即于此时先后告成。其工程之浩大，艺术之壮丽精美，实与唐代佛画以极伟极善之模范。至若道武帝作干将金像，孝庄帝作万躯名像，史所夸美，亦属奇迹。造像既盛，一般擅长佛画者，多经营于此；其以画佛像名者，王由、杨乞德为著。杨氏归心释门，施身入寺，画佛之精，有过姚昙度。
齐文帝亦雅好图画，当时名画家如刘杀鬼、杨子华等，皆为文帝所重。刘氏画斗雀如生。杨氏尝奉命居宫中，画马图龙，皆能神形逼肖，实为北朝写生第一妙手，时称画圣。其时以道释画可与杨氏分茅于北朝者，则有曹仲达。其画佛之妙，至生灵感云。武平中，有萧放者，尝待诏文林馆，在宫中监督画工，作屏风，后主因为屏风，敕萧放及晋陵王孝式，录古名贤烈士，近代轻艳诸诗，以充图画，亦一盛事也。
周代匆匆，所可言者，亦惟佛教画为盛，其画家之稍有名者，如冯提伽、袁子昂等，亦不过以能画佛而已，要与绘画学上无大关系。
总之，以有关系绘画之内容者而言，如陆探微之由晋王献之之一笔书而作一笔画，直将书笔之妙，应用于图画；张僧繇之取法印画而作凹凸花，特启影阴之法，以革自来画面平实之病；要皆于作画法上有贡献者也。又如齐高帝之辨画分等，谢赫之推理定法，要皆于论画学上有关系者也。若举绘画之大势而言，则当以佛画为主轴。盖自晋以来，我国渐受佛教之影响，至南北朝时，佛教之盛，几以我国为中心，于是佛教画亦盛极一时。是时西方僧侣，如天竺之康铠、佛图澄，龟兹之罗什三藏等，及往求法之中僧法显、智猛、宋云等，皆以宏道之第一方便，将佛像赍入，而南北两朝之帝王，皆信仰之，为之建塔立寺，即以相当之佛教画，修饰而庄严之，因此中国绘画，渐受其陶熔沾染，而偏向于佛教画。自礼拜之佛像外，壁画尤极注重，名人手迹，往往见之寺壁。如宋顾骏之之画法王寺，齐沈标之画王观寺，梁张僧繇之画延祚寺，陈张善果之画栖霞寺，北魏董仁伯之画白雀寺，北齐刘杀鬼之画大定寺，皆其例也。而梁代壁画尤盛，直以印度寺壁之模样，完全转写。盖当梁武之盛倡佛教，由印度航海而来中国之僧侣甚多，如中国禅宗之初祖菩提达摩，亦受欢迎之一人。故都城建业，遂为当时中国佛教画之中心。僧有郝骞者，曾奉武帝命西行求法。将印度室罗伐悉底舍卫国之祇园精舍之邬陀衍那王之佛像，模造而归。西僧迦佛陀、摩罗菩提、吉底俱等，皆善佛画，来化中土；印度中部之壁画，即自此时传入，广施于武帝所起诸寺院之壁。故画家如张僧繇等，因此更得直接传其手法，而复略变化之，自成极新之中国佛画，时人对于壁画之美盛，甚形热烈，由壁画之风，又扩充于寺壁之外，如国家之宫殿。官绅之邸宅，亦多用此含有印度色彩之图画，以为美饰矣。
夫佛画固盛极于时，同时北魏道士若寇谦之等，亦尽力宣扬道教。后至渐效佛徒所为，以绘画雕塑模造天尊之图像。于是前此为少数信者零碎之道教画，至是乃大盛，几与佛画并行于中国。然其所谓道教画者，终不能脱佛教画之窠臼，是视殆家善佛画者兼及道画，故如出一手，亦我国自魏晋以来，固以浮图老子并称，而道释画为一流之故欤！是可谓道教画者，即佛教画之化身。
南北朝佛画之位置
自道释画外，写生人物画，亦有成名家者。然如群星之近月，依稀其光而已。至若新由人物画背景脱胎之山水画，至是则大进步。惟多属于南朝，盖即前所云非独民族之特优，亦江南山水之雅秀，有以涵养使然者。当时山水画家，如宗炳、王微之流，要皆晦迹韬声于烟云泉石间，喜以笔墨点染，写其逸情，实北宋人所谓文人画之滥觞。
南北朝绘画，在本国之情形，大概已如前述；更有极可注意之一事，即我国绘画，因受佛教流布之影响，益广其传播，是实我国绘画上异常之荣誉。盖自西晋以来，我国文化已传入朝鲜半岛，至是，更传入日本。日本在汉武帝灭朝鲜时，已与中国接触，然足以称为国际关系，则实始于南北朝。自宋武帝永初二年，倭王瓒遣使贡献以后，屡受中国册封；而其时中原多故，中土遗民，又往往泛海东奔，略似晋室东迁时，汉族士夫之南下；如秦氏汉氏者，皆在当时各挟中国文化而俱东，为今日本之望族。雄略七年，百济贡画师因斯罗我，即为我国画间接传入日本之证。盖日本古无佛教，继体天皇十六年，即梁武帝普通三年梁人司马达等，始至大和，居坂田原，弘布佛法。越三十年，钦明天皇十三年，即梁简文帝承圣元年百济遣使贡佛像佛经，钦明天皇令大臣苏我稻目供养之。稻目之子马子，得百济弥勒石像及佛像各一，崇拜之，营佛殿安置佛像，以司马达等之女尼供养。自是而后，日本佛教风行，佛寺日多，而中国化之佛教画亦随盛。大和法隆寺金堂之壁画，其画法与张僧繇所绘一乘寺画相似。按《日本帝国美术略史》，亦论及之，略谓其作法将胡粉涂抹于壁之全面，先作线于上，次第施以色彩，色料杂用墨朱红黄青绿，各分浓淡，润笔与干笔并用，其画多作阴影，盖其画为印度晕染之法。既经支那变化，而又出于日本人之手者。且其佛像外一切背景之模样，多有以见于埃及古图之一种水瓶积泉而成之模样，及见于印度阿育王时代之为建筑饰之一种轮宝形莲花文等。其他之模样中，有如莨蓟花之叶之为希腊风者，又有如菱花形麻叶模样之为支那日本风者，不少佛像之衣服有染物模样与织物模样二种。征之是等诸点，则此壁画，全以印度中部之图样之略经支那变化者为模范，而为我画工适宜的配合，于此金堂之壁面而画成者，实可谓非凡之大作。可以证明千二三百年前东西交通之事迹。或谓即于是时由中国传入之，其言亦不无理由。——司马达东渡时，在继体天王十六年，与法隆寺之建置，仅隔四十年事，其间有无关系，固略可推寻也。
综上所述，南北朝时绘画盛行于国内者，佛教画也，其传流于国外者，亦佛教画也。然同系佛画，而北朝所作，率伟大富丽，其名迹少在寺壁而多在石窟。南朝所作，率真巧恬静，其名迹少在卷轴而多在寺壁。且北朝传摹，一本原样；南朝制作，每参新意；而道画之勃兴，山水之进步，亦足以见南北图画之各有特尚也。
第十四节
画迹
南北朝人对于画迹之收藏，极具热心；而画迹即因此而往往遭劫运焉。当桓玄篡位，晋府真迹，尽为所得。桓败，宋高祖裕先使臧喜入宫取之。南齐高帝科其最精者而录之，古来名手，自陆探微至范惟贤四十二人为四十二等，二十七帙，三百四十八卷，听政之余，以供披玩。梁武帝尤加宝异，更事搜辑；元帝雅有才艺，自善丹青，古之珍奇，充牣内府。侯景之乱，太子纲数梦秦皇更欲焚天下书，既而内府图画数百函，果为侯景所焚。及景之平，所有画迹，皆载入江陵，又为西魏将于谨所陷。元帝将降，乃聚名画法书及典籍二十四万卷，遣后阁舍人高善宝焚之，帝欲投火俱焚，宫嫔牵衣得免，乃叹曰：萧世诚遂至于此，儒雅之道，今夜穷矣。于谨等于煨烬之中，收其书画四千余轴，归于长安。颜之推《观我生赋》云：“人民百万而囚虏，书史千两而烟飏，史籍已来，未之有也，溥天之下，斯文尽丧。”可谓我国文艺之一浩劫也。陈天嘉中，陈主肆意搜求，所得亦复不少，上所好者，下必加甚。观于南北朝帝室之好收藏，而私家收藏之多，当大可观。
然所谓收藏流转之画迹，要多为前代人所作；兹就南北朝画迹而言，其被记录而可考证者甚多，《贞观公私画史》所载尤备，录之如下：
陆探微画十三卷，宋明帝像，宋景和像，豫章王像，建平王像，江夏王像，零陵王像，王太宰像，羊玄保像，江智渊像，顾庆像，孙高丽像，孝武功臣像，勋臣像。又建安山阳二王像等十二卷，建安山阳二王像，沈昙广醉像，麻超之徐僧宝像，灵台寺瑾统像，毛诗新台图，蔡姬荡舟图，刘亮䯄马图，高丽赭白马图，蝉雀图，斗鸭图，猕猴图。并摹写本，非陆真迹，与前十三卷，共二十五卷，题作陆探微画隋朝官本，亦有梁陈题记。陆绥画二卷，立释迦像，周盘龙像。顾宝光画十三卷，豫章王像，宋景陵王像，勋贤图，褚渊袁粲图，张兴图，天竺僧像二卷，射雉图，洛中车马图二卷，越中风俗图二卷，高丽斗鸭图二卷。袁倩画七卷，豫章王燕宾图，维摩诘变相图，天女像，东晋高僧像一卷，无名真貌一卷，博弈图，三龙图一卷。顾景秀画十卷，王僧绰像，怀香图，蝉雀图，杂竹样，孙公命将图，陆士衡诗会图，王谢诸贤像，名臣像，刺虎图，小儿戏鹅图。谢稚画十一卷，濠梁图一卷，十弟子图，轻车迅迈图，孝经图，狩河阳图，秦王游海图，汾阳蘸鼎图，楚令尹泣两歧蛇图，游仙图，孟母图，洛阳平门翻车图。宗炳画四卷，颍川先贤图，惠持师图，问礼图，永嘉屋邑图。江僧宝画四卷，职贡图三卷，小儿戏鹅图一卷。尹长生画五卷，南朝贵戚图，车马图，骆简像，牛车图，山阴王像。濮万年画二卷，苏门先生图一卷，名臣像一卷。史艺画三卷，孙绰像，渔父图，王羲之像。史敬文画三卷，黄帝升仙图，张平子西京赋图，梁冀人马图。刘瑱画三卷，朝臣像，吴中舟行图，少年行乐图。毛惠远画四卷，山阳七贤图，醉客图，刀戟戏图，骑马图一卷。史粲画二卷，穆天子八骏图，息妫图。范惟贤画二卷，渥洼马图一卷，孝子屏风一卷。毛惠秀画四卷，并除图，释迦十弟子图，胡僧图，剡中溪谷村墟图。谢赫画一卷，安期先生图。陈公恩画三卷，朱买臣图，列女传仁智图，列女传贞节图。钟宗之画一卷，王献之像。王殿画一卷，贩春图。章继伯画一卷，藉田图一卷，全长三丈。陶景真画二卷，虎豹图，孔雀鹦鹉图。姚昙度画二卷，殷洪像，白马寺宝台样。解倩画四卷，王夫人样二卷，九子魔图一卷，丁贵人弹曲项琵琶图一卷。西域僧迦佛陀画六卷，拂菻图，人物器样二卷，鬼神样二卷，外国杂兽二卷。梁元帝画六卷，文殊像一卷，游春苑图二卷，芙蓉湖蘸鼎图一卷，鹿图一卷，鹳鹤弄波泽图一卷。张僧繇画十九卷，汉武射蛟图一卷，吴王格虎图一卷，羊鸦仁跃马图一卷，行道天王像一卷，维摩诘像一卷，宝诘像一卷，摩衲仙人像一卷，朱异像一卷，梁宫人射雉图一卷，醉僧图二卷，咏梅图一卷，横泉斗龙图一卷，杂人马兵刀图一卷，昆明二龙图一卷，清溪宫水怪图四卷。张善果画二卷，悉达太子纳妃图，灵嘉塔样。张儒童画二卷，楞伽会图一卷，宝禧变相图一卷。聂松画一卷，支道林像一卷。杨子华画四卷，斛律金像一卷，邺中百戏图一卷，北齐贵戚游苑图一卷，杂宫苑人物屏风本一卷。曹仲达画六卷，齐神武临轩对武骑图二卷，慕容绍宗像一卷，戈猎图一卷，斛律明月像一卷，卢思道像一卷，名马样一卷。
《贞观公私画史》所取载之南北朝画迹如此，其余未曾收载，而散见于各记籍者，亦不少。宋陆探微为南北朝之大家，其画迹极多，如范惠景母子像、阿难维摩图、图、孙敻著高丽衣图、刘硕钱灵度像、宋桂阳王宠姬像、捣衣图、施修林摇锡像、萧史图、叙梦赋图、服乘箴图等，皆并传于世。又宋《宣和画谱》道释类，御府所藏陆探微画，凡十，曰：无量寿佛像一，佛因地图一，降灵文殊像一，净名居士像一，托塔天王图一，北门天王图一，天王图一，王献之像一，五马图一，摩利支天菩萨一，是又与上所载者异物而同传者也。袁倩比美陆氏，最为高逸，其画迹如抗棋图、正声伎御临轩图、吴楚夜踏歌图等，甚有声价。其所画维摩诘变相一卷，《历代名画记》亟称之，谓是画百有余事，运思高妙，六法备呈，置位无差，若神灵感会，精光指顾，瞻仰威容，使顾、陆知惭，张、阎骇叹云。顾景秀在陆氏先，有宋文帝像、宋谢鲲兄弟四人像、晋中兴帝相像、王献之竹图、刘牢之小儿图、图、鹦鹉画扇、陆机诗会图等，亦颇见重于世。谢稚画迹，实多士女类之图卷，如列女图仪图、列女贞节图、列女贤明图、列女仁智图、列女辩通图等，列女故事画为最多，而如三马伯乐图、三牛图、图，与禽兽类之图卷，亦有传于世者。江僧宝之临轩图、御像，南齐刘瑱之捣衣图、刘长史图；毛惠远之赭白马图、骑马变势图、叶公好龙图，毛惠秀之汉武北伐图、二疏图，王殿之曹长孺真、列女传母仪图、三马图，并传于世。梁张僧繇为六朝画家冠冕，其画迹之多，不可胜考。按宋《宣和画谱》道释类：御府所藏凡十有六，曰佛像一，文殊菩萨像三，大力菩萨像一，维摩菩萨像一，佛十弟子图一，十六罗汉像一，十高僧图一，九曜像一，填星像一，天王像一，神王像一，扫象图一，摩利支天菩萨像一，五星二十八宿真形图一，且其画迹，每致灵感，《神异记》、《画像记》、《朝野佥载》多记其事，所言虽近荒诞，然亦足见其画之妙绝当时也。北齐曹仲达之画佛，杨子华之画马，亦相传具灵感云。
南北朝画家之经《公私画史》收载其画迹者外，其余各家，亦多名作，有不可不记者。宋袁倩之子质有庄周木雁图，卞和抱璞图，笔势劲健，谢约有大山图，并声伎乐器图。刘胤祖之蝉雀，特爽俊不凡。刘绍祖之雀鼠，亦历落有姿。吴暕体法雅媚，张则思笔新奇，皆名于时。刘斌有《诗·黍离》图，蔡斌有游仙图，濮道兴有列女辩通图，无不著声于代。南齐则有王奴之《啸赋》图，戴蜀之孝女图、息妫图，张孝和之游清池图，丁光之蝉雀，僧珍之人马，亦皆有名。梁则有萧贲之山水，陈则有顾野王之草虫，皆能独步当时。至于北朝魏则有王由杨乞德之佛像，齐则有刘杀鬼之斗雀，周则有田僧亮之人物车马。
以上所述，要皆就各名家之卷轴画迹而言。然试集诸画迹而分为若干类，其最多数者，当推佛画之制作；次之为风俗现状画；又次为经史故实画；马牛虎豹鹄鸽蝉虫之类，亦多图之。其图写风俗故实，取材每近于浮靡，如贵戚游苑、洛中车马等，是殆南北朝风气使然欤。此外则有板画与壁画。板画者，施画于板，当时作者亦甚多。陆探微有刘牢之板像、王献之板像、天安寺惠明板像、板画师子等；谢庄有板画左氏经传图。按陆氏板画师子，极有名，《建康集》所称：陆生板画，天下惟此本也。此板初在建康境中，唐大和间，徙置浙西甘露寺，元符初，甘露火，板亦随烬，宋苏轼有摹本。谢氏经传图，系分左氏经传随图立篇，制木方丈，图山川土地，各有分理；离之则世别郡殊，合之则区中为一，殆为近时舆图之类。
壁画多系名家手迹，纯为佛画而极富丽，其著名者，凡二十六寺：宋法王寺，在永嘉，顾骏之画。齐王观寺，在会稽，沈标画。隋白雀寺，在汝州，董伯仁画。北宣寺，在邺中，杨子华画。梁定林寺，在江宁，解倩画。惠聚寺，在江陵，张僧繇画。延祚寺，在江陵，张僧繇画。长庆寺，在江陵，江僧宝画。何后寺，在江宁，陆整画。光相寺，在江陵，丁光画。陟屺寺，在江陵，张善果画。高座寺，在江陵，张僧繇画。景公寺，在江宁，江僧宝画。开善寺，在江宁，张僧繇画。草堂寺，在江宁，焦宝愿画。报恩寺，在会稽，张儒童画。资德寺，在延陵，解倩画。天皇寺，在江陵，张僧繇、解倩画。大定寺，在邺中，刘杀鬼画。周海觉寺，在固州，董伯仁、郑法士画。陈栖霞寺，在江宁，张善果画。兴圣寺，在江都，张儒童画。建善寺，在江宁，陆整画。静乐寺，在江都，张善果画。东安寺，在江都，张儒童、展子虔画。终圣寺，在江陵，董伯仁画。南朝，梁最多，凡十四寺；陈次之，凡六寺。北朝则以北齐为多。其时佛教之流行，北朝实不逊于南朝，而寺壁画南朝独盛者，一则北朝多注力于石窟造像，二则南朝人之擅画寺壁者较多于北朝也。然世事推移，猝见沧桑之变，寺院名迹，昔为庄严之点缀品者，已先后随建筑物以消灭，而石窟造像，如云冈、龙门，至今犹多完整，为一般考古美术家所夸美。此外名人手迹，在寺壁间者，如陆探微、谢灵运之画甘露寺，浙西甘露寺，有陆画菩萨，在殿后面，天王堂外壁，有谢画菩萨六壁，见《历代名画记》。智积菩萨之画研石山寺，梁天监中，智积菩萨自画梵相于吴县研石山寺佛殿壁间。张僧繇之画天皇寺，江陵天皇寺，明帝置，内有柏堂，僧繇画卢舍那佛像及仲尼十哲，帝怪问释门内如何画孔圣，僧繇曰，后当赖此耳。及后周灭佛法，焚天下寺塔，独以此殿有宣尼像乃免。见《太平广记》。安乐寺，张僧繇常于金陵安乐寺，画四龙，点睛者破壁飞去，未点睛者如故。见《神异记》。华严寺，苏州昆山华严寺殿基，有僧繇画龙，每风雨，如腾跃状，僧繇画锁以钉固之。见《唐诗纪事》。皆见诸记籍，甚或传其神异，南朝之名笔也。至若上都开业寺有曹仲达画，长安永福寺有杨子华画，俱见《贞观公私画史》。上都大云寺、长安光明寺、皈依寺，皆有田僧亮画，见《历代名画记》及《公私画史》。洛阳恩觉寺、上都空观寺，皆有袁子昂画，见同上。北朝之名笔也。
以卷轴画迹言，尚未见佛画之特盛，并壁画而观之，则知当时图画，几全受宗教化焉。其他关系学术礼制之绘画，亦不少，梁为尤多：《隋书》、《隋书·经籍志》：梁有周易新图一卷，周易普玄图八卷，薛景和撰，又有毛诗图三卷，毛诗孔子经图十二卷，毛诗古圣贤图二卷，春秋古今盟会地图一卷，孝经图一卷，孝经孔子图二卷，孝经古秘图一卷，孝经左右契图一卷，孝经雌雄图三卷，孝经异本雌雄图二卷，孝经分野图一卷，孝经内事图二卷，孝经内事讲堂七十二弟子图一卷，口授图一卷。《中兴书目》、山海经图十卷，本张僧繇画，咸平二年，校理舒雅铨次馆阁图书，见僧繇旧迹尚有存者，重绘为十卷。《历代名画记》、元帝画职贡图，并序外国来献之事。《玉海》元帝镇荆州，作职贡图，首虏而终蜑，凡三十余图。等多有记载之，又有庾元威之瑞应图，庾元威曾记之，略云，宗炳画瑞应图，王元长颇加增定，乃有虞舜獬廌，周穆狻猊，汉武神凤，卫君舞鹤，五城九井，螺杯鱼砚，金縢玉英，玄圭朱草等，凡二百一十物，余经取其善草嘉禾灵禽瑞兽楼台器服可为玩对者，盈缩其形状，参详其动植，制一部焉。萧放之画《书史诗赋》，刘斌之画《诗黍离》等，皆有关系于学术礼制者也。
有画迹而不详作者姓氏，但论其用途，则有关于法制及世道人心，是盖多出于一般工匠之手，亦有足录者，宋有刘韫出行卤簿图，韫为明帝所宠，在湘州雍州使善画者图其出行卤簿羽仪，常自披玩。齐有功臣图，孝子图，西邸士林图，豫章郡朝堂图，西邸士林图，系齐竟陵王子良开西邸延才俊以为士林，使工图其像而成之，豫章郡朝堂图，则系王纶之为豫章太守时，图画陈蕃、华歆、谢鲲像于郡之朝堂者。梁有张缅像，武帝因张居宪司，号劲直，图其形于台省。冯道根像，武帝因冯将行之豫州，宴别之于武德殿，而召画工使图其形。夏侯亶像，亶在天监中，守吴兴，有惠政，吏民图其像，立碑以颂其美德。柳仲礼图，乐贤堂图，康绚像，陈有卤簿图，李平孔子七十二子图，履虎尾践薄冰图，刘道斌像，捍虎图。刘在恒农修立学馆，建孔子庙，及去郡，吏思之，因图其像于孔像西而拜谒之，按《水经注》，太平真君五年，上御虎圈，敕虎士效力生制猛兽，故魏有捍虎图云。后周有杨震像，《北史·申徽传》：申徽为襄州刺史，性廉慎，乃画杨震像于寝室以自戒。陈平渡河归汉图，《北史·刘璠传》：武陵王纪，称制于蜀，使工画陈平渡河归汉图，以遗刘璠。此种画迹，皆因别有作用，非为一种纯粹艺术之表现，于以觇当时政教之一斑可，而于当时绘画学上之消长，实无重要关系也。
第十五节
画家
南北朝代有著名之画家，要之，以道释为中心之人物画家为最多数，而放达遁世之山水画家，亦较前代为有人。
南朝号称画家者，合王族及外国比丘而计之，凡八十六人，宋三十四人，齐二十九人，梁十九人，陈四人。兹将各朝之最著名者述之。
宋
陆探微　吴人，常侍明帝左右，画备六法，人物故实，尽皆妙绝，兼善山水草木，有包前孕后古今独步之称。子绥、宏肃，亦皆善画。绥尤著名，画佛像人物，时推画圣。
宗炳　南阳涅阳人，字少文，善琴，能画，性旷逸，每游山水，往辄忘返，既归，皆图之于壁。尝谓人曰，抚琴动操，欲令众山皆响。高祖聘之不起，栖丘饮壑，时称高士。晋升平丁巳生，元嘉乙丑卒，年六十有九。
王微　琅玡临沂人，字景玄，不就聘，以栖贞绝俗为高，与史道硕并师荀勖、卫协。自谓性知画，虽鸣鹄识夜之机，盘纡纠纷，咸记心目，故兼善山水，一往迹求皆仿佛也。敝屋一间，寻书玩古，如此者十余年。作《叙画》一篇，殁赠秘书监。
顾骏之　宋人，师于张墨，善道释画。常结高楼以为画所，每登楼，去梯，家人罕见。若时景融朗，然后含毫；天地阴惨，则不下笔。其于画也，慎之如此。
顾景秀　武帝时人，居武帝左右，善人物禽兽草虫。帝尝以景秀所画蝉雀扇，赐何戢，时吴郡陆探微、顾宝光见之，皆叹其巧绝云。
谢庄　陈郡阳夏人，字希逸，善作画，尝制木方丈，图山川土地各有分理。永初辛酉生，泰始丙午卒，年四十有六。
其他如江僧宝之师袁隆，以用笔骨鲠称；张则之师吴暕，以动笔新奇称；顾宝光、袁倩之师陆探微，以善人物名；谢约之山水，谢灵运之佛像，谢稚之孝子列女等故事图，亦皆独步一时。戴逵之子颙，袁倩之子质，宝光之弟彦先，灵运之弟惠连，要皆不弱其家声者也。
齐
刘瑱　字士温，勔子，彭城安上里人，篆隶丹青，并为当世所称，尤善画妇人，时称第一焉。
谢赫　不知何许人，善写貌及人物，能一览便写，与真相毫发无遗，论者谓中兴以后，众人莫及。著有《古画品录》，尤有功于画学。
毛惠远　乐阳阳武人，师顾恺之，善画马，与刘瑱之画妇人，并为当时第一。
毛惠秀　惠远之弟，永明中待诏秘阁，善图绘佛像人物故实。
宗测　炳之孙，字敬微，居江陵，善画，遵祖法，尝自绘阮籍像，悬行障上以对之。又画永业寺佛影台，称妙作。少静退，不乐仕进。永明三年，诏征不就。好游，著《衡山》、《庐山记》。
余如陈郡人殷蒨，善写人面，与真不别。蘧道愍、章继伯，并善寺壁，兼长画扇。沈标画无所偏擅，触类皆涉。姚昙度画有逸才，笔迹调媚，专工绮罗屏帐。要皆颇有名于时。至章继伯之画藉田图，范怀珍之写渥洼马图，陶景真之画孔雀鹦鹉虎豹，僧珍之画康居人马，张季和之画游清池，亦各有特长，不可泯灭者也。
梁
萧绎　小字七符，梁武帝第七子，即世祖也。画擅人物故实。曾绘宣尼像，著有《山水松石格》，有功于我国画学不少。以天监丙戌生，在位三年，岁壬申崩，年四十有七。
萧贲　字文奂，齐竟陵王子良之孙也。起家湘东王，法曹参军，善绘山水，咫尺之内，便觉万里为遥，后以饿死。
张僧繇　吴人，天监中，为武陵王国侍郎，直秘阁知画事，历右军将军，吴兴太守。善写貌，兼图绘云龙人物故实。所绘道释画与顾、陆并重，称六朝三大家。山水则独创所谓没骨皴者以得名。其子善果、儒童，亦皆善画。
陶弘景　秣陵人，字通明，居丹阳，自号华阳陶隐居，后止勾曲山。画品超迈，笔法清真，论者谓惟南阳宗少文、范阳卢鸿，其遗迹名世，差堪鼎足云。性恬淡，特爱松风，欣然以泉石为乐。盖自幼得葛洪《神仙传》，便有养生之志也。武帝即位，大事咨询，时人号之为山中宰相。宋元嘉壬辰生，梁大同丙辰卒，年八十有五，赠大中大夫，谥贞白先生。
余如武帝三子萧综，元帝长子萧方等，简文帝五子萧大连，皆以皇族擅丹青；吴郡陆杲，陈郡袁昂，皆颇善画。焦宝愿师于张、谢，而时善表新意；解倩师于蘧、章，而能通变巧捷；嵇宝钧、聂松二人，皆无的师，而意兼真俗，为僧繇之亚，亦一时名家也。
陈
顾野王　吴人，字希冯，在梁为中领军。后入陈，为黄门侍郎，光禄卿。尝绘古贤，与王褒书赞，时人称为二绝。尤工草虫。梁天监庚子生，大建辛丑卒，年六十有二。
殷不害　陈郡长平人，工书画，家贫，事母养弟，士大夫皆以行称之。曾仕梁，为廷尉平；入陈，除司农，晋陵太守，以光禄大夫致仕养疾。后主即位，加给事中。其子僧首留周，及祯明己酉陈亡，僧首来迎，卒于道，年八十有五。
北朝号称画家者凡十六人：——魏五人，北齐八人，周三人。
魏
魏画家较少，其画品亦较简单，惟气势多崛强。新乡侯杨乞德之画佛像，勃海蓚人高遵尝撰二殿图，皆有名一时。王由字茂道，京兆霜城人，罢郡后，寓居颍川，历给事中，尚书郎，东莱太守，工摹画，尤善佛像，为时人所服。惜后为乱兵所害，年仅四十有三。蒋少游，乐安博昌人，寄居平城，以佣书为业，后仕至太常卿，赠龙骧将军青州刺史，亦工书画，曾使至齐，摹写宫掖而归，以其有班输之巧，善画人物精雕刻也。
齐
齐之画家，首推曹仲达。仲达曹国人，仕至朝散大夫，图绘称工，梵佛尤妙，写龙蛇，能致风云。次之，则杨子华，官直阁将军，员外散骑常侍，尝画马于壁，夜听啼啮长鸣，如索水草；图龙于素，舒卷辄云气萦集。世祖重之，居禁中，天下号为画圣。萧放字希逸，武平中待诏文林馆，好文善画，尝以监画工作屏风等杂物见知，累迁太子中庶子，散骑常侍。广宁王孝珩，姓高氏，文襄第二子，尝图苍鹰如真，作朝士图，尤妙。其余如殷英童、刘杀鬼、曹仲璞、高尚士、徐德祖等，亦皆著名一时。
周
周代画家，曰田僧亮，为周常侍，画名高于董、展。曰冯提伽，北平人，官至散骑常侍，兼礼部侍郎，志尚清远，周末，避乱，佣画于并汾之间，善画车马，人物则非所长。曰袁子昂，亦善画。
据所述而比较之，知南朝画家，多于北朝，——是虽因南人好画过于北人之故，亦以北朝注重石刻，一部分能画之士，多费心力经营于石窟之造像，日与石工为伍，而其名亦遂不著故也。且北朝诸家，皆长于道释人物画之一门。南朝则更时有以山水画名者，即其人物画中，亦带山水之背景。至北朝画家，多尚摹仿，从旧法中精益求精；南朝画家多尚创作，于旧法中参新意，或竟能另辟蹊径，为后人法。是则南朝诸帝提倡之功，亦其地理与人民美术思想较长于北人故也。故南北朝画家之最有关于我国画史者，如陆探微、张僧繇等，皆吴中人。则当时图画在长江流域——江南——发达之情形，亦可见之。
第十六节
画论
南北朝为我国人物画极盛山水画成立之时代，习画者要皆士夫之流，能知图画理法上之价值及趣味，复能以笔墨形容之，关于绘画之妙理奥趣，往往为所阐发，而当时画家之作品，又足供论评者之材料，于是因画定品，因品列等，于阐发图画之理法外，又有赏鉴的品评。此种品评，在当时实为创作。故其画论，可分二种：曰关于画法的理论，关于赏鉴的品评。
关于画法的理论。则如宋宗炳《画山水序》，王微《叙画》，梁元帝《山水松石格》等，摘录如下：
宗炳《画山水序》　圣人含道应物，贤者澄怀味像，至于山水，质有而趋灵，是以轩辕、尧孔、广成、大隗、许由、孤竹之流，必有崆峒、具茨、藐姑、箕首、大蒙之游焉，又称仁智之乐焉。夫圣人以神法道，而贤者通；山水以形媚道，而仁者乐，不亦几乎。余眷恋庐衡，契阔荆巫，不知老之将至，愧不能凝气怡身，伤跕石门之流，于是画像布色，构兹云岭。夫理绝于中古之上者，可意求于千载之下，旨微于言像之外者，可心取于书策之内，况乎身所盘桓，目所绸缪，以形写形，以色貌色也。且夫昆仑山之大，瞳子之小，迫目以寸，则其形莫睹；迥以数里，则可围于寸眸。诚由去之稍阔，则其见弥小，今张绡素以远映，则昆阆之形可围于方寸之内。竖划三寸，当千仞之高，横墨数尺，体百里之迥，是以观画图者，徒患类之不巧，不以制小而累其似，此自然之势。如是，则嵩华之秀，玄牝之灵，皆可得之于一图矣。夫以应目会心为理者，类之成巧，则目亦同应，心亦俱会，应会感神，神超理得，虽复虚求幽岩，何以加焉。又神本亡端，栖形感类，理入影迹，诚能妙写，亦诚尽矣。于是闲居理气，拂觞鸣琴，披图幽对，坐究四荒，不违天励之丛，独应无人之野，峰岫峣嶷，云林森渺，圣贤映于绝代，万趣融其神思，余复何为哉，畅神而已。神之所畅，孰有先焉。
王微《叙画》　夫言绘画者，竟求容势而已。且古人之作画也，非以案城域，辨方州，标镇阜，划浸流，本乎形者融，灵而变动者心也。灵无所见，故所托不动，目有所极，故所见不周。于是乎以一管之笔，拟太虚之体，以判躯之状，尽寸眸之明，曲以为嵩高，趣以为方丈，以叐之画，齐乎太华，枉之点，表夫龙准，眉额颊辅，若晏笑兮，孤岩郁秀，若吐云兮。横变纵化而动生焉，前矩后方而灵出焉。然后宫观舟车，器以类聚；犬马禽鱼，物以状分；此画之致也。望秋云，神飞扬，临春风，思浩荡，虽有金石之乐，珪璋之琛，岂能仿佛之哉。披图按牒，效异山海，绿林扬风，白水激涧，呜呼！岂独运诸指掌，亦以明神降之，此画之情也。
梁元帝《山水松石格》　天地之名，造化为灵，设奇巧之体势，写山水之纵横，或格高而思逸，信笔妙而墨精。由是设粉壁，运人情，素屏连幛，山脉溅瀑，首尾相映，项腹相近。丈尺分寸，约有常程，树石云水，俱无正形。树有大小，丛贯孤平，扶疏曲直，耸拔凌亭。隐隐半壁，高潜入冥，插空类剑，陷地如坑。秋毛冬骨，夏荫春英，炎绯寒碧，暖日凉星，巨松沁水，喷之蔚坰，褒茂林之幽趣，割杂草之芳情。泉源至曲，雾破山明，精蓝观宇，桥彴关城，人行犬吠，兽走禽惊。高墨犹绿，下墨犹頳。水因断而流远，云欲坠而霞轻。桂不疏于胡越，松不难于弟兄。路广石隔，天遥鸟征。云中树石宜先点，石上枝柯末后成。高岭最嫌邻刻石，远山大忌学图经。审问既然传笔法，秘之勿泄于户庭。
关于赏鉴的品评，则如北齐颜之推《论画》，南齐谢赫《古画品录》，陈姚最《续画品》等皆为名作，并录如下：
颜之推《论画》　画绘之工，亦为妙矣。自古名士，多或能之。吾家尝有梁元帝手画蝉雀白团扇及马图，亦难及也。武烈太子偏能写真，坐上宾客，随宜点染，即成数人，以问童孺，皆知姓名矣。萧贲、刘孝先、刘灵并文学已外，复佳此法，玩古知今，特可宝爱。若官未通显，每被公私使令，亦为猥役。吴郡顾士端，出身湘东或国侍郎，后为镇南府刑狱参军，有子曰庭，西朝中书舍人，父子并有琴书之艺，尤妙丹青，常被元帝所使，每怀羞恨。彭城刘岳，橐之子也，仕为骠骑府管记，平氏县令，才学快士，而画绝伦，后随武陵王入蜀，下牢之败，遂为陆护军画支江寺壁，与诸工巧杂处。向使三贤都不晓画，直运素业，岂见此耻乎。
谢赫《古画品录》　夫画品者，盖众画之优劣也。图绘者，莫不明劝戒，著升沉，千载寂寥，披图可鉴。虽画有六法，罕能尽该，而自古及今，各善一节。六法者何，一气韵生动是也，二骨法用笔是也，三应物象形是也，四随类赋彩是也，五经营位置是也，六传移模写是也。惟陆探微、卫协备该之矣。然迹有巧拙，艺无古今，谨依远近，随其品第，裁成序引，故此所述，不广其源，但传出自神仙，莫之闻见也。
第一品五人 陆探微，穷理尽性，事绝言象，包前孕后，古今独立，非复激扬，所能称赞。但价重之极，于上上品之外，无他寄言，故屈标第一等。 曹不兴，不兴之迹，殆莫复传，惟秘阁之内，一龙而已。观其风骨，名岂虚成。 卫协，古画皆略，至协始精。六法之中，迨为兼善。虽不该备，形似颇得。壮气凌跨，旷代绝笔。 张墨、荀勖，风范气韵，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:03:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>