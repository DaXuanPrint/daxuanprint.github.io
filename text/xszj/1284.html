<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="《南史》本传,序,例言六条,文心雕龙元校姓氏,卷第一,卷第二,卷第三,卷第四,卷第五,卷第六,卷第七,卷第八,卷第九,卷第十,跋,纪评文心雕龙全文在线阅读,纪评文心雕龙全文在线下载,大玄古籍书库">
<meta name="description" content="《纪评文心雕龙》是对刘勰《文心雕龙》评点之作，纪晓岚逐篇评点，一丝不苟，抓住关键，切中要害。从明万历年间至清代，《文心雕龙》研究在校勘、注释、评点三个方面取得了丰硕成果，但在《文心雕龙》的评点史上，用力最勤、成就最大的无疑是纪晓岚。_纪评文心雕龙_全文在线阅读_纪评文心雕龙_全文在线下载_大玄古籍书库">
<title>纪评文心雕龙_纪昀_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">纪评文心雕龙</span> <br/>
          作者： <span class="inputVal" id="bkauthor">纪昀</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,学术,完结</span> <br/>
          字数： <span class="inputVal" id="bknum">[book_length]155545</span> <br/>
          说明： <span class="inputVal" id="bkdec">《纪评文心雕龙》是对刘勰《文心雕龙》评点之作，纪晓岚逐篇评点，一丝不苟，抓住关键，切中要害。从明万历年间至清代，《文心雕龙》研究在校勘、注释、评点三个方面取得了丰硕成果，但在《文心雕龙》的评点史上，用力最勤、成就最大的无疑是纪晓岚。</span> <br/>
          封面： <span class="inputVal" id="bkimg">Z_13048.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]纪评文心雕龙
[book_author]纪昀
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,学术,完结
[book_length]155545
[book_dec]《纪评文心雕龙》是对刘勰《文心雕龙》评点之作，纪晓岚逐篇评点，一丝不苟，抓住关键，切中要害。从明万历年间至清代，《文心雕龙》研究在校勘、注释、评点三个方面取得了丰硕成果，但在《文心雕龙》的评点史上，用力最勤、成就最大的无疑是纪晓岚。
[book_img]Z_13048.jpg


[book_title]《南史》本传
刘勰，字彦和，东莞莒人也。父尚，越骑校尉。勰早孤，笃志好学。家贫，不婚娶，依沙门僧祐居，遂博通经论，因区别部类，录而序之。定林寺经藏，勰所定也。
梁天监中，兼东宫通事舍人。时七庙飨荐，已用蔬果，而二郊农社，犹有牺牲。勰乃表言二郊宜与七庙同改。诏付尚书议，依勰所陈。迁步兵校尉，兼舍人如故，深被昭明太子爱接。
初，勰撰《文心雕龙》五十篇，论古今文体。其《序》略云：“予齿在逾立，尝夜梦执丹漆之礼器，随仲尼而南行。寤而喜曰：大哉，圣人之难见也，乃小子之垂梦欤！自生灵以来，未有如夫子者也！敷赞圣旨，莫若注经，而马、郑诸儒，弘之已精，就有深解，未足立家。唯文章之用，实经典枝条，五礼资之以成，六典因之致用。于是搦笔和墨，乃始论文。其为文用四十九篇而已。”既成，未为时流所称。勰欲取定于沈约，无由自达，乃负书候约于车前，状若货鬻者。约取读，大重之，谓深得文理，常陈诸几案。
勰为文长于佛理，都下寺塔及名僧碑志，必请勰制文。敕与慧震沙门于定林寺撰经。证功毕，遂求出家，先燔须发自誓。敕许之，乃变服，改名慧地云。

[book_title]序
刘舍人《文心雕龙》一书，盖艺苑之秘宝也。观其苞罗群籍，多所折衷，于凡文章利病，抉摘靡遗。缀文之士，苟欲希风前秀，未有可舍此而别求津逮者。若其使事遣言，纷纶葳蕤，罕能切究。明代梅子庚氏为之疏通证明，什仅四三耳，略而弗详，则创始之难也。（眉批：《宋史·艺文志》有辛氏《文心雕龙注》，书虽不传，亦宜引为缘起，不得以子庚为创始也。） 又句字相沿既久，别风淮雨，往往有之。虽子庚自谓校正之功五倍于杨用修氏，然中间脱讹，故自不乏，似犹未得为完善之本。
余生平雅好是书，偶以暇日，承子庚之绵蕞，旁稽博考，益以友朋见闻，兼用众本比对，正其句字。人事牵率，更历暑寒，乃得就绪。覆阅之下，差觉详尽矣。适云间姚子平山来藩署，因共商付梓。方今文治盛隆，度越先古，海内操奇觚弄柔翰者，咸有腾声飞实之思。窃以为刘氏之绪言余论，乃斯文之体要存焉，不可一日废也。夫文之用在心，诚能得刘氏之用心，因得为文之用心。于以发圣典之菁英，为熙朝之黼黻，则是书方将为鱼兔之筌蹄，而又况于琐琐笺释乎哉！
时乾隆三年，岁次戊午，秋九月，北平黄叔琳书
此书校本，实出先生；其注及评，则先生客某甲所为。先生时为山东布政使，案牍纷繁，未暇遍阅，遂以付之姚平山。晚年悔之，已不可及矣。长山聂松岩云：此注不出先生手，旧人皆知之。然或以为出卢绍弓，则未确。绍弓馆先生家，在乾隆庚午、辛未间，戊午岁方游京师，未至山东也。

[book_title]例言六条
黄叔琳昆圃述
一、此书与《颜氏家训》，余均有节钞本，颜书已刻在前。细思此书，难于裁节。上篇备列各体，一篇之中，溯发源、释名目、评论前制、后标作法，俱不可删剃者；下篇极论文术，一一镂心 骨而出之，真不愧雕龙之称，更未易去取也。今仍录全文，中加圈点，则系节钞之旧，读者可一览而得其要。
一、诸本字句，互有异同，择其义之长者用之，仍于本句下注明一作某，或元作某字、从某改；或元脱、从某补。另刻元校姓氏一纸于卷首。
一、《隐秀》一篇，脱落甚多，诸家所刻，俱非全文，从何义门校正本补入。（眉批：此篇出于伪托，义门为阮华山所欺耳。）
一、梅子庚音注，流传已久，而嫌其未备。后得王损仲本，援据更为详核。因重加考订，增注什之五六，尚有阙疑数处，以俟博雅者更详之。
一、升庵批点，但标辞藻，而略其论文之大旨。今于其论文大旨处，提要钩玄，用〇〇于其辞藻纤秾新隽处，或全句，或连字，用、、于其区别名目处；用△△以志精择。（编者按：全书统一作...）
一、此书分上下二篇，其中又自析为四十九篇，合《序志》一篇，篇共五十。今依元本分十卷，注释例于每篇之末。偶有臆见，附于上方。其参考注之得失，则顾子尊光、金子雨叔、张子实甫、陈子亦韩、姚子平山、王子延之、张子今涪及诸同学之力居多。

[book_title]文心雕龙元校姓氏
杨　慎字用修 　焦　竑字弱侯 　朱谋 字郁仪
曹学佺字能始 　王一言字民法 　许天叙字伯伦
谢兆申字耳伯 　孙汝澄字无挠 　徐　 字兴公
沈天启字生予 　柳应芳字陈父 　俞安期字羡长
王嘉弼字青莲 　王嘉丞字性凝 　张振豪字俊度
叶　遵字循甫 　许延祖字无念 　钟　惺字伯敬
商家梅字孟和 　钦叔阳字愚公 　龚方中字仲和
许延 字无射 　郑胤骥字闲孟 　陈阳和字道育
程嘉燧字孟阳 　李汉煃字孔章 　徐应鲁字宗孔
曾光鲁字古狂 　孙良蔚字文若 　来逢夏字景禹
王嘉宾字仲观 　后学儒字醇季 　梅庆生字子庚
王惟俭字损仲

[book_title]卷第一
（眉批：据《时序》篇，此书实成于齐代。今题曰梁，盖后人所追题，犹《玉台新咏》成于梁，而今本题“陈徐陵”耳。）
原道第一
（眉批：自汉以来，论文者罕能及此。彦和以此发端，所见在六朝文士之上。文以载道，明其当然；文原于道，明其本然，识其本乃不逐其末。首揭文体之尊，所以截断众流。）
文之为德也大矣，与天地并生者何哉？夫玄黄色杂，方圆体分；日月叠璧，以垂丽天之象；山川焕绮，以铺理地之形：此盖道之文也 。仰观吐曜 ，俯察含章 ，高卑定位 ，故两仪既生矣。惟人参之，性灵所钟，是谓三才。为五行之秀 ，实天地之心 。一本“实”上有“人”字，“心”下有“生”字。 心生而言立 ，言立而文明 ，自然之道也 。
傍及万品 ，动植皆文 ：龙凤以藻绘呈瑞，虎豹以炳蔚凝姿；云霞雕色，有逾画工之妙；草木贲华，无待锦匠之奇。夫岂外饰 ，盖自然耳 。（眉批：齐梁文藻，日竞雕华。标自然以为宗，是彦和吃紧为人处。） 至于林籁结响，调如竽瑟；泉石激韵，和若球锽。故形立则章成矣 ，声发则文生矣 。夫以无识之物 ，郁然有彩 ；有心之器 ，其无文欤 ？
人文之元，肇自太极；幽赞神明，《易》象惟先。庖牺画其始 ，仲尼翼其 终 。而 《乾 》《坤 》两位 ，独制 《文言 》。言之文也 ，天地之心哉 ！（眉批：此解《文言》，不免附会。） 若乃《河图》孕乎八卦，《洛书》韫乎九畴，玉版金镂之实，丹文绿牒之华，谁其尸之 ？亦神理而已 。（眉批：解《易》者，未发此义。）（眉批：何晏《论语注》引孔安国之说，谓河图即八卦，与此“孕乎八卦”语相合。知五十五点之伪图，彦和未见也。洛书配九宫，北齐卢辨注《大戴礼》已有是语，则其说起于南北朝，故彦和亦云然。）
自鸟迹代绳，文字始炳。炎皞遗事，纪在《三坟》，而年世渺邈，声采靡追。唐虞文章，则焕乎始冯本作“为”。 盛。元首载歌，既发吟咏之志；益稷陈谟，元作“谋”，杨改。 亦垂敷奏之风。夏后氏兴，业峻鸿绩；九序惟歌，勋德弥缛。逮及商周，文胜其质；《雅》《颂》所被，英华日新。文王患忧，繇辞炳曜；符采复隐，精义坚深。重以公旦多材，振元作“褥”，朱改。（眉批：“褥”，疑作“缛”。《说文》：缛，繁采色也。《玉篇》：缛，饰也。） 其徽烈：剬（眉批：“剬”，即“剸”字，《说文》训为“齐”，言切割而使之齐。与诗义无涉。古帖制字多书为“剬”。此“剬”字疑为“制”字之讹。《史记·五帝本纪》：依鬼神以剬义。注曰：剬有制义。是三字相乱已久，不必定用本训也。） 诗缉颂，斧藻群言。至夫子继圣，独秀前哲。镕钧六经，必金声而玉振 ；雕琢情性 ，组织辞令 ，木铎起而千里应 ，席珍流而万世响 ；写天地之辉光，晓生民之耳目矣。
爰自风姓，暨于孔氏；玄一作“元”。 圣创典，素王述训，莫不原道心以敷章，“以敷”一作“裁文”，从《御览》改。 研神理而设教。取象乎河洛，问数乎蓍龟，观天文以极变，察人文以成化。然后能经纬区宇，弥纶彝宪，发辉疑作“挥”。 事业，彪炳辞义。故知道沿圣以垂文 ，圣因文而明道 ，（眉批：此即载道之说。） 旁通而无滞，一作“涯”，从《御览》改。 日用而不匮。《易》曰：“鼓天下之动者“者”字从《御览》改。 存乎辞。”辞之所以能鼓天下者，乃道之文也。
赞曰：道心惟微，神理设教。光采玄圣，炳耀仁孝。龙图献体，龟书呈貌。天文斯观，民胥以效。
玄黄 　《易 》：夫玄黄者 ，天地之杂也 。天玄而地黄 。
方圆 　《大戴礼记 》：天道曰圆 ，地道曰方 。
日月叠璧 　《易坤灵图 》：至德之萌 ，日月若联璧 。
炳蔚 　《易 》：大人虎变 ，其文炳也 。又曰 ：君子豹变 ，其文蔚也 。
庖牺画其始 　《易 ·系辞 》：包牺氏之王天下也 ，仰则观象于天 ，俯则观法于地 ，观鸟兽之文与地之宜 ，近取诸身 ，远取诸物 ，于是始作八卦 ，以通神明之德 ，以类万物之情 。
仲尼翼其终 　《易通卦验 》：孔子作 《上彖 》《下彖 》《上象 》《下象 》《上系 》《下系 》《文言 》《说卦 》《序卦 》《杂卦 》，为 “十翼 ”。
（眉批：此等皆童而习之之典，能读《文心雕龙》者，不患其不知。此数条不免于赘设。）
《河图 》　《易正义 》：伏羲氏有天下 ，龙马负图以出于河 ，遂法之画八卦 。（眉批：《河图》不应以《正义》为根柢。）
《洛书 》　《周书 ·洪范 》：天乃锡禹洪范九畴 。《注 》：《易 》言河出图 ，洛出书 ，圣人则之 。盖治水功成 ，洛龟呈瑞 。
玉版 　王子年 《拾遗记 》：帝尧在位 ，圣德光洽 ，河洛之滨得玉版 、方尺 ，图天地之形 。
丹文绿牒 　《宋书 ·志序 》：握河括地 ，绿文赤字之书 ，言之详矣 。（眉批：玉版、丹文、绿字，散见纬书。《拾遗记》《宋书》皆非根柢。）
鸟迹 　许氏 《说文序 》：黄帝之史苍颉 ，见鸟兽蹄迒之迹 ，知分理之可相别异也 ，初作书契 。
代绳 　见 《征圣 》篇 “象夬 ”注 。
《三坟 》　书久亡 。元吴莱 《三坟辨 》：三坟书 ，近出伪书也 。世或传 ，大抵言伏羲本山坟而作 《连山 》，神农本气坟而作 《归藏 》，黄帝本形坟而作 《乾坤 》。无卦爻 ，有卦象 ，文鄙而义陋 ，与周官太卜所掌异焉 。（眉批：此宜先注《三坟》，而以书亡伪托之说附于后。且书出毛渐，宋人已言之，不得引元人之说。）
元首载歌 　见 《 章句 》 篇 。
陈谟 　《 书 》 有 《 益稷 》 篇 。
九序惟歌 　《 书·大禹谟》篇文 。
弥缛 　王充 《论衡 》：德弥盛者 ，文弥缛 。
文王患忧 　《易传 》：夏商之末 ，《易 》道中微 。文王拘于羑里 ，系以彖辞 ，《易 》道复兴 。
繇辞 　繇 ，音宙 。杜预 《左传注 》：繇 ，卜兆辞也 。《续文章缘起 》：繇 ，夏后作铸鼎繇 。繇 ，卜辞也 。
剬诗缉颂 　剬 ，《韵会 》：多官切 ，整饬貌 。《书 》：周公居东二年 ，乃为诗以贻王 ，名之曰 《鸱鸮 》。王亦未敢诮公 。《国语 》：周公之为颂曰 ：思文后稷 ，克配彼天 。（眉批：此言“缉颂”，不言“作颂”，引《国语》非是。）
斧藻 　扬子 《法言 》：吾未见好斧藻其德 ，若斧藻其楶者 。
镕钧 　《董仲舒传 》：犹泥之在钧 ，唯甄者之所为 ；犹金之在镕 ，唯冶者之所铸 。颜师古曰 ：钧 ，造瓦之法 ，其中旋转者 。镕 ，谓铸器之模范也 。
千里应 　《易 ·系辞 》：君子居其室 ，出其言善 ，则千里之外应之 。
席珍 　《礼记 》：儒有席上之珍以待聘 。
风姓 　《史记 》：伏羲氏以风为姓 。
玄圣 　班固 《典引 》：县象暗而恒文乖 ，彝伦 而旧章阙 ，故先命玄圣 ，使缀学立制 。《注 》：玄圣 ，孔子也 。（眉批：此“玄圣”当指伏羲诸圣。若指孔子，于下句为复，且孔子亦非僻典也。）
素王 　《拾遗记 》：夫子未生时 ，有麟吐玉书于阙里 。文云 ：水精之子 ，继衰周而为素王 。
征圣第二
（眉批：此篇却是装点门面。推到究极，仍是宗经。）
夫作者曰圣，述者曰明。陶铸性情，功在上哲。夫子文章，可得而闻，则圣人之情，见乎文辞矣。先王圣化，布在方册；夫子风采，溢于格言。是以远称唐 世 ，则焕乎为盛 ；近褒周代 ，则郁哉可从 ：此政化贵文之征也 。郑伯入陈 ，以文 一作“立”。 辞为功 ；宋置折俎 ，以多文 元作“方”，孙改。 举礼 ：此事迹贵文之征也 。褒美子产 ，则云 ：“言以足志，文以足言。”泛论君子，则云：“情欲信，辞欲巧。”此修身贵文之征也 。然则志 元作“忠”，谢改。 足而言文 ，情信而辞巧 ，乃含章之 玉牒 ，秉文之金科矣 。（眉批：此一段证实征圣，然无紧要。）
夫鉴周日月 ，妙极机 疑作“几”。 神；文成规矩 ，思合符契 。或简言以达旨 ，或博文以该情 ；或明理以立体 ，或隐义以藏用 。故《春秋》一字以褒贬，丧服举轻以包重，此简言以达旨也 。《邠诗》联章以积句，《儒行》缛说以繁辞，此博文以该情也。书契断决以象夬，文章昭晰以象离，此明理以立体也。四象精义以曲隐，五例微辞以婉晦，此隐义以藏用也。（眉批：繁简隐显，皆本乎经。后来文家，偏有所尚，互相排击，殆未寻其源。） 故知繁略殊形 ，隐显异术 ，抑引随时 ，变通会适 ，（眉批：八字精微，所谓文无定格，要归于是。） 征之周孔，则文有师矣。
是以子元脱，杨补。 政论文，必征于圣；稚圭劝学，四字元脱，杨补。 必宗于经。《易》称：“辨物正言，断辞则备。”《书》云：“辞尚体要，弗惟好异。”故知正言所以立辩，体要所以成辞；辞成无好异之尤，辩立有断辞之义。虽精义曲隐 ，无伤 其正言 ；微辞婉晦 ，不害其体要 。体要与微辞偕通 ，正言共精义并用 ：圣人之文章，亦可见也。（眉批：通人之论。作文如此，乃无死句；论文如此，乃为神解。）
颜阖以为：“仲尼饰羽而画，徒《庄子》作‘从’。 事华辞。”虽欲訾圣，“訾”字一作“此言”二字，误。 弗可得已。然则圣文之雅丽，固衔华而佩实者也。天道难闻，犹或钻仰；文章可见，胡宁勿思？若征圣立言，则文其庶矣。
赞曰：妙极生知，睿哲惟宰。精理为文，秀气成采。鉴悬日月，辞富山海。百龄影徂，千载心在。
文辞为功 　《左传 》：郑子产献捷于晋 。晋人问陈之罪 ，子产对之 。仲尼曰 ：志有之 ，言以足志 ，文以足言 。晋为伯 ，郑入陈 ，非文辞不为功 ，慎辞哉 ！
多文举礼 　《左传 》：宋人享赵文子 ，司马置折俎 ，礼也 。仲尼使举是礼也 ，以为多文辞 。《注 》：举 ，谓记录之也 。
情欲信 ，辞欲巧 　《礼记 ·表记 》篇文 。
玉牒 　左思 《吴都赋 》：玉牒石记 。《注 》：玉牒石记 ，皆典策类也 。
金科 　扬雄 《剧秦美新 》：金科玉条 。《注 》：谓法令也 。言金玉 ，佞辞也 。（眉批：注为王莽而言，此引以赞孔子，则不必存“佞辞”一句。当引李善注曰：言金玉，贵之也。）
几神 　《易 》：惟几也 ，故能成天下之务 ；惟神也 ，故不疾而速 ，不行而至 。
褒贬 　杜预 《春秋序 》：《春秋 》以一字为褒贬 。
丧服举轻包重 　如举缌不祭 ，则重于缌之服 ，其不祭不言可知 ；举小功不税 ，则重于小功者 ，其税可知 。皆语约而义该也 。
《邠诗 》　《诗传 》：周成王立 ，年幼不能莅阼 ，周公以冢宰摄政 。乃述后稷 、公刘之化 ，作诗以戒 ，谓之 《豳风 》。（眉批：《诗传》非根柢。）
《儒行 》　《礼记 ·儒行 》篇 ：哀公问曰 ：敢问儒行 ？孔子曰 ：遽数之不能终其物 ，悉数之乃留 ，更仆未可终也 。
象夬 　《易 ·系辞 》：上古结绳而治 ，后世圣人易之以书契 。百官以治 ，万民以察 ，盖取诸夬 。
象离 　《易 》：离 ，丽也 。日月丽乎天 ，百谷草木丽乎土 ，重明以丽乎正 ，乃化成天下 。项安世曰 ：日月丽乎天而成明 ，百谷草木丽乎土而成文 ，故离为文 ，又为明 。
四象 　《易 ·系辞 》：易有四象 ，所以示也 。朱子 《本义 》：四象 ，谓阴 、阳 、老 、少 。（眉批：彦和之时，尚不以阴、阳、老、少为“四象”。此真郢书而燕说矣。）
五例 　《春秋序 》：为例之情有五 ：一曰微而显 ，二曰志而晦 ，三曰婉而成章 ，四曰尽而不污 ，五曰惩恶而劝善 。（眉批：此杜预《春秋传序》，不可谓之《春秋序》。）
子政 　《汉书 》：刘向 ，字子政 。
稚圭 　《汉书 》：匡衡 ，字稚圭 。成帝即位 ，上疏劝经学 。
颜阖 　《庄子 》：哀公问于颜阖曰 ：吾以仲尼为贞干 ，国其有瘳乎 ？曰 ：仲尼方且饰羽而画 ，从事华辞 ，夫何足以上民 ？
宗经第三
（眉批：本经术以为文，亦非六代文士所知。大谢喜用经语，不过割剥字句耳。）
三极彝训，其书言经。经也者，恒久之至道，不刊之鸿教也。故象天地，效鬼神，参物序，制人纪；洞性灵之奥区，极文章之骨髓者也。皇世《三坟》，帝代《五典》，重以《八索》，申以《九丘》。岁历绵暧 ，条流纷糅 。自夫子删述，而大宝咸一作“启”。 耀。于是《易》张十翼，《书》标七观，《诗》列四始，《礼》正五经，《春秋》五例。义既极乎性情，辞亦匠于文理。故能开学养正，昭明有融。然而道心惟微，圣谟元作“谋”，改“谟”。 卓绝；墙宇重峻，而吐纳自深。譬万钧之洪钟，无铮铮之细响矣。
夫《易》惟谈天“夫”字从《御览》改。 入一作“人”，从《御览》改。 神致用。故《系》称旨远辞文，元作“高”，孙改。 言中事隐。韦编三绝，固哲人之骊渊也。《书》实记言，而训诂茫昧；通乎《尔雅》，则文意晓然。故子夏叹《书》：“昭昭若日月之明，离离如星辰之行。”言昭灼也。《诗》主言志，诂训同《书》；摛风裁兴，藻辞谲喻；温柔在诵，故最附深衷矣。《礼》以一作“贵”。 立体，一本下有“宏用”二字。 据事剬（眉批：此“剬”字如从本训，亦不可通，知必当为“制”也。） 范，章条纤曲，执而后显，采掇生疑作“片”。（眉批：“生”字疑“圣”字之讹。） 言，莫非宝也。《春秋》辨理，四句一十六字元脱，朱按《御览》补。 一字见义；五石六鹢，以详略成文；雉门两观，以先后显旨。其婉章志晦，谅以邃矣。《尚书 》则览文如诡 ，而寻理即畅 ；《春秋 》则观辞立晓 ，而访义方隐 。（眉批：四语括尽两经。然此上疑脱数句。） 此圣人之殊致，表里之异体者也。
至根柢槃深，枝叶峻茂，辞约而旨丰，事近而喻远。是以往者虽旧，余味日新。后进追取而非晚，元作“晓”。 前修文一作“运”。 用而未先，可谓太山遍雨，河润千里者也。
故论说辞序，则《易》统其首；一作“旨”。 诏策章奏，则《书》发其源；赋颂歌赞，则《诗》立其本；铭诔箴祝，则《礼》总其端；纪传铭朱云当作“移”。 檄，则《春秋》为根：（眉批：此亦强为分析，似钟嵘之论诗，动曰源出某某。） 并穷高以树表 ，极远 以启疆 ，所以百家腾跃 ，终入环内者也 。若禀经以制式 ，酌雅以富言 ，是仰山而 铸铜 ，煮海而为盐也 。故文能宗经，体有六义：一则情深而不诡，二则风清而不杂，三则事信而不诞，四则义直而不回，五则体约而不芜，六则文丽而不淫。扬子比雕玉以作器，谓五经之含文也。夫文以行立 ，行以文传 ；四教所先 ，符采相 济 。励德树声 ，莫不师圣 。而建言修辞 ，鲜克宗经 。是以楚艳汉侈 ，流弊不还 。正末归本 ，不其懿欤 ！（眉批：承学之徒，辄轻言西汉而后无文章，直至韩退之始起八代之衰耳。亦思八代中固有具如许眼力，能为如许评论者乎！）（眉批：此自善论文耳。如以其文论之，则不脱六代俳偶之习也。此评不允。）
赞曰：三极彝道，训深稽古。致化归一，分教斯五。性灵镕匠，文章奥府。渊哉铄乎，群言之祖。
三极 　《易 》：六爻之动 ，三极之道也 。孔颖达 《疏 》：是天 、地 、人三才至极之道 。
《三坟 》《五典 》《八索 》《九丘 》　孔安国 《尚书序 》：伏羲 、神农 、黄帝之书 ，谓之 《三坟 》，言大道也 。少昊 、颛顼 、高辛 、唐虞之书 ，谓之 《五典 》，言常道也 。八卦之说 ，谓之 《八索 》，求其义也 。九州之志 ，谓之 《九丘 》。丘 ，聚也 。言九州所有 ，土地所生 ，风气所宜 ，皆聚此书也 。（眉批：宜先引《左传》于前。）
纷糅 　《楚辞 ·九辩 》：惟其纷糅而将落乎 。《注 》：纷糅 ，众杂也 。
十翼 　见 《原道 》篇 。
七观 　《尚书大传 》：六 《誓 》可以观义 ，五 《诰 》可以观仁 ，《甫刑 》可以观诚 ，《洪范 》可以观度 ，《禹贡 》可以观事 ，《皋陶 》可以观治 ，《尧典 》可以观美 。
四始 　《诗序注 》：《关雎 》者 ，风之始 ；《鹿鸣 》者 ，小雅之始 ；《文王 》者 ，大雅之始 ；《清庙 》者 ，颂之始 。《诗纬泛历枢 》：大明在亥 ，水始也 。四牡在寅 ，木始也 。嘉鱼在巳 ，火始也 。鸿雁在申 ，金始也 。
五经 　《礼记 ·祭义 》：礼有五经 ，莫重于祭 。五经 ，谓吉 、凶 、军 、宾 、嘉 。
五例 　见 《征圣 》篇 。
养正 　《易 》：蒙以养正 ，圣功也 。
万钧 　《西京赋 》：洪钟万钧 。《注 》：三十斤曰钧 。
铮铮 　《刘盆子传 》：铁中铮铮 。《说文 》曰 ：铮铮 ，金声也 。铁之铮铮 ，言微有刚利也 。
入神致用 　《易 》：精义入神 ，以致用也 。
旨远辞文 ，言中事隐 　《易 ·系辞 》：其旨远 ，其辞文 ，其言曲而中 ，其事肆而隐 。
韦编 　《汉书 》：孔子晩而好 《易 》，读之韦编三绝 ，故为之传 。
骊渊 　《庄子 》：夫千金之珠 ，必在九重之渊 ，而骊龙颔下 。
《尔雅 》　《尔雅序 》：尔雅者 ，所以通训诂之指归 ，叙诗人之兴咏 ，总绝代之离辞 ，辨同实而异号者也 。《释诂 》一篇 ，周公所作 。《释言 》以下 ，或言仲尼所增 ，子夏所足 ，叔孙通所益 ，梁文所补 。
子夏叹 《书 》　《尚书大传 》：子夏读 《书 》毕 ，见于夫子 。夫子问焉 ：子何为于 《书 》？子夏对曰 ：《书 》之论事也 ，昭昭如日月之代明 ，离离若参辰之错行 。上有尧舜之道 ，下有三王之义 。商所受于夫子 ，志之于心 ，弗敢忘也 。
谲喻 　《诗序 》：主文而谲谏 ，言之者无罪 ，闻之者足以戒 。
五石六鹢 　《春秋 》：僖公十六年正月 ，陨石于宋五 ，六鹢退飞过宋都 。《公羊传 》：曷为先言殒而后言石 ？殒石记闻 ，闻其磌然 ，视之则石 ，察之则五 。曷为先言六而后言鹢退飞 ？记见也 。视之则六 ，察之则鹢 ，徐而察之则退飞 。
雉门两观 　《春秋 》：定公二年五月 ，雉门及两观灾 。冬十月 ，新作雉门及两观 。《公羊传 》：雉门及两观灾何 ？两观微也 。然则曷为不言雉门灾及两观 ？主灾者两观也 。时灾者两观 ，则曷为后言之 ？不以微及大也 。
婉章志晦 　见 “五例 ”注 。
太山遍雨 ，河润千里 　《公羊传 》：触石而出 ，肤寸而合 ，不崇朝而遍雨乎天下者 ，唯太山尔 。河海润于千里 。《春秋考异邮 》：河者 ，水之气 ，四渎之精 ，所以流化 ，故曰河润千里 。
扬子 　《汉书 》：扬雄 ，字子云 ，著 《法言 》。（眉批：扬子不必另注一条。）
雕玉 　《法言 》：玉不雕 ，璠玙不作器 ；言不文 ，典谟不作经 。
是篇梅本 “《书 》实记言 ”以下有 “而训诂茫昧 ，通乎 《尔雅 》，则文意晓然 ”云云 ，无 “然览文 ”以下十字 。“章条纤曲 ”下有 “执而后显 ，采掇生辞 ，莫非宝也 。《春秋 》辨理 ”云云 ，（《注 》：四句十六字元脱 ，朱从 《御览 》补 ）无 “观辞立晓 ”以下十二字 。“谅以邃矣 ”下有 “《尚书 》则览文如诡 ，而寻理即畅 ；《春秋 》则观辞立晓 ，而访义方隐 ”云云 。按 ：《尔雅 》本以释 《诗 》，无关 《书 》之训诂 。（眉批：《尔雅》释《书》者不一。） 且五经分论 ，不应独举 《书 》与 《春秋 》，赘以 “览文 ”云云 。郁仪所补四句 ，辞亦不类 ，宜从王惟俭本 。（眉批：此注云从王本，而所从仍是梅本。）
癸巳三月，与武进刘青垣编修在四库全书处，以《永乐大典》所载旧本校勘，正与梅本相同，知王本为明人臆改。
正纬第四
（眉批：此在后世为不足辨论之事，而在当日则为特识。康成千古通儒，尚不免以纬注 经，无论文士也。）
夫神道阐幽，天命微显；马龙出而大《易》兴，神龟见而《洪范》耀。故《系辞》称：“河出图，洛出书，圣人则之。”斯之谓也。但世夐文隐，好生矫诞；真虽存矣，伪亦凭焉。
夫六经彪炳，而纬候稠叠；《孝》《论》昭晰，元作“哲”，许改。 而钩谶葳蕤。按经验纬，其伪有四：盖纬之成经，其犹织综，丝麻不杂，布帛乃成。今经正纬奇，倍擿（眉批：“擿”疑作“适”，“倍适”犹曰“背驰”。） 千里，其伪一矣。经显，圣训也；纬隐，神教也。圣训宜广，神教宜约。而今纬多于经，神理更繁，其伪二矣。有命自天，乃称符谶，而八十一篇，皆托于孔子，则是尧造绿图 ，昌制丹书 ，其伪三矣。商周以前，图箓频见；春秋之末，群经方备：先纬后经，体乖织综，其伪四矣。伪既倍疑作“掊”。 摘，（眉批：此“倍摘”疑作“备摘”。） 则义异自明；经足训矣，纬何豫焉？
原夫图箓之见，乃昊天休命，事以瑞圣 ，义非配经 。故河不出图 ，夫子有 叹 ；如或可造 ，无劳喟然 。（眉批：此驳分明。） 昔康王河图，陈于东序，故知前世符命，历代宝传，仲尼所撰，序录而已。于是伎数之士，附以诡术：或说阴阳，或序灾异，若鸟鸣似语，虫叶成字，篇条滋蔓，必假孔氏。通儒讨核，谓起哀平；东序秘宝，朱紫乱矣。
至于光武之世，笃信斯术。风化所靡，学者比肩。沛献集纬以通经，曹褒撰谶以定礼，乖道谬典，亦已甚矣。是以桓谭疾其虚伪，尹敏戏疑作“ ”。 其深瑕，张衡发其僻谬，荀悦明其诡诞：四贤博练，论之精矣。
若乃羲农轩皞之源，山渎钟律之要，白鱼赤乌之符，黄金紫玉之瑞，元作“理”，孙改。 事丰奇伟，辞富膏腴，无益经典 ，而有助文章 。（眉批：至今引用不废，为此故也。） 是以后来辞人，采摭英华。平子恐其迷学，奏令禁绝；仲豫惜其杂真，未许煨燔。前代配经，故详论焉。
赞曰：荣河温洛，是孕图纬。神宝藏用，理隐文贵。世历二汉，朱紫腾沸。芟夷谲诡，糅其雕蔚。
纬候 　《后汉 ·方术传 》：纬候之部 。纬 ，七纬也 。候 ，尚书中候也 。
葳蕤 　司马相如 《封禅文 》：纷纶葳蕤 。《注 》：言众多也 。
八十一篇 　《隋 ·经籍志 》：《河图 》九篇 ，《洛书 》六篇 ，云自黄帝至周文王所受本文 。又三十篇 ，云九圣之所增演 。又七经纬三十六篇 ，并云孔氏所作 ，合为八十一篇 。
绿图 　《河图挺佐辅 》：黄帝至于翠妫之川 ，鲈鱼折溜而至 ，兰叶朱文 ，以授黄帝 ，名曰绿图 。
丹书 　《尚书帝命验 》：季秋之月甲子 ，赤爵衔丹书止于酆 ，集于昌户 。其书曰 ：敬胜怠者吉 ，怠胜敬者灭 。《大戴礼 》：武王召尚父问曰 ：黄帝 、颛顼之道存乎 ？尚父曰 ：在丹书 。王欲闻之则斋矣 。
图箓 　《后汉 ·方术传 》：光武尤信谶言 ，士之赴趣时宜者 ，皆驰骋穿凿 ，争谈之也 。故王梁 、孙咸名应图箓 ，越登槐鼎之任 ，郑兴 、贾逵以附同称显 ，桓谭 、尹敏以乖忤沦败 。又 《谢夷吾传 》：综校图箓 。
东序 　《书 ·顾命 》：河图在东序 。
符命 　《扬雄传 》：爰清静 ，作符命 。《翰林志 》：董景真曰 ：吾闻帝王之兴 ，必有符命 。
历代宝传 　《书 ·顾命 》传 ：河图八卦 。伏羲王天下 ，龙马出河 ，遂则其文 ，以画八卦 ，谓之河图 ，历代传宝之 。
序灾异 　《隋 ·经籍志 》：汉末郎中郗萌集图纬谶杂占为五十篇 ，谓之 《春秋灾异 》，宋均 、郑玄并为谶律之注 。然其文辞浅俗 ，颠倒舛谬 ，不类圣人之旨 。
鸟鸣似语 　《左传 》：鸟鸣于亳社 ，如曰嘻嘻 。甲午 ，宋大灾 ，宋伯姬卒 。
虫叶成字 　《汉书 》：昭帝时 ，上林柳树断 。一朝起立 ，生枝叶 ，有虫食叶成文字 ，曰 ：公孙病已立 。宣帝本名病已 ，盖帝将膺大位之征 。
假孔氏 　《隋 ·经籍志 》：说者曰 ：孔子既叙六经以明天人之道 ，知后世不能稽同其意 ，故别立纬及谶以遗来世 。其书出于前汉 。
起哀平 　《书 ·洪范 》疏 ：纬候之书 ，不知谁作 ，通人讨核 ，谓起哀平 。
秘宝 　班固 《典引 》：御东序之秘宝 ，以流其占 。
光武 　《东观汉记 》：光武避正殿读谶 ，坐庑下 ，浅露中风 ，苦咳也 。
风化所靡 　《隋 ·经籍志 》：光武以图谶兴 ，遂盛行于世 。诏东平王苍正五经章句 ，皆命从谶 。俗儒趋时 ，益为其学 ，篇卷第目 ，转相增广 ，言五经者皆凭谶为说 。
沛献 　《后汉书 》：沛献王辅好经书 ，善说 《京氏易 》《孝经 》《论语传 》及图谶 ，作 《五经论 》，时号之曰 《沛王通论 》。
曹褒 　《后汉书 》：曹褒受命次序礼事 ，依准旧典 ，杂以五经谶记之文 ，撰次天子至于庶人冠婚吉凶终始制度 ，以为百五十篇 。
桓谭 　《后汉书 》：帝方信谶 ，多以决定嫌疑 。桓谭上疏曰 ：观先王之记述 ，咸以仁义正道为本 ，非有奇怪虚诞之事 。
尹敏 　《后汉书 》：帝令尹敏校图谶 ，敏对曰 ：谶书非圣人所作 ，其中多近鄙别字 ，颇类世俗之辞 ，恐疑误后生 。
张衡 　《后汉书 》：自中兴以后 ，儒者争学图纬 。张衡上疏曰 ：立言于前 ，有征于后 ，谓之谶书 。自汉取秦 ，莫或称谶 。若夏侯胜 、眭孟之徒 ，以道术立名 ，其所述著 ，无谶一言 。刘向父子领校秘书 ，阅定九流 ，亦无谶录 。成哀之后 ，乃始闻之 。殆必虚伪之徒 ，以要世取资 。宜收藏图谶 ，一禁绝之 ，则朱紫无所眩 ，典籍无瑕玷矣 。
荀悦 　《后汉书 》：荀悦作 《申鉴 ·俗嫌 》篇曰 ：世称纬书仲尼所作 ，臣叔父爽辨之 ，盖发其伪也 。有起于中兴之前 ，终张之徒之作乎 ？
山渎 　颜延之 《曲水诗序 》：晷纬昭应 ，山渎效灵 。
钟律 　《汉 ·艺文志 》：有 《钟律灾应 》《钟律丛辰日苑 》《钟律消息 》。
白鱼赤乌 　《史记 》：武王渡河 ，中流 ，白鱼跃入王舟中 。王俯取以祭 。既渡 ，有火自上复于下 ，至于王屋 ，流为乌 ，其色赤 ，其声魄云 。
黄金 　《礼斗威仪 》：君乘金而王 ，其政平 ，则黄金见深山 。
紫玉 　《洛书 》：王者不藏金玉 ，则紫玉见于深山 。
未许煨燔 　荀悦辨纬书为伪 ，或曰燔之 。曰 ：仲尼之作则否 ，有取焉则可 ，曷其燔 ？（眉批：此亦《申鉴》之文，漏其书名。）
荣河 　《尚书中候 》：帝尧即政 ，荣光出河 ，休气四塞 。
温洛 　《易乾凿度 》：帝盛德之应 ，洛水先温 ，九日乃寒 。
辨骚第五
《离骚》乃《楚词》之一篇。统名《楚词》为《骚》，相沿之误也。
（眉批：词赋之源出于《骚》，浮艳之根亦滥觞于《骚》，“辨”字极为分明。）
自《风》《雅》寝声，莫或抽绪，奇文郁起，其《离骚》哉！固已轩翥诗人之后，奋飞辞家之前；岂去圣之未远，而楚人之多才乎！昔汉武爱《骚》，而淮南作《传》，以为《国风》好色而不淫，《小雅》怨诽元作“谤”，许改。 而不乱，若《离骚》者，可谓兼之。蝉蜕秽浊之中，浮游尘埃之外，皭然涅而不缁，虽与日月争光可也。班固以为露才扬己，忿怼沉江；羿浇二姚，与《左氏》不合；昆仑悬一作“玄”。 圃，非经义所载。然其文辞丽雅，为词赋之宗，虽非明哲，可谓妙才。王逸以为诗人提耳，屈原婉顺。《离骚》之文，依经立义：驷虬乘翳，则时乘六龙；昆仑流沙，则《禹贡》敷土。名儒辞赋，莫不拟其仪表，所谓金相玉质，百世无匹者也。及汉宣嗟叹，以为皆合经术；扬雄讽味，亦言体同《诗》雅。四家举以方经，而孟坚谓不合传。褒贬任声，抑扬过实，可谓鉴而弗精，玩而未核者也。
将核其论，必征言焉。故其陈尧舜之耿介，称汤武之祗敬，典诰之体也；讥桀纣之猖披，伤羿浇之颠陨，规讽之旨也；虬龙以喻君子，云蜺以譬谗邪，比兴之义也；每一顾而掩涕，叹君门之九重，忠怨之辞也：观兹四事 ，同于 《风 》《雅 》者也 。至于托云龙，说迂怪，丰隆求宓妃，鸩鸟媒娀女，诡异之辞也；康回倾地，夷羿彃元作“蔽”，孙改。 日，木夫元作“天”，谢改。 九首，土伯三目，元作“足”，朱改。 谲怪之谈也；依彭咸之遗则，从子胥以自适，狷狭之志也；士女杂坐，乱而不分，指以为乐，娱酒不废，沉湎日夜，举以为欢，荒淫之意也：摘此四事 ，异乎经典 者也 。
故论其典诰则如彼 ，语其夸诞则如此 。固知 《楚辞 》者 ，体慢 元作“宪”，朱据宋本《楚辞》改。 于三代 ，而风雅于战国 ，乃 《雅 》《颂 》之博徒 ，而词赋之英杰也 。观其骨鲠所树，肌肤所附，虽取镕经意，亦自铸伟辞。故《骚经》《九章》，朗丽以哀志；《九歌》《九辩》，绮靡以伤情；《远游》《天问》，瑰诡而惠巧；《招魂》《招隐》，冯云《招隐》，《楚辞》本作《大招》，下云屈宋莫追，疑《大招》为是。 耀艳而深华；《卜居》标放言之致，《渔父》寄独往之才。故能气往轹古，辞来切今，惊采绝艳，难与并能矣。
自《九怀 》以下 ，遽蹑其迹，而屈、宋逸步，莫之能追。故其叙情怨，则郁伊而易感；述离居，则怆怏而难怀；论山水，则循声而得貌；言节候，则披文而见时。是以枚、贾追风以入丽，马、扬沿波而得奇，其衣被词人，非一代也。故才高者菀其鸿裁，中巧者猎其艳辞，吟讽者衔其山川，童蒙者拾其香草。若能凭轼以倚《雅》《颂》，悬辔以驭楚篇，酌奇而不失其真 ，玩华而不坠其实 ，（眉批：酌奇玩华而失坠真实者，李昌谷之歌诗也。故曰：“少加以理，则可奴仆命《骚》。”） 则顾盼可以驱辞力，咳唾可以穷文致，亦不复乞灵于长卿，假宠于子渊矣。
赞曰：不有屈原，岂见《离骚》？惊才风逸，壮志烟高。山川无极，情理实劳。金相玉式，艳溢锱毫。元作“绝益称豪”，朱考宋本《楚辞》改。
《离骚 》　《屈原列传 》：原 ，名平 ，楚之同姓也 。为楚怀王左徒 ，王甚任之 。上官大夫谗之 ，王怒而疏屈平 ，故忧愁幽思而作 《离骚 》。离骚者 ，犹离忧也 。
轩翥 　班固 《典引 》：甘露宵零于丰草 ，三足轩翥于茂树 。《注 》：轩翥 ，飞貌 。（眉批：班固一条失注，王逸一条亦失注。此并列在《楚词》，而失之目睫。）
楚人多才 　《左传 》：惟楚有才 ，晋实用之 。
淮南 　《汉书 》：淮南王安好书 ，武帝使为 《离骚传 》，旦受诏 ，日食时上 。
蝉蜕 　《淮南子 》：蝉饮而不食 ，三十日而蜕 。
羿浇 　《离骚 》：羿淫游以佚田兮 ，又好射夫封狐 。浇身被服强圉兮 ，纵欲而不忍 。《注 》：羿 ，有穷之君 ，夏时诸侯也 。因夏衰乱 ，代之为政 。娱乐田猎 ，信任寒浞 ，使为国相 。浞杀羿而取羿妻 ，生浇 ，强梁多力 ，纵放其欲 ，不能自忍也 。
二姚 　《离骚 》：及少康之未家兮 ，留有虞之二姚 。《注 》：有虞 ，国名 。姚姓 ，舜后也 。昔寒浞使浇杀夏后相 ，少康逃奔有虞 ，虞因妻以二女 。
昆仑玄圃 　《天问 》：昆仑悬圃 ，其尻安在 ？《注 》：昆仑 ，山名 ，其巅曰悬圃 。
王逸 　《后汉书 》：王逸 ，字叔师 ，为侍中 ，著 《楚辞章句 》行于世 。
驷虬乘翳 　《离骚 》：驷玉虬以乘鹥兮 ，溘埃风余上征 。
时乘六龙 　《易 ·乾 》彖辞 。
昆仑流沙 　《禹贡 》：昆仑析支渠搜 。又曰 ：余波入于流沙 。《离骚 》：忽吾行此流沙兮 。
陈尧舜 　《离骚 》：彼尧舜之耿介兮 ，既遵道而得路 。
称汤武 　《离骚 》：汤禹俨而祗敬兮 ，周论道而莫差 。
讥桀纣 　《离骚 》：何桀纣之昌披兮 ，夫惟捷径以窘步 。
虬龙 　《涉江 》：驾青虬兮骖白螭 。《注 》：虬螭 ，神兽 ，宜于驾乘 ，以喻贤人清白可信任也 。
云蜺 　《离骚 》：飘风屯其相离兮 ，帅云蜺而来御 。《注 》：飘风 ，无常之风 ，以兴邪恶 。云蜺 ，恶气 ，以喻佞人 。
掩涕 　《离骚 》：长太息以掩涕兮 。
君门 　《九辩 》：岂不郁陶而思君兮 ，君之门以九重 。《注 》：阃闼扃闭 ，道路塞也 。
云龙 　《离骚 》：驾八龙之婉婉兮 ，载云旗之委蛇 。《注 》：言己德如龙 ，可制御八方 ；己德如云雨 ，能润施万物也 。
丰隆求宓妃 　《离骚 》：吾令丰隆乘云兮 ，求宓妃之所在 。《注 》：丰隆 ，云师 ，一曰雷师 。宓妃 ，神女也 ，以喻隐士 。
鸩鸟媒娀女 　《离骚 》：望瑶台之偃蹇兮 ，见有娀之佚女 。吾令鸩为媒兮 ，鸩告余以不好 。《注 》：有娀 ，国名 ，谓帝喾之妃 ，契母简狄也 。配圣帝 ，生贤子 。以喻贞贤也 。鸩 ，运日也 。羽有毒 ，可杀人 ，以喻谗贼 。言我使鸩鸟为媒 ，以求简狄 。其性谗贼 ，还诈告我 ，言不好也 。
康回倾地 　《天问 》：康回凭怒 ，地何故以东南倾 ？《注 》：康回 ，共工名 。怒触不周山 ，地柱折 ，故倾 。
夷羿彃日 　《天问 》：羿焉彃日 ，乌焉解羽 。《注 》：《淮南 》言尧时十日并出 ，草木焦枯 ，尧命羿仰射十日 ，中其九日 。日中九乌皆死 ，堕其羽翼 。《说文 》：彃 ，射也 。
木夫九首 　《招魂 》：一夫九首 ，拔木九千些 。《注 》：有丈夫一身九头 ，强梁多力 ，从朝至暮 ，拔大木九千株也 。
土伯三目 　《招魂 》：土伯九约 ，其首觺觺些 。参目虎首 ，其身若牛些 。《注 》：土伯 ，后土之侯伯也 。其貌如虎 ，而有三目 ，身又肥大 ，状如牛也 。
彭咸 　《离骚 》：愿依彭咸之遗则 。《注 》：彭咸 ，殷贤大夫 ，谏其君不听 ，投水而死 。则 ，法也 。
子胥 　《橘颂 》：浮江淮而入海兮 ，从子胥而自适 。
士女杂坐 ，乱而不分 　《招魂 》句 。《注 》：言恣意调戏 ，乱而不分别也 。
娱酒不废 ，沉湎日夜 　《招魂 》句 。《注 》：言昼夜以酒相乐也 。
博徒 　《信陵君传 》：公子闻赵有处士毛公 ，藏于博徒 。
《九章 》　王逸曰 ：屈原放于江南之野 ，复作 《九章 》。章者 ，著明也 。言己所陈忠信之道甚著明也 。
《九歌 》　王逸曰 ：昔楚南郢之邑 ，其俗信鬼而好祀 ，其祠必作歌乐鼓舞 。屈原因为作 《九歌 》之曲 ，托以讽谏 。
《九辩 》　王逸曰 ：宋玉 ，屈原弟子 ，闵惜其师忠而放逐 ，故作 《九辩 》，以述其志 。
《远游 》　王逸曰 ：《远游 》者 ，屈原之所作也 。屈原履方直之行 ，不容于世 ，遂叙妙思 ，托配仙人 ，与俱游戏 。
《天问 》　王逸曰 ：《天问 》者 ，屈原之所作也 。屈原放逐 ，忧心愁悴 ，彷徨山泽 ，经历陵陆 ，见楚有先王之庙及公卿祠堂 ，图画天地山川神灵 ，及古贤圣怪物行事 ，因书其壁 ，呵而问之 ，以渫愤懑 ，舒写愁思 。
《招魂 》　王逸曰 ：宋玉怜哀屈原厥命将落 ，作 《招魂 》，欲以复其精神 ，延其年寿 。
《大招 》　王逸曰 ：《大招 》者 ，屈原之所作也 。或曰景差 ，疑不能明也 。屈原放流 ，恐命将终 ，所行不遂 ，故愤然大招其魂 。又曰 《招隐士 》者 ，淮南小山之徒 ，闵伤屈原 ，虽身沉没 ，名德显闻 ，与隐处山泽无异 ，故作 《招隐士 》之赋 ，以章其志也 。
《卜居 》　王逸曰 ：《卜居 》者 ，屈原所作也 。原放弃 ，乃往太卜之家 ，卜己居世 ，何所宜行 。
《渔父 》　王逸曰 ：《渔父 》者 ，屈原所作也 。渔父避世时遇屈原 ，怪而问之 ，遂相应答 。
《九怀 》　王逸曰 ：《九怀 》者 ，王褒之所作也 。怀者 ，思也 。褒读屈原之文 ，追而愍之 ，故作 《九怀 》以裨其词 ，遂列于篇 。褒 ，字子渊 。
枚 、贾 、马 、扬 　《汉 ·艺文志 》：楚臣屈原离谗忧国 ，作赋以讽 ，有恻隐古诗之义 。其后宋玉 、唐勒 ，汉兴枚乘 、司马相如 ，下及扬子云 ，竞为侈丽闳衍之辞 ，没其讽谕之义 。又 《贾谊传 》：谊为长沙王太傅 ，意不自得 ，及渡湘水 ，为赋以吊屈原 。
乞灵 　《左传 》：愿乞灵于臧氏 。
长卿 　《汉书 》：司马相如 ，字长卿 。
假宠 　《左传 》：君若苟无四方之虞 ，则愿假宠以请于诸侯 。

[book_title]卷第二
明诗第六
大舜云：“诗言志 ，歌永言 。”圣谟所析 ，义已明矣 。是以 “在心为志 ，发言 为诗 ”，舒文载实 ，其在兹乎 ！诗者 ，持也 ，持人情性 ；三百之蔽 ，义归 “无邪 ”，持之为训 ，有符焉尔 。（眉批：此虽习见之语，其实诗之本原莫逾于斯。后人纷纷高论， 皆是枝叶工夫。“大舜”九句是发乎情，“诗者”七句是止乎礼义。）
人禀七情，应物斯感，感物吟志，莫非自然。昔葛天氏乐辞云，《玄鸟》在曲；黄帝《云门》，理不空绮。朱云：当作“弦”。 至尧有《大唐》一作“章”。 之歌，舜造《南风》之诗，观其二文，辞达而已。及大禹成功，九序惟歌；太康败德，五子咸怨：顺美匡恶，其来久矣。自商暨周，《雅》《颂》圆备，四始彪炳，六义环深。子夏监绚素之章，子贡悟琢磨之句，故商赐二子，可与言《诗》。自王泽殄竭，风人辍采，《春秋》观志，讽诵旧章，酬酢以为宾荣，吐纳而成身文。逮楚国讽怨，则《离骚》为刺。秦皇灭典，亦造《仙诗》。
汉初四言，韦孟首唱；匡谏之义，继轨周人。孝武爱文，柏梁列韵；严、马之徒，属辞无方。至成帝品录，三百余篇，朝章国采，亦云周备。而辞人遗翰，莫见五言，所以李陵、班婕妤见疑于后代也。（眉批：观此，则以苏、李为伪，不始于东坡矣。） 按《召南·行露》，始肇半章；孺子《沧浪》，亦有全曲；《暇豫》优歌，远见《春秋》；《邪径》童谣，近在成世：阅时取证，一作“征”。 则五言久矣。（眉批：此与钟嵘之说，亦大同小异。） 又古诗佳丽，或称枚叔，其《孤竹》一篇，则傅毅之词。比采一作“类”。（眉批：“类”字是。） 而推，两汉之作乎？观其结体散文，直而不野 ，（眉批：“直而不野”，括尽汉人佳处。） 婉转附物，怊怅切情，实五言之冠冕也。至于张衡《怨》篇，清典一作“曲”，从《纪闻》改。（眉批：是“清曲”，“曲”字作“婉”字解。） 可味；仙诗缓歌，雅有新声。
暨建安之初，五言腾踊。文帝、陈思，纵辔以骋节；王、徐、应、刘，望路而争驱。并怜风月，狎池苑，述恩荣，叙酣宴，慷慨以任气，磊落以使才。（眉批：是建安。） 造怀指事 ，不求纤密之巧 ；驱辞逐貌 ，唯取昭晰之能 ：此其所同也。乃正始明道，诗杂仙心；何晏之徒，率多浮浅。唯嵇志清峻，阮旨遥深，故能标焉。若乃应璩《百一》，独立不惧，辞谲义贞，亦魏之遗直也。
晋世群才，稍入轻绮。张、潘、左、陆，比肩诗衢，采缛于正始，力柔于建安。或析文以为妙，或流靡以自妍，此其大略也。江左篇制，溺乎玄风，嗤笑徇务之志，崇盛亡机之谈。袁、孙已下，虽各有雕采，而辞趣一揆，莫与争雄。所以景纯《仙》篇，挺拔而为俊矣。宋初文咏，体有因革。庄、老告退，而山水方滋；俪采百字之偶，争价一句之奇，情必极貌以写物 ，辞必穷力而追新 ：（眉批：谢客为之倡。）（眉批：齐梁以后，此风又变，惟以涂饰相尚，侧艳相矜，而诗弊极焉。） 此近世之所竞也。
故铺观列代，而情变之数可监；撮举同异，而纲领之要可明矣。若夫四言正体，则雅润为本；五言流调，则两“则”字从《御览》增。 清丽居宗：（眉批：此论却局于六朝习径，未得本原。夫雅润清丽，岂诗之极则哉！） 华实异用，唯才所安。故平子得其雅，叔夜含其润，茂先凝其清，景阳振其丽。兼善则子建、仲宣，偏美则太冲、公幹。然诗有恒裁，思无定位，随性适分，鲜能通圆。若妙识所难，其易也将至；忽之为易，其难也方来。至于三六杂言，则出自篇什；离合之发，则明于图谶；回文所兴，则道原为始；联句共韵，则柏梁余制。巨细或殊，情理同致，总归诗囿，故不繁云。
赞曰：民生而志，咏歌所含。兴发皇世，风流二《南》。神理共契，政序相参。英华弥缛，万代永耽。
葛天氏乐词 ，《玄鸟 》在曲 　《吕氏春秋 》：葛天氏之乐 ，三人掺牛尾 ，投足以歌八阕 ：一曰 《载民 》，二曰 《玄鸟 》，三曰 《遂草木 》，四曰 《奋五谷 》，五曰 《敬天常 》，六曰 《达帝功 》，七曰 《依地德 》，八曰 《总万物之极 》。
《云门 》　《周礼 》：大司乐奏黄钟 ，歌大吕 ，舞云门 ，以祀天神 。《史 》：黄帝命大容作 《云门 》《大卷 》乐 。
《大唐 》之歌 　《尚书大传 》：维五祀 ，奏钟石 ，论人声 ，及乃鸟兽 ，咸变于前 。秋养耆老 ，而春食孤子 ，乃勃然韶乐 ，兴于大麓之野 。执事还归二年 ， 然 ，乃作 《大唐 》之歌 。一作 《大章 》。《汉 ·礼乐志 》：尧作 《大章 》。
《南风 》　《家语 》：舜弹五弦之琴 ，造 《南风 》之诗 。其诗曰 ：南风之薰兮 ，可以解吾民之愠兮 。南风之时兮 ，可以阜吾民之财兮 。
九序 　见 《虞书 》。
五子 　见 《夏书 》。
顺美 　《孝经 》：将顺其美 ，匡救其恶 。
四始 　见 《宗经 》篇 。
六义 　《毛诗序 》：诗有六义焉 ：一曰风 ，二曰赋 ，三曰比 ，四曰兴 ，五曰雅 ，六曰颂 。
王泽殄竭 　班固赋 ：王泽竭而诗不作 。
观志 　《左传 》：郑伯享赵孟于垂陇 ，七子从 。赵孟曰 ：七子从君以宠武也 ，请皆赋以卒君贶 ，武亦以观七子之志 。
宾荣 　《左传 》：诗以言志 ，志诬其上 ，而公怨之 ，以为宾荣 ，其能久乎 ？
身文 　《左传 》：言 ，身之文也 。
《仙诗 》　《史记 》：秦始皇使博士为 《仙真人 》诗 ，令乐人弦歌之 。
韦孟 　《汉书 》：韦孟为楚元王傅 。傅子夷王及孙王戊 。戊荒淫不遵道 ，孟作诗讽谏 。
柏梁 　任昉 《文章缘起 》：七言诗 ，汉武帝柏梁殿联句 。
严 　《严助传 》：助 ，会稽吴人 ，严夫子子也 。《注 》：夫子 ，严忌也 。《艺文志 》：庄夫子赋二十四篇 。《注 》：名忌 ，吴人 。常侍郎庄忽奇赋十一篇 。《注 》：忽奇者 ，或言庄夫子子 ，或言族家子 ，庄助昆弟也 。严助赋三十五篇 。
马 　司马相如 ，见前 。
成帝品录 　《汉 ·艺文志 》：成帝诏刘向校经传诸子诗赋 。每一书已 ，向辄条其篇目 ，撮其指意 ，录而奏之 。歌诗二十八家 ，三百一十四篇 。
五言 　钟嵘 《诗品 》：夏歌曰 ：郁陶乎余心 。《楚辞 》曰 ：名余曰正则 。虽诗体未全 ，然是五言之滥觞也 。逮汉李陵 ，始著五言之句矣 。
李陵 　《诗品 》：汉都尉李陵诗 ，其源出于 《楚辞 》，文多凄怨者之流 。陵 ，名家子 ，有殊才 ，生命不谐 ，声颓身丧 。使陵不遭辛苦 ，其文亦何能至此 ？
倢伃 　《诗品 》：汉倢伃班姬诗 ，其源出于李陵 。《团扇 》短章 ，辞旨清捷 ，怨深文绮 ，得匹妇之致 。侏儒一节 ，可以知其工矣 。
《行露 》　“谁谓雀无角 ”云云 ，四句皆五言 。
《暇豫 》　《国语 》：骊姬通于优施 ，欲害申生 ，而难里克 。优施乃饮里克酒 ，中饮 ，优施起舞曰 ：暇豫之吾吾 ，不如鸟乌 。人皆集于菀 ，己独集于枯 。
《邪径 》　《汉 ·五行志 》：成帝时歌谣曰 ：邪径败良田 ，谗口害善人 。桂树华不实 ，黄雀巢其颠 。故为人所羡 ，今为人所怜 。
枚叔 　《古诗十九首 》，《文选注 》并云 “古诗 ”，盖不知作者 。或云枚乘 ，然诗云 “驱车上东门 ”，又云 “游戏宛与洛 ”，此辞兼东都 ，非尽是乘 ，明矣 。徐陵 《玉台新咏 》谓 《青青河畔草 》《西北有高楼 》《涉江采芙蓉 》《庭中有奇树 》《迢迢牵牛星 》《东城高且长 》《明月何皎皎 》七首是乘作 。乘 ，字叔 。
《孤竹 》　《后汉书 》：傅毅 ，字武仲 。《孤竹 》一篇 ，谓十九首 《冉冉孤生竹 》篇也 。
张衡 《怨 》篇 　其辞曰 ：猗猗秋兰 ，植彼中阿 。有馥其芳 ，有黄其葩 。虽曰幽深 ，厥美弥嘉 。之子云遥 ，我劳如何 ？
仙诗缓歌 　张衡 《同声歌 》：素女为我师 ，仪态盈万方 。众夫所希见 ，天老教羲皇 。（眉批：仙诗缓歌，今已无考，不得以“素女”“天老”字，附会“仙”字。）
建安 　《后汉 ·献帝纪 》：建安元年 ，春正月癸酉 ，郊祀上帝于安邑 ，大赦天下 ，改元建安 。下所云文帝 、陈思 、王 、徐 、应 、刘 ，俱当时作诗者也 。
文帝 、陈思 　《诗品 》：魏文帝诗 ，其源出于李陵 ，颇有仲宣之体 。陈思王植诗 ，源出于 《国风 》，骨气奇高 ，词采华茂 ，情兼怨雅 ，体被文质 ，粲溢今古 ，卓尔不群 。故孔氏之门如用诗 ，则公幹升堂 ，思王入室 ，景阳 、潘 、陆 ，自可坐于廊庑之间矣 。
王 、徐 、应 、刘 　《魏志 》：王粲 ，字仲宣 ；徐幹 ，字伟长 ；应玚 ，字德琏 ；刘桢 ，字公幹 。魏文帝 《与吴质书 》：伟长怀文抱质 ，恬淡寡欲 ，有箕山之志 ，可谓彬彬君子矣 。德琏常斐然有述作之意 ，其才学足以著书 。美志不遂 ，良可痛惜 。公幹有逸气 ，但未遒耳 。五言诗之善者 ，妙绝时伦 。仲宣续自善于辞赋 ，惜其体弱 ，不足起其文 。至其所善 ，古人无以远过 。
正始 　《魏志 》：齐王芳改元正始 。
诗杂仙心 　言其皆宗老庄 。
何晏 　《典略 》：何晏 ，字平叔 。钟嵘曰 ：平叔 《鸿雁 》之篇 ，风规见矣 。
嵇 　《晋书 》：嵇康 ，字叔夜 。钟嵘曰 ：嵇康诗颇似魏文 ，过为峻切 ，讦直露才 ，伤渊雅之志 。然托喻清远 ，良有鉴裁 ，亦未失高流矣 。
阮 　《晋书 》：阮籍 ，字嗣宗 。钟嵘曰 ：阮籍诗 ，其源出于 《小雅 》，无雕虫之功 。而 《咏怀 》之作 ，可以陶性灵 ，发幽思 ，言在耳目之内 ，情寄八荒之表 ，洋洋乎会于风雅 ，使人忘其鄙近 ，自致远大 ，颇多感慨之词 。厥旨渊放 ，归趣难求 。
应璩 《百一 》　《魏志 》：应璩 ，字休琏 。《魏氏春秋 》：齐王芳即位 ，曹爽辅政 ，多违法度 ，璩作 《百一诗 》以讽 。序云 ：时谓爽曰 ：公闻周公巍巍之称 ，安知百虑有一失乎 ？故以 “百一 ”名篇 。
张 、潘 、左 、陆 　《诗评序 》：晋太康中 ，三张 、二陆 、两潘 、一左 ，勃尔复兴 ，踵武前王 ，风流未沫 ，亦文章之中兴也 。按 ：三张 ，载 ，字孟阳 ；协 ，字景阳 ；亢 ，字季阳 。王注引张华 ，误 。二陆 ，机 ，字士衡 ；云 ，字士龙 。两潘 ，岳 ，字安仁 ；尼 ，字正叔 。一左 ，思 ，字太冲 。
玄风 　沈约 《宋书 》：在晋中兴 ，玄风独扇 ，为学穷于柱下 ，博物止乎七篇 。驰骋文辞 ，义殚于此 。自建武暨于义熙 ，历载将百 ，虽缀响联词 ，波属云委 ，莫不寄言上德 ，托意玄珠 ，遒丽之词 ，无闻焉耳 。
嗤笑 　干宝 《晋纪总论 》：学者以庄 、老为宗 ，而黜六经 ；谈者以虚薄为辩 ，而贱名检 ；当官者以望空为高 ，而笑勤恪 。
袁 　《晋书 》：袁宏 ，字彦伯 ，有逸才 。钟嵘曰 ：彦伯 《咏史 》，虽文体未遒 ，而鲜明紧健 ，去凡俗远矣 。
孙 　《晋书 》：孙统 ，字承公 ；弟绰 ，字兴公 。并任诞不羁 ，而善属文 。旧注引孙楚 ，楚卒于惠帝初 ，不得为江左也 。
景纯 　臧荣绪 《晋书 》：郭璞 ，字景纯 ，著 《游仙诗 》十四篇 。
宋初 　《宋书 》：仲文始革孙 、许之风 ，叔源大变太元之气 。爰逮宋氏 ，颜 、谢腾声 ，灵运之兴会标举 ，延年之体裁明密 ，并方轨前哲 ，垂范后昆 。
山水 　谓颜 、谢腾声 ，如 《选 》诗游览诸作也 。
茂先 　《晋书 》：张华 ，字茂先 。
景阳 　《诗品 》：晋张协诗雄于潘岳 ，靡于太冲 ，风流调达 ，实旷代之高手 。词彩葱蒨 ，音韵铿锵 ，使人味之 ，亹亹不倦 。
子建 、仲宣 　《诗品 》：王粲诗 ，其源出于李陵 ，发愀怆之词 ，文秀而质羸 ，在曹 、刘间别构一体 ，方陈思不足 ，比魏文有余 。
太冲 、公幹 　《诗品 》：左思诗 ，其源出于公幹 ，文典以怨 ，颇为精切 ，得讽谕之致 。虽野于陆机 ，而深于潘岳 。谢康乐常言 ：左太冲诗 、潘安仁诗 ，古今难比 。
三六杂言 　《文章缘起 》：三言诗 ，晋夏侯湛所作 ；六言诗 ，汉谷永作 。
出自篇什 　挚虞 《文章流别 》：诗之流也 ，有三言 、四言 、五言 、六言 、七言 、九言 。古诗率以四言为体 ，而时一句二句 ，杂在四言之间 ，后世演之 ，遂以为篇 。三言者 ，“振振鹭 ”“鹭于飞 ”之属是也 ；五言者 ，“谁谓雀无角 ”之属是也 ；六言者 ，“我姑酌彼金罍 ”之属是也 ；七言者 ，“交交黄鸟止于桑 ”之属是也 ；九言者 ，“泂酌彼行潦挹彼注兹 ”之属是也 。
离合 　《文章缘起 》：孔融作四言离合诗 。
图谶 　孔子作 《孝经 》及 《春秋河洛 》成 ，告备于天 。有赤虹下 ，化为黄玉 ，长三尺 ，上刻文云 ：宝文出 ，刘季握 ；卯金刀 ，在轸北 ；字禾子 ，天下服 。合卯金刀为刘 ，禾子为季也 。
回文所兴 ，道原为始 　道原未详 ，旧注引贺道庆 ，然道庆四言回文之前 ，已有璇玑图诗 ，不可谓之始矣 。唐武后 《璇玑图序 》：前秦苻坚时 ，扶风窦滔妻苏氏 ，名蕙 ，字若兰 。滔镇襄阳 ，绝苏氏音问 ，苏氏因织锦为回文 ，五彩相宣 ，纵广八寸 ，题诗二百余首 ，计八百余言 ，纵横反覆 ，皆为文章 。又 《杂体诗序 》：晋傅咸有回文反覆诗二首 ，反覆其文 ，以示忧心展转也 。是又在窦妻前 。（眉批：璇 玑图至唐始显，武后之序可证，不得执以驳前人。）
联句 　见 “柏梁 ”注 。
乐府第七
乐府者，声依永，律和声也。钧天九奏，既其上帝；葛天八阕，爰乃皇时。自《咸》《英》以降，亦无得而论矣。至于涂山歌于候人，始为南音；有娀谣乎飞燕，始为北声；夏甲叹于东阳，东音以发；殷整元作“氂”。 思于西河，西音以兴：音声推移，亦不一概矣。匹元作“及”，许改。 夫庶妇，讴吟土风，诗官采言，乐盲元作“育”，许改。 被律，志感丝篁，气变金石：是以师旷觇风于盛衰，季札鉴微于兴废，精之至也。
夫乐本心术 ，故响浃肌髓 。先王慎焉 ，务塞淫滥 。（眉批：“务塞淫滥”四字为一篇之纲领。） 敷训胄子，必歌九德，故能情感七始，化动八风。自雅声浸微 ，溺 音腾沸 ，（眉批：八字贯下十余行，非单品秦汉。） 秦燔《乐经》，汉初绍复。制氏纪其铿锵，叔孙定其容典，于是《武德》兴乎高祖，《四时》广于孝文；虽摹《韶》《夏》，而颇袭秦旧，中和之响，阒其不还。暨武帝崇礼，始立乐府 ，总赵代之音，撮齐楚之气。延年以曼声协律，朱、马以骚体制歌。《桂华》杂曲，丽而不经；《赤雁》群篇，靡而非典；（眉批：《桂华》，《安世房中歌》之一也，尚未至于“不经”， 此论过当。《赤雁》等篇，亦不得目之曰“靡”，论亦过高。盖深恶涂饰，故矫枉过正。） 河间荐雅而罕御，故汲黯致讥于《天马》也。至宣帝雅颂，诗效《鹿鸣》；迩及元、成，稍广淫乐。正音乖俗，其难也如此。暨后郊庙，惟杂雅章，辞虽典文，而律非夔旷。（眉批：声诗始判。）（眉批：声诗自古本判，不始于此。此评似是而非。） 至于魏之三祖，气爽才丽，宰割辞调，音靡节平。观其《北上》众引，《秋风》列篇，或述酣宴，或伤羁戍，志不出于淫荡 ，辞不离于哀思 ，虽三调之正声 ，实 《韶 》《夏 》之郑 曲也 。（眉批：此乃折出本旨，其意为当时宫体竞尚轻艳发也。观《玉台新咏》，乃知彦和识高一代。） 逮于晋世，则傅玄晓音，创定雅歌，以咏祖宗；张华新篇，亦充庭《万》。然杜夔调律，音奏舒雅；荀勖改悬，声节哀急，故阮咸讥其离声，后人验其铜尺。和乐精妙，固表里而相资矣。故知诗为乐心 ，声为乐体 。乐体在声 ，瞽师务调其器 ；乐心在诗 ，君子宜正其文 。（眉批：语语透宗。） “好乐无荒”，晋风所以称远；“伊其相谑”，郑国所以云亡。故知季札观辞，不直听声而已。
若夫艳歌婉娈 ，怨志詄绝 ，淫辞在曲 ，正响焉生 ？（眉批：声诗虽别，亦必无诗淫而声雅者，固知郑声既淫，则诗不待言矣。） 然俗听飞驰 ，职竞新异 。雅咏温恭 ，必 欠伸鱼睨 ；奇辞切至 ，则拊髀雀跃 ：诗声俱郑 ，自此阶矣 ！凡乐辞曰诗，诗声曰歌，声来被辞，辞繁难节。（眉批：此论以声被词，意亦斥当时之弃古词，此乐府多不可读之根。后人不知其增损，遂乃妄解。） 故陈思称李延年闲于增损古辞，多者则宜减之，明贵约也。观高祖之咏“大风”，孝武之叹“来迟”，歌童被声，莫敢不协。子建、士衡，咸有佳篇，并无诏伶人，（眉批：唐人用乐府古题及自立新题者，皆所谓无诏伶人。） 故事谢丝管，俗称乖调 ，盖未思也 。（眉批：唐伶人所歌，皆当时之诗也。此评未确。） 至于斩俞羡长云：疑作“轩”。 伎疑作“岐”。 《鼓吹》，汉世《铙》《挽》，虽戎丧殊事，而并总入乐府，缪袭所致，（眉批：“致”，当作“制”。） 亦有可算焉。昔子政品文，诗与歌别，（眉批：观此知《玉台》之杂编，必非孝穆之本。） 故略具乐篇，以标区界。
赞曰：八音摛文，树辞为体。讴吟坰野，金石云陛。《韶 》响难追 ，郑声易 启 。岂惟观乐 ，于焉识礼 。
钧天九奏 　《史记 》：赵简子疾 ，寤 ，语大夫曰 ：我之帝所甚乐 ，与百神游于钧天 ，广乐九奏万舞 ，不类三代之乐 ，其声动人心 。
葛天八阕 　见 《明诗 》篇 。
《咸 》《英 》　《乐纬 》：黄帝乐曰 《咸池 》，帝喾乐曰 《六英 》。
涂山 　《吕氏春秋 》：禹行功 ，见涂山之女 ，禹未之遇而巡省南土 。女令妾待禹于涂山之阳 ，作歌曰 ：候人兮猗 。实始作为南音 。
有娀 　《吕氏春秋 》：有娀氏有二佚女 ，为之九成之台 ，饮食必以鼓 。帝令燕往视之 ，鸣若谥隘 ，二女爱而争搏之 ，覆以玉筐 。少选 ，发而视之 ，燕遗二卵北飞 ，遂不返 。二女作歌 ，一终曰 ：燕燕往飞 。实始作为北音 。
夏甲 　《吕氏春秋 》：夏后氏孔甲田于东阳萯山 ，天大风 ，晦盲 ，孔甲迷惑 ，入于民室 。主人方乳 ，或曰 ：之子是必有殃 。后曰 ：以为余子 ，孰敢殃之 ？子长成人 ，幕动折橑 ，斧斫斩其足 。孔甲曰 ：呜呼有疾 ，命矣夫 ！乃作 《破斧之歌 》，实始为东音 。
殷整 　《吕氏春秋 》：周昭王亲将征荆 ，辛余靡为王右 。王抎于汉中 ，辛余靡振王北济 ，周公乃候之于西翟 。殷整甲徙宅西河 ，犹思故处 ，实始作为西音 。
师旷 　《左传 》：晋人闻有楚师 。师旷曰 ：不害 。吾骤歌北风 ，又歌南风 ，南风不竞 ，多死声 ，楚必无功 。
季札 　《左传 》：吴公子札来聘 ，请观周乐 。为之歌郑 ，曰 ：美哉 ，其细已甚 ，民弗堪也 ，是其先亡乎 ？为之歌齐 ，曰 ：美哉 ，泱泱乎大风也哉 ！表东海者其太公乎 ？国未可量也 。
淫滥 　《乐记 》：流辟 、邪散 、狄成 、涤滥之音作 ，而民淫乱 。
九德 　《汉 ·礼乐志 》：周诗既备 ，而其器用张陈 ，周官具焉 。朝夕习业 ，以教国子 。皆学歌九德 ，诵六诗 ，习六舞 、五声 、八音之和 。故帝舜命夔曰 ：女典乐 ，教胄子 。
七始 　《礼乐志 》：七始 、华始 ，肃倡和声 。《注 》：七始 ，天地四时人之始 。华始 ，万物英华之始也 。以为乐名 ，如 《六英 》也 。王应麟 《玉海 》：黄钟 、林钟 、太簇为天地人之始 。姑洗 、蕤宾 、南吕 、应钟为四时之始 。
八风 　《易纬 》：八节之风谓之八风 。《左传 》：夫舞 ，所以节八音而行八风 。杜 《注 》：八风 ，八方之风也 。以八音之器 ，播八方之风 ，手之舞之 ，足之蹈之 ，节其制而叙其情 。
溺音 　《乐记 》：子夏曰 ：今君之所好者 ，其溺音乎 ？文侯曰 ：敢问溺音何从出也 ？子夏曰 ：郑音好滥淫志 ，宋音燕女溺志 ，卫音趋数烦志 ，齐音敖辟乔志 。此四者皆淫于色而害于德 ，是以祭祀弗用也 。
制氏 　《礼乐志 》：汉兴 ，乐家有制氏 ，以雅乐声律世世在太乐官 ，但能纪其铿锵鼓舞 ，而不能言其义 。
叔孙 　《礼乐志 》：叔孙通因秦乐人 ，制宗庙乐 。
《武德 》　《礼乐志 》：《武德舞 》，高祖四年作 ，以象天下乐己行武以除乱也 。
《四时 》　《礼乐志 》：《四时舞 》者 ，孝文所作 ，以明示天下之安和也 。
始立乐府 　《礼乐志 》：武帝定郊祀之礼 ，乃立乐府 ，采诗夜诵 ，有赵 、代 、秦 、楚之讴 。按 ：孝惠二年 ，夏侯宽已为乐府令 ，则乐府之立 ，未必始于武帝也 。
延年 　《汉书 ·佞幸传 》：李延年善歌 ，为新变声 。上欲造乐 ，令司马相如等作诗颂 。延年辄承意 ，弦歌所造诗 ，为之新声曲 。女弟李夫人产昌邑王 ，繇是贵为协律都尉 。
《桂华 》　《礼乐志 》：《安世乐房中歌 》十七章 ，其七曰 《桂华 》。
《赤雁 》　《礼乐志 》：《郊祀歌 ·象载瑜十八 》：太始三年 ，行幸东海 ，获赤雁作 。
河间荐雅 　《礼乐志 》：河间献王有雅材 ，以为治道非礼乐不成 ，因献所集雅乐 。天子下太乐官常存肄之 ，岁时以备数 。然不常御 ，常御及郊庙皆非雅声 。
汲黯 　《史记 ·乐书 》：武帝得神马渥洼水中 ，歌曲曰 ：太一贡兮天马下 。后伐大宛 ，得千里马 ，歌诗曰 ：天马来兮从西极 。汲黯进曰 ：凡王者作乐 ，上以承祖宗 ，下以化兆民 。今陛下得马 ，诗以为歌 ，协于宗庙 ，先帝百姓 ，岂能知其音耶 ？
诗效 《鹿鸣 》　《王褒传 》：宣帝时 ，天下殷富 ，数有嘉应 ，上颇作歌诗 ，欲兴协律之事 。于是益州刺史王襄欲宣风化于众庶 ，闻王褒有俊才 ，请与相见 ，使褒作中和乐 ，职宣布诗 ，选好事者 ，令依 《鹿鸣 》之声 ，习而歌之 。
稍广淫乐 　《礼乐志 》：成帝时 ，郑声尤甚 。黄门名倡丙强 、景武之属 ，富显于世 ，贵戚五侯 ，定陵 、富平外戚之家 ，淫侈过度 ，至与人主争女乐 。
三祖 　钟嵘 《诗品 》：魏武帝 、魏明帝诗 ，曹公古直 ，甚有悲凉之句 。叡不如丕 ，亦称三祖 。
哀思淫荡 　按 ：魏太祖 《苦寒行 》“北上太行山 ”云云 ，通篇写征人之苦 。文帝 《燕歌行 》“秋风萧瑟天气凉 ”云云 ，亦托辞于思妇 ，所谓或伤羁戍 ，辞不离于哀思也 。他若文帝 《于谯作 》《孟津 》诸作 ，则又或述酣宴 ，志不出于淫荡之证也 。
三调 　《晋 ·乐志 》：有因丝竹金石 ，造歌以被之 ，魏世三调歌辞之类是也 。又 《唐 ·乐志 》曰 ：平调 、清调 、瑟调 ，皆周 《房中曲 》之遗声 ，汉世谓之三调 。又有楚调 ，汉 《房中乐 》也 ，与前三调总谓之相和调 。
傅玄 　《晋 ·乐志 》：泰始二年 ，诏郊祀明堂礼乐 ，权用魏仪 ，遵周室肇称殷礼之义 ，但改乐章而已 ，使傅玄为之调云 。
张华 　《晋 ·乐志 》：使郭夏 、宋识等造 《正德 》《大豫 》二舞 ，其乐章张华所作 。
庭 《万 》　《诗 ·邶风 ·简兮 》篇 ：公庭万舞 。《公羊传 》：万者何 ？干舞也 。何休 《注 》：干 ，谓楯也 ，能为人扞难 ，而不使害人 ，故圣王贵之 ，以为武乐 。万者 ，其篇名 。
杜夔 　《晋 ·乐志 》：魏武平荆州 ，获汉雅乐郎河南杜夔 ，能识旧法 ，以为军谋祭酒 ，使创定雅乐 。
荀勖 、阮咸 　《晋 ·乐志 》：荀勖以杜夔所制律吕 ，校太乐 、总章 、鼓吹八音 ，与律吕乖错 ，乃制古尺 ，作新律吕 ，以调声韵 。勖又作新律 ，自谓宫商克谐 ，然论者犹谓勖暗解 。时阮咸妙达八音 ，论者谓之神解 。咸常心讥勖新律声高 ，以为高近哀思 ，不合中和 。每公会乐作 ，勖意咸谓之不调 ，以为异己 ，出咸为始平相 。后有田父耕于野 ，得周时玉尺 ，勖以校己所治钟鼓金石丝竹 ，皆短校一米 ，于此伏咸之妙 ，征归 。
好乐无荒 　《诗 ·唐风 ·蟋蟀 》篇 。
晋风 　《左传 》：季札观乐 ，为之歌唐 ，曰 ：思深哉 ！其有陶唐氏之遗民乎 ？不然何忧之远也 。《注 》：晋本唐国 。
伊其相谑 　《诗 ·郑风 ·溱洧 》篇 。
艳歌 　《乐府 》：古艳歌古辞 ，一曰妍歌 。
欠伸鱼睨 　鲍昭 《谢见原疏 》：大喜猝至 ，小愿所图 ，鱼愕鸡睨 ，且悚且惭 。（眉批：鱼睨似是瞠视之貌，鱼目不瞬故也。此注未确。）
拊髀雀跃 　《庄子 》：云将东游 ，过扶揺之枝 ，而适遭鸿蒙 。鸿蒙方将拊髀雀跃而游 。
咏 “大风 ”　《史记 》：高帝还归 ，过沛 ，悉召故人父老子弟纵酒 。发沛中儿 ，得百二十人 ，教之歌 。酒酣 ，高祖击筑 ，自为歌诗曰 ：大风起兮云飞扬 ，威加海内兮归故乡 ，安得猛士兮守四方 ！
叹 “来迟 ”　《汉书 ·外戚传 》：李夫人卒 ，帝思念不已 。方士少翁言能致其神 ，乃夜张灯烛 ，设帷帐 ，陈酒肉 ，而令上居他帐遥望 。见好女如李夫人之貌 ，上愈益相思悲感 ，为作诗曰 ：是邪非邪 ，立而望之 ，偏何姗姗其来迟 ！令乐府诸音家弦歌之 。
轩岐 《鼓吹 》　崔豹 《古今注 》：《短箫铙歌 》，军乐也 ，黄帝使岐伯作 。汉乐有 《黄门鼓吹 》，天子以燕乐群臣 。《短箫铙歌 》，《鼓吹 》之一章耳 。
汉世 《铙 》《挽 》　《宋 ·乐志 》：汉鼓吹铙歌十八曲 。谯周 《法训 》：《挽歌 》者 ，高帝召田横 ，至尸乡自杀 ，从者不敢哭 ，为此歌以寄哀音焉 。《古今注 》：《薤露 》《蒿里 》，并丧歌也 。言人命如薤上之露 ，易晞灭也 。亦谓人死魂魄归乎蒿里 。至孝武时 ，李延年乃分为二曲 。《薤露 》送王公贵人 ，《蒿里 》送士大夫庶人 。使挽柩者歌之 ，亦呼为 《挽歌 》。
缪袭 　《文章志 》：缪袭 ，字熙伯 ，作 《魏鼓吹曲 》及 《挽歌 》。
诠赋第八
《诗》有六义，其二曰赋。赋者，铺也，铺采摛文 ，体物写志也 。（眉批：“铺采摛文”，尽赋之体；“体物写志”，尽赋之旨。） 昔邵《吕览》作“召”。 公称：“公卿献诗，师箴（眉批：似‘箴’字下脱一‘瞍’字。） 赋。”《传》云：“登高能赋，可为大夫。”《诗序》则同义，《传》说则异体。总其归涂，实相枝干。刘向云明“不歌而颂”，班固称“古诗之流也”。至如郑庄之赋《大隧》，士 之赋《狐裘》，结言 韵，词自己作，虽合赋体，明而未融。及灵均唱《骚》，始广声貌。然赋也者，受命于诗人 ，拓 疑作“括”。（眉批：“拓”字不误，开拓之义也。颜延年《宋郊祀歌》：奄受敷锡，宅中拓宇。李善注引《汉书》虞诩曰：先帝开拓土宇。） 宇于 《楚辞 》也 。于是荀况《礼》《智》，宋玉《风》《钓》，爰锡名号 ，与诗画境 ，六义附庸 ，蔚成大国 。遂 许云：当作“述”。 客 主 元作“至”。 以首引 ，极声 元脱，曹补。 貌以穷文 。斯盖别诗之原始 ，命赋之厥 初也 。
秦世不文，颇有杂赋。汉初词人，顺流而作。陆贾扣其端，贾谊振其绪，枚、马同其风，王、扬骋其势，皋、朔元作“翔”，曹改。 已下，品物毕图。繁积于宣时，校阅于成世，进御之赋，千有余首，讨其源流，信兴楚而盛汉矣。夫京殿苑 猎 ，述行序志 ，并体国经野 ，义尚光大 。既履端于倡序，亦归余于总乱。序以建言，首引情本；乱以理篇，迭致文契。按《那》之卒章，闵马元作“焉”，朱改。 称乱，故知殷人辑颂，楚人理赋，斯并鸿裁之寰域，雅文之枢辖也。至于草区禽族 ，庶 元作“鹿”，曹改。 品杂类 ，则触兴致情，因变取会。拟诸形容 ，则言务纤密 ；象其 物宜 ，则理贵侧附 。斯又小制之区畛，奇巧之机要也。（眉批：分别体裁，经纬秩 然。虽义可并存，而体不相假。盖齐梁之际，小赋为多，故判其区畛，以明本末。）
观夫荀结隐语，事数自环；宋发巧谈，实始淫丽。枚乘《兔园》，举要以会新；相如《上林》，繁类以成艳；贾谊《 鸟》，致辨于情理；（眉批：《 赋》为谈理之始。） 子渊《洞箫》，穷变于声貌；孟坚《两都》，明绚元作“朋约”，朱考《御览》改。 以雅赡；张衡《二京》，迅发一作“拔”。 以宏富；子云《甘泉》，构深玮之风；延寿《灵光》，含飞动之势：凡此十家，并辞赋之英杰也。及仲宣靡密，发端必遒；伟长博通，时逢壮采；太冲、安仁，策勋于鸿规；士衡、子安，底绩于流制；景纯绮巧，缛理有余；彦伯梗概，情韵不匮：亦魏晋之赋首也。（眉批：篇末侧注小赋一边言之，救 俗之意也。）
原夫登高之旨，盖睹物兴情。情以物兴，故义必明雅；物以情观，故词必巧丽。丽词雅义，符采相胜，如组织之品朱紫，画绘之着玄黄，文虽新而有质 ，色 虽糅而有本 ，一作“仪”。 此立赋之大体也 。然逐末之俦 ，蔑弃其本 ，虽读千赋 ，愈惑体要 。遂使繁华损枝 ，膏腴害骨 ，无贵风轨 ，莫益劝戒 。此扬子所以追悔 于雕虫 ，贻诮于雾縠者也 。（眉批：洞见症结，针对当时以发药。）
赞曰：赋自诗出，分歧异派。（眉批：此“分歧异派”，非指赋与诗分，乃指“京殿”一段、“草区”一段言之，而其语仍侧注小赋一边。） 写物图貌 ，蔚似雕画 。析滞必扬，言庸无隘。风归丽则 ，辞翦美稗 。
召公 　《国语 》：召公曰 ：故天子听政 ，使公卿至于列士献诗 ，瞽献典 ，史献书 ，师箴 ，瞍赋 ，矇颂 ，百工谏 。
登高能赋 　《汉 ·艺文志 》：《传 》曰 ：不歌而颂谓之赋 ，登高能赋 ，可以为大夫 。
古诗之流 　班固 《两都赋序 》：赋者 ，古诗之流也 。
郑庄 　《左传 》：郑庄公感颍考叔之言 ，与武姜隧而相见 。公入而赋 ：大隧之中 ，其乐也融融 。
士 　《左传 》：晋献公使士 为夷吾城屈 ，不慎 ，置薪焉 。让之 ，退而赋曰 ：狐裘尨茸 ，一国三公 ，吾谁适从 ？
未融 　《左传 》：明夷之谦 ，明而未融 。
灵均 　屈原字 。《史记 》：屈原 ，名平 ，忧愁幽思而作 《离骚 》。
诗人 　《艺文志 》：春秋之后 ，聘问歌咏不行于列国 。学 《诗 》之士 ，逸在布衣 ，而贤人失志之赋作矣 。
括宇 　《西京杂记 》：相如曰 ：赋家之心 ，包括宇宙 ，总览人物 。《艺文志 》：大儒孙卿及楚臣屈原 ，离谗忧国 ，作赋以风 。
荀况 　《史记 》：荀卿 ，赵人 ，名况 ，著有 《礼赋 》《智赋 》。
宋玉 　宋玉 《风赋 》，见 《文选 》。《钓赋 》，见 《赋苑 》。
杂赋 　《艺文志 》：秦时杂赋九篇 。
陆贾 　《艺文志 》：陆贾赋三篇 。
贾谊 　《艺文志 》：贾谊赋七篇 。
枚 　《艺文志 》：枚乘赋九篇 。
马 　《艺文志 》：司马相如赋二十九篇 。
王 　《艺文志 》：王褒赋十六篇 。
扬 　《艺文志 》：扬雄赋十二篇 。
皋 　《艺文志 》：枚皋赋百二十篇 。
朔 　《汉书 》：东方朔有 《皇太子生禖 》《屏风 》《殿上柏柱 》《平乐观赋 》。
成世 　《两都赋序 》：武宣之世 ，言语侍从之臣 ，时时间作 。或以抒下情而通讽谕 ，或以宣上德而尽忠孝 ，雍容揄扬 ，著于后嗣 ，亦雅颂之亚也 。故孝成之世 ，论而录之 ，盖奏御者千有余篇 。
兴楚盛汉 　吴讷 《文章辨体 》：古今言赋 ，自 《骚 》之外 ，咸以两汉为古 ，盖非晋魏以还所及 。
京殿 　《文选 》：《两都 》《二京 》《灵光 》《景福 》之类是也 。
苑猎 　《上林 》《甘泉 》《长杨 》《羽猎 》之类是也 。
述行 　《北征 》《东征 》之类是也 。
序志 　《幽通 》《思玄 》之类是也 。
履端 　《左传 》：先王之正时也 ，履端于始 ，归余于终 。
总乱 　王逸 《楚辞注 》：乱 ，理也 ，所以发理词指 ，总撮其要也 。极意陈词 ，文彩纷华 ，然后结括一言 ，以明所起也 。
《那 》之卒章 　《国语 》：闵马父曰 ：正考父校商之名颂十二篇于周太师 ，以 《那 》为首 。其辑之乱曰 ：自古在昔 ，先民有作 ；温恭朝夕 ，执事有恪 。
草区禽族 　《艺文志 》：杂禽兽六畜昆虫赋十八篇 。杂器械草木赋三十三篇 。
荀结隐语 　《荀子 ·礼赋 》注 ：言礼之功用甚大 ，时人莫知 ，故假为隐语 ，问之先王 。（眉批：荀子不止《礼赋》。）
宋发巧谈 　《文选 》：宋玉有 《高唐赋 》《神女赋 》《好色赋 》。
淫丽 　《艺文志 》：扬子曰 ：诗人之赋丽以则 ，词人之赋丽以淫 。
《菟园 》　《汉书 》：枚乘 ，字叔 。游梁 ，梁客皆善属词赋 ，乘尤高 。菟园 ，苑名 。《赋苑 》有枚乘 《菟园赋 》。
《上林 》　《司马相如传 》：相如请为天子游猎之赋 ，赋奏 ，天子以为郎 。亡是公言上林广大 ，侈靡多过其实 。
《 鸟 》　《贾谊传 》：谊为长沙傅三年 ，有 飞入谊舍 ，止于坐隅 。 似鸮 ，不祥鸟也 。谊既以谪居长沙 ，长沙卑湿 ，谊自伤悼 ，以为寿不得长 ，乃为赋以自广 。
《洞箫 》　《王褒传 》：太子喜褒所为 《甘泉 》及 《洞箫 》颂 ，令后宫贵人左右皆诵读之 。
《两都 》　《后汉书 》：班固 ，字孟坚 。上 《两都赋 》，盛称洛邑制度之美 。
《二京 》　《后汉书 》：张衡 ，字平子 。永元中 ，天下承平日久 ，自王侯以下莫不逾侈 ，衡乃拟班固 《两都 》作 《二京赋 》，因以讽谏 。
《甘泉 》　《汉书 》：扬雄 ，字子云 。正月从上甘泉还 ，奏 《甘泉赋 》以风 。
《灵光 》　《后汉书 》：王逸子延寿 ，字文考 。游鲁 ，作 《灵光殿赋 》。蔡邕亦造此赋 ，未成 ，及见延寿所为 ，遂辍翰 。
仲宣 、伟长 　《魏志 》：王粲 ，字仲宣 ；徐幹 ，字伟长 。《文选 》：曹子建 《与杨德祖书 》曰 ：昔仲宣独步于汉南 ，伟长擅名于青土 。
太冲 　臧荣绪 《晋书 》：左思 ，字太冲 ，欲作 《三都赋 》，乃诣著作郎张载 ，访岷邛之事 。遂构思十稔 ，门庭藩溷皆著纸笔 ，得句即疏之 。赋成 ，张华见而咨嗟 ，都邑豪贵竞相传写 。
安仁 　《晋书 》：潘岳 ，字安仁 ，弱冠辟司空太尉府 ，举秀才 ，高步一时 。所著有 《耕藉 》《射雉 》《西征 》《秋兴 》《闲居 》《怀旧 》诸赋 。
士衡 　臧荣绪 《晋书 》：陆机 ，字士衡 ，与弟云勤学 ，声溢四表 。机妙解情理 ，作 《文赋 》。
子安 　《晋书 》：成公绥 ，字子安 ，少有俊才 ，口吃 。张华一见 ，甚善之 。时人以贫贱不重其文 。仕至中台郎 ，著有 《啸赋 》。
景纯 　郭璞 ，字景纯 。《晋中兴书 》曰 ：璞以中兴王宅江外 ，乃著 《江赋 》，述川渎之美 。
彦伯 　《晋阳秋 》：袁宏 ，字彦伯 。《赋苑 》有袁彦伯 《东征赋 》。
读千赋 　桓谭 《新论 》：余素好文 ，见子云善为赋 ，欲从之学 。子云曰 ：能读千首赋 ，则善为之矣 。
雕虫 、雾縠 　扬子 《法言 》：或问 ：吾子少好赋 ？曰 ：然 。童子雕虫篆刻 ，俄而曰 ：壮夫不为也 。或曰 ：雾縠之组丽 。曰 ：女工之蠧矣 。
颂赞第九
四始之至，颂居其极。颂者，容也，所以美盛德而述形容也。昔帝喾之世，咸墨为颂，以歌《九韶》。自商已下，文理允备。夫化偃一国谓之风，风正四方谓之雅，容告神明谓之颂。（眉批：此颂之本始。） 风雅序人，事兼变正；颂主告神，义必纯美。鲁国元脱，曹补。 以公旦次编，商人以前王追录，斯乃宗庙之正歌，非宴飨之常咏也。《时迈》一篇，周公所制；哲人之颂，规式存焉。夫民各有心，勿壅惟口。晋舆元作“兴”，曹改。 之称原田，元作“由”，曹改。 鲁民之刺裘鞸，直言不咏，短辞以讽。丘明子高，并谍为诵，斯则野诵之变体 ，浸被乎人事矣 。（眉 批：此颂之渐变。） 及三闾《橘颂》，情采芬芳，比类寓意 ，又覃及细物矣 。
至于秦政刻文，爰颂其德。汉之惠景，亦有述容。沿世并作 ，相继于时矣 。（眉批：此颂体之初成。） 若夫子云之表充国，孟坚之序戴侯，武仲之美显宗，史岑之述熹元作“僖”，曹改。 后，或拟《清庙》，或范《 》《那》，虽浅深不同，详略各异，其褒德显容，典章一也。至于班、傅之《北征》《西巡》，元作“逝”。 变为序引，岂不褒过而谬体哉！（眉批：此变体之弊。） 马融之《广成》《上林》，疑作“东巡”。 雅而似赋，何弄文而失质乎！又崔瑗《文学》，蔡邕《樊渠》，并致美于序，而简约乎篇。（眉批：此后世通行之格。） 挚虞品藻，颇为精核。至云杂以风雅，而不变旨趣，徒张虚论，有似黄白之伪说矣。及魏晋辨颂，鲜有出辙。陈思所缀，以《皇子》为标；陆机积篇，惟《功臣》最显。其褒贬杂居 ，固末代之讹体也 。
原夫颂惟典雅，辞必清铄。敷写似赋 ，而不入华侈之区 ；敬慎如铭 ，而异乎 规戒之域 。揄扬以发藻，汪洋以树义，一作“仪”。 唯纤曲巧致，与情而变。其大体所底，如斯而已。（眉批：陆士衡云“诵优游以彬蔚”，不及此之切合颂体。）
赞者，明也，助也。二字从《御览》增。 昔虞舜之祀，乐正重赞，盖唱发之辞也。及益赞于禹，伊陟赞于巫咸，并扬言以明事，嗟叹以助辞也。故汉置鸿胪，以唱拜为赞，即古之遗语也。至相如属笔，始赞荆轲。及迁《史》、固《书》，托赞褒贬，约文以总录，颂体以论辞。又纪传后 元作“侈”，朱考《御览》改。 评 ，亦同 其名 。而仲洽《流别》，谬称为述，失之远矣。及景纯注《雅》，动植必赞，一作“赞之”，从《御览》改。 义兼美恶 ，亦犹颂之变耳 。然本其为义，“本”字从《御览》增。 事生奖叹 ，所以古来篇体，促而不广 ，一作“旷”，从《御览》改。 必结言于四字之句 ，盘桓乎数韵之辞 ，约举以尽情 ，昭灼以送文 ，此其体也 。发源虽远，而致用盖寡，大抵所归，其颂家之细条乎 ！（眉批：《东方赞》稍衍其文，亦变格也。）
赞曰：容体底颂，勋业垂赞。镂彩摛文，声理有烂。年积逾远，音徽如旦。降及品物，炫辞作玩。
咸墨 　墨 ，应作 “黑 ”。《吕氏春秋 》：帝喾命咸黑作为声歌 ：《九招 》《六列 》《六英 》。
变正 　《诗序 》：王道衰 ，政教失 ，而变风变雅作矣 。
颂主告神 　《诗大序 》：颂者 ，美盛德之形容 ，以其成功告于神明者也 。
公旦 　《诗传 》：成王赐鲁天子之礼乐 ，以祀周公 ，故有 《鲁颂 》。
商人 　《诗序 ·商颂 》：《那 》，祀成汤也 。《烈祖 》，祀中宗也 。《玄鸟 》，祀高宗也 。《长发 》，大禘也 。《殷武 》，祀高宗也 。皆前代祭祀宗庙之乐 。
《时迈 》　《国语 》：周文公之诗曰 ：载辑干戈 ，载櫜弓矢 。我求懿德 ，肆于时夏 ，允王保之 。韦昭 《注 》：文公 ，周公旦之谥也 。《颂 ·时迈 》之诗 ，武王既伐纣 ，周公为作此诗 ，巡守告祭之乐歌 。
壅口 　《国语 》：民虑之于心 ，而宣之于口 ，成而行之 ，胡可壅也 ？若壅其口 ，其与能几何 ？
原田 　《左传 》：晋侯听舆人之颂曰 ：原田每每 ，舍其旧而新是谋 。
裘鞸 　《孔丛子 》：子顺曰 ：先君初相鲁 ，鲁人谤 ，颂之曰 ：麛裘而芾 ，投之无戾 ；芾而麛裘 ，投之无邮 。按 ：《吕氏春秋 》同 。芾 ，作 “鞸 ”。高诱 《注 》：鞸 ，小貌 。此子顺述孔子之事 ，非子高也 。子高 ，孔穿之子 。
三闾 《橘颂 》　《离骚序 》：屈原与楚同姓 ，仕于怀王 ，为三闾大夫 。著 《九章 》，内一篇曰 《橘颂 》。
秦政 　《史记 》：秦始皇者 ，名政 。东行郡县 ，上邹峄山 ，立石 ，与鲁诸儒生议刻石 ，颂秦德 。
惠景 　《汉 ·艺文志 》：李思 《孝景皇帝颂 》十五篇 。
表充国 　《赵充国传 》：充国 ，字翁孙 ，功德与霍光等 ，列画未央宫 。成帝时 ，西羌尝有警 ，上思将帅之臣 ，追美充国 ，乃召黄门郎扬雄 ，即充国图画而颂之 。
序戴侯 　《后汉书 》：窦融 ，字周公 。光武八年 ，与大军会高平 。封安丰侯 ，卒谥戴 。《文章流别 》有班固 《安丰戴侯颂 》。
美显宗 　《后汉书 》：傅毅 ，字武仲 。追美孝明帝功德最盛 ，而庙颂未立 ，乃依 《清庙 》作 《显宗颂 》十篇 。
述熹后 　《文选 》注 ：范晔 《后汉书 》曰 ：王莽末 ，沛国史岑 ，字孝山 ，以文显 。《文章志 》：七志并载岑 《出师颂 》，而 《集林 》又载岑 《和熹邓后颂 》。计莽末以讫和熹 ，百有余年 。又 《东观汉记 》：东平王苍上 《光武中兴颂 》，明帝问校书郎 ：此与谁等 ？对曰 ：前世史岑之比 。斯则莽末史岑 ，明帝时已云前世 ，不得为和熹之颂明矣 。盖有二史岑 ，字子孝者 ，仕王莽 ；字孝山者 ，当和熹 。书典散亡 ，未详爵里 ，诸家遂以孝山之文 ，载于子孝之集 。
班 、傅 　《后汉书 》：窦宪迁大将军 ，以傅毅为司马 ，班固为中护军 ，宪府文章之盛 ，冠于当世 。毅所著诗 、赋 、诔 、颂诸作 ，凡二十八篇 。固所著赋 、铭 、诔 、颂诸作 ，凡四十一篇 。
马融 　《马融传 》：融 ，字季长 。邓太后临朝 ，邓骘兄弟辅政 ，俗儒世士以文德可兴 ，武功宜废 。融以为文武之道 ，圣贤不坠 ；五材之用 ，无或可废 ，上 《广成颂 》以讽谏 。太后怒 ，遂令禁锢之 。安帝亲政 ，出为河间王长史 。时车驾东巡岱宗 ，融上 《东巡颂 》，召拜郎中 。
崔瑗 　《崔瑗传 》：瑗所著赋 、碑 、铭 、箴 、颂 、《七苏 》、《南阳文学官志 》、《叹辞 》、《移社文 》、《悔祈 》、《草书埶 》、七言 ，凡五十七篇 。其 《南阳文学官志 》，诸能为文者 ，皆自以弗及 。
《樊渠 》　蔡邕 《樊惠渠颂 》略曰 ：阳陵县东 ，土气辛螫 ，嘉谷不植 ，而泾水长流 。京兆尹樊君讳陵 ，字德云 ，遂树柱累石 ，委薪积土 ，基趺工坚 ，清流浸润 ，昔日卤田化为甘壤 ，农民熙怡悦豫 ，谓之 “樊惠渠 ”云 。
挚虞 　《挚虞传 》：虞 ，字仲洽 。撰古文章类聚 ，区分为三十卷 ，名曰 《流别集 》。各为之论 ，辞理惬当 ，为世所重 。
杂以风雅 　《文章流别论 》：扬雄 《充国颂 》，颂而似雅 。傅毅 《显宗颂 》，杂以风雅之意 。马融之 《广成 》《上林 》，纯为今赋之体 ，而谓之颂 。
黄白伪说 　《吕氏春秋 》：相剑者曰 ：白所以为坚也 ，黄所以为牣也 ，黄白杂则坚且牣 ，良剑也 。难者曰 ：黄白杂则不坚且不牣 ，焉得为利剑也 ？
陈思 　曹植 ，字子建 ，封陈思王 ，集有 《皇子生颂 》。
陆机 　《陆机集 》有 《汉高祖功臣颂 》。
乐正重赞 　《尚书大传 》：舜为宾客 ，禹为主人 。乐正进赞曰 ：尚考大室之义 ，唐为虞宾 ，至今衍于四海 ，成禹之变 ，垂于万世之后 。于是俊乂百工相和而歌 “庆云 ”。
益赞于禹 　见 《书 ·大禹谟 》篇 。
伊陟 　《书 》：在太戊时 ，则有若伊陟 、臣扈 ，格于上帝 ，巫咸乂王家 。《注 》：伊陟 ，伊尹之子 。巫氏咸名 。《史记 ·封禅书 》：伊陟赞巫咸 。
鸿胪 　《汉书注 》：鸿 ，声也 。胪 ，传也 。所以传声赞导九宾也 。
相如 　《文章缘起 》：司马相如 《荆轲赞 》，世已不传 。厥后班孟坚汉史以论为赞 ，至宋范晔更以韵语 。
谬称为述 　《汉书注 》：颜师古曰 ：史迁云为某事作某本纪 、某列传 ，班固谦不敢言作 ，而改言述 ，盖避作者之谓圣 ，而取述者之谓明也 。但后之学者不晓此为 《汉书 》叙目 ，见有 “述 ”字 ，乃呼为 “汉书述 ”，失之远矣 。挚虞尚有此惑 ，其余曷足怪乎 ？
景纯注 《雅 》　《郭璞传 》：璞 ，字景纯 ，注释 《尔雅 》，别为音义图谱 。
祝盟第十
（眉批：此篇独崇实而不论文，是其识高于文士处。非不论文，论文之本也。）
天地定位，祀遍群神；元作“臣”，朱改。 六宗既禋，三望咸秩。甘雨和风，是生黍稷；兆民所仰，美报兴焉！牺盛惟馨，本于明德；祝史陈信，资乎文辞。昔伊耆元作“祁”，柳改。 始蜡，以祭八神。其辞云：“土反元作‘及’，许改。 其宅，水归其壑，昆虫无作，草木归其泽。”则上皇祝文，爰在兹矣！（眉批：祝之缘起。） 舜之祠田云：“荷此长耜，耕彼南亩，四海俱有。”利民之志，颇形于言矣。
至于商履，圣敬日跻，玄牡告天，以万方罪己，即郊禋之词也；素车祷旱，以六事责躬，则雩禜之文也。及周之大祝，掌六祝之辞。是以“庶物咸生”，陈于天地之郊；“旁作穆穆”，唱于迎日之拜；“夙兴夜处”，言于祔庙之祝；“多福无疆”，布于少牢之馈。宜社类祃，莫不有文：所以寅虔许补。 于神祇，严恭于宗庙也。
春秋已下，黩祀谄祭，祝币史辞，靡神不至。至于张老成室，致善于歌哭之祷；蒯聩临战，获佑于筋骨之请：虽造次颠沛，必于祝矣。若夫《楚辞·招魂》，可谓祝辞之组 也。（眉批：《招魂》似非祝词。） 汉之群祀，肃其旨一作“百”。 礼，既总硕儒之仪，亦参方士之术。所以秘祝移过 ，异于成汤之心 ；侲子驱疫 ，元作“欧疾”，王改。 同乎越巫之祝 ：礼失之渐也 。（眉批：祝之流弊。） 至如黄帝有《祝邪》之文，东方朔有《骂鬼》之书，于是后之谴咒，务于善骂。（眉批：祝，又音昼，《诗 ·大 雅》“侯诅侯祝”是也。俗作“咒”，非。故诅骂亦祝之一体。）（眉批：《诅楚文》之类是也。） 唯陈思《诰咎》，元脱，曹补。 裁以正义矣。
若乃礼之祭祀，事止告飨；而中代祭文，兼赞言行。祭而兼赞，盖引神而作也。又汉代山陵，哀策流文；周丧盛姬，内史执策。然则策本书赠，因哀而为文也。是以义同于诔，而文实告神；诔首而哀末，颂体而祝一作“咒”。 仪。太史所作之赞，因周之祝文也。（眉批：祝之派别。） 凡群言发华 ，而降神务实 ，修辞立诚 ，在于无愧 。祈祷之式，必诚以敬；祭奠之楷，宜恭且哀：此其大较也。（眉批：此虽老生之常谈，然执是以衡文，其合格者亦寡矣。所谓三岁小儿道得，八十老翁行不得 也。） 班固之祀蒙山，祈祷之诚敬也；潘岳之祭庾妇，祭奠之恭哀也：举汇而求，昭然可鉴矣。
盟者，明也。骍毛白马，珠盘玉敦，陈辞乎方明之下，祝告于神明者也。在昔三王，诅盟不及，时有要誓，结言而退。周衰屡盟，以及要契，始之以曹沫，终之以毛遂。及秦昭盟夷，设黄龙之诅；汉祖建侯，定山河之誓。然义存则克终，道废则渝始；崇替在人，咒何预焉？若夫臧洪歃辞，气截云蜺；刘琨铁誓，精贯霏霜：而无补于晋汉，反为仇雠。故知信不由衷，盟无益也。（眉批：二盟义炳千 古，不宜以成败论之。）（眉批：此论纰缪，北平先生讥之是也。）
夫盟之大体，必序危机，奖忠孝，共存亡，戮心力，祈幽灵以取鉴，指九天以为正。感激以立诚，切至以敷辞，此其所同也。然非辞之难 ，处辞为难 。后之 君子 ，宜在殷鉴 。忠信可矣 ，无恃神焉 。（眉批：宕出题外，正是鞭紧题中。）
赞曰：毖祀钦明，祝史惟谈。立诚在肃，修辞必甘。季代弥饰，绚言朱蓝。神之来格，所贵无惭。
六宗 　《书 》：禋于六宗 。《孔安国传 》：一四时 ，二寒暑 ，三日 ，四月 ，五星 ，六水旱 。《汉 ·郊祀志 》注 ：六宗 ，星 、辰 、风伯 、雨师 、司中 、司命 。一说云 ：乾坤六子 。又一说 ：天宗三 ，日 、月 、星辰 ；地宗三 ，泰山 、河 、海 。或曰 ：天地间游神也 。
三望 　《左传 》：僖公三十一年 ，卜郊不从 ，乃免牲 ，犹三望 。《注 》：望 ，祭山川也 。
伊耆 　《礼记 ·郊特牲 》：伊耆氏始为蜡 。蜡也者 ，岁十二月 ，合聚万物而索飨之也 。八神 ：先啬一 、司啬二 、百种三 、农四 、邮表畷五 、猫虎六 、坊七 、水庸八 。
圣敬日跻 　《诗 ·商颂 ·长发 》篇 。
玄牡 　见 《书 ·汤誓 》。
素车 　《尸子 》：汤之救旱也 ，素车白马 ，布衣 ，身婴白茅 ，以身为牲 ，祷曰 ：政不节与 ？民失职与 ？苞苴行与 ？谗夫昌与 ？宫室崇与 ？女谒盛与 ？
雩禜 　《左传 》：龙见而雩 。《注 》：旱祭也 。又曰 ：雪霜风雨之灾则禜之 。《说文 》：祷雨为雩 ，祷晴为禜 。
太祝 　《周礼 ·春官 》：太祝掌六祝之辞 ，以事鬼神 ，曰顺祝 、年祝 、吉祝 、化祝 、瑞祝 、策祝 。
庶物 、迎日 　《大戴礼 》：孝昭冠辞 ：皇皇上天 ，照临下土 ；庶物群生 ，各得其所 ，靡今靡古 。维予一人某 ，敬拜皇天之佑 。又曰 ：明光于上下 ，勤施于四方 ，旁作穆穆 。维予一人某 ，敬拜迎于郊 。以正月朔日 ，迎日于东郊 。
祔庙 　《仪礼 》：明日以其班祔 ，用嗣尸 。曰 ：孝子某 ，孝显相 ，夙兴夜处 ，小心畏忌不惰 ，其身不宁 ，用尹祭 ，嘉荐普淖 ，普荐溲酒 ，适尔皇祖某甫 ，以 祔尔孙某甫 。
多福无疆 　《仪礼 》：少牢馈食礼 ：主人酳尸 ，尸酢主人 ，祝嘏主人曰 ：皇尸命工祝 ，承致多福无疆于汝孝孙 。
宜社 　《王制 》：天子将出 ，类乎上帝 ，宜乎社 ，造乎祢 。诸侯将出 ，宜乎社 ，造乎祢 。《注 》：宜 ，祭名 。
类祃 　《诗 》：是类是祃 。《传 》：师祭也 。类于上帝 ，祃于所征之地 。
张老成室 　《檀弓 》：晋献文子成室 ，晋大夫发焉 。张老曰 ：美哉轮焉 ！美哉奂焉 ！歌于斯 ，哭于斯 ，聚国族于斯 ！
蒯聩 　《左传 》：卫太子祷曰 ：曾孙蒯聩 ，敢昭告皇祖文王 、烈祖康叔 、文祖襄公 ，郑胜乱从 ，晋午在难 ，使鞅讨之 。蒯聩不敢自佚 ，备持矛焉 。敢告无绝筋 ，无折骨 ，无面伤 ，以集大事 。
秘祝 　《汉 ·郊祀志 》：文帝诏曰 ：秘祝之官 ，移过于下 。朕甚弗取 ，其除之 。
侲子 　《后汉 ·礼仪志 》：大傩谓之逐疫 ，选中黄门子弟十岁以上 、十二以下百二十人为侲子 。
越巫 　《郊祀志 》：粤人勇之言 ，粤人俗鬼 ，而其祠皆见鬼 ，数有效 。昔东瓯王敬鬼 ，寿百六十岁 。后世怠嫚 ，故衰耗 。武帝乃命粤巫 ，立粤祝祠 。
《祝邪 》　《山海经 》：东望山有兽 ，名白泽 ，能言语 。王者有德 ，明照幽远则至 。《轩辕记 》：帝于桓山得白泽神兽 ，能言 ，达于万物之情 。因问天地鬼神之事 。帝令写为图 ，作 《祝邪 》之文以祝之 。
《骂鬼 》　王延寿 《梦赋序 》云 ：臣遂得东方朔与臣作 《骂鬼 》之书 。按 ：朔与延寿隔世久远 ，或朔本有书 ，延寿得之则可 ，曰 “与臣作 ”，谬矣 。倘作书亦是梦中事 ，便无所不可 。然彦和又岂以乌有为实录乎 ？非后人传写之误 ，即前代有傅会失实者 。
《诰咎 》　曹子建 《诰咎文序 》：五行致灾 ，先史咸以为应政而作 。天地之气 ，自有变动 ，未必政治之所兴致也 。于时大风发屋拔木 ，意有感焉 ，聊假上帝之命 ，以诰咎祈福 。
哀策 　《文章缘起 》：汉乐安相李尤 ，作 《和帝哀策 》。
执策 　《穆天子传 》：天子西至于重璧之台 ，盛姬告病 ，天子哀之 。于是觞祀而哭 ，内史执策 。《注 》：策 ，所以书赠赙之事 。
祭庾妇 　《潘岳集 》有 《为诸妇祭庾新妇文 》。
骍毛 　《左传 》：瑕禽曰 ：昔平王东迁 ，吾七姓从王 ，牲用备具 ，王赖之 ，而赐之骍毛之盟 。《注 》：赤牛也 。
白马 　《汉书 》：王陵曰 ：高皇帝刑白马而盟曰 ：非刘氏而王者 ，天下共击之 。
珠盘玉敦 　《周礼 ·天官 》：玉府若合诸侯 ，则共珠盘玉敦 。
方明 　《汉 ·律历志 》：太甲元年 ，以冬至越茀祀先王于方明 。《注 》：方明者 ，神明之象也 。以木为之 ，方四尺 ，画六采 ，东青西白 ，南赤北黑 ，上玄下黄 。
诅盟 　《穀梁传 》：诅盟不及三王 。
结言 　《公羊传 》：古者不盟 ，结言而退 。
要契 　《左传 》：使王叔氏与伯舆合要 ，王叔氏不能举其契 。《注 》：要 ，合要辞 。理曲无以为答 ，故不能举其契要之辞 。
曹沫 　《国语 》：曹沫为鲁将 ，三北 。鲁庄公与齐桓公会于柯而盟 ，沫执匕首 ，劫桓公于坛 ，尽归鲁之侵地 。
毛遂 　《史记 》：秦围邯郸 ，平原君求救于楚 。议 ，日中不决 ，毛遂按剑历阶而上曰 ：从之利害 ，两言而决 。合从者为楚 ，非为赵也 。楚王曰 ：唯唯 。遂谓左右曰 ：取鸡狗马之血来 。遂奉铜盘而跪 ，进之楚王 ，曰 ：王当歃血 ，次者吾君 ，次者遂 。遂定从于殿上 。
秦昭 　常璩 《巴志 》：秦昭襄王与夷人刻石盟曰 ：秦犯夷 ，输黄龙一双 ；夷犯秦 ，输清酒一钟 。
山河 　《史记 ·高祖功臣年表 》：封爵之誓曰 ：黄河如带 ，泰山如砺 ，国以永宁 ，爰及苗裔 。
臧洪 　《臧洪传 》：洪 ，字子源 ，太守张超请为功曹 。时董卓图危社稷 ，超与洪西至陈留 ，见兄邈计事 。邈与语 ，大异之 。邈先有谋约 ，会超至 ，定议 。乃与诸牧守大会酸枣 ，设坛场 。将盟 ，既而莫敢先登 ，咸共推洪 。洪升坛歃血 ，辞气慷慨 ，闻其言者 ，无不激扬 。
刘琨 　《刘琨传 》：琨 ，字越石 。建武元年 ，琨与段匹 期讨石勒 ，匹 推琨为大都督 ，歃血载书 ，檄诸方守 ，俱集襄国 。琨 、匹 进屯固安 ，以俟众军 。匹 从弟末波纳勒厚赂 ，独不进 ，乃沮其计 。琨 、匹 以势弱而退 。

[book_title]卷第三
铭箴第十一
昔帝轩刻舆几以弼违，大禹勒笋虡而招谏。成汤盘盂，著日新之规；武王户席，题必戒之训。周公慎言于金人，仲尼革容于欹器：（眉批：欹器不言有铭，此句未详。或六朝所据之书，今不尽见耳。） 则先圣鉴戒，其来久矣。故铭者，名也。观器必也正名，审用贵乎盛德。盖臧武仲之论铭也，曰：“天子令德，诸侯计功，大夫称伐。”夏铸九牧之金鼎，周勒肃慎之楛矢，令德之事也；吕望铭功于昆吾，仲山镂绩于庸器，计功之义也；魏颗纪勋于景钟，元作“铭”，曹改。 孔悝表勤于卫鼎，称伐之类也。若乃飞廉有石椁之锡，灵公有《蒿里》之谥，铭发幽石，吁可怪矣！赵灵勒迹于番吾，元作“禺”，杨改。 秦昭刻博元作“傅”，朱改。 于华山，夸诞示后，吁可笑元作“茂”，又作“戒”。 也！详观众例，铭义见矣。（眉批：李习之论铭， 谓：盘之辞可迁于鼎，鼎之辞可迁于山，山之辞可迁于碑。惟时之所纪，而不必专切于是物。其说甚高，然与观器正名之义乖矣，但不得直赋是物尔。）（眉批：处处可移，不免马络；字字比附，亦成滞相。斟酌于不即不离之间，则两义兼得矣。）
至于始皇勒岳，政暴而文泽，亦有疏通之美焉。若班固燕然之勒，张昶华阴之碣，序亦盛矣。蔡邕铭思，独冠古今。桥元作“侨”，孙改。 公之钺，元作“箴”。 吐纳典谟；朱穆之鼎，全成碑文：溺所长也。至如敬通杂器，准矱戒铭，而事非其物，繁略违中。崔骃品物，赞多戒少，李尤积篇，义俭辞碎。蓍龟神物，而居博弈之中；衡斛嘉量，而在臼杵之末。曾名品之未暇，何事理之能闲哉！魏文九宝，器利辞钝。唯张载元作“采”，谢改。 《剑阁》，其才清采。迅足骎骎，后发前至，勒铭岷汉，得其宜矣。
箴者，所以攻疾防患，喻针石也。斯文之兴，盛于三代。《夏》《商》二箴，余句颇存。及周之辛甲，百官箴一篇，体义备焉。迄至春秋，微而未绝。故魏绛讽君于后羿，楚子训民于在勤。战代已来，弃德务功，铭辞代兴，箴文委绝。至扬雄稽古，始范《虞箴》，作《卿尹》《州牧》二十五篇。及崔、胡补缀，总称《百官》。指事配位，鞶鉴可征，信所谓追清风于前古，攀辛甲于后代者也。至于潘勖《符节》，要而失浅；温峤《傅臣》，博而患繁；王济《国子》，引广一作“多”。 事杂；一作“寡”。 潘尼《乘舆》，义正体芜：凡斯继作，鲜有克衷。至于王朗《杂箴》，乃置巾履，得其戒慎，而失其所施。观其约文举要，宪章戒铭，而水火井灶，繁辞不已，志有偏也。
夫箴诵于官，铭题于器，名目虽异，而警戒实同。箴全御过 ，故文资确 元作“確”，朱改。 切 ；铭兼褒赞 ，故体贵弘润 。（眉批：四语分明。）（眉批：陆士龙云：铭博约而温润，箴顿挫而清壮。亦同斯旨。） 其取事也，必核 元作“覆”。 以辨 ；其摛文也 ，必 简而深 ：此其大要也。然矢言之道盖阙，庸器之制久沦，所以箴铭异用，罕施于代。（眉批：此为当时惟趋词赋而发，亦补明评文不及近代之故。） 惟秉文君子，宜酌其远大焉。
赞曰：铭实表器，箴惟德轨。有佩于言，无鉴于水。秉兹贞厉，敬言乎履。义典则弘，文约为美。
舆几 　《皇王大纪 》：帝轩作舆几之箴 ，以警宴安 。
笋虡 　《鬻子 》：大禹为铭于笋虡曰 ：教寡人以道者击鼓 ，教以义者击钟 ，教以事者振铎 ，语以忧者击磬 。
户席 　《大戴礼 》：尚父道丹书之言 ，武王闻之 ，惕若恐惧 ，退而为戒 ，书于席四端 、于机 、于鉴 、于盥盘 、于楹 、于杖 、于带 、于履屦 、于觞豆 、于户 、于牖 、于剑 、于弓 、于矛 ，尽为铭焉 ，以戒后世子孙 。
金人 　《家语 》：孔子观周 ，入后稷之庙 ，有金人焉 ，三缄其口 ，而铭其背曰 ：古之慎言人也 ，无多言 ，多言多败 。
欹器 　《荀子 》：孔子观于鲁威公之庙 ，有欹器焉 。问于守者 ，为宥坐之器 ，虚则欹 ，中则正 ，满则覆 。叹曰 ：乌有满而不覆者哉 ？
论铭 　《左传 》：季武子以所得于齐之兵作林钟 ，而铭鲁功焉 。臧武仲曰 ：非礼也 。夫铭 ，天子令德 ，诸侯言时计功 ，大夫称伐 。今称伐则下等也 ，计功则借人也 ，言时则妨民多矣 ，何以铭为 ？
金鼎 　《左传 》：王孙满对楚子曰 ：昔夏之有德 ，远方图物 ，贡金九牧 ，铸鼎象物 。
楛矢 　《国语 》：仲尼曰 ：昔武王克商 ，通道九夷八蛮 ，肃慎氏贡楛矢 。先王欲昭其令德之致远也 ，故铭其筈曰 ：肃慎氏之楛矢 。
吕望 　《史记 》：太公望吕尚者 ，东海上人 。蔡邕 《铭论 》：吕尚作周太师 ，其功铭于昆吾之鼎 。
仲山 　《窦宪传 》：南单于遗宪古鼎 ，其傍铭曰 ：仲山甫鼎 ，其万年 ，子子孙孙永保用 。
庸器 　《周礼 》：典庸器 ，掌藏乐器 、庸器 。《注 》：庸器 ，伐国所获之器 ，若崇鼎 、贯鼎 ，及以其兵物所铸铭也 。
魏颗 　《国语 》：昔克潞之役 ，秦来图败晋功 ，魏颗以其身却退秦师于辅氏 ，亲止杜回 。其勋铭于景钟 。
孔悝 　《礼记 ·祭统 》有卫孔悝之鼎铭 。
飞廉 　《秦本纪 》：蜚廉为纣石北方 ，还 ，无所报 ，为坛霍太山而报 ，得石棺 ，铭曰 ：帝令处父不与殷乱 ，赐尔石棺以华氏 。死 ，遂葬于霍太山 。
灵公 　《庄子 》：卫灵公死 ，卜葬于沙丘 。掘之数仞 ，得石椁焉 。洗而视之 ，有铭焉 ，曰 ：不冯其子 ，灵公夺而埋之 。
《蒿里 》　见 《乐府 》“铙挽 ”注 。
赵灵 　《韩子 》：赵主父令工施钩梯而缘番吾 ，刻疏人迹其上 ，广三尺 ，长五尺 ，而勒之曰 ：主父尝游于此 。
秦昭 　《韩子 》：秦昭王令工施钩梯而缘华山 ，以松柏之心为博 ，箭长八尺 ，棋长八寸 ，而勒之曰 ：昭王与天神博于此 。
勒岳 　《秦始皇本纪 》：始皇上泰山 ，立石封祠祀 ，刻石颂秦德焉 ，而去 。
燕然 　《窦宪传 》：南单于请兵北伐 ，拜宪车骑将军 。大破单于 ，登燕然山 ，刻石勒功 ，纪汉威德 。令班固作铭 。
华阴 　《古文苑 》：《华阴堂阙碑铭 》，张昶为北地太守段煨作 。
桥公之钺 　《蔡中郎集 ·桥玄黄钺铭 》，帝命将军 ，秉兹黄钺 ；威灵振耀 ，如火之烈 。公之在位 ，群狄斯柔 ；齐斧罔设 ，人士斯休 。
朱穆之鼎 　《蔡中郎集 》：忠文朱公 ，名穆 ，字公叔 ，延熹六年卒 。肆其孤用 ，作兹宝鼎 ，铭载休功 ，俾后裔永用享祀 ，以知其先之德 。按 ：伯喈作朱公叔坟前石碑 ，前用散体 ，后系四言韵语 ，至鼎铭则纯作散体大篇 ，不著韵语 ，所谓全成碑文也 。
敬通 　《冯衍传 》：衍 ，字敬通 ，所著赋 、诔 、铭 、说 、杂文五十篇 。
崔骃 　《崔骃传 》：骃 ，字亭伯 ，所著诗 、赋 、铭 、颂 、书 、记 、表 、《七依 》、《婚礼结言 》、《达旨 》、《酒警 》，合二十一篇 。
李尤 　《后汉书 》：李尤 ，字伯仁 ，所著诗 、赋 、铭 、诔 、颂 、《七叹 》、《哀典 》，凡一十八篇 。《文章流别论 》：尤自山河都邑至刀笔算契 ，无不有铭 ，而文多秽病 。
九宝 　《典论 》：魏太子丕 ，造宝剑 、宝刀三 ，匕首三 ，皆因姿定名 。其文曰 ：选咨良金 ，命彼国工 ，精而炼之 ，至于百辟 ，恨不遇薛烛 、青萍也 。
《剑阁 》　《张载传 》：载父收 ，蜀郡太守 。载至蜀省父 ，道经剑阁 ，以蜀人恃险好乱 ，因著铭以作诫 。张敏见而奇之 ，乃表上其文 ，武帝遣使 ，镌之于剑阁焉 。
《夏 》　《逸周书 ·文传解 》引 《夏箴 》云 ：中不容利 ，民乃外次 。
《商 》　《吕氏春秋 ·名类 》篇引 《商箴 》云 ：天降灾布祥 ，并有其职 。
百官 　《左传 》：魏绛谓晋侯曰 ：昔周辛甲之为太史也 ，命百官官箴王阙 。
在勤 　《左传 》：楚自克庸以来 ，其君无日不讨国人而训之 ，箴之曰 ：民生在勤 ，勤则不匮 。
《虞箴 》　扬雄自序 “箴莫善于 《虞箴 》”，作 《州箴 》。
崔 、胡 　《文章流别论 》：扬雄依 《虞箴 》作十二州 、十二官箴 ，传于世 。不具九官 ，崔氏累世弥缝其阙 ，胡公又以次其首目而为之解 ，署曰 《百官箴 》。
潘勖 　《卫觊传 》：建安末 ，河南潘勖与觊并以文章显 。《文章志 》：勖 ，字元茂 ，初名芝 ，改名勖 。
温峤 　《晋书 》：温峤迁太子中庶子 ，在东宫 ，数陈规讽 ，献 《侍臣箴 》。
王济 　《王济传 》：济 ，字武子 。文辞秀茂 ，累官侍中 。以忤旨 ，左迁国子祭酒 。
潘尼 　《晋书 》：潘尼为 《乘舆箴 》。
王朗 　《王朗传 》：朗 ，字景兴 ，历官御史大夫 。所著奏 、议 、论 、记 ，咸传于世 。
确切 　确 ，坚正也 。《崔实传 》：指切时要 ，言辩而确 。
诔碑第十二
周世盛德，有铭诔之文。大夫之材，临丧能诔。诔者，累也；累其德行，旌之不朽也。夏商已前，其详靡闻。周虽有诔，未被于士。又贱不诔贵，幼不诔长，在万乘，则称天以诔之。读诔定谥，其节文大矣。自鲁庄战乘丘，始及于 士 。逮尼父卒，哀公作诔。观其慭遗之切，呜呼之叹，虽非睿作，古式存焉 。（眉批：诔之传者始于是，故标为古式。） 至柳妻之诔惠子，则辞哀而韵长矣 。（眉批：此诔体之始变，然其文出《列女传》，未必果真出柳下妇也。）
暨乎汉世，承流而作。扬雄之诔元后，文实烦秽，沙麓撮其要，而挚疑成篇，有脱误。 安有累德述尊，而阔略四句乎！杜笃之诔，有誉前代；《吴诔》虽工，而他篇颇疏。岂以见称光武，而改盼千金哉！傅毅所制，文体伦序；孝山、崔瑗，辨絜相参。观其序事如传，辞靡律调，（眉批：“调”字平声。） 固诔之才也。潘岳构意，专师孝山，巧于序悲，易入新切，《御览》作“丽”。 所以隔代相望，能征厥声者也。至如崔骃《诔赵》，刘陶《诔黄》，并得宪章，工在简要。陈思叨名，而体实繁缓。（眉批：所讥者烦秽、繁缓，所取者伦序、简要、新切，评文之中已全见大意。） 文皇诔末，旨言自陈，其乖甚矣 ！
若夫殷臣诔汤，追褒《玄鸟》之祚；（眉批：诔汤之说未详。） 周史歌文，上阐后稷之烈：诔述祖宗，盖诗人之则也。至于序述哀情，则触类而长。傅毅之诔北海，云“白日幽光，雰雾杳冥”。始序致感 ，一作“惑”，从《御览》改。 遂为后式 ；景 而效者 ，弥取于工 元作“功”，谢改。 矣 。（眉批：此变质而文之始，故别论之。）
详夫诔之为制，盖选言录行，传体而颂文 ，荣始而哀终 。论其人也，暧乎若可觌；道其哀也，凄焉如可伤：此其旨也。
碑者，埤也。上古帝皇，纪号封禅，树石埤岳，故曰碑也。周穆纪迹于弇山之石，亦古碑之意也。又宗庙有碑，树之两楹，事止元作“正”。 丽牲，未勒勋绩。（眉批：碑非文名，误始陆平原。孙何纠之，拔俗之识也。） 而庸器渐缺，故后代用碑，以石代金，同乎不朽。自庙徂坟，犹封墓也。
自后汉以来，碑碣云起。才锋所断，莫高蔡邕。观杨赐之碑，骨鲠训典；陈、郭二文，词一作“句”，从《御览》改。 无择言；周乎众碑，莫非清允。其叙事也该而要，其缀采也雅而泽；清词转而不穷，巧义出而卓立：察其为才，自然而至。孔融所创，有慕伯喈，张、陈两文，辨给足采，亦其亚也。及孙绰为文，志在碑诔；温、王、郤、庾，辞多枝杂；桓彝一篇，最为辨裁。
夫属碑之体，资乎史才 ，其序则传，其文则铭。（眉批：东坡文章盖世，而碑非所长，足验此言之信。） 标序盛德，必见清风之华；昭纪鸿懿，必见峻伟之烈：此碑之制也。夫碑实铭器，铭实碑文，因器立名，事光当作“先”。 于诔。是以勒石赞勋者，入铭之域；树碑述已者，同诔之区焉。
赞曰：写实追虚，碑诔以立。铭德慕行，文采允集。观风似面，听辞如泣。石墨镌华，颓影岂忒。
大夫之材 　见 《诠赋 》篇 “登高能赋 ”注 。
贱不诔贵 　《礼记 》：贱不诔贵 ，幼不诔长 ，礼也 。惟天子称天以诔之 ，诸侯相诔 ，非礼也 。
鲁庄 　《檀弓 》：鲁庄公及宋人战于乘丘 ，县贲父御 ，卜国为右 。马惊 ，败绩 ，公队 ，佐车授绥 。公曰 ：未之卜也 。县贲父曰 ：他日不败绩而今败绩 ，是无勇也 。遂死之 。圉人浴马 ，有流矢在白肉 。公曰 ：非其罪也 。遂诔之 。士之有诔 ，自此始也 。
哀公 　《左传 》：孔子卒 ，哀公诔之曰 ：旻天不吊 ，不慭遗一老 ，俾屏予一人以在位 ，茕茕余在疚 。呜呼哀哉 ！尼父 ，无自律 ！
柳妻 　《说苑 》：柳下惠死 ，门人将诔之 。妻曰 ：将诔夫子之德耶 ？则二三子不如妾知之也 。乃诔曰 ：夫子之不伐兮 ，夫子之不竭兮 ，夫子之信成而与人无害兮 。柔屈从俗 ，不强察兮 。蒙耻救民 ，德弥大兮 。虽遇三黜 ，终不弊兮 。岂弟君子 ，永能厉兮 。嗟乎惜哉 ！乃下世兮 。庶几遐年 ，今遂逝兮 。呜呼哀哉 ！神魂泄兮 。夫子之谥 ，宜为惠兮 。
诔元后 　《汉书 》：王莽建国五年 ，元后崩 ，诏扬雄作诔曰 ：太阴之精 ，沙麓之灵 。作合于汉 ，配元生成 。
杜笃 　《后汉书 》：杜笃 ，字季雅 。大司马吴汉薨 ，光武诏诸儒诔之 。笃为诔最高 ，帝美之 。
改盼千金 　《国策 》：苏代说淳于髡曰 ：人有卖骏马者 ，比三旦立市 ，人莫之知 。伯乐还而视之 ，去而顾之 ，一旦而马价十倍 。
孝山 　《后汉书 》：苏顺 ，字孝山 。和安间 ，以才学见称 ，所著赋 、论 、诔 、哀辞 、杂文 ，凡十六篇 。
潘岳 　《潘岳集 》有 《杨荆州诔 》《杨仲武诔 》《夏侯常侍诔 》《马汧督诔 》。
刘陶 　《刘陶传 》：陶 ，字子奇 ，济北贞王勃之后 ，著书数十万言 。
自陈 　《曹子建集 ·文皇诔 》至 “咨远臣之眇眇兮 ，感凶问以怛惊 ”以下 ，皆自陈之辞 。
北海 　《后汉书 》：北海靖王兴 ，齐武王伯升子也 ，永平七年薨 。《古文苑 》傅毅此诔 ，其文不全 ，亦无 “白日幽光 ”之语 。
封禅 　《管子 》：古者封泰山禅梁父者 ，七十二家 。
弇山 　《穆天子传 》：天子觞西王母于瑶池 ，遂驱升乎弇山 ，乃纪迹于弇山之石 ，而树之槐 ，眉曰 ：西王母之山 。
丽牲 　《祭义 》：牲入庙门丽于碑 。《说文注 》：古宗庙立碑系牲 ，后人因于上纪功德 。孙何 《碑解 》：碑者 ，乃葬祭飨聘之际 ，所植一大木耳 。而其字从石者 ，将取其坚且久 ，未闻勒铭其上也 。今丧葬令其螭首龟趺 ，洎丈尺品秩之制 。又易之以石者 ，后儒增耳 。
碑碣 　《后汉书注 》：方者谓之碑 ，圆者谓之碣 。
杨赐 　《杨赐传 》：赐 ，字伯献 ，历官太尉 ，卒谥文烈 。《蔡中郎集 》有 《司空文烈侯杨公碑 》。
陈 、郭 　《蔡中郎集 》有 《陈太丘碑 》《郭有道碑 》。
孔融 　《孔融传 》：融 ，字文举 ，与蔡邕素善 。邕卒 ，后有虎贲士 ，貌类于邕 。融每酒酣 ，引与之同坐 ，曰 ：虽无老成人 ，尚有典型 。所著诗 、颂 、碑文 ，凡二十五篇 。
张 、陈两文 　孔文举有 《卫尉张俭碑铭 》。陈文无考 。融殁于曹子建之前 ，非陈思王也 。
孙绰 　《孙绰传 》：绰 ，字兴公 ，历官著作郎 。于时文士 ，绰为其冠 。温 、王 、郄 、庾诸公之薨 ，必须绰为碑文 ，然后刊石 。《世说新语 》：孙兴公作 《庾公诔 》，多寄托之辞 。既成 ，示庾道恒 。庾见慨然 ，送还之 ，曰 ：先君与君 ，自不至于此 。
桓彝 　《桓彝传 》：彝 ，字茂伦 ，历官宣城内史 。在郡 ，苏峻反 ，为其将韩晃所害 ，绰为碑文 。
哀吊第十三
赋宪孙云：当作“议德”。（眉批：“赋宪”二字出《汲冢周书》，王伯厚《困学纪闻》已有 考证，不得妄改为“议德”。） 之谥，短折曰哀。哀者，依也。悲实依心，故曰哀也。以辞遣哀，盖不泪之悼，故不在黄发，必施夭元作“天”。 昏。昔三良殉秦，百夫莫赎，事均夭横，《黄鸟》赋哀，抑亦诗人之哀辞乎？
暨汉武封禅，而霍子侯元作“光病”，曹改；又一本作“霍嬗”。 暴亡，帝伤而作诗，亦哀辞之类矣。及后汉，汝阳王亡，崔瑗哀辞，始变前式 。元作“戒”，谢改。 然履突鬼门，怪而不辞；驾龙乘云，仙而不哀 。（眉批：此后世祭文之通病。） 又卒章五言，颇似歌谣，亦仿佛乎汉武也。至于苏慎、疑作“顺”。 张升，并述哀文，虽发其情华，而未极心实。建安哀辞，惟伟长差善，《行女》一篇，时有恻怛。及潘岳继作，实踵其美。观其虑善辞变，情洞悲苦，叙事如传 ，结言摹诗 ，促节四言 ，鲜 有缓句 。故能义直而文婉，体旧而趣新 ，（眉批：四字精妙，凡文皆然。） 《金鹿》《泽兰》，莫之或继也。
原夫哀辞大体，情主于痛伤，而辞穷乎爱惜。幼未成德，故誉止于察惠；“誉”字，《御览》作“与言”二字。 弱不胜务，故悼加乎肤色。“悼”字下，《御览》有“惜”字，“肤”一作“容”。 隐心而结文则事惬，观文而属心则体奢。奢体为辞 ，则虽丽 不哀 ；必使情往会悲，文来引泣，乃其贵耳。
吊者，至也。《诗》云“神之吊矣”，言神至也。君子令终定谥，事极理哀，故宾之慰主，以至到为言也。压溺乖道，所以不吊矣。又宋水郑火，行人奉辞，国灾民亡，故同吊也。及晋筑虒元作“虎”，孙改。 台，齐袭燕城，史赵元脱，孙补。 苏秦，翻贺为吊，（眉批：史赵、苏秦，乃一时说词，不得列之吊类。） 虐民构敌，亦亡之道。凡斯之例，吊之所设也。或骄贵而殒身，或狷忿《御览》作“介”。 以乖道；或有志而无时，或美才而兼累：追而慰之，并名为吊。
自贾谊浮湘，发愤吊屈，体同而事核，辞清而理哀，盖首出之作也。及相如之吊二世，全为赋体。桓谭以为其言恻怆，读者叹息；及平一作“卒”。 章要切，断而能悲也。扬雄吊屈，思积功寡，意深文略，故辞韵沉膇。班彪、蔡邕，并敏于致语，然影附贾氏，难为并驱耳。胡、阮之吊夷齐，褒而无闻；仲宣所制，讥呵实工。然则胡、阮嘉其清，王子伤其隘，各一本下有“其”字。 志也。祢衡之吊平子，缛丽而轻清；陆机之吊魏武，序巧而文繁。降斯以下，未有可称者矣。
夫吊虽古义 ，而华辞未造 ；华过韵缓 ，则化而为赋 。（眉批：四语正变分明，而分寸不苟。） 固宜正义以绳理，昭德而塞违，割析褒贬，哀而有正，则无夺伦矣。
赞曰：辞定所表，在彼弱弄。苗而不秀，自古斯恸。虽有通才，迷方告一作“失”。 控。千载可伤，寓言以送。
短折 　《汲冢周书 》：蚤孤短折曰哀 ，恭仁短折曰哀 。
夭昏 　《左传 》：札瘥夭昏 。《注 》：夭死曰札 ，小疫曰瘥 ，短折曰夭 ，未名曰昏 。
三良 　《左传 》：秦伯任好卒 ，以子车氏之三子为殉 ，皆秦之良也 。国人哀之 ，为之赋 《黄鸟 》。《诗 ·秦风 ·黄鸟 》篇是也 。
霍子侯 　《霍去病传 》：去病薨 ，子嬗嗣 。嬗 ，字子侯 ，上爱之 ，幸其壮而将之 ，为奉车都尉 ，从封泰山而薨 。《汉武帝集 》：嬗死 ，上甚悼之 ，乃自为歌诗 。
哀辞 　《文章流别论 》：哀辞者 ，诔之流也 。
张升 　《后汉书 》：张升 ，字彦真 。著赋 、诔 、颂 、碑 、书 ，凡六十篇 。
《行女 》　《曹子建集 ·行女哀辞 》：三年之中 ，二子频丧 。《文章流别论 》：建安中 ，文帝与临淄侯各失稚子 ，命徐幹 、刘桢等为哀词 ，是伟长亦有 《行女 》篇也 。
《金鹿 》《泽兰 》　《潘岳集 ·金鹿哀辞 》。金鹿 ，岳之幼子也 。又 《为任子咸妻作孤女泽兰哀词 》。泽兰 ，子咸之女也 。
厌溺 　《檀弓 》：死而不吊者三 ，畏 、厌 、溺 。
宋水 　《左传 》：庄公十一年秋 ，宋大水 ，公使吊焉 ，曰 ：天作淫雨 ，害于粢盛 ，若之何不吊 ？
郑火 　《左传 》：昭公十八年 ，宋 、卫 、陈 、郑皆火 ，陈不救火 ，许不吊灾 。
虒台 　《左传 》：游吉相郑伯以如晋 ，亦贺虒祁也 。史赵见子太叔曰 ：甚哉其相蒙也 。可吊也 ，而又贺之 。
翻贺为吊 　《国策 》：燕易王初立 ，齐宣王因燕丧而攻之 ，取十城 。苏秦为燕说齐王 ，再拜而贺 ，因仰而吊曰 ：燕虽弱小 ，秦王之少婿也 。大王利其十城 ，而与强秦为仇 ，是食乌喙之类也 。齐王曰 ：善 ！归燕之十城 。
浮湘 　《贾谊传 》：谊为长沙王傅 ，意不自得 ，及度湘水 ，为赋以吊屈原 。
吊二世 　《司马相如传 》：武帝还过宜春宫 ，相如奏赋以哀二世行失 。《注 》：宜春 ，本秦之离宫 ，胡亥于此为阎乐所杀 ，故感其处而哀之也 。
吊屈 　《扬雄传 》：雄作书 ，往往摭 《离骚 》文而反之 ，自岷山投诸江流 ，以吊屈原 ，名曰 《反离骚 》。
沉膇 　《左传 》：沉溺 、重膇之疾 。
蔡邕 　《蔡邕集 ·吊屈原文 》：卒坏覆而不振 ，顾抱石其何补 ？
胡 、阮 　《文选 ·思旧赋 》注 ：胡广 《吊夷齐文 》曰 ：援翰录吊以舒怀兮 。《魏志 》：阮瑀 ，字元瑜 ，为魏武管记室 。《吊伯夷文 》曰 ：余以王事 ，适彼洛师 ；瞻望首阳 ，敬吊伯夷 。求仁得仁 ，见叹仲尼 ；没而不朽 ，身灭名飞 。
祢衡 　《后汉书 》：祢衡 ，字正平 。《吊平子文 》：余今反国 ，命驾言归 。路由西鄂 ，追吊平子 。平子 ，张衡字也 。衡 ，楚西鄂人 。
吊魏武 　陆机 《吊魏武文 》：悼穗帐之冥冥 ，怨西陵之茫茫 。登雀台而群悲 ，眝美目其何望 。
弱弄 　《左传 》：弱不好弄 。
苗而不秀 　扬子 《法言 》：育而不苗者 ，吾家之童乌乎 ！《世说新语 》：王戎子万子 ，有大成之风 ，苗而不秀 。
告控 　《左传 》：翦焉倾覆 ，无所控告 。
杂文第十四
智术之子，博雅之人，藻溢于辞，辞盈乎气。苑囿文情，故日新殊致。宋玉含才，颇亦负俗，始造《对问》，（眉批：《卜居》《渔父》已先是“对问”，但未标“对问”之名耳。然宋玉此文载于《新序》，其标曰《对问》，似亦萧统所题。） 以申其志，放怀寥廓，气实使之。及枚乘摛艳，首制《七发》，腴辞云构，夸丽风骇。盖七窍所发，发乎嗜欲，始邪末正，所以戒膏粱之子也。扬雄覃思文阔，（眉批：“阔”当作“阁”。） 业深综述，碎文璅语，肇为《连珠》，《玉海》作“扬雄覃思文阁，碎文璅语，肇为《连珠》”。 其辞虽小而明润矣。凡此三者，文章之枝派，暇豫之末造也。
自 《对问 》以后 ，东方朔效而广之，名为《客难》，托古慰志，疏而有辨。扬雄《解嘲》，杂以谐谑，回环自释，颇亦为工。班固《宾戏》，含懿采之华；崔骃《达旨》，吐典言之裁；张衡《应间》，密而兼雅；崔实《客讥》，整而微质；蔡邕《释诲》，体奥而文炳；景纯《客傲》，情见而采蔚：虽迭相祖述，然属篇之高者也。（眉批：凡此数子，总难免屋下架屋之讥。七体如子厚《晋问》，对问则退之《进学解》，体制仍前，而词义超越矣。） 至于陈思《客问》，辞高而理疏 ；庾敳元作“凯”，钦改。 《客咨》，意荣而文悴 。元作“粹”，朱改。（眉批：词高理疏，才士之华藻；意荣文悴，老手之颓唐。惟能文者有此病。此论入微。） 斯类甚众，无所取裁矣。原兹文之设，乃发愤以表志。身挫凭乎道胜，时屯寄于情泰，莫不渊岳其心，麟凤其采，此立本之大要也。
自 《七发 》以下 ，作者继踵。观枚氏首唱，信独拔而伟丽矣。及傅毅《七激》，会清要之工；崔骃《七依》，入博雅之巧；张衡《七辨》，结采绵靡；崔瑗《七厉》，植义纯正；陈思《七启》，取美于宏壮；仲宣《七释》，致辨于事理。自桓麟《七说》以下，左思《七讽》以上，枝附影从，十有余家。或文丽而义暌，或理粹而辞驳。观其大抵所归，莫不高谈宫馆，壮语畋猎。穷瑰奇之服馔，极蛊媚之声色；甘意摇骨体，杨云：当作“髓”。 艳词动魂识。虽始之以淫侈，而终之以居正，然讽一劝百，势不自反，子云所谓“先骋郑卫之声，曲终而奏雅”者也。唯《七厉》叙贤，归以儒道，虽文非拔群，而意实卓尔矣。（眉批：仍归重意理一边，见 救弊之本旨，所谓与其不逊也宁固。）
自 《连珠 》以下 ，拟者间出。杜笃、贾逵之曹，刘珍、潘勖之辈，欲穿明珠，多贯鱼目。可谓寿陵匍匐，非复邯郸之步；里丑元作“配”，谢改。 捧心，不关西施之 矣。唯士衡运思，理新文敏，而裁章置句，广于旧篇，岂慕朱仲四寸之珰乎！夫文小易周，思闲可赡。足使义明而词净，事圆而音泽，磊磊自转，可称珠耳。
详夫汉来杂文，名号多品。或典、诰、誓、问，或览、略、篇、章，或曲、操、弄、引，或吟、讽、谣、咏。总括其名，并归杂文之区；甄别其义，各入讨论之域。类聚有贯，故不曲述。
赞曰：伟矣前修，学坚多饱。负文余力 ，飞靡弄巧 。枝辞攒映，嘒若参昴。慕 之心，于焉只搅。
负俗 　《汉 ·武帝纪 》：士或有负俗之累 ，而立功名 。
《对问 》　《文选 》：宋玉 《对楚王问 》：楚襄王问于宋玉曰 ：先生其有遗行与 ？何士民众庶不誉之甚也 ？对曰 ：唯 ，然 ，有之 。愿大王宽其罪 ，使得毕其辞 。
《七发 》　《文选注 》：《七发 》者 ，说七事以启发太子也 ，犹 《楚词 ·七谏 》之流 。枚乘事梁孝王 ，恐孝王反 ，故作 《七发 》以谏之 。
《连珠 》　傅玄 《叙连珠 》曰 ：连珠者 ，兴于汉章之世 ，班固 、贾逵 、傅毅三子受诏作之 。其文体 ，辞丽而言约 ，不指说事情 ，必假喻以达其旨 ，而览者微悟 ，合于古诗劝兴之义 。欲使历历如贯珠 ，易睹而可悦 ，故谓之连珠也 。按 ：《文章缘起 》：《连珠 》，扬雄作 。是连珠非始于班固也 。嗣后潘勖 《拟连珠 》，魏王粲 《仿连珠 》，晋陆机 《演连珠 》，宋颜延之 《范连珠 》，齐王俭 《畅连珠 》，梁刘孝仪 《探物作艳体连珠 》。又陈懋仁 《文章缘起注 》：《北史 ·李先传 》：魏帝召先读韩子 《连珠 》二十二篇 。韩子 ，韩非子 。书中有联语 ，先列其目 ，而后著其解 ，谓之连珠 。据此 ，则连珠又兆韩非矣 。
《客难 》　《东方朔传 》：朔上书陈农战强国之计 ，辞数万言 ，终不见用 。朔因著论 ，设客难己 ，用位卑以自慰谕 。
《解嘲 》　《扬雄传 》：哀帝时 ，丁傅 、董贤用事 ，诸附离之者 ，或起家至二千石 。时雄方草 《太玄 》，有以自守 ，泊如也 。或嘲雄以玄尚白 ，而雄解之 ，号曰 《解嘲 》。
《宾戏 》　班固 《汉书叙传 》：固 ，永平中为郎 ，典校秘书 ，专笃志于博学 ，以著述为业 ，或讥以无功 。又感东方朔 、扬雄自谕 ，以不遭苏 、张 、范 、蔡之时 ，曾不折之以正道 ，明君子之所守 ，故聊复应焉 。其辞曰 《宾戏 》。
《达旨 》　《崔骃传 》：骃常以典籍为业 ，未遑仕进之事 。或讥其太玄静 ，将以后名失实 。因拟扬雄 《解嘲 》，作 《达旨 》以答焉 。
《应间 》　《张衡传 》：衡不慕当世所居之官 ，辄积年不徙 。自去史职 ，五载复还 ，乃设客问 ，作 《应间 》以见其志 。
《客讥 》　客 ，疑作 “答 ”。《崔实传 》：实因穷困 ，以酤酿贩鬻为业 ，时人多以此讥之 。建宁中 ，病卒 。所著碑 、论 、箴 、铭 、答 、七言 、词文 、表 、记 、书 ，凡十五篇 。
《释诲 》　《蔡邕传 》：邕闲居玩古 ，不交当世 。感东方朔 《客难 》及扬雄 、班固 、崔骃之徒 ，设疑以自通 ，乃斟酌群言 ，韪其是而矫其非 ，作 《释诲 》以戒厉云尔 。
《客傲 》　《郭璞传 》：璞 ，字景纯 。好卜筮 ，缙绅多笑之 。又自以才高位卑 ，乃著 《客傲 》。
庾敳 　《晋书 》：庾敳 ，字子嵩 。
首唱 　傅玄 《七谟序 》：昔枚乘作 《七发 》，而属文之士 ，作者纷焉 。通儒大才马季长 、张平子 ，亦引其源而广之 。马作 《七厉 》，张造 《七辨 》。
《七激 》　《后汉 ·文苑传 》：傅毅以显宗求贤不笃 ，士多隐处 ，作 《七激 》以为讽 。
《七依 》《七辩 》　注详下 。
崔瑗 《七厉 》　《崔瑗传 》有 《七苏 》，无 《七厉 》。
《七启 》《七释 》　曹子建 《七启序 》：昔枚乘作 《七发 》，傅毅作 《七激 》，张衡作 《七辨 》，崔骃作 《七依 》，辞各美丽 。余有慕之焉 ，遂作 《七启 》，并命王粲作焉 。粲 ，字仲宣 ，作者曰 《七释 》。
《七说 》　挚虞 《文章志 》：桓麟文在者十八篇 ，有 《七说 》一篇 。
曲终奏雅 　《汉书 》：扬雄以为靡丽之赋 ，劝百风一 ，犹骋郑卫之音 ，曲终奏雅 ，不已戏乎 ！
杜笃 　《后汉 ·文苑传 》：杜笃
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:07:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>