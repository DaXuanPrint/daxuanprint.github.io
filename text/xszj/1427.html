<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,●蒙求集注原文,蒙求集注卷上,蒙求集注卷下,蒙求集注全文在线阅读,蒙求集注全文在线下载,大玄古籍书库">
<meta name="description" content="晋李瀚撰。宋徐子光注。2卷。李瀚《蒙求》是一本供初学者认字的书,它取古人事迹写成四字韵语,以便记诵,皆以对偶成文。徐子光注,以每二句为一节,各为之注,把《蒙求》所言事迹皆详为注解,虽稍嫌冗蔓,而援引赅博,亦颇精核。_蒙求集注_全文在线阅读_蒙求集注_全文在线下载_大玄古籍书库">
<title>蒙求集注_李翰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">蒙求集注</span> <br/>
          作者： <span class="inputVal" id="bkauthor">李翰</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,注释,完结</span> <br/>
          字数： <span class="inputVal" id="bknum">[book_length]87288</span> <br/>
          说明： <span class="inputVal" id="bkdec">晋李瀚撰。宋徐子光注。2卷。李瀚《蒙求》是一本供初学者认字的书,它取古人事迹写成四字韵语,以便记诵,皆以对偶成文。徐子光注,以每二句为一节,各为之注,把《蒙求》所言事迹皆详为注解,虽稍嫌冗蔓,而援引赅博,亦颇精核。</span> <br/>
          封面： <span class="inputVal" id="bkimg">Z_13191.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]蒙求集注
[book_author]李翰
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,注释,完结
[book_length]87288
[book_dec]晋李瀚撰。宋徐子光注。2卷。李瀚《蒙求》是一本供初学者认字的书,它取古人事迹写成四字韵语,以便记诵,皆以对偶成文。徐子光注,以每二句为一节,各为之注,把《蒙求》所言事迹皆详为注解,虽稍嫌冗蔓,而援引赅博,亦颇精核。
[book_img]Z_13191.jpg


[book_title]提要
（臣）等谨案蒙求集注二卷原本不着撰人案陈振孙书録解题曰补注蒙求八卷徐子光撰以李瀚蒙求为之注本句之外兼及他人事所言与此书相合惟八卷之数与此本二卷不同然此本卷帙颇重葢后人以八卷合并也其书以蒙求原文冠于卷首然后每二句为一节各为之详注虽稍嫌冗漫而颇为精核如吕望非熊句以六韬原文无非熊字则引崔骃达旨注始用非熊以明之周嵩狼抗句以晋书嵩传作抗直则引世说新语本作狼抗以明之贾谊忌鵩句以鵩赋无忌字则引孔臧鸮赋贾生有识之士忌前鵩焉以明之燕昭筑台句以史记乃筑宫非筑台则引孔融与曹操书鲍昭乐府皆称筑台以明之胡昭投簪句以本传无投簪字则引摰虞所作昭赞以明之如斯之类皆为不茍凡其事未详而旧注所说莫知何据者如赵孟疵面子建八斗苏章负笈申屠断鞅龙逄板出何谦焚祠之类皆疑以传疑亦不失详慎其中偶尔失检者朱翌猗觉寮杂记尝摘毛寳韩寿二事今考纪瞻出妓句事见世说新语旧注所引不误而云今本不载江革忠孝句事见南史乃以为后汉之江革改忠孝为巨孝颜叔秉烛句云事出毛公诗传今诗传实无此文皆不免小舛又如刘惔倾酿句乃误读世说以倾家之倾为倾酒之倾亦失于纠正然大致淹通实初学之津筏也
乾隆四十六年三月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]●蒙求集注原文
王戎简要裴楷清通孔明卧龙吕望飞熊杨震关西丁寛易东谢安髙洁王导公忠匡衡凿壁孙敬闭户郅都苍鹰宁成乳虎周嵩狼抗梁冀跋扈郗超髯参王珣短簿伏波标柱慱望寻河李陵初诗田横感歌武仲不休士衡患多桓谭非谶王商止讹嵇吕命驾程孔倾盖剧孟一敌周处三害胡广补阙袁安倚赖黄霸政殊梁习治最墨子悲丝杨朱泣岐朱慱乌集萧芝雉随杜后生齿灵王出頾贾谊忌鵩庄周畏牺燕昭筑台郑庄置驿瓘靖二妙岳湛连璧郄诜一枝戴凭重席邹阳长裾玉符缝掖鸣鹤日下士龙云间晋宣狼顾汉祖龙颜鲍靓记井羊祜识环仲宣青云叔夜玉山毛义奉檄子路负米江革巨孝王览友弟萧何定律叔孙制礼葛丰刺举息躬厯诋管宁割席和峤专车时苗留犊羊续悬鱼樊哙排闼辛毗引裾孙楚潄石郝隆晒书枚皋诣阙充国自赞王衍风鉴许劭月旦贺循儒宗孙绰才冠太叔辩洽挚仲辞翰山涛识量毛介公方爰盎却坐卫瓘抚床于公髙门曹参趣装庶女振风邹衍降霜范丹生尘晏婴脱粟诘汾兴魏鳖令王蜀不疑诬金卞和泣玉檀卿沐猴谢尚鸲鹆太初日月季野阳秋荀陈徳星李郭仙丹王忳绣被张氏铜钩丁公遽戮雍齿先侯陈雷胶漆范张鸡黍周侯山嶷会稽霞举季布一诺阮瞻三语郭文游山袁宏泊渚黄琬对日秦宓论天孟轲养素杨雄草玄向秀闻笛伯牙絶弦郭槐自屈南郡犹怜鲁恭驯雉宋均去兽广客蛇影殷师牛鬬元礼模楷季彦领袖鲁褒钱神崔烈铜臭梁竦庙食赵温雄飞枚乗蒲轮郑均白衣陵母伏剑轲亲断机齐后破环谢女解围凿齿尺牍荀朂音律胡威推缣陆绩懐橘罗含吞鸟江淹梦笔李廞清贞刘驎高率蒋翊三径许由一瓢杨仆移闗杜预建桥寿王议鼎杜林驳尧西施捧心孙寿折腰灵輙扶轮魏颗结草逸少倾冩平子絶倒澹台毁璧子罕辞寳东平为善司马称好公超雾市鲁般云梯田单火牛江迫爇鸡蔡裔殒盗张辽止啼陈平多辙李广成蹊陈遵投辖山简倒载渊客泣珠交甫解佩龚胜不屈孙寳自劾吕安题鳯子猷寻戴董宣强项翟璜直言纪昌贯虱养由号猨冯衍归里张昭塞门苏韶鬼灵卢充幽婚震畏四知秉去三惑桞下直道叔敖阴徳张汤巧诋杜周深刻三王尹京二鲍紏慝孙康映雪车胤囊萤李充四部井春五经谷永笔札顾恺丹青戴逵破琴谢敷应星阮宣杖头毕卓瓮下文伯羞鳖孟宗寄鲊史丹青蒲张湛白马隠之感邻王修辍社阮放八儁江泉四凶华歆忤旨陈羣蹙容王浚悬刀丁固生松姜维胆斗卢植音钟桓温竒骨邓艾大志杨修捷对罗友黙记杜康造酒苍颉制字樗里智囊边韶经笥滕公佳城王果石崖买妻耻樵泽室犯斋马后大练孟光荆钗颜叔秉烛宋弘不谐邓通铜山郭况金穴秦彭攀辕侯覇卧辙淳于炙輠彦国吐屑太真玉台武子金埒巫马戴星宓贱弹琴郝亷留钱雷义送金逢萌挂冠胡昭投簮王乔双鳬华佗五禽程邈隶书史籕大篆王承鱼盗丙吉牛喘贾琮褰帷郭贺露冕冯媛当熊班女辞辇王充阅市董生下帷平叔傅粉弘治凝脂杨寳黄雀毛寳白龟宿瘤采桑漆室忧葵韦贤满籝夏侯拾芥阮简旷达袁耽俊迈苏武持节郑众不拜郭巨将坑董永自卖仲连蹈海范蠡泛湖文寳缉栁温舒截蒲伯道无儿嵇绍不孤緑珠坠楼文君当垆伊尹负鼎寗戚扣角赵壹坎■〈土禀〉颜驷蹇剥龚遂劝农文翁兴学晏御扬扬五鹿岳岳萧朱结绶王贡弹冠龎统展骥仇览栖鸾葛亮顾庐韩信升坛王裒柏惨闵损衣单蒙恬制笔蔡伦造纸孔伋缊袍祭遵布被周公握髪蔡邕倒屣王敦倾室纪瞻出妓暴胜持斧张纲埋轮灵运曲笠林宗折巾屈原泽畔渔父江滨魏勃埽门潘岳望尘京房推律翼奉观性甘宁奢侈陆凯贵盛干木富义于陵辞聘元凯传癖伯英草圣冯异大树千秋小车漂母进食孙锺设瓜壶公谪天蓟训厯家刘元刮席晋惠闻蟆伊籍一拜郦生长揖马安四至应璩三入郭解借交朱家脱急虞延刻期盛吉垂泣豫让吞炭鉏麑触槐阮孚蜡屐祖约好财初平起石左慈掷杯武陵桃源刘阮天台王俭坠车褚渊落水季伦锦障春申珠履甄后出拜刘桢平视胡嫔争摴晋武伤指石庆数马孔光温树翟汤隠操许询胜具优■〈施，冉代也〉滑稽落下厯数曼容自免子平毕娶师旷清耳离娄明目仲文照镜临江折轴栾巴噀酒偃师舞木徳润佣书君平卖卜叔寳玉润彦辅氷清卫后发鬒飞燕体轻玄石沈湎刘伶解酲赵胜谢躄楚庄絶缨恶来多力飞廉善走赵孟疵面田骈天口张慿理窟裵頠谈薮仲宣独步子建八斗广汉钩距弘羊心计卫青拜幕去病辞第郦寄卖友纪信诈帝济叔不痴周兄无慧虞卿担簦苏章负笈南风掷孕商受斮涉广徳从桥君章拒猎应奉五行安世三箧相如题柱终军弃繻孙晨藁席原宪桑枢端木辞金锺离委珠季札挂剑徐穉置刍朱云折槛申屠断鞅卫玠羊车王恭鹤■〈敝上毛下〉管仲随马仓舒称象丁兰刻木伯瑜泣杖陈逵豪爽田方简傲黄向访主陈寔遗盗龎俭凿井阴方祀灶韩寿窃香王蒙市帽句践投醪陆抗尝药孔愉放龟张颢堕鹊田豫俭素李洵清约义纵攻剽周阳暴虐孟阳掷瓦贾氏如皋颜回箪瓢仲蔚蓬蒿麋竺收资桓景登髙雷焕送劔吕虔佩刀老莱班衣黄香扇枕玉祥守奈蔡顺分椹淮南食时左思十稔刘惔倾酿孝伯痛饮女娲补天长房缩地季珪士首安国国器陆玩无人贾诩非次何晏神伏郭奕心醉常林带经髙鳯漂麦孟嘉落帽庾敳堕帻龙逢板出张华台坼董奉恬燮扁鹊起虢寇恂借一何武去思韩子孤愤梁鸿五噫蔡琰辨琴王粲覆碁西门投巫何谦焚祠孟尝还珠刘昆反火姜肱共被孔融让果端康相代亮陟隔坐赵伦瘤怪梁孝牛祸桓典避马王尊叱驭鼌错陗直赵禹廉倨亮遗巾帼备失七箸张翰适意陶潜归去魏储南馆汉相东阁楚元置醴陈蕃下榻广利泉涌王霸氷合孔融坐满郑崇门杂张堪圻辕周镇漏船郭及竹马刘寛蒲鞭许史侯盛韦平相延雍伯种玉黄寻飞钱王允十里黄宪万顷虞■〈马斐〉才望戴渊峯颕史鱼黜殡子囊城郢戴封积薪耿恭拜井汲黯开仓冯暖折劵齐景驷千何曽食万顾荣锡炙田文比飰稚珪蛙鸣彦伦鹤怨廉颇负荆须贾擢髪孔翊絶书申嘉私谒渊明把菊真长望月子房取履释之结韈郭丹约闗祖逖誓江贾逵问事许慎无双娄敬和亲白起坑降萧史鳯台宋宗鸡窻王阳囊衣马援薏苡刘整交质五伦十起张敞画眉谢鲲折齿盛彦感螬姜诗跃鲤宗资主诺成瑨坐啸伯成辞耕严陵去钓董遇三余谯周独笑将闾仰天王陵呼庙三疏散金陆贾分槖慈明八龙祢衡一鹗不占殒车子云投阁魏舒堂堂周舎谔谔无盐如漆姑射若氷邾子投火王思怒蝇符朗蚤白易牙淄渑周勃织簿灌婴贩缯马良白眉阮籍青眼黥布开闗张良烧栈陈遗饭感陶侃酒限楚昭萍实束晳竹简曼倩三冬陈思七步刘宠一钱廉范五袴汜毓字孤郗鉴吐哺苟弟转酷严母扫墓洪乔掷水陈泰挂壁王述忿狷荀粲溺惑宋女愈谨敬姜犹绩鲍照篇翰陈琳书檄浩浩万古不可备甄芟烦摭华尔曹勉旃

[book_title]蒙求集注卷上
（唐）李瀚 撰　（宋）徐子光 注
王戎简要裴楷清通
晋书王戎字浚冲琅琊临沂人幼而颕悟神彩秀彻视日不眩裴楷见而目之曰戎眼烂烂如岩下电阮籍素与戎父浑为友戎年十五随浑在郎舎少籍二十歳籍与之交籍适浑俄顷辄去过视戎良久然后出谓浑曰浚冲清赏非卿伦也共卿言不如共阿戎谈歴官至司徒　晋裴楷字叔则河东闻喜人明悟有识量少与戎齐名锺会荐于文帝辟相国掾及吏部郎缺帝问会会曰裴楷清通王戎简要皆其选也于是用楷楷风神高迈容仪俊爽博渉羣书特精理义时谓之玉人又称见叔则如近玉山映照人也转中书郎出入官省见者肃然改容武帝登阼探策以卜世数多少既而得一不悦羣臣失色楷曰臣闻天得一以清地得一以宁王侯得一以为天下贞帝大悦累迁中书令侍中
孔明卧龙吕望非熊
蜀志诸葛亮琅邪阳都人躬耕陇畆好为梁父吟毎自比管仲乐毅时人莫之许惟崔州平徐庶与亮友善谓为信然时先主屯新野徐庶见之谓曰诸葛孔明卧龙也将军岂愿见之乎此人可就见不可屈致宜枉驾顾之先主遂诣亮凡三往反乃见因屛人与语大悦于是情好日宻闗公张公等不悦先主曰孤之有孔明犹鱼之有水也愿勿复言及称尊位以亮为丞相汉晋春秋曰亮家南阳邓县襄阳城西号曰隆中　六韬曰文王将田史编布卜曰田于渭阳将有得焉非龙非彲非虎非罴兆得公侯天遗汝师以之佐襄施及三王文王乃斋三日田于渭阳卒见太公坐茅以渔文王劳而问之乃载与归立为师旧本作非熊非罴疑流俗承误后世莫知是正耳按后汉崔骃逹旨辞曰或以渔父见兆于元龟注云西伯出猎卜之曰所获非龙非骊非熊非罴所获覇王之辅所谓非熊葢本于此
杨震闗西丁寛易东
后汉杨震字伯起弘农华阴人少好学明经博覧无不穷究诸儒为之语曰闗西孔子杨伯起常客居于湖不答州郡礼命数十年众谓之晚暮而志愈笃后有冠雀衔三鳣鱼飞集讲堂前都讲取鱼进曰蛇鳣者卿大夫服之象也数三者法三台也先生自此升矣年五十乃始仕州郡安帝时为太尉　前汉丁寛字子襄梁人初梁项生从田何受易时寛为项生从者读易精敏材过项生遂事何学成东归何谓门人曰易以东矣寛复从周王孙受古义号周氏传景帝时为梁孝王将军作易说二万言训诂举大义而已
谢安高洁王导公忠
晋书谢安字安石陈国阳夏人年四歳桓彛见而叹曰此儿风神秀彻后当不减王东海王导亦深噐之由是少有重名初辟除并以疾辞有司奏安被召歴年不至禁锢终身遂栖迟东土常往临安山中放情丘壑然每逰赏必以妓女从时弟万为西中郎将搃藩任之重安虽处衡门名出其右有公辅望年四十余始有仕志征西大将军桓温请为司马朝士咸送中丞髙崧戏之曰卿屡违朝旨高卧东山诸人每相与言安石不肯出将如苍生何苍生今亦将如卿何安有愧色后拜吏部尚书时孝武立政不自已桓温威振内外安尽忠匡翼终能辑穆进中书监録尚书事苻坚率众次淮肥加安征讨大都督既破坚以摠统功进太保薨赠太傅谥文靖　晋王导字茂宏光禄大夫覧之孙少有风鍳识量清逺陈留高士张公见而竒之谓其从兄敦曰此儿容貌志气将相之器也元帝为琅邪王与导素相亲善导知天下已乱遂倾心推奉潜有兴复之志帝亦雅相器重会帝出镇下邳请导为安东司马军谋宻策知无不为帝常谓曰卿吾之萧何也累迁中书监録尚书事及帝登尊号百官陪列命导升御床共坐导固辞曰若太阳下同万物苍生何由仰照帝乃止进位司空
匡衡凿壁孙敬闭戸
前汉匡衡字稚圭东海承人父世农夫至衡好学家贫庸作以供资用尤精力过絶人诸儒为之语曰无说诗匡鼎来匡说诗觧人颐射策甲科元帝时为丞相西京杂记曰衡勤学无烛邻舎有烛而不逮衡乃穿壁引其光而读之邑大姓文不识名家富多书衡乃与其客作而不求偿愿得书遍读之主人感叹资给以书遂成大儒　楚国先贤传孙敬字文寳常闭户读书睡则绳系头悬之梁上尝入市市人见之皆曰闭户先生来也辟命不至
郅都苍鹰寗成乳虎
前汉郅都河东大阳人景帝时为中郎将敢直諌面折大臣于朝为中尉是时民朴畏罪自重而都独先严酷致行法不避贵戚列侯宗室见皆侧目而视号曰苍鹰拜鴈门太守匈奴素闻都节举兵引去竟都死不近雁门匈奴至为偶人象都令骑驰射之莫能中其见惮如此匈奴患之乃中都以汉法卒斩之　前汉寗成南阳穰人以郎迁谒者事景帝好气为小吏必陵其长吏为人上操下急如束湿为中尉其治效郅都其廉弗如武帝即位徙为内史外戚多毁其短抵罪后上欲以为郡守公孙弘曰臣为小吏时成为济南都尉其治如狼牧羊不可使治民上乃拜为闗都尉歳余闗都吏隶郡国出入闗者号曰宁见乳虎无值寗成之怒其暴如此
周嵩狠抗梁冀跋扈
晋书周嵩字仲智兄顗字伯仁汝南安成人中兴时顗等并立贵位尝冬至置酒其母举觞赐三子曰吾本渡江托足无所不谓尔等并贵列吾目前吾复何忧嵩起曰恐不如尊旨伯仁志大而才短名重而识闇好乘人之弊非自全之道嵩性抗直亦不容于世惟阿奴碌碌当在阿母目下耳阿奴嵩弟谟小字也后顗嵩并为王敦所害谟歴侍中护军世说抗直作狼抗晋书周顗传处仲刚愎强忍狼抗无上处仲王敦字也　后汉梁冀字伯卓襃亲愍侯竦之元孙为人鸢肩豺目洞精瞠眄口吟舌言拜大将军侈暴滋甚冲帝崩冀立质帝少聪惠知冀骄横尝朝羣臣目冀曰此跋扈将军也冀闻深怨之遂鸩杀复立桓帝而枉害太尉李固杜乔海内嗟惧其四方调发歳时贡献皆先输上第于冀乗舆乃其次焉一门前后七封侯三皇后六贵人二大将军在位二十余年穷极满盛威行内外百僚侧目莫敢违命天子恭已不得有所亲预帝既不平之后发怒诛冀中外宗亲无长少皆弃市他连及公卿列校刺史二千石死者数千人故吏宾客免黜者三百余人朝廷为空收冀财货三十余万万以充王府减天下税租之半
郗超髯参王珣短簿
晋书郗超字景兴太尉鍳之孙少卓荦不覊有旷世之度善谈论义理精微大司马桓温辟为参军温英气髙迈罕有所推与超言常谓不能测遂倾意礼待超亦深自结纳时王珣为温主簿亦为温所重府中语曰髯参军短主簿能令公喜能令公怒超髯珣短故也　晋王珣字符琳丞相导之孙弱冠与谢玄为温掾温尝谓之曰谢掾年四十必拥旄仗节王掾当作黒头公皆未易才也孝武时为仆射领吏部帝雅好典籍以才学文章见昵梦人以大笔如椽与之既觉语人曰此当有大手笔事俄而帝崩哀册谥议皆珣所草　玄字幼度少颕悟为叔父安所噐重安尝戒约子弟因曰子弟亦何豫人事而正欲使其佳诸人莫有言者玄答曰譬如芝兰玉树欲使其生于庭阶耳安悦时苻坚入冦朝廷求文武良将可以镇御北方安乃以玄应举累进冠军将军为前锋都督与从弟辅国将军琰决战淝水南坚众溃弃甲宵遯闻风声鹤唳皆以为王师已至进号前将军
伏波标柱博望寻河
后汉马援字文渊扶风茂陵人少有大志尝谓宾客曰丈夫为志穷当益坚老当益壮建武中歴虎贲中郎将数被进见为人美须髪眉目如画闲于进对又善兵策帝常言伏波论兵与我意合有谋未尝不用后交趾女子征侧等反蛮夷皆应之拜援为伏波将军击破之封新息侯援乃击牛酾酒劳飨军士将楼船战士进击余党峤南悉平后请击武陵五溪蛮夷时年六十二帝愍其老援曰臣尚能被甲上马帝令试之援据鞍顾盻以示可用帝笑曰矍铄哉是翁也遂遣征之进营壶头会暑甚中病卒广州记曰援到交趾立铜柱为汉之极界　前汉张骞汉中人建元中为郎武帝方欲事灭胡乃募能使者骞应募使月氏径匈奴留十余歳持汉节不失因与其属亡乡月氏后亡归拜大中大夫骞身所至者大宛大月氏大夏康居而传闻其旁大国五六具为天子言其地形所有元朔中以校尉从大将军击匈奴知水草处军得以不乏封博望侯赞曰禹本纪言河出昆仑昆仑高二千五百里余日月所相避隐为光明也自张骞使大夏之后穷河源恶睹所谓昆仑者乎旧注云得支机石归未详所出
李陵初诗田横感歌
前汉李陵字少卿前将军广之孙少为侍中建章监善骑射爱人谦逊下士甚得名誉武帝以为有广之风拜骑都尉天汉二年将步卒五千人征匈奴战败遂降焉初陵与苏武俱为侍中武使匈奴明年陵降后昭帝立与匈奴和亲武得还汉陵以诗赠别曰携手上河梁游子暮何之徘徊岐路侧悢悢不得辞晨风鸣北林熠耀东南飞浮云日千瑞安知我心悲武别陵诗曰双鳬俱北飞一鳬独南翔子当留斯馆我当归故郷一别如秦胡会见何渠央怆悢切中懐不觉泪沾裳愿子长努力言笑莫相忘五言诗盖始此　前汉田横狄人故齐王田氏之族秦末自立为齐王汉将灌婴败横军遂平齐地横惧诛与其徒居海岛中高帝召之乃与其客二人乗传诣洛阳谢使者曰横始与汉王俱南面称孤今王为天子而横为亡虏其愧已甚遂自刭令客奉其头奏之高帝为之流涕以王礼葬之拜其二客为都尉既葬二客穿其冡旁皆自刭其余五百人在海中闻横死亦皆自杀李周翰曰横自杀从者不敢哭而不胜哀故为悲歌以寄情后广之为薤露蒿里歌以送终至李延年分为二等薤露送王公贵人蒿里送士大夫庶人挽柩者歌之因呼为挽歌
武仲不休士衡患多
后汉傅毅字武仲扶风茂陵人少博学肃宗博召文学之士以毅为兰台令史拜郎中与班固贾逵共典校书毅追美明帝功德最盛而庙颂未立乃依清庙作显宗颂十篇奏之由是文雅显于朝廷魏文帝典论曰文人相轻自古而然傅毅之于班固伯仲之间耳而固小之与弟超书曰武仲以能文为兰台令史下笔不能自休　晋陆机字士衡吴郡人大司马抗之子身长七尺其声如雷少有异才文章冠世与弟云俱入洛造太常张华华素重其名如旧相识曰伐吴之后利获二俊遂荐之诸公又诣侍中王济济指羊酪谓曰吴中何以敌此答云千里莼羹末下盐豉时人称为名对机天才秀逸辞藻宏丽华尝谓之曰人之为文尝恨才少而子更患其多弟云尝与书曰君苗见兄文辄欲烧其笔砚累迁中书郎为平原内史后成都王颕起兵讨长沙王乂假机后将军河北大都督机以羇旅入官顿居羣士之右皆有怨心譛之于颕颕怒使人收机机叹曰华亭鹤唳岂可复闻乎遂遇害初机有骏犬名黄耳既羇寓京师乆无家问笑语犬曰我家絶无书汝能赍书取消息否犬揺尾作声机乃为书以竹筒盛之系其颈犬寻路南走遂至家得报还洛后以为常
桓谭非谶王商止讹
后汉桓谭字君山沛国人好音律世祖即位拜议郎给事中后诏会议灵台所处时帝方信谶多以决定嫌疑谓谭曰吾欲谶决之何如谭曰臣不读谶帝问其故谭复极言谶之非经帝大怒曰谭非圣无法将下斩之叩头流血乃得解出为六安郡丞卒　前汉王商字子威涿郡蠡吾人成帝时为左将军京师民无故相惊言大水至百姓奔走相蹂躏老弱号呼长安中大乱天子召公卿议大将军王凤以为太后与上及后宫可御船令吏民上长安城以避水商曰自古无道之国水犹不冒城郭今政治和平世无兵革上下相安何因有大水暴至此必讹言上乃止果讹言上美壮商之固守数称其议而凤大惭后为丞相为人多质有威重长八尺余身体鸿大容貌过人单于来朝商坐未央廷中单于前拜谒商仰视大畏之迁延却退上闻叹曰真汉相矣鳯怨商阴求其短卒为所中免相薨
嵇吕命驾程孔倾盖
晋书嵇康字叔夜谯国铚人性巧而好鍜宅中有一栁树甚茂乃激水圜之每夏月居其下以鍜东平吕安服其髙致毎一相思輙千里命驾康友而善之　家语曰孔子之郯遭程子于涂倾盖而语终日甚相亲顾谓子路曰取束帛以赠先生
剧孟一敌周处三害前
汉剧孟洛阳人以侠显吴楚反时条侯周亚夫为太尉东将至河南得剧孟喜曰吴楚举大事而不求剧孟吾知其无能为己天下骚动大将军得之若一敌国　晋周处字子隐义兴阳羡人膂力絶人不修细行州曲患之处自知为人所恶慨然有改励之志谓父老曰今时和歳丰何苦而不乐父老叹曰三害未除何乐之有处曰何谓也答曰南山白额猛虎长桥下蛟幷子为三矣处曰吾能除之乃入山射杀猛虎投水搏杀蛟遂立志好学有文思志存义烈言必忠信克己朞年州府交辟仕吴为御史中丞凡所纠劾不避宠戚及氐人齐万年反朝臣恶处强直皆曰处名将子忠烈果毅乃使隶夏侯骏西征伏波将军孙秀谓之曰卿有老母可以此辞处曰忠孝之道安得两全既辞亲事君父母安得而子乎已而战败左右劝退处按剑曰此吾効节授命之日何退之为且古者良将受命凶门以出盖有进无退也诸君负信势必不振我为大臣以身殉国不亦可乎遂力战而没追赠平西将军
胡广补阙袁安倚頼
后汉胡广字伯始南郡华容人举孝亷试章奏安帝以广为天下第一累为三公年已八十而心力克壮性温柔谨素常逊言恭色逹练事体明解朝章虽无謇直之风屡有补阙之益故京师谚曰万事不理问伯始天下中庸有胡公及共李固赵戒杜乔议立清河王蒜而蠡吾侯志取梁冀妹冀欲立之广戒惮冀皆曰惟大将军令独固与乔坚守本议竟立蠡吾侯是为桓帝以此讥毁于时自在公台三十余年歴事安顺冲质桓灵六帝几一履司空再作司徒三登太尉又为太傅其所辟命皆天下名士与故吏陈蕃李咸并为三司蕃等每朝会輙称疾避广时人荣之　后汉袁安字邵公汝南汝阳人严重有威见敬于州里肃宗末为司空迁司徒和帝时薨初安以天子幼弱外戚擅权每朝会进见及与公卿言国家事未尝不噫呜流涕自天子及大臣皆倚頼之及薨朝廷痛惜焉初安父没访求葬地道逄三书生问安何之安告之生乃指一处云葬此地当世为上公须臾不见安异之于是葬其地故累世隆盛
黄覇政殊梁习治最
前汉黄覇字次公淮阳阳夏人武帝末以待诏入钱赏官补侍郎谒者后复入谷补左冯翊二百石卒吏冯翊以覇入财为官不署右职使领郡钱榖计簿书正以亷称宣帝时擢扬州刺史以贤良高第为颍川太守力行教化而后诛罚外寛内明得吏民心户口歳増治为天下第一征守京兆尹坐贬秩归颍川前后八年郡中愈治是时凤皇神雀数集郡国颍川尤多天子以覇治行终长者下诏称扬赐爵闗内侯黄金百斤秩中二千石后为丞相覇材长于治民及为相总纪纲号令风采不及丙魏于定国功名损于治郡　魏志梁习字子虞陈郡柘人以别部司马领幷州刺史承高干荒乱之余胡狄在界张雄跋扈吏民亡叛入其部落兵家拥众作为冦害更相扇动徃徃棊峙习到官诱喻招纳皆礼召其豪右稍相荐举使诣幕府邉境肃清百姓布野勤劝农桑令行禁止贡逹名士咸显于世太祖嘉之赐爵闗内侯更拜为真长老称咏以为自所闻识刺史未有及习者文帝时复为刺史政治常为天下最
墨子悲丝杨朱泣岐
淮南子曰杨子见岐路而哭之为其可以南可以北墨子见练丝而泣之为其可以黄可以黒髙诱曰悯其本同而末异
朱博乌集萧芝雉随
前汉朱博字子元杜陵人哀帝时御史府吏百余区井水皆竭又其府中列柏树常有野乌数千栖宿其上晨去暮来号朝夕乌乌去不来者数月长老异之后二歳余博为大司空奏言髙皇帝置御史大夫位次丞相今中二千石未更御史大夫而为丞相权轻非所以重国政也臣以为大司空官可罢复置御史大夫遵奉旧制臣愿尽力以为百僚率从之乃更拜博御史大夫后为丞相坐事自杀　前汉萧广济孝子传萧芝至孝除尚书郎有雉数千头饮啄宿止当上直送至岐路及下直入门飞鸣车前
杜后生齿灵王出頿
晋书成恭杜皇后讳陵阳镇南将军预曽孙后少有姿色然长犹无齿有来求婚者輙中止及帝纳采之日一夜齿尽生在位六年无子先是三吴女子相与簪白花望之如素柰传言天公织女死为之着服至是而后崩　左氏传王子朝曰定王六年秦人降妖曰周其有頿王亦克能修其职诸侯服享二世供职王室其有间王位诸侯不图而受其乱灾至于灵王生而有頿王甚神圣无恶于诸侯灵王景王克终其世
贾谊忌鵩荘周畏牺
前汉贾谊雒阳人年十八能诵诗书属文称于郡中河南守吴公闻其秀材召置门下及为廷尉乃言谊年少颇通诸家书文帝召为博士每诏令议下诸老先生未能言谊尽为之对人人各如其意所出诸生以为能帝悦之超迁歳中至大中大夫谊以为汉兴当改正朔易服色制度定官名兴礼乐乃草具其仪帝谦让未遑也然诸法令所更定皆谊发之天子以谊任公卿之位绛灌之属害之于是上亦踈之不用其议以为长沙王太傅三年有鵩飞入舎止于坐隅鵩似鸮不祥鸟也谊既谪居长沙卑湿自伤悼以为寿不得长乃为赋以自广歳余帝思谊征之入见上方受厘坐宣室因感鬼神事而问鬼神之本谊具道所以然之故至夜半帝前席既罢曰吾乆不见贾生自以为过之今不及也乃拜谊梁王太傅死时年三十三孔臧鸮赋云昔贾生有识之士忌兹鵩鸟　荘子曰或聘子荘子荘子应其使曰子见夫牺牛乎衣以文绣食以刍菽及其牵而入于太庙虽欲为孤犊其可得乎史记曰荘周蒙人尝为蒙漆园吏与梁惠王同时其学本于老子著书率寓言洸洋自恣以适已故王公大人不能噐之楚威王闻周贤使使厚币迎之许以为相周引此辞应之郭象注云乐生者畏牺而辞聘
燕昭筑台郑荘置驿
史记燕昭王即位卑身厚币以招贤者谓郭隗曰齐因孤之国乱而袭破燕孤极知燕小力少不足以报然诚得贤士以共国以雪先王之耻孤之愿也先生视可者得身事之隗曰王必致士先从隗始况贤于隗者岂逺千里哉于是昭王为隗改筑宫而师事之乐毅自魏徃邹衍自齐徃剧辛自赵徃士争趋燕后与秦楚三晋合谋伐齐败之齐城之不下者唯聊莒即墨余皆属燕孔文举与曺公书曰昭王筑台以尊郭隗鲍昭乐府曰岂伊白璧赐将起黄金台注云燕昭王置千金于台上以延天下之士　前汉郑当时字荘陈人孝文时以任侠自喜脱张羽于阨声闻梁楚间孝景时为太子舎人毎日五洗沐常置驿马长安诸郊请谢宾客夜以继日常恐不徧其知友皆大父行天下有名之士武帝时迁大司农当时为大吏戒门下客至亡贵贱亡留门者执宾主之礼以其贵下人其推毂士及官属丞史常引以为贤于己闻人之善言进之上惟恐后山东诸公以此翕然称郑荘后陷罪起为汝南太守卒家亡余财先是下邽翟公为廷尉宾客亦填门及废门外可设爵罗后复为廷尉客欲徃翟公大署其门曰一死一生乃知交情一贫一富乃知交态一贵一贱交情乃见
瓘靖二妙岳湛连璧
晋书卫瓘字伯玉河东安邑人武帝时拜尚书令加侍中性严整以法御下视尚书若参佐郎若掾属瓘学问深博明习文艺与尚书郎索靖俱善草书时号一台二妙汉末张芝亦善草书论者谓瓘得伯英筋靖得伯英肉瓘笔胜靖然有楷法逺不能及靖靖字幼安敦煌人少有逸羣之量与乡人汜衷张甝索紒索永俱诣太学驰名海内号称敦煌五龙靖该博经史举贤良对策高第累迁游击将军伯英芝字也　晋潘岳字安仁荥阳中牟人少以才颕见称乡邑为竒童谓终贾之俦也夏侯湛字孝若谯国谯人幼有盛才文章宏富善构新词美容观与潘岳友善每行止同舆接茵京都谓之连璧岳美姿仪辞藻絶丽少时常挟弹出洛阳道妇人遇之者皆连手萦遶投之以菓满车而归举秀才名冠世为众所疾栖迟十年出为河阳令负其才欝欝不得志后至黄门侍郎湛举贤良对策中第终散骑常侍
郄诜一枝戴凭重席
晋书郄诜字广基济阳单父人博学多才瓌伟倜傥不拘细行州郡礼命并不应泰始中举贤良对策上第拜议郎迁雍州刺史武帝于东堂会送问诜曰卿自以为何如诜对曰臣举贤良对策为天下第一犹桂林一枝昆山片玉帝笑诜在任威严明断甚得声誉　后汉戴凭字次仲汝南平舆人光武时举明经试博士后拜侍中正旦朝贺百僚毕会帝令羣臣能说经者更相难诘义有不通輙夺其席以益通者凭遂坐五十余席故京师为之语曰解经不穷戴侍中
邹阳长裾王符缝掖
前汉邹阳齐人为人有智畧慷慨不茍合汉兴诸侯王皆自治民聘贤吴王濞招致四方游士阳仕吴以文辩著名久之吴王以太子事怨望称疾不朝阴有邪谋阳奏书諌畧曰今臣尽智毕议易精极虑则无国不可干饰固陋之心则何王之门不可曵长裾乎然臣所以歴数王之朝背淮千里而自致者非恶臣国而乐吴民也窃高下风之行尤说大王之义愿大王母忽王不纳阳乃去从梁孝王卒为上客　后汉王符字节信安定临泾人少好学有志操耿介不同于俗以此遂不得升进乃隐居著书三十余篇以讥当时得失号潜夫论后度辽将军皇甫规解官归乡人有以货得雁门太守者亦去职还家书刺谒规规卧不迎既入而问卿前在郡食雁美乎有顷又白王符在门规素闻符名乃惊遽而起衣不及带屣履出迎援符手而还与同坐极欢时人为之语曰徒见二千石不如一缝掖言书生道义之说为贵也后竟不仕
鸣鹤日下士龙云间
晋书陆云字士龙六歳能属文性清正有才理少与兄机齐名虽文章不及机而持论过之号二陆幼时吴尚书闵鸿见而竒之曰此儿若非龙驹当是鳯雏后举贤良吴平入洛云与荀隐未相识尝会张华坐华曰今日相遇可勿为常谈云因抗声曰云间陆士龙隐曰日下荀鸣鹤鸣鹤隐字也云又曰既开青云覩白雉何不张尔弓挟尔矢隐曰本是云龙骙骙乃是山鹿野麋兽微弩强是以发迟华抚手大笑刺史周浚召为从事谓人曰士龙当今之颜子也官至中书侍郎与机同被害初云尝行逗宿故人家夜暗路迷莫知所从忽望草中有火趋之至一家寄宿见一年少美风姿共谈老子辞致深逺向晓辞去行十许里至故人家云此数十里中无人居云意始悟却寻昨宿处乃王弼冡云本无玄学自此谈老殊进
晋宣狼顾汉祖龙颜
晋宣皇帝讳懿字仲逹河内温县孝敬里人姓司马氏少聪朗多大畧博学洽闻汉末大乱常慨然有忧天下之心魏武为丞相辟为文学掾累迁相国武帝受禅上尊号曰宣皇帝帝内急而外寛猜忌而权变魏武察帝有雄豪志闻有狼顾相欲验之乃召使前行令反顾面正向后而身不动又尝梦三马同食一槽甚恶焉因谓太子丕曰司马懿非人臣也必预汝家事太子素与帝善每相全佑故免后竟迁魏鼎　汉髙祖沛丰邑中阳里人姓刘氏母媪尝息大泽之陂梦与神遇是时雷电晦冥父太公往视则见交龙于上已而有娠遂产高祖隆凖而龙颜美须髯左股有七十二黒子寛仁爱人意豁如也常有大度不事家人生产作业
鲍靓记井羊祜识环
晋书鲍靓字太玄东海人年五岁语父母云本是曲阳李家儿九歳堕井死其父母访问皆符验靓学兼内外明天文河洛书后迁南海太守尝见仙人阴君授道诀百余歳卒　晋羊祜字叔子泰山南城人世吏二千石至祜九世并以清德闻年五歳时令乳母取所弄金环乳母曰汝先无此物祜即诣邻人东垣桑树中探得之主人惊曰此吾亡儿所失物云何持去乳母具言之李氏悲惋时人异之谓李氏子即祜之前身也祜博学能属文魏高贵郷公时公交车征拜中书侍郎武帝有灭吴之志以祜都督荆州诸军事出镇南夏累进征南大将军南城侯卒赠太傅初有善相墓者言祜祖墓所有帝王气若凿之则无后祜遂凿之相者见曰犹出折臂三公祜竟堕马折臂仕至公而无子祜乐山水每风景必造岘山置酒言咏终日不倦襄阳百姓于祜平生游憇之所建碑立庙歳时享祀望其碑者莫不流涕杜预因名为堕泪碑荆州人为祜讳名云
仲容青云叔夜玉山
晋书阮咸字仲容陈留尉氏人任逹不拘与叔父籍为竹林之游当世讥其所为咸与籍居道南诸阮居道北北阮富而南阮贫七月七日北阮盛晒衣服锦绣灿目咸以竿挂大布犊鼻于庭曰未能免俗歴散骑侍郎妙解音律善弹琵琶虽处世不交人事唯共亲知弦歌酣宴而已荀朂毎与咸论音律自以为逺不及疾之出补始平太守颜延年作五君咏其一曰仲容青云器实禀生民秀逹音何用深识微在金奏郭奕己心醉山公非虚觏屡荐不入官一麾乃出守　晋嵇康字叔夜有竒才逺迈不羣美词气有风仪而土木形骸不自藻饰人以为龙章鳯姿天质自然恬静寡欲含垢匿瑕寛简有大量博覧该通长好老荘与魏宗室婚拜中散大夫所与交者唯阮籍山涛预其流者向秀刘伶阮咸王戎为竹林之游世所谓竹林七贤也戎与叔夜居山阳二十年未尝见其喜愠之色世说曰叔夜之为人嵓嵓若孤松之独立其醉也傀俄若玉山之将颓
毛义奉檄子路负米
后汉毛义字少节庐江人家贫以孝行称南阳张奉慕其名往候之坐定而府檄适至以义守令义奉檄而入喜动颜色奉者志尚士也心贱之自恨其来固辞而去及义母死去官行服数辟公府为县令进退必以礼后举贤良公交车征不至张奉叹曰贤者固不可测往日之喜乃为亲屈所谓家贫亲老不择官而仕者也章帝下诏褒宠家赐榖千斛常以八月长吏问起居加赐羊酒寿终于家　家语仲由字子路见孔子曰负重渉远不择地而休家贫亲老不择禄而仕昔由事二亲之时常食藜藿之食为亲负米百里之外亲没之后南游于楚从车百乗积粟万锺累茵而坐列鼎而食愿欲食藜藿为亲负米不可得也子曰由也事亲可谓生事尽力死事尽忠者也
江革巨孝王覧友弟
后汉江革字次翁齐国临淄人少失父独与母居遭乱负母逃难备歴阻险常采拾以为飬数遇贼或刼欲将去革輙涕泣言有老母辞气愿欵有足感动人者贼不忍犯之革转客下邳穷贫祼跣行佣以供母建武末与母归乡里称江巨孝及母终举贤良方正迁司空长史肃宗崇礼之拜諌议大夫赐告归因谢病常以八月长吏存问致羊酒以终厥身巨孝之称行于天下旧本巨作忠非　晋王覧字玄通母朱遇兄祥无道覧年数歳见祥被楚挞輙涕泣抱持毎諌其母母少止暴虐朱屡以非理使祥覧輙与俱又虐使祥妻覧妻亦趋而共之朱患之乃止祥丧父后渐有时誉朱深疾之宻使酖祥覧知之径起取酒祥疑其有毒争而不与朱遽夺反之自后朱赐祥馔輙先尝覧孝友恭恪名亚于祥仕至光禄大夫门施行马
萧何定律叔孙制礼
前汉髙祖初入闗约法三章曰杀人者死伤人及盗抵罪蠲削烦苛秦民大悦其后四夷未附兵革未息三章之法不足以御奸于是相国萧何■〈扌麏〉摭秦法取其宜于时者作律九章髙祖布衣时何数以吏事护高祖髙祖为沛公何尝为丞督事沛公至咸阳诸将皆争走金帛财物之府分之何独先入收秦丞相御史律令图书藏之沛公具知天下阨塞戸口多少强弱处民所疾苦者以何得秦图书也高祖即位论功行封以何功最盛先封酇侯　前汉叔孙通薛人秦时以文学待诏博士降汉拜博士号稷嗣君汉王为皇帝悉去秦苛法为简易羣臣饮争功醉或妄呼拔剑击柱上益厌之通说上愿征鲁诸生与臣弟子共起朝仪颇采古礼与秦仪杂就之上使征鲁诸生与其弟子为绵蕞野外习之月余通曰上可试观七年长乐宫成诸侯羣臣朝十月行礼毕置酒以尊卑次起上寿觞九行谒者言罢酒御史执法举不如仪者輙引去竟朝无敢諠哗失礼者帝曰吾乃今日知为皇帝之贵也拜通为奉常赐金五百斤
葛丰刺举息躬歴诋
前汉诸葛丰字少季琅邪人以明经为郡文学特立刚直元帝擢为司隶校尉刺举无所避京师为之语曰门何阔逄诸葛上嘉其节加秩光禄大夫　前汉息夫躬字子微河内河阳人少为博士弟子受春秋通覧记书哀帝擢光禄大夫给事中上疏歴诋公卿大臣曰方今丞相王嘉健而蓄缩不可用御史大夫贾延堕弱不任职左将军公孙禄司隶鲍宣皆外有直项之名内实騃不晓政事诸曺以下朴遫不足数卒有强弩围城长戟指阙陛下谁与偹之
管宁割席和峤专车
世说管宁字幼安与华歆共园锄菜见地有金宁挥锄与瓦石不异歆捉而掷之又尝同席读书有乗轩冕过门者宁读书如故歆废书而看宁割席分坐曰子非吾友也宁歆邴原俱游学三人相善故时人号为一龙谓宁为龙头原为龙腹歆为龙尾　晋和峤字长舆汝南西平人少有风格厚自崇重有盛名于世朝野许其能整风俗理人伦庾敳见而叹曰峤森森如千丈松虽磥砢多节目施之大厦有栋梁之用累迁中书令武帝深器遇之旧监令共车入朝时荀朂为监峤鄙其为人以意气加之毎同乗高抗专车而坐乃使监令异车自峤始也
时苖留犊羊续悬鱼
魏畧时苖字德胄巨鹿人少清白为人疾恶建安中为寿春令令行风靡其始之官乗薄軬车黄■〈牜孛〉牛布被囊歳余牛生一犊谓主簿曰令来时本无此犊犊是淮南所生时人皆以为激然由此名闻天下后迁中郎将　后汉羊续字兴祖太山平阳人为南阳太守班宣政令候民病利百姓叹服常敝衣薄食车马羸败府丞尝献其生鱼续受而悬之于庭后又进之续乃出前所悬者以杜其意灵帝欲以为太尉时拜三公者皆输东园礼钱千万令中使督之名为左驺其所之往輙迎致礼敬厚加赠赂续乃坐使于单席举缊袍示之曰臣所资唯斯而已以此不登公位
樊哙排闼辛毗引裾
前汉樊哙沛人以屠狗为事从高祖定天下以功封舞阳侯帝尝病恶见人卧禁中诏户者无得入羣臣羣臣绛灌等莫敢入十余日哙乃排闼直入大臣随之上独枕一宦者卧哙等流涕曰始陛下与臣等起丰沛定天下何其壮也今天下已定又何惫也且陛下疾甚不见臣等计事顾独枕一宦者且独不见赵高之事乎帝笑而起初帝已定闗中项王至怒欲攻之帝从百余骑见羽鸿门亚父范増令项荘拔剑舞欲击帝项伯常屛蔽之哙闻事急持盾直入怒甚羽壮之赐以巵酒彘肩哙饮酒拔剑切肉食之曰臣死且不辞岂特巵酒乎帝如厕麾哙出独骑马哙等歩从山下走归覇上军是日微哙几殆　魏志辛毗字佐治颍川阳翟人文帝践阼迁侍中帝欲徙冀州土豪十万戸实河南时连蝗民饥羣司以为不可而帝意甚盛毗与朝臣俱求见帝知其欲諌作色以见之皆莫敢言毗曰陛下不以臣不肖置之左右厕之谋议之官安得不与臣议臣所言非私乃社稷之虑也帝不答起入内毗随而引其裾帝遂奋衣不还良乆乃出曰卿持我何太急耶毗曰今徙既失民心又无以食帝遂徙其半尝从帝射雉帝曰射雉乐哉毗曰于陛下甚乐羣下甚苦帝黙然后遂为之稀出终卫尉
孙楚漱石郝隆晒书
晋书孙楚字子荆太原中都人才藻卓絶爽迈不羣多所陵傲缺乡曲之誉年四十余始参镇东军事终冯翊太守初楚少时欲隐居谓王济曰当枕石漱流误云漱石枕流济曰流非可枕石非可漱楚曰所以枕流欲洗其耳所以漱石欲厉其齿　世说郝隆七月七日出日中仰卧问其故曰我晒腹中书也
枚皋诣阙充国自赞
前汉枚皋字少孺至长安上书北阙自陈枚乗之子始乗死诏问乗子无能为文者乗在梁时取皋母为小妻及东归皋母不肯随留与母居上得大喜召入见待诏奏赋殿中诏使赋平乐馆善之拜为郎使匈奴皋不通经术诙笑类俳倡为赋颂好嫚戏以故得媟黩贵幸比东方朔郭舎人等　前汉赵充国字翁孙陇西上邽人善骑射补羽林为人沉勇有大畧少好将帅之节而学兵法通知四夷事宣帝时为后将军封营平侯神爵初诸羌背叛犯塞时充国年七十余上老之使御史大夫丙吉问谁可将者充国对曰亡踰于老臣者臣愿驰至金城图上方畧充国常以逺斥堠为务行必为战偹止必坚营壁尤能持重爱士卒先计而后战遂至西部都尉府日飨军士士皆欲为用虏数挑战充国坚守捕得生口言羌豪相责曰语汝亡反今天子遣赵将军来年八十九矣善为兵今请欲一鬬而死可得耶充国引兵至先零虏弃辎重赴水溺死者数百降斩五百余后■〈罒干〉开不烦兵而下遂上屯田便宜十二事上听其计后罢屯兵振旅而还乞骸骨赐安车驷马黄金罢就第每有四夷大议常与参兵谋问筹策薨谥壮侯初充国以功德与霍光等列画未央宫成帝时西羗有警上思将帅之臣追美充国乃召黄门郎扬雄即图画而颂之
王衍风鍳许劭月旦
晋书王衍字夷甫神情朗秀风姿详雅尝造山涛既去涛目送之曰何物老妪生宁馨児然误天下苍生者未必非此人武帝闻其名问其从兄戎曰夷甫当世谁比戎曰未见其比当从古人中求耳补元城令终日清谈县事亦理衍有盛才美貌明悟若神尝自比子贡声名籍甚喜玄言惟谈老荘为事每捉玉柄麈尾与手同色义理有所不安随即改更世号口中雌黄朝野翕然谓之一世龙门累居显职后进景慕歴尚书令及石勒冦京师以衍都督征讨诸军事迁太尉众共推为元帅举军为勒所破衍欲求自免劝勒称尊号勒怒曰君名盖四海身居重任少壮登朝至于白首何得言不豫世事耶使人夜排墙塡杀之王戎谓王衍神姿髙彻如瑶林琼树自然是风尘表物王敦曰夷甫处众中如珠玉在瓦石间顾恺之画赞亦称衍岩岩清峙壁立千仭其为人所尚如此　后汉许劭字子将汝南平舆人少峻名节好人伦多所赏识时郭泰亦知人故天下言拔士者称许郭曹操微时常卑辞厚礼求为己目邵鄙其人曰君清平之奸贼乱世之英雄操大悦而去初劭与从兄靖俱有高名好共核论乡党人物毎月輙更其品题故汝南俗有月旦评焉举方正敦朴不就兄虔亦知名汝南称平舆渊有二龙焉
贺循儒宗孙绰才冠
晋书贺循字彦先会稽山阴人操尚高厉童齓不羣言行进止必以礼让建武初为中书令加散骑常侍固辞改拜太常朝廷疑滞皆谘之循輙依经礼而对为世儒宗　晋书孙绰字兴公冯翊太守楚之孙博学善属文居会稽游放山水十余年絶重张衡左思赋毎云三都二京五经之鼓吹也尝作天台山赋辞致甚工初成以示友人范荣期云卿试掷地当作金石声荣期曰恐此金石非中宫商然毎至佳句輙云应是我軰语除著作郎后转廷尉卿绰少以文才称于时文士绰为其冠温王郗庾诸公薨必须绰为碑文然后刋石焉
太叔辩洽挚仲辞翰
晋书挚虞字仲洽京兆长安人才学通博著述不倦举贤良策为下第拜中郎武帝诏会东堂策问对毕擢太子舎人歴太常卿虞性爱士人有表荐者常为甚辞东平太守广枢机清辩虞不能对虞笔广不能答更相嗤笑纷然于世云
山涛识量毛玠公方
晋书山涛字巨源河内懐人少有器量介然不羣年四十始为郡上计擢举孝亷武帝时迁吏部尚书前后选举周徧内外并得其才官至右仆射赠司徒初涛布衣家贫谓其妻韩氏曰忍饥寒我后当作三公但不知卿堪作夫人不耳及居荣贵贞慎俭约裴楷有知人鍳尝谓涛若登山临下幽然深逺王戎亦曰涛如璞玉浑金人皆钦其寳莫知名其器梁任昉为范云让尚书吏部表云在魏则毛玠公方居晋则山涛识量以臣况之一何寥落　魏志毛玠字孝先陈留平丘人魏太祖为相玠尝为东曹掾与崔琰并典选举其举用皆清正士虽有盛名而行不由本者终莫得进务以俭率人由是士以亷节自励虽贵宠之臣舆服不敢过度太祖叹曰用人如此使天下自治吾复何为哉文帝为五官将亲自诣玠属所亲眷答曰老臣以能守职幸得免戾今所说人非迁次是以不敢奉命请谒不行时人惮之初太祖平栁城班所获器物特以素屛风素冯几赐玠曰君有古人之风故赐君古人之服玠居显位尝布衣蔬食赏赐以赈施贫族魏国初建为仆射复典选举时太子未定而临淄侯植有宠玠宻諌曰近者以袁绍嫡庶不分覆宗灭国废立大事非所宜闻后太祖目指曰此古所谓国之司直我之周昌也
爰盎郄坐卫瓘抚床
前汉爰盎字丝安陵人孝文时为中郎将上幸上林皇后慎夫人从其在禁中常同坐及坐郎署盎引却夫人坐夫人怒不肯坐上亦怒起盎因前说曰臣闻尊卑有序则上下和今陛下既已立后夫人乃妾妾主岂可同坐哉且陛下幸之则厚赐之陛下所以为慎夫人适所以祸之也独不见人彘乎上乃说入语慎夫人夫人赐盎金五十斤然亦以数諌不得久居中　晋书卫瓘字伯玉河东安邑人武帝时迁司空为政清简甚得朝野声誉惠帝为太子朝臣咸谓纯质不能亲政事瓘每欲陈启废之而未敢发后会晏凌云台瓘托醉因跪帝床前曰臣欲有所启欲言而止者三因手抚床曰此座可惜帝悟因谬曰公真大醉耶瓘不复有言贾后由是怨之后告老进位太保就第惠帝立以瓘録尚书事贾后素怨瓘且忌其方直不得骋已滛虐启帝作诏免瓘官遂被害
于公高门曹参趣装
前汉于定国字曼倩东海郯人其父于公为县狱吏郡决曹决狱平罹文法者于公所决皆不恨郡中为之生立祠始其闾门壊父老方共治之于公谓曰少高大门闾令容驷马髙盖车我治狱多阴德未尝有所寃子孙必有兴者至定国宣帝时为丞相封西平侯子永为御史大夫封侯传世云　前汉曹参沛人从高祖有功剖符封平阳侯高祖以长子肥为齐王以参为相国九年齐国安集大称名相萧何薨参闻之告舎人趣治行吾且入相居无何果召参代何为相举事无所变更一遵何之约束参薨百姓歌之曰萧何为法较若画一曹参代之守而勿失载其清净民以宁壹
庶女振风邹衍降霜
淮南子曰庶女告天雷电下击景公台陨支体伤折海水大出许慎曰庶贱之女齐之寡妇无子不嫁事姑谨敬姑无男有女女利母财令母嫁妇妇终不肯女杀母以诬妇寃结告天　燕邹衍事燕惠王左右谮之被繋于狱仰天而哭盛夏天为之降霜江淹书曰昔者贱臣叩心飞霜击于燕地庶女告天振风袭于齐堂
范丹生尘晏婴脱粟
后汉范丹字史云陈留外黄人受业通经好违时絶俗为激诡之行常慕梁伯鸾闵仲叔之为人桓帝时为莱芜长遭母忧不到官后辟太尉府以狷急常佩韦于朝议者欲以为侍御史因逃遁梁沛间卖卜于市遭党人锢禁遂推鹿车载妻子捃拾自资或寓息客庐或依宿树荫如此十余年乃结草室而居有时絶粒穷居自若闾里歌之曰甑中生尘范史云釡中生鱼范莱芜韩子春秋曰晏婴字平仲为齐相常食脱粟米不重味
诘汾兴魏鳖令王蜀
北史魏圣武皇帝讳诘汾尝田于山泽见辎軿自天而下既至见美妇人自称天女受命相偶旦日请还期年周时复会于此言终而别及期帝至先田处果见天女所生男授帝曰此君之子也当世为帝王语讫而去即始祖神元皇帝也故时人谚曰诘汾皇帝无妇家力微皇帝无舅家力微神元讳蜀王本纪曰荆王鳖令死其尸流亡随江水上至成都复生见蜀王杜宇立以为相杜宇号望帝自以德不如鳖令以其国禅之号开明帝下至五代有开明尚始去帝号复称王
不疑诬金卞和泣玉
前汉直不疑南阳人事文帝其同舎郎有告归误持其同舎郎金去已而同舎郎觉妄意不疑不疑谢有之买金偿后告归者至而归金亡金郎即大惭以此称为长者稍迁中大夫朝廷见人或毁曰不疑状貌甚美然善盗嫂何也不疑闻曰我乃无兄然终不自明景帝末为御史大夫　韩非子曰楚人和氏得玉璞楚山中奉献武王王使玉人相之曰石也王以和为诈而刖其左足及成王即位和又献之王使玉人相之又曰石也王又以和为诈而刖其右足文王即位和乃抱其璞而哭于楚荆山之下三日三夜泣尽而继之以血王闻之使人问其故曰天下之刖者多矣子奚哭之悲和曰吾非悲刖也悲夫寳玉而题之以石贞士而名之以诈此吾所以悲也王乃使玉人理其璞而得寳焉遂命之曰和氏之璧
檀卿沭猴谢尚鸲鹆
前汉平恩侯许伯入第丞相御史将军中二千石皆贺盖寛饶为司隶校尉不行许伯请之乃往酒酣乐作长信少府檀长卿起舞为沐猴与狗鬬坐皆大笑寛饶不说因起趣出劾奏长信少府以列卿而沐猴舞失礼不敬宣帝欲罪少府许伯为谢乃解寛饶字次公魏郡人明经以孝亷为郎举方正对策髙第为人刚直髙节志在奉公然刻深喜陷害人又好言事刺讥奸犯上意时上方用刑法信任宦官寛饶奏曰方今圣道寖废儒术不行以刑余为周召以法律为诗书韩氏易传言五帝官天下三王家天下家以传子官以传贤若四时之运功成者去上以其谤怨遂下吏自刭　晋谢尚字仁祖八歳神悟夙成其父鲲尝携之送客或曰此児一座之颜回也尚曰坐无尼父焉别颜回席宾叹异及长善音乐博综众艺王导比之王戎长呼为小安丰辟为掾始到府通谒导以其有胜会谓曰闻君能作鸲鹆舞一坐倾想尚便着衣帻而舞导令坐者抚掌击节尚俯仰其中旁若无人其率情如此终卫将军散骑常侍
太初日月季野阳秋
魏志夏侯玄字太初沛国谯人少知名弱冠为黄门侍郎尝进见与皇后弟毛曽并坐玄耻之不悦形于色明帝恨之左迁羽林监世说曰曽与玄共坐时人谓蒹葭倚玉树又云朗朗如明月之入懐　晋禇裒字季野河南阳翟人康献皇后父也少有简贵之风与杜乂俱有盛名冠于中兴桓彛目之曰季野有皮里阳秋言其外无臧否而内有所褒贬也谢安亦雅重之尝云裒虽不言而四时之气亦偹矣仕至征北大将军
荀陈德星李郭仙舟
异苑陈寔字仲弓荀淑字季和仲弓与诸子侄造季和父子讨论于时德星聚太史奏曰五百里内有贤人聚　后汉郭泰字林宗太原介休人家世贫贱博通坟籍善谈论美音制游洛阳始见河南尹李膺膺大竒之遂相友善名震京师后归乡里诸儒送至河上车数千两林宗唯与膺同舟而济宾客望之以为神仙焉
王忳绣被张氏铜钩
后汉王忳字少林广汉新都人尝诣京师于空舎中见一书生疾困愍而视之生曰我命在须臾腰下有金十斤愿相赠死后乞藏骸骨已而命絶忳鬻一斤营葬余悉置棺下人无知者忳后署大度亭长初到有马驰入亭中而止其日大风飘一绣被复堕忳前即言之于县县以归忳后乗马到洛阳主人见之问所由得马忳具说其状幷及绣被主人曰卿何阴德而致此忳因说葬书生事主人惊曰是我子也大恩久不报天以此彰卿德耳由是显名仕郡为功曹　三辅决録扶风张氏之先为郡功曹晨起当朝有鸠从承尘上飞下几前功曹曰鸠何来为祸飞上承尘为福飞入我懐开懐待之鸠乃飞入懐中探得铜钩带之官至数郡太守九卿有蜀客至长安私赂张氏婢婢卖钩与蜀客客家丧祸惧而还张氏张氏得钩复为二千石后失钩张氏遂丧
丁公遽戮雍齿先侯
前汉丁公薛人季布母弟为项羽将遂窘高祖彭城西短兵接髙祖高祖急頋谓丁公曰两贤岂相戹哉丁公引兵还及项羽灭丁公谒见髙祖以丁公狗军中曰丁公为项羽臣不忠使项王失天下者也遂斩之使后为人臣无效丁公也　前汉高祖居雒阳南宫从复道望见诸将徃徃偶语上问张良良曰陛下起布衣与此属取天下今已为天子而所封皆萧曹故人所亲爱所诛者皆平生仇怨此属畏陛下不能尽封又恐见疑过失及诛故相聚谋反耳上平生所憎羣臣所共知谁最甚者上曰雍齿与我有故怨数窘辱我我欲杀之为功多不忍良曰今急先封齿以示羣臣则人人自坚矣于是上置酒封齿为什邡侯而急趣丞相御史定功行封羣臣罢酒皆喜曰雍齿且侯我属无患矣
陈雷胶漆范张鸡黍
后汉陈重字景公豫章宜春人少与鄱阳雷义为友义字仲公太守举重孝亷重以让义太守不听义明年举孝亷俱在郎署后俱拜尚书郎义代同时人受罪以此黜退重见义出亦以病免义后举茂才让于重不应命郷里为之语曰胶漆自谓坚不如陈与雷三府同时俱辟并至侍御史　后汉范式字巨卿山阳金郷人少游太学与汝南张邵为友邵字符伯二人并告归郷里式谓元伯曰后二年当还将过拜尊亲见孺子焉乃共克期日后期方至元伯具以白母请设馔以候之母曰二年之别千里结言尔何相信之审对曰巨卿信士必不乖违母曰若然当为尔酝酒至其日巨卿果到升堂拜母尽欢而别
周侯山嶷会稽霞举
世说曰世目周侯嶷如断山注晋阳秋曰顗正情嶷然虽一时侪俗皆无敢媟近周侯谓周顗也　世说曰海西时诸公顗堂堂犹暗唯会稽王来轩轩如朝霞举会稽王谓道子也
季布一诺阮瞻三语
前汉季布楚人任侠有名项籍使将兵数窘髙祖籍灭高祖购求布千金敢有舎匿罪三族布匿濮阳周氏周氏乃髠钳布衣褐置广桞车中并与其家僮数十之鲁朱家所卖之朱家心知其季布也乃见汝阴侯滕公说曰季布何罪臣各为其主用职耳项氏臣可尽诛耶今上始得天下而以私怨求一人何示不广也滕公言于上上乃赦布召见拜郎中后为河东守布初不说辩士曹丘生生至揖布曰楚人谚曰得黄金百不如得季布一诺足下何以得此声于梁楚之间哉仆与足下俱楚人使仆游扬足下名顾不美乎何拒仆深也布大说引为上客史记得黄金百斤不如得季布一诺　晋阮瞻字千里始平太守咸之子性清虚寡欲自得于懐诗书不甚研求而黙识其要遇理而辨辞色不足而旨有余见司徒王戎戎问曰圣人贵名教老荘明自然其旨同异瞻曰将无同戎咨嗟良久即命辟之时谓之三语掾永嘉中为太子舎人瞻素执无鬼论自谓此理可以辨幽明忽有客通名谒瞻瞻与之言良久及鬼神之事反复甚苦客遂屈乃作色曰鬼神古今圣贤所共传君何得独言无即仆便是鬼于是变为异形须臾消灭瞻大恶岁余病卒
郭文游山袁宏泊渚
晋书郭文字文举河内轵人少爱山水尚嘉遯毎游山林弥旬不返父母终不娶辞家游名山洛阳陷乃歩担入吴兴余杭大辟山中穷谷无人之地倚木于树苫覆其上而居焉亦无壁障时猛兽为暴而文独宿十余年卒无患常着鹿裘葛巾不饮酒食肉王导召置园中七年未尝出入后逃归临安结庐山中　晋袁宏字彦伯陈郡阳夏人有逸才文章絶美谢尚时镇牛渚秋夜乗月与左右微服泛江会宏在舫中讽咏声清辞文藻拔遣问焉即迎升舟与谈论申旦不寐自此名誉日茂谢安常赏其机对辩速后安为扬州刺史宏出为东阳郡乃祖道于冶亭时贤皆集安欲以卒迫试之临别执其手顾左右取一扇授之曰聊以赠行宏曰輙当奉扬仁风慰彼黎庶时人叹其率而要焉
黄琬对日秦宓论天
后汉黄琬字子琰江夏安陆人少辩慧祖父琼初为魏郡太守建和元年正月日食京师不见琼以状闻太后诏问所食多少琼对未知所况琬年七歳在旁曰何不言日食之余如月之初琼大惊以其言应诏深竒爱之后琼为司徒琬以公孙拜童子郎不就知名京师献帝初迁太尉坐免及徙西都起为司隶校尉与司徒王允同谋诛董卓为卓将李傕所害　蜀志秦宓字子勑广汉绵竹人少有才学拜长水校尉吴遣使张温来聘百官往饯众集而宓未往丞相亮遣使促之温曰彼何人也亮曰益州学士也及至温问曰君学乎宓曰五尺童子皆学何必小人温复问曰天有头乎宓曰有在西方诗曰乃眷西顾以此推之温曰天有耳乎宓曰天处髙而听卑诗云鹤鸣于九皋声闻于天无耳何以听之温曰天有足乎宓曰诗云天歩艰难无足何以歩之温曰天有姓乎宓曰姓刘天子姓刘以此知之温曰日生于东乎宓曰虽生于东而没于西答问如响应声温大敬服宓之文辨皆此类
孟轲飬素扬雄草玄
史记孟轲邹人受业子思之门学道既通游事齐宣王梁惠王皆不能用以为迂逺而阔于事情是时天下方务合从连衡以攻伐为贤而孟轲乃述唐虞三代之德是以所如者不合退而与万章之徒序诗书述仲尼之意作书七篇尝曰我善飬吾浩然之气前　汉扬雄字子云蜀郡成都人有田一壥有宅一区世世以农桑为业雄少而好学不为章句训诂通而已博覧无所不见为人简易佚荡口吃不能剧谈黙而好深湛之思清净亡为少嗜欲不汲汲于富贵不戚戚于贫贱不修亷隅以徼名当世家产不过十金乏无儋石之储晏如也自有大度非圣哲之书不好非其意虽富贵不事哀帝时丁傅董贤用事诸附离之者或起家二千石时雄方草太玄有以自守泊如也或嘲雄以玄尚白雄解之号曰解嘲客有难玄太深众人之不好雄解之号曰解难
向秀闻笛伯牙絶弦
晋书向秀字子期河内懐人清悟有逺识少为山涛所知雅好老荘之学荘周内外篇歴世虽有观者莫适论其旨统秀乃为之觧发明竒趣振起玄风读之者超然心悟郭象又述而广之儒墨之迹见鄙道家之言遂盛焉嵇康善鍜秀为之佐相对欣然旁若无人康诛秀入洛作思旧赋云嵇博综技艺于丝竹特妙临当就命顾视日影索琴而弹之逝将西迈经其旧庐于时日薄虞泉寒氷凄然邻人有吹笛者发声寥亮追想曩者游晏之好感音而叹故作赋云后为散骑常侍在朝不任职容迹而已　列子曰伯牙善鼓琴锺子期善听伯牙鼓琴志在髙山子期曰善哉峩峩兮若泰山志在流水子期曰善哉洋洋兮若江河伯牙所念子期必得之吕氏春秋曰锺子期死伯牙破琴絶弦终身不复鼓琴以为世无足为鼓者
郭槐自屈南郡犹怜
晋书贾充字公闾平阳襄陵人前妻李丰女丰诛李氏坐流徙后娶郭槐号广成君武帝践阼李以赦还特诏充置左右夫人郭槐性妬忌怒攘袂数充曰刋定律令为佐命之功我有其分李那得与我并充乃为李筑室于永平里而不往来惠帝为太子纳郭槐女为妃初槐欲省李氏充曰彼有才气卿往不如不往及女为妃乃盛威仪而去既入戸李氏出迎槐不觉脚屈因遂再拜自是充每出槐使人寻之恐其过李氏李氏淑美有才行作女训行于世　世说曰桓温尚明帝女南康公主温平蜀以李势妹为妾甚有宠尝着别斋后主闻与数十婢拔刀袭之值李梳头髪垂地姿貌端丽乃徐下地结髪敛手向主曰国破家亡无心至此今日若能见杀犹生之年神色闲正辞气凄惋主于是掷刀前抱之曰我见汝亦怜何况老奴遂善遇之
鲁恭驯雉宋均去兽
后汉鲁恭字仲康扶风平陵人肃宗时拜中牟令专以德化为理不任刑法郡国螟伤稼犬牙縁界不入中牟河南尹袁安闻之疑其不实使仁恕掾肥亲往亷之恭随行阡陌俱坐桑下有雉过止其傍傍有童儿亲曰儿何不捕之儿言雉方将雏亲瞿然起与恭诀曰所以来者亦察君政迹耳今虫不犯境化及鸟兽竖子有仁心三异也还府以状白安是岁嘉禾生恭便坐廷中安上书言状帝异之任事三年州举尤异去官吏人思之后为司徒性谦退奏议依经皆有补益然终不自显故不以刚直为称　后汉宋均字叔庠南阳安众人光武时迁九江太守郡多虎暴数为民患常募设槛穽犹多伤害均到下诏属县曰夫虎豹在山鼋鼍在水各有所托且江淮之有猛兽犹北土之有鸡豚也今为害咎在残吏而勤张捕非忧恤之本可一去槛穽其后传言虎相与东游渡江
广客蛇影殷师牛斗
晋书乐广字彦辅南阳淯阳人迁河南尹甞有亲客久阔不复来广问其故答曰前在坐蒙赐酒方饮忽见杯中有蛇意甚恶之既饮而疾于时河南听事壁上有角漆画作蛇广意杯中蛇即角影也复置酒于前处谓客曰杯中复有所见否答曰所见如初广乃告其所以客豁然意解沉疴顿愈广所在为政无当时功誉毎去职遗爱为人所思凢论人必先称其所长则所短不言而自见后代王戎为尚书令始戎荐广而终践其位时人美之　晋殷仲堪陈郡人父师晋陵太守初师病积年仲堪衣不解带躬学医术穷其精妙执药挥泪遂眇一目居丧哀毁以孝闻孝武帝召为中庶子甚相亲爱其父尝患耳聪闻床下蚁动谓之牛斗帝素闻之而不知其人至是问仲堪曰患此者为谁仲堪流涕而起曰臣进退惟谷帝有愧焉仲堪能清言每云三日不读道德论便觉舌本间强其谈理与韩康伯齐名后假节镇江陵为桓玄追兵逼杀
元礼模楷季彦领袖
后汉李膺字符礼颍川襄城人性简亢无所交接举孝亷高第迁河南尹及党议起流言转入太学诸生三万余人郭林宗贾伟节为其冠并与膺陈蕃王畅更相褒重学中语曰天下模楷李元礼不畏强御陈仲举天下俊秀王叔茂时张成善风角推占当赦教子杀人膺案杀之其弟子上书告膺等共为部党诽讪朝廷桓帝震怒逮捕党人收执膺等后赦归田里禁锢终身而党名犹书王府由是海内共相标榜指名士为之称号上曰三君次曰八俊八顾八及八厨犹古之八元八凯也膺拜司隶校尉诸黄门常侍鞠躬屏气休沐不敢复出宫省是时朝廷纲纪頺弛膺独持风裁以声名自高士有被其容接者名为登龙门灵帝时曹节讽有司奏捕前党皆死狱中　晋裴秀字季彦河东闻喜人少好学有风操八岁能属文叔父徽有盛名宾客甚众秀时年十歳有诣徽者出则过秀秀母贱嫡母宣氏不之礼尝使进馔于客见者皆为之起母曰微贱如此当应为小儿故也宣氏知遂止时人为之语曰后进领袖有裴秀武帝时为司空秀儒学洽闻留心政事以职在地官作禹贡地域图进之藏于秘府制图之体有六一曰公率所以辨广轮之度二曰凖望所以正彼此之体三曰道里所以定所由之数四曰髙下五曰方邪六曰迂直此三者各因地而制宜所以校夷险之异
鲁襃钱神崔烈铜臭
晋书鲁襃字符道南阳人好学多闻以贫素自立元康之后纲纪大壊襃伤时贪鄙乃隐姓名而着钱神论以刺之其畧曰亲之如兄字曰孔方失之则贫弱得之则富昌无翼而飞无足而走觧严毅之颜开难发之口钱多者处先少者居后钱之所佑吉无不利何必读书然后富贵昔吕公欣悦于空版汉高克之于赢二文君觧布裳而被锦绣相如乗高盖而解犊鼻官尊名显皆钱所致无德而尊无势而热排金门而入紫闼危可使安死可使活贵可使贱生可使杀谚曰钱无耳可使鬼凢今之人唯钱而已疾时者传其文后莫知所终　后汉崔烈涿郡安平人有重名于北州歴郡守九卿灵帝时开鸿都门榜卖官爵公卿以下皆有差富者先入钱贫者到官而后倍输或因常侍阿保别自通逹是时段颎等虽有功勲名誉然皆先输货财而后登公位烈因傅母入钱五百万为司徒尝问其子钧曰吾居三公于议者如何钧曰大人少有英称歴位卿守人谓当为三公今登其位天下失望烈曰何为然也钧曰论者嫌其铜臭后拜太尉董卓既诛拜城门校尉
梁竦庙食赵温雄飞
后汉梁竦字叔敬安定乌氏人闭门自养以经籍为娱著书数篇名曰七序班固见而称曰孔子着春秋而乱臣贼子惧梁竦作七序而窃位素餐者惭竦自负其才欝欝不得意尝登高远望叹息言曰大丈夫居世生当封侯死当庙食如其不然闲居可以养志诗书足以自娱州郡之职徒劳人耳后辟命不就肃宗纳其二女皆为贵人小贵人生和帝窦皇后养以为子诸窦恐梁氏得志为己害遂谮杀二贵人而陷竦以恶逆死狱中和帝立追封襃亲愍侯　后汉赵温字子柔蜀郡成都人初为京兆郡丞叹曰大丈夫当雄飞安能雌伏遂弃官去歳饥散家粮赈穷饿所活万余人献帝西迁遂为三公
枚乗蒲轮郑均白衣
前汉枚乗字叔淮阴人为吴王濞郎中王谋为逆乘奏书諌王不用卒见禽灭乗由是知名景帝召拜弘农都尉乗久为大国上宾与英俊并游不乐郡吏以病去官复游梁及孝王薨归淮阴武帝即位乗年老乃以安车蒲轮征乗道死　后汉郑均字仲虞东平任城人少好黄老书建初中举直言不诣公交车特征再迁尚书数纳忠言肃宗重之后告归帝东廵乃幸均舎勅赐尚书禄以终其身时号为白衣尚书
陵母伏剑轲亲断机
前汉王陵沛人高祖起陵亦聚党数千人及髙祖击项羽乃以兵属汉羽取陵母置军中陵使至则东向坐陵母以招陵陵母私送使者泣曰为妾语陵善事汉王汉王长者毋以老妾故持二心妾以死送使者遂伏剑而死　古列女传邹孟轲母其舎近墓孟子少好游为墓间之事孟母曰此非吾所以居处子也乃去舎市傍其嬉戏为贾人衒卖之事又曰此非吾所以居处子也复徙舎学宫之傍其嬉戏乃设爼豆揖让进退孟母曰真可以居吾子矣遂居及孟子既学而归孟母问学所至孟子自若也孟母以刀断其织曰子之废学若我断斯织也孟子惧旦夕勤学不息师事子思遂成名儒君子谓孟母知为人母之道
齐后破环谢女解围
战国策曰齐闵王遇弑其子法章变姓名为莒太史家佣夫太史殷女竒其状貌以为非常人怜而尝窃衣食之与私焉法章立是为襄王以太史氏女为王后襄王卒子建立后事秦谨与诸侯信以故建立四十余年不受兵始皇尝使使者遗后玉连环曰齐多知解此环不后以示羣臣羣臣不知解后引椎椎破之谢秦使曰谨以解矣　晋王凝之妻谢氏字道韫聪识有才辨叔父安尝问诗何句最佳道韫称吉甫作诵穆如清风仲山甫永懐以慰其心安谓有雅人深致又尝内集俄而雪骤下安曰何所似也安兄子朗曰散盐空中差可拟道韫曰未若栁絮因风起安大悦凝之弟献之尝与宾客谈议词理将屈道韫遣婢白献之曰欲为小郎解围乃施青绫歩幛自蔽申献之前议客不能屈
凿齿尺牍荀朂音律
晋书习凿齿字彦威襄阳人少有志气博学洽闻以文笔著称荆州刺史桓温辟为从事累迁别驾温出征伐凿齿或从或守所在任职毎处机要莅事有绩善尺牍论议温甚器遇之出为荥阳太守时温觊觎非望凿齿在郡着汉晋春秋以裁正之起汉光武终晋愍帝后征典国史会卒初凿齿尝与孙绰共行绰性通率好讥调时绰在前顾凿齿曰沙之汰之瓦石在后凿齿曰簸之扬之糠粃在前　晋荀朂字公曽颍川颍阴人汉司空爽曽孙岐嶷夙成十余歳能属文长博学逹于政事武帝受禅拜中书监加侍中领著作与贾充共定律令既掌乐事又修律吕并行于世初朂于道逄赵贾人牛铎识其音声及掌乐音韵未调乃曰得赵之牛铎则谐矣遂下郡国悉送牛铎果得谐者又尝在帝坐进饭谓在坐人曰此劳薪所炊帝遣问膳夫实用故车脚举世服其明识后守尚书令朂久在中书专管机事及失之甚怅恨或有贺之者朂曰夺我鳯凰池诸君贺我耶初太子婚未定朂与左卫将军冯紞伺帝间并称贾充女才色絶世遂成婚甚为正直者所疾而获佞媚之讥帝素知太子闇弱恐后乱国遣朂及和峤往观之朂还盛称太子之德而峤云太子如初于是天下贵峤而贱朂
胡威推缣陆绩懐橘
魏书胡威字伯武淮南寿春人父质以忠清称仕魏为荆州刺史威自京都定省家贫无车马童仆自驱驴单行既至见父而归父赐绢一疋威曰大人清高何得此绢答曰是吾俸禄之余威受之辞归卒取与质帐下都督后为徐州刺史勤于政术风化大行入朝武帝谓曰卿孰与父清对曰臣父清恐人知臣清恐人不知是臣不及逺也　吴志陆绩字公纪吴人年六歳于九江见袁术术出橘绩懐三枚出拜辞堕地术谓曰陆郎作宾客而怀橘乎绩跪曰欲归遗母术大竒之绩博学多识星厯算数无不该覧孙权辟为掾以直道见惮出为欝林太守加偏将军绩意在儒雅非其志也虽有军事著述不废作浑天图注易释衒皆传于世
罗含吞鸟江淹梦笔
晋书罗含字君章桂阳耒阳人幼孤为叔母朱氏所养少有志尚尝昼卧梦一鸟文彩异常飞入口中因惊起说之朱氏曰鸟有文彩汝后必有文章自此藻思日新江夏守谢尚称曰君章可谓湘中之琳琅桓温以为江左之秀累迁长沙相致仕加中散大夫门施行马初含在官舎有一白雀栖集堂宇及还家阶庭忽兰菊丛生以为德行之感　南史江淹字文通济阳考城人少孤贫尝慕司马长卿梁伯鸾之为人不事章句之学留情文章仕齐为侍中秘书监入梁至金紫光禄大夫淹以文章显晚节才思微退云为宣城太守时罢归梦一人自称张景阳谓曰前以一匹锦相寄今可见还淹探懐中得数尺与之此人大恚曰那得割截都尽顾见丘迟谓曰余此数尺既无所用以遗君自尔淹文章踬矣又尝梦一丈夫自称郭璞谓曰吾笔在卿处多年可以见还淹乃探懐中得五色笔以授之尔后为诗絶无美句时人谓之才尽
李廞清贞刘驎高率
世说李廞茂曽第五子清贞有逺操少羸病不肯婚宦王丞相欲招礼之辟为府掾廞得笺命笑曰茂宏乃复以爵假人　晋书刘驎之字子骥南阳人少尚质素虚退寡欲不修仪操人莫之知好游山泽志存遯逸车骑将军桓冲闻其名请为长史驎之固辞居于阳岐来往莫不投之驎之躬自供给士君子颇以为劳累更惮过焉凡人致赠一无所受世说载驎之高率善史传
蒋诩三径许由一瓢
前汉蒋诩字符卿杜陵人为兖州刺史以廉直为名王莽居摄以病免归乡里三辅决録曰诩舎中竹下开三径唯故人求仲羊仲从之游　逸士传许由隐箕山无杯噐以手捧水饮之人遗一瓢得以操饮饮讫挂于木上风吹沥沥有声由以为烦遂去之
杨仆移闗杜预建桥
前汉杨仆宜阳人武帝时为楼船将军初函谷闗在弘农仆既有功耻为闗外民上书乞徙东闗以家财给其用度于是徙于新安去弘农三百里以故闗为宏农县　晋杜预字符凯京兆杜陵人博学多通明于兴废之道常言德不可以企及立功立言可庶几也尚文帝妹高陆公主拜尚书郎武帝时拜度支尚书预以孟津渡险有覆没之患请建河桥于富平津议者以为殷周所都歴圣贤而不作者必不可立也预曰造舟为梁则河桥之谓也及桥成帝从百僚临会举觞属预曰非君此桥不成对曰非陛下之明臣亦不得施其微巧
寿王议鼎杜林驳尧
前汉吾丘寿王字子赣赵人为光禄大夫汾阴得寳鼎荐见宗庙藏于甘泉宫羣臣皆贺得周鼎寿王独以为非武帝问之对曰臣闻周德始于后稷长于公刘大于太王成于文武显于周公德泽上昭天下漏泉无所不通上天报应鼎为周出故名曰周鼎今汉自高祖继周至于陛下恢廓祖业功德愈盛天瑞并至祯祥毕见天祚有德而寳鼎自出乃汉鼎非周鼎也上曰善赐黄金十斤　后汉杜林字伯山扶风茂陵人拜侍御史大夫议郊祀制多以为周郊后稷汉当祀尧诏下公卿议议者佥同光武亦然之杜林独以为周室之兴祚由后稷汉业特起功不縁尧祖宗故事所宜因循定林议终大司空
西施捧心孙寿折腰
荘子曰西施病心而矉其眉其里之丑人见而美之归亦捧心而矉其眉彼知美矉而不知矉之所以美西施越女所谓西子也有絶世之美越王勾践献之吴王夫差夫差嬖之卒至倾国　后汉梁冀为大将军其妻孙寿封襄城君加赐赤绂比长公主寿色美善为妖态作愁眉嗁妆堕马髻折腰歩龋齿笑以为媚惑性钳忌能制御冀冀甚宠惮之及冀败自杀
灵輙倒戈魏颗结草
左传曰晋灵公不君赵宣子骤諌公患之饮宣子酒伏甲将攻之公嗾夫獒焉其车右提弥明搏杀之宣子曰弃人用犬虽猛何为斗且出明死之初宣子田舎于翳桑见灵輙病不食三日宣子食之舎其半曰宦三年矣未知母之存否今近焉请以遗之使尽之而为之箪食与肉寘诸槖以与之既而与为公介倒戟以御公徒而免之问何故对曰翳桑之饿人也问其名居不告而退遂自亡也　左传曰晋魏颗武子之子初武子有嬖妾无子武子疾命颗曰必嫁是疾病则曰必以为殉及卒颗嫁之曰疾病则乱吾从其治也及败秦师于辅氏获杜回秦之力人也颗见老人结草以亢杜回回踬而颠故获之夜梦之曰予而所嫁妇人之父也尔用先人之治命余是以报
逸少倾冩平子絶倒
晋书王羲之字逸少司徒导从子年十三谒周顗顗异之时重牛心炙坐客未噉顗先割啖羲之于是始知名及长辩赡以骨鲠称尤善隶书为古今之冠太尉郗鍳使门生求女壻于导导令徧观子弟门生归谓鍳曰王氏诸少并佳然闻信至咸自矜持惟一人在东床坦腹食独若不闻鍳曰正此佳壻耶访之乃羲之也遂妻之仕至右军将军会稽内史世说曰郗夫人谓二弟司空中郎曰王家见二谢倾筐倒冩见汝来平平耳无烦复往二弟谓愔与昙也二谢安石与万石也　晋卫玠好言玄理其后多病体羸母常禁其语遇有胜日亲友时请一言无不咨嗟以为入微王澄字平子有高名少所推服每闻玠言輙叹息絶倒时人为之语曰卫玠谈道平子絶倒澄及王玄王济并有盛名皆出玠下世云王家三子不如卫家一儿兄衍有人伦之鍳尤重澄由是显名有经澄所题目者衍不复有言輙云已经平子矣为荆州刺史为王敦所害
澹台毁璧子罕辞寳
博物志澹台子羽渡河赍千金之璧于河河伯欲之至阳侯波起两蛟挟船子羽左持璧右操剑击蛟皆死既渡三投璧于河河伯跃而归之子羽毁而去　左传曰宋人得玉献诸司城子罕子罕弗受献玉者曰以示玉人玉人以为寳故献之子罕曰我以不贪为寳尔以玉为寳若以与我皆丧寳也不若人有其寳
东平为善司马称好
后汉东平宪王苍显宗同母弟少好经书雅有智思显宗爱重之拜骠骑将军位三公上既还国后朝京师上问王处家何等最乐王言为善最乐肃宗立恩礼踰于前世既薨帝东廵守幸其宫追感念苍谓其子曰思其人至其乡其处在其人亡因泣下幸其陵祠以太牢　后汉司马徽字德操颍川人口不谈人之短与人语莫问好恶皆言好有乡人问徽安否答曰好有人自陈子死答曰大好妻责之曰人以君有德故相告何忽闻人子死便言好徽曰卿言亦大好
公超雾市鲁般云梯
后汉张楷字公超成都人家河南通春秋尚书门徒常百人自父党夙儒偕造门车马塡街徒从无所止黄门贵戚家皆起舎巷次以候过客往来之利楷疾其如此輙徙避之后隐弘农山中学者随之所居成市华阴山南遂有公超市五府连辟举贤良方正不就性好道术能作五里雾后安车聘之以疾辞　淮南子曰楚欲攻宋墨子闻之见楚王曰臣见大王之必伤义而不得宋王曰公输天下之巧士作为云梯之械设以攻宋曷为弗取墨子曰令公输设攻臣请守之于是公输般设攻宋之械墨子设守宋之偹九攻而墨子九却之弗能入乃偃兵不攻公输鲁般也
田单火牛江逌爇鸡
史记田单齐诸田疏属也为临淄市掾不见知及燕使乐毅伐破齐尽降齐城而单得脱东保即墨燕人攻之单乃收城中得千余牛为绛缯衣画五彩龙文束兵刃于其角灌脂束苇于其尾烧其端凿城数十穴夜纵牛壮士五千人随其后牛尾热怒而奔燕军燕军夜大惊视之皆龙文所触尽死伤五千人因衔枚击之城中鼓噪从之老弱皆击铜器为声声动天地燕军大败遂复齐七十余城迎襄王于莒王封单号安平君　晋江逌字道载陈留圉人中军将军殷浩请为咨议叅军迁长史时羌及丁零叛浩军震惧姚襄去浩十里结营以逼浩浩令逌击之逌进兵至襄营谓将校曰今兵非不精而众少于羗且其堑栅甚固难与较力吾当以计破之乃取数百鸡以长绳连之萦火于足羣鸡骇散飞集襄营营火发因其乱而击之襄遂大败逌后迁太常
蔡裔殒盗张辽止啼
晋书蔡裔为兖州刺史有勇气声若雷震甞有三盗入室裔拊床一呼而盗俱殒故殷浩为中军将军北征委以军锋焉　魏志张辽字文逺雁门马邑人武力过人数有战功累迁前将军旧注云江东小儿啼怖之曰辽来辽来无不止者
陈平多辙李广成蹊
前汉陈平阳武戸牗人少家贫好读书治黄老术为人长大美色及长可取妇富人莫与者贫者平亦媿之久之富人张负有女孙五嫁夫輙死人莫敢娶平欲得之负伟平随至其家乃负郭穷巷以席为门然门外多长者车辙负归谓其子仲曰吾欲以女孙予陈平仲曰平贫不事事县中尽笑其所为奈何予之女负曰固有美如陈平长贫者乎卒与女里中社平为宰分肉甚均父老善之平曰使平得宰天下亦如此肉矣从高祖为护军中尉尽护诸将出黄金四万斤与平恣所为不问出入平多以金从反间于楚军自初从至天下定凢六出竒计定封曲逆侯惠帝时为左丞相吕后时为右丞相又相文帝乃薨　前汉李广陇西成纪人世世受射法武帝时右北平太守匃奴号曰汉飞将军避之数歳不入界广出猎见草中石以为虎而射之中石没镞视之石也他日射终不能入广歴七郡太守前后四十余年得赏赐輙分其麾下饮食与士卒共之寛缓不苛士乐为用元狩中为前将军从大将军卫青击匈奴惑失道青欲上书报天子失军曲折长吏责广之幕府上簿广谓其麾下曰广结髪与匃奴大小七十余战今又迷失道岂非天哉且广年六十余不能复对刀笔吏矣遂引刀自刭百姓闻之知与不知老弱皆为垂泣赞曰李将军恂恂如鄙人口不能出辞及死之日天下知与不知皆为流涕彼其中心诚信于士大夫也谚曰桃李不言下自成蹊此言虽小可以喻大
陈遵投辖山简倒载
前汉陈遵字孟公杜陵人为京兆史放纵不拘后为校尉击贼有功封嘉威侯居长安中列侯近臣贵戚皆贵重之牧守当之官及郡国豪杰至京师者莫不相因到遵门遵嗜酒毎大饮宾客满堂輙闗门取客车辖投井中虽有急终不得去　晋山简字季伦司徒涛之子温雅有父风永嘉中为征南将军镇襄阳四方冦乱天下分崩朝野危惧简优游卒歳惟酒是躭诸习氏荆土豪族有佳园池简毎出多之池上置酒輙醉名之曰髙阳池时有童儿歌曰山公出何许往至高阳池日夕倒载归酩酊无所知时时能骑马倒着白接■〈罒离〉举鞭向葛疆何如并州儿疆家在并州简爱将也
渊客泣珠交甫解佩
旧注引博物志云鲛人从水中出向人家寄住积日卖绡临去从主人索器泣而出珠满盘以与主人今本无载吴都赋云泉室潜织而巻绡渊客慷慨而泣珠渊客盖鲛人也述异记曰南海中有鲛人室水居如鱼不废机织其眼能泣则出珠　列仙传江妃二女皆丽服华装佩两明珠大如鸡卵游于江汉之湄逄郑交甫交甫说之不知其神也遂下与言曰愿请子之佩二女解佩以与交甫受而懐之趋去数十歩视其懐空无佩顾二女忽然不见
龚胜不屈孙寳自劾
前汉龚胜字君宾舎字君倩楚人二人相友并著名节世谓楚两龚哀帝时胜为光禄大夫王莽秉政乞骸骨莽后遣使即拜讲学祭酒称疾不应复遣使者奉壐书太子师友祭酒印绶安车驷马与郡太守县长吏官属诸生千人以上入里致诏胜称病笃东首加朝服拖绅胜曰吾受汉家恩厚亡以报今老旦暮入地谊岂以一身事二姓下见故主哉语毕不开口饮食积十四日死舎通五经拜太山太守数月乞骸骨哀帝使使者拜光禄大夫数赐告终不起舎胜归乡二千石长吏初到官皆至其家如师弟子之礼　前汉孙寳字子严颍川鄢陵人以明经为郡吏御史大夫张忠辟为属欲令授子经寳自劾去后署主簿寳徙入舎忠恠使所亲问曰前大夫为君设除大舎子自劾去者欲为髙节也今两府髙士俗不为主簿子既为之徙舎甚说何前后不相副也寳曰高士不为主簿而大夫君以寳为可一府莫言非士安得独自髙前日君男欲学文移寳自近礼有来学义无往教道不可诎身诎何伤且不遭者可无不为况主簿乎忠闻之惭上书荐寳平帝时为大司农
吕安题鳯子猷寻戴
世说曰嵇康与吕安善毎一相思千里命驾安后来值康不在嵇喜出戸延之不入题门作鳯字而去喜不觉犹以为忻拆言凡鸟也　晋王徽之字子猷右军羲之之子性卓荦不覊为大司马桓温叅军蓬首散带不综府事甞寄居空宅中便令种竹或问其故徽之但啸咏指竹曰何可一日无此君耶甞居山阴夜雪初霁月色清朗四望皓然独酌酒咏左思招隐诗忽忆戴逵时逵在剡便夜乗小船诣之经宿方至造门不前而反人问其故曰本乗兴而行兴尽而返何必见安道耶官至黄门侍郎
董宣强项翟璜直言
后汉董宣字少平陈留圉人光武时为洛阳令时湖阳公主苍头白日杀人匿主家吏不能得及主出以奴骖乗宣候之驻车叩马大言数主之失叱奴下车因格杀之主诉帝帝怒召宣欲杀之宣曰陛下纵奴杀良人何以理天下臣请自杀即以头击楹流血被面帝使宣谢主宣不从强使顿之两手据地终不肯俯主曰帝昔为白衣时藏亡匿死吏不敢至门今为天子威不能行一令乎帝笑曰天子不与白衣同因勅强项令出赐钱三十万宣悉以班诸吏由是搏击豪强京师号为卧虎歌之曰枹鼓不鸣董少平卒于官帝伤之　新序曰魏文侯与士大夫坐问曰寡人何如君也羣臣皆曰君仁君也次至翟璜曰君非仁君也君伐中山不以封君之弟而以封君之长子臣以此知之文侯怒逐璜璜起而出次至任座文侯问之对曰君仁君也臣闻其君仁者其臣直向翟璜之言直是以知也文侯曰善召翟璜入拜为上卿
纪昌贯虱养由号猨
列子曰甘绳古之善射者彀弓而兽伏鸟下飞卫学射于甘蝇而巧过其师纪昌学射于飞卫卫曰尔学不瞬而后可言射昌归偃卧其妻之机下以目承牵挺二年之后虽锥末倒眦而不瞬以告卫卫曰未也学视而后可视小如大视微如着而后告我昌以牦悬虱于牖而望之旬月之间寖大也三年之后如车轮焉以覩余物皆丘山也乃以燕角之弧朔篷之干射之贯虱之心而悬不絶旧本纪昌误作甘蝇　淮南子曰楚王有白猨自射之则搏矢而熈使养由基射之始调弓矫矢未发而猨拥柱号矣
冯衍归里张昭塞门
后汉冯衍字敬通京兆杜陵人幼有竒才博通羣书王莽时不肯仕甞好俶傥之策时莫能听用其谋卫尉阴兴等以外戚贵显深重衍遂与结交由是为诸王所聘请寻为司隶从事光武惩西京外戚宾客故皆以法绳之由此得罪罢归故乡闭门自保不敢与亲故通显宗即位又多短衍以文过其实遂废于家埳■〈土禀〉于时然有大志居常慷慨叹曰衍少事名贤经歴显位懐金垂紫谒节奉使不求茍得常有凌云之志三公之贵千金之富不介于懐贫而不哀贱而不恨犹庶几名贤之风修道德于幽冥之路以终身名为后世法　吴志张昭字子布彭城人博覧众书孙权拜辅吴将军昭每朝见辞气壮厉义形于色权以公孙渊称藩遣张弥许晏至辽东拜渊为燕王昭谏不用称疾不朝权恨土塞其门昭又于内以土封之渊果杀弥晏权数慰谢昭昭固不起权因出过其门呼昭昭辞疾笃权烧其门欲以恐之昭更闭户权使人灭火住门良久昭诸子共扶昭起权载以还宫深自克责昭不得已然后朝会昭容貎矜严有威风权常曰孤与张公言不敢妄也举朝惮之
苏韶鬼灵卢充幽婚
三十国春秋曰中牟令蘓韶卒后从弟节见韶乗马昼日而行着黒介帻黄彩单衣节因问幽冥之事韶曰死者为鬼俱行天地之中在人间而不与生者接颜回卜商今见为修文郎死之与生畧无有异死虚生实此有异耳言终而不见　旧注引孔氏志怪曰汉卢充范阳人家西四十里有崔少府女墓充因猎逐麞忽见朱门官舎有人迎充见崔云近得公尊府书为君娶吾小女故相邀耳将书示充乃父手札崔乃命女妆饰于东厢引充相见成礼留三日临别谓充曰君妇有娠矣生男则当留之赠充衣衾令车送之充至家经三年三月三日临水戏忽见水上二犊车乍沉乍浮既逹于岸充视车中见崔氏与小儿共载其别车即崔少府也抱儿还充及诗一首金椀一枚俄而不见及儿长成后歴任数郡
震畏四知秉去三惑
后汉杨震举茂才四迁荆州刺史东莱太守当之郡道经昌邑令谒见至夜懐金十斤以遗震震曰故人知君君不知故人何也宻曰暮夜无知者震曰天知地知我知子知何谓无知宻愧而出性公廉不受私谒子孙蔬食步行故旧或欲令为开产业震不肯曰使后世称为清白吏子孙以此遗之不亦厚乎震安帝时为太尉为中常侍樊丰所谮而卒共寃之秉字叔节震中子也桓帝时为太尉毎朝廷有得失輙尽忠规諌多见纳用秉性不饮酒又早丧夫人遂不复娶所在以淳白称甞言曰我有三不惑酒色财三者是也
栁下直道叔敖阴德
论语曰桞下惠为士师三黜人曰子未可以去乎曰直道而事人焉往而不三黜枉道而事人何必去父母之邦　贾谊新书曰孙叔敖为婴儿出游而还忧而不食其母问其故泣而对曰今日吾见两头蛇恐去死无日矣母曰今蛇安在曰吾闻见两头蛇者死吾恐他人见之已埋之矣母曰无忧汝不死吾闻之有阴德者天报以福人闻之皆喻其为仁也及为令尹未治而国人信之列女传曰有阴德者阳报之德胜不仁祥除百祸天处高而听卑尔必兴于楚及长为令尹老终
张汤巧诋杜周深刻
前汉张汤杜陵人为廷尉舞文巧诋其造请诸公不避寒暑是以汤虽文深意忌不专平然得此声誉而深刻吏多为爪牙用者依于文学之士每朝奏事语国家事日旰天子忘食丞相取充位天下事皆决汤百姓不安其生骚动县官所兴未获其利奸吏并侵渔于是痛绳以辠自公卿以下至庶人咸指汤后为御史大夫坐事自杀初汤父为长安丞出汤为児守舎还鼠盗肉父怒笞汤汤掘熏得鼠及余肉劾鼠掠治傅爰书讯鞫论报并取鼠与肉具狱磔堂下父见之视文辞如老狱吏大惊遂使书狱　前汉杜周南阳杜衍人少言重迟而内深次骨为廷尉其治效张汤上所欲挤者因而陷之上所欲释者久系待问而微见其寃状客有谓周曰君为天下决平不循三尺法专以人主意指为狱周曰三尺安出哉前王所是着为律后王所是疏为令当时为是何古之法乎后为执金吾逐捕桑弘羊卫皇后昆弟子刻深上以为尽力无私迁御史大夫两子夹河为郡守家资累巨万治皆酷暴唯少子延年行寛厚云
三王尹京二鲍纠慝
前汉王骏諌大夫吉之子以孝廉为郎成帝欲大用之出为京兆尹试以政事先是京兆有赵广汉张敞王尊王章至骏皆有能名故京师称曰前有赵张后有三王骏终御史大夫章字仲卿泰山巨平人迁諌大夫在朝廷名敢直言成帝选为京兆尹时帝舅王凤辅政专权会日食章奏封事召见言鳯不可任用宜选忠贤上不忍退鳯章遂为鳯所陷初章为诸生学长安疾病无被卧牛衣中与妻决涕泣妻怒之曰京师尊贵在朝廷谁踰仲卿者不自激昻乃反涕泣何鄙也后欲上封事妻又止之曰人当知足独不念牛衣中涕泣时耶章曰非女子所知也书上果下狱死死非其罪众共寃之广汉敞尊互见于后　后汉鲍永字君长上党屯留人少有志操事后母至孝妻甞于母前叱狗永即去之建武中为司隶校尉乃辟扶风鲍恢为都官从事恢亦抗直不避强御帝甞曰贵戚且敛手避二鲍其见惮如此父宣哀帝时为司隶校尉为王莽所害子昱中元初亦拜司隶校尉章帝时官至太尉
孙康映雪车胤聚萤
孙氏世録曰康家贫无油常映雪读书少小清介交游不杂后至御史大夫　晋车胤字武子南平人恭勤不倦博覧多通家贫不常得油夏月则练囊数十萤火以照书以夜继日焉桓温在荆州辟为从事以辩识义理深重之稍迁征西长史遂显于朝廷时武子与吴隐之以寒素博学知名于世又善于赏会当时有盛坐而武子不在皆云无车公不乐终吏部尚书
李充四部井春五经
晋书李充字弘度江夏人善楷书妙叅锺索世咸重之禇裒引为叅军充以家贫苦求外出裒将许之为县试问之充曰穷猿投林岂暇择木乃除剡县令后为著作郎时典籍混乱充删除烦重以类相从分作四部秘阁以为永制累迁中书侍郎　后汉井丹字大春扶风郿人少受业太学通五经善谈论京师为之语曰五经纷纶井大春性清高未甞修刺候人建武末沛王辅等五王居北宫皆好宾客更请丹不能致信阳侯阴就光烈皇后弟也以外戚贵盛乃诡说五王求钱千万约能致丹而别使人要刼丹不得已既至就故为设麦饭葱叶之食丹推去之曰以君侯能共甘旨故来相过何其薄乎更置盛馔乃食就起左右进辇丹笑曰吾闻桀驾人车岂此耶坐中皆失色就不得已令去辇自是隐闭人事
谷永笔札顾恺丹青
前汉谷永字子云长安人与楼护俱为五侯上客长安号曰谷子云笔札楼君卿唇舌言其见信用也永于经书泛为疏达与杜钦杜邺畧等不能洽浃如刘向父子及扬雄也其于天官京氏易最宻故善言灾异终大司农护字君卿少随父为医出入贵戚家是时王氏方盛宾客满门五侯争名其客各有所厚不得左右唯护尽入其门咸得欢心为人精辩论议常依名节听者皆竦仕至广汉太守王莽专政召为前辉光西京杂记曰五侯竞致竒膳护乃合以为馈世称五侯鲭以为竒味焉　晋顾恺之字长康晋陵无锡人博学有才气好谐谑人多爱狎之毎食甘蔗常自尾至本人或恠之云渐入佳境尤善丹青图冩特妙甞以一厨画糊题其前寄桓玄皆其所珍惜者玄发其厨后窃其画而缄闭如旧还之绐云未开恺之见封题如初直云妙画通灵变化而去亦犹人之登仙了无恠色其矜伐过实少年因相称誉以为戏弄初在桓温府甞云恺之体中痴黠各半合而论之正得平耳故俗传恺之有三絶才絶画絶痴絶终散骑常侍
戴逵破琴谢敷应星
晋书戴逵字安道谯国人少博学善属文能鼓琴工书画其余巧艺靡不毕综武陵王晞闻其善鼓琴使人召之逵对使者破琴曰戴安道不为王门伶人晞怒乃引其兄述述欣然拥琴而往后累召不起　晋谢敷字庆绪会稽人性澄靖寡欲入太平山十余年召皆不就初月犯少微少微一名处士星占者以隐士当之戴逵有美才人或忧之俄而敷死故会稽人士以嘲吴人云吴中高士求死不得死
阮修杖头毕卓瓮下
晋书阮修字宣子咸从弟也好易老善清言性简任不修人事常歩行以百钱挂杖头至酒店便独酣畅虽当世富贵而不肯顾家无儋石之储晏如也与兄弟同志常自得于林阜间王衍与修谈易言寡旨畅衍叹服焉修居贫年四十余未有室王敦等敛钱为婚皆名士也时慕之者求入钱而不得后为太子洗马避乱为贼所害　晋毕卓字茂世新蔡鲖阳人少希放逹为吏部郎常饮酒废职比舎郎酿熟卓因醉夜至其瓮间盗饮为掌酒者所縳明旦视之乃毕吏部也遽释其缚卓遂引主人宴于瓮侧致醉而去常谓人曰得酒满数百斛船四时甘味置两头右手持酒杯左手持蟹螯拍浮酒船中便足了一生矣过江为温峤长史
文伯羞鳖孟宗寄鲊
鲁语曰公父文伯饮南宫敬叔酒以路都父为客羞鳖小焉都父怒相延食鳖辞曰将使鳖长而后食之遂出文伯之母闻之怒曰吾闻子之先子曰祭养尸飨养上宾鳖于何有而使夫人怒出遂逐之五日鲁大夫辞而复之　吴録孟仁字恭武本名宗江夏人少从季肃学其母为作厚蓐大被曰小児无德致客学者多贫故为广被庶可得与气类接也其读书夙夜不懈肃竒之曰卿宰相器也除监池司马因能结网手以捕鱼作鲊寄母母以还之曰汝为鱼官而以鲊寄我非避嫌也迁吴令时皆不得将家之官毎得时物未以寄母常不先食楚国先贤传曰宗母嗜笋冬节将至时笋未生宗入竹林哀叹而笋为之出得以供母皆以为至孝所感仕孙皓至司空
史丹青蒲张湛白马
前汉史丹字君仲鲁国人元帝即位为侍中时定陶共王有材艺子母俱爱幸而太子颇有酒色之失母王皇后无宠上寝疾皇后太子皆忧丹以亲宻臣得侍疾候上间独寝时直入卧内伏青蒲上涕泣言曰皇太子以适长立十余年名号系于百姓天下莫不归心臣子见定陶王爱幸道路流言以为太子有动摇之意审若此公卿以下必以死争不奉诏臣愿先赐死以示羣臣天子素仁恕见丹涕泣言又切至大感曰皇后谨慎先帝又爱太子吾岂可违旨太子由是为嗣成帝立累迁左将军　后汉张湛字子孝扶风平陵人矜严好礼动止有则居幽室必修整遇妻子若严君在乡党谨言正色三辅以为仪表人或谓湛为诈伪湛曰人皆诈恶我独诈善建武初拜光禄勲光武临朝或有惰容輙陈諌常乗白马上毎见輙曰白马生且复諌矣及郭后废称疾不朝拜太中大夫帝强起之为大司徒湛自陈疾笃遂罢
隐之感邻王修辍社
晋书吴隐之字处黙濮阳鄄城人博渉文史以儒雅标名弱冠而介立有清操年十余丁父忧毎号泣行人为之流涕事母孝谨及其执丧哀毁过礼与太常韩康伯邻居康伯母贤明妇人毎闻其哭辍餐投筯为之悲泣谓康伯曰汝若居铨衡当举如此辈人及康伯为吏部尚书隐之遂阶清级广州珍异所出前后刺史多黩货朝廷欲革其弊以隐之为刺史州有水曰贪泉饮者懐无厌之欲隐之至泉所酌而饮之因赋诗曰古人云此水一歃懐千金试使夷齐饮终当不易心及在州清操愈厉后致仕授光禄大夫金章紫绶　魏志王修字叔治北海营陵人年七岁丧母母以社日亡来岁邻里社修感念母哀甚邻里为之罢社后太祖破南皮阅修家榖不满十斛有书数百卷太祖叹曰士不妄有名乃辟为司空掾迁魏郡太守为治抑强扶弱百姓称之
阮放八儁江泉四凶
晋书羊曼字祖延少知名歴晋陵太守任逹頺纵好饮酒温峤庾亮阮放桓彛同志友善并为中兴名士时州里称阮放为宏伯郗鍳为方伯胡母辅之为逹伯卞壸为裁伯蔡谟为朗伯阮孚为诞伯刘绥为委伯而曼为濌伯凢八人号兖州八伯盖拟古之八儁也曼弟聃字彭祖少不经学时论皆鄙其凢庸先是兖州有八伯之号其后更有四伯大鸿胪江泉以能食为榖伯豫章太守史畴以太肥为笨伯散骑郎张嶷以狡妄为猾伯而聃以狼戻为琐伯盖拟古之四凶也
华歆忤旨陈羣蹙容
华峤谱叙曰文帝受禅朝臣并受爵位歆以忤旨时徙为司徒而不进爵帝久不怿以问尚书令陈羣曰我应天受禅百辟羣后莫不悦喜形于声色而相国及公独有不怡者何也羣曰臣与相国曽臣汉朝心虽悦喜义形于色帝大悦歆字子鱼平原髙唐人明帝时进拜太尉　世说曰文帝受禅陈羣有蹙容陈羣字长文颍川许昌人进司空録尚书事初羣为儿时祖父实常竒异之谓宗人父老曰此儿必兴吾宗博物志曰太丘长陈实实子鸿胪卿纪纪子司空羣羣子泰四世于汉魏并有重名而其德渐渐小减时人为之语曰公惭卿卿惭长蹙或作戚
王浚悬刀丁固生松
晋书王浚字士治弘农湖人博渉坟典踈通亮逹恢廓有大度甞起第宅开门前路广数十歩欲使容长戟幡旗众咸笑之辟河东从事守令有不廉洁者皆望风引去除巴郡太守郡邉吴境兵士苦役生男多不养浚乃严其科条寛其徭课其产育者皆与休复所全活数千人转广汉太守垂惠布政百姓頼之夜夣悬三刀于卧屋梁上须臾又益一刀浚意甚恶之主簿李毅拜贺曰三刀为州字又益一刀明府其临益州乎果迁益州刺史后再刺益州武帝谋伐吴诏浚修舟舰乃作大船连舫以木为城起楼橹画鹢首怪兽于船首以惧江神舟楫之盛自古未有拜龙骧将军监军统兵先在巴郡之所全育者皆堪徭役供军其父母戒之曰王府君生尔尔必勉之无爱死也浚自发蜀兵不血刃顺流鼓棹径造三山孙皓降浚觧缚受璧焚榇送于京师以功封襄阳县侯累转抚军大将军卒谥武　吴志丁固仕孙皓为司徒吴録曰初固为尚书夣松生其腹上谓人曰松字十八公也后十八歳吾其为公乎卒如夣焉
姜维胆斗卢植音钟
蜀志姜维字伯约天水冀人与费祎共録尚书事加督中外军事迁大将军整勒戎马出战屡为魏将邓艾所败及后主降维投戈放甲诣镇西将军锺会会厚待之歩则同轝坐则同席谓长史杜预曰以伯约比中土名士公休太初不能胜也会既构邓艾因将维等诣成都自称益州牧欲授维兵五万人使为前驱魏将士愤发杀会及维世语曰维死时见剖胆如斗大　后汉卢植字子干涿郡涿人音声如钟少与郑玄俱事马融能通古今学好研精不守章句融外戚豪家多列女倡歌舞于前植侍讲积年未尝转眄融以是敬之学终辞归阖门教授性刚毅有大节常懐济世志不好词赋能饮酒一石灵帝时为尚书
桓温竒骨邓艾大志
晋书桓温字符子谯国龙亢人生未期温峤见之曰此儿有竒骨可试使啼及闻其声曰真英物也父彝以峤所赏故名之曰温峤笑曰果尔后将易吾姓也温豪爽有风槩姿貎甚伟面有七星少与刘琰善琰甞曰温眼如紫石棱须作猬毛磔孙仲谋晋宣王之流亚也尚南康长公主拜驸马都尉终大司马南郡公　魏志邓艾字士载义阳棘阳人少家贫毎见高山大泽輙规度指画军营处所时人多笑焉后为尚书郎时欲广田蓄榖为灭贼资使艾行陈项以东至寿春艾以为田良水少不足以尽地利宜开河渠可以引水充溉大积军粮又通漕运之道乃着济河论以喻其指后开广漕渠毎东南有事大军兴众泛流而下逹于江淮资食有储而无水害艾所建也累迁征西将军征蜀大破之刘禅降以勲进太尉锺会忌其威名构成其事遂见害
杨修捷对罗友黙记
后汉杨修字德祖太尉震玄孙好学有俊才为丞相曹操主簿操平汉中欲转冦蜀汉而不得进欲守之义难为功操出教唯曰鸡肋而已众莫能晓修独曰夫鸡肋食之则无所得弃之则如可惜公归计决矣操于此回师修之几决多有此类又甞出行筹操有问外事乃逆为答记勑守舎児若有令出依次通之既而果然操怪其速廉之知状忌修遂因事杀之语林曰修至江南读曹娥碑碑背有八字曰黄绢幼妇外孙韲臼操不觧问修曰卿知否修曰知之操曰且勿言待朕思之行三十里乃得之令修觧修曰黄绢色丝色丝絶字幼妇少女少女妙字外孙女子女子好字韲臼受辛受辛辞字操曰一如朕意俗云有智无智校三十里 世说云罗友少时多谓之痴常同入祠欲乞食了无怍容为人强记从桓宣武伐蜀按行蜀城道陌果木皆黙记之后宣武集蜀道事亦有遗忘皆名列之坐者叹服
杜康造酒苍颉制字
魏武帝乐府短歌行曰慨当以慷忧思难忘何以觧忧惟有杜康注谓杜康古之造酒者吕氏春秋曰仪狄造酒　淮南子曰苍颉作字书而天雨粟鬼夜哭许慎曰苍颉始视鸟迹之文造书契则诈伪萌生去本趋末弃耕作之业务锥刀之利天知其将饿故为雨粟鬼恐为文书所劾故夜哭也旧云龙潜藏未详所出
樗里智囊邉韶经笥
史记樗里子名疾秦惠王之弟疾室在昭王庙西渭南阴乡樗里故俗谓之樗里子滑稽多智秦人号曰智囊秦武王立以樗里子甘茂为左右丞相疾卒塟渭南章台东曰后百歳是当有天子之宫夹我墓至汉兴长乐宫在其东未央宫在其西武库正直其墓秦人谚曰力则任鄙知则樗里　后汉邉韶字孝先陈留浚仪人以文学知名教授数百人韶口辩曽昼日假寐弟子私嘲之曰邉孝先腹便便懒读书但欲眠韶潜闻之应时对曰邉为姓孝为字腹便便五经笥但欲眠思经事寐与周公通梦静与孔子同意师而可嘲出何典记嘲者大惭韶之才捷皆此类桓帝时拜大中大夫著作东观
滕公佳城王果石崖
西京杂记滕公驾至东都门马鸣局不肯前以足跑地久之滕公使士卒掘马所跑地入三尺所得石椁滕公以烛照之有铭焉乃以水洗冩其文文皆古异左右莫能知以问叔孙通通曰蝌蚪文也以今文冩之曰佳城鬰鬰三千年见白日吁嗟滕公居此室滕公曰嗟乎天也吾死其即安此乎死遂塟焉滕公即前汉夏侯婴官至太仆初为滕公奉车故号滕公　神怪志将军王果为益州太守路经三峡船中望见江崖石壁千丈有物悬在半崖似棺椁问旧行人皆云已久果令人悬崖就视乃一棺也骸骨存焉有石志云三百年后水漂我欲及长江垂欲堕欲堕不堕遇王果果见铭怆然曰数百年前知我名如何舎去因留为营敛瘗埋设祭而去
买妻耻樵泽室犯斋
前汉朱买臣字翁子吴人家贫好读书不治家产常乂薪樵卖以给食担束薪行且诵书其妻亦负戴相随羞之求去买臣曰我年五十当富贵今已四十余矣汝苦日久待我富贵报汝功妻恚怒曰如公等终饿死沟中耳何能富贵买臣即听去后数歳随上计吏为卒将重车至长安诣阙上书待诏公交车会邑子严助贵幸荐买臣进见说春秋言楚词武帝说之拜中大夫与严助俱侍中久之拜会稽太守上谓曰富贵不归故郷如衣绣夜行今子何如买臣顿首谢入吴界见其故妻妻夫治道买臣呼命后车载其夫妻到太守舎置园中给食之妻自经死买臣给其夫钱令塟悉召见故人与饮食诸常有恩者皆报焉　后汉周泽字穉都北海安丘人显宗时为司徒性简忽威仪颇失宰相之望后为太常清洁循行尽敬宗庙尝卧疾斋宫其妻哀泽老病窥问所苦泽大怒以妻干犯斋禁收送诏狱谢罪当世疑其诡激时人为语曰生世不谐作太常妻一年三百六十日三百五十九日斋后数为三老五更汉官仪于斋下云一日不斋醉如泥
马后大练孟光荆钗
后汉明德马皇后伏波将军援小女年十歳干理家事同成人尝久疾太夫人令筮之筮者曰此女虽久疾后当大贵兆不可言后又使相者占诸女见后大惊曰我必为此女称臣后选入宫显宗即位以为贵人时贾氏生肃宗帝命令养之谓曰人未必当自生子但患爱子不至耳后尽心抚育过于所生肃宗亦孝性惇笃恩情天至母子慈爱无纎介之间有司奏立长秋宫帝未有所言皇太后曰马贵人德冠后宫即其人也遂立为皇后既正位宫闱愈自谦肃能诵易经好读春秋楚辞尤善周官董仲舒书常衣大练裙不加縁　后汉梁鸿字伯鸾扶风平陵人同县孟氏有女状肥陋而黒力举石臼择对至三十父母问其故曰得贤如梁伯鸾者鸿闻而聘之及嫁始以装饰入门七日而鸿不答曰吾欲裘褐之人可与俱隐深山者今乃衣绮缟傅粉墨岂所愿哉妻曰妾自有隐居之服乃更为椎髻着布衣操作而前鸿大喜曰真梁鸿妻也字之曰德曜名孟光乃共入覇陵山中
颜叔秉烛宋弘不谐
毛公诗传曰昔者颜叔子独处于室邻之嫠妇又独处于室夜暴风雨至室壊妇人趋而至叔子纳之而使执烛放乎旦而蒸尽摍屋而继之自以为辟嫌亦不审矣若其审者宜若鲁人然鲁有男子独处于室邻之嫠妇又独处于室夜暴风雨至而室壊妇人趋而托之男子闭户而不纳曰吾闻之男女不六十不同居今子幼吾亦幼不可以纳子妇人曰子何不若栁下惠然妪不逮门之女国人不称乱男子曰栁下惠固可吾固不可吾将以吾不可学栁下惠之可孔子曰欲学柳下惠者未有似于是也　后汉宋弘字仲子京兆长安人光武即位为大司空时帝姊湖阳公主新寡帝与共论朝臣微观其意主曰宋公威容徳器羣臣莫及帝曰方且图之后引见帝令坐主屛风后谓弘曰谚言贵易交富易妻人情乎弘曰臣闻贫贱之交不可忘糟糠之妻不下堂帝顾谓主曰事不谐矣弘所得租奉分赡九族家无资产以清行致称所推进贤士三十余人或相与及公卿者
邓通铜山郭况金穴
前汉邓通蜀郡南安人以棹船为黄头郎文帝甞梦欲上天不能有一黄头郎推上天顾见其衣尻带后穿觉而之渐台以夣中阴自求见通衣后穿梦中所见也召见问其姓名帝悦尊幸之赏赐巨物以十数官至上大夫然无他技能不能有所荐逹独谨身媚上而已上使相者相通曰当贫饿死上曰能富通在我于是赐蜀严道铜山得自铸钱邓氏钱布天下其富如此上甞病痈通为上嗽吮之上问曰天下谁最爱我者通曰宜莫若太子及太子入问疾上使齰痈太子色难之已而闻通甞为上齰之太子惭由是心恨通景帝立通免居人告通盗出徼外铸钱下吏验问尽没入之竟寄死人家　后汉郭况真定槁人光武郭皇后弟帝善况小心谨慎年始十六拜黄门侍郎以后弟贵重宾客辐凑况谦恭下士颇得声誉迁大鸿胪帝数幸其第会诸侯亲家饮燕赏赐金钱缣帛丰盛莫比京师号况家为金穴显宗即位数受赏赐恩礼俱渥终特进
秦彭攀辕侯覇卧辙
后汉秦彭字伯平扶风茂陵人自汉兴之后世位相承六世祖袭为颍川太守与昆从同时为二千石者五人故三辅号曰万石秦氏彭为颍川太守仍有鳯凰麒麟嘉禾甘露之瑞集其郡境肃宗幸颍川輙赏赐钱榖恩宠甚异东观汉记曰彭去任老幼攀辕号泣　后汉侯覇字君房河南宻人矜严有威容家累千金不事产业笃志好学王莽末为淮平太守政理有能名及莽败覇保固自守卒全一郡更始遣使征覇百姓老弱相携号哭遮使者车或当道而卧皆曰愿乞侯君复留期年光武时为大司徒
淳于炙輠彦国吐屑
史记淳于髠齐人博闻强记学无所主其諌说慕晏婴之为人然而承意观色为务见梁惠王一语连三日三夜无倦惠王欲以卿相位待之髠因谢去送以安车驾驷束帛加璧黄金百镒终身不仕齐人颂曰谈天衍雕龙奭炙毂过髠刘向别録过字作輠輠者车之盛膏器也炙之虽尽犹尚有流者言髠智不尽如炙輠也衍奭谓二驺　晋胡母辅之字彦国泰山奉高人少有知人之鍳性嗜酒任纵不拘小节与王澄王敦庾敳俱为太尉为王衍所昵号曰四友澄尝与人书曰彦国吐佳言如锯木屑霏霏不絶诚为后进领袖也元帝时为湘州刺史
太真玉台武子金埒
晋书温峤字太真太原祁人性聪敏有识量博学能属文少以孝悌称于邦族成帝时为骠骑将军始安郡公世说曰峤丧妇从姑刘氏家经乱离散唯有一女甚有姿慧姑属公觅婚公自有婚意答曰佳壻难得但如峤如何姑云丧败之余乞粗存活便足慰吾余年何敢希汝比也后少日公报姑已得婚处门地壻身尽不减峤因下玉镜台一枚姑大喜既交礼女以手披纱扇抚掌大笑曰我固疑是老奴果如所卜玉镜台是公为刘越石长史北征刘聪所得也　晋王济字武子太原晋阳人少有逸才风姿英爽气葢一时好弓马勇力絶人善易及老荘文词俊茂技艺过人和峤裴楷齐名尚常山公主起家拜中书郎迁侍中坐免官乃移第北邙山下性豪侈丽服玉食时洛京地甚贵济买地为马埒编钱满之时人谓为金埒
巫马戴星宓贱弹琴
吕氏春秋曰宓子贱治单父弹鸣琴身不下堂而单父治巫马期以星出以星入日夜不居以身亲之而单父亦治巫马期问其故宓子曰我之谓任人子之谓任力任力者故劳任人者故逸
郝亷留钱雷义送金
风俗通郝子亷饥不得食寒不得衣一介不取诸人曽过姊饭留钱席下而去毎行饮水常投一钱井中　后汉雷义字仲公豫章鄱阳人初为郡功曹擢用善人不伐其功义常济人死罪罪者后以金二斤谢不受金主伺义不在黙投金于承尘上后葺理屋宇乃得之金主已死无所复还乃以付县曹后拜侍御史除南顿令
逄萌挂冠胡昭投簪
后汉逄萌字子庆北海都昌人之长安学通春秋经时王莽杀其子逄萌谓友人曰三纲絶矣不去祸将及人即解冠挂东都城门将家属浮海客于辽东萌素明阴阳知莽将败乃首戴瓦盎哭于市曰新乎新乎因遂潜藏后光武征不起　魏志胡昭字孔明颍川人养志不仕始避地冀州辞袁绍之命道还乡里太祖为相频加礼辟昭往应命自陈一介野生无军国之用归诚求去太祖曰人各有志出处异趣勉卒雅尚义不相屈昭乃转居陆浑山中躬耕乐道以经籍自娱闾里敬爱之建安末民孙狼等叛乱自相约言胡居士贤者一不得犯其部落一州頼昭咸无怵惕后公交车特征会卒挚虞作昭赞曰投簪卷带韬声匿迹
王乔双鳬华佗五禽
后汉王乔河东人为叶令乔有神术毎月朔望常自诣台朝显宗怪其来数而不见车骑宻令太史伺望之言其临至輙有双鳬东南飞来于是候鳬至举罗张之但得一双舄焉后天下玉棺于堂前乔曰天帝独召我耶乃沐浴服饰寝其中盖便立覆塟于城东百姓为立庙号叶君祠　后汉华佗字符化沛国谯人兼通数经晓养性之术年且百岁犹有壮容时人以为仙精于方药处剂不过数种针灸不过数处若疾发结于内针药所不能及者乃先令以酒服麻沸散既醉无所觉因刳破腹背抽割积聚若在肠胃则断截湔洗除去疾秽既而缝合傅以神膏四五日疮愈一月间平复为人性恶难得意且耻以医见业曹操累书呼之数期不反竟杀之广陵吴普从佗学佗语普曰人体欲得劳动但不当使极耳动揺则榖气得消血脉流通病不得生譬犹戸枢终不朽也古之仙者为导引之事熊经■〈氏鸟〉顾引挽腰体动诸闗节以求难老吾有一术为五禽之戏一曰虎二曰鹿三曰熊四曰猨五曰鸟亦能已疾兼利蹏足以当导引使有不快起作一禽之戏怡而汗出因以着粉身体轻便而欲食普施之行年九十余耳聪目明齿牙完坚
程邈隶书史籕大篆
前汉艺文志曰史籕篇者周时史官教学童书也与孔氏壁中古文异体又曰秦时始造隶书起于官狱多事茍趋省易施之于徒隶也晋卫恒善草隶书为字势曰昔周宣王时史籀始着大篆十五篇或与古同或与古异世谓之籀书或曰秦时下邽人程邈为衙狱吏得罪幽系云阳十年从狱中作大篆少者増益多者损减方者使员员者使方奏之始皇始皇善之出以为御史使定书或曰邈所定乃隶字也自秦壊古文有八体一曰大篆二曰小篆三曰刻符四曰虫书五曰摹印六曰署书七曰殳书八曰隶书恒字巨山为黄门郎与父瓘同遇害
王承鱼盗丙吉牛喘
晋书王承字安期汝南内史湛之子为东海太守政尚清静不为细察小吏有盗池中鱼者纲纪推之承曰文王之囿与众共之池鱼何足惜耶有犯夜者为吏所拘承问其故答曰从师受学不觉日暮承曰鞭挞寗越以立威名非政化之本使吏送令归家其从容寛恕若此渡江为元帝镇东府从事中郎甚见优礼承少有重誉而推诚接物众咸亲爱名臣王导卫玠周顗庾亮之徒皆出其下为中兴第一　前汉丙吉字少卿鲁国人宣帝时为丞相尝出逄清道羣斗者死伤横道吉过之不问吉前行逄人逐牛牛喘吐舌吉止驻使骑吏问逐牛行几里矣掾史独谓丞相前后失问或以讥吉吉曰民鬬相杀伤长安令京兆尹职所当禁备逐捕歳竟丞相课其殿最奏行赏罚而已宰相不亲小事非所当于道路问也方春少阳用事未可太热恐牛近行因暑故喘此时气失节恐有所伤害三公典调和阴阳职当忧是以问之掾史乃服以吉知大体初吉为廷尉监治巫蛊郡邸狱时宣帝生数月以皇曽孙坐卫太子事系吉哀其无辜择谨厚女徒令保养武帝疾望气者言狱中有天子气遣使杀狱系者内谒者令到狱吉闭门拒之乃劾奏吉上寤因赦天下郡邸狱頼吉得生恩及四海曽孙疾吉视遇甚有恩惠为人深厚不伐善自曽孙遭遇絶口不道前恩后上问知吉有旧恩不言大贤之制诏封博阳侯
贾琮褰帷郭贺露冕
后汉贾琮字孟坚东郡聊城人灵帝时为冀州刺史旧典传车骖驾垂赤帷裳迎于州界及琮之部升车言曰刺史当逺视广听纠察美恶何有反垂帷裳以自掩塞乎乃命御者褰之百城闻风震竦其诸赃过者望风解印绶去初交址屯兵反有司举琮为刺史琮到部讯其反状咸言赋敛过重民不聊生故相聚为盗贼琮即告示使各安其资业招抚荒散蠲复徭役百姓以安歌曰贾父来晚使我先反今见清平吏不敢犯在事三年为十三州最　后汉郭贺字乔卿雒阳人建武中为尚书令晓习故事多所匡益拜荆州刺史到官有殊政百姓歌之曰厥徳仁明郭乔卿忠正朝廷上下平显宗廵狩到南阳时见嗟叹赐以三公之服黼黻冕旒勑行部去襜帷使百姓见其容服以章有德每所经过吏人指以相示莫不荣之拜河南尹以清静称
冯媛当熊班女辞辇
前汉元帝冯昭仪立将军奉世女平帝祖母也拜偼伃内宠与傅昭仪等上视虎圏斗兽后宫皆至熊逸出圈攀槛欲上殿左右贵人傅昭仪等皆惊走偼伃直前当熊而立上问人情惊惧何故前当对曰猛兽遇人而止妾恐熊至御坐故以身当之上嗟叹倍敬重焉　前汉成帝班偼伃越骑校尉彪之女帝游后庭尝欲同辇载辞曰覩古图畵贤圣之君皆有名臣在侧三代末主乃有嬖妾今欲同辇得无近之乎上善其言而止太后闻之喜曰古有樊姬今有班偼伃后赵飞燕谮告许皇后与偼伃挟媚道祝诅后宫詈及主上考问偼伃对曰妾闻死生有命富贵在天修正尚未蒙福为邪欲以何望使鬼神有知不受不臣之愬如其无知愬之何益故不为也上善其对怜悯之赠黄金百斤
王充阅市董生下帷
后汉王充字仲任会稽上虞人家贫无书甞游洛阳市肆阅所卖书一见輙能诵忆遂博通众流百家之言仕郡为功曹充好论说始若诡异终有理实以为俗儒守文多失其真乃闭门潜思絶吊庆之礼戸牖墙壁各置刀笔着论衡八十五篇释物类同异正时俗嫌疑刺史辟为从事转治中自免还家肃宗诏公交车征不起　前汉董仲舒广川人少治春秋孝景帝时为博士下帷讲诵弟子传以久次相授业或莫见其面盖三年不窥园其精如此进退容止非礼不行学士皆师尊之武帝时举贤良对策为江都相事易王王帝兄素骄好勇仲舒以礼义匡正王敬重焉治国以春秋灾异之变推阴阳所以错行求雨闭诸阳纵诸阴其止雨反是行之得所欲公孙弘治春秋不如仲舒希世用事位至公卿仲舒以弘为从谀弘嫉之乃言之于上使相胶西王王亦帝兄尤纵恣闻仲舒大儒善待之凢相两国骄主正身以率下数上书諌争教令国中所居而治及去位不问家产业以修学著书为事朝廷有大议使使者就问之其对皆有明法自魏其武安侯为相而隆儒及仲舒对策推明孔氏抑黜百家立学校之官州郡举茂才孝亷皆其发之以寿终于家徙茂陵子及孙皆至大官
平叔傅粉弘治凝脂
魏志何晏字平叔南阳宛人尚金乡公主为吏部尚书驸马都尉世说曰平叔美姿面至白文帝疑其傅粉夏月令食汤饼汗出以巾拭之转皎白也　晋杜乂字弘治成恭皇后父也性纯和美姿容有盛名于江左王羲之目之曰肤若凝脂眼如点漆此神仙人也桓彛亦曰卫玠神清杜乂形清仕为丹阳丞
杨寳黄雀毛寳白龟
续齐谐记杨寳年九歳时至华阴山北见一黄雀为■〈氏鸟〉枭所搏坠于树下为蝼蚁所困寳取之以归置巾箱中唯食黄花百余日毛羽成乃飞去其夜有黄衣童子向寳再拜曰我西王母使者君仁爱救拯实感成济以白环四枚与寳令君子孙洁白位登三事当如此环矣寳哀平世隐居教授王莽征之遂逃遯光武高其节公交车特征不到子震安帝时为太尉震子秉桓帝时为太尉秉子赐灵帝时为太尉赐子彪献帝时为太尉魏文帝时复为太尉震至彪四世太尉德业相继　晋毛寳字硕真荥阳阳武人进征虏将军豫州刺史与西阳太守樊峻以万人守邾城石虎遣二万骑攻之城陷寳等率左右突围出赴江死者六千人寳亦溺死初寳在武昌军人有于市买得一白龟养之渐大放诸江中邾城之败飬龟人被铠持矛自投于水中如觉堕一石上视之乃先所养白龟长五六尺送至岸遂得免
宿瘤采桑漆室忧葵
古列女传齐闵王之后项有大瘤号曰宿瘤闵王出道至东郭百姓尽观宿瘤采桑如故王怪问曰寡人出游百姓无少长皆来观汝不一视何也对曰妾受父母教采桑不教观大王王曰此竒女曰婢妾之职属之不二予之不忘中心谓何宿瘤何伤王大悦曰此贤女也令后乘载之女曰父母在内使妾不受教而随王是奔女也王安用之王大惭遣归使使者奉礼加金百镒往聘迎之父母惊惶欲洗浴加衣裳女曰如是见主变容更服不见识也于是如故随使者至闵王以为后出令卑宫室填池泽损膳减乐后宫不得重采期月之间化行邻国诸侯朝之侵三晋惧秦楚宿瘤有力焉及死后燕遂屠齐闵王逃亡而弑于外　古列女传鲁漆室邑之女过时未适人当穆公时君老太子幼倚柱而啸邻妇曰何啸之悲子欲嫁耶女曰吾岂为不嫁而悲哉吾忧鲁君老而太子幼也邻妇笑曰此鲁大夫之忧妇人何与焉女曰不然昔晋客舍吾家系马园中马佚驰走践吾葵使吾终歳不食葵邻女奔随人亡其家倩吾兄行追之逢霖雨出溺死令吾终身无兄吾闻河润九里渐洳三百歩夫鲁国有患君臣父子皆被其辱祸及众庶妇人独安所逃乎居三年鲁果乱齐楚攻之连有冦男子战斗妇人转输不息
韦贤满籯夏侯拾芥
前汉韦贤字长儒鲁国邹人为人质朴少欲笃志于学兼通礼尚书以诗教授号称邹鲁大儒宣帝时为丞相以老病乞骸骨赐黄金百斤第一区丞相致仕自贤始少子玄成字少翁好学修父业尤谦逊下士复以明经歴位至丞相故邹鲁谚曰遗子黄金满籯不如一经玄成相元帝七年守正持重不及父而文采过之　前汉夏侯胜字长公东平人少好学为人质朴守正简易亡威仪宣帝时迁太子少傅受诏撰尚书论语说赐黄金百斤年九十卒官初胜授太后尚书故赐钱二百万素服五日以报师傅之恩儒者以为荣始胜每讲授甞谓诸生曰士病不明经术经茍明其取青紫如俛拾地芥耳学经不明不如归耕
阮简旷逹袁耽俊迈
旧注引竹林七贤论曰阮简咸之从子亦以旷逹闻居父丧行遇大雪寒冻遂诣浚仪令令为他宾设黍简食之以致清议废顿几二十年　晋袁耽字彦道陈郡阳夏人少有才气倜傥不覊为士类所称桓温少时游于博徒资产俱尽尚有负进思自振之方莫知所出欲求济于耽而耽在艰试以告焉耽无难色遂变服懐布帽随温与债主戏耽素有艺名债者闻之而不相识谓之曰卿当不办作袁彦道也遂就局十万一掷直上百万耽投马絶呌探布帽掷地曰竟识袁彦道不其通脱如此仕为从事郎中
蘓武持节郑众不拜
前汉蘓武字子卿杜陵人武帝时以中郎将持节使匈奴单于欲降之遂幽武置大窖中絶不饮食天雨雪武因卧啮雪与毡毛并咽之数日不死匈奴以为神乃徙武北海上使牧羝羝乳乃得归武杖汉节牧羊卧起操持节旄尽落昭帝立匈奴与汉和亲汉求武等匈奴诡言武死常惠教汉使者言天子射上林中得鴈足有系帛书言在某泽中由是得还拜为典属国秩中二千石赐钱二百万公田二顷宅一区武留匈奴十九载始以强壮出及还须髪尽白至宣帝时以武着节老臣令朝朔望号称祭酒年八十余卒后图画于麒麟阁法其形貎署其官爵姓名　后汉郑众字仲师河南开封人精力于学知名于世永平初以明经给事中八年遣众持节使匈奴众至北庭虏欲令拜众不为屈单于大怒围守闭之不与水火欲胁服众拔刀自誓单于恐而止后复遣众言臣前奉使不为匃奴拜单于恚恨遣兵围臣今复衔命必见陵折臣诚不忍持大汉节对毡裘谒拜卒不听众既行在路连上疏固争诏追还系廷尉会赦归家后帝见匃奴来者问众与单于争礼之状皆言众意气壮勇虽苏武不过也复召为军司马终大司农
郭巨将坑董永自卖
旧注引孝子传云后汉郭巨家贫养老母妻生一子三歳母尝减食与之巨谓妻曰贫乏不能供给共汝埋子子可再有母不可再得妻不敢违巨遂掘地三尺余忽见黄金一釜釜上云天赐孝子郭巨官不得夺人不得取　旧注汉董永少失母养父家贫佣力至农月以小车推父置田头阴树下而营农作父死就主人贷钱一万约卖身为奴遂得钱葬父还于路忽遇妇人姿容端美求为永妻永与俱诣主人令永妻织缣三百匹放汝夫妻乃织一月而毕主人怪其速遂放之相随至旧相遇处辞永曰我天之织女也縁君至孝天帝令助君偿债言讫凌空而去
仲连蹈海范蠡泛湖
史记鲁仲连齐人好竒伟俶傥之画策不肯仕宦游于赵会秦围邯郸而魏将新垣衍欲令赵尊秦昭王为帝仲连乃见平原君曰梁客新垣衍安在吾请为君责而归之平原君请为介绍见衍衍曰吾观居此围城之中者皆有求于平原君今观先生之玉貎非有求者曷为久而不去仲连曰世以鲍焦无从容而死者皆非也众人不知则为一身彼秦弃礼义上首功之国也权使其士虏使其民彼即为帝则连蹈东海而死耳不忍为之民也于是衍不敢复言帝秦平原君欲封之遂辞去终身不复见　史记范蠡事越王勾践苦身戮力与勾践深谋二十余年卒灭吴报会稽之耻以为大名之下难以久居且勾践可与共患难与处安乃装其轻寳珠玉与其私徒属乗舟泛湖以行终不反适齐变姓名自谓鸱夷子皮耕于海畔父子致产数千万齐人闻其贤以为相蠡叹曰居家致千金居官至卿相此布衣之极也乃归相印尽散其财以分与交友郷党懐其重寳间行以去至于陶以为天下之中交易有无之路通可以致富自谓陶朱公居无何致赀累巨万天下称陶朱公故范蠡三徙成名于天下老死于陶
文寳缉栁温舒截蒲
楚国先贤传孙文寳到洛阳在太学左右得一小屋安止母然后入学缉杨栁为简以写经　前汉路温舒字长君巨鹿东里人父为里监门使牧羊温舒取泽中蒲截以为牒编用写书诵习善求为狱小吏因学律令转狱史县中疑事皆问焉太守行县见而异之署决曹史又授春秋通大义举孝亷为山邑丞宣帝时迁临淮太守治有异迹
伯道无儿嵇绍不孤
晋书邓攸字伯道平阳襄陵人为河东太守没于石勒乃斫壊车以牛马负妻子而逃又遇贼掠其牛马歩走担其儿及其弟子绥度不能两全乃谓妻曰吾弟早亡惟有一息理不可絶止应自弃我儿耳幸而得存我后当有子妻泣而从之乃弃之朝弃而暮反明日系之树而去至江东仕为尚书右仆射攸弃子之后妻不复孕过江纳妾甚宠之讯其家属说是北人遭乱忆父母姓名乃攸之甥攸素有徳行闻之感恨遂不复畜妾卒以无嗣时人义而哀之曰天道无知使邓伯道无儿　晋嵇绍字延祖父康与山涛善临诛谓绍曰巨源在汝不孤矣后涛荐为秘书丞始入洛或谓王戎曰昨于稠人中始见嵇绍昻昻状若野鹤之在鸡羣裴頠亦深器之每曰使延祖为吏部尚书可使天下无复遗才累迁侍中及惠帝蒙尘驰诣行在所王师败绩百官及侍卫散溃唯绍俨然端冕以身捍卫兵交御辇飞箭雨集遂被害于帝侧血溅御服帝深哀叹之及事定左右欲浣衣帝曰此嵇侍中血勿去元帝表赠太尉谥曰忠穆祠太牢
緑珠坠楼文君当垆
晋书石崇字季伦渤海南皮人拜卫尉有妓曰緑珠美而艶善吹笛中书令孙秀使人求之崇时在金谷别馆方登凉台临清流妇人侍侧使者以告崇尽出其婢妾十数人以示之皆藴兰麝被罗縠曰任所择使者受命指索緑珠不知孰是崇勃然曰緑珠吾所爱不可得也秀怒乃劝赵王伦诛崇遂矫诏收之崇正宴楼上介士到门崇谓緑珠曰我今为尔得罪緑珠泣曰当効死于官前因自投于楼下而死崇诣东市叹曰奴軰利吾家财收者曰知财致害何不早散之崇不能答遂被害　前汉卓文君蜀郡临邛富人卓王孙女新寡好音司马相如与客至其家酒酣设琴而以琴心挑之相如从车骑雍容闲雅甚都文君窃从戸窥之心悦而好之恐不得当也夜亡奔相如相如与驰归成都家徒四壁卓王孙大怒文君久之不乐谓长卿曰第俱如临卭从昆弟假贷犹足以为生乃之临卭尽卖车马买酒舎令文君当垆相如自着犊鼻裈与庸保杂作涤器于市王孙耻之杜门不出昆弟诸公更谓王孙曰有一男两女所不足者非财也今文君既失身于长卿长卿故倦游虽贫其人材足依也王孙分与文君僮百人钱百万归成都买田宅为富人久之蜀人杨得意为狗监侍武帝帝读子虚赋而善之曰朕独不得与此人同时哉得意曰臣邑人司马相如自言为此赋上惊召之以为郎

[book_title]蒙求集注卷下
（唐）李瀚 撰　（宋）徐子光 注
伊尹负鼎宁戚扣角
史记伊尹欲干汤而无由乃为有莘氏媵臣负鼎俎以滋味说汤致于王道或曰伊尹处士汤使人聘迎之五反然后肯徃从汤言素王及九主之事汤举任以国政　三齐畧记齐桓公夜出迎客宁戚疾击其牛角高歌曰南山矸白石烂生不逄尧与舜禅短布单衣适至骭从昏饭牛薄夜半长夜漫漫何时旦桓公召与语说之以为大夫
赵壹坎壈颜驷蹇剥
后汉赵壹字符叔汉阳西县人体貌魁梧望之甚伟恃才倨傲为乡党所摈乃作解摈屡抵罪几至死友人救得免乃贻书谢恩为穷鸟赋后举郡上计到京师时司徒袁逄受计计吏数百人皆拜伏廷中壹独长揖逄异之令左右让之对曰昔郦食其长揖汉王今揖三公何遽怪哉逄下堂执手延置上座河南尹羊陟与逄共称荐之名动京师士大夫想望其风采后州郡争致礼命十辟公府并不就初逄使善相者相壹云仕不过郡吏竟如其言　汉武故事曰上至郎署舎见一老郎须眉皓白问何时为之对曰臣姓颜名驷文帝时为郎文帝好文而臣好武景帝好老而臣尚少陛下好少而臣已老是以三朝不遇也上感其言擢为会稽都尉一本作景帝好美臣貌丑
龚遂劝农文翁兴学
前汉龚遂字少卿山阳南平阳人以明经为官宣帝时渤海左右郡岁饥盗贼并起二千石不能禽制上选能治者以遂为渤海太守年七十余遂至界尽移勅属县罢捕盗贼吏诸持鉏锸田器者皆为良民吏毋得问持兵者乃为盗贼盗贼悉平民安土乐业遂乃开仓廪假贫民选用良吏慰安牧养焉遂见齐俗奢侈好末技不田作乃躬率以俭约劝民务农桑民有带刀剑者使卖剑买牛卖刀买犊吏民皆富实狱讼止息后征遂议曹王生素嗜酒亡节度从至京师会遂引入宫王生曰天子即问君何以治渤海宜曰皆圣主之德非小臣之力遂受其言以对上说笑曰君安得长者之言而称之对曰臣非知此乃议曹教戒臣也上以遂老不任公卿拜水衡都尉王生为丞以褒显遂云　前汉文翁庐江舒人少好学通春秋景帝末为蜀郡守仁爱好教化见蜀地僻陋有蛮夷风欲诱进之乃选郡县小吏开敏有材者亲自饬厉遣诣京师受业博士数岁蜀生皆成就还归以为右职官有至郡守刺史者又修起学官于成都市中招下县子弟为学官弟子为除更繇高者以补郡县吏次为孝弟力田每行县益从学官诸生明经饬行者与俱使传教令出入闺合吏民见而荣之争欲为学官弟子富人至出钱以求之由是大化蜀地学于京师者比齐鲁焉武帝乃令天下郡国皆立学校自文翁始文翁终于蜀吏民为立祠堂岁时祭祀不絶至今巴蜀好文雅文翁之化也
晏御扬扬五鹿岳岳
史记晏平仲婴为齐相出其御之妻从门间而窥其夫其夫为相御拥大盖策驷马意气扬扬甚自得也既而归其妻请去夫问其故妻曰晏子长不满六尺身相齐国名显诸侯妾观其出志念深矣常有以自下者今子长八尺乃为人仆御然子之意自以为足妾是以求去其后夫自抑损晏子怪问之以实对晏子荐以为大夫　前汉五鹿充宗字君孟时为少府贵幸为梁丘易自宣帝时善梁丘氏说元帝好之欲考其异同令充宗与诸易家论充宗乗贵辩口诸儒莫能与抗皆称疾不敢会有荐朱云者召入摄■〈斋，衣代小〉登堂抗首而请音动左右既论难连拄五鹿君诸儒为之语曰五鹿岳岳朱云折其角遂为博士
萧朱结绶王贡弹冠
前汉萧育字次君东海兰陵人哀帝时为光禄大夫执金吾少与陈咸朱博为友着闻当世徃者有王阳贡禹故长安语曰萧朱结绶王贡弹冠言其相荐逹也王吉字子阳琅琊皋虞人少好学明经宣帝时为谏大夫与同郡贡禹为友世称王阳在位贡公弹冠言其舎取同也禹字少翁以明经洁行着闻仕至御史大夫
龎统展骥仇览栖鸾
蜀志龎统字士元襄阳人少时朴钝未有识者司马徽有知人鉴称统当为南州士之冠冕由是渐显先主领荆州统以从事守耒阳令在县不治免官呉将鲁肃遗先主曰龎士元非百里才也使处治中别驾之任始当展其骥足耳诸葛亮亦言之于先主先主以为治中从事亲待亚于亮遂并为军师中郎将　后汉仇览字季智一名香陈留考城人为蒲亭长厉人生业农毕乃令子弟就学剽轻游恣者皆役以田桑赈恤穷寡期年大化初到有陈元者独与母居而母诣览告元不孝览亲到元家与其母子饮因为陈人伦孝行譬以祸福之言元卒成孝子乡邑为之语曰父母何在在我庭化我鸤枭哺所生时考城令王涣政尚严猛闻览以德化人署为主簿谓曰主簿闻陈元之过不罪而化之得毋少鹰鹯之志邪览曰以为鹰鹯不若鸾鳯涣谢遣曰枳棘非鸾鳯所栖百里岂大贤之路乃奉资勉入太学学毕归乡里州郡并请皆以疾辞
葛亮顾庐韩信升坛
蜀志诸葛亮相先主先主病笃召亮属以后事谓曰君才十倍曹丕必能安国终定大事若嗣子可辅辅之如其不才君可自取亮涕泣曰臣敢竭股肱之力効忠贞之节继之以死又为诏勅后主曰汝与丞相从事事之如父自是事无巨细皆决于亮尝上疏其畧曰臣本布衣躬耕于南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中谘以当世之事后常以木牛流马运粮据武功五丈原与司马宣王对于渭南相持百余日卒于军年五十四谥忠武侯亮长于巧思损益连弩木牛流马皆出其意推演兵法作八阵图咸得其要云　前汉韩信淮阴人家贫无行不得推择为吏后属项羽为郎中数以策干羽羽弗用亡归汉汉王以为治粟都尉上未之竒数与萧何语何竒之信度上不用即亡何追之居一二日来谒上骂曰诸将亡以十数公无所追追信诈也何曰诸将易得至如信国士无双王必欲争天下非信无可与计事者于是择日斋戒设坛场具礼拜为大将一军皆惊后封楚王都下邳谋反赦为淮阴侯卒为吕后所斩
王裒柏惨闵损衣单
晋书王裒字伟元城阳营陵人少立操尚博学多能其父仪为文帝司马见杀裒痛父非命未尝西向而坐示不臣朝廷也隐居教授庐于墓侧旦夕常至墓所拜跪攀柏悲号涕泣着树树为之枯母性畏雷母没毎雷辄到墓曰裒在此及读诗至哀哀父母生我劬劳未尝不三复流涕门人受业者并废蓼莪之篇家贫躬耕计口而田度身而蚕或有助之者不听遭乱恋垄不去　旧注云闵损字子骞早丧母父娶后母生二子损至孝不怠母疾恶之所生子以绵絮衣之损以芦花絮父冬日令损御车体寒失靷父责之损不自理父察知之欲遣后母损泣启父曰母在一子寒母去三子单父善之而止母亦悔改待三子均平遂成慈母
蒙恬制笔蔡伦造纸
初学记云博物志蒙恬造笔又尚书中候玄龟负图出周公援笔以时文冩之曲礼云史载笔此则秦之前已有笔矣盖诸国或未之名而秦独得其名恬更为之损益耳故说文曰楚谓之聿呉谓之不律燕谓之拂秦谓之笔也旧注引博物志云蒙恬为秦将制笔自此始今本无之　后汉宦者蔡伦字敬仲和帝时转中常侍加尚方令监作秘剑及诸器械莫不精工坚宻为后世法自古书契多编以竹简其用缣帛者谓之为纸缣贵而简重并不便于人伦乃造意用树肤麻头及敝布鱼网以为纸奏上之帝善其能自是莫不通用故天下咸称蔡侯纸
孔伋缊袍祭遵布被
说苑曰子思居于卫缊袍无里三旬九食田子方闻之使人遗狐白裘恐其不受因谓之曰吾假人遂亡之吾与人如弃之子思拜而不受子方曰我有子无何故不受子思曰伋闻之妄与人如遗弃物于沟壑伋虽贫不忍以身为沟壑是以不敢　后汉祭遵字弟孙颍川颍阳人少好经书家富给而恭俭从光武平河北拜征虏将军遵为人廉约小心克己奉公赏赐尽与士卒家无私财身衣韦袴布被夫人裳不加縁帝以是重焉及卒愍悼尤甚车驾素服临之丧礼成亲祠以太牢既葬车驾复临其坟存见夫人室家其后会朝帝每叹曰安得忧国奉公如祭征虏乎其见思如此
周公握发蔡邕倒屣
史记曰武王崩周公相成王而使其子伯禽代就封于鲁戒之曰我文王之子武王之弟成王之叔父我于天下亦不贱矣然我一沐三握发一饭三吐哺起以待士犹恐失天下之贤人子之鲁恒无以国骄人　后汉蔡邕字伯喈陈留圉人少博学好辞章数术天文妙探音律闲居翫古不交当世后为中郎将献帝西迁王粲徙长安邕见而竒之时邕才学显著贵重朝廷常车骑填巷宾客盈坐闻粲在门倒屣迎之粲至年既幼弱容状短小一座尽惊邕曰此王公之孙有异才吾不如也吾家书籍文章尽当与之粲曾祖龚祖畅皆为三公
王敦倾室纪瞻出妓
晋书王敦字处仲少有竒人之目尚武帝女襄城公主拜驸马都尉明帝初移镇姑孰因领扬州牧谋逆病死剖棺戮尸初石崇以奢豪矜物厕上常有十余婢侍列皆有容色置甲煎粉沉香汁有如厕者皆易新衣而出客多羞脱衣而敦脱故着新意色无怍羣婢曰此客必能作贼又尝荒恣于色体为之弊左右諌之敦曰此甚易耳乃开后阁驱诸婢数十人并放之时人叹异　世说王遵与周顗及诸朝士诣尚书纪瞻家观妓瞻有爱妾能作新声顗问答之颜无怍色有司奏顗耽荒诏原之今本缺载
暴胜持斧张纲埋轮
前汉暴胜之字公子武帝末郡国盗贼羣起胜之为直指使者衣绣衣持斧逐捕盗贼督诛郡国车至毎以军兴诛不从命者威振州郡　后汉张纲字文纪犍为武阳人少明经学辟为御史时顺帝委纵宦官有识危心纲尝感激慨然叹曰秽恶满朝不能奋身出命扫国家之难虽生吾不愿也汉安初遣八使循行风俗皆耆儒知名多歴显位唯纲年少官次最微余人受命之部而纲独埋其车轮于洛阳邮亭曰豺狼当路安问狐狸遂奏大将军梁冀等无君之心十五事京师震竦时冀妹为皇后诸梁姻族满朝帝虽知言直不忍用终广陵太守
灵运曲笠林宗折巾
世说新语谢灵运好戴曲柄笠孔隐士谓曰卿欲希心高逺何不能遗曲盖之貌谢答曰将不畏影者未能忘懐又南史谢灵运晋车骑将军玄之孙为学博览羣书文章之美与颜延之为江左第一袭封康乐公世称谢康乐公为永嘉太守郡有名山水素所爱好肆意游遨族弟惠连十岁能属文灵运嘉赏之云每有篇章对惠连辄得佳句尝于永嘉西堂思诗竟日不就梦见惠连即得池塘生春草大以为工尝云此语有神助非吾语也后为侍中免官寻山陟岭必造幽峻登蹑尝着木屐起为临川内史有逆志徙广州弃市灵运诗书皆兼独絶毎文竟手自冩之宋文帝称为二寳　后汉郭泰字林宗辟举不应性明知人好奬训士类容貌魁伟褒衣博带周游郡国尝于陈梁间行遇雨巾一角垫时人乃故折巾一角以为林宗巾其见慕如此或问范滂曰林宗何如人滂曰隐不违亲贞不絶俗天子不得臣诸侯不得友不知其它林宗虽善人伦而不为危言核论故宦官擅政而不能伤及党事起名士多被害惟林宗袁闳得免闭门教授弟子以千数及卒四方之士千余人会葬同志者共刻石立碑蔡邕为其文谓卢植曰吾为碑铭多矣皆有惭德唯郭有道无愧色耳其奬拔士人皆如所鉴
屈原泽畔渔父江滨
史记屈原名平楚之同姓为懐王左徒博闻强识明于治乱■〈女间〉于辞令王甚任之上官大夫与之同列争宠而心害其能因谗之王怒而疏平后秦昭王欲与懐王会平曰秦虎狼之国不如无行懐王稚子子兰劝王行王死于秦长子顷襄王立以子兰为令尹子兰使上官大夫短原于王王怒而迁之原至江滨披髪行吟泽畔颜色憔悴形容枯槁渔父问曰子非三闾大夫欤何故至于此原曰举世混浊而我独清众人皆醉而我独醒是以见放渔父曰夫圣人不凝滞于物而能与世推移举世混浊何不随其流而扬其波众人皆醉何不餔其糟而啜其醨何故懐瑾握瑜而自令见放为原曰吾闻之新沐者必弹冠新浴者必振衣安能以身之察察受物之汶汶者乎宁赴常流而葬乎江鱼之腹中耳又安能以皓皓之白而蒙世之温蠖乎乃作懐沙之赋懐石自投汨罗以死后百余年贾生为长沙王太傅过湘水投书以吊之
魏勃埽门潘岳望尘
前汉魏勃少时欲求见齐相曹参家贫无以自通乃常独早埽齐相舎人门外舎人怪之因特令阍者而问之勃曰愿见相君无因故为子埽于是舎人见勃曹参因以为舎　人晋潘岳为黄门侍郎性轻躁趋世利与卫尉石崇等谄事贾谧毎候其出与崇辄望尘而拜谧与之亲善号二十四友岳为其首谧构愍懐太子之文及晋书限断皆岳之辞也初岳为琅琊内史孙秀为小史给岳而狡黠自喜岳恶其为人数挞辱之秀常衔忿及赵王伦辅政秀为中书令遂诬岳及石崇谋为乱同被诛谧韩寿子贾充妇郭槐养为己子时贾后淫虐谧干预国事权侔人主
京房推律翼奉观性
前汉京房字君明东郡顿丘人受易焦延寿延寿曰得我道以亡身者京生也其说长于灾变分六十四卦更直日用事以风雨寒温为候各有占验房用之尤精好钟律知音声孝元时以孝廉为郎与石显五鹿充宗有隙出为魏郡太守房自知数以议论为大臣所非不欲逺离左右及为太守忧惧乃上封事言灾异既而显告房非谤政治归恶天子诖误诸侯王遂弃市房本姓李推律自定为京氏　前汉翼奉字少君东海下邳人明经术好律厯阴阳之占元帝即位征之奉上封事曰治道要务在知下之邪正于是有时客主邪之语其畧曰参之六合五行则可以见人性知人情观性以厯观情以律明主所宜独用后官至谏大夫
甘宁奢侈陆凯贵盛
呉志甘宁字兴霸巴郡临江人少有气力好游侠招合轻薄少年为渠帅仕孙权以功拜折冲将军呉书曰宁轻侠杀人藏舎亡命闻于郡中其出入步则陈车骑水则连轻舟侍从被文绣帏帐以珠玉为饰常以缯锦维舟去或割弃以示奢也江表传曰曹公出濡湏临江饮马权率众应之使宁为前都督勅使夜入魏军宁选徤儿百余人径诣曹公营下踰垒入营斩数千级北军惊骇权曰孟德有张辽孤有兴霸足相敌也　呉志陆凯字敬风呉人丞相逊族子孙皓时为丞相世说曰皓问凯卿一宗在朝有几人答曰二相五侯将军十余人皓曰盛哉凯曰君贤臣忠国之盛也父慈子孝家之盛也今政荒民弊覆亡是惧臣何敢言盛也
干木富义于陵辞聘
淮南子曰段干木辞禄而处家魏文侯过其门而式之其仆曰干木布衣之士君式其闾不已甚乎文侯曰干木不趋势利懐君子之道隐处穷巷声驰千里寡人敢勿式乎干木光于德寡人光于势干木富于义寡人富于财势不若德尊财不若义高干木难以势易寡人弗为　古列女传楚王闻于陵子终贤欲以为相使使者持金百镒徃聘之子终入谓妻曰王欲以我为相今日为相明日结驷连骑食方丈于前可乎妻曰夫子织屦以为食非与物无治也左琴而右书乐亦在其中矣夫结驷连骑所安不过容膝食方丈于前所甘不过一肉以容膝之安一肉之味而懐楚国之忧其可乎乱世多害妾恐先生之不保命也于是子终出谢使者遂相与逃而为人灌园高士传曰陈仲子字子终齐人辞母兄将妻适楚居于陵自号于陵仲子
元凯传癖伯英草圣
晋书杜预字符凯既立功之后从容无事乃耽思经籍为春秋左氏经传集解又参考众家谱第谓之释例又作盟会图春秋长厯备成一家之学比老乃成又撰女记讃当时论者谓预文义质直世人未之重唯秘书监挚虞赏之曰左丘明本为春秋作传而左传遂自孤行设释例本为传设而无所发明何但左传故亦孤行时王济解相马又甚爱之而和峤颇聚敛预常称济有马癖峤有财癖武帝闻之谓曰卿有何癖对曰臣有左传癖终司隶校尉位特进赠征南大将军初预好为后世名尝言高岸为谷深谷为陵刻石为二碑记其勋绩一沉岘山之下一立岘山之上曰焉知此后不为陵谷乎　后汉张芝字伯英敦煌酒泉人善草书卫恒曰章帝时齐相杜度号善作篇后有崔瓘崔实亦皆称工杜氏杀字甚安而书体微瘦崔氏甚得笔势而结字小疏伯英因而转精甚巧凡家之衣帛必书而后练之临池学书池水尽黑下笔为楷则号匆匆不暇草书寸纸不见遗世尤寳其书韦仲将谓之草圣
冯异大树千秋小车
后汉冯异字公孙颍川父城人好读书通左氏春秋孙子兵法汉兵起以郡掾守父城光武为司隶道经父城即开门迎光武署为主簿及王郎起光武自蓟东南驰至饶阳芜蒌亭天寒众饥疲异上豆粥明旦光武曰昨得公孙豆粥饥寒俱解及至南宫遇大风雨光武入道傍舎燎衣异进麦饭莵肩因渡滹沱河还拜偏将军为人谦退不伐行与诸将相逄辄引车避道进止皆有表识军中号为整齐毎所止舎诸将并坐论功异常独屏树下军中号曰大树将军及破邯郸乃更部分诸将各有配隶军士皆言愿属大树将军光武以此多之后封阳夏侯拜征西大将军赐珍寳衣服钱帛诏曰仓卒芜蒌亭豆粥滹沱河麦饭厚意久不报异稽首谢　前汉车千秋本姓田氏为高寝郎会卫太子为江充所譛败久之武帝颇知太子寃千秋上急变讼曰子弄父兵罪当笞天子之子过误杀人当何罪哉臣尝梦见一白头翁教臣言上大感悟召千秋至前千秋长八尺余体貌甚丽帝见而悦之谓曰父子之间人所难言公独明其不然此高庙神灵使公教我公当为我辅佐立拜大鸿胪数月为丞相封富民侯千秋无他材能术学又无阀阅功劳特以一言寤意旬月取宰相封侯世未尝有也千秋年老上优之朝见得乘小车入宫殿中故因号曰小车丞相
漂母进食孙锺设瓜
前汉韩信家贫尝从下乡南昌亭长食亭长妻苦之乃晨炊蓐食食时信徃不为具食信自絶去至城下钓有一漂母哀之饭信数十日信曰吾必重报母母曰大丈夫不能自食吾哀王孙而进食岂望报乎淮阴少年有侮信众辱信曰能死刺我不能出跨下信熟视俛出跨下一市皆笑以为怯及信为楚王召漂母赐千金及下乡亭长钱百曰公小人为德不竟召辱巳少年以为中尉告诸将相曰此壮士也方辱我时宁不能死死之无名故忍而就此　幽冥録孙锺少时家贫种瓜瓜熟有三人来乞瓜锺引入庵中设瓜及饭饭讫谓锺曰蒙君厚惠今示子葬地欲得世世封侯欲为数代天子又曰我司命也君下山百步勿反顾锺下六十来步回看并为白鹤飞去锺遂于此葬母冢上有气属天锺后生坚坚生权权生亮及休权孙和生皓为晋所灭降为归命侯
壶公谪天蓟训歴家
后汉汝南费长房为市掾市中有老翁卖药悬一壶于肆头及市罢辄跳入壶中市人莫之见唯长房于楼上覩之异焉因徃再拜奉酒脯翁知长房之意其神也谓曰子明日可更来长房旦日复诣翁翁与俱入壶中维见玉堂严丽旨酒甘肴盈衍其中共饮毕而出翁约不得与人言之后乃就楼上候长房曰我神仙之人以过见责今当去能相随乎楼下有少酒与卿为别长房使人取之不能胜又令人扛之犹不能举翁闻笑而下楼以一指提上视器如一升许二人终日饮不尽　神仙传蓟子训齐人举孝廉除郎中又为都尉人莫知其有道在乡里常以信让与人二百余年颜色不老曾徃抱邻舎婴儿误堕地儿家素尊子训即埋之二十余日子训自外来抱儿还之家恐是鬼子训既去掘视所埋但泥而已又诸老人鬓白者子训与对坐共语宿昔皆还黑京师贵人莫不虚心欲见争请子训徃尽令太学诸生为请子训子训曰吾某月日当徃到期子训以食时发日中到未半日行千余里乃见诸生问谁欲见我卿尽语之我日中当徃到日中子训果徃二十三处诸贵人喜自谓先诣之明日相参问各言子训衣服颜色如一而所论说随主所语不同逺近惊异子训自乗青骡出东门陌上徐徐行诸贵人走马逐不能及行半日而相去常一里许乃止
刘玄刮席晋惠闻蟆
后汉刘玄字圣公光武族兄王莽末平林陈牧等聚众号平林兵圣公徃从之及破莽军号圣公为更始将军众虽多无所统一遂共立更始为天子更始即帝位南面朝羣臣素懦弱羞愧流汗举手不能言初入都宛城时汉兵诛王莽传首诣宛县于市遂北都洛阳后迁长安初莽败惟未央宫被焚余宫馆无所毁官府市廛不改于旧更始既至居长乐宫升前殿郎吏以次列庭中更始羞怍俛首刮席不敢视后赤眉贼入关见杀　晋惠帝初为太子朝廷咸知不堪政事武帝亦疑焉尝使决尚书事不能对贾妃遣左右代对遂安及居大位政出群下纲纪大壊货赂公行势位之家以贵陵物忠贤路絶谗邪得志更相荐举天下谓之互市尝在华林园闻虾蟆声谓左右曰此鸣者
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:07:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>