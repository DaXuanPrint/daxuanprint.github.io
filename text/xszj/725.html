<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷首,第一章。弘治碑之考证,第二章。正德碑之考证,第三章。康熙二年碑之考证,第四章。始至开封之时代,第五章。与回教之异同及挑筋教之名所由起,第六章。人物之大略,第七章。寺之沿革及康熙季年之景况,第八章。遗经之源流及现在,第九章。方经散经之内容,第十章。扁额,第十一章。楹联,第十二章。道光末叶至今日之情形,开封一赐乐业教考全文在线阅读,开封一赐乐业教考全文在线下载,大玄古籍书库">
<meta name="description" content="著名历史学家陈垣著。我国首部全面研究中国古代犹太教的学术论著。写成于1919年11月。首先刊载于。《东方杂志》第17卷第5、6、7号(1920年2、3、4月)。1920年10月重新整理后出单行本。1923年12月作为上海商务印书馆《东方文库》之第72种出版,个别地方有所增删。后收入中华书局1980年出版的《陈垣学术论文集》第一集。全书共12章,卷首全文刊载开封犹太教清真寺三件碑文并加考证,然后从犹太人始至开封的年代,与回教的比较,挑筋教之名的由起,有关人物、会堂、经卷,以及寺中的匾额和楹联,分别详加分析和">
<title>开封一赐乐业教考_陈垣_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">开封一赐乐业教考</span> <br/>
          作者： <span class="inputVal" id="bkauthor">陈垣</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,学术,完结</span> <br/>
          字数： <span class="inputVal" id="bknum">[book_length]24305</span> <br/>
          说明： <span class="inputVal" id="bkdec">著名历史学家陈垣著。我国首部全面研究中国古代犹太教的学术论著。写成于1919年11月。首先刊载于 《东方杂志》第17卷第5、6、7号(1920年2、3、4月)。1920年10月重新整理后出单行本。1923年12月作为上海商务印书馆《东方文库》之第72种出版,个别地方有所增删。后收入中华书局1980年出版的《陈垣学术论文集》第一集。全书共12章,卷首全文刊载开封犹太教清真寺三件碑文并加考证,然后从犹太人始至开封的年代,与回教的比较,挑筋教之名的由起,有关人物、会堂、经卷,以及寺中的匾额和楹联,分别详加分析和考证。作者全面论述了中国古代犹太教及开封犹太人社团的历史,初次全文刊载了有关碑文和资料,并广泛搜求方志等史料,对有关人物史实作了印证,从而超越了以往西方学术著作的水平,作为中国宗教史的一部名著,至今仍为中外学者所推许。</span> <br/>
          封面： <span class="inputVal" id="bkimg">Z_12489.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]开封一赐乐业教考
[book_author]陈垣
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,学术,完结
[book_length]24305
[book_dec]著名历史学家陈垣著。我国首部全面研究中国古代犹太教的学术论著。写成于1919年11月。首先刊载于 《东方杂志》第17卷第5、6、7号(1920年2、3、4月)。1920年10月重新整理后出单行本。1923年12月作为上海商务印书馆《东方文库》之第72种出版,个别地方有所增删。后收入中华书局1980年出版的《陈垣学术论文集》第一集。全书共12章,卷首全文刊载开封犹太教清真寺三件碑文并加考证,然后从犹太人始至开封的年代,与回教的比较,挑筋教之名的由起,有关人物、会堂、经卷,以及寺中的匾额和楹联,分别详加分析和考证。作者全面论述了中国古代犹太教及开封犹太人社团的历史,初次全文刊载了有关碑文和资料,并广泛搜求方志等史料,对有关人物史实作了印证,从而超越了以往西方学术著作的水平,作为中国宗教史的一部名著,至今仍为中外学者所推许。
[book_img]Z_12489.jpg


[book_title]卷首
重建清真寺记（碑三十六行，行五十六字，今存）
夫一赐乐业（以色列） 立教祖师阿无罗汉（亚伯拉罕） ，乃盘古阿耽（亚当） 十九代孙也。自开辟天地，祖师相传授受，不塑于形像，不谄于神鬼，不信于邪术。其时神鬼无济，像态无祐，邪术无益。思其天者轻清在上，至尊无对，天道不言，四时行而万物生。观其春生夏长，秋敛冬藏，飞潜动植，荣悴开落，生者自生，化者自化，形者自形，色者自色。祖师忽地醒然，悟此幽玄，实求正教，参赞真天，一心侍奉，敬谨精专。那其间立教本至今传，考之在周朝一百四十六年也。一传而至正教祖师乜摄（摩西） ，考之在周朝六百十三载也。生知纯粹，仁义倶备，道德兼全。求经于昔那山（西乃山） 顶，入斋四十昼夜，去其嗜欲，亡绝寝膳，诚意祈祷，虔心感于天心，正经一部，五十三卷，有自来矣。其中至微至妙，善者感发人之善心，恶者惩创人之逸志。再传而至正教祖师蔼子剌（以斯拉） ，系出祖师，道承祖统，敬天礼拜之道，足以阐祖道之蕴奥。然道必本于清真礼拜：清者精一无二，真者正而无邪，礼者敬而已矣，拜下礼也。人于日用之间，不可顷刻而忘乎天，惟寅午戌而三次礼拜，乃真实天道之理。祖贤一敬之修何如？必先沐浴更衣，清其天君，正其天官，而恭敬进于道经之前。道无形像，俨然天道之在上。姑述敬天礼拜纲领而陈之：
始焉鞠躬敬道，道在鞠躬也。中立不倚敬道，道在中立也。静而存养，默赞敬道，不忘之天也。动而省察，鸣赞敬道，不替之天也。退三步也，忽然在后，敬道后也。进五步也，瞻之在前，敬道前也。左之鞠躬敬道，即善道在于左也。右之鞠躬敬道，即不善道在于右也。仰焉敬道，道在上也。俯焉敬道，道在尔也。终焉而拜道，敬在拜也。噫！敬天而不尊祖，非所以祀先也。春秋祭其祖先，事死如事生，事亡如事存，维牛维羊，荐其时食，不以祖先之既往而不敬也。每月之际四日斋，斋乃入道之门，积善之基。今日积一善，明日积一善，善始积累。至斋，诸恶不作，众善奉行。七日善终，周而复始，是《易》有云“吉人为善，惟日不足”之意也。四季之时七日戒，众祖苦难，祀先报本，亡绝饮食。一日大戒，敬以告天，悔前日之过失，迁今日之新善也。是《易》圣人于《益》之《大象》有曰：“风雷益，君子以见善则迁，有过则改。”其斯之谓与！
噫！教道相传，授受有自来矣。出自天竺，奉命而来，有李、俺、艾、高、穆、赵、金、周、张、石、黄、李、聂、金、张、左、白七十姓等，进贡西洋布于宋，帝曰：“归我中夏，遵守祖风，留遗汴梁。”宋孝隆兴元年（金世宗大定三年） 癸未，列微（利未） 五思达领掌其教，俺都剌始建寺焉。元至元十六年己卯，五思达重建古刹清真寺，坐落土市字街东南，四至三十五杖。殆我大明太祖高皇帝开国初，抚绥天下军民，凡归其化者皆赐地以安居乐业之乡，诚一视同仁之心也。以是寺不可无典守者，惟李诚、李实、俺平徒、艾端、李贵、李节、李昇、李纲、艾敬、周安、李荣、李良、李智、张浩等，正经熟晓，劝人为善，呼为满剌。其教道相传，至今衣冠礼乐，遵行时制，语言动静，循由旧章，人人遵守成法，而知敬天尊祖，忠君孝亲者，皆其力也。俺诚医士，永乐十九年奉周府定王传令，赐香重修清真寺，寺中奉大明皇帝万万岁牌。永乐二十一年以奏闻有功，钦赐赵姓，授锦衣卫指挥，升浙江都指挥佥事。正统十年，李荣、李良自备资财，重建前殿三间。至天顺五年，河水渰没，基址略存，艾敬等具呈，按照先奉本府承河南布政使司劄付等因至元年古刹清真寺准此。李荣复备资财，起盖深邃，明金五彩妆成，焕然一新。成化年高鉴、高锐、高铉，自备资财，增建后殿三间，明金五彩妆成，安置道经三部，外作穿廊，接连前殿，乃为永远之计。此盖寺前后来历也。天顺年石斌、李荣、高鉴、张瑄，取宁波本教道经一部，宁波赵应捧经一部，赍至汴梁归寺。高年由贡士任徽州歙县知县，艾俊由举人任德府长史。宁夏金瑄，先祖任光禄寺卿，伯祖胜，任金吾前卫千兵；瑄置买供卓铜炉瓶烛台；乃弟瑛，弘治二年，舍资财，置寺地一段；瑛上锺托、赵俊置碑石。俺都剌立基址启其端，李荣、高 建造成其事，有功于寺。诸氏舍公帑，经龛、经楼、经卓、连笼、栏杆、供卓、付檐诸物器皿，亦为妆彩画饰周围之用，壮丽一方。
愚惟三教，各有殿宇，尊崇其主。在儒则有大成殿，尊崇孔子；在释则有圣容殿，尊崇尼牟（照原碑）；在道则有玉皇殿，尊崇三清。在清真，则有一赐乐业殿，尊崇皇天。其儒教与本教，虽大同小异，然其立心制行，亦不过敬天道，尊祖宗，重君臣，孝父母，和妻子，序尊卑，交朋友，而不外于五伦矣。噫嘻！人徒知清真寺礼拜敬道，殊不知道之大原出于天，而古今相传，不可诬也。虽然，本教尊崇如是之笃，岂徒求福田利益计哉？受君之恩，食君之禄，惟尽礼拜告天之诚，报国忠君之意，祝颂大明皇上，德迈禹汤，圣并尧舜，聪明睿智，同日月之照临，慈爱宽仁，配乾坤之广大，国祚绵长，祝圣寿于万年，皇图巩固，愿天长于（照原碑） 地久，风调雨顺，共享太平之福。勒之金石，用传永久云。
开封府儒学增广生员金钟
祥符县儒学廪膳生员曹佐书
开封府儒学廪膳生员傅儒篆
弘治二年岁在己酉仲夏吉日清真后人宁夏金瑛祥符金礼并立
瓦匠吴亮吴遵
尊崇道经寺记（碑二十八行，行四十四字，今存）
赐进士出身朝列大夫四川布政司右参议江都左唐撰文
赐进士出身征仕郎户科给事中前翰林院庶吉士淮南高洘书丹
赐进士出身征仕郎前吏科给事中维扬徐昂篆额
尝谓经以载道，道者何？日用常行古今人所共由之理也。故大而三纲五常，小而事物细微，无物不有，无时不然，莫匪道之所寓。然道匪经无以存，经匪道无以行，使其无经，则道无载，人将贸贸焉莫知所之，卒至于狂谈而窈冥行矣。故圣贤之道，垂六经以诏后世，迄于今而及千万世矣。至于一赐乐业教，始祖阿耽，本出天竺西域，稽之周朝，有经传焉。道经四部，五十三卷，其理至微，其道至妙，尊崇如天。立是教者惟阿无罗汉，为之教祖；于是乜摄传经，为之师法。厥后原教自汉时入居中国。宋孝隆兴元年癸未，建祠于汴。元至元十六年己卯重建。其寺古刹也，以为尊崇是经之所。业是教者不止于汴。凡在天下，业是教者，靡不尊是经而崇是道也。
然教（照原碑） 是经文字，虽与儒书字异，而揆厥其理，亦有常行之道，以其同也。是故道行于父子，父慈子孝；道行于君臣，君仁臣敬；道行于兄弟，兄友弟恭；道行于夫妇，夫和妇顺；道行于朋友，友益有信。道莫大于仁义，行之自有恻隐羞恶之心；道莫大于礼智，行之自有恭敬是非之心；道行于斋戒，必严必敬；道行于祭祖，必孝必诚；道行于礼拜，祝赞上天，生育万物。动容周旋之际，一本乎诚敬也。至于鳏寡孤独，疲癃残疾者，莫不赒恤赈给，俾不至于失所。贫而娶妻不得娶，与葬埋不能葬者，莫不极力相助，凡婚资丧具，无不举焉。及至居丧，禁忌荤酒，殡殓不尚繁文，循由礼制，一不信于邪术。下至权度斗斛，轻重长短，一无所敢欺于人。
求观今日，若进取科目而显亲扬名者有之，若布列中外而致君泽民者有之，或折冲御侮而尽忠报国者有之，或德修厥躬而善著于一乡者亦有之矣。逮夫农耕于野，而公税以给；工精于艺，而公用不乏；商勤于远，而名著于江湖；贾志于守，而获利于通方者，又有之矣。畏天命，守王法，重五伦，遵五常，敬祖风，孝父母，恭长上，和乡里，亲师友，教子孙，务本业，积阴德，忍小忿：戒饬劝勉之意，皆寓于斯焉。呜呼！是经也，日用常行之道所著者有如此。是故天命率性，由此而全；修道之教，由此而入；仁义礼智之德，由此而存。若夫塑之以像态，绘之以形色者，徒事虚文，惊眩耳目，此则异端之说，彼固不足尚也。然而尊崇于经者，其知所本欤！
道经相传，有自来矣。自开辟以来，祖师阿耽，传之女娲（挪亚） ，女娲传之阿无罗汉，罗汉传之以思哈或（以撒） ，哈或传之雅呵厥勿（雅各） ，厥勿传之十二宗派，宗派传之乜摄，乜摄传之阿呵联（亚伦） ，呵联传之月束窝（约书亚） ，束窝传之蔼子喇：于是祖师之教，灿然而复明。故凡业是教者，其惟以善为师，以恶为戒，朝夕警惕，诚意修身，斋戒节日，饮食可叵，于经而是矜是式，尊奉而崇信焉。则天休滋至，理惠罔愆，人人有德善之称，家家遂俯育之乐。如此，则庶于祖教之意无所负，而尊崇之礼无少忒矣。刻石于寺，垂示永久，咸知所自，俾我后人其慎念之哉。
大明正德柒年壬申孟秋甲子重建寺。俺、李、高、维扬金溥请道经一部，立二门一座，宁夏金润立碑亭一座，金钟修撰碑亭。
镌字张鸾、张玺。
重建清真寺记（碑三十三行，行七十七字，今佚）
夫一赐乐业之立教也，其由来远矣。始于阿耽，为盘古氏十九世孙，继之女娲，继之阿无罗汉。罗汉（“为盘古氏十九世孙”句应在此） 悟天人合一之旨，修身立命之原，知天道无声无臭，至微至玅，而行生化育，咸顺其序。所以不塑乎形像，不惑于鬼神，而惟以敬天为宗，使人尽性合天，因心见道而已。数传而后，圣祖默舍（弘治、正德碑作乜摄） 生焉，神明天亶，颖异超伦，诚心求道，屏嗜欲，忘寝膳，受经于西那山（《弘治碑》作昔那山） ，不设庐，不假舍，礼曰不坛不坎，扫地而祭，昭其质也。圣祖斋祓尽诚，默通帝心，从形声倶泯之中，独会精微之原，遂著经文五十三卷，最易最简，可知可能，教人为善，戒人为恶。孝弟忠信本之心，仁义礼智原于性。天地万物，纲常伦纪，经之大纲也；动静作息，日用饮食，经之条目也。
其大者礼与祭。礼拜者，祛靡式真，克非礼以复于礼者也。礼拜之先，必斋戒沐浴，淡嗜欲，静天君，正衣冠，尊瞻视，然后朝天礼拜。盖以天无日不在人之中，故每日寅午戌三次礼拜，正以人见天之时，致其明畏，敬道敬德，尽其虔诚，日新又新。《诗》云：“陟降厥土，日监在兹。”其斯之谓欤。其礼拜时所诵之经文，高赞之，敬道在显也；默祝之，敬道在微也；进而前者，瞻之在前也；退而后者，忽然在后也；左之如在其左也；右之如在其右也。无敢厌敎，无敢怠荒，必慎其独，以畏明旦。《诗》云：“小心翼翼，昭事上帝。”其斯之谓欤。而其行于进反升降跪拜间者，一惟循乎礼。不交言，不回视，不以事物之私，乘其入道之念。《礼》曰：“心不苟虑，必依于道；手足不苟动，必依于礼。”道之在礼拜者如此也。（以上礼拜）
祭者，尽物尽诚，以敬答其覆载之恩者也。春月万物生发，祭用芹藻，报生物之义也。仲秋万物荐熟，祭用果实，报成物之义也。凡物之可以荐者，莫不咸在，不加调和，即所云大羹不调者也，而总以尽其诚信。《礼》曰：“外则尽物，内则尽志。”此之谓也。冬夏各取时食，以祀其祖先。祭之时以礼自持，堂上观乎室，堂下观乎上，既祭之末，均享神惠，而犹以其余畀之：道之在祭祀者，如此也。（以上祭）
小者如斋。斋者，精明之至也。七日者，专致其精明之德也。斋之日，不火食，欲人静察动省，存诚去伪，以明善而复其初也。《易》曰：“七日来复，复其见天地之心乎？”犹惧人杂于私欲，浅于理道，故于秋末闭户清修一日，饮食倶绝，以培养其天真。士辍诵读，农罢耕芸，商贾止于市，行旅止于途。情忘识泯，存心养性，以修复于善，庶人静而天完，欲消而理长矣。《易》曰：“先王以至日闭关，商旅不行，后不省方。”其斯之谓欤！（以上斋）
冠婚死葬，一如夏礼。孤独鳏寡，莫不周赈。经之纲领条目，难以备述。而圣祖制经之义，无非此刚健中正纯粹无私之理。斯道遂灿然明备，如皎日悬空，无一人不可见道，则无一人不知尊经矣。其中文字，虽古篆音异，而于《六经》之理，未尝不相同也。
教起于天竺，周时始传于中州，建祠于大梁。历汉唐宋明以来，数有变更，而教众尊奉靡 ，如饮食衣服之适于人，而不敢须臾离也。其寺俺都喇始创于宋孝隆兴元年，五思达重建于元至正（应依弘治、正德碑作至元） 十六年，李荣、李良、高鉴、高铉、高锐于明天顺五年黄水湮没，复捐资重修。（以上寺）
殿中藏道经一十三部，方经、散经各数十册。教众日益蕃衍，亦惟敬天法祖，世奉宗旨，罔敢陨坠而已。明末崇祯十五年壬午，闯寇作乱，围汴者三。汴人誓守无二，攻愈力，守愈坚。阅六月余，寇计穷，引黄河之水以灌之，汴没于水。汴没而寺因以废，寺废而经亦荡于洪波巨流之中。教众获北渡者仅二百余家，流离河朔，残喘甫定，谋取遗经。教人贡士高选，承父东斗之命，入寺取经，往返数次，计获道经数部，散经二十六帙。聘请掌教李祯、嗬喇李承先，参互考订焉。至大清顺治丙戌科进士教人赵映乘，编序次第，纂成全经一部，方经数部，散经数十册。缮修已成，焕然一新，租旷宅而安置之。教众咸相与礼拜，尊崇如昔日。此经之所以不失，而教之所以永传也。（以上经）
然而教众虽安居于垣，终以汴寺之湮没为歉。时大梁道中军守备教人赵承基，率兵防汴，修道路，成桥梁，招人复业。惧寺废而教众遂涣散莫复也，且不忍以祖宗数百年创守之业，而忽废于一旦也，遣士卒昼夜巡逻以卫之。乃弟映斗，应试入汴，相与从荆棘中正其故址。汴人复业者日益繁，承基因数请教众复业，而李祯、赵允中遂负遗经旋汴，时已为顺治癸巳年矣。（顺治十年） 公议捐资修寺，众皆乐输，估工起建。尔时贡士高选等，生员高维屏、李法天等，具呈各衙门请示，按照古刹清真寺准复修理。赵承基等首捐俸资，李祯、赵允中等极力鸠工，出前殿于黄沙，由是前殿始立。进士赵映乘分巡福建漳南道，丁艰旋里，捐俸资独建后殿三间。至圣祖殿三间，教祖殿三间，北讲堂三间，南讲堂三间，大门三间，二门三间，厨房三间，牌坊一座，行殿九间，殿中立皇清万万岁龙楼一座，碑亭二座，焚修住室二处，丹垩黝漆，壮丽辉煌，或出自教众之醵金，或出自一人之私囊。寺之规模，于是乎成，较昔更为完备矣。见者莫不肃然起敬。（以上再言寺）
殿中原藏道经一十三部，胥沦于水。虽获数部，止纂序为一部，众咸宗之，今奉入尊经龛之中。其左右之十二部，乃水患后所渐次修理者也。其散帙方经，众各出资修补。而大参赵映乘作《圣经纪变》，乃弟映斗复著《明道序》十章。经文于是备，宗旨于是明。其灿然共著，如日月之在天，如江河之行地。经有真谛，解者不敢参以支离；经自易简，解者不敢杂以繁难。自是人知君臣之义，父子之亲，兄弟之序，朋友之信，夫妇之别，原本于知能之良，人人可以明善复初。其与圣祖制经之义，祖宗尊经之故，虽上下数千百年，如在一日。（以上再言经）
计自沧桑之后，赵承基、映斗正基址以启其端，赵映乘、高登魁等捐资起建以成其事，有功于寺。高选、赵映乘订证圣经于前，李祯等修补于后，有功于经。至于寺之牌扁对联，皆各衙门宦游河南者之所书也。赵承基任陕西固原西路游击，旋里览其胜概，因叹曰：数百年创制之隆，于今得复睹其盛矣，则后人之视今日，不犹今日之视昔人耶？犹恐其久而不传，欲勒诸石以垂不朽，而请记于予。予汴人，素知一赐乐业之教，且与游击赵承基、大参赵映乘、医官艾显生，为莫逆交，巅末颇能道其详。因据其旧记而增补之，俾人知其道之由来，且以见今日经寺之修，其教中诸人之功不可泯也。是为记。
特进光禄大夫侍经筵少傅兼太子太傅前刑部尚书今予告工部尚书刘昌撰文
钦差进士提督学政云南按察司副使李光座书丹
钦差进士提督学政广东按察司副使侯良翰篆额
大清康熙二年岁次癸卯仲夏上浣穀旦 武安石匠王建玉镌石
碑阴题名
清真寺之修，始于宋孝隆兴元年，迄今已数百年于兹矣。（由南宋隆兴元年至清康熙二年，其间适五百年） 虽数经变更，而寺址依然存立。乃自明末崇祯十五年壬午沧桑之后，寺基圮坏，见者莫不凄然。至我朝顺治十年癸巳，教众旋汴复业，公议捐资重修，而李、赵、艾、张、高、金、石等七姓，名输囊金，重建前殿三间，教祖殿三间（教祖阿无罗汉） 。其后殿三间，尊经龛一座，乃兵巡漳南道副使丙戌科进士赵映乘丁艰旋里，出俸资而独成之者也。至于圣祖殿三间（圣祖乜摄） ，大门三间，二门三间，铜炉瓶六副，乃高登魁、高登科修之。北诵经堂三间，系艾姓同修。南讲堂三间（南讲堂即南诵经堂） ，赵允中、允成、映衮率侄元鉴同修。艾生枝修牌坊一座。金之凤立殿中皇清万岁龙楼一座。赵允中、允成复修行殿九间，及殿中栏杆地屏，烛台供桌，殿前至大门内甬路，南经堂甬路。艾应奎率子丛生、永胤、显生、达生、复生等修石栏井一眼，石狮一对，凤灯一座，竹帘五挂，花扁七面。李辉置铜炉三副。艾世德置铜莲花灯二座，修殿前月台石栏，及北经堂甬路。艾惟一修厨房三间。赵允中、高登科、赵元鉴修周围大墙一道。艾世德、世芳修大门外花墙月台。其焚修住宅，及桌橙炉鼎，一切树木，应用器皿等物，七姓公置之。寺之规模于是成，犹然昔日之盛，其粉饰黝垩，较昔更为壮观。附勒碑阴，以志其盛云。（以上寺）
殿中旧藏道经十三部，壬午胥沦于水。贡生高选捞获七部，教人李承俊捞获三部，赍至河北，聘请掌教，去其模糊，裁其漫坏，参互考订，止纂成全经一部，尊入龛中，教人宗之。其在左一部，乃掌教李祯本旧经而重修之。其在右一部，乃 喇李承先重修之。其余十部，乃渐次修整者也。教中艾惟一与同族公修一部，赵允思修一部，金应选与同族修一部，高登魁修一部，赵映乘修一部， 喇石自俊修一部，李辉同侄毓秀修一部，高登科修一部， 喇张文瑞与同族修一部， 喇艾达生同兄弟子侄修一部：至是而十三部乃全矣。焕然一新，诵者易晓，观者悦服，要皆掌教 喇之所手著，而教众之所勷成。谨勒于石，俾后人知经寺之修，其有由也夫！（以上经）
一赐乐业教碑原文二通：一为明弘治二年（一四八九） 《重建清真寺记》，一为明正德七年（一五一二） 《尊崇道经寺记》。一赐乐业，或翻以色列，犹太民族也。清真寺与回教寺同名，乃犹太教，而非回教；道经，《摩西五经》也。二碑今犹在开封，民国元年中华圣公会购得此寺遗址，二碑因亦移置会内，筑亭覆之。前年北京圣公会史君，曾以最近拓本见赠。《弘治碑》残阙七十余字，即有关于考证之姓氏、地名、年号亦有剥落；《正德碑》残阙较少。近吾人获有康熙季年两《碑》拓本，完全无缺；又有康熙二年《碑记》，并《碑阴题名》，亦名《重建清真寺记》；又获有康熙六十年罗马教士所绘寺内外图二帧；又有道光末伦敦会士所录寺内扁额楹联甚夥；又发见顺治间一赐乐业人赵映乘著述二百余卷；并得康熙以来中外学者关于考察此事之记载，及羊革经卷之源流：分十二章，诠述如后。

[book_title]第一章 弘治碑之考证
此碑撰人为金钟，最近拓本，犹约略可辨。金钟为一赐乐业教人，正德七年，其人尚存。《正德碑》所称“金钟修撰碑亭”者，即弘治碑亭也。一赐乐业初来者，有李、俺、艾、高、穆、赵、金、周、张、石、黄、李、聂、金、张、左、白七十姓。今拓本尚有李、艾、金三姓可辨，馀均捶琢，则同治间回乱及光绪间拳乱，一赐乐业子孙所毁灭以为避祸者也。今可据康熙间拓本，一一补足之。七十姓或疑为十七姓之讹，因碑中所列适十七姓，而教众之知名者，又无在此十七姓之外也。且原碑“牟尼”二字，既可倒置作“尼牟”，则十七姓之倒置为七十，亦或似之，然不可考矣。十七姓中两李、两金、两张，姓同而族异，今汴人犹有七姓八家之说。
此碑及《正德碑》，均有“出自天竺”一语；今拓本“天竺”二字皆阙，似访碑者以为谬而捶落之者也。夫此碑所谓天竺者，不过以旧有名词，拟西域极远之处，犹之以盘古二字比阿耽，令人易明。否则弘治以前，未闻有犹太，苟以为出自犹太，人且不知为何地。撰者既未能创造新名，又不知元世已有术忽、斡脱之译，则用天竺拟犹太，在当日未为大谬。《正德碑》于“天竺”之下，加“西域”二字，较允当矣。
此碑之最谬者，谓阿无罗汉（亚伯拉罕） 在周之一百四十六年，乜摄（摩西） 在周之六百十三年。此则中西历比儗之讹，亦非根本错误。且谓乜摄后于阿无罗汉四百余年，并未为谬。
惟此碑谓寺建于宋孝隆兴元年癸未，考南宋孝宗隆兴元年，即金世宗之大定三年，是时金人据汴，已三十八年。以汴人叙述当时汴事，应用金历，而不用者，或犹有正统之成见。然今人叙述中国古事，援用西历，亦所恒有，不足为异。故正德、康熙碑，均相沿不改也。今拓本天顺五年河水淹寺，“天顺”二字阙，应补。

[book_title]第二章 正德碑之考证
此碑有特应研究者：一、不用清真寺旧名，而改为尊崇道经寺；二、撰者左唐，是否一赐乐业人；三、书丹者之高涝，何以讹为高拷；四、此碑与维扬人，极有关系。
寺何以名清真？《弘治碑》解释之，谓道必本于清真礼拜，清者精一无二，真者正而无邪；碑末并称为清真后人，一若与回教无别者。此碑则力避清真之说，全碑不独无清真二字，且于尊崇道经四字，言之再四。计全碑九百余字，尊崇二字凡六见，道字凡二十三见，经字凡十五见。元时此寺名“古刹清真寺”，明初呈请重建之公牍，犹用此名，观《弘治碑》可见。此碑叙述此寺源流，至此亦削去清真二字不用，而单称为古刹，其排斥清真二字，至为明显。盖是时回教寺亦已名清真寺，故左唐特易为尊崇道经寺，以自别于回教也。
左唐，弘治丙辰进士，左为十七姓之一，江都又为一赐乐业族散居之地，《记》末又有“俾我后人”之言，其叙述道经传授源流，历举阿无罗汉以后宗派，比《弘治碑》加详而无误，则唐之为一赐乐业苗裔，殆无疑义。唐后为广东参政，嘉靖《维扬志》有传，称唐署司篆，性廉介，吏无所容奸，恨欲挠之，以出纳事陷唐，唐忿而病，拊膺曰：平生砥砺名节，顾乃蒙垢若此！遂不食死。粤人伦以训为志墓，直书其冤。撰碑时为四川参议，乾、嘉《四川通志》，均作“左居”，传写误也。左唐之文，与金钟之文，雅俗迥异。
篆额之徐昂，亦当时名士，与唐同里同岁进士。正德二年三月，宦官刘瑾，召群臣跪金水桥南，宣示奸党五十余人，昂时为给事中，与主事王守仁，即五十人中之一，皆海内号称忠直者也。昂衔称前吏科给事中，正其罢官家居之时。嘉靖初恤录旧臣，起昂为广东参议，见康熙《扬州志》。十七姓无徐氏，昂盖非一赐乐业人也。
书丹之高洘，原碑洘字，今尚明晰可辨。惟正德以前进士题名录，并无高洘其人，只弘治乙丑有高淓。余恐刻本有讹，尝亲至国子监，证之《题名碑》，“高淓江都军籍”数字，幸尚完全无缺。《明史·刘瑾传》，有给事中高淓，颇致贬词，谓其劾父高铨以媚瑾。然康熙《扬州志》，则又盛称之，谓正德初瑾罗织大臣，逮铨下狱，淓伏阙请以身代，事得雪，仕至南京光禄寺少卿。以其时代爵里考之，则高洘之为高淓，断然是一非二。顾淓、洘二字，形虽相近，然系书丹者姓名，无论自书非自书，何至混用，诚不可解。十七姓中有高氏，淮南又有一赐乐业族，然无以证高洘之为一赐乐业。若以为即高淓，则其父诠，曾按察河南，并升布政，淓当随宦汴梁，饫闻一赐乐业之教也。
此碑与维扬人极有关系：撰者、书者、篆额者，均维扬人，请经及出资修寺者，亦有维扬人。维扬之有一赐乐业，幸得是碑为证。
嘉靖间汴人李濂著《汴京遗迹志》，于旧迹之湮废已久者，亦以空名志之，曰使后之好古君子可以考见也。是故土市子街之楼，凡十余所，土市子街东南之黄建院，土市子南街东之广慧院，土市子街东北之打瓦尼寺，均已毁，均著于录。而在土市子街东南之一赐乐业寺，则独不见著录。是书著于嘉靖二十五年，去正德立碑之年，不过三十四年，不应不知有一赐乐业寺，奇也。

[book_title]第三章 康熙二年碑之考证
碑名《重建清真寺记》，与《弘治碑》同，原碑今不知所在。此据罗马教士拓本，今藏徐家汇藏书楼。文为祥符刘昌撰，昌天启乙丑进士，《记》末称，“予汴人，素知一赐乐业之教，且与教人游击赵承基、大参赵映乘、医官艾显生，为莫逆交，巅末颇能道其详”，则此碑不啻康熙以前之开封犹太教史也。无此碑则不知正德以后至清初犹太教之盛。惟刘昌于顺治十六年修《开封府志》，十七年修《河南通志》，均职司评论，而两《志》曾无一字道及一赐乐业教，何也？刘序《通志》有曰：“予豫人，豫之志宜载笔以从诸公之后，而予方受命为冬官长，不获辅稗官野史之不逮，予滋歉已。”然则所谓评论者虚名耳，昌于原《志》盖未尝寓目也。书丹者李光座，亦祥符人，顺治己丑进士。篆额者侯良翰，河南兰阳人，与教人赵映乘同为顺治丙戌进士。三人者，皆非一赐乐业人也。
碑称阿耽为盘古十九世孙，当系因《弘治碑》“阿无罗汉为盘古阿耽十九代孙”一句而误。碑称“五思达重建寺于元至正十六年”，至正当为至元，弘治、正德碑明谓“至元十六年己卯重建寺”，惟至元乃有己卯，至正无己卯也。一字之误，相差几八十年。刘昌本非一赐乐业人，其文自称为据旧记而作，其所叙述，少有谬误，本可原也。
碑述一赐乐业教规仪，多用儒门术语，惟叙赎罪节一事，比二碑独详。曰：“秋末闭户清修一日，饮食倶绝，以培养其天真。”此即犹太教中最古最重之赎罪节也。其礼严肃异常，其期为犹太历七月十日，自届期之前一日日入时起，至本日日入时止，诸守节者咸避静禁食，默思罪恶为万不可有之事，深自刻责以求上帝之赦宥。近今犹太人虽无圣殿，不能守此节，犹以七月十日为禁食悲伤之日，不敢或渝。碑独著之，可见刘昌于一赐乐业教，并非绝无所知者。

[book_title]第四章 始至开封之时代
犹太教为一种民族宗教，与由异族集合而崇奉之宗教不同；故其种族所至之处，即为其宗教所布之处；知犹太族何时始至中国，即知犹太教何时入中国也。
犹太族何时始至中国，众说纷纭：据《弘治碑》则言来自宋，据《正德碑》则言来自汉，据《康熙碑》则言来自周。然《康熙碑》所谓周时始传于中州者，似因《弘治碑》“考之在周朝”二句，及《正德碑》“稽之周朝”一句而云然，未必确有所见。惟欧美人考犹太族传来之路径，谓其时代极远。俄人维那古拉多夫云：以色列王时，犹太人恒旅行支那，支那犹太人古诗中，有“推罗王希蓝曾将支那帝所赠品物送往陀维”之语，正当中国周昭王时也。
或又谓《旧约·以赛亚书》四十九章之“秦”，即指中国，以是为犹太古代与中国交通之证。此则当周平王之世，均与周时传入中国之说吻合者也。
或又谓耶稣纪元三十四年（后汉光武建武十年） ，巴比伦有大戮犹太人之举，疑犹太人此时至中国。或谓犹太人之至中国，当在纪元六十九年（后汉明帝永平十二年） 耶路撒冷破灭之时。此则因《正德碑》有“原教自汉时入居中国”之文，而联想及于汉代犹太人之被戮，其说本非无故。然犹太人之被戮，不止一次；耶路撒冷之灭亡，亦不止一次。当其被戮时，人民转徙于波斯、阿富汗及中央亚细亚而至中国，亦事理所应有。但自汉至明，千有余年，犹太人若久居中国，不应无一人一事一建筑物足述。何以弘治立碑之始，于本教传入源流，止溯于宋，而不及于宋以上？则谓开封犹太族来自汉者亦未可遽信也。故谓汉以前已有犹太人曾至中国则可，谓开封犹太族为汉代所遗留则不可。犹之唐时景教曾至中国，然不能谓元之也里可温即为唐景教之遗；亦犹之元也里可温盛极一时，然不能谓利玛窦诸人即为元也里可温之裔也。
及至唐世，欧亚交通渐盛，景教、回教，皆接踵而来，犹太人亦当继至。亚剌比人亚布尔玺特《东洋纪行》有曰：唐末黄巢之乱（乾符六年事） ，因贸易而至广府（《支那通史》译作澉浦，谓是乾符四年事，非） 之回教徒、犹太教徒、基督教徒、巴尔施等十二万人，皆死于难。此足为唐末犹太人至中国之确证，然其人以贸易之故，由海道来往广州，不过侨寓一时，未必即为永住。是犹太人之至中国为一事，犹太人之是否永住中国又为一事也。
今试以种种方法，证明开封犹太族为非宋以前所至。宋敏求《东京记》，颇注意于祠庙，故宁远坊之祆祠，亦见称述，而于一赐乐业寺无闻。张邦基《墨庄漫录》于东京城北之祆庙，亦著其缘起，而于一赐乐业教无闻。清雍正间嘉兴周城撰《宋东京考》二十卷，采摭关于宋时汴京掌故之典籍，至三百九十余种，而不见有关于一赐乐业之事。即《弘治碑》一赐乐业族“进贡西洋布于宋”，及帝命“遵守祖风留遗汴梁”之语，亦未及载。足见宋时开封一赐乐业，尚无人能道，其非宋以前所至，可断言也。
犹太族之见于汉文记载者，莫先于《元史》。《元史·文宗纪》，天历二年诏“僧、道、也里可温、术忽、答失蛮为商者，仍旧制纳税”。术忽即犹太族也。《〈元史〉语解》易术忽为珠赫。元代术忽，散布不止一处。《顺帝纪》至正十四年，募“各处回回、术忽殷富者赴京师从军”是也。术忽，或称主吾，又称主鹘。《顺帝纪》，至元六年“监察御史世图尔言，宜禁答失蛮、回回、主吾人等叔伯为婚姻”。杨瑀《山居新话》：杭州砂糖局糖官“皆主鹘、回回富商”。主吾、主鹘，皆术忽之异译也。然元以前无闻焉。《马可孛罗游记》，称北京、杭州各处，多有犹太人居住。马可东游之日，正至元十六年（一二七九） 重建本教寺之时，其时犹太族初来，未改汉姓，故马可一见能辨。元以后则渐改汉姓矣。
咸丰初有教士购得开封犹太人谱牒一本，中有希伯来名，亦有汉名。《弘治碑》谓李、俺、艾等姓“进西洋布于宋”，“俺都剌始建寺”，此必谱牒所传，故能言之凿凿。当其始至，尚沿犹太氏族，历元迄明，乃改汉姓。故宋时始建寺之俺都剌，必为犹太氏名。明初 喇有俺平徒，永乐中又有医士俺诚，诚赐姓赵氏，自后俺氏遂罕见。《正德碑》言重建寺有俺、李、高，有姓无名，则其人亦不显。由此可见开封犹太人改汉姓之痕迹。再证以李氏，李氏明初极盛，李为汉姓，而犹太祭司长例选利未派掌之，《弘治碑》所谓“列微五思达领掌其教”是也。列微今翻利未。明初 喇十四，李氏殆占九人， 喇者犹牧师也。清初补纂残经，亦赖掌教李氏。李氏为明初利未派所取之汉姓，可以其事、其人、其音三者证之，其去入居时代，未为甚远。
至于一赐乐业之名，则起于明中叶。如德亚之名，则见于明末清初。犹太之名，则见于清道光以后。术忽之名见于元。《〈元史〉译文证补》又谓元《经世大典》之斡脱，即犹太。《元史·世祖纪》及《元典章·新集》，均见有斡脱，斡脱之果否为犹太，未详。然元以前亦未闻有斡脱之名也。宋时犹太本土，为回教徒所据，三百余年，待犹太人至虐。阿剌比人之后，又据于土耳其人，十字军之役，即因是而起。十字军未兴之前，犹太族多已出亡在外，其永住中国，当在此时也。
至其移住时之或由海道，或由陆路，虽无可考。然弘治、正德两碑，均言出自天竺。细察其经卷，有似波斯体格之书法，又有似波斯制品之丝纸，宁波有经，维扬有经；当是时东西海舶已通，其途径与波斯贾胡之出波斯湾经印度洋而至中国东南各省者极相类。西人谓吾国河南、江苏等风俗，有极类犹太人者，如结婚之旧仪，及衣料中不以毛类与棉麻等物相杂，实为犹太族之习惯。又江苏徐州属有亚当夏娃之庙，亦似与犹太人有关系。更证以《弘治碑》贡西洋布之说，则谓为由海道而来，较有根据。然当回教据巴勒斯坦后，犹太人之散居于印度及中部亚细亚者，所在多有，证以宁夏金氏，代有闻人，则谓其循天山南路而来，亦非无说。

[book_title]第五章 与回教之异同及挑筋教之名所由起
犹太教与回教不同，人或混视为一。推原其故，则回教为吾人所习见，回教寺名清真，一赐乐业寺亦名清真。《正德碑》力避清真之名，正以此故。开封犹太族，面目与汉人特异，而习俗与回教略同：回教奉祀一神，一赐乐业亦奉祀一神；回教守安息日，一赐乐业亦守安息日；回教每日五时礼拜，一赐乐业亦每日三时礼拜；回教行割礼，一赐乐业亦行割礼；回教不食豕肉，一赐乐业亦不食豕肉；回教能书记者谓之毛喇，一赐乐业亦谓通经者为满喇；《正德碑》叙述先世，有阿耽（亚当） 、女娲（挪亚） 、阿无罗汉（亚伯拉罕） 、以思哈或（以撒） 、雅呵厥勿（雅各） 、乜摄（摩西） ，回教叙述祖师，亦有阿丹、努海、易卜腊欣、易司哈格、叶而孤白、母撒；以此种种，局外人容易混视。今开封人称一赐乐业为青回回或蓝帽回子者，因其用于仪式之缠头布及靴等，皆青蓝色，与回教徒之用白色者殊，亦知其有别也。回教与一赐乐业教，源同而流异。一赐乐业之为教，远在回教之前。回教兴后，一赐乐业子孙乃屡被征服。今回教经典中所称为朱乎得者，即一赐乐业人也。
何以称为一赐乐业（以色列） ？《创世记》三十二章，载雅各夜济雅博渡，遇一人，与角力，迄于黎明，伤雅各髀，请罢。雅各曰：不为我祝嘏，不能罢。曰：汝何人？曰：雅客。曰：汝今后不必称雅各，当称以色列。雅各曰：汝何人？曰：奚必问。遂就地为雅各锡嘏。雅各悟，因名其地为便以利，曰与上帝觌面也。自是雅各之髀，遂伤其筋，以色列人因不食牛羊之筋，以为纪念。开封以色列人，至中国千年，今犹守其故俗，拔筋而食。相传寺之庭北，原有广场，即挑筋之所。此挑筋教之名所由起，所以异乎回教也。然其人不食豕肉，又每执牛羊屠之业，又与开封回人杂处，不与汉族通婚，晚近间有娶回人女者。族姓日就式微，久无掌教满喇为之诵经祈祷，投入回教，在所不免，然究与回教不相容也。

[book_title]第六章 人物之大略
一赐乐业人物，明以前无闻，清康熙以后亦无闻。非无闻也，无记载也。即有记载，如嘉靖《维扬志》之左唐，道光《福建志》之赵映乘，苟无此二碑为证，亦无以知为一赐乐业。今吾人能在《祥符志》中搜出一赐乐业人者，赖有此数碑耳；不然，亦第知其为祥符人而已。
《正德碑》称当时一赐乐业，有进取科目，显亲扬名者；有布列中外，致君泽民者；有折冲御侮，尽忠报国者；有德修厥躬，善著一乡者；有工精于艺，商勤于远，而名著江湖者；又称业是教者不止于汴也。则有明中叶一赐乐业之盛，可以想见。惜碑中未能一一举其名，又无人焉为著《一赐乐业人物志》，如《京口耆旧》、《百越先贤》之类，致令后世考古者，无从凭藉。今只得据各碑所录，疏举其大略而已。
明初李氏最盛。熟诵正经，谙希伯来文，堪称为满喇者，有李诚、李实、李贵、李节、李昇、李纲、李荣、李良、李智等九人。李荣并于正统、天顺两次修寺，曾出钜资；天顺间请经宁波，李荣亦与有力，则固一富有能力，而又极高寿之人也。崇祯壬午，水毁经卷，能将佚经参互考订，修补完备者，为掌教李祯及满喇李承先，则李氏之家传，亘数百年而未坠。掌教满喇而外，又有生员李法天及李承俊、李辉、李毓秀等，皆出力于清初经寺之人。《弘治碑》之十七姓，《康熙碑》之七姓，均以李氏为魁首。前章谓李氏为一赐乐业列微支派所取之汉姓，岂不然欤？
其次为艾氏。艾氏明初有满喇二人，曰艾端、艾敬。又有艾俊者，正德丁卯举人，官德府长史。德府者，英宗第二子见潾，初国德州也。艾田，万历癸酉举人，官知县。艾儒略撰《利玛窦行迹》云：“中州都会，原有教堂，乃如德亚（即犹太之明译） 国所传天主古教。适其教中艾孝廉计偕入京，造访利子，利子将《经典大全》一部（即《旧、新约》） ，系如德亚原文，并附译大西文字示之。艾君诵读其文，深喜而拜焉。”此所称艾孝廉，即艾田也。艾田盖亦谙希伯来文者。道光末西士所录寺中楹联，有艾田所撰一联，其孙艾显生重刊之。显生父应奎，乾隆《祥符志》有传。奎字文所，好文，称良医，精脉理，疗病多中。显生继父业为医官；弟达生，满喇；复生，康熙二十七年，自为楹联多副悬于寺。艾世德，亦《祥符志》有传，少拾遗金，候其人还之，官旌其门。《康熙碑》阴题名，捐赀者艾姓人特多。
其次为赵氏。赵氏明初不甚显，天顺间有宁波赵应，捧经一部，至大梁归寺。先是一赐乐业有医士俺诚者，永乐二十年以功赐姓赵氏，授锦衣卫指挥，升浙江都指挥佥事。赵应是否俺诚之后，不可知也。清初赵氏大显，赵映乘字涵章，顺治丙戌进士，乾隆续修《河南志》、道光《福建志》，均有传。余藏有映乘殿试策原本。殿试之年，映乘二十八岁，由廪膳生中式顺治二年举人。曾祖良荆，祖子才，父光裕。由此推之，映乘盖生于万历四十七年己未，康熙二年立碑时，映乘四十四岁也。顺治七年，映乘由刑部郎中出为福建漳南道按察司佥事。时八闽初定，张恩选负险自固，永定苏荣、朱以泰据苦竹乡。映乘绘《劫难图》三十册，上巡抚张学圣，慷慨誓师，偕游击贺国相，直捣荣寨。荣等既擒，恩选窜死。乃购民居，辟讲议堂，延师课士，理滞狱。民苦兵革，骤闻书声，比诸景星庆云。以丁内艰旋里，倡复本教寺，并自将佚经纂成全经一部，著《圣经纪变》纪其事。
近吾人新发见映乘著有《四竹堂纪异》二百四十卷，顺治《开封志》未著录，康熙三十四年《开封志》著录《艺文续编》，乾隆四年《祥符志》著录《乙部·史类》。如此巨帙，四五十年，不至湮灭，何以乾隆纂《四库》时，不见进呈？未识今日汴梁故家尚有藏焉者否？若得是书而读之，当不独于一赐乐业源流，有所考证已也。愿与海内共志之。康熙初映乘转湖广江防道，卒于官。
映乘弟映斗，顺治间拔贡，知云南宜良县，有功于本教经寺之修复，著《明道序》十章，寺内有所题联扁；映衮，康熙间贡生；映黻早卒，妻高氏，苦节四十余年，见《祥符志》。映乘父光裕，以二子贵，赠如子官。寺外大牌坊，有光裕所立扁。赵承基，大梁道中军守备，陕酉固原西路游击，清初兴复本教寺之主动者。刘昌《碑记》，即承基所请。
其次为金氏。金氏人不多，然分布最广。弘治间宁夏有金瑄、金瑛兄弟，为当时修寺之施主。瑄先祖任光禄寺卿，伯祖胜，任金吾前卫千兵。祥符有金钟、金礼，金钟生员，为《弘治碑》之撰人，金礼为立碑之施主。正德间宁夏有金润，润立正德碑亭。维扬有金溥，溥请道经一部，立二门一座。是宁夏、祥符、维扬，皆有一赐乐业之金也。清初有金之凤，立万岁龙楼。金应选，与同族共修道经一部。则清初金氏，泽犹未斩。
其次为高氏。高年宣德间贡生，正统间任徽州歙县知县。天顺间有高鉴，与于宁波取经之役。成化间有高锐、高铉，捐资增筑藏经殿。崇祯末被水，教众流离河朔，贡生高选，承父东斗命，渡河入寺，搜取遗经，往返数四，获道经数部，修纂者始有所依据，阙功甚伟。又有生员高维屏及高登魁兄弟，对于本寺之兴复，始终经营其事。
统计十七姓之见于三碑者：李、艾各十四人，赵十人，高九人，金八人，俺、张各三人，石二人，左、周各一人。左唐即《正德碑》之撰者，已见前章。穆、黄、聂、白四姓，无知名者。清初七姓，则李、赵、艾、张、高、金、石也。

[book_title]第七章 寺之沿革及康熙季年之景况
寺始建于金，始修于元，历明迄清，凡五百年。修建者凡十次，大抵与河患有关，与本教之兴衰亦有关。今试胪列其修建年代：
金世宗大定三年，即南宋孝宗隆兴元年，始建寺。一修于元至元十六年，寺门颜曰“古刹清真寺”。次修于永乐十九年周定王。周定王者，成祖母弟 ，洪武中就藩开封，雅好医术，撰《救荒本草》八卷，《普济方》四百二十六卷。永乐十九年，有告 反者，召至京，示以所告状， 顿首谢死罪。帝怜之，不复问。 归国，即献还三护卫。传令教人医士俺诚赐香重修本教寺，寺中遂奉大明皇帝万岁牌。不知俺诚何以有德于 也，然诚固医士，必与于《普济方》编纂之任，可断言者。三修于正统十年。四修于天顺五年河水淹没之后。五修于成化间，始增建藏经殿。六修于弘治二年，即立弘治碑之年。七修于正德七年，八修于康熙二年，均有碑。九修于康熙十八年，教士某曾在寺中搜得残碑一，碑额题曰《祠堂述古碑记》，碑起处“清真寺赵氏重建”云云，碑末行“康熙十八年”云云，尚可辨，参以扁联，是年应修寺一次。十修于康熙二十七年，是年有新题楹联甚多。
康熙四十一年，罗马教士郭氏至开封，有所记载，曰：开封有犹太教寺一，为豫省大府奉诏所修。教众凡二三千人，群呼为挑筋教徒。每安息日则诵经礼拜于寺中，其人仍守割礼，并守逾越、搆庐等节。寺中央供万岁牌，两旁有希伯来文，其左书曰“以色列族听之哉，尔之上帝耶和华惟一而已”，其右书曰“尔之上帝耶和华，乃诸神之主，万王之王，巨能可畏，不偏视人，不受私献”。其文盖出于《申命记》。万岁牌之前有高椅，曰摩西椅，上敷绣缛，为掌教说教时安置教经之用。寺中藏有《摩西五经》及先知马拉基撒加利亚之书。
康熙六十年杜教士有手绘之《开封一赐乐业寺图》二帧：一为寺之全形，一为寺后殿之内部，大可助吾人之考究。吾人读《康熙二年碑阴题名》，见有所谓教祖殿、圣祖殿、尊经龛、北经堂、南经堂、焚修住宅等，皆莫知其方向及位置所在，得杜氏之图，正如读《仪礼》者之有释宫有图，求诸文辞而不得，则可以按图而索也。据图，全寺深约四百尺，广约百五十尺，东向。四周大围墙。进东街栅门，则见有大牌坊，坊有敬天祝国扁，是为大门。大门左右有花墙。大门内有甬道至二门。二门内为大院，中亦有牌坊，左右有碑亭。亭庋弘治、正德碑。两旁有横门，门通焚修住室。碑亭后有石狮铜炉之属，是为前殿。殿前月台石栏极壮观。殿旁两厢南北向者为诵经堂，亦名讲堂。北讲堂之西为厨房。殿左右东向者为教祖、圣祖殿。殿后有行廊通后殿。殿深六十尺，两壁皆窗，前有烛台供桌，旁有盥手盘。中有坛，坛置高椅。椅后为万岁龙楼。楼后最深处为尊经龛，龛藏新纂而最古之《摩西五经》一部，龛前有幔，极丽。两楹有经橱，橱置续修之《摩西五经》十二部。壁左右有金字希伯来文，书摩西十诫。殿顶有通天之牖。
凡此皆康熙季年之景况。乾隆四年《祥符志》，载旧《县城图》，东岳庙之西有清真寺。所谓旧图者，顺治十八年《祥符志》之图，其时一赐乐业寺新修，故图著之。元初建寺在土市字街东南，《东京梦华录》“潘楼东去十字街，谓之土市子”是也。咸丰间更名挑筋教胡同。近警厅以其名不雅驯，又已改为前教经胡同及北教经胡同矣。

[book_title]第八章 遗经之源流及现在
《弘治碑》言“正经一部，五十三卷”，当是《摩西五经》。《摩西五经》者，一《创世记》，传自太古，修订于摩西，次《出埃及记》、《利未记》、《民数记》、《申命记》，则摩西受天启而书者也。时在殷之沃丁、祖甲间，摩西命犹太祭司长，敬置此经于神柜之旁，每安息日向以色列民讲诵。后人将此书分为五十四卷：自第一至十二卷为《创世记》，第十三至二十三卷为《出埃及记》，第二十四至三十三卷为《利未记》，第三十四至四十三卷为《民数记》，第四十四至五十四卷为《申命记》。此云五十三卷，其分合或有不同也。
明天顺以前，开封本寺，只得道经一部。天顺间石斌、李荣、高鉴、张瑄往宁波取经一部；宁波赵应，又赍来一部。于是汴梁遂有道经三部。成化间增建后殿，即为藏经之用。正德间维扬金溥又请来一部，至是遂有四部。此《尊崇道经寺记》所由作。请经之金溥，与撰碑之左唐，固里人也。
正德以后，其教浸盛。百年之间，道经由四部增至一十三部，则其教众之多可知。崇祯十五年，道经尽没于水，高选捞获七部，李承俊捞获三部，然多漫漶模糊，经掌教李祯、满剌李承先，参考互订，乃得全经三部。其后艾、赵、高三姓各修二部，金、石、李、张四姓各修一部，而十三部遂复旧观。
康熙末及咸丰初，意大利教士及伦敦会教士所见，即崇祯十五年以后所修之本。其间最古之一本，应为《弘治碑》所称者。其次为宁波之二本，又次为维扬之一本。然原本经水后均散失，诸西士所见者，乃由数本凑合而成，或修补而成者耳。
据贝教士所见，有一卷字大而清晰，其字体半似比国安怀士城之希伯来文《圣经》，半似一五三一年（嘉靖十年） 在波兰韦敦堡所印之《希伯来迦勒底语辞典》。其字下端无点，惟上端则有多点。据高教士说，他处所无者也。
今诸经四散矣，然失之于开封，犹可得之于世界。据《康熙碑》道经十三部，今年知者已有十部为欧美人购去。欧人之知有开封犹太教，始于明万历利玛窦诸人。其时犹太族尚盛，直至康熙二年重建寺后，犹太族仍未衰落，故康熙末年西士游汴，尚不闻有购得遗经之事。遗经之出售，实始于咸丰元年，斯时寺址虽存，然栋折榱坏，尘封积寸矣。于时伦敦会士购得遗经六卷。据所称述，其中一卷，与他五卷绝异，字迹卷面，均有特征，并有水痕，接缝不齐，线装不旧，前叶最末之字，或重出于后叶之首，前后字迹，亦不一律，细心考察，知为两卷以上之散叶所凑成也。
其余五卷，大小不等，均以厚革为之，不甚残旧。各卷之末革，均有希伯来文符号，以是知其原属第几卷，及在经橱中排列之序次。计所购者，系第二、第四、第五、第九、第十二各卷。第二卷由一至十九革，每革上角，均有号数。其他四卷，则每革并无号数，只在末革注明本书之总革数而已。第四卷七十九革，第五卷七十五革，第九卷四十七革，第十二卷六十六革。革数虽各卷不同，然每卷之段数，则均为二百三十九。其段数同而革数不同者，则因其每段之大小疏密有异也。
第二卷每段宽九英寸，余卷有不过三寸者。每段有四十九画痕，每痕之距离约半寸，此画盖以钢笔或木笔为之。《史记》所谓“安息之俗，画革旁行，以为书记”者也。
第二卷外，每段首尾之字均同，并无点句。第二、第四、第九及最古之卷，每字之上必有点，惟第五及第十二卷无之。
五卷皆有添注涂改之迹，尤以第二及第十二卷为甚，几至每段必有，且有刮去革面，然后重写者。有两卷系以旧革洗去原字，改写新字，其原字犹隐见行间。
第九卷曾寄存香港图书馆，系贝教士及哥教士所寄存，而非赠与者。或谓第九卷之前八革，早已寄往伦敦也。余五卷，一藏英国伦敦会，一藏英国博物院，一藏牛津博物院，一藏剑桥图书馆。尚有一卷，藏处未详。同治五年，在剑桥研究，西拉氏谓此卷为一恶劣书手所书，字体虽端正，而讹廖极多。
同年美教士丁韪良游开封，购得二卷，以一卷寄其友威廉，威氏转赠美国耶卢图书馆。伊勒氏谓光绪初奥国公使曾购得一卷，寄奥国图书馆。光绪末上海罗马教士亦购得一卷，此卷与右所述之诸本相仿。至是共购去十卷。应尚有三部，为何人购去，或仍在开封，或已经湮没，则且待将来之考见。

[book_title]第九章 方经散经之内容
《康熙碑》称寺中有方经、散经数十册，为前二碑所未闻。方经散经，究为何物，颇耐探讨。大别言之，则教律、教规、礼仪、祈祷文书，及犹太年表、日历、节令、开封犹太民族谱牒之属，本不可谓之经，然因教众相传，虔诵珍守，故亦统谓之经。
正经散经，均用羊革书写，为上古式，两端有轴，上下有柄，以便卷舒。方经则用厚纸编订，如今书本式。自崇祯水患后，方经大都漂逸，即有存在，亦多霉烂，不可复诵。惟正经散经，漂流未尽，质亦较韧，收拾丛残，尚堪补续。是以高选入寺取经，只得正经七部，散经二十六帙；李承俊亦只救得正经三部：均未闻拾得方经，职是故也。
自是而后，道经十三部，既经修复，方经散经，亦逐渐编补如旧。据高氏所记，寺内有古柜数列，藏经卷甚多，大约分正经及教规二种，新旧各半，亦有已抹破者，类为希伯来字，寺僧用以祈祷者也。
杜氏所见，亦数十卷，前半述教主历史，后半述教规教务，章数不多。寺僧当教中节期，则取而诵之。散经中有礼拜仪式，每礼拜五十或五十二册，其字甚大。此种仪典，大约采自《圣经》。
咸丰间某教士购得方经散经八卷，其形甚旧。内有《摩西五经》散叶，其纸甚厚，丝面，似来自波斯；又有教经钞本及新钞教经散篇，又有教礼及开封犹太人族谱；又见有方经五十七卷，尺寸甚小，其纸乃数层薄纸所粘叠，字体不甚端正。教规分五十三类，三十三小本，每规一本，或二规一本，约七八本。书者疑波斯人，因其字有波斯体格。
开封犹太族谱，区分男女，均用希伯来字为名，多数亦有华名。卷末载祈祷文一道，曰：“保佑谱内之人，咸登天与七圣同座。”七圣者：一阿伯拉罕，二以撒，三雅各，四摩西，五阿伦，六以利，七以利亚也。
教礼所载，有寺内应守之礼，有节日应守之礼，有祈祷之仪。
有一卷为犹太年表及日历，有一卷载普珥节之仪式及祈祷文。普珥节者，犹太人脱离哈曼侵害之纪念节。其余皆每日所应诵之经文也。
纂经者为一笃守教规之人，每卷之末，必有文曰“某某敬录”。

[book_title]第十章 扁额
扁之为制极古。《说文》曰：“扁，署门户之文也。”元王士点有《禁扁》五卷，述唐虞以来宫殿禁苑诸名。楹联虽见于五代，然论其体格，则自有诗歌，即有对句，来源亦远。英人高葆真撰《述古导今录》，谓扁联之制，肇自迦勒底，迦勒底固阿伯拉罕之祖国，近年发见迦勒底古碑，颇有对仗文法，《创世记》即有左右相对之文云。慨自古籍沦亡，考古者每进而求之金石，或更进而求之砖瓦骨甲，皆以其为文字所存也。则将进而求之于木，亦势所必趋。今考开封犹太教而采及扁联，犹此意也。
扁二十三方，始顺治十三年丙申，迄康熙十八年己未。碑立于康熙二年，而寺则建于顺治十年以后。中有二扁，题“顺治十五年奉旨创建”，则西士记载谓此寺为豫省大府奉诏所修者亦非无见也。可异者题扁诸人，多为顺治十六七年纂修《开封府志》及《河南通志》之人。是时一赐乐业方盛，称满喇者，尚有五人，尚有掌教，尚有教众二百余家。而二志竟无一言半辞提及此寺，前篇言刘昌为修志评论，然其人不在汴，犹有可原。惟徐化成先为汴臬，中为汴藩，后为汴抚，在汴十余年，每进一阶，即题一扁，其于一赐乐业寺，不能谓为不知。两修《河南通志》一修《开封府志》，均董其事，两通志均有自叙。其《续修通志序》且有曰：“梁世为名胜地，公卿游宴，仙释往来，各有胜区，今皆湮没不存，后人即欲仰其流风余韵，将复何赖？余窃痛之。比年来博采舆论，虽前此佳址，委于泥沙，犹不没其名，志所自始。此亦凭吊往哲，兼存二氏之微意。”吾不知其所谓仙释，所谓胜区，所谓佳址，所谓二氏者何等？一赐乐业，近在咫尺，来自万里，足为汴梁特色，岂犹不值一纪？其所题扁，既知为“教宗无相”，“皇穹净业”，“洁清教主”矣，独何所惮而不著于录耶？
教法天真顺治丙申孟冬月穀旦河南分守大梁道左参政王原
题
此扁在尊经龛前。原 ，直隶真定人。
敬天祝国 顺治丙申孟冬月吉旦开封府知府席式题
此扁在前殿。式，陕西咸宁人，顺治己丑进士，十六年修《开封府志》提调。
教本于天 顺治丙申年仲冬月吉旦钦差河南兴屯道右参议胡
士梅题
士梅，金州贡士。
昭事上帝 顺治丙申年季冬月吉旦祥符县知县楚阳钱象乾题
象乾，湖广举人。
昊天上帝 顺治岁次戊戌三月穀旦奉旨创建
此扁在二门内牌坊，当为贾汉复奉旨建。
日监在兹 顺治岁次戊戌三月穀旦奉旨创建
教宗无相 顺治十五年岁次戊戌季冬吉旦钦差管理河道兼管
水利河南按察司副使加一级徐题
徐，当是徐化成，昌平贡士，顺治十六、十七年修《开封府志》、《河南通志》提调，康熙九年续修《河南通志》总裁。
奉天宣化 顺治辛丑孟冬之吉晋阳贾汉复题
此扁在尊经龛右旁。汉复，河南巡抚，顺治十六、十七年修《开封府志》、《河南通志》总裁。
皇穹净业 康熙癸卯孟夏吉旦藩使北平徐化成题
西来至道 康熙早辰蕤宾穀旦三韩王来用题
来用，分守大梁道，顺治十六年修《开封府志》提调，十七年修《河南通志》协理。
敬畏昊天 康熙九年岁次庚戌季春吉旦文林郎知云南府宜良
县赵映斗谨题
此扁在二门上。映斗，拔贡，一赐乐业人。
无象法宗 康熙九年岁次庚戌仲秋吉旦福建布政使司分守兴
泉道右参政李光座题
原文疑是法宗无象，传写倒置。光座，祥符人，康熙二年碑书丹者，顺治己丑进士。
洁清教主 康熙壬子蒲月上浣之吉楚抚北平徐化成立
明镜堂 康熙丙辰仲春吉旦祥符令钱江沈叙题
此扁在诵经堂上。叙，钱塘举人。
敬天祝国 大清康熙拾柒年孟冬之月吉旦诰赠文林郎知云南
府宜良县知县奉政大夫福建兵巡道按察司佥事赵光裕立
此扁在大门外牌坊。光裕，映乘、映斗父，以子贵，赠封如子官。
尊经修纪 大清康熙拾柒年孟冬之吉诰赠文林郎知云南府宜
良县知县奉政大夫福建兵巡道按察司佥事赵光裕立
清真教主 康熙己未夏日华亭沈荃书
此扁在后殿旁。荃，顺治壬辰进士，十三年分巡大梁道，十六年修《开封府志》提调，十七年修《河南通志》编纂，康熙元年丁忧回籍。他扁皆言题，此独言书。己未为康熙十八年，时荃离汴已久。
灵通于穆 顺治十五年三月建
钦若昊天
此扁疑是奉旨建。
清真寺
此为大门扁。
至清殿
此为前殿扁。
至教堂
此为后殿扁。
福
此扁在大门外牌坊。

[book_title]第十一章 楹联
共十七联。《康熙二年碑》言“寺之牌扁对联，皆各衙门宦游河南者之所书”。可知康熙二年以前，尚有扁联。此所录者，康熙二年以后者耳。然扁多为宦河南者所题，联则皆教中人所题。虽有数联为沈荃所书，亦未必即为沈荃所题，不过荃以书名，曾宦大梁，与教中人有旧，因倩之书耳。
识得天地君亲师，不远道德正路。
修在仁义礼智信，便是圣贤源头。文林郎宜良令赵映斗谨
题
此联在前殿窗旁，当是康熙九年题，因映斗有康熙九年扁也。
有不滞象，无不沦虚，道更在有无之外。
礼自尊天，义惟法祖，心常存礼义之先。丙辰冬月上浣吉
旦教人艾世德沐手敬书
此联在后殿大柱。丙辰，康熙十五年。世德行谊，见乾隆《祥符志·孝义传》。
祖独承天，敬天因而念祖。
生能止杀，戒杀所以尊生。华亭沈荃书
此联在后殿前柱，与后二联当是康熙十八年书，因荃有十八年所书扁。
对太空以爇栴檀，都忘名象。
迎西土而抗嗜欲，独守清真。华亭沈荃书
此联在尊经龛最近二柱。
自女蜗嬗化以来，西竺钟灵，求生天生地生人之本。
由阿罗开宗而后，中华衍教，得学儒学释学道之全。云间
沈荃敬书
此联在二门。
生生不已常生主。
化化无穷造化天。尊教弟子艾应奎沐手敬题
应奎能文精医，见乾隆《祥符志·方技传》。
天经五十三卷，口诵心维，祝皇图于巩固。
圣字二十七母，家喻户晓，愿社稷以灵长。奉教弟子艾田
沐手撰本支孙艾显生敬述重刊
此联在明镜堂，即诵经堂。田，万历元年举人。《利玛窦行迹》言：有艾孝廉计偕入京，造访利子，系中州如德亚古教后裔。即此人也。显生，应奎子，亦精医。
由阿罗而立教，法宗无象。
自默舍而传经，道本一中。尊教弟子艾复生薰沐敬题
复生，显生弟。
统天地人物而著经，纲常伦纪，秩然千古，道德居名象之先。
合干支五行以成字，礼乐文章，灿乎百代，点画在图书之始。
戊辰秋菊月上浣之吉尊教弟子艾复生沐手敬题
此联当在经堂。戊辰，康熙二十七年。
春祭采生，秋祭报成，不敢忘天地生成之义。
尊祖于殿，祀宗于堂，亦以尽侑享祖宗之思。戊辰秋菊月
上浣之吉尊教弟子艾复生沐手敬题
此联当在圣祖殿。
道源于天，五十三卷，备生天生地生人之理。
教宗于圣，二十七字，得传心传道传学之微。戊辰秋菊月
上浣之吉尊教弟子艾复生沐手敬题
曰明曰旦，昭事惟严。
本天本祖，奏格匪懈。尊教弟子艾复生沐手敬题
教学合尼山，人物本乎天祖，冬至而修，恪守先王闭关之典。
字画宗庖羲，义理包乎法象，七日而斋，得其复见天地之心。
戊辰秋菊月上浣之吉尊教弟子艾复生沐手敬题
此联当在焚修住室。
为化为育，理备化育之全。
积气积形，道居形气之先。戊辰秋菊月上浣之吉尊教弟子
艾复生沐手敬题
统天地人物以为道，不尚名象。
合君亲师友以立教，非涉空虚。尊教弟子艾复生沐手敬题
仰瞻造化天，敢不起恭起敬。
俯拜长生主，自宜洁体洁心。
此联在后殿横窗两旁。
帝命曰明曰旦，银烛煌煌，仰俯照临之有赫。
纯嘏维馨维清，紫檀袅袅，肃将芳烈之寅修。
此联在后殿旁柱。

[book_title]第十二章 道光末叶至今日之情形
开封一赐乐业教之衰，当在道、咸以后；其寺之毁，当在同治以前。道光末有伦敦特传道于犹太人之教会，托上海同会派华教士二人亲往开封，调查其事。斯时寺尚未毁，犹太人尚有三百余名，但已无复能诵希伯来文者。因拓得弘治、正德碑各一，并将寺中扁额楹联等录出。开封犹太寺扁联之发见于世，自此始也。
道光二十九年，河水泛滥，开封犹太寺应被冲毁。然咸丰元年，士蔑氏有《游汴日记》，刊于同年阳历八月十六日上海英文日报，述购经事甚详，可见当时礼拜寺尚未全毁。至咸丰十年，河水复滥，寺之毁当在此时矣。同治六年，美人丁韪良氏至其地，则寺已鞠为茂草。丁氏记之曰：余由京师赴上海，特绕道至开封，访犹太教之遗迹。有回民引至一空地，则寺已倾圮，片木无存，只见二碑矗立。犹太人闻余至，纷来聚观。询之，曰：迭经水患，寺久失修，无力重建，已将木材变卖，石碑外只存古经数卷而已。无师讲诵，亦无礼拜，亦无所谓割礼。遗民七姓，人约四百，贫苦不堪，归回教者有之，与汉人同化者有之。余为低徊太息，因立碑下，与讲弥施诃降生之事，咸蒙然罔觉。乃购遗经二卷而返。闻附近回教寺有黑板，上书以色列文字，为犹太教遗物，犹太族时诣彼祈祷云。
光绪季年，余尝两至开封，然未一访犹太教之遗迹。宣统二年，吾友张君蔚西尝访之，著《大梁访碑记》。闻余研究此事，特以原稿相示。其略曰：余向闻开封城内有犹太遗民，庚戌正月，由洛阳东抵开封，遍询汴人，莫能言其所在。乃访诸福音堂，教士柯君为言碑在草市后，地名挑筋教胡同。至则低地一区，瓦砾丛杂，不见有所谓犹太教碑者。已而担夫指东北隅藁席围中，乃其碑也。搴席读之，碑固完好，所残缺者不过数十字。余拟抽笔录其文，倏有老人者自言为赵姓，本挑筋教徒，其家固藏有此碑拓本。余因相与访其居。既至门，则呼其侄出迎，一切起居状态，祀先敬祖，与汉民无殊。然谛审之，则高鼻深目，与高加索种相彷佛。叩其源流，亦娓娓而道。曰：我辈之去祖国，年代渺远，不可知矣。始来此土凡七姓，曰赵、金、张、艾、高及二李，都八家，继而张姓不知所往。现存六姓，人口约近二百，多操小本营业。婚嫁固必取同教，然以贫富相悬，不能尽拘也。唯谨守挑筋遗规，虽血缕肉线，必净尽焉。清真之旨，远过回教。教中经卷，我祖我宗，皆以金筒贮之，藏诸圣寺。七十年前，有武生高某者，拆毁寺屋而贾其材焉，教众无如之何。圣寺既毁，久之官乃并欲夺我地，移我碑，我出死力争之乃罢。前年英国潘君，游方至此，抚慰我辈，并为我辈摄影而去。我因以金筒赠之，迄今数年，又复无耗。我将行贾上海，访我教亲云。
民国元年，此寺遗址，遂为加拿大圣公会所购，拟筑医院。事前教众颇有争议，经商会出为调处。又闻开封东关古刹十方院，有石狮一，雕刻精细，系犹太寺遗物。据康熙二年碑阴题名，则此石狮固艾姓所捐建也。
民国四年十月，基督教卫生道德研究大会，开会于河南。英人季理斐君任主讲，著《参观犹太教遗迹记k曰：“旅居上海之犹太商人，素称富厚。悯开封犹太教之式微，曾招集开封犹太教青年，来沪学习希伯来文字，欲复兴其教，意甚善也。今开封犹太人，妇孺共计，尚有一百二十余人，成丁者约三十人。”此最近之调查也。
上海徐家汇管教士，有法文著述，搜集开封犹太教史料颇众，民国元年出版。始余闻汴人时君经训，对于此事，有所讨究。因与时君约，互换其所获，以相印证。时君自言所获多口说，余所获则文字为多。民国八年春曾录副寄时君，时君久未克有以报我，乃先披露余所获于《东方杂志》。民国九年十月，重整其稿单行焉。圆庵居士陈垣识于北京象坊桥东之寓庐。
* * *
[1] 写成于1919年11月。先载于《东方杂志》第十七卷第五、六、七号（1920年2、3、4月）。1920年10月，重新整理后出单行本。1923年12月，作为《东方文库》之第七十二种出单行本时，作者又作了个别增删。此处即采用《东方文库》本，并据原稿校订。卷首所引之《尊崇道经寺记》及康熙《重建清真寺记》，据原碑拓本照片，校正了少数字句。

        </div>
      </div>
    </div>
  </div>
</div>
<!--update:2025-08-30 10:05:36-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>