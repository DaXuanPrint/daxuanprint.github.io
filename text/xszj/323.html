<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="自序,北墅抱瓮录,北墅抱瓮录全文在线阅读,北墅抱瓮录全文在线下载,大玄古籍书库">
<meta name="description" content="一卷。清高士奇撰。是书是高氏告老还乡后的著作。书前有康熙庚午(1690)年间自序一篇,主要内容为记载其别墅——“北墅”园中栽种的花卉树木的情况。“北墅”园中种植的花卉树木很多,高氏记其果树、竹子、蔬菜、药蔓之类共二百二十二种,分别记述各种花卉、树木的形色品状,内容十分丰富、详备。《四库全书总目提要》据编修程晋芳家藏本列为存目。现有《学海类编》本、《昭代丛书》本、《丛书集成初编》本等。_北墅抱瓮录_全文在线阅读_北墅抱瓮录_全文在线下载_大玄古籍书库">
<title>北墅抱瓮录_高士奇_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">北墅抱瓮录</span> <br/>
          作者： <span class="inputVal" id="bkauthor">高士奇</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,植物志,完结</span> <br/>
          字数： <span class="inputVal" id="bknum">[book_length]16941</span> <br/>
          说明： <span class="inputVal" id="bkdec">一卷。清高士奇撰。是书是高氏告老还乡后的著作。书前有康熙庚午(1690)年间自序一篇,主要内容为记载其别墅——“北墅”园中栽种的花卉树木的情况。“北墅”园中种植的花卉树木很多,高氏记其果树、竹子、蔬菜、药蔓之类共二百二十二种,分别记述各种花卉、树木的形色品状,内容十分丰富、详备。《四库全书总目提要》据编修程晋芳家藏本列为存目。现有《学海类编》本、《昭代丛书》本、《丛书集成初编》本等。</span> <br/>
          封面： <span class="inputVal" id="bkimg">Z_12087.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]北墅抱瓮录
[book_author]高士奇
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,植物志,完结
[book_length]16941
[book_dec]一卷。清高士奇撰。是书是高氏告老还乡后的著作。书前有康熙庚午(1690)年间自序一篇,主要内容为记载其别墅——“北墅”园中栽种的花卉树木的情况。“北墅”园中种植的花卉树木很多,高氏记其果树、竹子、蔬菜、药蔓之类共二百二十二种,分别记述各种花卉、树木的形色品状,内容十分丰富、详备。《四库全书总目提要》据编修程晋芳家藏本列为存目。现有《学海类编》本、《昭代丛书》本、《丛书集成初编》本等。
[book_img]Z_12087.jpg


[book_title]自序
东坡云：士大夫逢时遇合，跬歩至公卿非难，而归田为难。此虽有激之言，至谓历官释肩而去，如大热远行，虽未到家，得清凉馆舍，解衣漱濯，已足乐矣，此非亲履其境，意适于中者不能道。欧阳公之切于释位归田也，至欲以得罪去，其言发于至性，如饥者之不忘食，益知士非求进之难，而乞身之难也。余以陋劣谬直禁幄，十有三年，夙夜惴惴，惟负职是虑，顾君恩深重，未敢言归，每作草堂诸图以自况。己巳冬日，仰托圣恩，放归田里，急就北墅，剃荒删秽，修植竹树，分畦种菜，手自灌溉。虽体有微劳，而心无惊怖，合之东坡大热远行，初得解衣漱濯之语，殊是有味，益信欧阳之欲以得罪而去之非藉口也。因疏墅中花竹、草木、果蔬、药蔓之属，为抱瓮录。昔东坡在南海，食蚝而美，贻书叔党，曰：无令中朝士大夫知，恐争谋南徙以分此味。余亦不愿辇下诸君子见此录，使知退闲之有以乐其乐也。康熙庚午秋七月，江邨高士奇识。

[book_title]北墅抱瓮录
《梅》
梅花，寒香玉骨，迥出尘表。墅中古𠏉数百本，构小亭其中，早春破萼，香雪周遮，独坐长吟，清人心腑。至于水涯篱次、丛竹怪石之畔，间植数株，横斜鬰曲，各具标格。梅种不一，以绿萼为上品，玉蝶次之，单瓣野梅又次之。红梅，姿韵芳妍，艶而不冶，其开在诸梅之先，寒林点缀，尤不可无也。
《桃》
桃花有红、白、粉红、深粉红、单瓣大红、千瓣粉红、单瓣白、千瓣白诸类。烂漫芳菲，色甚妩媚，其可供玩者，莫如碧桃、人面桃二种，园中临水植之，不但取果，二月花时，晓烟初破，宿露未收，早起观之，大有幽趣。若夫晴阳媚日，与新柳互交递倚，又是一番佳致。
《李》
李树极可久，发花裹枝，缟如积雪，入夜尤明，无月时亦璀璨炫目。与山桃杂种，两色交错，远望芳菲。至其繁香清趣，山桃又在下风。
《梨》
梨花腻白如玉，绰约有态，江南二月，每多风雨，此花经雨，转觉姿𡡾动人。月下亦佳，所谓梨花院落溶溶月也。
《杏》
杏花非红非白，颜色颇妍，多种成林，极有风致。广圃荒池，偃仰映带，宛然邨陌，携壶藉草，兴复不浅。
《樱桃》
酣春榭旁有小圃，杂树参差，樱桃尤多，仲春发花，娇冶多态。结实圆匀莹彻，俨然绛珠，玉液芳津，甘溅齿颊。李义山诗：越鸟夸丹荔，齐名亦未甘。早已为之长价也。
《枇杷》
园中枇杷树皆数拱，贯霜雪而愈茂，秋萌、冬花、春实、夏熟，备四时之气。果色正黄，昔人称为蜡兄。广州产无核者，名曰焦
一作椒子，其花今多目为欵冬，非也。按本草图经，欵冬乃尔雅所谓菟奚，颗生冰雪中，枝茎不大。欵冬、枇杷皆凌冬而花，故讹为一耳。
《杨梅》
江南诸果以杨梅为冠，有红、白、紫三种。河朔蒲萄、泸南荔子与此差堪鼎足。晚花轩前所种乃出项里者，陆放翁所谓：项里杨梅盐可撤，是也。放翁自注，杨梅酸者乃荐以盐，佳品未尝用。因谓太白，玉盘杨梅为君设，吴盐如花皎白雪，未谙物理，果然。
《林檎》
林檎花与苹果相似，开亦同时。园中约及百树，新花满隖，佳实出林，俱可耽爱。右军帖：青李、来禽，子皆囊盛为佳，函封多不生。可知古人于此果珍重护惜，不视为常产也。
《荔枝》
平湖去海仅三十里，偶有闽客携鲜荔枝泛海来者，值风利，两日夜达此，色味俱未变。白香山云：殻如红缯，膜如紫绡，瓤肉洁白如冰雪，浆液酸甘如醴酪。非妄语也。私幸殊方珍果，得尝所未经，因取其核埋著土中，发苗一茎，叶似杨柳，初生淡白，数日色渐红黄，又数日始成绿色，每两叶相对而发，月馀后，已高尺许。虽未必能花实，园中万卉杂陈，正不可少此异品耳。
《木瓜》
兰渚左偏，木瓜一株最盛。花蘂类海棠，而色较红，实如小瓜，黄润可爱。香极醲酽，以一二枚置坐隅，清芬满室，可经数月。
佛手柑
土人遗佛手柑二株，并授培漑之法。枝叶密茂，三四月发花，紫白色，开落相继，至十月不断。每树止留实五六枚，长俱半尺，大可一围馀。经冬鲜润，养至次年之夏，异香清馥，迥出物表，意特爱之。令人图其根、叶、花、实之状，装为小卷而题诗于后，以纪其盛焉。
《香橼》
香橼四月发花，青蒂白萼，气味芳烈过于橙橘。江邨草堂后，一树尝结实百馀枚，星毯月魄，磊落满枝，殊属异观。摘置几案，久而弥香。
《橘》
果中橘最可珍，香、色、味皆冠绝羣品，啖一二颗，可以蠲烦涤闷，沁润诗脾。有朱橘，有绿橘，有蜜橘，味绝甜美。魏文帝云：南方有橘，其酢正裂人牙。至谓其品出蒲萄之下，殊非定论。花亦清香，细如点雪，深可爱玩。
《橙》
橙瓤极酸，皮甘辛而香。宿酲倦困时得此，昏思顿洗，功在茶荈之上。古者尝取以芼鲜，七命所云：和以春梅，燀以秋橙。今人未有用之者。
牛你橘
牛你卽金橘之长者，以其形而名之。秋深始黄，经冬不落，垂金灿烂，满树离离。以盆植之，置深室中，极佳。
《金橘》
金橘小于弹丸，酸多于甘，擘之，香雾芬烈。斋前二株，每树皆得斛许。酒渴采尝，风味殊别。
枳殻花
枳比橘为小，枝干沉绿多刺，花极香，过橙、橘远甚。蘂珠圆莹，俨犹茉莉，而其大倍之。野人门巷藉此以护篱落。
《柿》
乌椑之柿，从昔称之，世传此树有七绝：一多寿，二多阴，三无鸟巢，四无虫蠹，五霜叶可玩，六佳实可啖，七落叶可以临书。 秋柯坪左右各有数株而多实，亭亭耸拔，鬰然成林。
《石榴》
南方石榴佳种不易得，园内亦不多植，惟水傍有大红台榴一二株而已。当仲夏之时，新绿初齐，远近一碧，惟榴花烘晴映日，灼灼欲然，可谓绚烂矣。近又得一镶边红千瓣白松花色者，不异绮绡簇成，尤为罕有。
《银杏》
银杏花夜开旋没，罕得见。叶最繁密，片有刻缺，如鸭脚形，霜后叶色变黄，映以丹枫，烂若披锦，秋林黯淡，得此改观。
《榧》
榧木纹理细致，制器极雅。其叶类杉，黄花紫实。逃禅阁檐廊之下，偶得一本，结子甚多。旧有玉山果之名，殆以坚润之性，比德于玉耶。
《核桃》
核桃叶厚而多阴。𤄞山馆前，隔岸土冈隆起，杂树林立，核桃亦种其中。园多鸟雀，诸果熟时輙被摧啄，惟核桃以味涩得免。葢外炫者易败，而中固者不伤，虽小物亦足感耳。
《枣》
枣树枝柯劲拔。花细小而香颇幽，轻风飘拂，芬馥如兰。结实满枝，青红相杂。抱瓮陂上有小亭，戏书枣熟从人打，葵荒欲自锄之句，揭之楹间。
《瑞香》
瑞香枝干婆娑，叶深绿而边有白色，繁花成簇，香似薝卜，极能透远。一名睡香，相传庐山僧卧岩石间，梦闻花香，觉而得之，故有此名。早春万卉未吐，以此花为梅之先驱。
《腊梅》
腊梅蜜蘂绛心，香气浓郁。兰渚轩一株，磬口种也，虽经盛放，常若半含，花倍大于他种，品格珍绝。
《山茶》
山茶种有不同，浅为玉茗，深为都胜，大为山茶，小为海红。园中特多此树，浅红者早开，深红者迟发，密叶沉绿，间以丹葩，万蘂缤纷，灿如蜀锦，十月卽花。槛外更有大红宝珠一种，外苞六出，内萼千重，几同剪簇所成，弥旬不落，射以晴阳，浥以宿雨，倍增绚丽，尤属奇品。
《海棠》
海棠同名异种者不一，惟紫绵为佳，今所称西府是也。万俟雅言诗云：海棠点点要诗催，日暮紫绵无数开，欲识此花奇绝处，明朝有雨试重来。正谓此种耳。园中海棠甚多，卧斋前一株，乃西川佳种，脂痕浅抹，逸态嫣然，有佳人遗世独立之意，更不得以无香少之。
贴梗海棠
贴梗海棠枝不能大，丛生大叶，缀枝作花，磬口深红，若黏绛蜡，虽微乏韵度，而殷丽之色要足取也。
垂丝海棠
海棠以樱桃接之便成垂丝。花瓣丛密，与海棠不同，而色略相似，重英向下，柔蔓迎风，婉娈之姿，如不自胜。
《玉兰》
玉兰乔柯上耸，绝无柔条。花开九瓣，着于木末，其白如玉，其香如兰。花落后，叶从蒂出，绿荫阴浓，极娱春昼。余武林旧居，楼前玉兰一本，大可拱抱，花时倚槛吟赏，俨对藐姑冰雪之姿。自浮沉京洛二十馀年，己巳春，扈跸南巡，始得重过旧里，而树已不存矣。时作怀旧数篇，中有「吟罢翠螺当槛入，妆成香雾卷帘看」之句，葢意之所耽，不忍忘也。今园中所植，亭亭明艶，不异旧观。
《绣球》
绣球聚花成朶，团圝如球，初开色本嫩绿，盛开则褪而成白，镂琼琢玉，不涴点尘，飘坠之时，繁朶满砌，无异落梅，足供幽赏。闻闽中产红绣球，尤为艶异，惜不能移植耳。
《辛夷》
辛夷绝似玉兰，有浅红及紫二种。含苞未拆，尖锐有茸，俨然秃笔，江南以木笔呼之。黄鸟试鸣，晓英乍吐，褰帘坐对，春色正在此中。
《栀子》
栀子小于玉兰而香过之。山馆幽僻之所，偶植数本，暑月发花，清芬满院。
《丁香》
丁香有紫花，有白花，缘枝遍发，极为繁密。南北之种不同，京师丁香，树高者数丈，叶大如紫荆；江南所产，枝干不肥，叶细而小，惟花朶相似耳，而春秋发花二次，则胜于北产也。
《牡丹》
牡丹虽盛于唐，然谢康乐已言永嘉水际竹间多牡丹，北齐杨子华有画牡丹，则此花之从来远矣。其名目至多，宋钱思公作花品，得九十馀种。独以黄、紫为贵，今姚黄之种不传，惟紫者多有。次之莫如玉楼春，以其姿韵酣妍，香气秾艶也。园中得魏紫一本，玉楼春数十本，下甃白石，旁设朱阑，上张翠幕，花大于盘，重台高及尺许，绚烂繁华，动荡心目，所谓瑶台金谷中人，他花纵极明𡡾，不得不让一头地矣。
《芍药》
芍药之种，古推扬州，今以京师丰台为盛。浙中虽无佳种，惟培溉有方，花亦颇大，有红、白、紫数色，深浅不同。曲院短垣，下叠石砌，排比种之，灿烂满目。此花宿根在土，十月生芽，至春冒土而出，红鲜可爱，若花含晓露，袅娜欹頽，大有美人扶醉之态。
《紫荆》
紫荆丛生，花无常处，缘干附枝，上下遍发，故又名满条红。王敬美尝云：此等花虽非奇卉，而点缀春光，不可无一。可谓知音。
《棠梨》
棠梨树如梨而小，又谓之野棠。花浅红色，结实如楂，有赤、白二种。白棠子多酸美而滑，赤棠子涩而酢。花亦可食。丹铅录曰：尹伯奇采葶花而食。葶卽棠梨也。
《绶带》
绶带略同锦带，花叶斑斓相间，枝条软曼，随风披拂，有类于绶，是以得名。北地甚多，南中颇少。
《杜鹃》
杜鹃，一名山踯躅。唐诗五渡溪头踯躅红，卽此花也。春晚发花，密蘂攒簇，其色深红，久经风日，犹灼灼可爱玩。兰渚轩前多古松怪石，植杜鹃两株于其下，倍有风趣。
《紫薇》
紫薇皮不顽皴，滑净可爱。一枝数颖，一颖数蘂，有红、紫、翠、白诸色，开花可经数月。墙阴石角随处栽之，𤄞山尤多，日久皆成连理。当残暑初消，繁英新吐，苎衫葵扇，杂坐花下，啜茗清谭，亦胜事也。
《桂》
桂分红、黄、白三色，红者曰丹桂，黄者曰金桂，白者曰银桂。每秋发花两度，丹桂有子。凡花之香者，或清或浓，不能两兼，惟桂花清可绝尘，浓能透远，一丛盛放，邻墙别院，莫不闻之。江南好事者多结之作屏，余园中小径，鳞次种植，左右成行，接叶交枝，上不通日，花时金粟满望，李义山所谓桂巷，殆不过是。
《木槿》
园中绕堑设篱，编木槿为之，盘织纵横，茂绿盈望。花不一种，有深红、浅红、藕色、白色，至于重台、千瓣者则似木芙蓉。虽荣谢不常，而鲜妍可爱。
《合驩》
合驩叶细如槐，比对而生，至暮则两两相合，晓则复开。花淡红色，形类簇丝，秋后结荚。北人呼为马缨，取其花之象也。野墙荒堑之侧，輙得数株，欲植之草堂前，以本大难迁，遂不复移。采其叶乾之，酿以为酒，醇酽益人。
《玉蘂》
唐人最重玉蘂，种之集贤院中，其后失传，不知玉蘂为何物，并有疑卽是琼花者。近得一株，似荼蘼而八出，玲珑明净，真冰雪姿也。
《金雀》
金雀丛生如棘，花生叶傍，长条直上，行列清疎。取其小本，种磁盆中，下磊奇石一二，似云林片幅，绰有可观。
《玫瑰》
四月百花已阑，玫瑰始发，浓香艶紫，可食可佩。廻廊之外，灌生作丛，与酴醿相映。京师有刺䕷，卽玫瑰之黄者，惜大江以南，不能致之。
《月季》
月季花有红、白、淡红三色，香甚清越，逐月一开，四时不绝。种之篱落间，晨露未乾，鲜妍有态，腊中映雪，愈觉泥人。
《木香》
木香灌生，长条易茂，编篱引架，芬芳袭人。白花紫心者香更清远。又有黄色一种，香少逊而色颇妍，山栗破房，乳鹅脱壳不足方其新艶也。
《蔷薇》
蔷薇花有浅红、深红、大红之异，结花成屏，雅宜山墅，连春接夏，蒨艶可人，落红成堆，每不忍埽。园后有绝大者二本，缘高树而生，上引下垂，延蔓百尺，花间树杪，如缀火齐。又有白蔷薇、黄蔷薇、单瓣野蔷薇，分香鬭艶，围绕篱落，各极胜赏。
《酴醿》
酴醿香清而微，蔓延高架，露坐最宜，其花青跗红萼，开时变白。架下可容十馀人，中设石几，与二三同调，盘礴其间，共试早茗，洵为乐事。
《棣棠》
棣棠花色金黄，一叶一蘂生甚蔓延，春深与蔷薇同开，可为屏篱添色。
夹竹桃
夹竹桃本岭南种，叶类竹而花类桃，姿态娟媚。自初夏著花，红秋乃歇，草卉之最久者。
金丝桃
金丝桃花五出，比山桃较大而色黄，心有长须，茸茸作缕，颇具风格，非俗艶所能比也。
《天竹》
天竹枝叶潇洒，梅雨中开白花，子结枝梢，殷红璀璨，累累若珠，霜雪不落，树可久而难长。红雨山房栏槛之前，一丛百馀干，粗中把握，殊不易得。
《虎茨》
虎茨枝不高大，叶绿多刺，花白子红，新花已开，旧实未落，间以密叶，三色互映，植之盆盎中，亦书室佳观也。
慎火树
慎火树叶光泽柔厚，夏开白花。相传可以辟火，南方人多以盆种之，置屋瓦上。今间栽石罅硗确处，与其清寒之性相宜，其生尤盛。
《紫藤》
紫藤缘木而生，久之条蔓纠结，与树连理，屈曲蜿蜒之状，不异蛟龙出没。二月花发成穗，色紫而艶，披垂摇曳，一望煜然，采供盘餐，更属佳品。
《葡萄》
葡萄以西北所产为佳，南方不能得其种。然结架牵藤，凉阴覆院，暑夕坐其下，几簟皆有清意。所植紫、绿二种，芳液甘醲，固亦可敌醇醴也。
金银藤
金银藤叶类薜荔，细蔓绿篱。三四月后开花不绝，长及寸许，一蒂两蘂，前后继开，此黄彼白，故得金银之名，甚有清香，殊于凡卉。
《薜荔》
兰渚前，缭垣周遭，短仅逾肩，薜荔缘壁上生，纵横萦结，望之碧叶苍然，山雨欲来，幽响槭槭。
锦荔枝
锦荔枝藤蔓善缘，种蔷薇屏下，翠叶满篱。秋结荔子，青红班驳，中有甘液，鲜赤异常。
茅藤果
茅藤宜傍高架，著子最繁，小如桐实。秋霜之后，叶落子存，软红作串，积雪中色倍鲜明，又名雪里红。
《兰》
兰香最幽，迥出羣卉之上，号称香祖，古人多爱之。罗畸云：朝袭其馨，暮撷其英，𢹂书就观，引酒对酌。可谓爱兰之癖矣。旧谱，春兰一茎一花，以紫茎青花者为上品，青茎青花者为中品，非也。惟茎淡白，花淡绿，心纯素者，为玉根兰，又名素兰，格价最高，青与紫皆不及。兰渚崖涘之间，种之甚多。
《建兰》
建兰极不易养，今得数盆，每盆各抽箭五十馀茎，含风受露，异香茂发，夏秋之季，清韵殊多，当湖蓄花之家，皆无若此之盛者。
《蕙》
楚辞：旣滋兰之九畹兮，又树蕙之百亩。所指为兰者，乃泽兰，非春兰。所指为蕙者，乃零陵香，非兰类也。今人以九节兰为蕙，长茎秀擢，芳萼贯连，与春兰相伯仲。光风晴日，近傍轩窗，幽情殊惬。
真珠兰
真珠兰出自闽粤。木本，状似山栀，叶丛生枝上，一丛七叶者为佳，五叶者次之，三叶者又次之。花开成穗，先青后黄，圆细繁密，若缀真珠，是以得名，香芬特茂。余得七叶者二树，高俱四五尺，亦江南所少。
鱼子兰
鱼子兰花形似真珠，香亦相等，但属草本，茎蔓上抽，数寸一节，叶生节间，止可盆种，插竹为阑，以㯶缕系之，茎乃不靡。花类粟颗，初时色清，及变而黄，香气乃发。采花置竹箔上，以绵纸覆之，上铺新茶，经一宿后，纳入瓶中。瀹茗能作兰香，清供第一。
《茉莉》
茉莉有藤本、木本两种。藤本者，丛条并生。木本者，一干上发。蘂若珠圆，迎晚而放，芬馥绝伦，绡𧚮竹簟，卧趂微凉，采置枕函旁，足清魂梦。
《素馨》
素馨似茉莉而小，叶更纤绿，枝弱不能自立，插竹枝扶之，雨过花间，香芬绝世。
《莲》
泛渌池中有红莲、白莲、台莲诸种。叶擎波面，夏雨忽来，千点荷声，乍缓乍急，凉风过处，香芬袭人，花明净如拭，清露晨流，晴霞晚映，尤觉鲜妍，使人吟赏忘倦。
木芙蓉
木芙蓉潇洒无俗姿，花色不一，有白、有红、更有一花而日三变，朝白晚红，名醉芙蓉者。性本宜水，特于水际植之，缘溪傍渚，密比若林，杂以红蓼，映于翠菼，花光入波，上下摇漾，犹朝霞散绮，绚烂非常。尝见宋孝宗书唐人刁光𦙌木芙蓉画幅云：托根不与菊为双，历尽风霜未肯降，本是无心岂有怨，年年清艶照秋江。善为此花写照矣。
观音莲
观音莲叶形类芋而大，片叶可以蔽人，色最𡡾绿。中心抽茎，发花白色，瓣若小莲。土人谓可救毒螫，以此得观音之名。
《芭蕉》
平湖诸家园亭芭蕉绝少，近从会城移得三四本，种泛绿亭后。密阴冷翠，上袭人衣，晴日对之，亦作风雨之想。幸性本易生，蕉笋骈发，年馀后应可成绿天矣。
美人蕉
美人蕉自粤东来，叶虽不大，而翻风滴雨，自有幽姿。其花开若小莲，而色正赤，惟中心一朶，晓生甘露，尝之如饴。
《菊》
菊花种类甚多，园中栽菊作圃，得数百本，有黄、紫、红、白、藕、蜜诸色，每色又各有深浅，并有一本两色者。其朶瓣亦种种不同，或如球、或如盘、或如剪翎、或如擘缕、或如松粒、或如柳芽，穷极变态。友人知余嗜菊，多有自远载送者，环置草堂，清芬连月，而种色之妙，以余圃所栽者为最盛。
金银消息
消息，菊之小者，有黄、白二种，因色之相似，以金、银名之。菊最难培，此种独易，篱根徧布，历历如星。
秋海棠
秋海棠幽姿冷艶，非尘埃中物，性特喜之。园中阴𨶑之地，无处不种，晓风凉露，一抹轻红，不觉我情之欲移也。
《水仙》
水仙腊蘂春花，能傲冰雪，寒香冷艶，莹净不凡。石脚陂陀之处，杂种无次，清疎可玩。性喜得水，离土亦活，尝以古磁盆满贮清泉，置花数苗，磊石拥护，花更茂悦。山谷所云：明窗净几，香气撩人也。
朝鲜牡丹
朝鲜牡丹卽本草当归，又名文无。弱枝嫩叶，不胜风日，中心抽细茎，花生茎末，一条十馀朶，丽𥰡下垂，状似小囊，俗呼荷苞牡丹，亦草花中之艶品也。
《戎葵》
葵有数十种，因色之浅深，瓣之单复，各成一类。余前居苑西时，植之最多，自四月至十月花开不断，今园居地大，尤得栽莳。葵爱日而不喜肥，但以清水灌之，一茎百蘂，灼灼照人，诸色间杂，尤极绚烂。
《锦葵》
锦葵花小如钱，文彩斑斓可爱，高不过一二尺，而蓓蕾攒簇，吐萼盈枝，梅雨淹旬，赖此花点缀，不至寂寞。
《秋葵》
秋葵黄花绿叶，紫蒂檀心，惟玉人道妆，差可彷佛其风韵耳，与芙蓉前后开放，枝叶亦复相乱，荷池芹岸之上，夹杂种之，雅态可挹。
《百合》
百合花，一名摩罗春。一茎上抽，四旁出叶，花生茎端，有红、白二种，白者尤胜，每坼一蘂，满庭皆香。
蝴蝶花
蝴蝶花碧白相杂，上有黄斑翠点，翩翾之状，全类蛱蝶，真野卉之佳种。
《长春》
长春花色赤黄，类野菊，发蘂极多，花不大放，形似小盏，故又名金盏。将蔫者旋卽摘去，勿令结子，则新蘂旋生，一木可得百馀花，相继而开，四时不绝。
《罂粟》
山亭水岸俱种罂粟，有大红、浅红、深紫、淡紫、藕合、蜜合、纯白、淡绿诸色，一房千萼，簇若剪绡。相传中秋夜令女子艶服播种，则来岁发花繁艶绝世。
虞美人
虞美人茎叶花蘂似罂粟而小，或云此花闻人歌声能应节而舞，又有舞草之名，花极娟秀。
《山丹》
山丹有赤有黄，四月蚕成茧时，此花正放，赤似渥丹，黄犹蒸栗，一茎直上，柔叶护之，与百合相彷佛，但大小异耳。
剪春罗
剪春罗叶绿而浓，开花极盛，每瓣刻缺甚多，有如蜀罗被剪，发茎丛密，足充阶砌之观。
剪秋纱
剪秋纱长茎小朶，弱不胜风，白瓣五出，上有红丝。命童子削竹作小屏，编花于上，亦殊艶冶。
金钱花
金钱花午开子落，吹堕苔铺之上，轮郛圆整，宛然赤仄钱也。
《蘐》
蘐花可玩可餐，叶色𡡾绿，花有蜜色、朱色之异，蜜色者有香，朱色色不香，今皆种之。蘐，本从谖，有忘忧之意，野人无忧可忘，联娱春兴。
《凤仙》
凤仙杂色善变，而平湖所出视他处尤佳，红紫碧白，无所不有，有一本两三色者，有一花两三色者，重跗叠萼，莫能名状。
《石竹》
石竹纤柔易生，枝蔓青翠，花具五色，㛹娟动人，以时培灌，亦能作木本重台。
秋牡丹
秋牡丹徧地蔓生，叶似牡丹而小，黄须紫萼，艶色鲜妍，可破秋容之萧瑟。
《玉簪》
玉簪卽白鹤花，山谷老人题为江南第一。绿叶环匝，类小甘蕉，花似玉搔头，内玲珑而外莹润，香芬酷烈，冠于秋花。
紫鹤花
紫鹤茎、叶、花蘂与玉簪不异，故称紫玉簪。玉簪有香，紫鹤无香，而㛹娟靓艶，却自远胜。五月发花，与朱蘐、山栀同插瓶中，晴窗清画，风致不浅。
《鸡冠》
鸡冠当暑成花，霜后始萎，若扇若篲，若凤若芝，形状各殊，色亦有红、紫、黄、白、碧、绿之异。根生石罅中，不须肥土，其本高卑不齐，有矮不数寸者。苏子由诗注：矮鸡冠卽玉树后庭花云。
草茉莉
草茉莉有紫、白二种，花形似茉莉而跗较长，中心有须，暮开晓谢，殆阴类也，结子初青后黑，内有白粉，可疗面斑。
《牵牛》
牵牛蔓生善缘，叶似枫，有三尖，花不作瓣，下小上大，晓露未乾，轻翠悦目，日出卽蔫。子名天茄，以糖飣之，可食。
西风锦
西风锦与老少年相似。叶外青中紫，经霜色变，青者为黄，紫者成赤，阶除之下，满目斑烂。
老少年
老少年茎叶俱紫，秋深雁来之候，叶变而红，末梢一丛，鲜赤如染，亦号雁来红。此时草木就衰，而反作丽采，亦属奇观。
万寿菊
万寿菊茎叶细小，花赤黄，多瓣，蒂长寸许，不香而艶。其开耐久，盛于秋深，亦有傲霜之意。
双鸾菊
双鸾菊卽草乌花，形如僧帽，内藏两萼，若双鸾之并肩，尾翼宛然，化工之奇，真有不可揣测者。其色紫艶，繁而且久，秋斋之玩，冠绝一时。
《紫铃》
紫铃茎细叶弱，发花至繁，一茎可得十馀朶，色紫而翠，尖瓣五出，若小铃，中有黄心，轻风拂之，摇曳多态。
《凤毛》
凤毛引蔓极长，叶细如缕，附茎而生，稠密整齐，有若人巧，花如野茉莉而小，色大红，颇明艶，宜结小屏。
《秦椒》
秦椒枝叶尽绿，高一二尺，开白花，结子长二寸许，深秋色红，磊磊可喜。味之辛烈，过于姜桂。
金灯笼
金灯笼，元宫中植之，号为红姑娘。其实外裹黄苞，内含红子，一枝得二十馀枚，苞作六棱微尖，子如弹丸。京师极多，余向有秋花杂咏，此亦与焉。
龙胆草
龙胆茎长数尺，叶相对生，花色艶翠，如胆形，以细竹引之，极供静玩。
淡竹叶
淡竹高数寸，花如翠钿，风露之下，缤纷有姿，细茎多节，叶尖而长，俨然小竹也。尔雅以菉竹为玉刍，岂卽此种耶。
《车前》
车前叶厚而泽，长茎多子。王旻山居录有种车前，剪苗食法，不独充药品也。阶前杂草，手加锄䉜，此种独存之。
蒲公英
蒲公英小科布地，四散而生，茎端发黄花，若野菊，花残成绵，风飘着土卽生，新苗嫩时可食。
石菖蒲
石菖蒲，本名尧韭，产山涧砂碛中。万卉喜肥，此独喜瘠，以细砂种之，养以清泉，层冰不凋，烈日不萎，座隅清供，罕有其伦。
《半夏》
半夏苗一茎一花，叶与茨菰似，但极小，每本不过六七寸。塍篱之下，生发茸茸，初未尝下种也。园中药卉，自生者极多，颇有未识其名者，亦不能尽录也。
《紫苏》
紫苏香气清越，摘片叶嗅之，倦闷卽豁，自昔以蘐苏并称，有以也。背、面俱紫者为上，面紫背青者次之，八月作花，九月采子。
《薄荷》
薄荷与紫苏同形而异色，香亦相等。闻川湖之俗以薄荷代茶荈，余喜其辛凉之味，夏月輙煮而啜之。
《决明》
决明本小，末尖，似槐叶，秋开深黄花，结角如小指，长二寸。尤喜其苗叶可作洒麯，餔糟餟醨，与衆同醉，计之最得者也。京师名为望江南。
麦门冬
麦门冬类石菖蒲，叶更长茂，缘阶而生，一名绣墩草。麦冬生土中根须之上，四月抽小茎，开淡红花，结实圆碧，惟吴、越有之。
天门冬
天门冬茎叶森发，花细而白，有清香。方书多谓天冬与松脂同服，可以驻年，余素不讲服食养生之诀，但爱其绿缛，聊以娱目而已。
《艾》
艾虽见斥于楚骚，然亦香草之一种，与萧不同，𨻶地自生，懒加剪剃，森森林立，风过颇香。
《菖蒲》
菖蒲生浅渚中，不烦排植，春初出水，茸茸短翠，谓之蒲嘴，当夏盛长，与红蕖青葭互相掩映，亦自可悦。
鹿葱花
鹿葱花六出，俨然蛱蝶之状，三大圆瓣，三小尖瓣，外藕花色， 中心白地，有红黄细点，摇风弄影，姿韵特妍。
翠云草
翠云草性喜阴湿，与芭蕉、虎刺、秋海棠相似而较为易生。北窗背日之地，偶植数茎，时月卽久，铺翠盈堦，渐有入帘之色。
吉祥草
吉祥草不拘水土及石上皆可种，伴以丹芝锦石，清雅特甚，花紫蓓生颇为易发。
金丝荷
窗前幽荫之地，多生金丝荷，其叶大者几于盈掌，心中抽长须，作细白花，根旁时长红丝，沾土卽成根株，最易繁茂。
凤尾草
凤尾草喜阴，石罅溪坳，足迹罕至之处，往往而有，幽兰空谷，斯为近之。
书带草
书带草叶如细韭，性韧而弱，蒙茸四垂，清风拂之鲜翠足喜。
《苔》
山居懒慢，庭院经时不埽，过雨之后，满砌皆长莓苔，色翠而幽，如绀钱散地，稍喜门无剥啄，不为屐齿所侵，得以成其清胜。
《柳》
柳性易生，横栽倒插皆可活。早春时，嫩绿初荑，柔丝䰀鬌，非烟非雾，浓𡡾迎人。又一种，赤干细枝，叶青如缕，花粉红色，名三河柳，尔雅之所谓柽也，天将雨，柽先起风以应之，故又称雨师，亦婀娜可爱。
《柞》
柞树扶疎多枝，叶细而密，新叶将生，故叶乃落，其质坚韧，可中屋材。
《榆》
榆树类枌，春初缘枝生荚，累累成串，未熟色青，已熟色白，结子为榆钱。崔氏月令谓榆钱可羹，兼可蒸作糕饵。收至冬可酿酒。瀹过捣罗为末，调以盐水，日中曝乾可作酱。
《松》
松花可服，松节可酿，松脂可爇，松子可餐，松涛可听，松阴可坐，霜干烟姿，亭亭千尺，真山居胜友也。园中有青皮、紫皮、三鬣、五鬣各种，皆黄山、天目所产，对此风标，可为晚节之助，岂仅添雅兴已耶。
《柏》
有刺柏，有侧柏，有璎珞柏三种，枝叶各异。刺柏圆而上指，侧柏扁而侧出，璎珞柏长而下垂，皆贯雪凌霜，不改柯叶。就中璎珞一种尤佳，坚劲之中，别具袅娜，所谓魏郑公之娬𡡾耳。
《梓》
梓树大数十围，老干上挺，旁枝交让。花最繁，形如蛱蝶，色浅红，上有深点，类洒染所成，中含二须，落时一须在花，一须在蒂。余轩前得十馀株，土人呼为佛树，开若紫霞，落如红雨，真异观也。
《梧桐》
梧桐修柯碧叶，纡径之内，种之成列，绿阴蔚然。晓雨夜月时，幽响滴沥，清影扶疎，秋声秋色，尽在于是。
《槐》
槐木数株，阴蔽一院，夏月就绿荫之下，解带披襟，箕踞盘薄，不知时为炎暑。花细而黄，香亦清发，凉雨乍过，金英满地，倍觉幽趣可耽。
《楠》
楠树童童若幢葢，枝叶森茂，新陈相换，经岁不凋，叶初发者，其色鲜赤，过于晚枫。
《枫》
枫叶三脊，霜过色丹，其脂香浓，可爇以辟蠧，与桕、柿、银杏等树同栽，秋色满林，有铺锦列绣之目。草堂墙角一株，高五六丈，修枝远引，老叶易酡，独擅胜致。
《乌桕》
乌桕亦称鸦舅，深秋叶赤，最可耽赏，至冬叶落结子，作十字裂，色白似梅花，累累不坠。
《樟》
樟叶四时不凋，细花小子，扶疎挺特，具干霄之势，其肌理错综有文，足中器用，非散材可伍。
《榉》
榉，似柳非柳，似槐非槐，性本宜水，故缘野堑种之。叶嫩时，乡人采取其叶作茗，名为甜茶。秋有实，若榆钱，其材易大，不减桤林，溪阴十亩，不数年而可得也。
《桑》
堑池之外，徧植桑木，绿阴被野，鸡犬闲闲，甚得田家风趣。春日率妇子编箔栖蚕，以织作为事，非惟习劳，亦可适兴。
《偃松》
兰渚前古松七株，皆黄山所产，又得偃松一本，亦自黄山来，葢百馀年物矣，而高仅三尺许，攫挐夭娇，干若屈铁，旁倚怪石，俨然毕宏，韦偃画本，绝可珍也。
《海桐》
问花埠有海桐一株，枝叶极茂，斜掩溪门，半卧水面。叶浓绿，仿髴杨梅，三四月开白花，与丁香相似。钓艇晚归，时系于此。
《橡实》
橡实似栗而小，圆而有尖，蒂叶与栗同，干不能如栗之大，亲串偶集，取其实以充盘核，聊同古人舍橡之意。
《栗》
松盘山外，平畴衍迤，皆种栗树，大者数十围，结实甚多，新秋剥食，芳鲜莫及，兼有香气，若桂丛之始拆。八九月时，其房自裂，命小奚掇食筐中，悬檐壁多风处，俟其少乾，皮易脱而味较胜。
山𣙁
来禽坳以种林禽得名，不种别树，惟山𣙁十数本，参差林间，亦来禽类也。有黄、赤二色，味兼酸甘，以为饭馀酒罢之供，所益多矣。
《榖》
榖，皮类桑而粗，叶类桐而多刻缺。初夏结实，类杨梅而不可食。皮绝柔韧，可以取材，古人常擣以为纸，其妙必胜于竹，惜其法已不传矣。
《冬青》
冬青，土人呼为冻青，以其严冬不凋也。潄晚矶旁数株，夹水而植，与乌臼、丹枫高下相间，垂纶偃仰，纵目皆成佳观。
《皂角》
皂角，密叶如槐，绿阴低亚，秋来结荚，下出叶底，离离可观。园四周皆水堑，岸之上灌莽成丛，此树颇为秀出。
《㯶榈》
𤄞山兰渚之地，皆叠乱石为短垣，不加粉垩，于墙角植㯶榈三四本，高可齐檐，微风乍拂，清凉自生，极潇洒之趣。皮有丝缕，错综如织，取为冠屐簟拂等物，大称山居。三月间，茎内生黄苞，状若鱼子，可食，名曰㯶笋，亦曰㯶鱼，蒸熟后以蜜醋制之，卽千里可致也。
《漆》
漆树高二三丈，杮干椿叶，当暑多阴，佳木也。吾浙桐江以上，山居之民以采漆为业，利最饶沃。庄子云：桂可食，故伐之；漆可采，故割之也。今植于吾园者，止取其阴，而不以为利，遂得免于斤斧，盖散人所树，卽为散木，犹愚公所居，卽为愚谷也，天下物岂有常哉。
《黄杨》
黄杨，木理细致，枝叶繁多，性坚而韧，然滋长最难。世传此木终岁长不盈寸，遇闰月年，则顿而不长，盖物理之至奇者。然考尔雅，桐、茨、菰皆厄闰年，又不独黄杨也。
平地木
平地木高数寸，叶深绿。子先青后红，若小棠梨，经年不落。岩洞嵌空处，与幽兰同种，点缀良佳。
《枸杞》
枸杞高三五尺，丛生，枝条有刺。夏秋间开细花，随结小果，色红味甘，采曝收藏，下酒颇善。
《黄连》
黄连高止尺许，其生作丛，一茎三叶，花、实之色皆黄。江文通黄连颂云：黄连上草，丹砂之次。江南所产不及蜀中为良，然苦口之味，殆不可不备也。
《茶》
吾乡龙井、径山所产茶，皆属上品，偶移其种于圃中栽之，发花极香。春末，绿芽新吐，访得采焙之法，手自制成，封缄白甀中，于评赏书画时，瀹泉徐啜，芳味绝伦。茶喜山石荫密，此地无山，故不能多植，然亦足解玉川之癖矣。
《竹》
竹于草木之外，别为一类，植物之仙品。方塘曲径，到处植之，宜月宜风，宜晴日，宜晚雨，宜残雪。至于伏暑方炎，石牀蒲几，坐卧密林中，冷翠袭衣，爽籁盈耳，正未知羲皇上人，观此若何。
凤尾竹
岩畊堂外，小院数弓，有白石绕墙下，堆叠有法，上植凤尾竹一丛，长不盈丈，纤枝婀娜，翠叶森发，晚晴风过，洒然绝尘。
《慈竹》
慈竹，心实而节疏，灌生，上挺，鞭不旁行，其笋于八月间发。窗前阴𨶑不宜树木之处，卽种之，其下培莳秋海棠、凤仙诸卉，甚觉相宜。
《毛竹》
毛竹大者，围径二尺许，刳其根为笔牀、酒盏等器，诸用毕给。林中多野雉，鸣鸲之声，极其清越，与竹籁相应。昔人谓园居者，须是三分水，二分竹，一分屋，庶几近之矣。
《斑竹》
斑竹，碧干紫纹，绢净莫比。修篁坞中，皆植此种，新梢乍放，残粉未消，对之令人神远。
《笋》
春日发者为园笋，新苞初迸，嫩美罕匹，真胜于刍牛之腴，焙之作脯，经年可用。夏月竹鞭四行，其穿土而出者为鞭笋，作羹特佳。竹忌狂鞭，截去之，则去年竹更茂。冬日生者为团笋，伏蛰地中，短而节密，所谓蜩腹蛇蚹者是也。京师惟团笋可以𢹂致，然亦珍贵，不能饱啖，不若此间之不论钱也。年来千亩在胸，不减馋太守矣。
《棉》
棉，叶若牡丹，花若秋葵，不独可织，亦可玩也。平湖风俗醇朴，喜服布素，隙地种棉者多。余蔬圃旁，分畦栽插，郁郁成丛，因使家人采花纺织，以供被服。
《麻》
有紫麻、白苎二种，枝叶扶疏。秋夏间发细穗，一朶数十穗，白色。每穗可三刈，取其皮治以为缕，择最细者以为苎衫，当暑之服莫适于此。
《蕨》
蕨生野中，春时萌芽拳屈，长而渐展若凤尾。茎嫩无叶，时取之，蒸曝作蔬，绝美。屑之为粉，制粔籹之类，味甘滑而色微紫，可称琼糜。
《薇》
薇，茎叶气味皆似豌豆，其藿作蔬、入羹皆宜。京洛士大夫为诗，多念故山薇蕨，手择口尝，而真知其味者谁耶。
《矮黄》
矮黄，菜中之奇种，惟江浙有之。其生不高，经霜黄熟，因以得名，今人称呼为黄芽菜，声之讹也。肥嫩易烂，食无筋膜，味甜而腴，与北方之其肃菜，可以争胜。
《菾菜》
菾菜叶青茎白，状类白菜，但差小耳。陆放翁云：吴地四时常足菜，一番雨过一番生。蔬之同类异种者甚多，随时茁发，足供野人口腹，盖造物所以厚园居之赐也。
《苋菜》
苋生初夏，小摘净择，一瀹卽熟，香美胜于衆蔬。有青苋、紫苋二种，紫者羹汁殷红，以送吴秔，色映匙盌。
《灰苋》
灰苋心红叶绿，煮食甚香。至秋渐老，高六七尺，茎可为杖，轻而且坚，胜于笻竹，所谓杖藜是也。
《芥》
青芥、紫芥、白芥、皱叶芥因类分畦，春秋两种，老而愈辣，颇有姜桂之性，作虀最宜。收芥子，屑之成末，点和食品，风味亦佳。
诸葛菜
诸葛菜花色紫碧，蒨𧰟异常，种数本于轩砌之间，饶见幽致，非凡蔬所能比。又四时皆可食，诗人所谓芜菁，卽此种也。
《莱菔》
莱菔茎不高而结根甚大，谓之萝卜，有白者、有黄者、有红者、有紫者。紫、白二种，叶似芜菁。黄、红二种，叶似蒿菜。春末抽薹发花，其根辛而微甘，可生、可熟、可酱、可腊、可醋、可糖，蔬品中之极有益者。
《菠薐》
菠薐根赤色，叶青，北方呼之为赤根菜。四月起薹尺许，开碎白花。此菜播种时必过月朔方生，卽晦日下种，与十馀日前种者同出。唐会要：贞观中，尼波罗国献菠薐，状类红蓝。其所从来远矣。
《白菜》
白菜茎扁薄而白，大者高三尺许，烂煮作羹，以姜米芼之，虽珍错不能过也。更有名春不老者，与白菜相类，而脃嫩尤甚，四时可种，腌食甚美。
《芸薹》
芸薹单茎圆肥，叶附于茎，嫩时可食，其末发花如萝卜，瀹而乾之，制以盐，御冬上品也。
《荠菜》
荠虽野草而有佳味，采取宜在寒食前。东坡与徐十三书云：今日食荠甚美，不甘于五味，而有味外之味，其法，取荠一二升许，净择，入淘米三合，冷水三升，生姜不去皮捶两指大，同入釜中，浇生油一蚬壳于羹面，不得入盐、醋，天生此物，以为山居之禄，辄以奉传，不可忽也。食荠之妙，尽此数语矣。
《苦菜》
苦菜花肖野菊，春夏皆开，一花结子一丛，若筒蒿然。根叶皆可食，余取以为常供。元人诗：盘餐落落对瓜畦，杜撰人间苦蕒虀。洵先得我心者也。
《同蒿》
同蒿茎肥叶绿，与白蒿同，四月起薹二尺馀，可食。一种小者为茵陈蒿，芳嫩倍之。
《生菜》
生菜花如苦蕒，春秋可再种，略点盐醋，生挼，食之甚美，故名。
《莴苣》
莴苣与生菜类，有尖、圆二种，尖叶者味苦，圆叶者气如香秔。四月抽薹如笋，谓之莴笋。余长夏三餐啖粥，饱菜根香味，于诸蔬之性，独得其详焉。
马齿苋
马齿苋柔茎布地，叶对生比竝，圆整如马齿，故名。六七月开细花，本属草卉，而可以充蔬，亦可入药。
《芹》
芹性洁气芳，根、叶皆堪作菹。圃傍荒涧，徧产香芹，白茎翠苗，郁郁可爱。
《姜》
姜五月生苗如嫩芦，秋社前后新芽若指，名紫芽姜，采食无筋膜。秋分后采者次之，经霜乃老。分湖稻蟹极肥，脂同切玉，捣姜荐之，以佐村酿，谁谓荒寒寂寞之滨，遂无佳味哉。
《蒜》
北方蒜，微甘而辛，可为常食。南方出者，辛而不甘，然极能制服食之毒。春苗软美，盐制为菹，亦佳。
《薤》
薤叶似葱而有棱，根似小蒜，一本数颗，相依而生，北人呼为藠子。内则云：切葱薤，实诸醯以柔之。是古人已有醋浸之法。性能益气宣滞，于老人尤宜，故少陵有衰年味暖之句也。
《葱》
葱名菜伯，为种至多，其中绝佳者为冬葱，迎寒茂发，香而不荤，软美可食，入药亦宜，卽所谓大官葱也。
《韭》
韭以真定产者为佳，今杭郡之种，肥脆不下真定。其性易生，旋剪旋发，不烦人力，春初雨过，嫩本新抽，啖之神爽。晚菘早韭，并称山中佳味，信乎不虚。
《蚕豆》
蚕豆方茎密叶，紫萼皂心，二月花开被垄，和风送香，浓而不媚。初夏其荚与樱珠并熟，吾乡风俗，以点新茗，老后炒食尤佳。长公在惠州，追思与杨宗文诸人往来瑞草桥，对坐庄门，吃瓜子炒豆，田园真乐，自不可忘。
《扁豆》
扁豆花有紫、白二色，状亦不一，荚生花下，花卸而荚现，累累成枝，烹以侑餐，有淡泊之味。
《豇豆》
豇豆作架引之，其生易蕃，荚如衣带，生必两两并垂，有青有紫，斒斓间杂。
《刀豆》
刀豆亦喜缘架，须乘嫩采之，老则不佳矣。乐浪有挟剑豆，其荚横斜如人挟剑者，殆此种也。
《西瓜》
西瓜各种，皮有青有绿，𥀶有深红、有淡红、有白、有淡黄，子有红、有黑、有白，迥不相类。炎歊正酷，浸以寒泉，会客剖尝，凉沁心腑，不啻饮沆瀣，吸石乳也。
《甜瓜》
甜瓜其小如拳，味特甘美，北人多于饭后食之，谓其能消谷气也，牵蔓被垄，累累可摘。
《稍瓜》
稍瓜粗于黄瓜，色绿而黝，纵有白纹，界之微凹，体光而滑，肤实而韧，制之以酱，足储一年之供。
《南瓜》
南瓜愈老愈佳，宜用子瞻煮黄州猪肉之法，少水缓火，蒸令极熟，味甘腻且极香，田家一饱之需，孰过于此。
《香瓜》
香瓜皮娇黄，间有青色，斑驳如画，浆液香甜，瓤肉细腻。披襟逃暑时，得此以润吟吻，亦一快也。
《王瓜》
王瓜叶似木芙蓉，花黄，结实似小儿枕，种暖处则易生。杜少陵云：阳坡可种瓜，真曲得物情者。瓜质脆嫩，可消酒渴。
《丝瓜》
丝瓜喜延高架，宜背阴，其实长尺许，嫩时甘滑可餐，老者瓤若网，可以涤器。平湖种瓜者，多于菱湾渔港之旁，结为低架，碧蔓黄花，下俯流水，灿然可观，不但有落实之益也。
《冬瓜》
冬瓜附地徧生，瓤白如玉，逢辰日种之，其生必繁，故黄山谷呼为辰瓜。
《蒲芦》
蒲芦茎长，须架起则圆正，可蜜煎作果，可削条作乾。小者可作盒、作盏，长者可作灌花喷壶，亚腰者可盛药物，苦者可治病。
《瓠》
瓠子、苗、叶、花、蔓俱如葫芦，江南人呼曰扁蒲，味淡而美，且极软滑。豳风所谓八月断壶，卽此。固宜以为常供。
《茄》
茄大小不一种，煮食甚甜滑，腌制糟酱无所不宜。色紫而泽，昔人美其名曰昆仑紫瓜。
甘露子
园中密树之下辄种甘露子，其性喜阴，得树荫更易长茂，大者长一二寸，子生根上如联珠，色白，味甘脆，生熟皆可食。
《芋》
莼溪芹涧之间多种芋，叶比幺荷，绿净如拭。寒宵拥炉坐话，煨老芋啖之，自谓官厨法馔，不敌其美，彼没齿于膏粱者，殆未足与语此也。
《香芋》
蔬香菴前，𤓰棚豆架纵横如织，香芋亦缘蔓其中，冬来斸土取芋，炊食良佳，其甘润不及山药，其香则非山药所能望也。
《山药》
山药引蔓绿篱，叶厚而泽，开细花，淡红色。实生叶间，形似小枣，煮食颇香。其根有紫、白二种，白者尤细腻，蒸令极熟，糁以蔗霜，以匙抄而啖之，若吸石髓。
《芦》
堑河芦苇，远近一碧，芙蓉湾、香芹涧、莼溪诸处尤多。叶停烟翠，白花摇雪，当秋水方盛之时，坐倚钓篷，垂竿其际，飘然有五湖之思。
《蓼》
向居苑西，于书屋前种紫蓼极盛，北地绝无池沼，每日遣家潼担井泉沃之，每株皆高六七尺，秋来红穗低垂，具有幽意。园中多洲渚，蓼生甚繁，不待灌植，沙禽野鹭，时来出没，萧疏秋色，在会心者自得之。
《茨菰》
茨菰生水土之交，每窠抽葶一枝，开花数十，白瓣黄心。其根类芋，甘滑不及，而香乃过之。
《茭白》
茭白多叶如蔗荻，四五月中抽白薹，大若小儿臂，蒸熟甘美而鲜。秋后有实，所谓雕胡米也，炊之作饭，与香稻仿髴，佐以莼羹菘本，老饕之腹，属厌有馀矣。
《莼》
莼菜江南多有，西湖所产尤佳，渔书楼后，有陂塘半亩，汇潴溪流其中，莼丝密茂，盖西湖种也。春夏之交，叶底津生长寸许，白如水晶，莼羹之妙，正在此日。袁中郎云：莼菜香脆滑柔，略如鱼髓蟹脂，而轻清远胜，其品无得当者，惟花中之兰，果中杨梅，可以异类作配。信不虚也。
《荇》
陂池近岸处，徧产荇菜，叶若荷钱，茎如麦股，五月开黄花，名曰金莲。兰渚下有平池一方，畜金鱼百馀尾，每晓皆浮荇叶间，鳞鬣粲然，往来如织，欲作濠濮间想。
《萍》
面背皆青者，萍也；面青背紫者，薸也；长及指许，面紫而有纹者，麻薸也。小池风定，一望几成绿茵，飞花点之，斑驳如绣。
《藻》
水草中惟藻为雅洁，青丝碧缕，节节连生。每当风水相遭，波纹如縠，萦带之趣，殊有足观。
《茨》
荒湾断堑皆种茨实，绿盘铺水，与荷芰相乱，弥望田田。早秋采实而食，有珠之圆，有玉之腻，水属诸品，此为上珍。芡花向日，菱花背日；荷花日舒夜敛，芡花画敛宵开，间中消息，物理亦有微会。
《菱》
平湖菱，出马濆者为上，有大小二种，与菰芡等杂种池塘中。秋来自操小桨，采摘满筐，柴门月上，扣舷浩歌，沙洲宿鸟，磔磔惊起，平生江湖之兴，庶可少适矣。
《葧荠》
溪旁水浅处，葧荠成丛而生，绿苗纤锐，中通外直，其根大者若栗，冷脆殊常，涤渴破酲，莫出其右。

        </div>
      </div>
    </div>
  </div>
</div>
<!--update:2025-08-30 10:04:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>