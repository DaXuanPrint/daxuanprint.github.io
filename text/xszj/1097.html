<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,珊瑚木难全文在线阅读,珊瑚木难全文在线下载,大玄古籍书库">
<meta name="description" content="八卷。明代朱存理撰。据朱彝尊《静志居诗话》记载:“存理自少至老未尝一日忘学问,人有异书,必从访求,以必得为志。所纂集凡数百卷。既老不厌。坐贫无以自资,其书旋亦散去。又据《江南通志》记载:“元季明初,中吴南园何氏、笠泽虞氏、庐山陈氏书籍金石之富,甲于海内。继其后者,存理其尤也。”此书悉载朱存理所见字画题跋,其卷中诗文世所罕睹者,亦皆有附录。前有文征明、文嘉、王稚登、王腾程四人名氏,可见出于四家收藏者为多。此四人皆是鉴赏名家,故所藏者并多名迹。存理又工于考证,凡所题品,具有根据,与真赝糅杂者不同。但其书从无刊">
<title>珊瑚木难_朱存理_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">珊瑚木难</span> <br/>
          作者： <span class="inputVal" id="bkauthor">朱存理</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,书法,画论,完结</span> <br/>
          字数： <span class="inputVal" id="bknum">[book_length]150750</span> <br/>
          说明： <span class="inputVal" id="bkdec">八卷。明代朱存理撰。据朱彝尊《静志居诗话》记载:“存理自少至老未尝一日忘学问,人有异书,必从访求,以必得为志。所纂集凡数百卷。既老不厌。坐贫无以自资,其书旋亦散去。又据《江南通志》记载:“元季明初,中吴南园何氏、笠泽虞氏、庐山陈氏书籍金石之富,甲于海内。继其后者,存理其尤也。”此书悉载朱存理所见字画题跋,其卷中诗文世所罕睹者,亦皆有附录。前有文征明、文嘉、王稚登、王腾程四人名氏,可见出于四家收藏者为多。此四人皆是鉴赏名家,故所藏者并多名迹。存理又工于考证,凡所题品,具有根据,与真赝糅杂者不同。但其书从无刊本,转相传写,伪脱颇多。此书主要版本有雍正六年 (1728) 年氏刊本、《适园丛书》本等。</span> <br/>
          封面： <span class="inputVal" id="bkimg">Z_12861.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]珊瑚木难
[book_author]朱存理
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,书法,画论,完结
[book_length]150750
[book_dec]八卷。明代朱存理撰。据朱彝尊《静志居诗话》记载:“存理自少至老未尝一日忘学问,人有异书,必从访求,以必得为志。所纂集凡数百卷。既老不厌。坐贫无以自资,其书旋亦散去。又据《江南通志》记载:“元季明初,中吴南园何氏、笠泽虞氏、庐山陈氏书籍金石之富,甲于海内。继其后者,存理其尤也。”此书悉载朱存理所见字画题跋,其卷中诗文世所罕睹者,亦皆有附录。前有文征明、文嘉、王稚登、王腾程四人名氏,可见出于四家收藏者为多。此四人皆是鉴赏名家,故所藏者并多名迹。存理又工于考证,凡所题品,具有根据,与真赝糅杂者不同。但其书从无刊本,转相传写,伪脱颇多。此书主要版本有雍正六年 (1728) 年氏刊本、《适园丛书》本等。
[book_img]Z_12861.jpg


[book_title]提要
钦定四库全书　　　　　子部八
珊瑚木难　　　　　　　艺术类一【书画之属】提要
臣等谨案珊瑚木难八卷明朱存理编存理字性父长洲人朱彞尊诗话称存理自少至老未尝一日忘学问人有异书必从访求以必得为志所纂集凡数百卷既老不厌坐贫无以自资其书旋亦散去江南通志称元季明初中吴南园何氏笠泽虞氏庐山陈氏书籍金石之富甲於海内继其後者存理其尤也兹编悉载所见字画题跋其卷中前人诗文世所罕覩者亦附録焉前有文徵明文嘉王穉登王腾程四人姓氏盖出於其家收藏者为多徵明等皆以赏鉴自许故所贮并属名蹟存理又工於评隲大抵品题允当不愧驯雅之目与真赝杂糅者不同惟其书从无刻本流传抄帙相沿颇多讹脱今详加厘订而阙其所不可知者着之於録至世别有铁网珊瑚一书为赵琦美所编辑而传者误以为存理作遂与此书混而一之益非其实矣乾隆四十三年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
珊瑚木难卷一　　　　　明　朱存理　编
击蛇笏
铭
天地至大有邪气干於其间为凶暴残贼听其肆行如天地卵育之而莫御也人生最灵或异类出於其表为妖怪信其异端如人蔽覆之而莫露也祥符年间寜州天庆观有蛇妖极怪异郡刺史日两至於其庭焉人以为龙举州人内外远近罔不骏奔於门以观恭肃庄祗无敢怠者今龙图待制孔公时佐幕在是邦亦随郡刺史於其庭公乃曰明则有礼乐幽则有鬼神是蛇不以诬乎惑吾民乱吾俗杀无赦以手版击其首遂毙於前则蛇无异矣郡刺史暨州内外远近庶民昭然若发蒙见青天睹白日故不能肆其凶残而成其妖惑易曰是故知鬼神之情状公之谓乎夫天地间有纯刚至正之气而或锺於物或锺於人人有死物有尽此气不灭烈烈然弥亘万世而长在在尧时为指佞草在鲁则为孔子诛少正卯刑在齐为南史简在晋为董史笔在汉武帝朝为东方朔戟在成帝朝为朱云剑在东汉为张纲轮在唐为韩愈论佛骨表逐鳄鱼文为段太尉击朱泚笏今为公击蛇笏故佞人去尧德聪少正卯戮孔法举罪赵盾晋人惧辟崔子齐刑明拒董偃折张禹劾梁冀汉室乂佛老微圣德行鳄鱼徙潮患息朱泚伤唐朝振怪蛇死妖气散噫天地锺纯刚至正之气在公之笏岂徒毙一蛇而已轩陛之下有罔上欺民先意顺旨者公以此笏指之庙堂之上有蔽贤蒙恶违法乱纪者公以此笏麾之朝廷之内有谀容佞色附邪背正者公以此笏击之夫如是则轩陛之下有不仁者去庙堂之上无奸臣朝廷之内无佞人则笏之功也岂必在一蛇公以笏为任笏得公而用公方为朝廷正人笏方为公之良器敢称德於公作笏铭曰
至正之气天地则有笏惟灵物笏廼能受笏之为物纯刚正直公惟正人公乃能得笏之在人能破淫妖公之在朝谗人乃消灵气未竭斯笏不折正道未亡斯笏不藏惟公宝之烈烈其光【徂徕石介守道】
於烈孔公硕大耳方麟凤在郊百怪敛藏尔虫何知乃罔畏忌怵彼蚩蚩改听易视维是手版犹古璧圭千金则重鼷鼠则微愤激於中有弗遑计寜使妖血狼籍沾渍展也先觉俾民不迷九原可作物是人非人之非兮鰌鱓之舞尚有闻孙曰予御侮【金华黄溍】
寜州帝封天庆道宫何物诡仄讳蛇诬龙公初奋击惟笏在手不复有龙於蛇何有卫公故物魏公甘棠谁无孙子人笏俱亡桓桓钜公异柳之宥磔怪破惑百世不疚【天台周仁荣字本心】
雨露植风云力匪圭璋岂金石奋英气挥劲质扶正道踣妖慝光殷红血凝碧传百代如一日【严陵吴暾字朝阳】中丞孔公在宋祥符间职寜州推官於时妖蛇凭神炽擅祸福民骏奔以祀官於郡者亦昧昧以从事公至奋笏击蛇首以毙妖息惑解世誉其伟故笏传於家今八世孙涛守之蛇隂类也易知而易辨万民之惑罔一察矧君子小人人类一也有异心异行焉惟公克知言养气於先故刚大之发临事明而弗为外物汩清忠毅直为宋名臣呜呼观斯笏其有因物而反躬者乎於人原其心观其行以辨其君子小人其或立朝司牧而附表之而激扬之使天下之人亦皆知所从违则知言养气本乎素勉怪不语也奚惑守者不辱观者克慕能反躬
矣皇庆元年九月七日式观公笏【阙】　　　　　敬为铭铭曰
彼蜿蜒兮擅庙食公来观兮奋一击妖电埽兮惑氷释公知言兮气刚直开民心兮如覩日笏斯藏兮锐盈尺【戴起宗】
赞
烈烈孔公禀是正直疾恶如仇秋隼初击毅气寒霜严顔夏日张髯决眦出声动色杓芒岳静电流雷激钜奸夺气万里辟易矧此虺蛇夭形蕞质委穷茂草春启冬蛰蜿蜒尊俎若歆以食媒神凭奸汩听生惑好恶易处民志由辟释此不诛曷示轨则公锐往侦曰惟吾职无矛无戈投之以笏其笏伊何匪金匪石广不三寸长止过尺削槐成简奇文间错波涛昼翻云雾朝欝月引日长敷膏输液坚於陶冶黑过点漆亦有朱殷腥血余迹磨刮更着岂不洗涤遗履在庙藏简去壁守之或渝犹云坠逸此若忠臣直前批贼非比清谈看山拄颊嫓美公孙宝同尺璧孺也为赞永彰幽德【永康胡长孺】余尝读宋神宗实録及国史两朝御史中丞孔公列传观其事亲孝居官理使契丹不辱君命废瑶华叩阍力争平生大节盖炳如也惜其才不充用泽不大施缅仰风猷为之永嘅今公八世孙涛以公在寜州日击蛇妖笏示予语在本传兹不复述予谓孔子作春秋凡物之灾祥变异舛於常而害於民者事虽小必谨而书之故陨霜不杀草李梅实大雨雪无氷雨木氷陨霜杀菽皆灾之小者也以其干时令之常则屡书之所以儆天灾广修惩也其害不及民非吉凶之所由生者异虽大则削而不书故蛇二闘於郑南门蛇十七出於鲁泉台神降於虢莘石言於晋魏榆皆异之大者也以其非隂阳之孽则不书所以远妖惑一民志也夫蛇山泽之所生也窟宅灵宇蜿蜒闯首用诬於神以惑於民公奋是正直击之以毙庙妖遂息民乃不惑可谓不昧於理不馁於气得春秋之旨矣乃肃恭再拜而为之赞赞曰猗欤孔公蹇蹇王臣义动羣辟色正气信有蜿者蛇诬民惑神公笏击毙曾不动心絶妖去惑圣经是循孰云百年凛凛犹今匪笏斯珍而人斯钦【东阳张枢】
正气烈烈川融山结降生英杰至圣云仍心炳丹青早谳於寜寜有蛇孽时出於穴守臣是谒卓哉孔公诚激於衷义所不容直前奋笏风生霆击蛇首碎折妖不能神竟毙厥身正理以伸迨掌风纪表表愈伟名照青史维昔李唐魏笏传芳俪美甘棠举笏击泚逆俦披靡太尉忠死笏乎笏乎金石弗如异世同符槐木赤理其长尺咫妖血凝只公有耿光公笏不亡世宝其藏【宇文公谅】
赋
若有物兮良木之英虚宿之精抗金石而比质厠圭璧而聨荣睠朝章之故物渍妖虺之余腥摩挲睥睨发竪风生岂非孔氏之祖笏而击蛇其名者乎粤若古先缘礼创物贵贱有等垂绅正笏君臣殊制以被章服珠玉象齿效珍荐骨兼颁竹木齐位称德爰书思而对命备君臣之指画维此古槐木德可称蓊垂?於公位俨列植於公庭【阙】云敷【阙】欎乎翠层澡贞姿於雨露受劲气於风霆抱触麑之遗烈藴鑚火之刚明是度是断以削以绳长仅踰尺剡首锋棱文章烂然非髹非頳范信桓之榘度秉朝觐之仪刑宋治遹隆济济在廷有伟正臣宣尼云礽秪服宠章司臬於寜胡蛇妖之凭附托神栖而假灵或恍惚而炫异亦蜿蜒而来歆彼蚩蚩其何知丰媚祀而醪牲时则孔公义发於中以此隂类诬明惑聪杀之勿宥予力可庸越班聨而前迈奋一击於埃塳若炮落而流电若矢激而乘风刜腥颅之拳曲剪断爪之蒙茸欻殴除於攘袂之顷曾假手於百链之锋使呥舌摇尾之毒螫不若马蚿尺蠖之微虫输智勇之绪余破鬼蜮之瞢聋纠纠乎击奸之愤烈烈乎击贼之忠彷佛赤帝斩蛇之剑想像寄奴射目之弓是皆英君杰士之所施任谅直而屏奸雄者也宜其正色立朝流声台阁劲气干云谠言排岳撼环疏瑶华之寃廷奏扫璫竪之恶眷一言於睿思斥伶优於朔幕则是笏也可以排阊阖而腹披指险谀而胆落条疏奏陈则伸诤舌以回天筹画事宜则出奇谋於帷幄扶纲常於朝端凛英猷之謇谔彼蠢然之么麽何足以窥抱负之廓落也哉噫嘻往哲不留青氊犹在奕世九传历三百载翼翼裔孙敬守不怠手泽如新扬芒发彩缤凤翥而鸾骞粲涛驱而波滙辟夔罔之不祥独黝然而不改灵气翕欻目怵心骇点苌碧之微污彰神明之司宰骨何贵乎忠贤角何求乎灵豸匹休郑国之甘棠化美河南之凤彩岂徒诧垂裳之藴藉夸拄颊之潇洒而已邪嗟予小子载瞻载持授我毫素俾述以辞仰先正之伟节诵徂徕之铭诗惭倒执之战兢虞画足之贻讥肃正襟而作颂昭盛德於无期颂曰
於铄孔木繄笏之珍殄除怪妖磔脑歼鳞是维正直有严斧鑕山摧石裂笏则不屈【阙】石在朝冠履在堂克配厥祖厚德流光簪绂有传宝兹宗器见笏若公钦於世世彼欎者槐维德之符尚尔後人贞固弗渝【会稽赵俶本初】
诗
以笏击蛇有孔公义与段公击贼同事之巨细虽有异正气愤激生於中伟哉孔公圣人裔岂听妖邪乱民志即今槐木一尺强气象凛凛含风霜子孙传之慎宝藏不羡象牙堆满床【吴兴赵孟頫】
怒击妖蛇血未乾一痕槐面犹朱殷他时御史飞白简诛死奸谀知不难孔庙宝藏同魏笏生气棱棱着灵物雷丁献斧豸廌角文理不邪刚不屈尔孙北上慎保持诸公色动惊见之西山爽气颊可拄手版倒执夫何为【仇远】
孔明庙前柏手版贼其枝枯稊无生气衆目炫一时何如孔公笏鉄面含霜姿虺蛇何足道正气屡奸欺祥符庆历间岂无纤人斯闻之胆为落不在彼在兹圣学亿万年圣源浩无涯八传得巨源愤学求似之遗经与遗物保护如婴儿万里去复远见者咸齎咨况此一尺槐千载孔林思非无原壤杖非无少正铍用舍各有时小大各有施畴能启段公共赋甘棠诗【白珽】
蹇蹇谏议公魁儒负才杰寜州邈西土谳狱慎司臬惟神赞玄冥北岳气栗烈肸飨有凭附蜿蜒此穿穴俗情尚诡怪牲醪走丰洁譬彼佥壬类朋奸巧媒蘖不一剪夷之正论曷昭晰时公俨端弁孤愤眦欲裂手版仅逾尺用过百链铁老槐不生火黝质渍腥血公当宝元际抗疏多论列力排霄汉路义动风雷舌兹事特琐细亦足厉风节历阶谏两观先圣有遗辙彼哉堆床笏华荣等电灭我歌激寸肝天长暮飞雪【邓文原】
茫茫宇宙间一气陶庶彚流行有天常偏驭乃为沴惟人万物灵顺正补其弊所以致中和能使天地位中州际明时和气与善治偏方或湮郁逖彼西南裔神人糅杂居诅盟成蛊媚虺妖据琳室奔走传诡异洁牲祀朝夕牧守帅羣吏孔公圣人胄天质抱刚毅直养气已充平素有集义怜彼衆人愚恶此丑物厉抽笏奋而前一击首遂碎壮心发阳刚排斥隂险类谅兹咫尺简寜比剑戟利敬存胜百邪妖孽何用避遂能格君心蹇蹇居谏议君家爱甘棠什袭传百世岂惟子孙珍观者咸起畏勿谓宝此传肖德惟尚志【东阳许谦益之】
嗟嗟怪与神凛凛子不语所以祀爰居不为圣门许孔公刚毅姿往训率厥祖谓兹玄武庭馋蛇穴凭附妖孽今弗祛民惑政兹螙我笏秉正直一击锐刀斧毙之所不诬敬远非敢侮笏今八世传渍血殷尚睹击贼宜比伦堆床奚足数俨然人若存想此气甚武可为智者言语怪神亦吐【临海陈恕可如心】
老槐不爇柯突兀裁作东家孔公笏风霜劲气锺此物拈起放下神出没蛇妖凭穴檀修窟怙毒肆击恶勃窣丛祠牲血姿磨拂寜料碎首仅俄忽千年信史忠谊骨云仍宝藏丑仓猝腥班秽梁意牵率岁月安得埃坌汩孔公在天独击鹘欃枪扫净况彗孛传之世守堪黻黼韵语盥澡更三袚向来段公恨咄咄逐泚中额几袂捽两公襟胆?浓芾余子虫豸聊勿勿
孔世平家有高规曾榘之的灯其击蛇之笏与锦绨俱袭一日为予出其所藏歛衽持之久之其妖血犹渍三数百载之下使正人端士闻孔公之风者皆有脑裂鼠子肝轨不制之怀则世平之宝之也岂止於魏謩之宝郑公之笏也耶是日霜作凛冬冻墨欲氷之泓为书仓卒句如此世平家学模范他日必能嗣谏苑之清志恨予老矣【海粟冯子振】
仲尼鲁祀讯爰居泉台虵数史不书後来谏议克继志抗行絶世莫与俱妖蛇蜿蜒惑西土老稚相传争快睹殷勤叩齿荐苾芬为俎孔硕酒且藇惟公正色严霜威有笏剡上除慝圭裂眦怒施霹雳手妖氛扫荡皆清夷余血朱斑渍木纹家藏手泽历世珍堆床象牙时所有或愧此笏难共陈段公击贼可配美拄颊清谈何足齿【天日凌懋翁师德】
祥符曲阜孙疾恶出天性如豸必触邪如草能指佞老槐千载枝风霜养刚劲斵之为手版外直中则正拄颊睨妖蛇一击新衆听腥血留余斑光采牛斗映宗器慎藏之家乘君甚称魏笏何足言斯文绍将圣【鄱阳吴存仲复】曝龙成脯击蛇笏三百余年只二人义胆忠肝动天地情知怪物岂能神【西江邓楀觉非】
中丞故笏重鱼须合寘鲁庭弓玉间二尺古槐凝劲气一痕妖血带余斑看山旷士徒劳拄叩陛忠臣只漫还珍重锦囊传不坠千年犹足竦人奸【张翥】
蛇神狙怪同牛鬼子不语来非所畏异言异服疑衆杀何异寜州神鬼事中丞见笏不见蛇奋一击去思无邪神无声影接耳目吾闻吾见非昏花碎首不妨同石佛从此妖蛇无复出可怜章圣降帛书争信先天一画无三百年来血存迹我知不是看山笏问言朱泚便何如此笏有灵能击贼【合沙俞焯元明】
有物蜿蜒欲耀灵老槐生气激风霆妖形拳首随声毙殷血留痕着面腥廷诤两宫成愤烈家传八世想仪型甘棠一睹存忠义三复徂徕旧日铭【金华张道中率性】正人操气义槐简叱风霆度不满三尺威能摄六丁蜿蜒空渍血象罔尽潜形谏议今除害无人再乞灵【五羊林宦东斋】
洙泗余波固不群击蛇手版至今存一时正气扶民极千载英风凛血痕故物信为稀世宝异端弥觉圣人尊相逢共话寜州事籍甚中丞九世孙【潘纯】
汉祖蛇剑穿屋飞孔孙蛇笏世守之精金百链尚磨灭此物不朽非人为拟是当年孔林植风霜为剪苍龙枝百怪歛迹莫敢视终夜牛斗光离离寜州蛇妖在琳宫州人争拜妖为龙幕府宾僚圣人後观听不与庸凡同持笏奋击蛇脑碎再覩白日醒群蒙妖魂已变山鬼泣妖血浸渍犹殷红生民免化为蛇虺屹若砥柱颓波中摩挲尔笏三太息利岂干将长仅尺殄除妖慝非无刑不惜轻身与妖敌丈夫烈烈固如此忠义自得神明力为公叩笏慷慨歌英风西来海天碧【钱用士成夫】笏本记事之端绪以备君前敷奏之用龙图孔公佐幕古寜乃以碎妖蛇之首而毙之也何居予尝思之事莫大於陈善闭邪笏固可以致知亦何嫌於力行想公推谳外服与郡刺史步趣琳宫盖朝服未尝须?去身一时目击隂类恶物蛊惑民衆大而为政教之累怒激於衷固不及手版之期妖靡胜德宜就死地而不得以去也昔孙叔敖断蛇二首周子隐斩蛟九洞皆未闻笏从事以此较彼更为卓絶石徂徕以大手笔为之铭於天地间纯刚至正之气深致意焉岂溢美於公哉顾此一笏自宋祥符以来於今几三百祀中间日引月长经涉兵燹不知其几千百变乃巍然独存八世孙巨源甫尚永宝之非夫神物呵护以章前修刚正之举讵能尔耶故尝谓巨源什袭祖笏奉以周旋使朔南名彦咏歌不足贤於魏文贞公之孙远矣暇日当须斋沐以希快覩荆溪许应祈题
原鲁孔公登进士第初筮寜州推官州天庆观有蛇出入神座下衆以为神州守率僚佐拜祭之蛇出公即衆列直前奋笏击蛇首蛇毙衆大惊已而皆叹服宋旧史及王偁东都事略具载其事然不纪其岁月考公履历自寜州推官转大理丞知仙源县入为太常博士仁宗天圣九年擢右正言劾曹利用罗崇勲以是推之公在寜州时非真宗末年即仁宗初年也夫信道笃者不见怵於邪用心刚者不诡随於俗此君子之恒也原鲁此举切於救时弊正人心故有功於世教也甚大章圣之世神仙祷祀之事方盛所谓天庆观者大中祥符间创於郡国者也时丁谓为相每斋禬必奏鹤降宰相以奏鹤固宠推官以击妖蛇知名其救世弊正人心之功为何如哉他日使契丹方燕优人以先圣为戏公艴然出主客邀还廷中强之谢公曰两国通好以礼徘优悔圣人而弗之禁是北朝之过也又何谢既还言者论其生事开衅诏诘公公对曰契丹见汉使辄悔易不较恐益慢中国仁宗然之此意与击蛇正同切於救时激於为义不自知其勇也公岂立异骇俗者哉裔孙之居三衢者曰世平甫宝藏是笏殆三百年其子思构至京师擕以眎予木色苍劲节理疏直异他笏材妖渍犹在而公之刚方正大之气与笏俱存者使人悚息而增敬焉名大夫士题咏盈轴因识予言於别卷云至正乙酉七月辛卯後学庐陵欧阳玄书
礼云笏度二尺有六寸诸侯以象大夫以鱼须文竹士竹本又云将适公所史进象笏书思对命备忽忘也秦自荆轲之变谒者持匕首从官执刀剑以备不虞汉高修文治制以手版侍宋祥符元年始赐进士袍笏五年而四十五世祖中丞公登进士第亦与焉初任寜州幕官州天庆观真武象下有虵妖咸以为神刺史率僚佐日谒其廷公曰明则有礼乐幽则有鬼神惑吾民乱吾俗杀无赦而以笏击之毙衆惊叹云神龙尚殛况其他乎其笏长尺余槐为之非它木材与古制异实登第时所赐也公之季孙四十七代族长中奉公藏於家世守之後遭靖康之乱高宗南渡与侄四十八代袭封拜疏行阙赐田宅居三衢延佑元祀文运肇兴中奉公六世平叔父归阙里与上计之偕会宗族接教气之感因出所藏笏以示诸故老思立时方总角侍诸父肃拜而观之质理奇秀妖血殷渍手泽具存凛乎莫不袛惧自分据隔絶祖庭子孙不得见者百八十三年矣又三十二年思立参议中书日从弟思构复擕入京师谒选再获一覩故得略叙本末呜呼魏謩守郑公之笏才五世而唐人犹比之甘棠况於诗礼遗书又岂甘棠之比哉予小子敢不夙夜兢业尚祖宗之丕灵正道未丧斯笏必能夀其传幸宝之至正丙戌春九月世孙思立谨识右击蛇铭罗元所録本楷法精妙李内翰甚爱其书因出示得借归一録盖不能效其笔意乃复草草
水德妇李氏节行
序
彛伦风教之所由生也圣人笔之经昭乎若日月之垂天而有目者覩矣然予观乎诗王道得而王化淳者二南之正其风浑浑尔也降而至?鄘以下之诗之风之变则有美有刺矣当是时诗亡而春秋作春秋则有褒有贬矣夫妇居室之常婚?端本之要尤圣经之所慎重而十三国变风之诗其所美者卫庄姜而止耳卫共姜而止耳若墙茨诸篇抑何其刺多而美寡耶二百四十二年之春秋其所褒者纪叔姬而止耳宋共姬而止耳若孙於齐诸筞抑何其贬多而褒寡耶予之感於斯久矣适有以苏之崑邑水节妇传示予者其文则钱塘陈君潜夫为之其播之咏歌者则皆四方之闻人其信而有徵者耶当节妇之早嫠邑人争聘之而不贰至自缢以絶群望此与卫共姜之矢靡他奚以异及其身在胥靡或劝之无以居孀对冀弗与同产连坐者而节妇坚莫之从此与纪叔姬之不归宗国而归於?奚以异彼豪犷吏又乘其危讋之以威而利以怵之节妇又慷慨拒於辞色此与宋共姬之寜逮火而死不肯少避火以生者其志亦不大相异也凡此三节者能闻古人之风而兴起有如万一遇夫妇之变尚岂异於卫庄姜之无怨怼哉呜呼贤矣夫贤而得书春秋之法也贤而宜诗歌之诗人之旨也予是以知斯世之不幸而有斯事也予是以知斯世之不幸而有斯人也予是以知斯人之不幸而有斯哀也予是以知斯人之不幸而有斯名也作节行诗序【苏人金文徵】
传
节妇李名惠苏之崑邑人也水德之妻也幼专静不妄言笑闻女以贞烈着行者则欣然慕之年十九而嫁嫁二年而寡即屏去繁饰誓死以守义服阕里人争以礼聘者至十数不为之变媒氏则以言动之曰夫人年少而无子其如衰老无托何节妇毅然曰是诚何言夫天也天可贰乎夫不夀予无子是命也吾则守义而已安知其他若亟去无污吾遂引绳自经赖其姊护之得不死聘者遂止洪武癸丑其宗以事系京狱同产当连坐邑吏之任事者以势要之曰若适人则可存李氏後不然俱蹈祸无为也节妇忿然曰若然则礼义可以危急去也吾志决矣虽万被诛戮无悔也至或有勉其无以居孀对者节妇不之从一以实对上官高其行以闻得护送还家业已没於官无所归矣节妇依贷所亲僦屋而居纺织缝纫以自给其兄姊之孤女嫁而寡者嫁而失所依者幼而未有归者咸聚而食之闺门雍睦泊如也节妇年若干距夫卒已二十四年矣
赞曰吾尝观古节义行事凛凛在人耳目窃谓天地刚直之气流行於两间其锺在人者固不以古今异也是何今之世独无有哉李氏誓死守义当流离颠沛之际言论慷慨益久愈坚毅然有丈夫气谓非得天地刚正之气乎彼朝哭其夫而志已他往闻李氏行事而不之惭者无人心者也故为传其事以俟观风者采焉【钱塘陈潜夫】
题後
右崑邑水德之妻李氏年少夫亡无子守义孀居虽贫穷患难??无依而志益坚能为其无所为而为可无媿於曹文叔之妻也今世之龊龊屈身苟活者能无愧於李氏也哉钱塘陈先生潜夫为之传而李贞节彰矣盖潜夫学行卓卓少许可其言足徵予三覆之余并识於後【丰城余铨】
诗
繄节妇李刚而毅伉俪再期所天逝蓬首垢面屏簪珥隣媪媒蘖言以说下无儿息旁无恃?然孑立非远计上指天日矢不贰引绳自经明已意伯姊往救出死地絶而复苏息浮议荐罹变故投荒裔执言不囬身免窜放还乡里行益厉朝夕纺织供饮食聚兄姊孤一室内抚育教语若己出贞哉沉江逮火毙之死靡他柏舟誓悲歌黄鹄以见志礼宗骂贼速尽惠景行义桓旌厥懿缢车刺【阙】刀割鼻剪髪投井斧断臂繄节妇李诚可俪陈子作传庶无愧於戏偷生等犬彘【汝阳袁华】
良人应早世贞妇自名门镜缺人亏影兰衰命在根敛容知顇色翻袂掩嗁痕易断生前谊难忘死後恩柏舟诗在昔愧我若为论【丹丘吴儁】
彼美水家妇节行端可许藁砧既云没衔哀告无所疎?月流光形影相吊与一以贞自守长年事机杼厥志莫我夺矢言惟死拒托身比松柏肯受氷雪阻嗟嗟桃李花酣春媚芳墅朝开暮还落曷能久延伫载歌节妇诗敦风振颓靡【吴兴卢焕】
崑丘故乡邑一别三十年归来访陈迹衰草迷寒烟峩峩贞节门屹立山之前云是水德妇二十失所天黄鹄去不返泣涕徒涟涟之死矢弗贰节行金石坚吏以威福说媒以笙簧言了若耳不闻此心如井泉机杼玉指寒孤灯照愁眠僦居蔽风两抚育诸颠连寥寥千载下睹彼节妇贤【东阳沈中】
水家妇李家女生长深闺好眉妩适人未久移所天日日灵前哭如雨百年大义不可孤此心今知鬼是夫萧条白屋风雨夕青灯照影寒蛩呼东家媒娘曾致语诱以黄金百端绮古今一醮无改更妾身念之惟有死寡居纺织三十年生计粗遣天垂怜剪发截鼻良自苦柏舟永矢同称贤持家守道非求衒节行贞坚端可羡乡里啧啧播芳名千载清风着家传【高平范中立】
水家贞妇兰蕙姿念载孀居节自持陶女矢诗黄鹄共姜誓死柏舟诗感时顾影临鸾镜举案伤心对繐帷只恨同生未同穴九原无路不胜悲【曲阜孔克让】右崑山李节妇传国子学正潜夫陈先生所作节妇二十而夫死夫死无子守节者二十又四年今年几五十呜呼李氏诚可书也余尝居崑山惟闻有王节妇一人不知有李氏盖王素多赀李甚贫乡里不为表白故不见称於人也观李氏之不见称於人则天下之无闻於世者多矣是可伤也是可伤也今制天下乡保郡县立申明亭以罚恶继又立旌善亭以赏善余行南北见申明所列姓名甚多而旌善独无一人岂真无其人耶人之不乐称人之善善人之不得闻於世岂细故哉虽然李氏节行能使国子先生文之名公卿诗之天理岂不较然明白耶他日良有司必首能承上旨意列名旌善光表其门者矣李氏之夫水氏名德为赋崑山五章章四句
崑山之阳有玉温兮惠也如玉不可焚兮崑山之隂有石俨兮惠也如石不可转兮下有别鹤巢於山松鹤唳皎月松号悲风上有孤鸾栖於山柏鸾翔间云柏老积雪松柏可摧鸾鹤可伍惟此玉石勒名千古【齐郡张绅】水节妇李能以贞义自誓临难不回庐陵易恒作诗以纪之
厥俗靡义是履孝妇令女事有矣陈子作传迟良史海枯石烂妇不死吁嗟乎节孝李【易恒】
予观节妇临难时小人乘间以利诱其陷於不义妇拒以正论而止固妇之罪人又能育族中无归之子女五人俾其得所则视世之享富贵而以途人待故人饥饿者又何如哉尤妇之罪人也吁其可尚也已矣时洪武壬戌立春前二日书於李氏之书堂【恒又识】
婉而淑静且寜玉之莹氷之清一与醮同死生早不天守??矢弗贰遂自经志益励行益贞事纺绩抚嫠惸拯颓俗是宜旌【松南法询】
寒水无波不离井古砖作镜何人信崑山节妇水德妻持镜照心不照影卷下鸳鸯衾掷下鸳鸯枕嗟嗟未亡人所天身已殒碧梧老去凤单栖半点残灯照孤影【庐陵廖敬先】
人伦重纲常妇道无二天良人失和声擘断瑟琹弦孀居誓不续风化天下先既遭里人毁贞立何所偏自比青山石心如古井泉听使外物诱不亦不迁遂令污浊妇尤当思静专虽得秉彛理更用文章宣潜光表淑德万古日月悬【淞南张澂】
跋
古之人以忠孝节义自见者必见録於史官以为天下後世劝善则立言君子以发潜阐幽为事者亦从而书之以告当世诚以天理民彛所系不可得而已也夫岂寻常细故哉崑山李节妇惠水德之配也年二十未有子而寡誓死以守义今廿有四年矣吾师潜斋陈先生实为传其事而节妇之幽光顿以白矣且吾师之言信必传世而行後而一时闻人又播为诗歌以美之节妇虽云不可而托斯文以传不朽则有甚幸者焉其侄李进伯裒集若干篇装潢成轴以示于予伏覩圣朝崇尚节义使者行部必孳孳以询察咨访为务有以上闻将见龙光下贲表异其门则於天理民彛益增重矣岂不伟欤故感而为之书洪武十四年十月十日奉议大夫通政使司试左通政余忾题
人之有生不可不知其道且夫女事夫臣事君厥志终始无可渝者盖夫乃天也可不尽其道乎同郡水德妇李氏年少寡居德容兼备纺绩自养或以势利诱之毅然拒之则见其志坚确俨若秋霜烈日不可犯钱塘陈潜夫端友也既为之传言岂诬哉李氏能守其道而不失其节贞可尚矣余虽不文每读前代节行诸传未尝不掩卷起敬况乎今日目击而亲睹之耶嗟时之人徒知有生之荣不知有生之辱大义沦丧小德奚足论欤使其知有李氏之风焉得无愧於心乎斯言肤浅尚俟国史采摭以警流俗云【娄东曹亨字长通】
又诗
崑有李女俶且贞兮爰配君子凤凰和鸣兮梦未维熊夫归杳冥兮昼哭素帷洒泪盈盈兮夜绩青灯抱影惸惸兮巧言蛊惑欲效雉经兮之死靡它艰险履氷兮终焉允臧天理足徵兮义抚孤弱鞠育望成兮岩谷无人兰蕙自馨兮霜雪沍寒松柏独青兮一身秉节千载着名兮孰与为俦共姜陶婴兮旌表可待光贲门庭兮彼贰心者腼顔偷生兮鉴以衆目泾浊渭清兮老人作颂庶示劝惩兮洪武十六年秋七月既望司业王嘉会书於彛伦堂
周道兴二南之诗为正风汉广白茅上作下应妇无有不由於正者周之教也陵夷之久变风於是乎作焉然则谓之正者性正而习亦正也上之人能庶之富之而教之也谓之变风者性未有不正而习或变也上失其道则下遂失其教非其性之罪也故有天命之性不可无修道之教然变风之世去文王之教远矣鹑之奔奔信丑矣无共姜之柏舟乎株林泽陂信无礼矣无宋伯姬夜不下堂而火乎此性也不与变风俱变者也正变悬絶人品相去远矣性与习之累耳若夫兵革前驱衣食内廹苟且活性命权宜狥风俗者屡变矣独崑山李氏惠年十九归水德二年而寡且无子邑人争委禽焉誓不夺志於今二十余年乡里以节称而士大夫赞咏之盈轴夫然後知夫性之自然有不待於邦国之教嫠妇之生全其良心是何美也
壮士在险身或辱妇也秉义洁氷玉崑冈孕秀气清淑脱笄解髢弃膏沐粒聚丝蓄佐不足速於讼终不从妇也高节烈士同自奋单弱保厥躬怀清台高齐玉峰名与娄水流无穷【吴郡周南老题】
李氏女水德妻生来蕙质多令仪年方十九始择归二十有一身已嫠崩城哭声泪交堕化石望回情转悲掩却嫁时镜愁对孤鸾影蜂媒来往漫自狂浄洗孤粧容不整髪似春风杨柳花也随蝴蝶过东家誓将守志只如一任自穿墉作鼠牙将老无儿息夜夜挑灯事机织纵令石烂海扬尘皎皎如初总不易陈君传述名乃闻宛胜官长表其门北里西隣美贞节死前艰难那可说【吉文郭子翀竹西】
彼美闺中质居寡当盛年柏舟曾有誓玉貌忍重妍寒暑频交代贞坚自不迁儒林争颂述文石看新镌【金华吴沉濬仲】
朱?托宝瑟流萍寄緑水水枯萍尚在瑟碎弦不弛忆昨箕帚初结言共终始锦衾几何时潜寐长不起罗襟为谁开鬓髪为谁理蹇修何为来悲啸发皓齿飞藿不再阳岂无桃与李保此氷玉身见彼黄泉里【浔阳张来仪】荼生根不移菊谢枝不离妇天一醮终不改天且可改三纲隳伤哉古道久凋丧况乃造昧云雷时昔为东家妇今作西家妻小草有贞性人反禽犊为世无障川手澜倒谁能支彼美节妇李卓卓见所稀早岁事良人举案与眉齐一朝破镜飞上天二十四载甘空闺不事治容粧不着嫁时衣皎皎玉雪暗室生光辉茧?麻枲躬绩纺昼响刀尺宵鸣机女红为养不自饱族有嫠女咸相依妪言来簧惑彼寜知秉彛此心匪石不可转愤怒竟欲以死辞贞义凛莫夺上有天公知冥冥之中隂相之介尔景福锡尔遐夀乐哉黄髪以为期我歌节妇诗警彼薄俗漓惸惸女子能若斯男儿节义胡可亏呜呼男儿节义何可亏节义不立非男儿【华亭黄章】玉之山麓沧海漘清淑气萃生令人水家有妇抱氷节早岁即伤所天折髻螺不整镜鸾空色槁形枯泪成血泪成血心愈悲不比世间生别离生离原有重来日死别竟无相见时旧业不复存辟纑御寒饥饥寒廹身节敢亏艰难万变志不移清芬诵江左奕奕无尽期况能薰尔类同作兰与芝山灵啧啧海神喜岂愁人世无人知沧海或可填玉山或可摧贞妇之心不可回【淮南石光霁】狂澜奔注障者孰节妇李惠名最暴惠归水氏再伏腊忽然一旦夫不禄荆钗布裙休膏沐之死靡他分幽独还诸女侄家穆穆女工惟勤胥劝朂媒氏簧言汚贞淑欲使冠裳等禽犊忿然自经兄解缚良人夜台应瞑目同宗连坐系天狱佥言饰对罪可赎妇见上官以情告官为上请回乡曲吁嗟节妇义尤笃共姜令女真其属清灯半世守?屋松柏同操梅同馥皇华不日覧风俗东观直笔书汗竹【娄江沈丙】
崑峰李妇世称贤二十孀居失所天氷蘖素持心匪石衰麻忍着泪如泉机窗竹暗霜飞晓镜匣尘昏月下弦无子营生遭乱里有身甘老未亡前自经不愤媒言惑诉实寜教族祸连已报陈情恩特降即时归里节仍全合门孤幼能垂抚多士词章喜甚传誓比共姜名益着歌谐陶女志逾坚昔年励行应难并此日观风孰敢先自是纲常千古事好将贞烈续遗编【庐陵伍介贞】
又跋
余读共姜柏舟诗未尝不嘉其贞烈而嗟叹之也今观崑山之节妇李氏盖亦类乎共姜者故大夫士歌咏之若其颠沛之际词色慷慨与夫事女工以活族之孤嫠则共姜之所无而李之所有者若其诗见録於圣人而列於三百篇传之天下後世者则共姜之所有而李之所无也如论其志行卓然自守而卒不可摇夺斯二人盖异世而同符也呜呼礼义之在人心不以盛衰存亡而变易之者於斯可见传所谓岁寒然後知松柏之後凋余於节妇亦云洪武丁卯五月八日河东片石山人克明吕昭题
又诗
鸣雎在河洲飞鸿度河流嗟鸿非雎属两志能相投雎生有定偶鸿孤无再俦繄彼物情正胡乃人不修崑峯水德妇志洁澂潭秋新粧识夫面年华才二周良人倏奄逝嫠居终白头持此不二心誓死同一丘玉顔红粉尽翠幔兰香收泣血每自志悲思追柏舟世有未亡人朝哭朝歌讴岂非节妇耻重为雎鸿羞【胡涟】
当途既失御典午纷披猖大朴日以漓薄俗悲风伤孀居惟令女独以礼自防孤贞照日月雅凌氷霜悠悠百世下擅美谁聨芳近闻李名惠廼能负剑膓守节志不贰临危行犹良事轻鸿毛并义重金石芳抚此异今昔感叹心难忘缅怀穹壤间??同耿光於焉表风化庶足扶纲常【长沙谢文字明远】
昔擕箕帚顺民风林末归霞忽堕红字写桐花题品满眼明水碧海云空治平好在共姜并纺绩今归豳颂中崑玉高寒三百丈山青不与旧时同【王起】
又跋
女之事夫犹士之事君当秉天地刚正之气忠节虽殊其分一也予尝怪司马公之作史也游侠者传焉货殖者传焉而不传烈女行何耶盖是时去古未远风节尚存人知守一而已而不知他也降及东汉犹庶几焉虽曹操之奸雄终其身不敢簒汉皇甫规妻寜死而不负其夫亦可知矣噫世道日降风俗日漓自元迄今吾邑得妇之贞烈者三其中亦有幸不幸也其幸者朱虎妻茅氏旌表门闾名照青史水德妻李氏策名天府播之声诗亦已至矣呜呼其不幸者则太仓周氏女于白刃之下从容就死可谓难矣而采风者遗之独钱翁一传存焉是可叹也虽然君子尽其在我者而已岂复论其幸哉为臣妇者观此亦可以少助刚正之气矣【邑人卢彭祖字长婴】
妇以节行旌非古也世弊俗偷情胜礼欲夺义其能以节名者不有以章别之则奚足以振颓靡昭贞烈也节妇李氏事笔於吾友陈潜夫之文言可徵也足为世教劝呜呼秉彛在人贞节恒有而世不尽闻者言未足以取徵耳深可叹也洪武壬戌夏六月望日周敏跋
又诗
孀妇青年志不羣铅华寂寞几经春箫中已断孤鸾曲机上谁分采凤文甘与寒梅同劲操肯将白璧涴缁尘惟应行义誉前古赢得清名表缙绅【章贡黄庄字伯敬】礼义在人心耿耿不可灭所以忠烈人之死保名节世降习俗移斯事岂云缺今观节妇行禀操早奇絶景慕节义事临危见贞烈平居尚所难况当值缧絏慷慨出语言丹心更昭晰凛然范薄偷上与古先列崑丘秀而高娄水清且澈先生为作传端厚风教设【後学朱吉】元氏失其驭纲常日以沦如何见妇人节义乃纷纭含笑蹈白刃谩骂损厥身下至里巷间远迩风化闻崑山水节妇赋质婉且淳闺门着懿行及嫁母命申二载失所天哀号感比隣生死不再适愿从泉下人或者讽非议忿然兴怒嗔禽行欲相污雉经岂无因豪吏乘我急要之结婚?无由得上请戮彼沧江濆连逮获赐宥仰荷再造恩归来家室尽触目皆荒榛僦屋庇风雨女工度朝昏寒食一盂饭泪洒水氏坟自从丧乱来大义久不振屈膝幸苟活多是厚禄臣亷耻道已丧临危竟忘君庶几愧此辈正气时一伸圣朝有盛典旌表节行伦皇华米民风愿以行实陈传之史册内炳炳垂千春【吴人钱震】
衆人皆有偶孤生独不辰既笄去亲侧于归毕婚姻克配承君子率德义与仁好合如琴瑟和乐两相亲执手与偕老誓言岂昧陈谁云一朝异中道忽先沦瓶沉伤绠断镜破惜鸾分空梁吊落月残灯照孤魂幽闺离寒暑独处慎苦心眷眷怀昔时怆恻泪沾巾生同世上匹死愿穴中尘坚秉从一言终此百年身【卢儒】
又跋
予观古之君子固乐道人之善然亦未尝有名之而不副其实者诚以天下後世之不可欺也钱塘陈潜夫先生传李氏贞节事历历可考其必因其实而名之者耳不然则何以取信於诸名人又从而咏歌之邪呜呼世道降矣节义之人不易得矣若传称李氏者可谓风雨之鷄鸣晦冥之日月矣然则君子不知其实则已知其实又安可不揄扬之以为薄俗劝哉抑又闻潜夫明春秋必知慎予夺之旨余故书此以表其言之足徵若夫叙其事之本末则见於诸作者屡矣予奚庸赘【西河林锺】此卷在李内翰处借归吴才为録今闻此卷在沈石田家
听雨楼
篆
【玉雪坡翁】
至正廿五年四月廿七日黄鹤山人王叔明於卢生听雨楼中昼坐卢名恒字士恒时林东海云林生同在此楼
诗
雨中市井迷烟雾楼底雨声无着处不知雨到耳根来还是耳根随雨去好将此语问风帆闻见何时得暂闲钟动鷄鸣雨还作依然布被拥春寒樵人张雨为卢山甫题至正八年二月十一日
河濶楼低雨如洗祗疑身宿孤蓬底清晨倚槛看新晴依旧山光青满几听雨怜君隐市中我忧徭役苦为农田间那得风波险朝朝愁雨又愁风【荆蛮民倪瓒】虚牖蒙蒙含宿雾瀑流磵响来何处江湖近向枕边鸣林风又向檐前去挟水随云自往还尘根不染性安闲多情一种娇儿女泪滴天明翠被寒
至正廿五年岁在乙巳卢士恒携至緑绮轩见示因次贞居外史诗韵以寄意云陶篷寄亭中山人暨诸名流当不默然也後十又八年四月九日瓒记
拟张外史倪隐君听雨楼诗韵
湘帘蹙浪萦香雾幽人高卧云深处月明丛桂小山空疎烟白鸟沧江去沉浮里社乐萧闲大隐何妨市井间抛却喧咻清浄耳草楼六月雨声寒
尘生两耳何由洗喜听雨声茅屋底洒然心地自清凉静对炉熏时隐几乾坤纳入悬壶中书田沾润称书农也胜江河风浪急客舟飘泊怨秋风【西磵老樵苏大年】城市不着耳江湖留此心楼高人更静惟有夜怀深【醉翁】倪隐君索和张外史听雨楼诗走笔二首答之
海气杂岚雾听雨宜高处风雨无时无倏来复倏去摇摇心悬幡胡为不自闲世人曾听雪无被不知寒头白尝不洗听雨车屋底两耳任喧聒坐隐乌皮几笔耕墨畦中自适如老农二仙【阙】今古神交在阆风【坚白老人书於素行精舍】
一榻春声雨满楼杏梢微湿五更头东风更緑江南岸卖剑家家尽买牛
荷影香飘竹外楼雨声滴碎采菱舟南风一夜生新涨鱼鸟还知此乐不
积雨新凉转蓐收碧梧初霁满城秋隣家不识予心乐也爱书声在小楼
天地严凝万壑氷不堪寒雨洒孤灯一楼佳气尤宜雪纸帐生春睡未成【曲江钱惟善】
春云霭江郭鸠鸣朝梦余楼中雨飒至烦抱淡云除历历树头乱萧萧窗影虚如何门外水泥潦没行车【渤海高啓】山窗孤春雨冷气袭病肤铺床闭斋阁衣被熏香炉风灯苦屡挑夜茗更再呼烦嚣悉屏逐妙理在跏趺问子草楼底兹情还有无
承平时贞居张道师与云林倪徵君并以翰墨致高名於吴中二人亦雅相引重先君子与贞居游最早予时以童子侍坐隅尚能聆其风采今先君久已弃诸孤贞居亦化去天下多故而予始得从云林君游至正乙巳季夏之九日予谒君於卢士恒氏之听雨楼获覩近制诗若画冲澹雅论令人尘襟洒然既而士恒出此卷徵题二君之作具在因赋存殁口号附於卷末以寓感慨之思云
华阳洞里烟霞閟灵石山中草树荒惟有小楼曾宿处年年春雨满沧浪
黄冠野服人逾玉画卷诗篇老更奇白首故人无在者小楼残烛雨窗时【浔阳张附凤】
江雨飞来夜气澄小楼高处冷於氷声留蕉叶频欹枕影乱檐花独对灯远客异乡生白髪故人今夕拥青绫致君尧舜惭无术思入湖天睡未能【淮南马玉麟】草楼听夜雨春灯隔重帘瓶中新茗煮奁里旧香添风佩潜归浦云璈乱缀檐忽惊来湛湛更觉去纎纎颇被风相妬还宜雪与兼喜随渔艇泊愁怕客窗淹头白卢贞士高情苦未厌【张绅重题】
山风满楼来雨脚耳底萧萧生远情还丹化鹤度句曲破屋无人住洛城酒停深夜苍灯在帘近余寒湿叶鸣板上【阙】书空爪迹绕檐依旧落春深
观张外史所题山甫卢隐君听雨楼诗词翰潇洒令人有超然之想噫故物也士恒其慎藏之四月三十日王谦写於客居
更深楼外何萧瑟半带沧江远树风疑是千林【阙】坐听一穗烛花红斯人雅致今安在此夕幽怀孰与同老我题诗成感慨雨声有尽思无穷
吴郡卢君山甫旧有听雨楼山甫殁二十年而斯楼尚存予抵吴惜不及见其人今其子士恒携张外史所题诗来示予予览之不胜感慨遂为赋此至正二十五年四月一日檇李鲍恂书
飞楼何凝隂雨气正含雾潇洒集群【阙】淅沥散高树声悬长风外坐想当瀑布习喧久渐息静听乃真趣隂晴造化【阙】年芳暗中度白髪如散丝凭君写幽素【开封郑元】云林夜澄寂有雨弥更佳漠漠着树稳霏霏度檐斜人静意所便争諠竞浮夸弛张任槖龠细大无根牙妙运出玄造至理忘纷拏变化本无妄声闻自生瑕不如且置之摄心静无譁危坐不须寐呼童剪灯花【卧龙山民王宥】
又跋
胜国之季兵燹之余前辈翰墨存者无几间或获一见如遇蜼彛兕敦不能不使人忻艶也听雨楼诗句曲外史及一时名流所作词翰兼美亦稀世之宝也吴中卢氏恒甫藏於箧中一日出示於予予展卷观之卷中作者多余故友兹睹翰墨便若亲彼风度而不忍释手也士恒宜珍藏於家慎勿轻以示人焉洪武二年春二月二日吴僧道衍书
又诗
层檐集飞雷深砌走鸣瀑余声殷天?清风入林屋风波任喧汹燕坐瞑双目寘身得萧爽洗耳絶尘俗香檖郁水沉芦花映湘竹篝灯动春酌剪韭留夜宿与客对床眠清谈未云足【金陵严瑄】
幽人爱楼居燕坐风雨夕高檐泻飞湍空除堕残滴倾耳疑枕流屏喧时岸帻江声晩萧萧树叶寒境絶迹更佳趣淡情自适霁暁惬凭阑春深杏花色【浚仪赵俶】一年过京口帆飞疾於走半江疎雨隔篷听泻下骊珠三百斗一年过汉阳雪山翻怒泷黄鹄矶头泊船住醉聼秋雨眠西江一年过东海急雨乱洒船窗外洞庭帝子鸣钧天蓬莱仙人锵玉佩今年过长洲故人邀宿聼雨楼玉山倾倒恍然醉一笑使人消离愁公本拏云夫我亦聼雨客明朝天晴当奋飞万里天风振鹏翼【淞上鈎鳌生书於百花洲上】
少年聼雨歇楼上银烛生惆怅壮年聼雨客舟中天濶云低断雁叫西风　而今聼雨僧庐下双髩萧萧也悲欢离合总无情一任空阶点滴到天明
右竹山先生所赋之词予偶获观此卷因举是词成甫俾书卷末夫聼雨一也而词中所云不同如此盖同者耳也不同者心也心之所发情也情之遇於景接於物其感有不同耳成甫中年【阙】有楼聼雨【阙】其与在僧庐之下者同其情成甫乃曰吾聼雨吾知在吾之楼而已遂书竹山姓蒋名捷字胜慈义兴人也卷中诸先辈之先辈词之腔虞美人也【韩奕】
聼雨楼诸贤记
张雨字伯雨号句曲外史武林人学道三茅峰而才名满天下若虞文靖公黄文献公咸称重焉先生妙於书人得片纸咸以为宝至今好事之家多蓄之客至则相与展玩先生书法黄太史清新高迈不流於衆虽元氏翰林诸公亦自以为不逮也
倪瓒字元镇号云林无锡人家最饶而先生脱略纨绮一事於翰墨作为诗章妙絶一世人欲不服自不能不服也虞文靖公张外史伯雨深相契焉然先生性癖傲物多忤於时元末弃家业泛舟五湖三?间兴至则提笔写烟林小景或竹枝偶流於市好事者争贸之虽千金不靳也
王蒙字叔明吴兴人号黄鹤山人赵松雪之外孙也素好画得外氏法然不妍求於时惟假笔意以寓其天机之妙为文章不尚矩度顷刻数千言可就君子咸以豪士目之
苏大年字昌龄扬州人元之翰林编修天下乱寓姑苏为文章有气不喜衰飒江海襟怀亦人中之豪也饶介之号醉翁江西人元氏时寓姑苏以跌宕自任工於书君子评之者谓其不减怀素至今人家多有之周伯温号玉雪坡翁饶州人为人慎重为元氏左丞天下乱流寓胥台而无所就然妙於古篆得赵文敏公遗意字颇化而玉润可爱士君子至今宝之
钱惟善字思复松江人元末进士精於诗得杜子美法不苟作作必致其妙
张绅字仲绅渭南人慷慨激烈不琐琐於世事作为诗文虽不经意而自成一家能议论终日亹亹不能休盖北方豪杰之士也欤为本朝浙江布政而殁
马玉麟高邮人元氏为长洲县尹有政声括苍郑明德先生有碑卒於伪吴
鲍恂字仲孚嘉禾人元氏乙亥科易经进士为本朝文渊阁学士为人慎重不可狎而学行名天下有学易举隅行於世後以事累卒於外
赵俶字本初绍兴人元氏乙亥科书经进士龙马赋为时所称许先生性耿介不易与人交交必久为本朝太学博士而殁
张羽字来仪一名附凤与高启行辈也文学欧阳子甚缜密婉转可爱虽前辈视为不及也君本浔阳人元氏乱寓湖洲为本朝太学博士而殁
道衍字斯道姓姚氏姑苏人弘才茂思为时所称与张来仪高季廸辈为文词相颉颃而澡神浴德则非诸君所能及皇上龙兴以赞佐功封少师赐名广孝盖又以元之刘秉忠并称云
高启字季廸姑胥人身长七尺而好於诗诗得唐人体裁语精而意员句稳而情畅虽前辈有所不及焉为本朝编修官後归家卒
王谦字鸣吉姑胥人以春秋学为府学教授
王宥字【阙】助与高启游能为文
陶振吴江人有诗才然性不羁人或易之
韩奕字公望吴之良医也好与名僧游所云蒋竹山者则义兴蒋氏也以宋词名世其清新雅丽虽宋人周美成张玉田不能过焉
右聼雨楼诗卷其间所载皆一时名士诚可宝也然予观此卷而人品有三其至高者闻而知之其次者事而知之其又次者交而知之若伯雨张公元镇倪公其殆最高闻而知之者欤自叔明先生以下予髫年皆事之自来仪以下予少年时曾交之总若干人皆能以文章名世者也然自衍公外多湮没无名至如伯雨元镇二先生若精金美玉不可冺灭况其负超迈之才遗世独立高洁无累周游六合尽大观而无遗乎予初在乡里时尝闻吴城卢士恒家存此卷欲一见而不可得见者无不爱惜今吾友沈成甫偶得之诚可贺也成甫寄至京都求题始得一览焚香展卷清风凛然使人毛骨顿爽予复何言姑述卷中作者诸先辈出处大略以为诸贤之记成甫姓沈字睿号存耕有才识善吟诗好与吴士大夫游予之布衣交然则观斯卷者当仰其清风素范益励其德哉勿以吾言为谬矣峕永乐五年岁在丁亥二月初吉翰林侍读学士奉训大夫锡山後学王达识
又跋
右聼雨楼诗画一卷元季及国初诸名公为吾苏卢山甫父子之所作也永乐间流落锡山沈成甫氏成甫尝求王内翰达记述卷中诸公出处之大略藏之以为至宝盖闻淳熬捣珍非遇易牙不足以知其味之美云门韶濩非遇师旷不足以知其音之妙使後或非人其不视为匣中之故纸而覆之酱瓿者鲜矣闻吾相城沈翁孟渊博雅好古其子若孙多矣而且才必能监赏乎此可以宝藏於永久不远百里持以奉翁一见之喜乃以厚礼答之既而即濒浮小楼扁以聼雨置卷坐右暇日辄游玩讽咏恍若接诸公之光仪而聆其謦欬也一时名人胜士登斯楼披斯卷未尝不心醉神怡斯楼之名遂擅胜於南东是虽翁之高致所就然亦岂不以斯卷之所在乎或曰诸公无恙日翁多亲灸之者惜乎斯卷不为翁作而为卢氏故物也予谓不然夏后氏之璜封父之繁弱岂为鲁之所制耶鲁之先公所得分器子孙世守之以为至宝也斯卷也其璜也其繁弱也翁之子孙宝而守之又奚知其卢氏物邪翁之孙启南出以示予予僭赞於左方成化庚子清明日长洲陈颀识
此卷石田家藏石田携至李内翰处
秀野轩
篆
【玉雪坡翁书】
记
一元之气生物而得其氤氲扶舆以成其精英淑粹者为秀焉故卿云景星天之秀也崇崖缭溪山之秀也麒麟凤凰羽毛之秀也美材硕德人之秀也人介乎两间又能览其物之秀而归之好乐寓之游息如昔人栖霞之楼醒心之亭见诸传记者不一也吴人周君景安居余杭山之西南其背则倚锦峰之文石面则挹贞山之丽泽右则肘玉遮之障左则盼天池之陂双溪介其南北四山之间平畴沃野草木葱蒨卓然而轩者景安之所游息也轩之旁幽溪曲迳佳木秀卉翠輧玉映於阑楯之间得江浙行省左丞周公题其轩之顔曰秀野以志其美此其是欤嗟乎物有托而传野得人而秀雷塘谢池是己景安居是轩也又将观列史诸书以监其事服前言往行以进其学使他日有伟然秀出於余杭之野者吾於景安有望焉因书以为记至正二十四年岁在甲辰四月十日睢阳山人时年七十又一朱德润画并记【字泽民别号眉宇山人】
余昔游吴中诸山至周氏秀野轩领览天池玉遮之胜今数年矣近归寓轩获视周侍御之大篆朱提学之新图恍然若梦游也景安求予着语聊尔塞责耄余材尽愧无佳语耳至正二十五年五月既望京口张监天民书时年八十五
诗
我忆天池与玉遮幽轩淡木水清华笙竽远振风林竹锦绮晴连晓径花山罽敷牀朝看雨涧泉漱玉夜分茶番阳大篆睢阳画不负舂陵处士家
昔年曾作轩中客今日重题秀野诗四槛采云晴缥缈遶墙苍雪?参差雨余山气侵茶鼎风过林香落酒巵叹我松楸浑咫尺倚阑长是不胜思【吴郡朱斌】
屋里青山屋外溪水流云度坐中知粲花翠竹春来好古木苍藤晓更奇教子读书兼学稼留人炊黍复烹葵蓬门风景饶天趣都在斜阳曳杖时【张吉】
高士闲门日日开远山如髪水如苔几时税却尘中鞅布袜青鞋屡往来【瞿庄】
琅玕芝草遶轩幽日静帘垂不下鈎忆得玩游聨玉麈仍同骑鹤赴高洲
朶朶峰峦拥玉鬟桐隂满地【阙】尤悭居人一览锺神秀霁月光风咏笑间
香袅洞边春昼迟窗分花影覆参差只输我辈烟霞侣恒得凭轩歌紫芝
霭霭凉云雨後隂抱琹开酒愒中林眉山不独知司马安也还能识【阙】心【比涧生薛穆】
结茆近东臯清旷接平衍新春微雨过芳草緑如剪携书坐深竹自读自舒卷兴至策杖行初不赖輂辇西隣鷄豚社落日牛羊圈至贵在无求何劳事冠冕【嘉陵杨基】江晩洲渚交雨晴艹霏霏前山霭欲开罟师度水归望烟知君家花竹隂半扉乍休田中来独响林下机此乡即桃源乱後世有稀开图身已到不知尘境非【孟渚野人高启】何处问幽寻轩居湖上林竹隂看坐钓苔迹想行吟嶂日斜明牖渚风凉到琹相过有邻叟应共尔论心【郯郡徐贲】霁色青芜外开轩此独幽竹深频理迳山近不为楼茶兴邀僧共花期报客游看图【阙】到晩借屐【阙】相求【张羽】湿翠浮草芽空青散林杪轻舟理横塘归人渡清晓栖鸦返故巢潜鳞跃新倒景淡斜晖回颷荡晴昊衡门夜不扃燕坐事幽讨落叶秋自飘残花春渐埽爱此图中人朱顔常不老我欲往从之税驾苦未早挥手谢孤云去去没苍缴【菜薖余尧臣唐卿】
高舘罢零雨前【阙】扬微风霏霏碧萝花吹落酒斚中移席俯流水挥弦度秋鸿遥思独乐意邈哉谁与同【太原王行】古苔十亩青山麓窈窕幽华映深竹中有高人昼掩扉袅袅藤梢上书屋清风出谷洒秋香返照穿林破春緑不省睢阳画里看【阙】路经丘秋黍熟【王彛】
东山淑气暁环翠南亩斜阳晚映红物我两忘天理见欣欣花木总春风【徐珪】
遥遥烟际村村上君家屋杂花映洲绮春山绕门緑所居非鹿门避乱良已足月牕古苔诗松琹緑水曲不记来客多惟当酒恒熟【沈纯德乾】
不识余杭县今知秀野轩溪声长在耳山影正当门人自千锺禄君犹独乐园樵渔不许到车马几曾喧【江隂张端】积雨初开霁郊霏野色新苍茫连落景迢逓映【阙】春檐树隂方合庭芜緑乍匀岂知多难日独乐有斯人【韩奕】时雨霭泉緑开轩欣景幽烟树笼远墟风苖际平畴【阙】
林间户射鸭溪上舟居幽絶俗地【阙　　　　高隅】
结构分平埜开轩挹翠岑轻云生昼暝佳木翳春隂暧暧烟墟緑森森华竹深明当谢尘鞅杖履一追寻【勾吴樊圃孟学】
门掩雨余苔时因看竹开客闲棋响罢犬吠履声来云冷理琹荐花繁近酒杯高情与幽思只是覔诗材【吴郡田畊仲耘】
闻君溪上结幽居地僻时通长者车山爱夕阳留几席竹因凉雨润琹书碧香已漉新篘酒白味兼分小艇鱼我亦有家山水窟十年无地着茅庐【会稽张文震】涧户掩春隂莺啼晩山寂残花落迳多处处迷行迹浑似入桃源令人恨难识【桂泉金震】
秀野轩仆数年前曾为景安茂异赋之恒愧草草尘语不足记録今一展卷诸杰作在前甚觉形窳俛书此图後日更赋之也
秀野轩开瞰水滨无边光景四时新【此用晦庵先生语当是起句】十亩余隂多是雨一庭草色自生春好山似画开屏障啼鸟如歌送酒廵晴色锦纹题不尽幽花秀竹总清真【青城山学樵虞堪】
背郭幽居如画里断林春水緑回环树连烟外啼猿寺门对湖中过雨山送客马嘶清?去鈎帘鸟度乱花还十年奔走风尘里肯借凭阑一日闲【周世衡】
春风十里翡翠屏玉遮对峙峨眉青清泉白石杂花竹天放画图锺地灵高人开轩当此景聆涧赋诗白日静四檐风作翠涛声入窗帘卷晴霞影我亦托迹畊渔间结屋读书湖上山抱琹访子从兹始布袜青鞋相往还【徐逹左】
幽居谢尘喧启户瞰平陆东皋夜来雨百卉如膏沐泓泓水浮溪霭霭云出谷雉雊麦风暖蚕眠柘烟緑忘形絶衆累居宠有深辱挥弦对青山夕阳见樵牧【金觉】十年归向山中住每忆从容访隐居云气白霏檐外雨竹光清映案头书凭阑昼静聼呦鹿凿沼泉香爱畜鱼因忆轩中旧宾客江湖清梦未应疎【董远】
盘盘锦峰阳原陆平如掌中有故人居层轩起宏敞緑树出鸟鸣清沼游鱼上已知禾黍收更喜桑麻长徵输了官赋岂【阙】田园广跻堂夀双亲宾朋时宴享怡悦心自安坐久絶尘想披图一长吟松风答清响【寄翁】四运无停机生意恒相属兹轩俯林园长年得娱目灼灼枝上花娟娟坡间竹雨过泛晴彩霜余净寒緑清芬谢妖靡幽姿远尘俗心迹淡已安於焉乐贞独【四明山人陈朴子庄云轩】
濓溪孙子多清致结屋宏开据涧浔晴动竹光分昼暝日移花影作春隂出林鹿去饮清泛隔树禽来弄好音香静兽炉还自乐推窗更爱看花吟【王希白】
千岩万壑中一径涧西通尘论无由到风光自不同竹侵书幌緑花映酒尊红若问桃源路何须覔旧踪【徐济】幽居远城郭寂寞自成村野色还通市春潮直到门竹窗晴晒药花坞晩开尊想象其中趣何由得共论【天台李至刚】
老去乐幽栖轩居緑涧西扫庭花雨过寻径竹烟迷偈聼邻僧说诗来酒伴题我曾游此地归路夕阳低【洪武甲子王忱】
南阳之南千叠山秀野一轩介其间丹青四合吐暗霭百艹吹幽春昼闲日照锦峰如翠羽云入乱山晴更雨隔林啼鸟自间关万壑松声答人语木作衡门竹作篱茯苓堪食萝堪衣帘开暁日映长槛时见白云生翠微我生落魄诗与酒欲结山中岁寒友为谢轩中美少年莫取黄金印如斗【睢水後学朱复】
开轩俯平园品物竞含秀芳蕤耀春阳丛篁?晴昼嘤嘤鸟和鸣鷕鷕雉朝雊倾耳聆洄湍举目眺远岫烦襟自兹旷赏心良已遘不见独乐人摛章漫怀旧【白鹤山虞本】仰挹天池俯緑畴轩居巧占谓之幽映堦碧草供吟赏排闼青山可卧游云气浮空如舞袂莺声隔树啭歌喉呼童种竹时须记留客看花酒旋篘势阻俨同盘谷里地偏不减瀼西头春明拟向轻舟去徙倚阑干一散愁【京口张德常】
轩宇何清旷凭临散烦襟丛兰蔼幽芬修篁结重隂兹焉惬遐赏逍遥冥素心斯诚苟不昧访子西山岑【惠桢】轩居面苍岑种艺杂花竹竹影昼扶疎花幽时馥郁坐对云山亭庭除桑柘緑石田春雨余幽歌聼樵牧冠盖岂不荣谁能受羁束韬囊琴满床揷架书连屋门前好客来槽头酒应熟【张均】
得覧先公草悠然记昔时松楸先陇近花竹故人稀图画留遗迹云山起远思投闲身未遂感慨一题诗秀野轩者吴周景安眺覧之所也鄱阳周公为题其顔我先公写而图之复从而记之盖其地与吾先陇密迩景安乃先公之爱友非若孰从之而得哉先公暮年每有惓於此明年遂即世此絶笔也景安亦己物故景安之壻何氏幼澄以示余拜观图後题咏多吴中秀士俯仰之间已四十余年矣诸公亦多沦没岂易得哉且夫名之着者因以德境之胜者由乎人它日何氏子孙传示永久亦足以侈外家之杂集矣幼澄宜珍藏焉余既赋之以诗复求识之於後遂书而归之永乐庚寅二月朱吉识
独怜栖隐处晴色与春兼山近青当牖苔交翠入帘移云岩树合过雨涧泉添何日擕琹到清吟兴不厌【吴人王廷圭】
素秉丘壑姿劳生滞余往覧兹惬幽性遽尔成真赏林霏霭孤野春物组膏壤稍行樵径远忽居耕畴广所云山水情遂结云霞想挂冠苟有期终焉税尘鞅【安定梁用行】高轩临秀野信是幽人居炎氛远不到花竹自扶疎群施蔼春芳嘉?含夕墟境胜固云适况复有琹书讽咏佳游外留连清赏余应知独乐者无复曳华裾【浚仪张肎】短棹曾经锦里过高轩虚敞蔽烟萝溪浮浄壁澄寒緑山送遥青叠翠螺松韵来时凉吹急梅花香处白云多画桥东隔龙池近碧殿隂隂俯涧阿【永嘉陈元宗】右卷中诗文共四十四人皆名笔也内有九诗乃代笔文词凡近故不复録云辛丑六月
珊瑚木难卷一

[book_title]卷二
钦定四库全书
珊瑚木难卷二　　　　明　朱存理　编
破窗风雨
隶
【古田】
诗
纸窗风破雨泠泠十载山中对短檠老矣江湖归未遂画间如听读书声
刘君性初以破窗风雨自居诸公赋诗成卷因作此图并题絶句於左至正廿六年岁在丙午暮春之初遂宁人王立中彦强
环堵篝灯夜閴寥欺人风雨更潇潇诗成惊落鸡窗笔芦破从来马鬛瓢万里浪开看往日连床屋漏耿今宵丈夫莫袖为霖手令沃人间九土焦【陆居仁】
记
大名刘易性初氏蚤从宣城汪先生游後值兵燹辟地吴中今年从吴兴来见予草玄阁出玉坡周公所篆破窗风雨四大字盖书汪先生赠语也求余文志之余闻破窗在钱唐时夜半读书有飓挟怒浪从海门来肆其暴烈扬沙漂石怪雨与之俱若万骑出祁连北鏖於大漠而矢石俱下若蛰龙决起十丈而沧溟之水倒立若黄河自天而落束以龙门吕梁而雷鸣雹喷也崇城如山者圯曾观如云者堕其破窗如一叶漏篷下塞碛【阙】人惧其有不可支者明旦天地清霁贤郡长有过而诘者曰刘子破窗尚无恙否吾馈酒醪解汝愠性初启窗一笑曰吾由敬亭过武林入云门下苕霅遭风雨者凡几吾皆安以为常子何置戚戚於其间哉而呼酒共酌歌老杜秋风破屋辞以浇其中之磊磈者亦乱世一奇士也虽然少陵破屋不为一已忧而寓忧者天下之人也惟少陵能安秋风破屋而后能推大厦万间之庇性初能安风雨破窦而后能居玉堂云雾之窗吁处变而不失其常居安而不忘乎危是在性初性初谢曰某不敏敢忘先生之规至正甲辰嘉平初吉杨维祯记兰雪子脱略干戈外踰十年未尝有忧色所在读书虽败壁颓垣霜晨雪夜不倦斜风横雨有所不避也一日持牯腰轴过小蓬台曰吾读书处号破窗风雨吾【阙】汪翰林先生所创也铁崖先生记其端文雄诗豪继其後者珠贯玉叠公其无一言乎哉予应之曰列仙之【阙】之言倬乎云汉之章矣予尚何云虽然当破窗风雨之时人不堪其忧而士之读书穷理其间者不改其乐也是故观风雨之势足以助吾气之浩然听风雨之声足以资吾趣之洒然风樯阵马不足为其快也龙吟虎啸不足为其壮也金舂玉应石裂竹折不足为其清也峻宇雕墙琼室瑶台云窗雾阁不足为其坦易幽安以乐也当是时岂知破窗之陋风雨之厄哉破窗不能陋风雨不能厄则吾之神爽飞越若翔紫鸾驾白鹤度银阙游碧落上玉京以登五城十二楼也果能若所适则羣仙之地位清高【阙】风雨者吾将告之以百万亿苍生命堕颠厓受辛苦也虽然未造乎是则忧民之忧者必先忧已之忧乐民之乐者必先乐已之乐忧之如何忧其不能正已而已乐之如何乐其不复徇欲而已吁吾之灵台丹府若泰山盘石之安若青天白日之明若松泉兰雪之洁则吾所处之地破窗之破自破而吾丹府之窗不可破也破窗之风雨自摇撼而吾丹府之窗不可以摇撼也则吾廓寸地於八荒开冲襟於千古者风雨且不识又安知所谓破窗也哉士不可以不弘毅吾於兰雪子不能无所劝云东海宾艾纳老友钱鼒叙
润逼疎棂寒侵芳袂梨花寂寞重门闭捡书剪烛话巴山秋池回首人千里　记得彭城逍遥堂里对床梦语尘声碎林鸠呼我出华胥恍然枕石听流水【右踏莎行吴兴筠庵王国器】
檐宿吴云风经楚袂门深不似春宵闭碧疏吹溜湿灯花客乡无梦寻珂里　剪韭吟遥听潮浪里江悬漏杳归心碎相思鸠外緑蓑寒一帘蕉响秋如水【嘉兴张翨用前韵】
记
大名刘聘君遭世难走楚越间居无室宇所至即浮屠老子之宫而假寓焉每风雨连夕灯窗独坐车编相对诵读之声琅然与风雨相叶潇潇湝湝若环佩之锵丝竹之沸发於檐牙接於人耳於以见君之学之勤而志之有在也翰林直学士汪公叔志过而贤之名其所寓曰破窗风雨而请记於蓟人李绎绎知君者也为言曰卑宫恶室人之所恶所不处也而君於牖户之间研殚经籍如居层轩高栋然则其志可尚矣凄风苦雨人之所厌所不愿也而君於隂晦之时吟咏篇章如遇光风霁月然则其守又可嘉矣抑闻昔人有以席为门而处穷厄者终能佐明主以定天下君之志其斯之志欤又闻有大雪僵卧而不干人者终能配往哲以垂令名君之守其斯之守欤由是穷而能逹啬而能丰乡也蓬室环堵以栖迟今则朱门大第以容与岂非躭学笃志之验穷经稽古之力耶坐有客作而前曰子之言足以复刘君矣遂书以遗之君名易字性初今寓吴兴魏之贵宦乃以君祖父为称首云至正二十有三年龙集癸卯冬十二月朔旦记【李绎】
一灯风雨寒窗破读书不知秋怒号恍如扁舟在江海但觉四壁皆波涛对床高卧无此客倚劒长歌空二毛晓看庭树故无恙千峰云气落青袍【武夷山樵者钱惟善】春草何萋萋游子行未归鷄鸣戒初旦起舞披我衣凄其来何方有渰复祁祁飘飘入疎棂潇潇洒长裾蓬藿掩荒迳緑苔生砚池谁云此情恶静思良自娱出门临广路旷望惟涂泥车马虽坚良安能范驱驰悬知造物意将欲宁君躯【笠泽张庸字熙载】
大名刘君躭书癖清如梅花痩如石半生浪迹江海间诗卷酒杯长自适胷中元精妙天趣破屋破窗随所住酒醒夜披山海图惊怪蛟龙送风雨青灯荧荧四壁空卷书搔首乱飞蓬长歌拂劒饮如斗造物生我将无同君不见破窑寒灰终夜拨空窖囓氊头尽白焉得丈夫气节坚不磨还有声光照方册陆机祠下忽相逢竟夕谈诗风雨中拍瓮为君浇磊磈富贵何如一盃水【大笑居士并州易履字安道】
伊人抱负亦云奇明晦由来动合宜为客情怀能乐处破窗风雨读书时漂流江汉叹谁识传舍乾坤信独知光霁自天须有待眼前百物总熙熙【江隂张端】
敬亭有旧斋风雨一窗破朝对风雨吟暮对风雨坐唯知经史亲肯顾衣裳涴有时暂游息自歌还自和直谓所学成功名如一唾宁同陋巷人独守箪瓢饿【一笑居士庐陵张昱】
读书幽磵底茅屋走风雨窗疎木叶鸣烛暗灺花吐隐忧不可写頫仰弃前古美人何由招涓涓隔秋浦【嘉兴金絅字子尚】
君子切闻道不求饱与安读书破窗底那知风雨寒顔渊在陋巷萧然一瓢箪原思瓮作牖鹑结衣无完日亲圣师诲心广体与胖彼哉豪家子列屋飘罗纨冥顽厚奉养宁殊沐猴冠矫矫性初氏鉄石为肺肝蓬荜弗嫌陋零凌何足患雅志乐清苦载籍尝勤观笃学慎终始成名谅非难朋游服【阙】　颂咏畴能殚叹予老环堵见善饥则飡赘词愧芜拙掩卷空长叹【霅滨慵客张世昌】疏窗久零落乱帙自纵横方与圣贤对那知风雨鸣乾坤含暝色林壑度秋声想子心如石看书夜到明【始丰徐一夔】
风雨东南接漏天客窗吹破碧纱烟十年世事关心曲一片秋声到枕前花落不妨尊有酒客来未觉坐无氊老予曾覔【阙】端隐藜杖春扶緑水边【东平牛谅】
牖隙不须掩风雨欲何如陋固慙青琐明当夺绮疏桐丝因自缓尘网每为除鷄鸣晨鼓後萤飞夜灯初书叶吹还乱檐花落更疎谁能日閴寂得得此中居【山隂朱武】黑云压郊茆屋摧大风拔木势危哉破壁惊雷从地起长淮飞雨渡江来拍户打窗声作恶敛襟孤坐意裵徊雨余兰雪浑无恙吹倒琅玕挽不回【江东杭琪】
一室萧然谁与同清如独鹤寄樊笼诗成春草池塘上梦绕玉堂云雾中花气每随岚气入书声时与竹声通从容更觉新晴好卧看东林日影红【吴江锺虞】
锱头读书如学仙朝不出户夜不眠时闻破窗风雨急政自澂心对圣贤【尚书汪公】
敬亭山色青连天执经刘子最清苦亹亹济道心相传鸡鸣喈喈天欲暮疎棂萧飒寒声度庭前漂麦总不知屋上卷茆宁复顾人生穷逹那可知玉堂金马自有期青藜还忆夜相访寂寞破窗风雨时【芝山老樵韩元璧题】敬亭山色读书庵破纸窗寒尽自堪但怪蛟龙嘶匣底不知风雨暗江南云横黑海秋帆断花落彤楼晓梦酣五色石崩天顶漏须君手脱巨鳌鑱　时至正乙巳秋八月十五日会兰雪聘君於铁崖先生小蓬台见示此卷遂为之赋【金盖山人钱岳】
幽人读书味真乐坚坐那知风雨恶他年高步玉堂中还忆破窗风雨恶【三衢徐汝霖】
网户罗蛛丝珑见秋月如何夜来雨随风送萧屑幽疑石溜泉散若瓦鸣雪起舞听晨鸡寒灯淡将灭谁知绮窗人笙歌曙方歇【西江张附凤】
风雨茅斋倚破窗夜深明灭照书釭平生苦志能如此何处清贫更有双客况萧条知已晩壮心卓荦为君降金莲送直归青琐笔力还教鼎可扛【蜀董在】
十载江湖梦满空风雨宵窗虚声易入灯暗手慵挑竹洗千竿翠林喧万鼓潮东南枯渴甚藉尔倒天骄【钱塘杨明字复初】
若有客兮青云衣佩玉玦兮光陆离爰处兮爰居左琴劒兮右图书客心兮孔廑声吾伊兮夜逹晨轻富贵兮浮云保厥美兮天真山房兮寥落秋清兮气薄天冥冥兮云漠漠雨萧萧兮风夜作心耿耿兮不寐叹斯时兮落魄滴晓露兮寒窗纷遑遑兮求索彼薄夫兮贪婪惟声色兮是耽文绣兮膏粱荪何为兮怀惭秋兰兮青青我所思兮古人雪案兮寒檠甘与君兮相亲【檇李江汉字朝宗】蔼蔼烟尘失故庐独循高志肯怀居江湖古寺曾借榻风雨破窗时读书凭几细听声淅沥挑灯重顾影萧疎莫言此际凄凉甚自是先生乐有余【吴兴高闻礼字子仪】客馆不就寐坐久愁易集虚棂吹夜寒风过雨声入萧萧拂栏楹奔凑势转急云乱架上书空牀漏初湿长歌茆屋诗孤怀竟难拾灯前漫激昂抚掌剑华澁老髀肉复生英雄梦中泣五湖归去来扁舟弄蓑笠【吴兴莫士安字惟恭】忆昔山窗夜读时西风吹雨湿淋漓篝灯不定门频掩屋漏无端榻屡移白髪梦回仍堕泪绮疏听後尚颦眉此声为寄春楼客莫问杏花开几枝【稽山冯恕】
客窗读书过夜半江上长风将雨来茅屋声和木叶落竹床静对灯花开何人鷄鸣解起舞此际蝶梦付衔杯我欲哦诗慰寥寞蓑笠敲门出緑苔【浚仪赵俶】
草带残编荷衣断袂破窗风雨深深闭江南倦客正思家灯花摇梦来乡里　翠竹檐前碧蕉丛里秋声鬬合愁声碎不教潘髩总成霜也应有泪如铅水【金絅奉和子尚踏莎行】
雨歇荒鷄叫山空木叶堆玉堂云雾景多向此中来【龙云从字子高】
宋狄武襄有客曰刘易以负气敢言取重名公卿今刘君亦名易又为左辖张公所敬礼古今人姓名有同若是其所处之地又同若是然宋史载刘易事甚详固可考也今刘君操履亦表表闻其甘贫忍耻殊於人所居之处即书破窗风雨字揭之蓟丘李先生在师之友也以文章名者也既为记其志复命在缀一言在惟士穷弃里巷时苟其中有所主虽荜门瓮牖弗厌居也藜羮粝糗弗厌食也敝衣緼袍弗厌服也今日之能贫贱即异日之能任富贵也古今善观人者惟於此乎尔刘君於破窗风雨中閲古人行事其所得深矣奚假在言耶姑书此质之蓟丘先生谨识【蜀董在字彦至】
刘君性嗜学孜孜事三余孤灯破?下简编自卷舒潇潇风雨来吾伊声自如安贫人所难味道心常愉我闻顔子渊箪瓢陋巷居千载称亚圣声名重璠璵又闻陶渊明所处亦敝庐萧然环堵间左右惟图书吁嗟世之人性乐耳目娱华居美饮食所求安其躯良心日以斵畴能返厥初朂哉刘孝廉圣贤以为徒【檇李沈庭珪字德璋】馆宿风雨恶客情向寥廓破榻悬秋风微寒夜相薄楚客千金博十年吴下游拥衾正酣寝那识茅檐愁刘君有远志居图偶相示愿弘经济心大庇天下士【江右李讷字彦敏】
玉堂金马世能知茆屋苍苔孰与期近有刘君更奇絶破窗风雨正吾伊【南丰丘思齐字叔贤】
我昔家住蓬山阳有田五顷八百桑撼风吹籁栋宇閴玉兎旋绕金乌翔有时天遗万银烛坐嘘云霭沾洪荒澄空万里思杳杳高山一水声琅琅竪儿曼倩称东方偷桃近离仙子傍诙谐不了世间事指我蘧庐名破窗涓涓穿牖七星海巨潮驾屋钱塘江弹楼大士遽失色算沙童子安能量到今纪载不知【阙】此窗破矣谁行庄君不见鳷鹊麒麟拥图画阿房灰散骊山下弗如诸葛在南阳高卧声名压王谢【计筹山人岳偷字季坚】幽人爱月窗从破其奈萧萧风雨何寒袭书帷秋气重湿侵衣桁夕隂多挑灯看劒闻鷄舞贳酒连床待客过不道有人青琐内春酲随梦入南柯
铜台公子貂裘敝鉄硏磨穿志不迂落落轩窗寒若此潇潇风雨夜何如梦回灯火清秋际心在羲皇太古初穷逹有时聊用拙壁间知己是图书【广阳雅安知善】一室萧然四壁空客怀况复雨兼风湿沾衣服愁仍重清到肌肤句转工知命肯随时变化甘贫肯为道污隆夜深尚对羲皇易应怪寒灯不耐红【东海何恒】
层霄已许快飞腾即欲抛书还不能僧舍更听今夜雨故人谁共十年灯四檐云气迷尘【阙】一隙朝光独冻蝇平陆滔滔叹伊阻冈头行客正凌兢【会稽陈睿】
寓馆临苕水清吟破寂寥轩窗秋淡淡风雨夜潇潇砚沼沾应湿书衣乱【阙】飃晓来佳客至留话且停桡【曲阜孔思吉字宗道】
刘郎年少读书处破窗风雨连朝暮风声掩雨转飕飕雨声不断还如注风声雨声复书声窗间嘈杂听夜鸣卯金之子多好学应是然藜来坐听
洪武癸丑春三月晦日拙庵钱唐陈彦博书於南湖之宗所
此卷王云松所藏云松见访持以相示留余书楼两月遂为録一过记三通诗杂体凡三十六首词三阕跋一篇凡四十一人皆名翰也辛丑元宵雪晴漫记
洪武癸丑春三月晦日拙庵钱塘陈彦博书於南湖之宗所
此卷王云松所藏云松见访持以相示留余书楼两月遂为录一过记三通杂体凡三十六首词三阕跋一篇凡四十一人皆名翰也辛丑元宵雪晴漫记
虞相古劔歌
宋相虞忠肃公八世孙堪谒予云间草玄阁自云先丞相有古遗器四曰瓦琴石磬蜀王砚与此劔也劔长古赤三握具五寸弱握有二棱起欵识可辨者曰千万岁其镡横寸二状饕餮末甚鋭缦文为水银古中末间黝漆色芒可吹毛星月下出之艳发孚尹廪廪然可寒鬼胆是诚千载物也於是酌堪以酒酒酣为作虞相古劔歌使与古虞公劔同传为家宝云至正二十五年青龙系乙巳王正上日抱遗叟杨维祯在云间草玄阁书
昔闻虞公古劔可以追腾空回落日千年宗社已丘墟子姓西来传不失江淮都督偾国讐八陵痛骨三千秋采石江头一提出寒芒夜走完顔酋堪兮堪兮传八叶价金不售山西侠牀头宝匣不敢开黄蛇上天走雄雷持谒云间銕龙父洒以延津水拭以赤堇土虹光一道裂蚌胎上指黄星落黄雨呜呼舞鸿门刺鱼肚二竪佞何足数我将假霜锷代天矛西山斫白额二东海斩蛟三头然後裂蚩尤殪罗?大开太阳照九州堪兮堪兮勿失汝劔兮使我徒请尚方斩马之具於朱游
至正庚寅十月予游钱唐过四壁山中与青城小樵遇出示予古劒乃其先公相国所遗也予为樵作古劔歌以歌之
古劔古劔元非銕亦非干将与莫邪自从混沌铸成来出鞘入鞘何生灭辉天烛地不须磨肃气棱棱凛霜雪是以曾将破敌酋采石江头建勲业海晏尘清歌太平瑶匣藏之在岩穴或时拈出与人看千古万古钦猛烈【野人邓羽】
雍公孙子气甚清示我杨颠古剑行劔锋诗律两奇絶秋莲光彩玉庚庚杨颠健笔老纵横是亦銕中之铮铮吐词郁嵂鸣不平凤凰来为盛世鸣一代惟数虞翁生予也学书学劔既老何由而成名【倪瓒】
吾友虞胜伯隐居南山读书畊钓不求人识所与游者皆岩穴之士也其先丞相雍国公忠义立朝具在史册所佩古剑以贻子孙代不乏贤而余风遗烈犹未冺也至正乙巳岁胜伯自山中来命予赋此劔为虞相古剑歌与胜伯歌以发其所藴云
虞山人何入城访我衡门下要作古剑行云是雍公所遗之古剑采石江头大破完顔兵匣藏累世不敢动忽然光怪夜夜蛟龙鸣凭轩拔鞘自起舞皎如月下秋霜明横磨泰山石直斩东海鲸何不献书见天子快意一扫风尘清吁嗟此剑亦神物又於堪也同垂万古名雍国丞相虞公古剑一具今藏其孙胜伯家毘陵倪元镇匡庐陈惟寅既作歌诗咏之且要予同赋焉
雍公古剑射日星铁冶铸出秋霜硎寒光耿耿试一扫魑魅罔象都逃形匣藏锈澁不敢动龟鳞虎文惊且竦閲历星霜三百年社稷山河自兹重雍公磊磈云梦胸白虹紫电符采同有时呼酒醉踏月浩歌起舞多英风采石江头决长计一战突营谁可比材官勇将号如云每视奇功独怀愧剑锋犹渍佞血鲜神物不随陵谷迁只愁雷电破屋壁化作苍龙飞上天【秦约】
余弱冠即识虞翁者曾见此古剑并剑歌一册以其家故物不敢得後竟流落他所时复得之剑亦尚存其处庚子岁也明年为辛丑夏书
虞邵庵小像
昔梓潼虞使君有隂德其殁也其子雍公哭之公辄苏止雍公哭以为人死而得为佛乐莫大焉乃更哭之耶後从吏入冥乃知使君死为更生佛今青城公集中有所谓更生佛祠前瑞竹生是也雍公既相孝庙其府第在吴下公诸孙有名堪字克用者犹能读书绩学世其家克用於青城公为再从诸孙从江西画史得公小像装缉之俾人题咏於卷後青城公既以文章师表当世题咏之者岂易易着语若克用於公为子姓表章其家世则不得不然
紫芝眉宇凤麟姿自是文章百世师何必凌烟画冠剑云礽翼翼奉烝祠【遂昌郑元佑】
松栢萧萧墓上秋衣冠犹识旧风流雄深典雅文章在酷似唐人柳柳州【淮南潘纯】
复见玉堂真学士眉山草木必重枯古心古道文章古试问丹青画得无【壶中陆行直】
头戴玉冠擕竹杖龎眉丹颊白髯须久知後梦非前梦方信今吾即故吾已约耆英开洛社更寻归路问成都堂堂一代文章伯千载还应再有无【赵郡苏大年】
雍虞公文序
斯文与造化功用相弥纶国家气象相表里故文人生於世有数文章用於世有时斯言若夸理实然也皇元混一之初金宋旧儒布列馆阁然其文气高者崛强下者委靡时见旧习承平日久四方俊彦萃於京师笙镛相宣风雅迭倡治世之音日益以盛矣於时雍虞公方回翔胄监容台间吾?有识之士见其着作法度谨严辞指精核即以他日斯文之任归之至治天历公仕显融文亦优裕一时宗庙朝廷之典册公卿大夫之碑版咸出公手粹然自成一家之言山林之人缝掖之士得其赠言如获拱璧公之临文随事酧酢造次天成初无一毫尚人之心亦无拘拘然步趋古人之意机巧自无境趣自生左右逢原各识其职故自其外观之如深山穷林葱蒨蓊郁莫测根柢钜野大泽汪洋淡泊不为波涛试入其中则日月之精凝结岁久皆成金珠龙虎之气变化时至即为风云孰能穷其妙也哉太史夏台刘君伯温蚤岁鼓箧从公成均及为江右肃政使者近公寓邑乃裒公之文将传诸梓书来京师属玄为序言惟李汉於昌黎子瞻於庐陵皆能知而能言者走岂为前人役乎第於公有世契生平敬慕公之文以附着姓名为幸又高刘君政事之暇敦笃风谊如是遂不敢辞而为之序至正六年二月翰林学士承旨荣禄大夫知制诰兼修国史欧阳玄序
玄顿首再拜伯温监司相公仁契玄去岁数四附书宪府邃严未审一一逹几下否春和远惟履候胜常殊慰瞻遡书来知刻虞先生文足见高谊作序当求名笔乃称雅意谆切不敢力辞因便辄脱稿去刻成千万见惠一本为感贱迹遂丐闲之请乡里距贵治稍近专容修简牍之敬春中惟顺序善葆不具备辱契欧阳玄顿首再拜二月十一日谨空
此手迹二纸予得於虞氏久矣李内翰爱而持去余不吝也
虞先生诗序
自昔文章家着述之盛其集有内外前後续别之分盖由其体制有同异岁月有蚤莫故其编纂彚次之法各有所存然其文之可传者片言半简皆不得而弃置又复有所谓拾遗者焉国朝一代文章家莫盛於阁学蜀郡虞公公之诗文曰道园学古録者其类目皆公手所编定天下学者既以家传而户诵之矣然其散逸遗落者犹不可胜计也其从孙堪乃为博加讨访积累之久得古律诗七百三十七篇而吴郡金君伯祥为锓诸梓是编之传其殆所谓拾遗者乎予尝获执笔从公之後而窃诵公之诗以为国朝之宗工硕士後先其於诗尤长者如公及临江范公盖不可一二数也学者读乎是编则知其残膏賸馥所以沾丐後人者多矣今公已不可复作予是以三复是编而为之永嘅也抑公平生所为文无虑万余篇今道园録中所载不翅十之三四而已然则并加讨访而使之尽传焉岂非堪之志而予之所深望者乎是故昌黎之集成於门人河东之集托於朋友惟庐陵欧阳公之集其嗣人能致其力焉若堪之汲汲於此其亦可谓无愧於欧阳氏矣堪字克用好学有文能世其家而公之行能官代已具於欧阳内翰所为碑铭兹不着至正十五年正月十五日金华黄溍序
豆腐三德赞
虞先生以老病请告还临川山中故人父老宾客隣曲及族人昆弟子孙咸喜其归也鸡豚之馈狎至不敢不为之尽观而齿豁目昏又性不喜杀生食饮之际未皆如其意山中人有鬻豆腐以进者欣然乐之盖盘飡至前目昏不能有所择选随?梜所获粗精骨肉不能辨也而豆腐盈豆如一随取皆佳一德也齿豁每食肉辄填齿隙非极漱剔不能去濡乾皆费咀啮可取饱无是苦二德也柔洁澹润无杀生之恶三德也吾乡仁夀在万山中地高不宜稻而宜豆乡中人食豆盖多於粟成都人常呼吾邑为食豆人而乡语谓豆腐为来其云怀故乡风物之美缘老年食物之便作豆腐三德赞赞曰掇山腴漱仙浆软於云洁於霜舌生肥齿不伤君子食之夀而康肘後服玉旧有方传之天下匪私吾乡元统元年十月十九日横舟中书
此手迹今在崐山虞翁家并前小像赞语同作一卷
赠昙霄
诗
我闻炎宋及近代虞门簪绂纷如云外舅苍梧府君者上继秘监传斯文一女适我有贤德兄弟玉立皆兰芬自从外舅没官所归隔山川鱼雁阻兵尘浩浩各天涯梦寐中间时或覩老壮死生那得知子孙有无安可期谁料内兄仲氏子一朝谒我来京师入门面目恍莫识头已祝发衣纯缁细言六岁武昌别别来廿九年华移阖家骨肉既凋丧丹阳芤土?相向每嗟流落真可怜石瀬何时得归葬艰危几脱虎狼口幸得为僧在林薮止存一兄作秦赘叔氏之子临安有二人形影相惸惸出家踪迹如云萍我闻姑丈历清要岂知姑已归幽冥须臾言罢泪双堕【阙】痛【阙】风生四坐使我闻之倍感伤感伤之後喜无奈桑田沧海自古然世家子孙能几贤当时不填沟壑里必作丐者闾阎边或为奴隶甘箠辱及遭俘虏罹刑戮孰若尔心不为非落在空门远尘俗乃知祖宗积者深善庆源源报何速爱尔好文能作诗骊珠紫贝光陆离虞门文业久陵替尔不承嗣当归谁答云十九从佛教年今卅余亦修蹈茹荤饮酒皆不为慈航彼岸终须到临安一兄犹少年有妻有子宗祀传愿庐丹阳坟冢前以永孝思终残年斯言慰我如醇酎夜谈青烛过子丑明日辞我飞锡去愧乏囊金表亲厚老怀惆望秋雨晴为尔折断石城柳七十翁詹同书於翰林
序
吴兴道场寺主藏霄上人来京师谒翰林学士承旨詹公於寓宅询其所自则公夫人虞氏仲兄奎之子外舅梧州府君之孙也於是不见者凡二十有九年而夫人之丧亦二年矣上人诣几筵哭奠吊慰如礼与公道契濶叙艰危悲恸嘅叹有不能喻之於言者盖追忆初别时上人甫六岁公年当强仕才名方盛不数载而四方鼎沸风尘满目音问暌隔不知存亡何似及皇上龙飞江左平羣雄而一海宇制礼作乐登崇俊良公以文学被顾问任天官而持铨衡长词垣而知制诰康宁夀考咏歌太平虞夫人犹及目覩公之荣遇足以慰畴昔艰危之怀而上人游乎方外得以保全性命复相见於今日岂非可喜而又可感者耶上人留京踰月乃请於公曰我虞氏世家会稽自唐永兴文懿公陪葬昭陵遂为雍人传十一世有守仁夀郡者因家焉遂为蜀人又八世为宋丞相雍国忠肃公公之季子大理寺丞卒葬余杭之石瀬镇至我曾祖为王融令宋亡不降遂死之时祖考梧州府君方七岁隶育於官及曾叔祖仕元为秘书少监无子因请於朝以府君为嗣後廕官初授光化主簿历管城丹阳德安尹调湖广等处榷茶提举陞朝列大夫同知梧州路总管府事卒於官谋归葬石瀬未果仍殡於丹阳县南之清水潭墓今久阙展省是行也愿归结茅庵於葬侧朝夕居其间以尽孝思公不忘亲戚之好尚有以教之公乃以其事语赵埙曰我外舅与故奎章学士邵庵先生雍郡文靖公宗系同出於雍国忠肃公子尝游文靖公之门有师友之契霄上人之行不可无文字以赞美其孝慕之诚也噫埙於先生为门人於公为属官又何敢以固陋辞窃尝观於前代世家其以立德立功立言着於当世千载不朽者代有其人然由唐宋及元家谱相承以勲业文章照映史册七百余年远而足徵未有若虞氏三公同出於一门者也今逢创业维新之治其子孙虽未有显者然国家政教方隆安知无力学自修以待用者而上人托迹空门怀其世泽切切以祖宗坟墓为念是其孝思无斁过於庸俗人远矣吾辈称扬而乐道之岂不足以为士大夫之劝乎谨以此言复於公退而次第书之以为赠大理公讳杭孙宋阜陵所赐名也秘监公讳应隆在元尝修大一统志今其画板本犹存梧州府君讳弦字舜臣上人旧名容德以丁酉年入乌程何山禅寺礼南洲藻公为师法名昙霄字具瞻虽学佛而通儒书大义盖其家学云洪武七年岁在甲寅秋七月甲午朔翰林国史院编修官清江赵埙序
上人昙霄者宋丞相虞忠肃公彬甫之遗裔也其姑归今阁老詹先生同文而上人因与先生有连一旦来谒将还庐墓於丹阳先生请赵翰林伯友为序且令予题其左方西方圣人之教一则曰孝二则曰孝故升忉利天为母说法而所演大报恩经亦孳孳弗倦桑门每取之以为准的或者谓其絶弃亲属不亦过乎有若上人通儒书而又善诗念家世之非昔祖宗坟塚远在一方凄然有白杨悲风之感缚茅而庐诸墓岂非有合西方之教哉虽然此固足为孝也西方以法胤嗣续为至要与吾儒甚不异上人能庐墓矣独不念虞氏之嗣乎若能幡然改辙归继宗祧之重其孝不尤大哉在家出家同一法门居尘而不染尘浮屠氏之教也初何伤乎此惟逹人大观无所系吝上人尚勉之焉若夫家世之盛赵翰林序之详矣予复何言史官宋濓
此卷旧曾观於虞氏今闻在陈玉汝家
游汾湖
记
至正十年三月十有六日吴江顾君逊既招客游东林明日复命钓雪舫载声妓酒具游汾湖客凡七人会稽杨维祯甫里陆宣大梁程翼金陵孙焕青云王佐吴郡陆恒汝南殷奎妓二人珠帘氏金粟氏朝出自武陵溪过五子滩二里许北望见鹊巢乔树颠杏桃花与水杨柳绯翠相间长竿斾出绯翠顶主人云西顾村也又五里所见修篁乔木蔽亏亭台於岩洞之上遂解舟维来秀桥不问主迳诣亭所亭曰翠岩主人为陆君继善出肃客憇乐潜丈室设茗饮谈乐潜诗有向夕羣动息时闻落叶声之句予喜而咏之复引客至嘉树亭堂观先君手植百岁棠饮堂上出銕笛一枝云江南後唐物也有刻字云七点明列星一枝横寒玉予为作清江引一弄声劲亮甚笛阕陆君恒揳予三弦琴顾君逊亦自起弹十四弦命珠帘氏与孙君焕交作十六魔舞饮彻妓蹋歌引客长堤上度来秀桥至南陆庵班荆坐大堤上珠帘氏用白莲瓣令行盃酌主客舟中鼓吹交作两岸女妇驰逐而观者繦履不絶解缆出汪泾五里而至汾湖东西袤十八里南如之湖分一半一属嘉禾一属姑苏故名汾湖舟经龙王庙酹酒龙王借顺风果应锦帆一开即抵柳溪过吉祥寺游鲍氏池亭亭有枯松数十章奇石数十【阙】亭已废环翠池及石屋洞尚无恙寺客徐柳边出陪客谈兴废事云池亭为前朝鲍节制旧墅也今子孙无噍类唯遗八十老媪不能主乞入寺云登舟出柳溪过登瀛桥十里所北至芦墟为廵官寨寨官李某邀客啜茗徐步过泗州桥月已在青松顶一丈矣遂步月色归苍雪所用主人顾君逊武陵溪上花如锦之句分韵赋诗夫水国之游衆矣得名者?夷子後唯陶水仙儋州秃翁耳鸱夷先几去国并挟西家【阙】去智矣而客则未闻秃翁赤壁之乐客有吹洞箫者清矣而妓尚无闻水仙与宾客声妓俱载【阙】　　孟之流酒徒耳而觞咏之乐又未闻也歌咏而至声妓之娯又无流连之行今汾湖之游是已其可不有纪述以为後人之慕乎於是乎书俾主人刻诸苍雪轩上坐客各系於後
时期而不至者茅山张君雨【阙】　　　　也銕笛道人杨维祯志
武陵溪上花如锦花气熏人如酒浓箫声时倚镆鋣銕云影忽落玻瓈锺小娃传令覆莲掌游子掀篷招玉容汾湖归来夜何晚明月还挂青螺峰【顾逊】
荡舟武陵溪朝出伍子浦还过西陆家仙童启岩户棠树大十围桃花粲欲语遗我古銕枝色比修月斧为作古江调江鸟凌乱舞携之谒龙君湖水吹暮雨晓饮花石冈亭台已无主瀛桥步月归竹枝和铜鼔宦者艰薄氷粉色已黄土道人早归来脱冠挂神武【銕笛得武字】春风画棹锦帆乘鲍陆池台次第登翡翠花枝人似玉蒲萄银瓮酒如渑泗州寺里看题竹伍子滩头听采菱歌扇斜摇波縠细舞衫轻着唾茸凝七星銕管金为点万斛珠琴宝作层臂脱珠韝明越白燕冲乌帽湿吴绫雄诗夺锦欺三谢侠气凌云比五陵醉卧氍毹惊露下芙蓉月浸碧壶氷【陆恒得陵字】
翠岩亭上问棠梨主客同舟过柳溪花下停歌聼鹦鹉竹间把酒引玻瓈绯?照眼元无赖石洞关云路转迷金粟弹筝银甲冷珠帘度曲翠眉低银帆卷浪风生席罗袜生尘草被堤屡舞不妨飞野马醉归遮莫报邻鸡梵王宫殿空尘迹鲍氏池亭忆故栖铁笛一声山月白竹枝唱过泗桥西【陆宣得溪字】
楼船载酒西湖上万顷玻瓈緑新涨玉箫檀板馆娃歌铜鼔云璈仙乐唱凉蜜金盘荔子浆紫驼银瓮蒲萄酿桃心大舞天魔宫分班小摆花神仗人坐盘陀古翠岩鹤立海棠青锦障醉挥玉麈夺诗魁气叹銕龙驱海将三五朱扉流水香十二栏杆花气王归来凉月白纷纷涌出银涛三万丈【程翼得上字】
青帘画舫载吴娃??行云十里赊湖光远带耶溪水春色好在桃源家十幅蒲帆风正健一声銕笛月初斜玉壶香醪兴未尽更醉海棠嘉树花【王佐得花字】今朝好天气天朗隂云舒湖中朱雀航花下碧油车题诗过子建鸣琴续相如四美古难具余驩重踌躇【孙焕得如字】
平湖天镜落波涛殷寒枕鸢飞下跕跕龙眠惊淰淰道人吹銕龙百窍声尽噤柳溪千花明粲若天马锦交朋类抟沙美会犹拾渖主人敬爱客十日相泥饮嗟予一介微好古亦天禀作诗续貂末芳评赖题品【殷奎得锦字】
云林小幅【上有云林子印】
诗
山郭幽居政向阳乔林古木鬰苍苍剡藤百幅谁能置为扫虬枝蔽日长【荆蛮民】
云林雨过踏春阳涧水溅溅老树苍不是砚?云作阵踈篁空自拂檐长【尚左生次韵】
丘崇崇兮下有流水树森森兮匪栎伊梓彼栎孶兮且夀梓弃为薪兮於材何有造化孔仁兮将谁归咎【韦羌山人陈基】
千年石上苔痕裂落日溪囬树影深我亦江南樵隐者人间何处有云林【胡寜】
十年不鼔江湖楫木叶萧萧髩影秋忽忆满川风雨夕云林岸口独维舟【陆继善】
偶因涤砚写从容点染那能似画工千载风流谁可拟令人猛忆米南宫【甬东顾盟】
荆溪图【陈惟久画】
诗
荆南山水昔曾游离墨铜官岚翠浮任氏亭台好垂钓张公洞口不容舟緑萝摇雨花飞急白鸟冲烟浪未休今日披图一惆怅王君【阙】处忆风流【句吴周砥】
荆溪溪上首重回岂忆人间化刼灰只有斩蛟桥下水可曾写入画图来【遂昌郑元祜】
好山都在太湖西满路风烟棘刺迷华屋燕飞今在否市桥官柳不胜题【虞堪】
斩蛟桥下王枢府高榭连云第一家欲向新图何处问客窗风雨对梨花【张监】
太湖西畔树离离故国溪山入梦思辽鹤未归人世换岁时谁祭斩蛟祠【吴兴王蒙】
王家宅子荆溪上囬首风埃一惘然怕说当年行乐事卧游图里见山川【陆大本】
邵家楼子百花明袁令祠堂一水平俯仰经行春梦破披图能不重关情【张经】
环庆遗家三百年书林喜得子孙传惟余图画仍依旧一壑风烟思惘然【王光大】
荆南山水照清辉客里时时梦见之风尘澒洞归未得每展新图慰我思【陈植】
人家緑树遶孤城溪上风波落日明三害祠存人已去只今豺虎却纵横【张田】
杀虎祠前云尚黑斩蛟桥下水犹腥十年湖海为羇旅夜夜相思入枕屏【荆南樵人】
记
东坡先生尝曰一入荆溪便觉意思豁然欲买田其间种橘作小亭名以楚颂卒不遂其志杜樊川作水榭正当荆溪之上其遗址僧结庵以居至今历历可考见盖荆溪山水之胜善权离墨铜官诸山冈陇之起伏云霞之吞吐具区滙於其左苕霅引於其前凡仙佛之所宫高人逸流之所宅殆不可以计数也觉轩王先生韫真潜德於其间修天爵以恒贵去人欲以求仁垂子若孙皆循循雅饬弗违先生志也其曾孙允同静而有智简而能文与予为姻契故予知其义方之训有自来矣河之始达也才滥觞焉楩楠松栢千尺之材出於萌蘖之微由其源远而本深耳允同命予友陈君惟允绘为荆溪图以示不忘乡都之意他日指图而叹曰某树也吾祖之所封植也某丘也吾父之所游登也宁无惕然有感於中乎若允同一举足话言而不敢忘其祖若父者非教之有素而能然哉吾固曰其中多隐君子既乐善於一世又能使其将来之未艾盖亦山川之锺秀粹美而致然乎岁己亥五月十三日东海生倪瓒漫书
高士图题跋
袁安字邵公汝南汝阳人严重有威见敬於州里时大雪洛阳令自出案行见人家皆除雪有乞食者至安门无有行路谓安已死令人除雪入户见安僵卧问何以不出安曰大雪人皆饿不宜干人令以为贤举安孝亷也大德癸卯二月念五日姑苏寓舍制孟頫
袁氏自司徒安後世为上公猗欤盛哉斯其积德累行有以致也而传者又以得葬地之故岂其然乎予兄为通甫作卧雪图特写先曾之清高以贻其子孙而传无穷也通甫宜保之後一年二月廿五日吴兴赵孟吁识【子俊】
雪气侵人卧欲僵苦劳明府到藜牀主宾问答皆情话何用闲名入荐章【楚龚开】
大雪塞门袁公高卧不出不宜干人之语非直一时高致而已想其面目严冷意气凛烈与雪同其孤高此岂肯为汝南郡从事持私书致邑令者哉宜其痛遭峻拒也观大节者於细事他日争楚狱於人主盛怒之时折窦宪於朋党怙权之日毅然不少屈真可畏而仰也【陵阳牟巘】
袁氏四世五公迹其贵富烜赫岂浅尠哉千载之下使人彷佛图写思见其人者乃在卧雪时耳【姚式书】余为通甫作此图正以通甫好修之士使之景慕其高节耳然余自谓颇尽其能事此难与不知者道也明年四月七日重题【子昂】
闾巷风雪中僵卧何限洛阳令政为一士来尔乃其所辟举类如此而史失令名亦可惜旧图雪中有芭蕉叶子昂更画之凛凛通甫【阙　谷阳龚璛题】
僵卧空斋尽耐寒门前行路雪漫漫投炎附热非吾事一任人将冷眼看
门巷萧条雪已深空斋居【阙】泥重衾就令僵死亦闲事可见世间君子心【聊城周驰】
隂风响枯梢冻雪埋老屋深径断行踪除道乏僮仆闭门事高枕政尔清寐熟谁与排户入停马驻车轴闻知是令君冷语无欵曲卿去我欲眠母烦贲空谷升车首重回愿饷不敢凟移书举孝亷庶以激颓俗後来立朝端谔谔争楚狱方其高卧时何意万锺禄令君非素交此举真具目范史良包羞姓名忘纪録邵公有裔孙眉宇清可掬苕仙赠此图笔驶高自足老气近古作冷光淡朝旭当以净眼观那许污手触平生氷雪心居玩亦三沐【嘉兴蔡景传】
此图天真烂漫无一豪笔墨畦径寒气凛凛逼人疑此身与令相後先於邵公门术也孔子曰人有不为也而後可以有为公为汉名臣立於朝自天子至大臣皆倚赖之方僵卧时盖有所不为耳【东莱吕克勤】
在昔洛阳雪深丈余士也高卧来令尹车今年吴淞雪复何如积素一色鸥鹭有无之子江皋修亭是居有琴有书有酒有鱼赏静独眺聊以自娯挹兹清风廪廪起予此景此图再卷再舒【通川钱重鼎】
洛阳雪深冻阑干高士僵卧饥袁安?贫束腹一榻寒不忍持鉢隣里干令君晓鞭望门看贤哉此公此操难谁能为口须片肝五公四世清节完吴兴松雪峻笔端束缣粉白浩漫漫俨若古意幅面摊好事把玩应长叹人间饱饭炊邯郸功名囬首作霏残何如小忍聊盘桓门前嵩少青漓岏
唐人得高士袁安卧雪图宋真宗出诸内府以饯相国丁谓之守昇州其被召也留之赏心亭而去後有馋太守者窃而易之莫知流落何许尤物之可嗟惜如此松雪作此幅极有思致非能烹陶家冻茗者安能味之此可与识者道【海粟】
天下岂遽有饿死之士哉士纵不饿死亦死况饿不死耶不宜干人岂特雪中但干人则媿且死矣邵公之所以致洛令来者政在平日不在雪中也子昂以通甫好修为画闭门卧雪时事通甫没後数年其子仲长持以示仆时秋暑犹炽展卷寒气袭人体粟呜呼好修如通甫者何可多得其子种学绩文有操尚克世其家此卷笔意超诣不减古人子昂亦自谓尽其能事仲长宜善藏之【郭麟孙】
东郭先生履下穿更图卧雪咏袁安就令饿死亦细事门外春泥何日乾【璛再题】
吾十数年前作此图今日观之便如一梦通甫没又已七八年【阙】使人怅然耳【子昂】
门外雪深泥没膝幽人怀抱自春风可怜令尹无高致乘兴何须见此公【文原】
向吾友姚子敬持是图索题回首十六年通甫子敬皆为古人展卷为之叹息【子俊】
晓看嵩少玉嶙峋枉驾应怜处士贫令尹若能为保障长衾尽覆洛阳人【墙东老叟陆文圭】
巷深雪没胫高卧不知寒谁计千载下流传入画看【黄山老樵】
僵卧雪塞户汝南袁邵公冠盖洛阳令扫雪见高风冷竈不生烟虚甑久尘蒙投谒非吾事舍君其谁从【东海倪瓒】雪中闭户将何所求令之造之固无加损於公亦无加损於令也而遂相传以为美事时之可尚耳又惜令亡名亦不烦惜也使公与令闻予言当相顾一笑既画之八十四年淡如王行题於翠岩而下十有六人之後此卷於袁氏屡见之今归陈孟敷矣
右东汉袁司徒卧雪图故元赵文敏公之笔勾吴陈孟敷所藏也文敏公於此卷凡三题识而继之者有若前代遗老陵阳牟先生两龚先生暨聊城周公巴西邓公皆儒林五璧去今才半百年咸修文地下不复可见矣昔之君子一时登览游咏之适其遗迹之所存往往传以不朽若司徒卧雪事亦无足深论至於图而传之者岂不以其人哉盖其立朝之大节忠谠弗阿而羣憸讋服海内仰其清德与汉祚相为终始所以後世图而传之者良以此也苟其人之大节无足称者则闭门高卧不宜干人之语曾何足深论哉兹图乃文敏公为嘉春作而嘉春物故已久而今为孟敷所得东海倪云林介休王澹如漫题於後尚其宝蓄之洪武二十三年十月廿有三日河南後学高逊志书於姑苏之山塘
公尝冬时负日阳称快哉大雪中不干人饥寒不以累其心是亦一快哉也公之固所守向火乞儿趋走无寒暑诚何物耶子邵子诗半夜风寒当门独立公真其人矣洛阳令荐之有识者乎令以民苦雪亲廵问之牧民君子矣醉醸饱鲜其下毙至於冻饿之乡氷雪之伤恬不思问及又诚何物耶赵松雪写公卧雪使後世若目覩其事为士子观之能不思固守可仆仆以干人乎居民上者观之能不思贤者有饥饿於吾土地乎陈某爱此卷而购藏之不与他卷同是其重名笔而仰高风思固守而凛凛於其躬某其有之乎【长乐王滨】
此卷今为南京金元玉所藏甲辰正月廿八日雪晴元玉邀予登楼观此复出纸俾録归元玉盖知予之所好也【性甫志】
水村图
大德六年十一月望日为钱德钧作【子昂】
後一月德钧持此图见示则已装成轴矣一时信手涂抹乃过辱珍重如此极令人慙媿【子昂题】
诗
向来寓意思卜居住处只今成画图胸中本自渺江海主人相凂写分湖【邓椿】
鸥鸟难渝旧约湖山不改清秋人自与波上下我其卒岁优游　题前诗竟後得六言一首并书其後【觉非叟邓椿】村南村北树蒙蒙秋水清涵野色空道外俗尘飞不到似移家住画图中【梅塘吴延夀】
踈柳平芜落雁飞断桥斜日钓船归江天万顷秋如画一笑人间醉墨非【顾天祥】
屋後青山门外溪踈踈芦苇钓渔矶地缘清絶人堪爱长是三春鴈不归【男资深原义】
当年图画知何处如今身向沧洲住吾亦爱吾庐芸窗几卷书　青山天际小目送飞鸿杳试问钓鱼船芦花浅水边　菩萨蛮【学子陆祖允】
青山横陈水萦浦饥鸿高超渔设?中有幽人坐环堵晚风吹断芦花舞【林宏】
桑梓未能忘楚甸吾书久已寄吴门悠悠江海风烟隔知是夕阳何处村【于文传】
坐窗不遨呻蠧竹兀兀那知髀生肉眼明见此水边村浣我胸中尘百斛荒山寂历苍烟斜惊风??鸣蒹葭平沙暮寒羣雁起垂杨掩映幽人家风流王孙摩诘手妙处端如神所授等闲点缀皆精姸怪底秋光生户牖我家本住淞江滨怳然一见融心神他年卜筑遂君志留取青山容散人【松陵叶齐贤】
跋
息齐居士旧尝为德钧作水村图【阙】题云问君何许水边村亦有扁舟乘兴人无限好山茆屋外他年倘许我为隣【阙】既还吴兴复来见子昂此图意象融会令人应接不暇又何暇诗非德钧讵能领会耶【姚式书於姑苏寓馆】牛马百川独渚乌鸢羣木西村天地四方黄鹄先生秋雨柴门
忽有沧浪鸣笛飞鸿黄叶云深想望美人秋水卷帘隐几何心【吴郡陆桂】
记
予游淮水来吴会客於季道陆翰林之宇下近十年知其别墅在淞江之南分湖之东欲往来未能每思寛闲寂寞之滨得与鲈乡蟹舍隣接庶城市委巷偪仄之怀有所托以纾焉季道悉予志为卜筑於其别墅之傍至则聚书其中以自怡悦屋前流水清澈鉴毛髪居人数汲以饮时有鸥鸟舞而下若相忘於江湖可取以玩也异时子昂赵集贤为作水村图林樾?乎茆屋略彴横乎荒湾秋风鸿雁夕阳网罟短棹延缘苇间不闻拏音掇其意趣图写於大德壬寅迄延佑甲寅十有四年景物处所宛然不异於今所居事固有不相期而相符若是然者季道泛舟往来吾庐手丛书一编笔床茶竈之风流故在明月之夜共载以游抚清絶之区得咏歌之趣或能追皮陆清事可乎噫予老矣方将卷书学钓容与於烟波之上而为之歌曰舟摇摇兮风嫋嫋兮波鳞鳞兮鸥翩翩兮扣舷渔歌兮孰知其他兮歌已遂书为水村隐居记延佑乙卯季夏望日【通川钱重鼎】
诗
四野漫漫水接天孤村林木似凝烟莫言此地无车马自是高人远市廛【扎拉伊埒特】
蒹葭苍苍白露为霜所谓伊人在水一方溯洄从之道阻且长溯游从之宛在水中央　蒹葭凄凄白露未曦所谓伊人在水之湄溯洄从之道阻且跻溯游从之宛在水中坻　蒹葭采采白露未巳所谓伊人在水之涘溯洄从之道阻且右溯游从之宛在水中沚
是诗三章赋蒹葭於露已霜想伊人於水一方欲往从之道阻长尝三复之紫阳夫子以为不知其何所指偶閲水村图其景物萧瑟烟波浩荡有人乘扁舟往来其间此图此意殆与此诗若相符者故书於其後云延佑己未九月望日学子陆祖宣
赋
孤村何所厥土若浮宛然虚舟渺乎中流秋云兮漠漠流水兮悠悠老雁兮肃肃折苇兮飕飕尔其罛罩悬乎夕阳茅屋枕乎湾碕略彴通乎往来林薄郁乎蔽亏睇幽境兮寥閴隔凡尘兮喧卑我之怀矣一苇杭之忘鈎意钓与物委蛇鄙詹父兮施芒针哂任公兮垂巨缁固匪钓湿兮疑虾蛭盖将劈水兮看蛟螭沧浪兮舒啸涟漪兮赋诗苍茫兮独立逸豫兮无期亦有冈峦峙兮嵳峩薜荔深兮婆娑缥缈兮云霞暎带兮烟波玄真兮渔蓑幼舆兮山阿思夫人兮奈何悲予生兮蹉跎孰若求吾性兮自得胜外景兮实多任动静兮有获希仁智兮靡他庶几适此性之天兮惘然忘其为画图也大德七年六月一日束从大书
诗
钱子守道殊自适某水某丘藏袖中有时对客且舒卷坐我絶境烟波空参差老雁忽飞起微风欲拂芦苇丛湾碕寂寥悬网罟夕阳隐约归渔翁远山近山云漠漠前村後村水重重适从何来荡两桨【阙】崖浦溆遥相通深林蔽亏八九家竹篱茅户既不同青天白日机事息乐此畊饮得古风谁言见画独幻影我欲振衣即往从因思辋川着摩诘复想嵩山栖卢鸿只今好事空见画山川缅邈凄遗踪【从大】
暧暧水边村萧条絶尘滓钱君智者徒而能後乐此平生丘壑情所尚政在是问谁为此图吾兄固能尔【赵孟吁题字子俊】
幽人心地本翛然此境相谙七十年茅屋数椽依约外云山一抹有无边眼前生意今林屋笔底秋风古辋川胜景有余描不尽归鸿几点落寒烟【聚山黄肖翁】空林有影连山远流水无声带雁寒自是渔樵真乐处不知图画与谁看【东南仲】
长爱秦郎絶妙词荒寒暗合辋川诗斜阳万点寒雅处流水孤村又一奇【罗志仁】
山色浓还淡孤村水遶之俗尘飞不到野老住偏宜碕岸疎疎柳茅檐短短篱小舟欹侧过便是少陵诗【陵阳牟巘】茅舍竹篱山掩映蒹葭杨柳水萦纡渔人定指扁舟路歌客应寻隐者徒【汉东孟淳】
吴中水为乡人与鳬鷖处【阙】　　　年黄梅少时雨农不田畴占洲渚乡风用鉏不用犁筑塍踏车儿女妻农家辛苦亦复乐高低两宜【阙】　角自爱茅檐暖莫厌社酒浊【阙】　赛神卜东作饭牛何必歌短褐尚可着十年种树树满村明年养蚕蚕百箔延佑丙辰偶赋此十月七日访湖天学士遂到水村先生寓居烟水苍茫间适与所咏相似俾书【龚璛】
寒烟漠漠鎻荒村日暮帆归浦溆昏??秋风鸣老树涓涓流水绕柴门平沙雁起声如?断岸罾悬影若翻要问先生得真趣玩图嘿会复何言【真定王钧】
词
翰林妙写溪村趣荷屋知何处溪翁想像住溪湾一笑如今家在画图间　西风门掩芦花溆聊与渔家伍人间不信有张翰剪取吴淞空向卷中看【右调虞美人】延佑丁巳中秋日德钧擕此卷俾赋小词为题【汤弥昌】
依緑轩
记
季道为甫里贤子孙余久客其门束书相随於分湖於其第宅东偏池上架屋亢爽扁曰依緑俾二三子於焉澄怀涤意咏诗读书暇日倚阑俯瞰鱼行镜中无遯形天寒水落石崭然离列其涯可坐而钓其流清澈滉瀁非断港絶潢居然有濠濮之想予尝独立苍茫欲穷水脉之所自来第见短篷拂芦苇丛往来烟波之上若鳬鷖然悠悠乎不知其所之中秋雨歇夕阳依依季道谓予曰此距分湖数里子能共载以游否遂呼轻舟泛中流云破月出水月上下辉烛照澈肝胆徘徊者久之东望檇李渺然有无间分湖水之半舒舒焉西南向趋第宅之旁不为湖所吞而资其所润故其积停者得以为沼为沚演迤於阑槛之下而不去岐而东西以逝者其为泽抑为川乎所谓观水有术必观其澜者非耶二三子睇流动而得其固有之智咏沦漪而得其自然之文因盈科而进悟成章而达未必不为藏修游息之一助岂特某水某丘童子钓游云乎哉余老学薄不工於文然纪其胜为季道言之曰子之言不虚其书为记延佑二年正月望日通川钱重鼎记
词
杨柳丝丝两岸风前村溪路远小桥通人家依约水西东舟一叶移过荻花丛清景迥涵空好山青未了莫云重是谁惊起几征鸿天然去却在画图中【小重山　合肥束从周】
诗
平生鸥鹭盟结此茅一把江湖散人传着我无不可【芳浦曹浚】
青山横陈流水如玉萧瑟寒芦扶踈云木匪畊伊渔熙然自足睠兹幽尚於谁之屋有隐君子好古眈书扁舟何人载酒来与岂无知者爰作是图辋川之胜千载与俱【孙桂】
每怜北苑风流远笔底精神此日同春水孤村无限意题诗输与杜陵翁【吴郡钱良右】
鴈行低拂水光寒茅屋遥怜野趣寛自是一经摩诘手披图真作辋川看【东淮俞日华】
几叠山连松竹一行鴈起汀沙看他水村茅屋谁问处士谁家【从虎题】
古木萧踈蔽草庐好山重叠水萦纡先生自得渔樵趣无限秋光入画图【建安黄介翁】
又词
染秋云图泽国野趣入游戏能事何须五日画一水重重杨柳陂塘茅茨篱落蓴乡外西风渔市　晩烟霁恰有客泛扁舟延缘度踈苇欲访幽居宛在碧溪尾浩然目送飞鸿醉歌欸乃溪光里乱山横翠【祝英台近　汤弥昌】
又诗
泽国渔无定秋霜柳不凋幽人意晼晩此日画萧条【高沙龚璛】
有宅一区兮水之乡前可渔兮後可畊絶思虑之憧憧兮鱼鰕集而鳬雁翔伊昔寄之图写兮犹彷像而赋高唐暨岁晏遂初服兮遇夫人之慨慷维安宅之攸居兮何羡乎堂皇爰不畊而不获兮维道之昌我还湖山以骋望兮怀若人兮不可忘眉夀兮未艾维水兮泱泱读水村隐居记辄歌以乐其後吴兴姚式子敬
跋
德钧先生家於中吴久而同客於甫里陆氏之门後十四年先生始遂隐居之志适与家叔子昂所画水村图相符既与为之赋又复记之仆三读其文慨甚且有卜隣之兴遂拟赋之以写先生之怀并致景仰之意云【吴兴赵由儁识字仲时】
赋
惟具区之大泽兮流派於分湖滉漾演迤以东注兮渺天水之涵虚平畴鳞次以壤接兮但见云烟竹树之村墟鸡鸣犬吠之相闻兮夕阳照景於桑榆?舟楫以出入兮匪车马之通衢鸥鹭狎而忘机兮鹰鸇免乎丛敺凤高冈而难附兮惟乐郊之可图慨先生之夙志兮适绘事之相符既卜筑於水涯兮轶埃之?居谅遗情於轩冕兮羌无毁而无誉矧观远以为主兮契金石而弗渝从子弟以抠趋兮视诗书之范模遵皮陆之高轨兮时吟咏以相娱岁既晏而踌躇兮动西风之蓴鲈含狼山之历历兮遡淮水之舒舒怅两乡之明月兮托亲旧於音书廓达人之大观兮八荒在乎庭除叹人生之如寄兮意天地於逆旅苟予情之潇洒兮又何必怀乎故土幸缔交以忘年兮得相过於鷄黍闻咳唾之绪余兮启茅塞之心宇羡将濯缨於清泚兮从先生而结庐延佑四年十月二十有六日小侄以道将会试於京师来告远别因见图後水村隐居记谨赋小诗【以道字子原】
过京口
北来朋友不如鸿几个西飞几个东多少登临旧楼观阑干闲在夕阳中
过信州
二千里地佳山水无数海棠栽路傍风送落花搀马过春光更比路人忙
弋阳
雷声驱雨转山西山腹云根已渐?日暮牧儿归不得料应白水涨前溪
拍洪楼
仰有岚光俯有溪轩窗初不计东西云峰雨岫安排定松竹林林自整齐
古寺
山腰磵曲缭短垣百怪老树龙蛇蜿山翁有时抱琴至雪霁月明开北轩
满目云山楼
溪头白鹭来相安溪上红桃雨打残满目云山为谁好一川晴色上楼看
曲磵泉
古木隂中生白烟忽从石上见流泉闲随委曲寻源去直到人家竹坞边
大德八年夏五还自江西过虎丘舟中子敬携此卷见示俗客以恶酒相挠清况构诗不成遂书途中所作少答雅意【房山高克恭】
芳草孤舟渡幽居一径通江湖春雨外墟里暮烟中机息鸥先下花飞水自东临流无限意画史若为工【巴西邓文原】
马足黄尘三尺深清风吹断自难侵乾坤老矣惊浮世泉木萧然动隐心鸥鸟起沙春漠漠渔舟系柳昼隂隂他年无限幽栖处莫似仙源无路寻【甫里陆行直】泽国净秋色远山横夕烟水田羣雁起芦渚一罾悬林树几间屋君家若个边扁舟何日去相伴白鸥眠【郭麟孙】一片寛闲景波涵万顷天雁飞秋影外树倚夕阳边山色来窗牖溪声与管弦何当明月夜着我钓鱼船【陆祖凯】流水孤村深处茂林修竹谁家知是幽人小隐於焉读书五车【束巽之字申义】
流水萦纡别浦孤村掩映前山开卷不知何处高人隐逸其间【赵骏声】
游尘飞不到柴关名利无心梦亦闲时有扁舟乘兴客高谈终日对青山
不入山林不入城孤舟容我寄浮生年来与世殊相远渐喜无人识姓名【青岩赵由祚】
矮窗曲几茶破睡云水烟村溉元气政【阙】侧耳图画外冥鸿声中古今意【林寛】
清溪抱村流茆屋?踈柳天秋鴈行远山翠当户牖罢钓者谁子延缘古渡口野情固超逸图画传不朽何当从之游扁舟落吾手【赵由隽】
烟中山色浓还淡柳外溪流直又斜借问孤村钱处士不知隣壁是谁家【束复之字仁父】
谁识渔樵兴趣阑由来家计在江干羡君图画能殊胜愧我田园卒未安浩荡阑云低树影萧条破屋蔽天寒秋深夜色犹堪爱写取婵娟浸石滩【赵承孙】
一水复一村开卷不忍罢前有无声诗後有有声画【束同之】
青山迷远近萧条古郊墟侧迳深且窈中有幽人居短篱一半掩竹树相扶踈平畴涵白波浅渚涨緑芜何人泛扁舟似与相招呼谁令破幽寂惊鸿起寒芦此意胡可言会心写成图抚卷空叹赏悠悠水云孤【陆继善】家住吴淞江水西短垣矮屋緑隂齐朝云砚湿知山近暮雨舟平觉岸低骑犊看书闲自遣得鱼沽酒醉相携从游尚记髫年日白首【阙】边载旧题【承学朱梓瑞】水村先生家寓吴文章翰墨悉范模平时雅趣何处无寄名播远聊尔娯子昂濡笔成是图心与神会美且都山溪辽遶秋色敷篱落荆榛尘迹虚我来拭目声呜呼惜哉人物不两俱僭言子孙思勤劬传业继老万代儒至正七年丁亥二月廿日实之兄出示先大夫水村图思之不觉慷慨漫书於卷末【徐关日轩】
此卷二十年前於刘完庵舟中一见彷佛间不能记忆近於沈维时处借得钞本为録於此维时又得於徐克成者乙巳二月一日琴川舟还相城舟中复记
墨痴道人【附】
传
墨痴者埭里人也姓顾字渚山以嗜墨故别字墨痴道人云道人髫岁即贪与子墨卿周旋传斯喜鉢古钗漏痕以自娱爨无炊晏如也好蓄法书及古图史虽贫不能致床上雅多断碣残碑虫缃蠧竹喜作清课每晨起拂几洗砚理茶铛温博山罏礼古佛毕即从事於子墨螺者丸者笏者大都李邵旧藏也以三十种为量而各品目之日试其一序而进月而编如初盖墨一岁得十二磨焉墨不敝而道人之手日以适道人之目日以怡矣泼墨竟或应人者求或漫庋之即从破瓮取松子桑枝自扇小鼎为秀碧汤煮名一瓯把玩徐啜盖道人酷有茶韵其贮焙欣赏往往有法故自名渚而字渚山以顾渚山产佳茶亦古人慕蔺意耳而因以墨痴自赠其痴殆未可量乎吕氏子传曰余尝访墨痴於雨窗烟屋中欲叩其所以为痴者经户寂若披其帷见其悠然於隐囊间石叶轻上不律柔和春膏润滑墨渖淋漓侧头细看欣欣若挹良朋此固道人所以得痴者耶意其踈澹闇古之致足相晤对与余闻古人看茶啜墨为好事者嘉话每叹裹头奴不善享受乃今而得之道人幽情雅韵有足多者苏氏子有言茶欲白墨欲黑道人婆娑夷犹於白白黑黑之间而絶不问户以外其痴真未可量也辛未会魁非庵一经譔
诗
嗜墨高人隐埭川结茅礼佛自逃禅常煎蟹眼茶神活更洒龙香草圣颠行世词章皆润玉赠人丘壑带苍烟多君正接长康脉又有痴名到处传【壬戌状元文震孟字文起】曾传君似虎头痴老树攅轩引北陲石榻坐禅云习定竹阶寻句鹤调饥意成泼墨惊人觉梦起烹茶有婢知一曲寒谿能避世扬舲几欲晓烟移【辛未榜眼吴伟业字骏公】
跋
渚山有墨癖复好茶余尝耳其名迩得邂逅之其人超然不染住世出世者欤【文从简字彦可】
歌
生不愿逐奇赢衣短裾将顿侔圭【阙】　　又不愿偻而前胁而趄侯门弹铗叹无鱼惟愿渚山之下长结庐月团佳品手自储日拾松枝候蠏眼煎沸有法谁我如松烟忽起拂窗牖满壁清芬素涛走雪瓯再引睨白雪飒飒轻颸袭两肘鸿渐真吾师卢仝亦吾友振衣一啸山日斜散髪高歌鹿麋耦乃知道人襟怀颇自奇不能嗫嚅俛仰屠沽儿延年其狂不可几长康痴黠各半之一丘一壑堪乐饥人世宠辱忽如遗七碗聊当【阙】　饮五侯鲭味吾弗知道人好茶兼好墨手藏名种三十璧日试一种月一易墨花遥映青天碧古来至人多若此道人游戏亦尔尔我欲一赠坡翁语子不磨墨墨磨子
珊瑚木难卷二

[book_title]卷三
钦定四库全书
珊瑚木难卷三　　　　明　朱存理　编
看云图【赵仲穆为仁甫作】
诗
青山与浮云终日淡相守山为云窟宅云为山户牖无心成白衣有意变苍狗人情亦如云寄语看云叟【玉山顾瑛】落日杖藜溪上行溪流十里带松声辋川诗意无人领坐对南山云气生【富春吴毅】
霭霭晴云拥碧峦清分秋影落江干何人宴坐长松下苍翠满身生薄寒【云间永彝】
松隂坐来稳山色望中分寄语东州客归来看白云【彭城刘俨】
松头自与峰峦黑云景何如水意闲放下痩筇成小憩不妨坐对日衔山【会稽张宪】
结屋山中住寻幽曳杖行偶来松树下坐看白云生【韩友直】
行憩苍石上坐爱青松隂白云在天际相对总无心【潘纯】横杖坐松下看云起遥岑唯应陶靖节会得此时心【宇文公谅】
松溪春水落白石粲可数坐爱南山云溶溶不成雨【南阳纳新】
旧游清【阙】上爱看弁峰云稍将春雨度始见远林分起灭悟真理逍遥遗世纷於焉自怡悦永怀陶隐君【龙门良琦】云拥秋涛薄镜台道人日日好怀开因此夜来风雨作惊起蛟龙出峡来【扶风马庸】
读碑窠石图【李成画】
神品上上洛阳范坦评
跋
读碑窠石图李唐宗室成所画也予谓笔墨备有神妙两到於此本见之矣前人称画山水者必以成为古今第一信不诬矣宜乎评者以此本第居神品上上云成字咸熙五季艰难之际避地北海遂为营丘人凡画家至不名而曰营丘者是也【柯九思】
诗
炎汉乾坤运已移可怜国复属於谁君臣父子同天性空向荒祠阙读碑【吴郡陆修正】
草昧乾坤气郁森同过祠下读碑隂可怜英识机徒数不料斯人伏祸心【戴有南】
孝娥祠下曹瞒过立读碑隂八字中较智何须三十里披图千古叹奸雄【云松子黄斌】
何事碑隂较滑稽射机迟速孰能齐後来人不前人【阙】犹咏空梁落燕泥【石屏後人戴益】
画梅
明洁衆所忌难与羣芳时贞真岁华晚只有天地知【山农】荒苔丛筱路萦回绕涧新栽百树梅花落不随流水去鹤归常带白云来买山自得居山趣处世浑无济世材昨夜月明天似洗啸歌行上读书台
饭牛翁即煮石道者闲散大夫新除也山农近日号老村南园种菜时称呼元章字冕名王姓今年老异於上年须发皆白脚病行不得不会奔趋不能谄佞不会诡诈不能干禄仕终日忍饥过画梅作诗读书写字遣兴而已自喝曰既无知己何必多言呵呵【竹斋】方寸銕
志
吴门朱珪氏师濮阳吴睿大小二篆习既久尽悟石鼓峄碑之法因喜为人刻印遇茅山张外史外史锡之名方寸銕持以过钱唐访余於吴山次舍求一言白其所谓方寸銕者余笑曰余方以銕石心取乖於世而子又欲乖吾之乖乎虽然古之豪杰修已治人者必自方寸銕始黄金白玉可磨此銕不可磨也子以是銕印诸金玉银铜犀象使佩之者皆无媿於是銕外史氏心印之教行矣吁岂直求工於刻画无戾夫古制也哉今一妄男子释蹻起闾巷取封侯印如斗大印咫尺书驱役带甲百十万如金翅鴞逐百鸟无一敢後者金斗之权重矣哉吾不知果然为天子剪狂宼佐中兴为生民开太平无媿於汝銕否否则徒以苟富贵不至腐尸灭名不已使得珪方寸銕印斯可以蒙金斗而寿荣名矣珪或为今将军刻符印其亦以是告之至正十九年秋七月八日李黼榜【阙】甲进士今奉训大夫江西等处儒学提举会稽杨维祯志并书
铭
娄东朱珪字伯盛工古篆籀文其於六书之义考之尤详尝以余力刻印章则为中吴絶艺间游钱唐遇勾曲张外史名之曰方寸銕以喻其能坚其志操期以进乎道亦若桑国侨志於銕砚之銕云虽然科斗书废已久必以篆籀为师法汉隶而下不具论能复其古其庶几朱君乎朱君与予相游从嘉其志操之白坚今年予来玉山中验朱君之书法益有进是犹张旭悟公孙大娘之舞劔器也见其刻玉石如切泥则又若漆园氏夸庖丁解牛而得肯綮也张得於舞劔庖丁得於解牛吾知朱君得於书而悟外史方寸銕之旨矣遂述其事而为之铭铭曰
圣人作人文开龙马出荧图来神农氏尚结绳民弗犯俗龎淳史苍颉肇有制譬孳乳乃曰字越夏商历周秦科斗废籀篆臻汉而晋书变作唐风媮政日恶日逮今邈寥寥事刻画昆吾刀锺鼎隳石鼓颓心太古娄朱珪至正庚子夏四月廿有六日河南陆仁造
颂
猗方寸銕嫓昆吾刀游刃发硎妙契纵操六书奥旨探赜捐劳史籀秦斯作则孔昭翔鸾翥凤腾龙骞蛟为印为章珪璧丽霄文苑艺林世赖崇褒我颂匪私永言弗佻至正庚子八月十有八日淮海秦约造
诗
人心何危患多岐方寸之銕贵自持百链耿耿明秋晖彼柔绕指惟诡随朱盛刚劲真吴儿法书鉄画逼秦斯晴窗握管俨若思学成变法出瑰奇銕可代笔犹神锥用之切玉如切泥孤忠不媿月食诗清便更赋梅花词元佑党碑我所非驴为犬吠我所嗤雕虫小技同儿嬉屠龙妙割叹奚为盛乎盛乎知不知北南车书复复来中兴定勒磨厓碑大书深刻非子谁至正二十年岁次庚子夏六月初吉天台氏学者元鼎书於白莲桂子轩【虚中】
神斧磨天割紫云仙葩殒玉发奇芬灵书宝诀开刚卯不数人间小篆文
书刻输君总色丝前身想是伏灵芝虎头食肉元无相铸纽休传左顾螭
我家金粟道人章瓦欵蟠螭识未央千古典刑今复见佩之何必兽头囊
镂玉涂金与错银尽将工巧失天真君能独【阙】雕虫技定品他年合出神
伯盛朱隐君予西郊草堂之高隣也性孤洁不佞於世工刻画及通字说故与交者皆文人韵士予偶得未央故瓦头於古泥中伯盛为刻金粟道人私印因惊其篆文与制作甚似汉印又以赵松雪白描桃花马图求刻於石精妙絶世大合松雪笔法惜其不得从游松雪之门使茅绍之专美於今世因题四絶於卷末以美之伯盛勿以予言为誉後必有鉴事者公论也至正十七年中秋日书於玉山草堂【顾阿瑛】
朱珪手持方寸銕抚印能工汉篆文并剪分江龙喷月昆刀切玉凤窥云他年金马须承诏此日雕虫试策勲老我八分方漫写诗成亦足张吾军至正辛丑八月朔陇右邾经书平湖草堂【仲义】
朱生心似鉄篆刻艺弥精应手多盘折纤毫不重轻么麽形独辨【阙】匾势初呈汉印规模得秦碑出入明风流金石在润色简书并余刃庖丁解风斤郢匠成达观应自我赏识足平生趂刻无多讶因君托姓名【钱唐陈世昌】袖里昆吾一寸鉄江南碑碣万家文玉符金印云台将大篆烦君为勒勲【云间陆居仁】
十年兵兴徧天下名山大泽罹野火野火尽烧秦汉碑咸阳鬼哭无人打故人吴睿业篆隷好古乃有如珪者妙刻金粟道人章尤精白描桃花马金印闻如金斗大零落当时建章瓦君不见黄仙鹤伏灵芝北海文章长高价武夷山樵者钱惟善题於海啸轩
跋
馆阁诸公无不喜用名印虽草庐吴公所尚质朴亦所不免惟揭文安公絶不用其制吾竹房论着甚详然其所用印又多不合作赵文敏有一印文曰水精宫道人在京与李息斋袁子方同坐适用此印袁曰水精宫道人政可对玛瑙寺行者阖坐絶倒盖息斋元居【阙】寿寺也鲜于郎中一印曰鲜于伯几父吾子行曰可对尉迟敬德鞭滑稽大略相同子行尝作一小印曰好嬉子盖吴中方言一日魏国夫人作马图传至子行处子行为题诗後倒用此印观者曰先生倒用了印子行曰不妨坐客莫晓他日文敏见之骂曰个瞎子他道倒好嬉子耳太平盛时文人滑稽如此情怀可见今不可得矣予座主张先生仲举在杭一印曰平臯鹤叟盖用杭州三山名临平臯亭黄鹤也古人亦有如此者如云烟过眼录载姜白石印文鹰扬周郊凤仪虞廷盖以其姓字作隐语辛稼轩印曰六十一上人又以破其姓文米元章书史言刘巨济符符字亦好奇耳云门山樵张绅书於朱伯盛印谱後
成化乙巳夏五月八日借昆山黄应龙抄本录於小楼邾性父识
子昂竹石
石如飞白木如籀写法还於八法中若也有人能会此方知书画本来同【子昂自题】
水晶宫里人如雨宅瞰鸥波可钓鱼秀石疎林秋色满时看健笔试行书【柯九思】
丛篁偏映寒云色古石犹凝翠藓痕曾是碧澜堂上月独临苕水忆王孙【危素】
此幅沈维时所藏
右军鹘等帖临本
鹘等不佳都令人弊见此辈吾衰老不复堪此
开成三年三月三日柳公权记
跋
右军鹘等帖旧藏李简之少师家其详见宝晋书史中更抢攘此帖幸存殆有神物护持耶淳佑乙巳夏五陶斋题
诗
麄豪厌见屋漏雨圆滑欣逢锥画沙纸墨千年浄如洗料应曾入米颠家
畸敬赋絶句赞陶斋所藏晋右将军帖淳佑乙巳季夏书於始兴郡九成台
虞提刑尚书父子词翰二帖
用子和韵送?西归就试?屡劝予早还家因一致意
儿有掌中杯但把归期苦苦催两世衣冠仍上第公台原自诗书泽里来　秋色为渠开先我梁山马首囘猿鹤莫轻窥蕙帐惊猜缓步归休亦乐哉
嘉定元年秋七月丁丑汉中泽物堂书
宝唐秋半十四夕浮云破处月华倍明闲中得此【阙】天佳景其视纷纷【阙】　而履危机者何如哉赋五十六言即事敬呈诏使户部大监兼柬诸亲友?顿首再拜
【阙】　　　未满看虚亭小饮胜凴阑浮云尽卷堂堂见清影将圆处处欢一点神光千里在三秋佳景四【阙】难人生几度逢今夕更觉闲中天地寛
虞丞相钧堂帖
钧堂仙集伏惟福本崇大窃闻有长子之戚盛德积善之门岂应有此天道是不可诘矣然去来修短皆前定钧堂露电世法具大定力自有以处此梦符制干兄荣改事有涯此心望望甚久今得报而喜不啻其身之得也汉上相处甚乐前此每许为允文留别当具禀次家信一封谨封纳伏乞钧照允文皇恐上覆
跋
虞忠肃采石之战日星晦蒙江水震荡功烈赫然於时足以讋服强敌愧死名将疑其平日为人有喑哑叱咤千人皆废之状及观其手帖词语详雅气象雍容乃真一书生耳公之子孙居吴中者世藏此帖今为葑门朱性甫得之夫性甫虽好文事藏此固吾知其意不在笔墨间也翰林吴寛题
唐张长史春草帖
春草青青千里余边城落日见离居情知海上三年别不寄云间一鴈书　张旭
题
微仲观於东府之东斋元佑壬申五月初吉
师朴观於枢府之前厅元佑癸酉六月晦日
器之观於承旨厅之东轩元佑癸酉五月二十八日心【阙】之妙洞见藴藉河南耿南仲敬书
叔通观於城东惠寂寺之山堂靖康丙午三月十日长史书法昔闻其名今见其字起敬起慕宣和四年十月中浣日梅山拙逸题
叔盎因谒安国获观长史真蹟建中靖国元年十月壬子
写字力出於不用力耳汉举尝观绍圣乙亥六月初一日题
齐郡张绅拜观於陈氏春草堂
至正辛丑十月十日伊吾荣曾与河东唐巩云间邵焕同观於篔谷
余尝见怀素书云邺下见顔平原曰吾书传得长史八法其平原尚师之而张草之圣则不待言而可知矣今春草帖即宣和书谱所载者【阙】内府收【阙】不存及前贤印章数处亦皆磨灭後有元佑以降诸公题跋惜乎岁远纸损不幸失於护持致令字画细微断裂此为可恨然精妙之神具存诚为世宝皇庆改元十二月朔日乔篑成仲山书
右张长史草书春草帖锋颖纤悉可寻其源而【阙】　松煤古意溢目真足为唐人法书之冠晋迹不可复见得见此迹亦末世之希世珍乎顔平原书家之集大成者犹言杜诗韩文顔法亦出於此也因与袁君子英获观陈彦廉氏赏叹竟日壬子人日倪瓒题
少陵观张旭草圣极叹其妙东坡题王逸少帖则诋张为书工昌黎石鼓歌又诋为俗书是三公之言何戾耶盖王之於石鼓张之於王其书固不可同语然诗人词气抑扬不无太过论者遂欲以为口实未为知书者也亦未为知诗者也世人不以韩言而短王又可以苏言而少张欤因观长史春草帖偶书洪武纪元渤海高啓识
右唐张旭春草帖有宋名臣题识其一微仲观於东府之东斋在元佑壬申其一师朴观於枢府之前厅其一器之观於承旨厅之东斋皆在元佑癸酉其余乃绍圣宣和靖康时人盖壬申癸酉间吕公为左相韩公为枢密刘公为枢密都承旨一时君子在朝共成元佑之治自此岁后即非复元佑矣於是为绍圣为宣和靖康而宋运中圯此帖遂随南渡入张循王家故有臣俊等印然则一纸之显晦与宋之治乱相仍欤披玩之余不胜叹息时洪武壬子之秋稽岳王彜识
昔人评张长史草书虽奇怪百出而求其源流无一点画不该规矩者今观陈彦廉氏所藏春草帖信然彦廉尝作堂奉其母节妇廉甚孝顔曰春草忽得此帖於他方与名堂之义相符岂因孝感而致然欤抑物各有所遇而偶然欤他日有子若孙因是帖也而思与堂符名则油然而兴夫孝思自不能不以此帖为宝藏也後学张适识
琴川陈原锡家藏春草帖韩干马为县令唐礼得之此帖今在王云松家尝录以见寄韩马亦归姚公绶予在公绶舟中得一见乙巳五月十日漫记
怀素真迹【今在李驾部处】
酒狂昨日过杨少府家见逸少阮步兵帖甚发书兴也颠素何可以到此但恨无好纸墨一临之耳比见献之月仪帖内数字遂与右军并驰非後人所能到一点一画【阙】　新奇一法此乃得锺弟子宋翼三过波藏锋法酒狂见此遂大吐出胷中霓耳千文早晚纳去俟杨生
缚笔至可为也兹不【阙】　　　　　　　太师丈足下【酒狂藏真】
十年挥素学临池始识王公学卫非草圣未须因酒发笔端应解化龙飞【凝式鉴定】
王逸少临锺繇书後跋尾是唐僧怀素书杨凝式鉴定宝宁赐玩记王诜宝宁赠【阙】书【阙】　庭坚观
倪瓒八月十一日观於耕渔轩时积雨初霁残暑犹炽王季畊自其山居折桂花一枝以石罂注水揷花着几格间户庭闲寂香气郁然居玩此卷久之如在世外也癸丑
顔鲁公帖
近闻刘中使至瀛州吴希光已降可慰海隅之心耳又闻磁州为卢子期所围舍利将军擒获之呵可慰也
跋
右唐太师顔鲁公书刘中使帖真蹟着载宣和书谱南渡後入绍兴内府至元丙戌以陆柬之兰亭诗欧阳率更卜商帖真蹟二卷易得於张绣江处此帖笔画雄健不独与蔡明远寒食等帖相颉颃而书旨慷慨激烈公之英风节义犹可想见於百世之下信可宝也二月十有二日大梁王芝再拜谨题於宝墨斋
【阙】
北燕乔篑成仲山观
顔太师之书世不多见不肖平生见真蹟三本祭侄季明文马病及此帖祭侄行草马病行真皆小而此帖正行差大虽体态不同而英风烈气见於笔端一也此语岂可为不知者道哉鲜于枢拜手书
鲁公书存世常见李光顔太保帖乞米帖马病帖顿首夫人帖祭侄季明文允南母商氏赠诰昭甫诰并此八本观於此书可谓鈎如屈金点如堕石东坡有云书至於顔鲁公诚哉是言也时大德九年岁次乙巳冬十月廿五日集贤学士通议大夫张晏敬书
瀛州帖观鲁公他书特大而澟澟忠义之气如对生面非石刻所能髣髴也余平生获见真蹟二小字麻姑记与此耳尝有云桃源在何处廼见世道污所以顔鲁公细字记麻姑事近荒忽特贤者适婴多虞世降俗陋假异境以明其志殆子欲居夷也维鲁公忠贯日月功载旗常固不待善书名于代况笔精墨妙若是耶昔桓彜渡江伤晋之弱及见王导辈语则知有托足之地余於是观公翦擒之快亦知夫唐爝未息欤史侯处厚尚义士也旷岁月而得之非尚义者不出示非其人处厚知所尚哉
右唐琅琊开国公太子太师顔真卿字清臣书刘中使帖真蹟四十一字公尝学书於张旭得屋漏雨法衍游京师览公书最多衍之所藏送辛晃序顔昭甫殷夫人二诰争坐後帖朝囘马病帖皆经宣和绍兴御府然俱未若此帖之雄放豪逸岂特入季明之室将与元气争长昔人云书一艺耳苟非其人虽工不足贵也惟公可以当之至大己酉中秋日拜观於兰谷大卿史侯之第蒙城田衍题
太平之日生长京师乃得会观诸名公法帖故能考其笔法辨其真伪也如顔书且勿论碑本今专审其墨蹟如乞米李太保马病皆真行祭侄文行草字如钱许大四帖相若皆白纸顿首夫人行书淡黄纸字亦钱许大昭甫诰正书甚严整有力白纸字亦钱许大【阙】肖碑刻允南母诰寸五大字笔力不及白纸此刘中使帖字最大观其运笔点画如见其人端有闻捷慨然効忠之态真希世之宝也时於明窗浄几展玩之余收卷三叹後之学者非不厉志米芾所谓心会而手不遂也顾中常用东坡研山【阙】墨敬书於劝学斋
此中使帖云松前年寄予录本乙巳五月十日雨窗书
山谷真迹
经伏波神祠
蒙蒙篁竹下有路上壶头汉垒麏鼯鬬蛮溪雾雨愁怀人敬遗像阅世指东流自负霸王略安知恩泽侯乡园辞石柱筋力尽炎洲一以功名累翻思马少游
师洙济道与予儿妇有瓜葛又尝分舟济家弟嗣直因来乞言会予新病痈疡不可多作劳得墨渖漫书数纸臂指皆乏都不成字若持到淮南见予故旧可示之何如元佑中黄鲁直书也建中靖国元年五月乙亥荆州沙尾水涨一丈堤上泥深一尺山谷老人病起须发尽白
跋
张孝祥安国氏观於南郡卫公堂上信一代奇笔也养正善藏之乾道戊子八月十日
山谷晚年书法大成如此帖毫发无遗恨矣心手和调笔墨又如人意譬泰豆之御内得於中外合马志六辔沃若两骖如舞鍚鸾肃雍自应武象莫不入驰驱之范亦诡遇者之所知也范成大至能题於此
杨寅锺必高王中敬观
此卷昆山张大参敬之物今归沈石田氏
欧阳文忠公真迹
寄子美三十六韵庐陵欧阳修上
衆美子美貌堂堂千人英我独疑其胸浩浩包沧溟沧溟产龙蜃百怪不可名是以子美辞吐出人辄惊其於诗最豪奔放何纵横衆弦排律吕金石次第鸣间以险絶句非时震雷霆两耳不及掩百痾为之醒语言既可骇笔墨尤其精少虽尝力学老乃若天成濡毫弄点画信手不自停端庄杂丑怪羣星见欃枪烂然溢纸幅视久无定形使我终老学得一已足矜而君兼衆美磊落犹自轻高冠出人上谁敢揖其膺羣臣列丹陛几位缺公卿使之束带立可以重朝廷况今参国议高论吐峥嵘惜哉三十五白发今已生近者去江淮作诗寄离情口诵不及写一日传都城退之序百物其鸣由不平天方苦君心欲更发其声嗟我非鸑鷟徒思和嘤嘤因风幸数寄警我聋与盲【全集题作答苏子美离京见寄】
跋
赵子崧观於庐陵凌波阁伯慈伯武伯起侍戊申岁中元日
吴大宗师挽诗
仆告老南归吴大宗师亲笔赋诗送别来岁公即上仙矣每览遗墨不胜感慨辄撰仙游挽诗三章附见於後以寓知敬不忘之意云
人物江东独岿如龙光异数老斋居肃容朝日修真诀燕坐看云赐御书柱石玄门弘道德粃糠浊世化清虚崇文别馆神游夕环佩临风下玉除
宝剑飞空共百灵蓬莱雾暗落长星扶持道教传千祀游戏天朝望八龄竹屋尚悬高士榻云窗谁校太玄经锦江春水仙源活化鹤归来古栎青
逸气雄姿迥絶尘题诗送客墨犹新玄宗嗣教功行世饶国疏封孝逮亲一代风骚今大雅千年雨露古真人河图卜葬衣冠地龙虎山川泣鬼神【胡助】
沧溟曾变几桑田不与人间较岁年天子殿中常进见神仙班里独巍然道高千古百灵卫泽餍羣公万口传最爱太常胡博士谈玄幸得及生前【吴兴唐棣】
宋人墨帖
彦博顿首祠部同年近累得来翰深荷勤意审【阙】美转伏惟欢会未涯披对春中万万爱重彦博顿首
静万已至且令权书必应过夏
修启近贾常行曾致拙问辱书承经暑动履清和少慰瞻勤兼蒙惠以韩城鼎铭及博山盘记不意顿得二奇物修集录前古遗迹自三代以来往往有之独无前汉时字故常以为恨今遽获斯文遂大偿素愿乃万金之赐也属患膝疮家居絶客每日把翫无厌然古文难识当徐访学古博识之士问之期於尽得而後已不胜珍重珍重谨於邮中奉状粗报已获佳贶余未及他不宣修顿首启原甫安抚学士坐前五月廿二日谨状
轼谨次传道先生游庐山韵
尘容已似服辕驹野性犹同纵壑鱼出入岩峦千仞表较量筋力十年初虽无窈窕驱前马幸有?夷挂後车莫笑吟诗淡生活当令阿买为君书
阅讫幸即付去人送公弼郎中禹功太博明叔教授各乞一首轼上
辙谨赋喜雪一首奉权府运使司封郎中一笑
发函寛大一封书卧阁雍容三日余旋见雪花投树密未应天意与人踈瓦乾渐渐知鸣霰畦润融融想没鉏高会梁园遗迹在早知词赋似相如
再用书字韵赋喜雪一首
春秋无麦似当书况复秋田水潦余一雪端来救焦槁千箱乞与等亲疎消残温疠曾非药蚀遍陈根不用鉏犹恐远邨沾未足更呼农圃问何如　辙上
舜民再啓姻期必尝经度舜民以初二日至洛中自此至初六日良吉又以一行兵冗不能久留欲到初六将财定并行并以是日纳壻留箅在门下翌日遂行未审可否余谨面质舜民顿首
庭坚顿首伏承远归道涂之勤未得休息而躬料汤药至辍寝膳窃惟起居不适幸有安平之候想遂释然矣时雨沾足春风妍暖想同家母万福民有食麦之【阙】令嗣长官亦得申眉矣亟作此状候服药者安问极不周至续亦别通啓左右矣庭坚再行
栻顷在湘中尝约刑部刘公修斜川故事城南有丘岿然因以南阜名之是岁来守桂负此约三年矣戊戌五月与周允叔吴德夫宇文正父传父登雪观和五柳翁韵谨书以寄刘公栻再拜
行客念故里劳者思少休如何岁华新尚尔天南游涉历遇佳日品题自名流聊复揩病眼沙边玩轻鸥和风着冠巾春意动林丘眄怀千载人孤高谅能俦亦有一二士举酒相劝酬未知吾故园草木如此否政拙甘下考智短忘百忧赐归倘蒙幸旧盟良可求
敬夫寄斜川诗叙往年之约殊不知芮今病久矣非如昔时独心不忘耳勉和一章以叙谢意芮再拜
病着不仕事淹卧心自休经时不出门况复斜川游每觌节物换怳惊时序流少年喜追逐聚散水上鸥沉舟枯木畔风帆春树丘我病正尔许怀念老朋俦有酒不能饮徒有献与酬故人遇佳日亦复我念不佳章写怀抱一读寛百忧吾君念远民归计未易求　戊戌三月乙丑顺宁阁
右九帖云松录之
楼前暮霭暗平林楼上人愁寒思深未必薄云能作雨从来秋日自多隂三年客梦迷归路一夜西风老壮心欲作新声寄遗恨直弦先断缓盈琴
久隂忽晴已可喜况复夜气驱蚊藏清风送回六月热急雨借得三秋凉非惟归云人目快更有白日天心当从来万古有未尽待子一夕心胸张
剑气寒高倚莫空男儿日月鏁心胷莫藏牙爪同痴虎好召风雷起卧龙世说王侯无【阙】种古【阙】富贵及耕农须将大道为奇遇莫踏人间龌龊踪　绍兴戊辰岁十月十三日书於双港吴说傅朋
右诗三纸其一作游丝书其二作真书其次则行书也其书真好游丝风逸无比刘屏山尝题其书有游丝帖歌一首元安阳韩性亦有题赞於後时乙巳岁之八月一日观於玉峰黄应龙静逸堂书斋故识
褚模禊帖【中缝折处钤墨宝小章　後钤墨宝印武功小印】题兰亭轴後
有若象夫子尚兴阙里门虎贲状蔡邕犹傍文举樽昭陵自一閟真迹不复存予今获此本亦可比璵璠　翰林学士承旨中书舍人於玉堂北轩题
京兆章惇观
洛阳富弼观
高平范仲淹尝守会稽郡游兰亭曲水今复观斯文於才翁东斋足为佳遇庆历八年十二月二十六日题庆历中襄知福州才翁为监司相从二年故所藏墨迹奇书多亦传橅善本後於京师王涣金吾借观涣暴卒凡七本皆亡今揽禊文不觉叹息襄题
明年夏四月才翁过宋观於河馆尧臣题
沈遘章岵晏崇治平二年正月十九日金山共观在都览兰亭不一今覩苏令家本殊佳其河南模者矣嘉佑二年七月十八日河东裴煜於吴江题
予平生阅兰亭本为最多此其尤乎当世题
丙午闰正月十三日观於太原燕堂薛嗣昌元宗题汝南许彦先熙宁五年九月四日衔命赴二广别大雅於司农直舍出兰亭古本同观
范淳粹
熙宁丁巳岁河南范子奇题
纯老彦祖巨源成伯子雍完夫正重子中敏甫子瞻子由同观熙宁十年三月廿三日书
汲郡公吕大防观
葛苹
米芾
武功郡侯苏宝元佑辛未三月廿一日
右苏易简跋唐人所橅王羲之书兰亭序臣米友仁鉴定真迹恭跋
右军禊帖真迹世不可得矣可见者唐摹耳而唐摹之真者亦复不可得予前所见三四本大率有米家笔仗波戈趯磔无一出於自然故为奇诡以惊俗眼殆元章所戏为耳此本乃吾友刘廷美所收者盖苏武功家故物也有庆历治平嘉佑熙宁元佑诸贤题识以为褚河南摹者今虽不可知其是否然视他本独得晋人笔意要非唐人不能到也予从廷美借之试临一通未竟有盗窃之而去其夕予与叶及斋汤东谷会廷美饮刘草窗所因以告之廷美无惜言而有惜色且愧且悔方共谋使人物色而求之饮间忽有报得盗者已而家童果追帖至予因笑谓廷美曰昔昭陵之藏以为温韬所发今河南之模又复遭此何禊帖之诲盗耶是亦尤物也请归璧於子昔程夫子谓书札一向好着亦自丧志今予不能用夫子之言而好是一过也而借人之好以为好二过也又不能防盗而几失之三过也一举而三过集焉敢不改图辄题其後以识吾过吁此言虽小可以喻大观者尚亦有所警哉景泰辛未秋孟之十有九日翰林徐叔子珵题
此帖今为宜兴尹氏所藏应祯每过荆溪辄从先之借观今复与太仆丞李廷芝瑞卿同阅敬为之题成化十五年四月二日吴郡李应祯
乙巳八月十八日在沈石田秋轩下录
和靖处士真迹二帖
逋奉白秋深体履清适大师去後曾得信未院中诸事如常否令送到菱角容易容易谨此驰致不宣逋小简上廿二日瑫儿座主暂倩一人引此仆去章八郎家逋奉简三君数日前曾劳下访属以多故未果致谢感媿感媿牓名必已见了彼珍重者果为两手所揞矣呵呵如因暇时许相过否驰此不宣从表林逋顿首四月十七日【阙】所托买物钱二索省是前人留下尚恐未足余伺面致多感多感
跋
此和靖真迹聂卫公帅蜀时所得也观其笔势遒劲无一点尘俗气与暗香疎影之句标致不殊此老胷中深有得梅之清故其发之文墨者类如此当袭藏之以为珍玩元统甲戌夏五谢升孙书於南窗【子顺】
诗
我爱翁书得痩硬云腴濯尽西湖渌西台少肉是真评数行清莹含冰玉宛然风节溢其间此字此翁俱絶俗开缄见字即见翁五百年来如转烛可怜人物两相求落我掌中珠有足水边孤坟我曾拜土冷烟荒骨难肉当时州吏岁劳问於今祀典谁登录翁固不能知我悲聊对湖山歌楚曲我歌湖山亦不知惟有春鸠叫深竹归来把酒吊双缄犹胜无钱对黄菊【沈周用坡翁韵】西湖处士林君复结庐倒卧湖波渌百年何物伤汝廉山下梅花总寒玉满城屋瓦鳞鳞然未信谁人能脱俗紫陌嬉春拾翠钿歌钟入夜烧红烛独教老鹤闲应门走傍湖隂濯双足高平范公遣使来寄以新篇胜馈肉风节文章厚且淳两句平生成实录才多墨妙更入神唯许唐翁和高曲果然遗墨似其人如倚清风扪痩竹惜哉甫里陆天随不趂斯人书杞菊【吴寛】
湖亭路绕梅花曲石砚年年洗芳渌湖光照眼花絶尘此老当年面如玉诗应独步难同调字岂必工终不俗城东苍头敬持来一夜起看三秉烛我从书法得相法骨痩神清臞亦足有如辛苦学仙人火冷空山断荤肉遗编旧事已陈迹五百年来登鬼录水流花落两无情谁能更和西湖曲石田诗人亦清士居不种梅翻种竹他时并作隐君论何似周莲与陶菊【李东阳】
我昔孤山访遗躅春暖西湖泛晴渌山头草树不荒凉知是先生此埋玉忆初茆庐结构完长吏频顾惊流俗就中薛李最忘形湖上夜归曾秉烛先生自乐味道腴此怀何尝忘不足唯耽吟咏苦咿嚘役使心兵削肌肉诗成又复恐惊世辄毁不使相誊录谁知造物难尽藏千古骚坛传妙曲亦有遗墨落人间留在剡藤并楚竹见其痩硬想其人似对灵均飡落菊【陈颀】
乾坤悠悠书两幅墨光深照西湖渌人间翻覆似浮云此纸完全如璧玉少陵痩硬真入评右军姿媚宜云俗想当援笔对梅花谁用官奴寒把烛自然心画得天妙一字百金酬不足乃知形貌列仙臞石带烟霞山少肉嵓嵓气节高百世奚假文章身後录东坡去後古祠荒月下不闻迎送曲遗迹君家岂偶然天遣清风激修竹凭君开卷望孤山三灌蔷薇咀秋菊【张渊】
丙午上元日风雨中寓沈氏有竹庄维时出此卷相示为录之野航记
米元晖画卷【元晖戏作　米氏二字小印　瑞文图书】
子云以字为心画非穷理者其语不能至是画之为说亦心画也从古莫非一世之英乃悉为此岂市井庸工所能晓开辟以来汉与六朝作山水者不复见於世惟右丞王摩诘古今独步仆旧秘藏甚多既自悟丹青妙处覩其笔意但付一笑耳霄壤间所有潇洒奇观盖如是也自古文人才士无不为世所忌挤毁下石无足怪者百世之下方自有公论仆己酉岁避兵火於金坛继至新昌隐君子蒋仲友馆仆於村舍者七阅月此画非大贵人可得亦非大富者可求实一世之所共知因戏作小诗於画云乱山深处是烟霞雨暗晴晖日夕佳要识先生曾到此故留戏笔在君家　庚戌仲秋建炎纪岁初七日元晖
此卷乃小米真蹟青绿山水佳绢所作有元晖戏笔四字米氏二字小印及收藏有瑞文图书印此跋语另一纸虽元晖之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:06:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>