<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,武经总要全文在线阅读,武经总要全文在线下载,大玄古籍书库">
<meta name="description" content="中国宋代官方编修的军事著作。曾公亮、丁度等奉敕撰。北宋自澶渊之盟以来,武备日见废弛,在对夏战争中又屡遭失败。仁宗赵祯恐将帅“鲜古今之学”,遂于庆历三年(1043)十月,命曾公亮、丁度等同加编定,历时三年半成书。仁宗亲制序文冠于篇首,于庆历八年(1048)刊行。南宋绍定四年(1231)重刻,均不传。现有明弘治、正德间的复宋本及嘉靖本,清《四库全书》本以及明清抄本等多种。另有1934年商务印书馆影印文渊阁本、1959年中华书局影印明刊本。该书“凡军旅之政,讨伐之事,经籍所载,史册所记,祖尚仁义,次以钤略,至若">
<title>武经总要_曾公亮_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">武经总要</span> <br/>
          作者： <span class="inputVal" id="bkauthor">曾公亮</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,兵书,完结</span> <br/>
          字数： <span class="inputVal" id="bknum">[book_length]424355</span> <br/>
          说明： <span class="inputVal" id="bkdec">中国宋代官方编修的军事著作。曾公亮、丁度等奉敕撰。北宋自澶渊之盟以来,武备日见废弛,在对夏战争中又屡遭失败。仁宗赵祯恐将帅“鲜古今之学”,遂于庆历三年(1043)十月,命曾公亮、丁度等同加编定,历时三年半成书。仁宗亲制序文冠于篇首,于庆历八年(1048)刊行。南宋绍定四年(1231)重刻,均不传。现有明弘治、正德间的复宋本及嘉靖本,清《四库全书》本以及明清抄本等多种。另有1934年商务印书馆影印文渊阁本、1959年中华书局影印明刊本。该书“凡军旅之政,讨伐之事,经籍所载,史册所记,祖尚仁义,次以钤略,至若本朝戡乱边防御侮计谋方略,咸用概举”。该书共40卷。前集20卷,分制度15卷,边防5卷。前者重在论述选将料兵、教育训练、部队编成、行军宿营、古今阵法、水战火攻、武器装备等用兵作战的基本理论、制度和常识。后者介绍了边防各路州方位四至、地理沿革、山川河流、道路关隘、军事要点等。</span> <br/>
          封面： <span class="inputVal" id="bkimg">Z_12732.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]武经总要
[book_author]曾公亮
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,兵书,完结
[book_length]424355
[book_dec]中国宋代官方编修的军事著作。曾公亮、丁度等奉敕撰。北宋自澶渊之盟以来,武备日见废弛,在对夏战争中又屡遭失败。仁宗赵祯恐将帅“鲜古今之学”,遂于庆历三年(1043)十月,命曾公亮、丁度等同加编定,历时三年半成书。仁宗亲制序文冠于篇首,于庆历八年(1048)刊行。南宋绍定四年(1231)重刻,均不传。现有明弘治、正德间的复宋本及嘉靖本,清《四库全书》本以及明清抄本等多种。另有1934年商务印书馆影印文渊阁本、1959年中华书局影印明刊本。该书“凡军旅之政,讨伐之事,经籍所载,史册所记,祖尚仁义,次以钤略,至若本朝戡乱边防御侮计谋方略,咸用概举”。该书共40卷。前集20卷,分制度15卷,边防5卷。前者重在论述选将料兵、教育训练、部队编成、行军宿营、古今阵法、水战火攻、武器装备等用兵作战的基本理论、制度和常识。后者介绍了边防各路州方位四至、地理沿革、山川河流、道路关隘、军事要点等。
[book_img]Z_12732.jpg


[book_chapter]前集

[book_title]卷一
『选将第一』
传曰：有必胜之将，无必胜之民。又曰：君不择将，以其国与敌也。由是言之，可不谨诸？古者国家虽安，必常择将。择将之道，惟审其才之可用也，不以远而遗，不以贱而弃，不以诈而疏，不以罪而废。故管仲射钩，齐威公任之以霸；孟明三败，秦缪公赦之以胜；穰苴拔于寒微，吴起用于羁旅；张仪之游荡，乐毅之疏贱，孙武之瓦合，白起之世旧，韩信之懦怯，黥布之徒隶；卫青人奴，去病假子；诸葛亮不亲戎服，杜预不便鞍马；谢艾以参军摧石虏，邓禹以文学扶汉业；李靖用于罪累，李收于降附：是岂以形貌阀阅计其间哉？而庸人论将，常视于勇。夫勇者，才之偏尔，未必无害。盖勇必轻斗，未见所以必取胜之道也。大凡将以五才为体，五谨为用。所谓五才者，一曰智，二曰信，三曰仁，四曰勇，五曰严。非智不可以料敌应机，非信不可以训人率下，非仁不可以附众抚士，非勇不可以决谋合战，非严不可以服强齐众。所谓五谨者，一曰理，二曰备，三曰果，四曰诫，五曰约。理者理众如理寡（旌旗有分，金鼓有饣希，故一人学战，教成十人），备者出门如见敌（行则整战阵，住则严防守），果者见敌不怀生（传曰：杀敌为果，致果为毅），诫者虽克如始战（宋义谓项羽：战胜而将骄卒惰者败），约者法令省而不烦（政烦则人惰，水浊则鱼病。法令滋彰，盗贼多有）。明君知此十者，而犹惧取人之难，则必设九验之言词以考之，为九术之科例以复之。所谓九验者，远使之以观其忠，近使之以观其恭，繁使之以观其能，卒然问焉以观其智，急与之期以观其信，委之以货财以观其仁，告之以危以观其节，醉之以酒以观其态，杂之以处以观其色（君子易观，不肖难明。由此验之，可知也）。又曰：二人交争，则知曲直；二人论议，则知道德；二人举重，则知有力；二人忿斗，则知勇怯；二人俱行，则知先后；二人治官，则知贪廉。所谓九术者，一曰道之以德，齐之以礼，知其饥寒，悉见其劳苦之谓仁将；二曰事无苟免，不为利挠，有死荣而无生辱之谓义将；三曰贵而不骄，胜而不逸，贤而能下，刚而能忍之谓礼将；四曰奇变不常，动静无端，转祸为福，因危立胜之谓智将；五曰进之有重赏，退之有严刑，赏不逾时，刑不择贵之谓信将；六曰足轻戎马，力越十夫，善用短兵，长于射之谓步将；七曰临高历险，驰射若飞，进则先行，退则为殿之谓骑将；八曰气凌三军，志轻强虏，怯于小战，勇于大敌之谓猛将；九曰见贤思齐，见善若不及，从谏如流，宽而能刚，简而少傲之谓大将也。然而伎能有长短，局力有大小，器而使之。如钧石之权，不可以称锱铢；斗筲之量，不可以代庾斛。
若兵法所谓论除谨，动静时，吏卒办，兵甲治，正行伍，连阡陌，明鼓旗，此尉之官尔（尉官，司马）；前后知险易，见敌知难易，发斥不亡遗，此侯之官尔（侯，军之虞侯）；隧路塞，行辎治，赋物均，处军辑，井灶通，此司空之官尔（军司空，主善治）；收藏于后，迁舍不离，无浮舆，无遗辎，此舆之官尔（舆，军之后殿者）。然此五者之于大将也，若车之有众材，各司其任，未足以宰制一车之用也。故曰：先语察事，劝而与食，实长希言，赋物平均，此十人之将也；切切截截，垂意肃肃，不用谏言，数行刑戮，刑必见血，不避亲戚，此百人之将也；讼辩好胜，嫉贼侵凌，斥人以刑，欲整一众，此千人之将也；容貌怍怍，言语时出，知人饥饱，习人剧易，此万人之将也；战战栗栗，日戒一日，近贤进谋，使人知节，言语不慢，忠心诚毕，此十万人之将也（法曰：夫将虽以详重为贵，不可有不决。感此论将之疑，虽以博访为能，而不欲有多端之之少也）；温良实长，用心无两，见贤进之，行法不枉，此百万人之将也。此伎能局力之所以异也。
凡将，有五危、六败、十过、十五貌情之不相应者，又不可不察。所谓五危者，必死可杀，必生可虏，忿速可侮，廉洁可辱，爱民可烦，此五者用兵之灾也。何谓六败？一曰不量众寡，二曰本乏刑德，三曰失于训练，四曰非理兴怒，五曰法令不行，六曰不择骁果。所谓十过者，有勇而轻死者，可暴也；有急而心速者，可久也；有贪（一作贫）而好利者，可遗也；有仁而不忍者，可劳也；有智而心怯者，可窘也；有信而喜信人者，可诳也；有廉洁而不爱人者，可悔也；有智而心缓者，可袭也；有刚毅而自用者，可事也；有懦而喜用人者，可欺也（如揣敌人，知其情）。所谓十五貌不与中情相应者，有严而不肖者，有温良而为盗者，有貌恭肃中心欺慢者，有外廉谨而内无至诚者，有精精而无情者，有湛湛而无成者，有好谋而不决者，有如果敢而不能者，有忄空々而不信者，有恍恍惚惚而反忠实者，有诡激而有功效者，有外勇而内怯者，有肃肃而反易人者，有高々而反静悫者，有势虚形劣而外出无所不至、无所不遂者。是以择将之主，澄其心如水鉴，平其诚如权衡，使贞伪不能窜于察视，大小不能移其称可。然后可以得人而不惑，得之不惑然后可以任之不疑。《管子》曰：王者不能知人，害霸也；知人而不能用，害霸也；用而不能任，害霸也；任而不能信，害霸也；既信而又使小人参之，害霸也。是知能信在于能任，能任在于能用，能用在于能知，则知人之道可不重欤？
『将职』
将者，民之司命，国家安危之主，三军之事专达焉。兵法曰：辅周则国强，辅隙则国弱。盖言其才不可不周用，事不可不周知也。故将在军，必先知五事、六术、五权之用，与夫九变四机之说，然后可以内御士众，外料战形；苟昧于兹，虽一日不可居三军之上矣。所谓五事者，一曰道，二曰天，三曰地，四曰将，五曰法。道者，令民与上下同意也，故可以与之生，而民不畏危（道者，仁义也。　　李斯问兵于荀卿，答曰：彼仁义者，所以修政者也。政修，则民亲其上，乐其君，轻为之死。复对赵孝成王论兵曰：百将一心，三军同力。臣之于君也，下之于上也，若子之事父，弟之事兄，手臂之捍头目而覆胸腹也。如此，始可令与上下同意，死生同致，不畏惧，不危疑）。天者，阴阳、寒暑、时制也。地者，远近、险易、广狭、死生也。将者，智、信、仁、勇、严也（智者，能机权识通变也；信者，使人不惑于刑赏也；仁者，爱人悯物知勤劳也；勇者，决战乘势不逡巡也；严者，以威刑肃三军也）。法者，曲、制、官、道、主、用也（曲者，部曲队伍有分划也；制者，金鼓旌旗有节制也；官者，偏裨校列各有官司也；道者，营阵开阖各有道径也；主者，管库厮养，职守主张其事也；用者，军马器械，三军须用之物也）。所谓六术者，制号政令，欲严以威；庆赏刑罚，欲必以信；处舍收藏，欲周以固（处舍，营垒也。收藏，财物也。周密牢固，则敌不能凌辱）；徒举进退，欲安以重，欲疾以速（静则安重，而不为轻举，重则疾速，而不失机权）；窥敌观变，欲潜以深，欲伍以参（谓使间谋观敌，欲潜隐深入也。伍参犹错杂也，使间谍或参之，或伍之于敌之间，而尽知其事）；遇敌决战，必道吾所明，无道吾所疑（道言行也）。所谓五权者，无欲将而恶废，无怠胜而忘败，无威内而轻外，无见其利而不顾其害（强使人出战而轻敌），凡虑事欲熟而用财欲泰（熟谓精审，泰谓不吝赏也）。所谓九变者，圯地无舍（无舍，无依也。水毁曰圯也），衢地合交（结诸侯也），绝地无留（无久止也），围地则谋（发可谋也），死地则战（利死战也），涂有所不由（隘难之地，所不当从。不得已从之，则设奇变以防敌之掩袭），军有所不击（军虽可击，以地险难以留之。锐卒勿攻，归师勿遏，穷寇勿逼，死地不可攻。或我强敌弱，前军先至，亦不可击，恐惊之退走也。
言有如此之军，皆不可击之也），城有所不攻（盖言敌于要害之地，深峻城隍，多积粮食，欲留我师。若攻拔之，未足为利；不拔，则挫我兵势，故不可攻之也），地有所不争（小利之地，得而失人，则不争。言得之难守，失之则无害也），君命有所不受（苟便于事，不拘于君命也）。所谓四机者，张设轻重，在于一人，谓之气机；道狭路险，名山大塞，十夫所守，千夫不过，谓之地机；善行间谍，分散其众，使其君臣相怨，上下相咎，谓之事机；车坚舟利，士马闲习，谓之力机。此五事、六术、五权、九变、四机者，皆良将之所要闻，而兵家之所先务也。
古之言将者曰：静以幽，正以治（清静简易，幽深难测，平正无偏，故能致治也）；能清能静，能平能整；不内顾，不迁怒；乐而不忧，深而不疑。凡将之自治如此，然而事有常患，为将之灾。夫鉴凶门而出，临死而不为生，将之勇矣，然而尚死者不胜（将无策略，苟以死先上，士即死之，当敌则慑，故不胜也），必死者可杀。战谨进止，临生而不为死，将之审矣，然而上生者多疑（将无义心，有求全避难，则事多疑），必生者可虏。策不再计，勇不留决，战如风发刃上，果以敏（攻战必利决断，速疾则不失时也），将之决矣，然而忿速者可悔。获财散之，清不可污，将之廉矣，然而廉洁者可辱。恕己以治人，推惠而施恩，将之仁矣，然而爱人者可烦。养士不以异材，与之安，与之危，将之公矣，然而上同者无获（将明，将智，与众同等，不能自用，又不能用人，随众取同，故无功）。自予而不循（常自负，不循理也），将之专矣，然而上专者多死，而下归咎（将无明智，耻求贤问能，而自专于事，故战者多死伤）。惟善自治者，使柔有所设，刚有所施，弱有所用，强有所加，虑必杂于利害而后能远兹患也。兵法曰：视卒如婴儿，故可与之赴深溪；视卒如爱子，故可与之俱死。厚而不能使，爱而不能令，乱而不能治，譬若骄子不可以用，此爱之不可独任明也。兵法曰：十卒而杀其三者，威振于敌国；十杀其一者，令行于三军。然而卒未亲附而罚之，则不服，不服者难用，此威之不可独任又明也。惟善御众者，附之以文，齐之以武（文，仁也。武，法也），而后所挥无不从移，所措无不从死；发号施令，人乃乐闻；兴师动众，人乃安斗。黄石曰：士卒可下，而不可使有骄。谦以接士，故曰可下；制之以法，故曰不可骄。其此之谓乎？夫善用兵者，能愚士之耳目，而使之无知（言使军士非将军之令，其他皆不知，如聋愚也）；易其事，革其谋，使人无识（所为之事，所有之谋，不使知其造意之端，识其所缘之本）；易其居，迂其途，使人不得虑（易其居，去安履危；迂其途，舍近取远，故士卒怀必死之心也）。
师与之期，如登高而去其梯；师与之深，入诸侯之地而发其机（使无退心，孟明焚舟是也）。若驱群羊，驱而往，驱而来，莫知所之（一其心也，三军但知进退之令，不知攻取之端）。聚三军之众投于险（险，难也），可合而不可离，可用而不可疲，盖可使由之，不可使知之之道也。古之良将，不以己贵而贱人，不以独见而违众。故冬不被裘，夏不张盖，所以同寒暑；度险不乘，上陵必下，所以同劳佚；军食熟然后敢食，军井通然后敢饮，所以同饥渴；合战必立矢石所及，所以同安危。夫将拒谏，则英雄散；策不从，则谋事叛；将自臧，则下少功。如此而望智者为之虑，勇者为之斗，则安可得哉？夫上之用下也，使智、使勇、使贪、使过（智者乐立功，勇者好行志，贪者好趋利，过者不顾死）。下之为上也，死爱、死怒、死威、死义、死利（视下如子，则人死爱；心意激勉，则人死怒；使人以刑，征之以义，则人死威；赏罚分明，则人死义；爵厚赏重，则人死利也）。
危者安之，惧者欢之，叛者还之，冤者原之，诉者察之，卑者贵之，强者抑之，敌者残之，贪者丰之，欲者使之，畏者隐之，谋者近之，谗者覆之，毁者复之；不强不能，不使不欲；能受谏，能听诤，能纳人，能采言。故曰：将主之法，务在览英雄之心，盖谓此矣。夫智莫大于弃疑，事莫大于无悔，进退无疑，见敌无谋（深知敌情，计谋素定，进故无疑，不待见敌而谋也），虑必先事也。若一言不信，则三军之心惑；一事不当，则三军之听疑；一法不举，则三军之志惰；一惠不周，则三军之情懈。如此，赏罚岂明而威岂行哉？故刑上极，赏下通，听诛。
无诳其名，无变其旗（军法不反令于父，不移令于子。有罪，虽亲不问其名，不易其旗），示公而不改法也。夫令素行于民，则民服；令不素行，则民不服。故令素信者，与众相得也。凡兵之败道有六，皆将之过：谓势均以一击十曰走（夫以一击十之道，先须察敌人与我将之智谋、兵之勇怯、天时地利、饥饱劳佚，十倍相辽，然后奋一以击十。若势均力敌，不能自料，以我之一，击敌之十，则须奔走，不能返舍复为驻止矣）；卒强吏弱曰弛（言卒伍豪强，将帅懦弱，不能驱卒，故弛折坏散）；吏强卒弱曰陷（言其将欲为攻取，士卒怯弱，不量其力，强进之，则陷没于死也）；大吏怒而不服，遇敌怼而自战，将不知其能曰崩（大吏，大将也。大将怒之而不厌服，忿而赴敌，不量轻重）；将弱不严，教导不明，吏卒无常，陈兵纵横曰乱（言吏卒皆不为常度，引兵出阵，或纵或横，此乃自乱也）；将不能料敌，以少击众，以弱击强，兵无选锋曰北（此必走之兵也）。此六者，将之不可不察也。军之所患者三：不知军之不可以进而进，不知军之不可以退而退，是谓縻军（为将，不知进退之利害，惟欲从己周权，令军士不能收功而縻系之矣）；不知三军之事而同三军之政，则军惑（军国异容，所理各异，欲以治国之法以治军，则军事惑乱）；不知三军之权而司三军之任，则军疑（不知用兵机谋之人，用为将，则军不治而士疑惑也）。三军既疑既惑，是谓乱军引胜（士疑惑而无畏，则乱）。此三者，又不可不察也。兵法曰：知可与战、不可与战者，胜；知吾卒之可击，而不知敌之不可以击者，胜之半；知敌之可击，而不知吾卒之不可以击者，胜之半。知敌之可击，知吾卒之可击，而不知地形之不可以战者，胜之半；知彼知己，百战不殆；不知彼而知己，一胜一负；不知己，不知彼，每战必败。兵法曰：上下同欲者胜。故善用兵者，如携手而使人，人人不得已也。
兵法曰：以虞待不虞者胜。故战如守，行如战，有功如幸。兵法曰：将能而君不御者胜。故不受命于主有三：可杀，而不可使处不全；可杀，而不使击不胜；可杀，而不可使欺百姓。此三者，将之胜败之先得也。夫上将，料敌之极，计险厄远近（馈运之费人马之力，攻守之便皆在险厄远近。言若能料此以制敌，乃为将臻极之道也）。至于天时审得，地形审便，车马审强，众寡审悉，士卒审谏，器械审利，居处审安，堠望审察，军用审足，进退审宜，动而不迷，举而不穷，良将之百举百胜，得此道也。夫将不可愠而致战，合于利而动，不合于利而止；非利不赴，非得不用，非危不战，故不敢不重也。兵法曰：上烦轻，上暇重。子路问于孔子曰：“子行三军，则谁与？”子曰：“必也临事而惧，好谋而成。”荀卿曰：“百事之成也，在恭；其败也，在慢。”故恭胜怠则吉，怠胜恭则灭；计胜欲则从，欲胜计则凶。恭谋无旷，恭事无旷，恭吏无旷，恭众无旷，恭敌无旷，是之谓五无旷，然后可以为天下之将而通于神明。善用兵者，造次必于是，颠沛必于是，岂有败者哉？　　军制
古者天子六军；诸侯，大国三军，次国二军，小国一军。夏商而上，制度无载，不可得而记也。《周官》以一卿为大司马，掌制军诰禁。又有小司马、军司马官，皆用大夫。又有兴司马、行司马官，皆用士。是谓建其正，立其二，设其考，陈其众，以相督摄，以相辅承，而武官之例备矣。凡制军，国中自六尺以及六十，野自六尺及六十有五，皆征之。一乡万有二千五百家，家出一人，故五人为伍，而属之比长；五伍为两，而属之闾胥；四两为卒，而属之族师；五卒为旅，而属之党长；五旅为师，而属之州长；五师为军，而属之命卿，是谓五有长，两有司马，卒有长，师有帅，军有将焉；居守征行以相部曲，而师营之法备矣。齐威公用管夷吾之说制国，五家为轨，则五人为伍，有轨长以帅之；十轨为里，则五十人为小戎，里有司以帅之；四里为连，则二百人为卒，有连长以帅之；十连为乡，则二千人为旅，有乡长人以帅之；五乡为一帅，则万人为军，有五乡之帅以帅之。故有中军之军，高子之军，国子之军焉。旅治，略本周法，亦大国三军之制也。战国以前，军士在于闾里，有事焉而简稽，有时焉而教习，于功暇日农作而居家，未有留屯坐食番上长征之法。是以其所处军置吏之名，一随于乡党；惟出师行营，则以部队裨校之号，一切为殊。汉以后，大改三代之军，始有州郡教士、京都校卒，而掌兵兴众，不任乡党之吏矣。初诏郡国选有材力之民，籍为材官骑士，使守尉令丞典领课试，以备征讨。京师则有虎贲羽林之士，多者千人，就选材高者迁为将监，而属在光禄。又有南官北官卫士，有令丞一人掌之；左右剑戟士，有都侯丞一人掌之，而属在卫尉。又有越骑、屯骑、步兵、长水、射声五校士各七百人，设置员吏，稍尊有司马，稍尊有校尉，而属在北军中候。
皆闲时宿卫，有征则行。自高帝至建安，虽士员官号更易废置不常，而汉之营法具此也。魏晋已降，军号尤繁，处置统隶大约如汉。逮于西魏，始立诸府。府不满百人，有郎将主之，隶在二十四军。军一开府将之，每二开府属一大将军。凡十二大将军，分属六柱国。隋则每府有队副、旅帅、校尉、鹰扬郎将、副郎将，步卒有步兵校尉，骑士有越骑校尉，杂典兵马，而征防上免，内听命于十二卫。
卫二将军，一大将军判之。唐贞观以后，上府至千二百人，中府至千人，下府八百人。十人为火，火有长，备六驮马；五十人为一队，立队正；三百人为一团，置团校尉。而府有折冲、左右果毅，知府并判府事。内属诸卫，则如隋制。凡武士，成丁入军，六十而免。应宿卫者，离为三番；其征人防人，亦有迭次。起西魏大统，至唐天宝，凡名军防、乡团、卫士、武士，皆谓此也。
宋沿唐末五代之制，并号禁军，黥面营处，衣食公上，草教日阅，无得番休。
大凡百人为都，五都为营，五营为军，十军为厢，或隶殿前，或隶两侍卫司。自厢都指挥使而下，皆节级有员品，每都立军使都头兵马使，则古之队正之任也；每营立指挥使，则古之旅师之任也；每军立都指挥使都虞侯，则古之师帅之任也；每军、每厢、每第立都指挥使，则古之军将之任也。各有副，以贰其政。其两河、关西诸州，则别募藩汉丁壮，差置将职，以效内军。至其戍守征伐，则古有大将、元帅、大总管，今谓招讨使、都部署是也。古有副将、副元帅、副总管，今谓招讨副使、副部署钤辖是也。古有跳荡、左右虞侯，今谓之先锋、策先锋、殿后、策殿后是也。古有校尉已下兵职，今谓都鉴队将之类是也。立军制吏，古今率同，其名虽殊，其任则一。凡氵位师者，亦当参考前制，以为今事之式法焉。
『料兵』
夫大将受任，必先料人，知其材力之勇怯，艺能之精捅，所使人各当其分，此军之善政也。古法：马步三军，每军一万二千五百人，总三万七千五百人。近代营阵法，或以二万人为率。今按古法，马军每将三百人，其差次则先以善骑者，次以乔健者，末以善用短兵者，总六千人；步军每将五百人，其差次先以强力疾足、负重能走者三千人，次能射远趋二百里者三千人，次能射亲者四千人，次但能射远者四千人，次壮硕轻勇能格斗者一万人，总二万四千人；将校并居内，为马步战兵之数也。其所由曹司、车御、火长、收人、工匠，别计七千五百人。
此合兵之大率也。过与不及此数者，约而损益之。或有蕃健，则以蕃将统押，每将一百五十人。蕃戎斗战善聚散，必以队少为利也。
『选锋』
夫士卒疲勇，不可混同为一，一则勇士不劝，疲兵因其所容，出而不战自败也。故兵法曰：兵无选锋曰北。昔齐以伎击强，魏以武卒奋，秦以锐士胜，汉有三河侠士剑客奇才，吴谓之解烦，齐谓之决命，唐则谓之跳荡，是皆选锋之别名也，兵之胜术无先于此。凡军众既具，则大将勒诸营，各选精锐之士，须乔健出众、武艺轶格者，部为别队，大约十人选一，万人选千。所选务寡，要在必当，择腹心健将统押。自大将亲兵、前锋奇伏之类，皆品量配充。此色之外，又有大勇敢死乐伤者，聚为一卒，名曰冒刃之士；有锐气壮勇强暴者，聚为一卒，名曰陷陈之士；有奇表长剑接武齐列者，聚为一卒，名曰勇锐之士；有枝距神钩、强梁多力、溃破金鼓、绝灭旌旗者，聚为一卒，名曰勇力之士；有逾高绝远、轻足善走者，聚为一卒，名曰寇兵之士；有王臣失势、欲复见功者，聚为一卒，名曰死斗之士；有死将之人子弟、欲为其将报仇者，聚为一卒，名曰死愤之士；有贫穷忿怒、欲快其志者，聚为一卒，名曰必死之士；有赘婿入虏、欲掩迹扬名者，聚为一卒，名曰励钝之士；有胥靡免罪之人欲逃其耻者，聚为一卒，名曰亻幸用之士；有材技兼人能负重致远者，聚为一卒，名曰待命之士。由是集而别之，礼而厚之，属之于大将，有急则随事呼用，使各使所能，无不尽力致效也。
『选能』
夫总兵之任，务搜拔众材，以助观听，以咨筹略。春秋战国之际，虽九九之伎，鸡鸣狗盗之士，无不廷见收养，以为己用，其藏器草莱奋迹麾下者，盖不乏矣。故大将有受任，则与副佐讲求人材。有异能者，无问势之大小贵贱，皆置在幕府，以备役用。其或杖策挟术自干于军门，亦询视其颜色，察验其所来；所复可，则明试而录之。凡沉谋秘略出于人上者，可使佐谋；巧词善说能移人意者，可使游说，历聘四方；知风俗人情之隐者，可使佐术；得敌人门庐请谒之情者，可使为间；知山川险易、形势利害、井泉刍牧、道途迂直者，可使导军；巧思出入，能烁金剡木为器械者，可使佐攻；材力乔健，能猿腾鹘击、逾沟越垒、来往无迹者，可使密觇；能占风候气、视月观星、揲箸转式、达于休咎者，可使佐谲。凡此色类，非可悉数，但负一能，军中皆有以用之，不可弃也，由智将之所栽量尔。其待遇资给，则随色为差次。

[book_title]卷二
传曰：士不选练，卒不服习，起居不精，动静不集，趋利弗及，避难不毕，前击后解，此不习勒卒之过也，其法百不当一。故曰：军无众寡，士无勇怯，以治则胜，以乱则负。兵不识将，将不知兵，闻鼓不进，闻金不止，虽百万之众，以之对敌，如委肉虎蹊，安能求胜哉？所谓治者，居则阅习，动则坚整；进不可以犯，退不可以追；前劫如节，左右应麾；可合而不可离，可用而不可疲；虽绝成阵，虽散成行，治之素也。古法曰：三官不缪，五教不乱，是谓能军。三官者，鼓、金、旗也；五教者，目、耳、手、足、心也。教目知形色之旗，教耳知号令之数，教足知进退之度，教手知长短之兵，教心知赏罚之用。五者用习，是取胜之治卒也。故用兵欲其便，用器欲其利，将校欲其精，士卒欲其教。盖士有未战而震慑者，马有未驰而疫汗者，非人怯马弱，不习之过也。前古讲武教慎之法，草教习勒之常，虽未尽制胜之方，要之卷舒离合，坐作进止，不失其节矣。然后观敌应变，临事制宜，使之赴水蹈火，出生入死，同心一力，前无强对，宁不由斯而致焉？方今虽有训练之方，然而法制未立，是以旗幡虽设，不主进退；鼓角虽备，不为号令；行伍虽列，不问稀密；部阵虽立，不讲圆方。但见敌即驰，遇地即战，不制奇正，不为备伏，不择险易，不询孤虚。及夫连师百万，夹机呼吸，事不素定，难平应敌。今故悉采前世教阅之法，重复研究，详载于篇。夫训士之法，虽贵约乘繁，舍迂求要，欲使人心齐劝，指顾如一，然有不可得省，要须兼存。故但习其容，不可施之战间者，草教日阅是也；虽曰训习，便可勒为行阵者，讲武、教骑、教步、教弩是也。故不先日阅，是谓教而无渐；不后讲武，是谓训习而无功。斯则交相为用，而成折冲静难之具也。若夫乘三农之隙，习六师之容；顺威仪，明少长，严赏罚，陈号令；麾焉使必从，指焉使必赴，则将帅者当于此求其一二而施之行事云。
讲武第一仲冬之月，前期十有一日，所司请讲武，遂申命将帅，选阅军士。所由先于都门外，芟莱除地为场，方一千二百步，四出为和门，于其中单地为步骑六军营埒之处。左右厢各为三军，上军在北，中军次之，下军在南。东西相向，中间相去容三百步。五十步立表一行，此立五行。表间前后各容五十步，为三军进止之节。前一日，将帅及士卒集于单地所，禁喧哗，依色建旗为和门于都单之中，四角皆见五彩牙旗。金鼓甲伏，威仪习备。大将以下，各有统率如常式。步军大将，被甲胄乘马，教习士众为战阵法。是日未明，十刻，士众严备；五刻，将士皆擐甲，各为直阵以俟将军。仪服备物，大将各处于其中，立于旗鼓之下（若六军，则每军鼓十三、钲二、大角四，其并止于其军后表之下），立定，吹大角三通。中军大将各以な合鼓，二军俱击鼓。三鼓，有司偃旗，步卒皆跪，二军诸帅果毅已上，各疾趋集于中军旗鼓之下。左厢中军大将立于旗鼓之东，西面；诸军将立于旗鼓之南，北面，西上以听誓。大将军曰：“令：讲武以教人战，进退左右一如军法。用命有常赏，不用命有常刑。可不勉之？”誓讫，左右三军别长史二人，振铎分循，以警众；诸果毅各以词告其所部。遂击鼓，有司举旗，士众皆起，骑徒皆行。及表，击钲，骑征乃上。又三鼓，有司偃旗，士众皆跪。又击鼓，有司举旗，士众皆起，驹骤徒趋。及表，乃止，整列位定。东军一鼓而举青旗为直阵，西军亦鼓而举白旗为方阵以应之；次西军鼓而举赤旗为铳阵，东军亦鼓而举黑旗为曲阵以应之；次东军鼓而举黄旗为圆阵，西军亦鼓而举青旗为直阵以应之；次西军鼓而举白旗为方阵，东军亦鼓而举赤旗为锐阵以应之；次东军鼓而举黑旗为曲阵，西军亦鼓而举黄旗为圆阵以应之。凡阵，递为客主，先举者为主，从五行相胜之法为阵以应之。每变阵，二军各选刀盾五十，挑战于两军之前。第一、第二挑战，迭为勇怯之状，第三为敌均之势，第四、第五为胜败之形。
每有变阵，先鼓而为直阵，然后变为余阵之法。五阵毕，两军集，俱为直阵。又击三鼓，有司偃旗，士众皆跪。又击鼓，举旗，士众皆起，骑驰徒走，左右军俱至中表相拟击而还。每退行至一表，跪起如前，遂复本列。乃讲骑军：二军吹角、击鼓、誓众，俱进及表乃止，皆如步军，惟无跪起。骑军东西迭为客主，为五变之阵，皆如步法。每阵八骑，挑战于两阵之间。五阵毕，俱待击鼓而前，盘马相拟而罢，遂振旅徒还。　　教例凡教为阵，少者在前，长者在后；其还，则长者在前，少者在后。长者持弓矢，短者持戈矛，力者持旗，勇者击鼓。刀盾为前行，持稍者次之，弓箭为后行。
将帅先告士众，使习见旌旗指挥之节，旗作则跪，举则起；习知金鼓动止之节，击鼓则进，鸣金则止；知刑罚之苦（或作明），赏赐之利，持五兵之便，战斗之备，习惯跪起及行列险隘之路。凡步骑二军之士，备则满数，省则半之，损益随时，唯不得减将帅。凡相拟击，皆不得以刃及。凡步七，逆退限过中表二十四步而止，不得过也。
教旗凡教旗，人无常数，大抵五百人为一营。以营之多少分左右厢，列次第，建名号。营壁己定，依次秣马。甲胄器仗，置本队幕前；辎重兵粮，置本队幕下。
凡步队，队五十人，其职仪则队头一人，副一人，执旗一人（天旗），慊旗二人（诏旗）。其给器仗，则枪一十五根，通旗在内，弩五具，弓矢十具，棒六具，陌刀五具，拍把四具，牌五具。凡骑队，队五十人，执仪如步队，器仗则枪、稍、弓箭，自备不须。凡左右厢，给鼓与钲各五具，异色都教大旗旆二口，大角各四定，曰中央幡；稍十口，左右立牌，队别一枚（牌长二尺）。凡第一角声动，营各被马装束擐甲。第二角声动，即作队，马步皆当前，依次立。第三角声绝，步兵依次先发引至战地。凡折冲果毅（今则诸军虞侯指挥使等）及队头，看排量地之宜，依次均列，星布捉队。队头旗前立，副者押队。若南北列阵，则东西相向；东西列阵，则南北相向。凡一战队，为两副队。为驻队初立，皆枪脚量地，布置步阵。已定，第四角声绝，即引骑军左右厢，从营蹀躞缓行，从南去步队二十步以下，次鱼丽驻立。骑队已定，乃集折冲、果毅、队头等宣示法令，授回旋，陈规矩，告祸福。然后还着本队，各令明告示众：闻鼓即战，闻钲即退。立定已后，第五角声绝，大旗向前摩，步骑齐行十步已下；大旗向后麾，步骑齐住；大旗卧，步兵皆胡跪卧枪；大旗举，并枪起立。第六角声绝，视大旗捺，诸队皆捺稍，胡跪，解幡；大旗举，左右厢齐举槊。第七角声绝，左右厢并击鼓，战队皆捺槊，齐叫缓行，相向交战。右厢击钲息鼓，诸队引退，左厢逐至右厢立队处。右厢息钲击鼓，驻队捺槊，齐叫而前；左厢击钲息鼓，却回引退至中央。左厢息钲击鼓，却回交战。少顷，左厢击钲息鼓，引退至驻车，右厢逐至左厢立队处。右厢息鼓击钲，却退；左厢息钲鸣鼓，驻队捺槊，齐叫而前，逐至中央。右厢息钲击鼓，却回交战。少顷，左右厢皆击钲息鼓，各还本布阵，据立定，视大旗，听鼓声。
旗合鼓动，左右厢前后正副三队作一队，齐叫捺槊，至中央交战。听左右厢钲声动，各还本地，依队举稍，立定。少顷，听鼓视大旗合，两战队相依，并四副队共为一队，且行且合而前，直入齐叫，至中央交战，听左右钲声动即止，各还本队处（此是三百人作一队战），立定。听鼓视大旗合，左右厢三战队并六副队共为一队，且行且合，齐叫直前，至中央交战。少顷，听左右钲声则止，各还本队处（此是五百人作一队战也），立定。大旗捺，诸队枪皆捺；大旗举，诸队枪皆举；又捺至半，诸队即降枪；大旗摆，鼓声动，左右厢齐叫，缓步行，唱护护；大旗急摆，更大叫吐枪急入相刺。当此之时，大旗头著地。听钲声动，大旗举，即还依本队处立，不得举枪。须大旗举，诸队枪齐举；大旗合，大队自簇立定；视大旗旋，本队还归本处。视大旗捺，诸队枪齐捺；大旗举，诸队枪齐举；又捺大旗，诸队即降枪，听鼓声。视大旗摆，却直前，齐唱护护，至中路。以后更大呼急入，左右厢刀交直过，左厢向右厢地立，右厢向左厢地立。立地，视大旗摆，左右诸队准前直入，齐唱护护中路，大叫急入，刀交直过，各还本地立。视大旗举，诸队举；大旗合，正副队齐簇队，步军立定。第八角声动绝，左右骑军从北相掩相交，蹀躞缓行，绕兵一匝，还旧位立定。步军视大旗捺，从北而南，以次歌舞还营。至营，依队次立。少顷，第九角声绝，胡跪卷旗缠幡。视大旗捺，诸队齐捺；大旗举，诸队齐举；大旗旋，诸队散还本幕。步军散后，更捺大旗，骑军以次从北卷队，蹀躞缓行还营。至营，依队次立。少顷，第十角声绝，以次解脱马复槽枥。
旗例凡棹而卓旗，则众皆集。一点卓旗，则队头集。二点卓旗，则百人将集。三点卓旗，则五百人将集。一点一招，则千人将集。一招而掉，则讠敢；簸则整齐；掉而指则合；左再挥则左；右再摆则右；偃旗则止；摆而指则开；再掉而指则聚；再掉则散；卷旗则衔枚；卧旗则俯伏；举旗则起；三掉则见敌；左右掉则布阵；再炎则进；招而掩则跪；再招则退；再招、再掉，则素救援；再招、再炎，则发军归。
习勒进止常法凡教，前一日，诸营将校各分方位。立旗以自表，东军立青旗，西军白旗，南军赤，北军黑（为和门，皆牙旗）；大将居于中，立黄牙旗以为四旗之主。诸军行止，视大将之旗。金钲鼓角，陈之于牙旗之左右。其法：每队五十人，教日，遂队自营缠旗枪至场，左右厢各依队决解幡而立队，各相去十步，方十步，分布使匀。其驻队塞空，去前队二十步。布列已讫，诸营将校悉向大将军牙旗候处分。
每隔一队，定一战队，即出队前五十步。听角第一声绝，诸队一时散立。第二声绝，诸队一齐捺枪、卷幡、张弓、拔剑。第三声绝，诸队一齐举枪。第四声绝，诸队一齐笼枪、跪膝，目视大将军黄旗，耳听鼓声。如黄旗前亚，鼓声动，齐唱呜呼呜呼，两厢队并进前至中界，齐斗，唱杀击刺争战。胜负讫，胜从负不过三十步。审知其败，马军逐北。闻鼓钲，即止叫却行，膊上架抢侧行，回身向本处散立。第一角声绝，一时捺抢解幡。第二声绝，一时举抢。第三声绝，一齐簇队，听进止。如放散更听角声一会，然后依次发引归本营。失节度者有罪。凡教战，如须加兵作大队者，即视大将军碧白二旗交，即五队合为一队（是合二百五十人为一队）。其队法及卷旗、举抢、簇队、斗战，一依前法。若大将五旗交，即十队合为一队（是合五百人为一队。虑贼大队前冲，故合大队以御之也），队如法。
初教讫，欲还营，听次角第一声绝，即散二百五十人为队；第二声绝，即散五十人为队。如此凡三度，则教毕。
教平原兵凡教兵，必择平原旷野、孤山高陇，可以登高视远之地，大将居其上，南向左右置鼓十二面，角十二枚，立五色旗，分左右，六纛在前，旗节次之。监军御史稗副左右衙官驻队如偃刀形为后骑，下临平野，使士卒目见旌旗，耳闻鼓角，心存号令。乃命诸将分为左右，皆去兵刃，以精新甲胄旗帜教之，盖以易见而生勇也。各以兵马使为长，班布其次，阵间容阵，队间容队，曲间容曲，人间容人。
出入来往，不斗驰逐，以长参短，以短参长。回军转阵，以后为前，以前为后。
进无奔迸，退不趋走。纷纷纭纭，斗乱而不可乱；浑浑沌沌，形圆而不可败。以正合，以奇胜。听音望麾，乍合乍离。于是三令而五申之：白旗点，鼓声动，则左右厢齐合；朱旗点，角声动，则左右厢齐离。离之与合，皆不过子午之位。左厢阳向而旋，右厢阴向而旋，左右各复初位信旗下立。俟白旗棹，鼓音动，左右厢各云蒸鸟散，弥川络野，然而不失部队之疏密。朱旗掉，角音动，左右厢各复初位。前后左右，人立之疏密，使无差尺寸，散则法天，聚则法地。如此三合、三离、三聚、三散，不如法者，军吏之罪，罚从军令。既毕，大将乃立五色旗十二口，置于左右厢阵前。每旗命壮士五十守之，使壮士五十夺旗，左厢夺右厢旗，右厢夺左厢旗，鼓音动而夺，角音动而止。得旗者胜，失旗者负。胜则赏，负则罚。因是使习知立阵之法。
教步兵凡教阵，先量士卒多少，即教场中分三道土河，中分左右厢，相对四队夹一土盆，以次布战锋队。第一队为战队，间一队抽取一队为驻队。队随多少，每厢各两重布队。凡入教场，布阵，先六纛，次五方旗，次角，次鼓，次钲，次诏旗，次左右厢兵马使，次第相续立定。一队为驻队，一队为战队，皆取五方信族为号（凡士卒，动静皆号信旗）。吹角一会，点青旗，兵马使都虞侯集（凡旗皆须地土，卧为点也）；点赤旗，大将副将同集；点皂旗，小所由悉集，受处分。讫，却归本队（放归本队，须俟却揭立本色旗乃还）。丁宁晓喻讫，南头第一队两厢各出一旗以告办（办谓排比所教练兵马己讫）。告讫，旗归本队。即视信旗合，击鼓一槌，诸队尽簇。信旗开，鼓一槌，诸队尽开，却依本处立。信旗举，鼓一槌，诸队枪旗并举，齐唱轧声。信旗亚，又鼓一槌，诸队枪旗并亚，齐唱于声，诸队弩手齐出，至前第三土河，作上弩势（凡出并至前第三土河）。又鼓一槌，架箭。又鼓一槌，皆唱杀声，即退至本队，立定。又鼓一槌，齐唱于声，弓手齐出，至土河，各为架箭势。又鼓一槌，齐唱杀声，陌刀齐亚，不得背面起陌刀头，却还本队立定（凡归队却行，皆须前脚续后脚，不得回面行也）。信旗又三点，一点一交声。三点三交声讫，鼓三声（一声警众，二声排比，三声陈长打），便长打鼓，皆作何何声。左右厢并进，至中央出河立定，大叫交交，胡禄交匝。右厢退，左厢还至本队前土河。右厢点信旗唤驻队，大叫交交走救，与战队齐立定。
左厢退，右厢逐之，至本土河前，左厢点信旗唤驻队，大叫交交走叫，与战队立定。右厢退，左厢逐之，至中央土河立定。良久，听鼓声歇，何何声绝。鼓一槌，齐唱千声，枪头并举，与肩齐（若枪头低天地一尺已下也）。又鼓一槌，齐唱杀，枪旗尽亚。三于三杀，然后击钲。钲发，左右厢齐退，并不得回面起枪，至本土河立定讫。候鼓声一槌，齐唱千声，枪旗并揭。立信旗，合鼓一槌，诸队齐作羽林声，听角声发，羽林声止杀毕（侯传语齐唱喏）。视信旗点着地，即两厢齐唱喏。视五方旗及角声行，左右厢两头各出一队，至第二土河，行依军次还营。
教骑兵凡出骑兵，须以五方旗先引，次角，次鼓，次金钲，余依军次。左右厢兵马相续至教场，法就进退，一视信旗金鼓。左右厢各十队（大小临时量马数多少），已至教场，立定，帷展信旗，余诸旗幡尽卷。左右厢相去各二百步散立。凡一骑军，纵横各四步，立定。吹角一会，点青旗，大将集；点赤旗，副将集；点皂旗，小所由集。其所由来集，须军行傍队前，从南左右厢齐对抽来（还队亦准此法），取教练，使处分曰：兵贵静而恶喧，一切齐整，勿令纷乱。进退去就，一视信旗。
所由得处分讫，还队，各喻本队士众。须左右两旗出，至中央土河，告辨讫，专听角声。第一通角声绝，敛兵作队。第二通角声绝，旗槊皆捺，解幡。第三通角声绝，旗稍尽举而亚，左右厢击鼓声动，两厢齐叫急行，进至中央土河，便唱何何，交战。少时，右厢钲声动，右厢引退至本立处；左厢钲动，左厢引退至本立处。其右厢逐至左厢第二土河；右厢钲声动，右厢即引退至中央土河；其左厢人还，逐至中心土河。左右厢即引退，击鼓齐唱何何，更交战。少时毕，左右厢击钲，钲声动，即各退还本立处。听角声第一通绝，卷旌旗幡，摄箭弛弓。第二通绝，诸旗稍一时尽举，簇作队。第三通绝，各引散退本立处。视五方旗及信旗，从南作两队，相对直出向前，至教场中央相合。双旗续五方旗及鼓角，即归，并如来次。
(图A)(缺)(图B)(缺)教法入唱护护，退唱何何，救唱交交，倒枪旗唱杀，立枪旗唱于。转队，左厢阳转，右厢阴旋。鼓一声，进一步；金一声，退一步。信旗交点，唱诺。旗转，唱杀。旗队下不得辄语。角声、鼓声各一，诸队亚枪（头去地约五寸）。角声一，鼓声二，弩手出阵前齐进，去队三步，量疏密解镫立。鼓一声，架箭。二声，发箭唱杀。比三发箭，止，退入队。角声一，鼓声三，即弓手出，如弩手法，三于，三杀。角声一，鼓声四，陌刀大斧出；听鼓声，三于，三杀，刀斧相间，闻金声即退。鼓一声，即唱于，揭枪。听角声一，鼓声一，其左右厢下各出一队，至中土河岸，看亚认旗相交，后开两队，各抽归本位，即举认旗交，两厢齐亚枪唱杀。
听鼓长打，即战锋队左右齐入，至土盆交一匝，闻金而退，名曰小胡禄交。鼓声长打，战锋队与驻队齐入，至土盆交一匝，四队为大胡禄交。闻金声，各还旧立，何何声勿绝。又听鼓声，齐作于杀三声，举枪。听角声一，鼓声一，左右各簇两队为一队。鼓声二，即簇四队为一队。角声一，鼓声三，信旗开散，各引还本队立。角声三，鼓声四，左右唱喏，则左右从首，以次卷队。至将军前，齐簸旗作乾千声，两厢队合，双引当中央出还营。
教条十六事凡教士，应进不进，应退不退，应坐不坐，应起不起，应簇不簇，应捺不捺，应卷不卷，应举不举，应合队而不合队，应擘队而不擘队；不应合队而误入他队，不应擘队而误入他队；言语讠哗，不闻鼓声旗幡纷扰，疏密失次，并节级科罪。
其条勒于总管以下，各录一本，熟喻士卒，免临阵失仪。
三令一令：观敌人之谋，视道路之便，知生死之地。
二令：听金鼓，视旌旗，以齐其耳目。
三令：举斧越，以宜其刑赏。
五申一申：中赏罚，以一其心。
二申：视分合，以一其途。
三申：昼战，戒旌旗。
四申：夜战，听火鼓。
五申：听令不恭，视之以斧越。
右草教之法：一人守围地三尺；十二将，将别千人，凡万二千人，守地三万六千尺。积尺得步六千，积步得里一十五余二百四十步。围中径阔得地五里余二百步。以左右决胜将为交头，其次左右将主，士伍为行列，皆以金鼓旌旗为节度。
其初起围张翼，随山林地势，无远近皆为部分。其合围地，虞候先择之。定讫，以善弧矢者人为围中骑，其步卒抢幡守围。有漏禽者，坐守围之吏。大兽公之，小兽私之，以观进止也。
(图A)(缺)日阅法（并图）
国朝军制，凡五百人为一指挥。其别有五都，都一百人，统以一营居之。大阅步骑，既不常设，但每营为日习之法，以教坐作进退，然非施于两军相当者，故宜用鼓声为节，骑兵五变，步兵三变。今列于右：
第一习（军中呼为开闭门阵）
(图A)(缺)右步四十六，骑百七十四，合为一部。闻鼓声，步箭三发；说军门开，骑军出，各箭三发，马回，背身两发。讫，步迎骑箭三发，骑入，军门闭。骑步箭又三发，鼓声止。
第二变（军中呼为叠三）
(图A)(缺)右骑百七十四，分三部，部别四行。闻鼓声，第一部出，各箭三发，讫，前二行架枪大呼，三刺，后二行亦大呼，回马背发二箭，乃还旧处。第二、第三部次出箭发，略同（惟第二部出时，前二队行架枪刺讫不回射；第三部复如第一部也）。凡三部皆再出，鼓声止（第一部后行已曾回马发箭者，再出时不发，即第二部未发者更送习之，下皆仿此）。
第三变（军中呼为花六）
(图A)(缺)右骑百七十四，分为六队，队别五行。进退如第二变。
第四变（军中呼为家计）　　(图A)(缺)右骑百七十四，分为六队。闻鼓声，二人执旗先出，前。二队出，箭三发，回马背发二箭，讫，后四队不动，迎前队回，各箭三发，鼓声止。
第五变（军中呼为入二队）
(图A)(缺)右骑百七十四，分十二队。闻鼓声，并再出，各箭三发，架枪大呼，二刺，声鼓止。
步兵习四变图第一习（军中呼为闭门）
(图A)(缺)右步一百八十八，骑二十七，合为一阵。第一鼓，直（或查）作枪刀。弟二鼓，枪刀弩皆坐，弓者立，俟击木乃发箭。余如骑兵弟一习。　　第二变（军中呼为六花）
(图A)(缺)右兵数及进退法如第二，惟弓弩听击木各发一箭，依此无差也。
第三变（军中呼为军阵）
(图A)(缺)右步一百八十八。鼓声作，执旗者出，行前以为界。一鼓，直枪刀。二鼓，枪刀皆坐，弓弩者立，俟击木，弓弩各箭三发。鼓声作，少进。又三发箭讫，俟鼓声前行，曳枪刀而趋，弓弩从之，至界旗止。闻鼓，直枪刀；又鼓，皆坐，弓弩者立，箭三发。讫，闻鼓复立，垂枪首，闻金而退至旧处止。一鼓直枪刀，二鼓坐解族，三鼓复直枪刀，四鼓旗枪如旧，鼓声止。
第四变（军中呼为鼓声阵）
(图A)(缺)此变右如第三变。
大凡讲武以示法程，教旗以习进退，教草以示杀护，日阅以便坐作，虽在治世，不可以阙。故善训士者，先教耳所以审金鼓也，次教目所以辨旗帜也，次教手使屈伸便利、提挈敏急，次教足使进退合宜、往来迅疾，末教心使庶务恭顺（执事）精强。又教之抵对，令赞喏整肃，趋骤し捷；教之装束，使裹复佩结器仗伦序。又使出入、坐起、尊卑、大小不相逾越，而示之礼；衣食寝卧，顺时调息，不伤寒暑，而为之制。教战之法，号令既审，指挥无失，阵而方之，生而起之，行而止之，左而右之，别而合之，绝而解之，无犯进退之节，无绝人马之力。故一人学战，教成十人；十人学战，教成百人；百人学战，教成千人；千人学战，教成万人；万人学战，教成三军之众。此教兵之率也。至于执兵用刃（或作枝），又有法焉。凡教刀者，先使执持便惯，乃以形制轻重折（或作所）伐猛劣而为之等。教旗若枪者，先使把捉有方，盘旋进退，乃以干之长短大小、插刺深浅而为之等。教弓者，先使张弓架矢威仪容止，乃以弓之硬弱、箭之迟速远近、射的亲疏、穿甲重数而为之等。教弩者，先使之系缚弛张轻利捷敏，乃准弓矢而为之等。此教器械之略也。传曰：以不教民战，是谓弃之。非此物欤？
教弩法（并图）
弩者，中国之劲兵，四夷所畏服也。古者有黄连、百竹、八檐、双弓之号，绞车、擘张、马弩之差，今有叁弓、合蝉、手射、小黄，皆其遗法。若乃射坚及远，争险守隘，怒声劲势，遏冲制突者，非弩不克。然张迟难以应卒，临敌不过三发、四发，而短兵已接，故或者以为战不便于弩。然则非弩不便于战，为将者不善于用弩也。唐诸兵家，皆谓弩不利于短兵，必以张战大牌为前列以御奔突，亦令弩手负刀棒，若贼薄阵，短兵交，则舍弩而用刀棒，与战锋队齐入奋击；常先定驻队人收弩（恐弩临时遗损）。近世不然，最为利器。五尺之外，尚须发也，故弩当别为队，攒箭驻射，则前无立兵，对无横阵。若勇骑来突，驻足山立，不动于阵前，丛射之中，则无不毙踣。骑虽劲，不能骋，是以戎人畏之。又若争山、夺水、守隘、塞口、破骁、陷勇，非弩不克。用弩之法，不可杂于短兵，尤利处高以临下，但于阵中张之，阵外射之，进则蔽以旁牌，以次轮回，张而复入，则弩不绝声，则无奔战矣。故特出此法，以具于右。
(图A)(缺)其教法曰：
张弩后丁字立，当弩人字立，高揎手届衫襟。
左手承撞，右手迎上，当心有张。
张有阔狭，左皆右膊，还复当心。
安箭高举手，敌远抬头放箭，敌近平身，敌在左右回身，敌在高挈手，敌在下低手。
发讫，唱杀却掣，幼蝎尾弩还着地。
教弓法昔唐王琚教射二篇，多言射之容止，非战阵所急，今掇其切可施于兵家者，具于左。
凡矢量其弓，弓量其力，无动容，无作色，和其肢体，调其气息，一其心志，谓之楷式。故曰：莫患弓软，服当自远；莫患力羸，常当引之。但力胜其弓，则容貌和，发无不中，故始学射，必先学持满，须能制其弓，定其体，后乃射之。
然其的必始于一丈，百发百中，寸以加之，渐至百步，亦百发百中，乃为术成矣。
或升的于高山，或置的于深谷，或曳或掷，使其的纵横前却不失所准，乃可以射禽与敌。凡弓恶左倾，箭恶直懦，颐恶傍引，头恶脚垂，胸恶前凸，背恶后倾，此射法骨髓之病也。身前疏，为猛虎方腾；额前临，为封儿欲斗；山弓，为怀中吐月；平箭，为弦上悬衡。此皆有容仪之善也。控弦有二术：无名指叠小指压大指，头指当弦直立，中国之法也；屈大指，以头指压勾之，此北边之法也。边法力小，利于马上；汉法力多，利于步用。然其妙，特在头指间。世人皆以其指末龊弦，则置箭曲，又伤其羽；但令指面随弦直立，即脱而易中，其致还乃过常数十步，古人以为神而秘之。胡法不使大指过头指，亦为妙耳。其执弓，欲使弛，前入扼巴，后当四指本节，平其大指，使承镞，却其头指，使不碍，则和美，其有声而快矣。

[book_title]卷三
『叙战上』
夫上兵伐谋，其次伐交，其次伐兵。伐谋者，攻敌之心，使不能谋也。伐交者，绝敌之援，使不能合也。伐兵者，合刃于立尸之场，不得已而用之也。然则善制战者，必先审于己，一得地利，二卒习服，三器用利，然后察彼之形势。不明敌人之政者，不加兵；不明敌人之情者，不誓约；不明敌人之将者，不先军；不明敌人之士者，不先阵。知彼知此，则始定计于内，出兵于境，是谓以理击乱，以教卒练士击自徒驱众，无不克也。故兵法曰：善用兵者，修道而保法，一曰度，二曰量，三曰数，四曰称，五曰胜（上五者，未战先计度，必胜之法也）。地生度（地者，远近险易也。度，计也。未出军，先计敌国之险易，道路之迂直，兵甲孰多，勇怯孰是，计度可伐，即出其军也），度生量（量酌彼我之形势），量生数（数，机变之先。酌量计度彼我之强弱利害，然后为机数也），数生称（称，拔也。校彼我之胜负），称生胜（称量计度，万无失胜之道。此所谓修道保法也）。
是故胜兵先胜，而后求战；败兵先战，而后求胜。其或知吾卒之可以击，而不知敌之不可以击，胜之半也。知敌之可以击，而不知吾卒之不可以击，胜之半也。　　知敌与吾卒之可以击，而不知地形不可战，胜之半也。夫战兵先欲团一，团一则千人同心；千人同心，则有千人之力；万人异心，则无一人之用。心齐力均，故古之称如率然。如率然者，常山蛇也。击其首，则尾至；击其尾，则首至；击其中，则首尾皆至。或问可使如率然乎？曰：可矣。吴人与越人相恶，当其同舟而济，则其相救也如左右手。又曰：军，身也；卒，服也；伍，拇指也（大将以军为身，小将为四肢，士伍为拇指也）。谓将之役士，士之从将，如一身之与四肢、拇指也。夫伍兵，五当也，长以卫短，短以救长（五兵长短者有所宜）。兵不杂，则不利。长兵以卫，短兵以守，太长则犯，太短则不及；太轻则锐，锐则易乱；太犯则钝，钝则不济（犯为触挂也。兵长短相为卫，太犯、太轻皆不中法度也）。
故给兵配仗，咸有率分。夫兵以诈立，以利动（见利始动），以分合为变者也（或分或合，以战敌人，观其应我之形，终能为变化以取战胜也）。其疾如风（来无迹，其至迅疾也），其徐如林（言缓行须有行列，如林木，以防所掩袭也），侵掠如火（猛烈不可肉也），难知如阴（如疑云蔽天，不见三辰也），动如雷电（如空中击，莫知所避），掠乡分众（敌之乡道聚落，无有守兵，大畜财谷，剽掠则须分配次第，使众人皆得往也，不可独有所任，则大小强弱皆欲与敌争利也），辟地分利（开拓大境，则分割与有功者），悬权而动（如权衡称量已定，然后动也）。动不可久，久则钝；兵费，则挫威诎力，纵敌生变，失利后时。故善用兵者，见敌之虚，乘而勿假，追而勿舍，迫而勿去。始如处女，敌人开户；后如脱兔，敌不及拒。敌之开阖，当亟入之（敌有间，当急入）。故曰：兵之情贵速，乘人不及也。虽然，犹须以治待乱，以静待哗，以逸待劳，以近待远，以饱待饥，故曰：见利宜疾，未利则止，趋利乘时，间不容息。先之一刻，则大过；后之一刻，则失时也。夫善战者，能易寡为众，易众为寡。为何其然哉？常出其不意，冲其所虚，形人而我无形。使我常专，使敌常分，我专为一，敌分为十，则此众彼寡，我所与战者约矣。我之战地常使不可知，则敌所备者多；敌所备者多，则我与所战者又寡矣。故曰：心疑者比，力分者弱。能分人之兵，疑人之心，则锱铢有余；不能分人之兵，疑人之心，则数倍不足。夫战，固有当击、当避、当纵者，击其微静（懈怠无备面静），避其强静（攻收有备，闲处而静）；击其倦劳，避其闲窕（劳倦者疲困，闲窕者暇逸）。无击堂堂之阵（堂堂，大也），无邀正正之气（正正，齐也）。至若朝气锐，昼气堕，暮气归，必避其锐气，击其堕归。
又曰：归师勿遏，围师必阙，穷寇勿迫（围兵者，围其三面，开其一面，以示生路也）。如此类者，皆敌人方乘气尽锐而来，不可亟争，故避而杀其锋，开而诱其溃也。或问：敌众而整，将来，待之若何？曰：先其所爱，则听矣。敌所爱而恃者，便地、饶野、粮道也。先之，夺敌人之心也。夫战兵贵势，势可以先战而震敌，于其乘利则疾奋，敌不暇支，则譬如破竹，数节之后，迎刃自解，不复撄手。然则兵之所以能为势者有三：一气势，二地势，三因势。若将勇轻敌，士卒乐战，三军之众，气如飘风，此谓气势也。阙山狭路，大阜深涧，龙蛇蟠磴，羊肠狗门，一丈守险，千人莫过，此谓地势也。因敌怠堕，疲劳饥渴，前营未舍，后军未涉，此谓因势也。有此三者，若兵非齐志，非敢决，非必死，非蓄怒，亦莫能为势也。故曰：善战者，其节短，其势险。势如张弩，节如发机。又曰：战人之势，如转圆石于千仞之山，决积水于千仞之溪。至于漂石者，皆势由然也，可不务乎？夫战兵，常持有余以待不足，故无犯进止之节，无失饮食之适，无绝人马之力。若进止不度，饮食不继，马疾人倦，而不解舍，则兵不堪命，不堪命则不任其上令。上令既废，以居则乱，以战则北矣。其要在更战更息，别用之不竭也。故曰：三军人戒分日（戒三军人之中合半日可止）。夫众以合寡，则为追里而开之（交，合战也。追，逐也。里，围也。以众敌寡者，逐而围之，开其去道，令无为穷寇也），或分而选击（以众攻寡，分众更战更息，知我佚彼劳，故能克也），或三分而乘之（三分，以一分饵之，彼趁利而乱，余二分为奇袭之）；彼众则以方从之（方，术也。谓杀诡诈奇变，敌虽众，分其形势，使不得并力而战也）。又曰：敌若众，众则受围（己兵寡，则士意不专，当作利道受围以坚众心，分兵四向而受敌，则众以死向生也），兵士甚陷，我乃不惧（谓陷则死战求生也）。故知以固存以为胜（人乘危，则以死而易生也）。又曰：使人如坐漏船之中，伏烧屋之下（投兵于死地，示令自求生），则智者不得不谋，勇者不得不决也。夫重用兵者强，轻用兵者弱，犹为不可，故其黩武而国利，兵久而国不危者，未之有也。善用兵者，故役不再，籍粮不三载，因粮于敌，以足军食。是谓兵闻拙速，未睹巧之久也。法曰：天下以战为国者，五胜者亡，四胜者祸，三胜者霸，二胜者王，一胜者帝。此谓兵黩战久，残人屈财之如此也。故古之明主知将以言乎战者，莫之敢易也。
叙战中兵法曰：凡战，昼以旌旗旄幡为麾，夜以金铎鼓菰荻为节（菰荻，芦叶，古先吹为号令）。麾左而左，麾右而右；鼓之则进，金之则止；一吹而行，再吹而聚。三军服威肃命如此，则前无坚敌。若闻鼓不起，闻金不止，虽有百万之众，何益于用哉？故战之道，等艺立，卒伍定，行列正，从容固，言名实（等，比方也，次第其才能相集使。卒，百人。伍，五人。行列者，左右前后。从容者，驻止未战时，欲坚固有备。言名者，各以事为名也）；位欲严，政欲栗，力欲窕，气欲闲，心欲一（上下尊卑，能相临制。赏罚必行，故人战栗。窕，佚也。气闲，则军静不扰。一，同也，心一则力同）；阵行惟疏，战惟密（疏者阔空其间，密者行止相承之道也）。远者示之则不畏，近者勿示则不散（用兵之道，开敌之实，示敌之虚，凡相去远，吏士见实犹不畏，近则勿示敌虚实，但严备以一士心也）。
示之以颜色，告之以所生（大将示人以悦乐之色，告以利害及必胜之道）。两锋相值，有将未知敌，则用寡而观其变（先以卑弱不能示之，以观敌之变化也），进退而观其固（以轻兵进至敌左右观察之也），危而观其惧（观敌危事，以知敌恐怖德失形势也），静而观其怠（敌静不动，则相视吏士懈怠与否也），动而观其疑（轻兵挑战相示敌人，知其疑否），袭而观其治（虚者斗无固备，怠者错乱相干），设而观其作（设我阵伍，观敌所施）。皆候敌家先动，变生其间，我得其形，则以计应，常击其乱，不攻其治。故善战者，应形于无穷（每有形我，则随应之），其理未可见。且以数相持，敌若执数，我先动则就阴，以虚应实，必为之擒。譬夫虎豹不动，不入槛阱；麋鹿不动，不罹网罗。凡物，未有不以先动而受制于人也。或待众之作，则遁而勿鼓（或待我众自动欲战，则因而鼓进之。
未战，且当循理兵械部曲，申明号令，勿得先鼓也）。故曰：称众因地，因敌阵令心（称量众寡之数、土地之宜，因敌陈行为阵，令出必得众心）。虽然，若后动者不能观敌而制计，则祸愈于先动。故曰：先则弊，后则慑也（兵先举，则劳弊；后起，则志意不定而恐惧也）。又曰：先人有夺其心，后人有待其衰也。其或敌攻，则屯而伺之（敌盛来攻，则吾屯守为主人，视敌为客，客有虚失，乃以兵应之也）。敌谋老我师，坚阵不动，则噪以先之（先使轻翼兵喧呼而动之）。
击其疑，驾其卒（示敌以利而不敢进者，疑也，则可先加兵，以卒暴击之也）；致其屈，袭其规（分敌之众，以尽其人，袭其不意之处也）。上下同欲，敌莫之御。战胜，则与众分善（将不自取功，推与下分之）。若将复战，则重赏罚（战胜而重当战，必先行前战之赏罚），誓以居前，无复先术（复战者，必又以赏罚约束先誓军，其战法则变易，不可用先所胜者耳）。夫先处战地，而待敌者逸；后处战地，而趋敌者劳。故善战者，致人而不致于人（令敌来就，我蓄力待之，不往赴敌，恐人劳也）。能使敌人自至者，利之也（诱以利也）；能使敌人不得至者，害之也（出其所必走，攻其所必救也）。若擅利，则释旗迎而反之（反，转战也。若已据利地，则藏众委旌旗，示敌寡弱，纵轻兵挑战，迎之于险也）。
夫战，以犹豫为凶，以隐微为胜。事莫大于必果，功莫成于勇决。譬夫一盗奋戈于市，则万人辟易。非一盗独勇，万人皆怯，必死与必生非对也。故曰：居国惠以信，在军广以武，刃上果以敏（刃上，合兵也。凡攻战，必利决断，不失其时也）。夫战，用寡固，用众治；寡利烦，众利正（兵少故不可胜，兵多大胜，不错乱行伍列正旌旗也）。以轻行轻危（轻兵高材疾足，追奔逐北，翌助进退者，必当须我部伍循节度进止也），以重行重无功（重兵若但持坚固守，不妄进退，虽不可胜，不能得利，无功也），进则相为重轻也（重兵持坚固守，轻兵攻取，相恃为用，为守固）。夫必胜之兵必隐，谓先用弱于敌而后战也（计先定为必胜，藏其形，勿令敌知，知则备我）。譬夫搏攫噬之兽，其用齿角爪牙也，托于卑微隐蔽，所以能为暴（言胜兵隐伏形势，以骄敌人，伺其傲怠，则击之也）。故曰：乱生于治，怯生于勇，弱生于强（欲伪为乱形以诱敌人，先须至治，然后使敌人不知也。欲伪为怯形以伺敌人，先须至勇，然后使敌人不惧我也。欲伪为弱形以骄敌人，先须至强，然后能使敌人不能轻侮我军矣）。善动者形之，形之，敌必从之（见羸形也）；予之，敌必取之（以利诱敌，敌速离其垒而以便利击之也）。以利动之，以本待之，故事省而功倍也（利害动敌，敌既从我，则严以待之）。所以佯北勿从（恐有大兵），饵兵勿食，皆谓此也。亦复因敌之险以为己固，因敌之谋以为己事，审因求胜，不可穷也。　　叙战下凡击敌营，阵初破，不得更捉生口。
凡战胜逐奔，约三百步，则须收军整队，恐贼穷返斗，军乱难整。遣候骑审探，若已溃，则长驱追袭，乃分散逐之，勿令敌众得聚。
凡贼破而走，追之，防有救援，过一里且止，则严兵缓进；常去十里，随之。
昼则时时警之，令不得食；夜则以火照之，以鼓胁之，令不得宿野。
抽队夫兵进轻退重，士卒利退，争先难整，敌若自后警我，军众必乱；敌若乘而袭我，其患尤甚。故对阵抽军，须设方计，隔一队抽一队。队头俾官翻押后，副队头翻引前队，兵皆看副队头进止。退及百许步，其队便且止，定立整顿枪刀，执弓弩架箭，为将战势。既定，则又抽前队，一如上法。若贼来逼，则立队便当敌，见抽之队亦须回军拒战。凡动，并按次徐动，不得急行，仍逐队不得相越。
军争兵法曰：凡用兵之法，将受命于君，合军聚众，交和而舍（军门为和门，两军相当为交和也），莫难于军争。军争之难者，以迂为直，以患为患。故迂其途，而诱之以利，后人发，先人至。此谓当战有所争利，则先示敌人，以迂远敌意，以怠慢复诱敌人以利，使敌人心不专，然后倍道兼行，出其不意，故能后发先至，而得所争之要害也。凡趋而争利者，不可举兵皆进，又不可弃军实而往。故曰：举军而争利，则不及；委军而争利，则辎重捐。其法：若在百里之外，则千人斩。
果毅领亻兼人执刀又居后督战，观不入阵者斩。兵士尽领知左膊右肩，行立依次。
凡队头与贼斗迫蹙，即左右慊旗急须赴前救援；若慊旗又被贼迫蹙，即行内急前救援；前行进救为贼所迫，则后行准前进救之。
凡伍队被贼攻迫，众寡不敌，邻近队伍并须齐进救援之。
凡以十人敌一，则围之；五人敌一，则三人攻之，二人为奇伏。
凡兵方战，其跳荡、奇兵、马军等队，即须量抽人马当之，仍于队内抽捉马人。
凡彼我相敌，以地利阻之；不得地利，以阴伏阻之；又不得，则并力偏攻。
凡料敌，战地若便利则守，不则去。若未得战地，虽见利不可就之。
凡背山战，宜藏军，少少诱之，入伏攻之。
凡背水战，步军当冲，马军为翼，步军后排营，有利则前战，无利浅进。
凡军前有水陷我，则据高以待之，候贼至陷中，即击。若贼不来，则设伏退军诱之。
凡驻军结阵，不得包原隰险阻在内。
凡前有深草，我则缓行以待之。候贼来入草，则焚之；贼若守不进，我则迂路攻之。
凡粮道易绝，虽有大利，不宜深入。
不得远追。审知贼势散乱，然后追袭。其驻队不得辄动。如追袭，败贼势败乱，然后追袭败贼，以收军，其举枪、卷旗一依教法（如营不牢固，无险可恃，即军中量一两队克驻队，令坚营垒。若营牢固，不要防守，其驻队亦不须出战）。
若敌人恃险，因山布阵，不得横列，兵士分立，则宜为立（或作坚）阵法。其法：弩手、弓手与战锋队相间，引前，驻队两边相翼。布阵既定，诸军听角声展旗簇队。看大将黄旗向敌亚，鼓声动，诸军弩手、弓手及战锋队各令人捉马，一时笼枪大呼，齐入。若弩手、弓手、战锋等队排此回还，即跳荡、奇兵再入。如见黄旗却立木亚，及闻击钲声乃止。膊上架枪，引还，各于旧处排立。如闻角声，即卷幡簇队，如便放。若更听鼓声、角声，依军次还营。此出战布兵之大率也，其便宜变易，则扌每诸阵之法。
凡军行，遇敌，既缩为方阵待战（大阵具军行次门）。敌人或击我前，或击我后，进止未得者，其阵中间充，忌断绝，须速令总管部落逐方面兵相承勿断也。
凡兵出战，每营跳荡、马军队、战锋、战驻队等分为五等，各有将领。出时先用某等兵出战，若续者益兵，则更令一等进。如此至尽五等。辎重队不得辄用。
凡兵，每队有队头，兵须队头前引则战。次立执旗；次立左亻兼旗，在左；右亻兼旗，在右；次则队兵，分作五行，在亻兼旗后左右均立。第一行战锋七人，第二行八人，第三行九人，第四行十人，第五行十一人。五行皆解镫布列为队也。
队皆以副队头一人执刀押后，观兵士不入阵者，斩。
凡前无虏掠，粮不支月，不宜深入。
凡暴寒、暴暑，虽见大利，不宜进攻。
凡贼无故退军，不可进逐。
凡贼守隘险，我不得前进，则易路退军以诱之。
凡兵趋贼帐，或中道遇大城、要寨，须下之，或备之，而后过。
凡遇敌相迎，我从直路，置贼迂路，使之力疲，可胜。
凡前路有险阻，贼又固守，则示利诱之，潜令人取背夺之。
凡未测彼情，虽遇羸弱，不进攻之。
凡贼半隐半见、似警似乱，必有谋，不进攻之。
凡贼来掠我，激怒士众，或偏师挑战者，不须应之，恐设伏陷军。
凡贼入隘口，待十过其三，则从后促胁之。如贼惊乱，即奋兵横断之，然后战。
凡贼出隘口来斗，候其半出，击之，左右来攻，断其进退之路，可全虏。
凡贼队暴来掠吾苗稼牛羊者，当勿击其锐，按兵自固。候其暮去，必重掠力疲，其心亦恐，退还务速，行队不属，我则进击之。
凡贼来，震威，部伍又整，我须且择险地自固，卑词禁掠，无激其怒。贼既众又且日久，伺其懈怠，或方食时，可急击也。
凡兵士，当战，不得离队献功，恐为贼所乘。
唐李靖法：凡出兵，且以二万人为准，分为七军。中军四千人；左右虞候二军，各二千八百人；左右四军，各二千六百人。总而言之，得二万人，内取万四千人，为二百八十队出战，六千人守战重。凡中军，四千人内拣战兵二千八百人，五十人为一队，计五十六队。其间弩手四百，弓手四百，马军千，跳荡五百，奇兵五百。左右虞候军各二千八百人，每军取战兵一千九百人：弩手三百，弓手三百，马军五百，跳荡四百，奇兵四百。左右军各二千六百人，每军内拣战兵一千八百五十人：弩手二百五十，弓手三百，马军五百，跳荡四百，奇兵四百。凡出战布阵，先从右虞候军引出，次右军，次中军，次后军，次左军，次左虞候军。
自马军八十队外，其步军二百队，中军三十六队，左右虞候两军各二十八队，左右厢四军各二十七队。须先置大队，以三十队（或作三队）合为一队，防贼并兵冲突。其队在阵中安置，使均。其大队五十队（或作十五队），中军三队，余六军各二队，通五十人队，合有七十队（或作百七十队），为战驻等队。其马军各在当战驻队后左右，下马立。布阵讫，鼓音发，其弩手去贼百五十步，即发箭；弓手去贼六十步，即发箭。若贼至二十步内，即射手舍弓弩，令驻队人收其射手，先络膊将力棒自随，即与战锋队齐入奋击。战锋每队重行在战队前，闻鼓声即入也。其为军跳荡、奇兵，不得辄动。若步兵被贼蹙逐，则跳荡、马军、奇兵迎前腾击，步兵须却回整频援前。若跳荡、奇兵又为贼排退，战锋等队即须齐进奋击。　　如击贼退，马军亦中择百人最勇者先往，次勇者数百人继往，罢软者后往，令相续而至也。故曰：卷甲而趋，日夜不处，倍道兼行。百里而争利，擒三军将，劲者先，罢者后，其法什一而至是也。在五十里外，千人中择勇者五百人先往，罢者继往，故曰：五十里而争利者，其法半至是也。若三十里外争利者，则十人中择七人先往，以其道近，人所易至，故可去者多，亦少败亡。故曰：三十里而争利者，三分之二至是也。所以常不失也。先后战，有更代也。又曰：先其所爱，微与之期。谓敌所爱恃之处，我先夺之。必密其处为期，潜往赴期，故敌人不觉而后之焉。此皆军争之道也。
以寡击众夫以寡击众者，利在于出奇也。兵法所说有三焉：一曰要之于险，二曰以整击乱，三曰以日之暮。将能明此者，则可以一击十，以千击万，虽敌人甚众，则其势易覆。今列兵家旧说于后。
凡敌众我寡，必避于易，要之于险。一人守之，千人莫向。如险厄相值，我军鼓噪卒起，彼虽众多，前徒固已惊骇，乘此击之，势却则破也。一说得丘阜林木之地，可广设旗帜，多置鼓铎，散为疑兵。敌人必分军以备我，则选精锐出奇以击之。若未得便利，且依蔽林木，疏我行队，以弓弩居前当之，伺夜晏则疾击也。
凡小阵逢大阵，不利持久，敌意轻我，必不惮战，我宜乘利速进。敌人兵众阵大，多连延不整，金鼓之音不相闻，旌旗之色不相见，左不闻右，右不闻左，前不闻后，后不闻前。如此，我以少众并力击之，必胜矣。或敌人下营未定，布阵未集，备垒未成，法令未施，皆可疾击也。兵法又谓：敌众我寡，则作利道受围以坚众心，四向而受敌，我兵则在死地而决战也。
凡战，敌人之众，或分为三四，或西或东，更息更战，或鼓呼而行，或静若而伏，使轻骑驰我左右，则我当候日暮而击之，使一人操炬，二人同鼓，或明或暗，或鼓或呼，或衔枚止声而疾击其两傍，冲其左右，或勇士直冲其阵，敌人虽众，其将可虏也。
捉生凡军中立威怖敌，莫重捉生。获贼千兵，不如生擒一将。其法：择士之身手强敌者，专教以弓矢枪刀、撩钩搭索，悉使精习；马之壮健疾走，鞍勒牢密者，部为三百人，每百人为一队。若贼出小阵偏师，其将必勇，当为利以诱之，使贪功轻斗。乃以一队即近为伏，一队为直冲，一队为驻队。直冲队既入，缓则挠击，急则引去。驻队候直冲队过，直前，粗若支敌，示引走。敌见两队全走，又无傍救，必速追奔。待引贼过伏队处，即发掩伏背杀之，两队回旗应接，自成擒矣。
如列大阵，即以三队合为一队，望阵疏或嚣处突过之，皆捉贼将。假令未获，挠之令乱，亦当奔北也。

[book_title]卷四
『用车』
车战，三代用之，秦汉而下，寝以骑兵为便，故车制湮灭，世莫得详。至汉卫青击胡，以武刚车自环为营，纵骑兵出击，单于于是遁走。李陵深入胡地，猝与虏遇，众寡不敌，陵以大军为营，引士于外，千弩俱发，虏乃解去。晋马隆讨树机能，贼乘险设伏，遏绝隆前后，隆依八阵图作偏箱车，地广则以鹿角车营，路狭则为木屋施于车上，且战且前，遂平羌众。唐马燧亦造战车，蒙以狻猊象，列戟于后，行则载兵甲，止则为营阵，或塞险以遏奔冲。
宋咸平中，吴淑上议，复谓平原广野，胡骑焱至，苟非连车以制之，则何以御其奔突？故用车战为便（其制：取常用车，接其斯扼，驾以一牛，布为方阵，四面皆然。东西鳞次，前后栉比，车上置枪，以刃残向上，蔽革以防火攻。列士卒于外，前行持枪盾，后行持弓弩。贼至，令兵士上车，每车载四人，皆持弩。
军阵之内数十步间，连六车或四牛，上为重屋，施强弩。贼至，击鼓为节以射之，虏不能犯，乃出骑兵以击之）。此数者，皆谓以车为卫，则非三代驰车击战之法，然自足以御敌制胜也。惟唐房击安禄山，用春秋车战之法，以车二千乘，夹以马步，贼顺风扬尘鼓噪，牛皆震骇，因缚刍纵火焚之，人畜挠败，遂遁走。此亦古今殊时，而用有利害也。则知车战之法，所以躏烁强阵，止御奔冲，行则负载粮械，止则环作营卫，其用一也，其制则不必尽同。取地之所利，与敌人之所害，或因或改，便于施用而已。其用车之要，古兵法皆具之，今列于左。
兵法曰：用车之法，五车有一长，十车有一吏，五十车有一卒，百车有一将。
易战之法，五车为列，前后相去四十步，左右十步，队间六十步。险战之法，车必循道，十车为一聚，二十车为一屯，前后相去二十步，左右六步，队间三十六步，五车一长，纵横相去一里。易战之法，一车当步卒八十人，八十人当一车；一车当十骑，十骑当一车。车骑者，军之武兵也，故十乘败千人，百乘乱万人。
用车之道，阴湿则停，阳燥则起；贵高贱下，驰其要害，逐其粮草；若进若止，必从其道。敌人若起，必遂其迹。其士须选少壮乔健，走追奔马，及驰而乘之，则前后左右上下周旋，能束缚车旗，力可引其八石，能射前后左右便习者，名武车之士，眷之不可以不厚也。然用车之道，死地有十，胜势有八，不可不审察也。
可往而无以还者，车之死地；越绝险阻，乘敌远行者，车之竭地；前易后险者，车之用地；陷之险阻，出而无以返者，车之绝地；圯下渐泽，黑土粘埴者，车之劳地；左险右易，上陵仰阪者，车之逆地；殷草横亩，犯历深泽者，车之拂地；车少地易，与步不敌者，车之败地；后有沟渎，左有深水，右有深堑者，车之坏地；日夜霖雨，旬日不止，道溃地陷，前不能进，后不能解，车之陷地。此十者，车之死地也。拙将之所以见擒，明将之所以见避。凡以车陷敌者，敌之前后，行阵未定，即陷之；旌旗扰乱，人马数动，即陷之；士卒或前或后，或坐或起，即陷之；阵坚不固，士卒前后相顾，即陷之；前往而疑，后恐而怯，即陷之；三军卒惊，皆薄而起，即陷之；战于易地，暮不能解，即陷之；远行而暮舍，三军恐惧，即陷之。此八者，车之胜势也。将明于十害八胜，敌莫之御也。至若胡骑剽轻，以安车制之，适当其理；河朔坦平，以车骑行之，正得其便。前贤著说，皆可推用。故谓以车御侮，以骑逐利，行有所恃，止有所息，居则不可犯，动则不可失机，此用车之利。
用骑兵法曰：骑者，军之伺候也，所以击便寇、绝粮道也。置骑之法，凡五骑一长，十骑一吏，百骑一率，二百骑一将。为阵之法，五骑为列，前后相去二十步，左右四百，队间五十步。险战之法，前后相去十步，左右二步，队间二十五步。
三十骑为屯，六十骑为辈，十骑一更，纵横相去百步，周环各复故处。易战之法，一骑当步卒八人，八人当一骑；一车当六骑，六骑当一车。车骑者，军之兵武也，故十骑乱百人，百骑败千人。选士之法：取年四十已下，长七八尺，材必健疾，力迈伦等，能驰骑而善射，前后左右，周旋进退，超越沟堑，驰上陵，逾险阻，绝大泽，涉名水，敢犯强敌，乱大众者，名曰武骑之士，养之不可不厚也。故步贵知变动，车贵知地形，骑贵知别径奇道，三军同名异用。若乃逆敌始至，乘乱击虚，追败离结，邀前蹑后，断敌粮道，掠其辎重，攻其关津，绝其桥梁，掩其不备，击其未整，攻其懈怠，出其不意，烧其积聚，掠其市里，空其田野，俘其子弟，此十六者，骑之所长也。加以能合能离，能寇能追；百里之期不终日，千里之赴不隔旬；倏而集，忽而散；利则击，否则回；三军既合，阵已成列，击首则应尾，备前则冲后。古之善骑者无阵不摧，此又骑之捷利也。故用骑之道，有八胜、九败。敌人始至，行阵未定，前后不属，车陷其所，骑击其左右，敌人必走。敌人行阵整齐坚固，士卒欲斗，吾骑翼而勿去，或驰而往，或驰而来，疾驱而风，疾击而电，白昼而昏，数更旗鼓，变易衣服，敌人可克。敌人行阵不固，士卒不斗，薄其前后，猎其左右，翼而敌之，敌人必惧。敌人日暮，抽军翼其两傍，疾击其后，或扼其垒门，无令得交，敌人必败。敌人涉险而来，以骑绝其粮道，敌人必饥。地若平易，四面受敌，军骑合而犯之，敌人必乱。三军皆走，或翼其两傍，或犄角其前后，敌人可败，其将可擒。吾军暮归，敌来薄我，其行阵勿乱，令我骑十而为队、百而为屯，车五而为聚、十而为群，明举旗鼓，诱之大来，抗以强弩，或陷其两傍，或击其前后，敌将必虏。此之谓八胜也。所谓九败者，凡以骑陷敌，而不能破阵，敌人伪退，以车骑反击我后，此骑之败地也。追北逾险，长驱不止，敌伏我两傍，断绝我后，此骑之围地也。能往而不能反，或陷于天井，顿于地穴，此骑之死地也。所从入者泥泞，所从去者遥远，彼弱可以击我强，彼寡可以击我众，此骑之没地也。大涧深谷，丛林隐蔽，此骑之竭地也。
左右有水，前有高阜，后有高山，三军战两水之傍，敌居表里，此骑之艰地也。
敌绝我粮道，往而无以返，此骑之困地也。污潴渐泽，进退不便，此骑之患地也。
左有深沟，右有坑阜，高下如平地，望之广易，进退相敌，此骑之陷地也。此九败之地也，明将之所预见，拙将所以陷败，可不戒之哉？孙膑亦曰：骑战之道，以虚实为主，变化为辅也。形为佐，又有十利八害焉。一乘其未定，二掩其不固，三攻其不属（属，接也，谓布阵兵未相接也），四邀其粮道，五绝其关梁，六袭其不虑，七乱其战器，八陵其恐情，九撩其未装，十追其奔散，此十利也。八害者：一，敌乘背虚，寇蹑其后；二，越阻追背，为敌所覆；三，往而无以反，入而无以出；四，所从入者隘，所回去者远；五，涧谷所在，地多林木；六，左右水火，前后山阜，土地多污泽，难以进退；八，地多沟坑，众草接茂。此八害者，皆骑士成败之机，将必习，乃可从事焉。
奇兵夫奇兵者，正兵之变也；伏兵者，奇兵之别也。奇非正，则无所恃；正非奇，则不能取胜。故不虞以击，则谓之奇兵；匿形而发，则谓之伏兵，其实则一也。
历观前志，连百万之师，两敌相向，列阵以战，而不用奇者，未有不败亡也，故兵不奇则不胜。凡阵者，所以为兵出入之计而制胜者，常在奇也。韩信破赵，奇而有正也；符坚败于晋，正而无奇也。项籍善用兵者也，乌江所存，惟二十八骑，犹分奇正，况其众多者乎？兵法曰：凡布大阵，常以十分之三为奇、伏。设有万人，则一千五百为两奇，一千五百为两伏。奇兵如手，伏兵如足，正阵如身，三者令为一体，迭相救援，战则互为进退，循环而无已。故兵法曰：兵以正合，以奇胜。善出奇者，无穷如天地，不竭如江河。奇正相生，如循环之无端，此言奇亦为正，正亦为奇，处则合而为正，出则散而为奇，乘敌之不意以击之之谓也。
至其出入诡道，驰骋诈力，则势有万变。故兵法曰：能而示之不能，用而示之不用，近而示之远，远而示之近；利而诱之，乱而取之，实而备之，强而避之，怒而挠之，卑而骄之，佚而劳之，亲而离之，饱而饥之，安而动之，攻其所不备，出其所不意。此兵法之所以为神也。所谓能而示之不能者，贼兵羸师，以诱汉祖围于白登是也。所谓用而示之不用者，李牧按兵云中，大败林胡是也。所谓远而示之近者，韩信陈船临晋而度夏阳是也。所谓近而示之远者，晋侯伐虢，假道于虞是也。所谓利而诱之者，赤眉委辎重而饵邓洪是也。所谓乱而取之者，李靖乘轻舟而破萧铣是也。所谓实而备之者，关羽讨樊多，留兵备公安南郡是也。所谓强而避之者，隋季良无与楚君遇是也。所谓怒而挠之者，汉兵击曹无咎于汜水是也。所谓卑而骄之者，石勒奉戴王浚是也。所谓佚而劳之者，吴子亟肄以疲楚军是也。所谓亲而离之者，汉王慢楚使而疑范增是也。所谓饱而饥之者，晋文困诸葛诞而拔寿春是也。所谓安而动之者，齐军走大梁而退魏师是也。所谓攻其无备者，制人以不虞而败南燕是也。所谓出其不意者，邓艾由邪径而趋剑阁是也。此十有六者，皆前世已然之效也。亦有因地形以为变者。法曰：师行以近敌境者，大将必谨视山川原隰之形，心预计之，为伏兵之地。大率溪谷险阻者，所以止御车骑也；隘塞深林者，所以用少击众也；坳泽窈冥者，所以匿其形也；暴疾如流矢，击之若发机者，所以破精微也；诡伏远引者，所以擒敌将也；四分五裂者，所以击圆破方也；因其惊骇者，所以用一击倍也；因其恐惧疲倦者，所以用十击百也；隘途深草者，所以伏藏也；假奇伎者，所以济江河大水也；大风甚雨者，所以搏前击后也；伪称敌使者，所以绝粮食，谬号令也；山林翳会者，所以默行往来也。夫兵以诈立，以利动，使敌人前后不相及，上下不相收，将卒不相救，众寡不相恃，譬如蜂虿出于怀袖，烈火发于庐舍，虽壮夫猛士，无不惊挠，我得乘而制之之谓也。
宋雍熙中，契丹犯塞，贪忄林不整，无资粮辎重之给，利夫虏获，众议清野坚壁以挫之，然既逾亭障，散驰原野，分掠田里。太宗特出圣谋，选骑士之骁果及募禁卫诸侯之胆勇者，使押战队，分为数十，或至百队，伏缘边要害地。俟其侵轶，与大军表里奋击，昼则虚张旗帜，依蔽林木，使其可疑；夜则潜伏郊野，多用大鼓，使其可惧。彼腹背受敌，无所俘掠；我则首尾相为援也。时师臣马知节上策，亦曰：“北面边檄之地，横亘虽长，然据要害，来路惟顺安抵西山耳。
若列阵于此，各设奇兵为应，使其久莫能进，众将疲弊时，以偏师轻骑逼而挠之。
如敢来犯，深入力战，彼将颠覆不暇也。”咸平中，虏犯边，真宗命诸将择锐卒，散为游兵，伺戎首南侵，我取径道趋幽燕，取其车帐，仍俾边郡应援之。景德初，亦命我军大阵帷驻中山，别择四健将，分握精骑，伺虏至，则间道深入北境，挠虏腹心，以牵制之。所部皆听便宜，不取上将节制。此四者，亦因地用奇之术也。
料敌将夫敌国治戎，交和而舍，不以冥冥决事，必先探其将能否而后战。因形用权，则不劳而功举。左右既震，则敌虽众，必擒其将。故其将愚而信人者，可诱而诈；贪而忽名者，可货而赂；轻变无重者，可劳而因；上富而骄、下贫而怨者，可离而间（可用间也）。凡两军相望，而患不知其可将者，当令贱而勇者，将吾轻锐之众，犯而挑之，观敌之来：一坐一起，其政以理；其追北佯为不及，见利佯为不知，此智将也，勿遽与战；若其众喧哗，旗幡纷乱，其卒自行自止，其兵或纵或横，其追北恐不及，见利恐不得，此愚将也，虽众可败。又若两军相持，未战未挑，欲知敌将之谋也，何以能之？曰：彼士马骁雄，反示我以羸弱；阵伍齐整，反示我以不战；见小利佯为不敢争，必奇兵诱以奔北；内实严备，而外为弛慢，频使谍来，托以忠告；或执使以相忿，或厚赂以相悦；移军则减灶，合营则偃旗；非得地而不舍，非全军而不侵；以多举少，必候晨朝，以寡击众，必候日暮。如此，则兵多诡伏，将有深图，理须曲为防备也。兵法曰：知彼知己，百战不殆；不知彼而知己，一胜一负；不知彼不知己，每战必殆是也。
察敌形兵法曰：敌近而静者，恃其险也；敌远而挑者，欲人之进也；其所居易者，利也（言远求挑者，恃其所处平易，利于作战，故欲我进前）；众木动者，来也（伐木除道欲来）；众草多障者，疑也（泽中结草障蔽道分，以致疑我，恐见追摄也）；鸟起者，伏也（下有伏兵）；兽骇者，覆也（敌阵张翼，来复我军）；尘高而锐者，车来也（车马行疾，尘土冲起）；尘卑而广者，徒来也；散而条达者，樵采也；少而往来者，营军也；辞卑而益备者，进也；辞强而驱者，进也（军在诡诈。两敌使在其间，观其言之发，可料其情）；轻骑先出，居其侧者，障也（障兵欲战）；无约而请和者，谋也；奔走而陈兵者，期也（或有外兵相应之期，专候吉时）；半进半退者，诱也；杖而立者，饥也；汲而先饮者，渴也；向人见利不进者，劳也；鸟集者，虚也；夜呼者，恐也；军扰者，将不重也；旌旗动者，乱也；吏怒者，倦也；杀马食肉，军无粮也（杀马食肉，是无储蓄也）；悬缶不返其舍者，穷寇也（军无悬缶者，悉破之，示不复炊也）；谆谆翕翕徐与人言者，失众也（谆翕，两人切语貌。士卒怒将，则私语作诽）；数赏者，窘也（军骄，不有战，数赏以劝之，此窘迫也）；屡罚者，困也；先果而后畏其众者，不精之至也（先行刻暴以示强，欲士卒畏服。不以刑法，德政不精之）；来委谢者，欲休息也（徐进徐退谓之谢。如此，倦战也）；兵怒而相迎，久而不合，又不相去者，有奇谋也；使者目动而言肆，惧我也；币重而言甘，诱我也。兵非益多，足以并力料敌取足而已。若不虑而易于敌者，必擒于人也。太公亦谓用兵之法，大要在审察敌人。其形之变，十有五变。见贿击之，新集可击（敌初至，行阵未整），未食可击（敌军或阵，日高未馈食），奔走可击（行阵失次，用力不齐，布阵不均），不戒可击（我示弱诱敌，敌不设备），不顺可击（逆风向水向山之谓也），动劳可击（倍道无行，人马未歇，未申约束，夜行于路，阵虽成列，前后不整），将离可击（大将已离士卒，独在小将。小将无威，不能率人，人皆不服），长路可击（远行争路，昼夜不马），扰乱可击（敌未成列，纵不相属，横行相战或生或立），不暇可击（贪利求食，不暇成阵），候济可击（渡河半济），险路可击（山路险狭，沮泽泥陷，车马单行，左右难救），警怖可击（厄路相逢，都无备拟，鼓噪掩击，三军怖惧），不定可击（阵数移易，人马候望）。皆谓乘其不备，出其不意，使其不能为计也。吴起曰：其进退多疑，其众无依，可震而走；士轻其将，而有归心，塞易开险，可要而取（疑为不决也。无依无利度者，怯也。士轻其将，为无威也。审易开险，得地形也。可要而取，言其易也）；进道易，退道难，可来而前（可诱敌使前）；进道险，退道易，可薄而击；居军下湿，水无所通，霖雨数至，可灌而沉；居军荒泽，草楚幽秽，可焚而灭；停久不移，将怠士懈，可潜而袭；日暮道远，士众劳倦，饥未及食，解甲而息，可乘而虏。此八者，不可不察也。凡敌，又有不卜而与战，不占而避之者八。夫疾风大寒，剖冰济水，不惮艰难，一也。盛夏炎暑，早行晏止，士卒饥渴，务于取远，二也。师既淹久，粮食无备，百姓怨嗟，妖祥数起，上不能止，下无其准，前攻失序，言声高遽，三也。军资既竭，薪刍又寡，天多阴雨，欲掠无所，四也。兵徒不多，地又不利，人马疾瘼，四邻莫至，五也。将薄吏轻，士卒不固，三军数惊，师徒无助，六也。战胜而骄，士卒献功，行伍失序，军中哗乱，七也（一本作：道遂日暮，士庶劳惧，倦而未食，解甲而息，亡也）。阵而未定，舍而未毕，行坂涉险，半隐半出，八也。诸如此者，击之勿疑。若其土地广大，财富人众，惠施流传，赏信行察，发必得将，陈功居列，任贤使能，师徒之众，兵甲之精，四邻之助，大国之援，凡此不如敌人者，避之勿疑。所谓见可而进，知难而退，兵法又当视敌鼓角、人马队伍喧静以避之。凡金铎之声下以浊，鼓鼙之音隰如沐，旗帜皆重而自垂曳如沾雾，此衰败之兆也。戎马惊奔，士卒恐惧，妖言相惑，或以耳相属，此溃散之象也。队伍扰乱，行阵不定，或坐或起，言语喧噪，此军乱之象也。皆可乘而掩取也。虽然，见敌之意可击如此，又当反虑敌人矫计诱我。
所谓兵怒而相迎，久而不合，又不相去，半进半退之类，宜密察之，此必有奇伏之变。虽云鸟起者下有伏兵，其或自伏兵之上，谲为妻鸟，安高不动；或竦人立于草木之中，挽弓别弹以祛飞鸟，令人疑之之类，则察者又须以他事参验而后动。故曰：察之而知得失之计，候之而知动静之理；以众攻众，众存不攻；以食攻食，食存不攻；以备攻备，备存不攻。释实而攻虚，释坚而攻脆，释难而攻易，此百胜之术也。

[book_title]卷五
『军行次第』
凡军将发，先使腹心及乡导前觇，逐营各以跳荡、奇兵、马军先出，去营一里外，当前面布列。战锋队、驻队各持伏，依营四面布列队伍，一如装束辎重讫，依次第起发。
凡闻第一角声绝，右虞候捉马骡。第二角声绝，即彼驾。右一军捉马骡。第三角声绝，右虞候即发，右一军被驾，右二军捉马骡。第四角声绝，右一军即发，右二军被驾（已上兵等唐制，今官之号见合阵法）。以后诸军，每听角声，装束、被驾准此（或用笛声代角，亦便）。每营各出一战队，令取虞候进止，防有贼至，便用腾击。如其路更狭小，须更加角声，仍令将校排此催督急过，勿令停拥。其步兵队、辎重队二千步外引，马军去步军二里外引（李靖、裴绪亦同）。今以军行次第图列之于左。
右行军之法，大率如此，其辎重在内，计兵三万人，凡四百队。除马军八十队、辎重六千人外，奇兵等队悉在内也。　　凡军马行动，常先右虞候马军为首，次右虞候步军，次右军马军，次右军步军，次前军马军，次前军步军，次中军马军，次中军步军，次后军马军，次后军步军，次左军马步，次左军步军，次左虞候马军，次左虞候步军。某行每经高处，即令三五骑马踏高四顾，以候不虞。余军准此候望。右虞候既先发，半安营，踏行道路，检行水草；左虞候先排窄，踏桥津，捍后，收拾阑道，排北队仗，整齐军次，使不交杂。若回入，先左虞候马军，次左虞候步军，次左军马军，次左军步军。余次第准前却转。其虞候军职掌，准初发交换。
凡道狭不可并行者，即第一战锋队为首，右战队次之，左战队又次之，右驻队又次之，左驻队又次之。若道平川阔，可得并行之，宜作统行法。其统行法，每统战锋队居前，两战队并行次之，又两驻队并行次之，余统准此。若更堪齐头行者，每统五队，横引齐行，后统次之。如每统三百人，简取二百五十人，分为五队。第一队为战锋队，第二队为战队，第三队为奇伏队，第四队、五队为驻队。队头一人，副队一人。其下等五十人为辎重队，别著队头一人，副队头一人，拟战日押辎重，遥为声援。若兵数更多，皆放此类。
凡兵，每队给一旗，行则引队，住则立于队前（或作倒）。大总管及副总管则立十旗以上，小总管则立四旗以上，行则前引，住则立于帐前（或作侧）。统头亦别给异色旗，拟临阵之时辨其进退。骑队等旗，别样制造，令引辎重。各领本军营队，识认此旗。
凡大将建五方旗，依色配方面（青乱黑，以碧代之。务易辨也）。中央上位不动，故大将军以黄旗为四旗之主，常使诸军准望知大将军所在。若南方有贼，大将军赤旗以应之；东方有贼，则举青旗以应之；西方有贼，则举白旗以应之；北方有贼，则举黑旗以应之；无战常偃之。举旗者，令诸军知贼所从来也。其诸军见本方旗举，当方面兵急装束；旗若亚，则前进奋击；旗正立，即止；旗却偃，即回。
凡大將，置鼓四十面，小總管給十面，營列給鼓一面，行即負隨纛下，擬晝夜及在道有警急擊之，令傳響相聞。如軍行時，前軍卒逢賊\，即急擊鼓，中腰聞之，抽兵急救；中腰有警，前軍便往；後軍有警，中腰亦如之（凡有警者擊鼓）。並量抽軍兵相救。如發引稍長，更須置鼓傳響，使前後得聞。
凡军行，须令候骑前持五色旗，见沟坑揭黄，河桥揭白，水泉揭黑，林木揭青，野火揭赤，以告大将。凡军行，若遇道途泥泞，山河险隘，并右虞候于诸军抽取役兵先行，以充修理桥道、开拓窄隘之用。
凡分兵数道，于贼界相逢远望，未审善恶，临发时须同计会。如远探相见之时，便令定立，合令一队向前。一百步外，分为两队。左队左（或非右）转，右队右（或作左）转行，前队亦盘旋相应。讫，即并队，左转三匝，前军右转三匝，各计去时旗号（临时改号亦得）。然后各令一人相迎，委非贼马，即得前进，仍须严备以待之。
凡军行在道，十里齐整休息，三十里会乾粮，六十里食宿（古法：三十里为一舍。倍道兼行，一日再舍。今六十里为食宿，亦量军士急缓为节）。
凡军行，其辎重委（于伪反）积（子赐反）并在营阵中安置，以防焚掠。凡下营排兵布队，人皆取队后过；发兵收军，人皆取队前过。如入城郭街巷、窄狭两面，下营人即队前过。凡军所过，先报所在四面各三里，禁绝行人、六畜、水陆船乘，皆令息治。虞候井游变将与地界所由先二十里，约此清路。
行为方阵法凡军行渐迩贼阵，或行于贼境，我军有数营，发引逢贼，首尾难救，须行引时，先准为方阵行列，以兵分为四分，辎重为两道引，战锋等队亦为两道引。其第一分初发，辎重及战锋分为四道行，两行辎重在中心双引，战锋队并各在辎重外，左右夹双引。其第二分，战锋队与前面左右行战锋队相当，辎重队与前行辎重队相当。其第三、第四分，并准上。今约行列图之于右。
凡军行，即逢贼，即抽第一分中两行辎重横列在内，为两重；其两行战锋队横列在外，两重，为阵。前面第二分中两行辎重即前进，居阵内，又偏直列为两重；其两行战锋队前进，居阵内，为两重，居右偏辎重外，为阵右面。其第三分战锋辎重，依第二分法转为阵左面。第四分战锋辎重依第一分法，转为阵后面。令四角相后，结成三阵，缓急遇贼即战，贼远则成阵而行。常令辎重并近前头战锋队，相去十步下一队，则战锋常裹辎重。若逢川陆平坦，用之尤便。要在前行队纵横相当，布列使匀也。其制具图于左。
凡山路隘狭，布阵不得，须使部队密相连接，枪旗两边，弩弓居外，缓行即过（馀且出隘门）。凡盛夏行师，道中深草茂木，四望不绝者，亦约方阵而行。
凡兵迎敌境，若过州县城镇，皆先使人守门，城中人无得辄出。
凡入敌境，若船渡桥梁，先过重物试之，然后渡军。
凡军入贼境，所经要路平陆，须遣人前行，探地审试。虑敌人先作方田阴坑，种苗于上，诱陷人马。凡暴寇来劫掠牛马货财，不可轻动。其初至气锐，犯之未必胜，候其去，则邀击之。
凡骑军入贼境，惟战，其外余物不得负斤两之重。步军战具外，带物不得过十斤。
禁喧凡兵体尚静恶喧，静则有序，喧则必乱。其军行在路，若要唤人，及进退止息，令每队取晓事者两人，一人执小绯旗子，于本队外，傍行，去队十步以为望；一人专听待唤。如去贼近，即递相暗报。欲令止息，即卧旗子，当队下即住。候见旗立，即速行。或要抽退，令旗子不住前招，当队回身速行。其大军首尾亦各差小校领主将处分，他人不得辄传声。
度险凡军行，入山林翳会之地，防有伏兵，先须选し健三二百人，于险阻不防之地偷路过，把其出道。又选骁勇当道索搜，或自高山树杪使人远视。审无藏伏，分兵前后以为镇柘，然后遣辎重老小先渡，以步兵继进，其济水亦如之。凡遇坑穴阔三五丈，人马不可通，即令军中每人把一木橛子，及一束薪刍之类，遽传填之，方可渡。
凡遇峭崖峻壁之阻，则以接梯倚其壁，选し健者，手执钩竿，身系二绳索，缘梯并勾木石而上。至不稳处，即系绳于木，垂两头至地，系横关为软梯，与众军攀缘，并续加绳索及缒人登之。
出隘凡军行贼境，若逢山水窄隘，桥梁济渡，须防壅遏，自相躁践，及为敌人邀截，先令左右厢虞候各领第一队过，便于两边卓队排阵，以为防招。次第二队过，以次排立。第三队亦如之。余军亦准此。待末队过尽，即左右两厢对行引发。如非贼境，即军伍相连缓行。过渡，依常引发，仍置斥候远望如前法。
赍粮夫千里馈粮，士有饥色；樵苏后爨，师不宿饱。况深入敌境，飞挽不通，袭师及寇，益资拟备。虽云因粮于敌，亦虞清野以待。旧法：人持乾粮三斗，可用数旬。若班师在道，去境犹远，储贮乏绝，即须拣择羸瘦牛马应卒，以充军食，庶全人力，不至为贼困逼。旧法：米一石，取无谷者净淘炊熟，下浆水中壬水曝干，淘去尘，又蒸曝之。
经十遍，可得二斗。每食取一大合，先以熟水浸之，待湿彻，然后煮食之。一人可五十日。盐三升，以水和入锅中，炭火烧之，即坚小不消。一人食可五十日，又宜夏月将行。　　粗布一尺，以一升酽醋浸，曝干，以醋尽为度。每食以方寸煮之，可食五十日。取小麦面，作蒸饼一枚，浸醋一升（或作丰），曝干，以醋尽为度。每食时，梧桐子大煮之，人可食五十日。
豉三升，捣如膏，加盐五升，捻作饼子，曝干。每食如枣核大，以代酱菜。人可食五十日。米一升，人食可一日。牛一头，食之五十人日。马一匹，食之五十人，可一日。驴一头，食之三十人，可一日。
如更急难，诸戎装用皮者，亦可煮食救饥。
山行，即采松皮，每十斤与米五合煮之，令烂熟。半斤一人可食一日。
每人将油麻半升，如渴，取三十粒含之，立止。
亦可将乌梅、干酪行。
每人将葫芦子、或竹筒皮、或受二升者，料前程之水，即盛行。
马军，每人将干酪与马，恐马渴乏。
近代边兵远行，则有麋饼、皱饭、袋、杂饼之类。麋饼，用麋末作饼，投沸汤和为饼，厚一分。候冷，切作棋子，曝干，收贮。如在营寨内，以汤沃而食之；如路行及战阵中，干食之，味美不渴。余于杂饼、皱饭、并制如常法，惟曝极干，令可齐持及久。
斥堠听望凡军遣候吏，必择精明勇敢奇谋远虑者。令彼乡国之人引导而往，或刻兽足，即中路为却行之状；或上冠微禽，而隐伏丛薄之间。盖欲密声晦迹，惕人知觉，然后倾耳而听，专目而视，谛伺它物，以迎知敌人之情。故见水痕，则知敌济之早晚；观树动，则验寇来之驰骤；众草多障者，使我疑也；飞鸟不泊者，下有伏兵也；骇兽奔逃者，谋潜袭也（敌来之伏，余见察敌形门）。凡此之类，皆可察而预知之。必待逢敌之军，而后用其耳目，则不能及矣。若师行，斥堠多择高要之处察望四边，前探不得推后探以为锋，左矛不得望右矛以为固，是以军行军止，必先谨听候之法也。
探旗军前及左右下道各十里之内，五人为一部，人持一白幡，一绛幡。见骑贼举绛幡，见步贼举白幡，转语后第二、第三部诸主者白之。贼百人已下，但举幡指；百人已上，举幡大呼，主者遣疾马往视。
探马军行前后及左右肋上五里，著探马两骑，十里加两骑，十五里更加两骑，至三十用十二骑，前后为一道。其最远及以次远者，各等第拣壮马给与之，马弱则恐为贼所擒。若兵多，发引稍长，即肋上更量加一两道。其乘马人，每令遥相见，常接高行。各执一方面旗，无贼则卷，有贼则舒，以次递应至大军。大军见旗展，则知贼至，庶先贼来，足得择利便设机应变，迎前出战也。
递铺凡军行，去营镇二百里以来，须置递铺以探报警急，务择要径，使往来疾速。平陆，别置健卒之人。水路，亦作飞艇。或五里，或十里一铺。从非寇来之方，亦须置之。
烽火烽燧，军中之耳目，豫备之道，不可阙也。唐兵部有烽式，尤为详具。今之边塞所置，则颇为简略而易从。唐李筌所记法制，适与今同。今以唐式录为前，而今法次之，庶参考用焉。唐法：凡边城堠望，每三十里置一烽，须在山岭高峻处。若有山冈隔绝，地形不便，则不限一数，要在烽烽相望。若临边界，则烽火外周筑城障。
凡掌烽火，置帅一人，副一人，每烽置烽子六人，并取谨信有家口者充。副帅往来检校，烽子五人分更刻望视，一人掌送符牒，并二年一代，代且须教新人通解，始得代去。如边境用兵时，更加卫兵五人，兼收烽城。无卫兵，则选乡丁武健者给仗充。置烽之法：每烽别有土筒四口，筒间火台四具，台上插橛，拟安火矩，各相去二十五步。如山险地狭，下及二十五步，但取应火分明，不须限远近。其烟筒各高一丈五尺，自半已下，四面各阔一丈二尺；向上，则渐锐狭。造筒，先泥里，后泥表，使不漏烟。筒上著无底瓦盆盖之，勿令烟出；下有鸟炉灶口，去地三尺，纵横各一尺五寸，着门开闭。其鸟炉灶门用木为骨，厚泥之，勿令火焰烧及。其烽筒之外，皆作深堑环绕。在锋贮备之物，要柴藁木材。每岁秋前，别采艾蒿茎叶苇条草节，皆要相杂，为枚烟之薪。及置麻蕴火钻狼粪之属，所委（于伪反）积（子赐反）处，亦掘堑环之，防野烧延燎近边者，亦量给弓弩。
用烽火之法：应火炬长八尺，橛上火炬长五尺，并二尺围。干苇作薪，苇上用干草节缚，缚处周回插肥木。其次炬橛等，在烽每道当蓄一千（或作十）具以上，于舍下作架积贮，不得雨湿。其土筒里，常须预着羊粪郁心火使暖。凡应火土筒，若向东应，筒口西开；若向西应，筒口东开；南北准此。诸烽烟相应时，于土筒旁级上立开盆放烟，合盆灭烟。其烟看放时，若无事，尽一时；有事，尽一日。若昼放烟，至夜即放火，无事尽一夜。若夜放火，至天晓还续放烟，后烽放讫，前烽不应，烟尽一时，火尽一炬，即差脚力人走问探知。失堠或被贼掩捉，其脚力人问者即亦须防虑，且至烽侧遥听，如无消息，唤烽师姓名，若无人应接，先径过向前烽，依式放火。仍录被捉失堠之状，告所在州县勘当。
凡白日放烟，夜放火，先须看筒里至实不错，然后相应时。将火炬就鸟炉灶口里焚熟成焰，即出为应。一炬火，一人应；二炬火，二人应；三炬火，三人应；四炬火，四人应。若应灭时，将应火炬插鸟炉灶口里，不得火焰出外。应灭讫，别捉五尺火炬，安着土台橛上。烟相应时，一炉筒烟，一人开闭；二筒烟，二人开闭；三筒烟，三人开闭；四筒烟，四人开闭。若昼日阴晦雾起，望烟不见，原放之所即差脚力人速告前锋；雾开之处，依式放烟。如有一烽承两道已上烽者，用骑一人，拟告州县发驿，报烽来之处。若烽与驿相连者，只差驿马。
凡寇贼入境，马步兵五十人以上，不满五百人，放烽一炬；得蕃界事宜，及有烟尘，知欲南入，放烽两炬；若馀寇贼五百人以上，不满三千人，亦放两炬；蕃贼五百骑以上，不满千骑，审知南入，放烽三炬；若余贼寇三千骑以上，亦望三炬；若余蕃贼千人以上，不知头数，放烽四炬；若余寇贼一万人以上，亦放四炬。其放烽一炬者，至所管州县镇止；南炬以上者，并至京。先放烟火处州县镇即录状驰驿奏闻。若依式放烽至京讫，贼回者，放烽一炬报平安。凡放烽告贼者，三应三灭；报平安者，两应两灭。
凡告贼锋起处，即须传告随近州镇县、城堡、村坊等人，令当处警固，不得浪行递牒。
凡烽号隐密，不令人解者，惟烽帅、烽副自执，锋子亦不得知委。
凡烽帅、烽副当番者，常须在烽台检视。若将家口，听于堑内安泊。烽子则昼分为五番，夜分持五更；昼候烟，夜望火。凡烟火，一昼夜须行二千里。　　今法（与李筌法同），明锋台于高山四望险绝处置。无山，亦于平地置，下筑羊马城，高下任便。常以三五为准：台高五尺，下阔三尺，上阔一尺。形图：上建圆屋覆之；屋底径阔一丈六尺，一面跳出三尺，以版为上覆下栈。屋上置突灶三所，台下亦置三所，并以石灰泥饰其表里。复置柴笼三所，流火绳三条，在台侧近。上下用屈膝梯，上讫，复收之。四壁开望贼孔，及安火筒，置水罂、干粮、麻蕴、火镇、蒿艾、狼粪、牛羊粪。每旦夜平安，举一火；闻警鼓，举二火；见烟尘，举三火；见贼，烧笼柴。如每早夜平安火不来，则锋子为贼所捉。一烽六人，五人烽子，递知更漏，观望动静；一人烽帅，知文书符牒转递之事。
行烽凡军马出行，拟停三五日，即须去军一二里以来权置烽。如有动静，举烽相报。其烽并于贼来要路，每二十里一烽，连接至军所。其游奕马骑，昼日游奕候视，至暮，即移十里外止宿，防贼徒暮间见烟火，掩袭烽人。其贼路左右，仍伏人宿止，以听贼徒。如觉贼来，即举烽递报军司。贼十骑已下，即举小炬火，前烽应讫，即灭火。若不及百骑至二百骑，即于一炬。若三百骑至四百骑，即放二炬。若五百骑至五千骑，即放三炬。准前应灭。前烽应讫，即赴军。若虑走不到军，即且抵山谷藏伏。既置烽，军内即须置一都烽，应接四山诸烽。其都烽如见烟火忽举，即报大总管“某道烟火起”，大总管当须戒严，收饮畜产，遣人斥探。
军祭宋咸平四年，诏礼官详定于所征地之礼，付北面总管。其礼：除地为单，以祀黄帝轩辕氏，用羊豕代太牢。都总管为初献，余用旧仪。其牙神、纛神一少牢。其币：牙以白，纛以皂。用刚日，以漆器常馔祠之于单，统以青绳，覆以幄幕。（置军牙大纛位，方七寸，厚三分）。亦三献。衅鼓以一豕。祠官皆戎服，清斋一宿。旧法兼磔风师、祭雨师、祭马师，其荐献亦用牲牢、酒脯、香币如上仪，惟风师磔犬以为牲。祝文曰：维某年某月某日将帅具官称姓名某。以某物之奠，致祭于某神。凶党首难，干纪乱常，毒流生人，恶在不赦。受命徂征，恭行天讨，殄寇克敌，ム神是助。尚飨（一说祭毗沙门天王，有祠貌则就其祠，无祠则望北为位，设香灯、渍泉漫杨枝、乳粥、酥蜜饼食之属）。三军首路之日，则祭道路神以车犯较（祭礼：于城外之首路，封土为山形，蒲刍棘柏为神主，祭仪牲币皆准上）。祭军，以车轹之而过谓之犯较。军在道路，凡遇名山大川、百神祠庙，皆道官以酒脯祭告。
军誓兵法曰：夏后氏誓众于军中，欲人先成其虑也。商人誓众于军门之外，欲人先意以待事也。周人将交刃而誓之，以致人意也。故书之所记，三代令王出兵伐罪，必立誓命之交，所以申饬有众，坚整士心，为战阵之首也。今之出师，凡将发及战，主帅当亲临士众，明布誓言，使在下无不闻者，感激众志，然后行也。大将某官，告尔三军将校士卒：整尔众，无谨其端，听予命令！今戎兵不宾，侵败王略，挠我边陲，害我穑事，毒流于庶民。皇帝受我斧钺，肃将天诛。尔尚一乃心力，锐乃戈矛，生歼大憝。有进死而荣，无退生而辱。用命有厚赏，不用命有显戮。勉哉，尔众！服勤王事，毋干与刑（此誓之大意也，主兵者临时为约以誓军）！
定惑夫万众之聚，事变不一，起为哗乱，不可不虑。或士卒未信，下轻其上；或妖异数起，众情生畏。主将当修德改令，缮砺锋甲，勤诚誓众，以祗天诫。复择吉时，具牲牢盛馔，震鼓铎之音，以祭牙旗，精意虔请，以观祥应。若人马喜跃，旌旗皆前指高陵，金铎之音扬以清，な鼓之音宛以鸣，此得神灵之助，当示众以安其心；否则矫说善祥而布之于下，乃可定也。虽云任贤使能，则不占而事利；令明法审，则不筮而计成，然而智者以权佐政，古称有五助焉：一曰助谋，二曰助势，三曰助怯，四曰助疑，五曰助地。兵家之机，不可不察也（馀见故事假说安众门）。

[book_title]卷六
『下营法』
军志曰：止则为营，行则为阵。言营、阵同制也。法云：阵中容阵，谓队伍布列，有广狭之制。欲其回转离合，无相夺伦。营中有营，谓部分次序，有疏密之法。欲其左右救援，不相奸乱。卒有外寇侵轶，皆坚壁全备，莫得而动也。苟非规模素定，其孰能与于此乎？故司马宣王观武侯营垒处所而叹曰：天下奇才！美其法制精妙也。昔卫青出塞，以武刚自环（盖今之车营也）；充国屯田，则校联不绝（盖今之木栅营也）。其来尚矣。今采诸家之法，著于篇云。凡置营，先计人数，列营几重，配地多少。随师众寡，一人一步。使队间容队，宁使剩队，不得少队。已往便定，不得移易。如一厢有剩，所剩之队友配守御，不使士卒烦扰。如久住暂时，各量其宜。咸立表于十二辰，立五旌，长二丈八尺，审子午卯酉地，勿令邪僻：以朱雀旌立午地，白虎旌立酉地，玄武旌立子地，青龙旌立卯地，招摇旌立中央。其樵牧汲饮不得出表外。
凡军营将下之时，当营跳荡、奇兵、马军、并战锋、驻队，各令严备持仗，一准发兵法。待当营卓幕讫，方可立队释仗，各于本队下安置。若有警急，随方捍御。其马军下营讫，取总管进止，其马合群牧放。
凡下营，不得近田苗及城市，须去城十里外。要入城市买者，营司判官差人押领，不许擅入城郭。
营法（并三图）
李靖法凡大将军出征，且约授兵二万人，即分为七军。如或少，临时更定（大率十分之中，以三分为奇兵）。
中军四千人，内取战兵二千八百人（五十人为一队），计五十六队。战兵内弩手四百人，弓手四百人，马军一千人，跳荡五百人，奇兵五百人。　　左、右虞候各一军，每军各二千八百人，内各取战兵一千九百人（共计七十六队）。战兵内每军弩手三百人，弓手三百人，马军五百人，跳荡四百人，奇兵四百人。
左右两厢各二军，每军各二千六百人，内各取战兵一千八百五十人（共计一百四十八队）。弩手二百五十人，弓手三百人，马军五百人，跳荡四百人，奇兵四百人。
凡马步军，通计总当万四千人，共二百八十队当战，馀六千人守辎重。下营之时，以四千人为中营，在中心。左右虞候、左右厢四军，共六总管，各一千人为营，六面援中军。六总管下，各更有两小营。每队幕五口。若在贼境，地狭，则四步下幕；若地土广阔，不在贼境，则五步下营。
凡五十人为一队，其队内兵士须结其心。每三人，自相得意者结为一小队。
又合三小队，得意者结为一中队。又合五中队，为一大队。馀少五人：押官一人，队头执旗一人，副队头一人，左右亻兼旗二人。即五十人。至于行立前却当队，并须自相依附。如三人队失一人者，九人队失小队二人者，临阵日仰押官、队头便斩。不救人，阵散计会队内少者，勘不救所由，斩。
每军大将一人（别奏八人，兼十六人），副二人（军务奏亻兼，减大将军半）。
判官二人，典四人，总管四人（二主左右虞候，二主左右押卫，亻兼各五人）。
子将八人（委其分行阵，辨金鼓皮，总管亻兼二人）。
执鼓十二人，吹角十二人，司兵、司仓、司骑、司胄、承局各一人。每队五十人，押官一人，队头一人，副队头二人，旗头一人，副二人，火长五人。
纛六口，大将军中营建，出引六军。古者天子六军，诸侯三军。唐制，天子一十二卫，诸侯六军，故纛有六以主之。
门旗二口，色红，八幅，大将军牙门之旗，出引将军前列。门枪（或作旗）
二根，以豹尾为刃，出，居红旗后；止，居帐门前左右卓立。
五方旗五口，各逐其方色，大将军中营建。出，随六纛后；在营，亦于纛后，随方而建。
严警鼓十二面，大将军营前左右行列各六面，在六纛后。
角十二具，于鼓左右行列各六具，以代金。
认旗二百五十口，尚色图禽兽，与诸队不同。各自出为志认，出居队前，恐士卒交杂。阵将门旗色随所尚，不得以红，恐乱大将军。
阵将鼓一百二十五面，备设疑警敌用。甲六分，七千五百领。战袍四分，五千领。枪十分，一万二千五百根，备扬兵及缚筏用。牛助牌二分，二千五百面；马军以团牌代，四分支。弩二分，弦三副，箭一百分，计弩二千五百张，弦七千五百条，箭子十五万只。
弓十分，弦三付，箭三十六只，计弓一万二千五百张，弦三万七千五百条，射甲箭三十七万五千只，生钢箭五万只，长垛箭二万五千只。弓袋胡卢、张弓袋并十分，一万二千五百副。
佩刀八分，一万口。陌刀二分，二十五百口。
四二分，二千五百张。马军及陌刀，并以啄锥钺斧伐，各四分支，重五千事。拓索二分，二千五百条，马用军。驴六分，七千五百头，鞍各自副。
幕十分，一千二百五十口，竿、梁、铁镢、锤自副。锅一分，一千二百五十口，各受五斗。干粮十分，一人一《豆斗》二升，一军二千五百石。袋十分，一万二千五百口，羊皮缝可，绕腰受一斗五升。或以夹绢练袋代皮亦得。
马盂十分，一万二千五百具，皆以坚木为之。或以孰铁为之，受三升，冬月可暖食。刀子、错子、钳子、锁子、药袋、盐袋、火石袋、解结锤、砺石都共一十万二千五百事。裤奴、抹额、六带、帽子、毡帽子各十分，都共六万二千五百事。
摊子、忽蒙、涩子各十分，三万七千五百量。麻鞋三十分，三万七千五百量。毡裘十分，一万二千五百领。皮裘、皮裤各三分，都共七千五百腰领，诈为蕃兵用。抑罐、衤考衤老各二分，共五十口，有皮囊可代抑罐。
锹锤斧锯凿各二分，都共一万二千五百事。镰四分，五千张。切草刀二分，二千五百口。行布槽一分，一千五百五十具。大小瓢二分，都共二千五百枚，小者容八合，大者受三升。
馬鞍轡\革帶各十分，都共三萬七千五百具。披氈、被馬氈，都共三萬七千五百事。馬軍無幕，故以披氈袋。插連十分，一萬二千五百具。絆二十分，二萬五千條，皮毛及連板（或作枝）中半。韋皮條三十分，五萬七千五百條，盤於帶上，擬縛賊\用。
大总管给帐一口，食幕三口，毡四领，褥二领。副大总管给帐一口，食幕二口，毡二领，褥一领。副总管给帐一口，食幕一口，毡二领。总管、子总管、长史、司马各给帐一口，食幕一口，毡一领判官每人各幕一口。别敕、差行、折冲、果毅各幕一口。典五人共给幕一口。
傔十人共给幕一口。随军以下不满此数，并量给。镇守准此。
凡弓弦，有副箭镞。枪不锈，刀不涩，衣甲动用，常须阅视，不得临事有误。
右方营法图法曰：诸逢平原广泽，无险可恃，即作方营。兵既有二万人，已分为七军，中军四千人，左右四军各二千六百人，虞候两军各二千八百人。左右军及左右虞候军别三营，六军都当十八营。中军作一大营。如其不在贼境内，田土宽平，每营中间使容一营。如地狭，则不得使容一营地。中一在中央，六军总管在四畔，象六出之花。军出日，右虞候引其前营，在中央右厢向南；左军虞候押后，在中营后左厢近北，结角。两军虞候相当，状同日月。若左虞候在前，即右虞候在后，诸军并却转。其左右两厢营在四面，各令依本营卓幕，得相统摄，急缓须相救援。
若欲得放马，其外营幕即狭长布列，务取营里面宽广，不使街巷窄狭，营外仍置拓队效此。
月营法曰：凡地带半险，须作月营。其营单列，面平背险，而两翅向险，如月初生。每营相去疏密，及安置队伍准前法。其门则临时计之。至若兵马多少，幕次所设，此大约也。如有警急，畜牧并于营后安置。
一说安营之法与圆阵相侔，每一大营有四十子营，营各四十幕为一部。其一子营皆空，其内入开，开三迳。十二旗、十六鼓，左矛右戟，前盾后弩，旗鼓中央，大将之所。余法准上同。
裴绪营法凡兵师之营，拟于城郭、宫室，必须牢固，不可得而犯乱也。其古法多依九宫、六甲、太乙、天门、地户之法，皆为疑惑，不便于事。今则但取山川地形、利便水草，随其险易为之，御平则方列，围水则圆关，山路则盘回，川流则屈曲，务于适时便用耳。
法曰：凡下营，非贼境，地土宽平，即布大方阵。营内有一十七小营，中间相去使容一营。如在贼庭，即须窄狭，不得使容一营。其营四角编入，仿佛使圆（圆则易守）。其一十七小营，计一万七千人。古制一万二千五百人为军，令加四千五百人为奇伏扬备，则军中之手足，以应时用。其非正门，不得辄出入，犯者论如军律。
诸家军营九说凡安营部分之法，已载前说。其周营须设界限，立藩蔽，以捍外寇，旧法有九种：大约军不久驻，则为立枪、栊枪、车营、拒马之类；若兵久驻，则用柴营、掘壕、城营、木栅之类。符参卿曰：左贼境宿，用枪营，行用方阵，惟大将度宜而处之。今御军者，皆可约此为制也。
立枪营法凡军不久驻，可立枪为营。枪头间架令均。黄昏擂鼓，各着不枪，鼓声绝，刺枪讫，兵士更不得出白绳，便断烟火。营外置约铺，其外更着一人伏听。营外有警，当铺不得高声，敲枪传过。四面即如有警，豫作提防。
栊枪营法凡栊枪为营者，其枪如鸦巢，栊幕外七尺。栊枪之外，造土壕一重。枪去幕七步。衣甲器械，每人一堆，如有警急，易著衣甲。车马在傍横排。
柴营法凡柴营，其柴须密排，不通人过。其间钉橛，仍着不压之。其车横排，须问间架均，急疾转车，便可为城（或作袍）。若久住，营中置一望竿。
掘壕营法凡掘壕立枪，则白绳取定。其壕底阔一丈二尺，深一丈，口阔一丈五尺。其土向里拍作土岸，高四尺五寸，令实，勿至摧塌。里面削成。其上通人行，立壕门。掘彻，即权施浮桥，急疾折去。当界二十步，置一战楼，以门扇及他板木权造。壕唇外掘陷马坑一重，阔二十五步。每坑鹿角枪三根，失头入火令坚。近壕布棘城一重，阔二十五步（凡布棘令坚，为营，其棘须鱼罗布之，令棘头平阔三十尺）。
筑城营法凡筑城为营，其城身高五尺，阔八尺；女墙高四尺，阔二尺。每百步置一战楼，五十步置一风炮一具，每三尺置连枷棒一具，每铺更板并架城内，去城五十步，卓幕。城中置望竿，高七十尺。城外置羊马城一重，其外掘壕一重，其外阔三步，立木栅一重，棚外更布棘城一重，棘外陷马坑一重。
车营法凡车营法，车每五十步一乘，每百步取一乘为战车，车中出战队。其车子营及外营横排，牛在当中，拒马枪在外，仍连车辕为左右厢和门。
木棚法凡木棚，因敌所逼，不及筑城垒；或因山河险势，多石少土，不任板筑，乃建木为棚，方圆高下，随事深埋，木根重复，弥缝其阙。内重短为阁道，外柱一重，长出四尺，为女墙，皆泥涂之。栅外掘壕一重，阔二丈，深一丈。木栅里，每百步造战楼一具，中置望楼，以远探望。　　绳营法凡绳营所以援马，若入敌境，刍牧不给，即须寻择水草放牧；每人给马索一条，入夜则为绳营，以护畜产。其制：立枪为杠，凡两重，上系马索，连绊相续。马居营中布，官健牧人四面卫马，使不得逸出。营外复出更铺，夜则环营击更鼓为备。内外军士各守本界，不得过从交杂，即奸人无便以入。
拒马营法每人配鹿角马枪两枝，去前枪城三步布置，须首尾相系，鱼鳞布之，则牢固矣。
下营择地法夫下营之法，择地为先。地之善者，左有草泽，右有流泉，背山险，向平易，通达樵木，谓之四备。大约军之所居，就高去下，向阳背阴，养生处实，无以水火为虑。居山在阳，居水避卑。不居恶名，谓豆入牛口之类；不居无障塞，谓四通八达之道，受敌益多；不居深草，恐有潜袭，或被火烧；不居水冲，恐有涨溢，或彼决雍。不居无水及死水，恐渴饮致病；不居无出路，谓四面地溢，恐被围难解，及粮运阻绝。不居无草菜，恐军乏绝；不居下湿，恐人多疾病，军马不利。
不居废军故城久无人居者，急疾无固守；不居冢墓间，与鬼神共处。春夏宜居高，以防暴水；秋冬不居清涧深阜，虑有延潦。兵法亦曰：山中之高，谓之天柱；泽中之高，谓之地柱；高中之下，谓之天狱；下中之下，谓之地狱。斥卤之地，草木不生，谓之飞锋。故村墟落、荒城、古寨，谓之虚耗；川谷之口，乏水无草，谓之天灶；穹隆钅敖背，四面平坦，谓之沃焦（亦名龟背）；神祠社木，谓之天社；丘陵之上，大出之口，谓之死地；大山之端，谓之龙头。凡过此地，并去无留。常令我远之，敌近之，我迎之，敌背之，则此利而彼害矣。
缘营杂制法凡兵马，每下营讫，营主即须干当四司官典、司兵及左右，令分头巡队，问兵士到否。如有未至，即差本吏主持畜产及水食。如逃走，即牒所在捕捉。
凡军下营讫，司骑及佐分行巡视马驴，有疾者医，有疮者剪剔传药，有伤者申送，量事决罚。
凡下营讫，司胄及佐即巡队检校兵甲器仗等。如有破绽损污，即须修葺磨砺。
如其弃失，申上所由，便为案记，准法科决。
凡在营，司仓及佐监管兵士粮食，封贮点捻，勿令广费。
凡兵士，每下营讫，先令两队共掘一厕。
凡营垒既定，其自外屠沽贩卖人一切禁断，营内自交易即不禁。
凡营门，各配随近将校守把。杂色职掌，亦专配一门出入，不得交杂。仍令识认，以防奸细。
凡军中，皆令三人或五人为保同行，不得分散。递相觉察，不得与外人私语军事，及受外人财贿，犯者重罪同保。
凡陷没人投来，当别差主务，勿使随军，恐为备用。
警备法凡军营下定，常须防御。于营外去幕二十步列队仗，如临阵对寇法，昼夜严警。纵缝雨雪，并抽队官，并不得离队。每营留马五匹，并鞍勒放饲，防有警急，立要驰告。
凡都营警备之外，每军必别设兵候一曲，量抽战士三五十人，于当军四面三五里外要害之路，夜设外铺。每铺给鼓三面，自随。如夜中有贼犯大营，其外铺看贼与大营交战，即从后鸣鼓大叫，以击贼后，乘得机便，必当克捷。
凡军营下定，夜则别置外探，每营以折冲、果毅迭作蕃次。每面四人，每人领马五骑，于营四面，去营十里外游奕，以备非常。如有警急，驰报军中。或令马军至一更时举火相应，贼见火号，不敢偷营。
凡军营遇夜，又于贼来要路以探骑为暗铺，各持新炬藏火，递相应接。仍于路左草中伏人，或于高木遥望。如觉有贼，走报马铺举火，前铺应了，即驰赴大军，大军亦置望烽人举火相应（烽制具烽火门）。
凡马铺，每三十里一铺，以押官部押。
凡昼日有贼犯营，被犯之营即急击鼓，诸营以击鼓应讫，无贼之营即止，惟所犯之营非贼散，鼓声不得辄止。诸军各着衣甲持杖，看大将五方旗所指之方，即是贼来之路，装束兵甲，出前布列，未得辄动。如须兵救，听大总管进止。
凡每夜定铺时，每铺令贮火烟五条，干草一束，仍令种火。若有警军，每铺并相救。传铺相报，不得隔越，仍举火炬照之。中军即击鼓，令诸营遍觉。将士俱被甲胄，持弓矢，见走者即射，自然立定。贼若稍多，中军疾出兵救援。其偷营警军，多作叫声，宜审辩之。
凡军营，虑有突犯，即于营外常置拓队防护，并抽留营战队充。其队去幕三十步均布，队间容队。若贼来，拓队不敌，然后营中出兵相助，不得令贼犯大营。
凡军营被贼来犯，大总管自将兵救之。常先与诸将潜约成，兵士随身带胡桃铃之类为号。被犯之营闻之，即知大总管兵至。或铎、或铃，皆不可预定，恐贼人偷号。
凡军营久住，于山谷贼路，掘断为土壕，阔三丈，深二尺，以细沙散土填平，每日检行，扫令净平。奸人出入与兵马往来，尽见。
凡军所驻，于奇兵中选骁果谙山川道路及久在军前人，与铺兵计会交牌，日夕递候于亭障之外，用捉生之法捉敌人樵牧问觇者，生禽以归，以讯问贼中事机。
其举用勿令游奕人知。
凡军中，至夜，百步着听子二人，每更一替，充杂听伺。如夜闻敌营马嘶，则谋备夜出攻掠之类。其余仿此，以警不虞。犹令听探之不远，故又选聪耳少睡者，令卧枕空胡鹿。其胡鹿必以野猪皮为之，凡人马行在三十里外，东西南北，皆响闻其中。每营置一二所，营中阔者置三四所。若孤镇铺栅，亦各置一所。听子须频改易回玄，勿常定处所。仍以子将一人斡当，每日一替。
凡军营中必为望楼，其数量兵多少大率仿地听之数。选明目能视三四十里、辨旗色者以为望子，亦频改易，勿常置一处。亦以子将一人斡当，每日一替之。
备夜战法兵法曰：昼战多旌旗，夜战多火鼓，所以变人之耳目也。或曰：夜黑之后，必无与敌列阵克期而战。若但袭敌之营，鸣鼓燃火适足以助敌人之耳目，于我返害，其义安在？曰：此孙武之微旨也。
凡夜战者，多为敌来袭我军垒，不得已而与之战，其法在于立营。立营之法，与阵法同。故军志曰：止则为营，行则为阵。盖大阵之中必包小阵，大营之内亦包小营，前后左右之军各自有营。大将营居中央，诸营环之，隅落钩连曲折，相去远不过百步，近不过五十步，道迳通达，足以出入；部坠壁垒相望，足以弓弩相救。
凡路口，必立小堡，上置柴薪，穴为暗道，以胡梯上之，令人守望。夜闻鼓声四起，即令燔燎。贼人夜入营门，四顾屹然皆有小营，各自坚守，未知所攻。
大将营中，或诸小营先觉贼至者，当按兵勿动。敌贼尽入，然后击鼓，诸营齐应，众堡皆起，然火内照。诸营兵士悉闭门登垒，下瞰敌人，劲弩强弓四面俱发。若奸人潜入一营，斫营杀士，即诸营举火出兵，四面绕之，号令营中不得辄动，须臾之际，善恶自分。若或出走，皆有罗网矣。今之立营，通洞豁达，部分无法，若有贼夜至军中斫营，军中无不警扌┪，虽多置斥堠，严为备守，晦黑之夜，彼我不分，纵有众力，安能用之哉？故夜战之法，贵在于乘敌之不备，幸敌之挠乱，骇而攻之，则有胜计。前史所记，或因天之阴霾，夜之风甚，各执火炬，衔枚疾驰，出其不意。若寇营士卒警怖蹂躏，吾以精骑劲兵乘之，此必胜之理也。若乘之而不乱，攻之而愈靖，将卒不惊，营壁如故，则是彼之法制谨严，备预周密，我当舍而勿攻；不然，非己利也。盖兵者，避实击虚，以整待乱，故锐而避之，乱而取之，此良将之善计也。晋罗尚遣人夜袭贼将李特营，特知之，戒严以待。
及至其营，特坚卧不动，俟其众半入，发伏击之，大败。此所谓舍而勿攻者也。
立号法每日酉时，虞候于大将军幕府请号。其号薄，先粘纸二十四张，张界一十五行，即缝标轴。题首云：某军某年某月日已后号簿。出号时，大将军率意于一行书写字，上字是坐喝，下字是行答。一夜书一行。二十四纸，三百六十行。尽一年讫，则更其簿。如闰年，则加二纸。其号不得犯国讳及大将军元帅都统等讳。
其分巡虞候及诸将等，候大将一号出，分明传写审勘。凡坐喝行答者，乃号之大纲，及有警急，或恐敌人偷窃，或虞内应，则不可专循定法，须临事改变，或逾时出，或平明改。其白昼，则以片彩为号，其彩亦须逐日改易。如分兵掩袭，及设奇伏，白昼或以门旗为立表色为号，暮夜或吹笛，或击小鼓子、铜盂子，小大之类声音可通一里余者，或使人长啸为应验，随大将临时处分。
定铺法定铺者，每日戍时，严警鼓动，虞候领甲士一队，建旗帜，立号头，巡军中及城上。在野，则巡营外，定铺疏密。坐者喝问：“谁何？”行者答曰：“虞候总管某。”坐喝曰：“作何？”行曰：“定铺。”如此三喝三答讫，坐者曰：“虞候总管过。”持更法凡营，夜时更者，每铺十人，每更二人，候漏鼓击板。一人专听杂事，以至睡魔警众者，亦须递相警觉。临时或密号，敲弓箭应之，即奸人无所施计。旧法：更铺之次，更置狗铺。军在贼境，将士远行困乏，籍狗以为警也。
巡探法凡定铺发更后，当军折冲、果毅并押铺宿，尽更探，递相分付；虞候及中军官健，通探都巡。探人不得高声喝号，行者敲弓一下，坐者叩肖三下，方挑军号以相应答。营内巡探，周而复始。
漏刻法凡军中，虽置水漏，则用更牌，一昼夜一百刻。以竹为一百牌，长三尺，阔一寸，题云：某月更牌。以探更人每更徐疾行二里，传一牌，一日一夜计行二百里，则传一百牌。常取月中气为正。
雨水：正月中，夜传牌四十九四分，一更传牌九，馀一里一百七十三步三尺三寸。　　春分：二月中，夜传牌五十，一更传牌一十。
谷雨：三月中，夜传牌三十七六分，一更传牌七，馀一里一十四步二分。
小满：四月中，夜传牌三十六三分，一更传牌七，馀一百七十步四尺八分。
夏至：五月中，夜传牌三十五一分，一更传牌七。
大暑：六月中，夜传牌三十六三分，一更传牌七，馀一百七十五步一尺一寸。
处暑：七月中，夜传牌三十六二分，一更传牌七，馀一百七十五步一尺二寸。
秋分：八月中，夜传牌四十四五分，一更传牌八，馀一里二百八十六步一尺二寸。
霜降：九月中，夜传牌四十九五分，一更传牌八，馀一里一百八十步五尺六寸。小雪：十月中，夜传牌五十三三分，一更传牌一十，馀一里一百一十五步一尺二寸。
冬至：十一月中，夜传牌五十五，一更传牌一十一。
大寒：十二月中，夜传牌五十三三分，一更传牌一十，馀一里一百二十五步一尺二寸。
又法曰：行军于外，日出日没时，挝鼓吹角为严警，九鼓三百三十三捶为一通，角一十二变为一叠。鼓音止，角音动。凡鼓三通、角三叠，昼夜足矣。又近代马上法：以数珠记时，先约一昼夜为准，余日仿之，与刻漏法差。
防毒法军行近敌地，则大将先出号令，使军士防毒。
凡敌人遗饮馔者，受之不得辄食。民间店卖酒肉脯盐麸豆之类，亦须审试即食之。
凡防毒有五：一谓新得敌地，勿饮其井泉，恐先置毒。二谓流泉出于敌境，恐潜于上流入毒。三谓死水不流。四谓夏潦涨霪，自溪塘而出，其色黑，及带沐如沸，或赤而味咸，或浊而味涩。五谓土境旧有恶毒草、毒木、恶虫恶蛇，如有含沙、水弩、有蜮之类，皆须审告之，以谨防虑。
寻水泉法行军下营，须先择水泉。旧法：军行，右虞候在前，兼视水草，道中遇水，则揭青旗以告众。
凡军至处乏水，则视沙碛中有野马黄牛路纵，寻其所至，当有水。
凡野外，鸟兽所集，或水鸟聚处，并当有水。
凡地生葭苇菰蒲，并有蚁壤处，其下皆有伏泉也。一说：骆驼能知水，若行渴，以足跑沙，其下亦当有泉。
凡大军冬月行，人各持冰片，可以备渴。
凡水泉，有峻山阻隔者，取大竹去节，雄雌相合，油灰黄蜡固缝，勿令气泄。
推竹首插水中五尺，于竹末烧松桦薪或干草，使火气自竹内潜通水所，则水自中逆上。
凡逾越山阻，以ㄌ系竿头，引挂高处。拟固能胜人，便即令上。又增ㄌ，次引人，而又加大ㄌ续更汲上，则束马悬车可以立办。
养病法凡军行，士卒有疾病者，阵伤者，每军先定一官，专掌药饵驮舆及抹养之人。
若非贼境，即所在寄留，责医为治，并给亻兼人扶养。若在贼境，即作驮（或作驴）马舆及给亻兼将之，随军而行。每月，本队将校亲巡医药，专知官以所疾申。
大将间往临视。疾愈，则主者、亻兼人并厚赏。恐不用心，故赏之。如弃掷病人，并养饲失所，主者皆量事决罚。气未绝而埋痊者，斩。庸将多不恤士，即被弃掷生埋，以此求士死力，不可得也。其有死者，箪醪祭酹，墓深四尺，将校亲哭之，仍立标记，以防后取。若非贼庭，递归本贯，每人给钱帛，充送终之用。所由不举者罪之。
征马法兵法曰：凡戎马，必安其处所，适其水草，节其饥饱。冬则温厩，夏则凉庑。
克剔毛鬣，谨烙四蹄，戢其耳目，毋令惊骇。习其驰逐，闲其进止，人马相亲，然后可使。鞍辔勒御，必令全好，乏绝辄补。
凡马不伤于末，必伤于始；不伤于饥，必伤于饱。日暮道远，必数上下，宁劳于人，切无极马，常令有余，备敌之覆我也。
凡军行，每营先差一官专知牧放，不得连系。诸营各作一异旗放马，一记旗放驴，并于所管地界放牧。如营侧草恶，即计会虞候，别择放地，不得交杂。如卒有警急追唤，见旗则知驴马处所。
凡牧畜，马居中央，放驴在四面，援马。牧人并于驴群四面环绕。若贼偷盗，驴群在外，驱趁稍难。
凡馬，遂營各爲印記，以防闌失理認.如死，即申所部官驗印，是本營畜産，即令皮剝；如印不同，即是盜殺他營畜産，論如軍律。
凡诸营遗失驴马衣服驮运，并于捍后虞候处理认。擅取及借人不送，并剪破印记毛尾者，论如军律。
凡军马正给马外，每军更量分数增给备马。诸营除六驮外，每火别置驴一头，准备疾病添补。如当队不足，均抽比队比营（并音毗）。其杂畜，非警急，兵士不得辄骑。
凡军中畜产，非理致死，并偿填。
凡非时，不得乘官马游猎，及回换军司六畜。若借人乘用，并论如军律。因检校而行者，不坐。
凡应乘官马，非警急不得辄奔走，致马汗及打磨伤破，并论如军律（已上量轻重科罪，平居则轻，临阵则重）。
凡官健有私驴马随行，即官给刍秣，令均载衣服。
凡军牛行十里一歇，仍刷口鼻；三十里一饮饲。凡征马之职，有副使（佐主将），有总管，有押官，有子将（并择善牧养者充），有群头（择善骑马教习及知医药者充），其数以马为准。

[book_title]卷七
『阵法总说』
昔称：善师者不阵，善阵者不战。此言伐谋制变先声后实，军志素定夺敌人之心，不待旗垒之相摩、兵矢之相接，而胜负之势决于前矣。其次，则立部曲，度权谋，先偏后伍，弥缝其阙，用以乘机而佐胜。由中古以来未之或改。大要在士卒训练，兵械坚良，号令以申之，赏罚以督之。因山川形势之宜，讲步骑离合之要，不嚣不隘，按阵而居。常以我逸待彼劳，常以我治待彼乱，常以我近待彼远，常以我饱待彼饥。故其疾如风，其徐如林；不动如山，难知如阴；震动如雷，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:06:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>