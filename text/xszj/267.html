<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="文韬。文师第一,文韬。盈虚第二,文韬。国务第三,文韬。大礼第四,文韬。明传第五,文韬。六守第六,文韬。守土第七,文韬。守国第八,文韬。上贤第九,文韬。举贤第十,文韬。赏罚第十一,文韬。兵道第十二,武韬。发启第十三,武韬。文启第十四,武韬。文伐第十五,武韬。顺启第十六,武韬。三疑第十七,龙韬。王翼第十八,龙韬。论将第十九,龙韬。选将第二十,龙韬。立将第二十一,龙韬。将威第二十二,龙韬。励军第二十三,龙韬。阴符第二十四,龙韬。阴书第二十五,龙韬。军势第二十六,龙韬。奇兵第二十七,龙韬。五音第二十八,龙韬。兵征">
<meta name="description" content="《六韬》是中国古代兵书。相传为周初吕尚(姜太公)作，一般认为是战国时作品。现存六卷，。即文韬、武韬、龙韬、虎韬、豹韬、犬韬，故名。该书重视武器和战法的革新，主张分进合击，阐述了步、车、骑各兵种的运用及其协同问题，并记述了古代军事秘密通信制度。《六韬·王翼第十八》还比较详细地记载了我国军队最古老的“司令部”的组织和任务分工。该篇所论述的司令部的18项工作，除“术士”一项外，其它诸项仍有一定的参考作用。篇首详述的“凡举兵师，以将为命。命在通达，不守一术;因能授职，各取所长;随时变化，以为纪纲”的选拔司令部人才">
<title>六韬_吕尚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">六韬</span> <br/>
          作者： <span class="inputVal" id="bkauthor">吕尚</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,先秦,兵书,完结</span> <br/>
          字数： <span class="inputVal" id="bknum">[book_length]49834</span> <br/>
          说明： <span class="inputVal" id="bkdec">《六韬》是中国古代兵书。相传为周初吕尚(姜太公)作，一般认为是战国时作品。现存六卷， 即文韬、武韬、龙韬、虎韬、豹韬、犬韬，故名。该书重视武器和战法的革新，主张分进合击，阐述了步、车、骑各兵种的运用及其协同问题，并记述了古代军事秘密通信制度。《六韬·王翼第十八》还比较详细地记载了我国军队最古老的“司令部”的组织和任务分工。该篇所论述的司令部的18项工作，除“术士”一项外，其它诸项仍有一定的参考作用。篇首详述的“凡举兵师，以将为命。命在通达，不守一术;因能授职，各取所长;随时变化，以为纪纲”的选拔司令部人才的重要性和条件，至今对我亦有明显的指导价值。《六韬》被列为宋神宗时颁布的《武经七书》之一。</span> <br/>
          封面： <span class="inputVal" id="bkimg">Z_12031.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]六韬
[book_author]吕尚
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,先秦,兵书,完结
[book_length]49834
[book_dec]《六韬》是中国古代兵书。相传为周初吕尚(姜太公)作，一般认为是战国时作品。现存六卷， 即文韬、武韬、龙韬、虎韬、豹韬、犬韬，故名。该书重视武器和战法的革新，主张分进合击，阐述了步、车、骑各兵种的运用及其协同问题，并记述了古代军事秘密通信制度。《六韬·王翼第十八》还比较详细地记载了我国军队最古老的“司令部”的组织和任务分工。该篇所论述的司令部的18项工作，除“术士”一项外，其它诸项仍有一定的参考作用。篇首详述的“凡举兵师，以将为命。命在通达，不守一术;因能授职，各取所长;随时变化，以为纪纲”的选拔司令部人才的重要性和条件，至今对我亦有明显的指导价值。《六韬》被列为宋神宗时颁布的《武经七书》之一。
[book_img]Z_12031.jpg


[book_chapter]第一篇 文韬

[book_title]文韬 文师第一
文王将田，史编布卜曰：“田于渭阳，将大得焉。非龙、非螭，非虎、非罴，兆得公侯。天遣汝师，以之佐昌，施及三王。”
文王曰：“兆致是乎？”
史编曰：“编之太祖史畴，为禹占，得皋陶兆比于此。”
文王乃斋三日，乘田车，驾田马，田于渭阳，卒见太公，坐茅以渔。
文王劳而问之曰：“子乐渔也？”
太公曰：“臣闻君子乐得其志，小人乐得其事。今吾渔甚有似也，殆非乐之也。”
文王曰：“何谓其有似也？”
太公曰：“钓有三权；禄等以权，死等以权，官等以权。夫钓以求得也，其情深，可以观大矣。”
文王曰：“愿闻其情。”太公曰：“源深而水流，水流而鱼生之，情也。根深而木长，木长而实生之，情也。君子情同而亲合，亲合而事生之，情也。言语应对者，情之饰也；言至情者，事之极也。今臣言至情不讳，君其恶之乎？”
文王曰：“惟仁人能受至谏，不恶至情，何为其然！”
太公曰：“缗微饵明，小鱼食之；缗调饵香，中鱼食之；缗隆重饵丰，大鱼食之。夫鱼食其饵，乃牵于缗；人食其禄，乃服于君。故以饵取鱼，鱼可杀；以禄取人，人可竭；以家取国，国可拔；以国取天下，天下可毕。呜呼！曼曼绵绵，其聚必散；嘿嘿昧昧，其光必远。微哉！圣人之德，诱乎独见。乐哉！圣人之虑，各归其次，而树敛焉。”
文王曰：“树敛若何而天下归之？”
太公曰：“天下非一人之天下，乃天下之天下也。同天下之利者，则得天下；擅天下之利者，则失天下。天有时，地有财，能与人共之者，仁也。仁之所在，天下归之。免人之死，解人之难，救人之患，济人之急者，德也。德之所在，天下归之。与人同忧、同乐、同好、同恶者，义也；义之所在，天下赴之。凡人恶死而乐生，好德而归利，能生利者，道也。道之所在，天下归之。”
文王再拜曰：“允哉，敢不受天之诏命乎！”乃载与俱归，立为师。

[book_title]文韬 盈虚第二
文王问太公曰：“天下熙熙，一盈一虚，一治一乱，所以然者，何也？其君贤不肖不等乎？其天时变化自然乎？”
太公曰：“君不肖，则国危而民乱，君贤圣则国安而民治，祸福在君不在天时。”
文王曰：“古之贤君可得闻乎？”太公曰：“昔者帝尧之王天下，上世所谓贤君也。”
文王曰：“其治如何？”
太公曰：“帝尧王天下之时，金银珠玉不饰，锦绣文绮不衣，奇怪珍异不视，玩好之器不宝，淫佚之乐不听，宫垣屋室不垩，甍、桷、橼、楹不斫，茅茨偏庭不剪。鹿裘御寒，布衣掩形，粝粮之饭，藜藿之羹。不以役作之故，害民耕织之时。削心约志，从事乎无为。吏忠正奉法者，尊其位；廉洁爱人者，厚其禄。民有孝慈者，爱敬之；尽力农桑者，慰勉之。旌别淑慝，表其门闾。平心正节，以法度禁邪伪。所憎者，有功必赏；所爱者，有罪必罚。存养天下鳏、寡、孤、独，振赡祸亡之家。其自奉也甚薄，共赋役也甚寡。故万民富乐而无饥寒之色，百姓戴其君如日月，亲其君如父母。”
文王曰：“大哉，贤君之德也。”

[book_title]文韬 国务第三
文王问太公曰：“原闻为国之大务，欲使主尊人安，为之奈何？”
太公曰：“爱民而已。”
文王曰：“爱民奈何？”
太公曰：“利而勿害，成而勿败，生而勿杀，与而勿夺，乐而勿苦，喜而勿怒。”
文王曰：“敢请释其故。”
太公曰：“民不失务，则利之；农不失时，则成之，省刑罚，则生之；薄赋敛，则与之；俭宫室台榭，则乐之；吏清不苛扰，则喜之。民失其务，则害之；农失其时，则败之；无罪而罚，则杀之；重赋敛，则夺之；多营官室台榭以疲民力，则苦之；吏浊苛扰，则怒之。故善为国者，驭民如父母之爱子，如兄之爱弟。见其饥寒，则为之忧；见其劳苦，则为之悲；赏罚如加于身，赋敛如取己物。此爱民之道也。”

[book_title]文韬 大礼第四
文王问太公曰：“君臣之礼如何？”
太公曰：“为上惟临，为下惟沉，临而无远，沉而无陷。为上惟周，为下惟定。周则天也，定则地也。或天或地，大礼乃成。”
文王曰：“主位如何？”
太公曰：“安徐而静，柔节先定；善与而不争，虚心平志，待物以正。”
文王曰：“主听如何？”
太公曰：“勿妄而许，勿逆而拒；许之则失守，拒之则闭塞。高山仰之，不可极也；深渊度之，不可测也。神明之德，正静其极。”
文王曰：“主明如何？”
太公曰：“目贵明，耳贵聪，心贵智。以天下之目视，则无不见也；以天下之耳听，则无不闻也；以天下之心虑，则无不知也。辐凑并进，则明不蔽矣。”

[book_title]文韬 明传第五
文王寝疾，召太公望，太子发在侧，曰：“呜呼！天将弃予，周之社稷将以属汝，今予欲师至道之言，以明传之子孙。”
太公曰：“王何所问？”文王曰：“先圣之道，其所止，其所起，可得闻乎？”
太公曰：“见善而怠，时至而疑，知非而处，此三者，道之所止也。柔而静，恭而敬，强而弱，忍而刚，此四者，道之所起也。故义胜欲则昌，欲胜义则亡，敬胜怠则吉，怠胜敬则灭。”

[book_title]文韬 六守第六
文王问太公曰：“君国主民者，其所以失之者何也？”
太公曰：“不慎所与也。人君有六守、三宝。”
文王曰：“六守何也？”
太公曰：：“一曰仁，二曰义，三曰忠，四曰信，五曰勇，六曰谋，是谓六守。”
文王曰：“慎择六守者何？”
太公曰：“富之而观其无犯，贵之而观其骄，付之而观其无转，使之而观其无隐，危之而观其无穷。富之而不犯者，仁也。贵之而不骄者，义也。付之而不转者，忠也。使之而不断隐者，信也。危之而不恐者，勇也。事之而不穷者，谋也。人君无以三宝借人，借人则君失其威。”
文王曰：“敢问三宝？”
太公曰：“大农、大工、大商谓之三宝。农一其乡，则谷足；工一其乡，则器足；商一其乡，则货足。三宝各安其处，民乃不虑。无乱其乡，无乱其族，臣无富于君，都无大于国。六守长，则君昌；三宝完，则国安。”

[book_title]文韬 守土第七
文王问太公曰：“守土奈何？”
太公曰：“无疏其亲，无怠其众，抚其左右，御其四旁。无借人国柄，借人国柄，则失其权。无掘壑而附丘，无舍本而治末。日中必慧，操刀必割，执斧必伐。日中不彗，是谓失时；操刀不割，失利之期；执斧不伐，贼人将来。涓涓不塞，将为江河。＿＿不救，炎炎奈何；两叶不去，将用斧柯。是故人君从事于富。不富无以为仁，不施无以合亲。疏其亲则害，失其众则败。无借人利器，借人利器，则为人所害，而不终于世。”
文王曰：“何谓仁义？”
太公曰：“敬其众，合其亲。敬其众则和，合其亲则喜，是谓仁义之纪。无使人夺汝威，因其明，顺其常。顺者任之以德，逆者绝之以力。敬之勿疑，天下和服。”

[book_title]文韬 守国第八
文王问太公曰：“守国奈何？”
太公曰：“斋，将语君天之经，四时所生，仁圣之道，民机之情。”
王即斋七日，北面再拜而问之。
太公曰：“天生四时，地生万物，天下有民，仁圣牧之。故春道生，万物荣；夏道长，万物成；秋道敛，物盈；冬道藏，万物寻。盈则藏，藏则复起，莫知所终，莫知所始，圣人配之，以为天地经纪。故天下治，仁圣藏；天下乱，仁圣昌；至道其然也。圣人之在天地间也，其宝固大矣；因其常而视之，则民安。夫民动而为机，机动而得失争矣。故发之以其阴，会之以其阳，为之先唱，天下和之，极反其常。莫进而争，莫退而让。守国如此，与天地同光。”

[book_title]文韬 上贤第九
文王问太公曰：“王人者，何上，何下，何取，何去，何禁，何止？”
太公曰：“王人者，上贤，下不肖，取诚信，去诈伪，禁暴乱，止奢侈。故王人者，有六贼七害。”
文王曰：“愿闻其道。”
太公曰：“夫六贼者：一曰，臣有大作宫室池榭，游观倡乐者，伤王之德。二曰，民有不事农桑，任气游侠，犯历法禁，不从吏教者，伤王之化。三曰，臣有结朋党，蔽贤智，障主明者，伤王之权。四曰，士有抗志高节，以为气势，外交诸侯，不重其主者，伤王之威。五曰，臣有轻爵位，贱有司，羞为上犯难者，伤功臣之劳。六曰，强宗侵夺，凌侮贫弱者，伤庶人之业。
“七害者：一曰，无智略权谋，而以重赏尊爵之故，强勇轻战，侥幸于外，王者慎勿使为将。二曰，有名无实，出入异言，掩善扬恶，进退为巧，王者慎勿与谋。三曰，朴其身躬，恶其衣服，语无为以求名，言无欲以求利，此伪人也，王者慎勿近。四曰，奇其冠带，伟其衣服，博闻辩辞，虚论高议，以为容美，穷居静处，而诽时俗，此奸人也，王者慎勿宠。五曰，谗佞苟得，以求官爵，果敢轻死，以贪禄秩，不图大事，得利而动，以高谈虚论，说于人主，王者慎勿使。六曰，为雕文刻镂，技巧华饰，而伤农事，王者必禁之。七曰，伪方异技，巫蛊左道，不祥之言，幻惑良民，王者必止之。
“故民不尽力，非吾民也；士不诚信，非吾士也；臣不忠谏，非吾臣也；吏不平洁爱人，非吾吏也；相不能富国强兵，调和阴阳，以安万乘之主，正群臣，定名实，明赏罚，乐万民，非吾相也。夫王者之道如龙首，高居而远望，深视而审听。示其形，隐其情，若天之高不可极也，若渊之深不可测也。故可怒而不怒，奸臣乃作；可杀而不杀，大贼乃发。兵势不行，敌国乃强。”
文王曰：“善哉。”

[book_title]文韬 举贤第十
文王问太公曰：“君务举贤而不获其功，世乱愈甚，以致危亡者，何也？”
太公曰：“举贤而不用，是有举贤之名，而无用贤之实也。”
文王曰：“其失安在？”
太公曰：“其失在君好用世俗之所誉，而不得真贤也。”
文王曰：“何如？”
太公曰：“君以世俗之所誉者为贤，以世俗之所毁者为不肖，则多党者进，少党者退。若是，则群邪比周而蔽贤，忠臣死于无罪，奸臣以虚誉取爵位，是以世乱愈甚，则国不免于危亡。”
文王曰：“举贤奈何？”
太公曰：“将相分职，而各以官名举人，按名督实。选才考能，令实当其名，名当其实，则得举贤之道矣。”

[book_title]文韬 赏罚第十一
文王问太公曰：“赏所以存劝，罚所以示惩，吾欲赏一以劝百，罚一以惩众，为之奈何？”
太公曰：“凡用赏者贵信，用罚者贵必。赏信罚必于耳目之所闻见，则所不闻见者莫不阴化矣。夫诚，畅于天地，通于神明，而况于人乎！”

[book_title]文韬 兵道第十二
武王问太公曰：“兵道如何？”
太公曰：“凡兵之道莫过乎一，一者能独往独来。黄帝曰：‘一者阶于道，几于神’。用之在于机，显之在于势，成之在于君。故圣王号兵为凶器，不得已而用之。今商王知存而不知亡，知乐而不知殃，夫存者非存，在于虑亡；乐者非乐，在于虑殃。今王已虑其源，岂忧其流乎！”
武王曰：“两军相遇，彼不可来，此不可往，各设固备，未敢先发，我欲袭之，不得其利，为之奈何？”
太公曰：“外乱而内整，示饥而实饱，内精而外钝，一合一离，一聚一散，阴其谋，密其机，高其垒，伏其锐。士寂若无声，敌不知我所备。欲其西，袭其东。”
武王曰：“敌知我情，通我谋，为之奈何？”太公曰：“兵胜之术，密察敌人之机而速乘其利，复疾击其不意。”
[book_chapter]第二篇 武韬

[book_title]武韬 发启第十三
文王在酆，召太公曰：“呜呼！商王虐极，罪杀不辜，公尚助予，忧民如何？”
太公曰：“王其修德以下贤，惠民以观天道。天道无殃，不可先倡；人道无灾，不可先谋。必见天殃，又见人灾，乃可以谋；必见其阳，又见其阴，乃知其心；必见其外，又见其内，乃知其意；必见其疏，又见其亲，乃知其情。
“行其道，道可致也；从其门，门可入也；立其礼，礼可成也；争其强，强可胜也。
“全胜不斗，大兵无创，与鬼神通，微哉！微哉！与人同病相救，同情相成，同恶相助，同好相趋，故无甲兵而胜，无冲机而攻，无沟堑而守。
“大智不智，大谋不谋，大勇不勇，大利不利。利天下者，天下启之；害天下者，天下闭之。天下者，非一人之天下，乃天下之天下也。取天下者，若逐野兽，而天下皆有分肉之心；若同舟而济，济则皆同其利，败则皆同其害。然则皆有启之，无有闭之也。无取于民者，取民者也；无取于国者，取国者也；无取于天下者，取天下者也。无取民者，民利之；无取国者，国利之；无取天下者，天下利之。故道在不可见，事在不可闻，胜在不可知。微哉！微哉！
“鸷鸟将击，卑飞敛翼；猛兽将搏，弭耳俯伏；圣人将动，必有愚色。
“今彼殷商，众口相惑，纷纷渺渺，好色无极，此亡国之征也。吾观其野，草营胜谷；吾观其众，邪曲胜直；吾观其吏，暴虐残贼，败法乱刑，上下不觉。此亡国之时也。大明发而万物皆照，大义发而万物皆利，大兵发而万物皆服。大哉圣人之德！独闻独见，乐哉。”

[book_title]武韬 文启第十四
文王问太公曰：“圣人何守？”
太公曰：“何忧何啬，万物皆得。政之所施，莫知其化；时之所在，莫知其移。圣人守此而万物化，何穷之有，终而复始。优而游之，展转求之；求 而得之，不可不藏；既以藏之，不可不行； 既以行之，勿复明之。夫天地不自明，故能长生；圣人不自明，故能明彰。
“古之圣人聚人而为家，聚家而为国，聚国而为天下；分封贤人以为万国，命之曰大纪。陈其政教，顺其民俗；群曲化直，变于形容；万国不通，各乐其所；人爱其上，命之曰大定。呜呼！圣人务静之，贤人务正之，愚人不能正，故与人争；上劳则刑繁，刑繁则民忧，民忧则流亡。上下不安其生，累世不休，命之曰大失。
“天下之人如流水，障之则止。启之则行，静之则清。呜呼！神哉！圣人见其所始，则知其所终。”
文王曰：“静之奈何？”
太公曰：“天有常形，民有常生，与天下共其生而天静矣。太上因之，其次化之。夫民化而从政，是以天无为而成事，民无与而自富，此圣人之德也。”文王曰：“公言乃协予怀，夙夜念之不忘，以用为常。”

[book_title]武韬 文伐第十五
文王问太公曰：“文伐之法奈何？”太公曰：“凡文伐有十二节：
“一曰，因其所喜，以顺其志，彼将生骄，必有好事，苟能因之，必能去之。
“二曰，亲其所爱，以分其威。一人两心，其中必衰。廷无忠臣，社稷必苊。
“三曰，阴赂左右，得情甚深，身内情外，国将生害。
“四曰，辅其淫乐，以广其志，厚赂珠玉，娱以美人。卑辞委听，顺命而合。彼将不争，奸节乃定。
“五曰，严其忠臣，而薄其赂，稽留其使，勿听其事。亟为置代，遗以诚事。亲而信之，其君将复合之，苟能严之，国乃可谋。
“六曰，收其内，间其外，才臣外相，敌国内侵，国鲜不亡。
“七曰，欲锢其心，必厚赂之；收其左右忠爱，阴示以利；令之轻业，而蓄积空虚。
“八曰，赂以重宝，因与之谋，谋而利之，利之必信，是谓重亲；重亲之积，必为我用，有国而外，其地大败。
“九曰，尊之以名，无难其身；示以大势，从之必信，致其大尊；先为之荣，微饰圣人，国乃大偷。
“十曰，下之必信，以得其情；承意应事，如与同生；既以得之，乃微收之；时及将至，若天丧之。
“十一曰，塞之以道。人臣无不重贵与富，恶死与咎。阴示大尊，而微输重宝，收其豪杰。内积甚厚，而外为乏。阴纳智士，使图其计；纳勇士，使高其气。富贵甚足，而常有繁滋。徒党已具，是谓塞之。有国而塞，安能有国。
“十二曰：养其乱臣以迷之，进美女淫声以惑之，遗良犬马以劳之，时与大势以诱之，上察而与天下图之。
“十二节备，乃成武事。所谓上察天，下察地，征已见，乃伐之。”

[book_title]武韬 顺启第十六
文王问太公曰：“何如而可为天下？”
太公曰：“大盖天下，然后能容天下；信盖天下，然后能约天下；仁盖天下，然后能怀天下；恩盖天下，然后能保天下；权盖天下，然后能不失天下；事而不疑，则天运不能移，时变不能迁。此六者备，然后可以为天下政。
“故利天下者，天下启之；害天下者，天下闭之；生天下者，天下德之；杀天下者，天下贼之；彻天下者，天下通之；穷天下者，天下仇之；安天下者，天下恃之；危天下者，天下灾之，天下者非一人之天下，唯有道者处之。”

[book_title]武韬 三疑第十七
武王问太公曰：“予欲立功，有三疑；恐力不能攻强、离亲、散众，为之奈何？”太公曰：“因之，慎谋，用财。夫攻强，必养之使强，益之使张。太强必折，太张必缺。攻强必强，离亲以亲，散众以众。凡谋之道，周密为宝。设之以事，玩之以利，争心必起。
“欲离其亲，因其所爱，与其宠人，与之所予，示之所利，因以疏之，无使得志。彼贪利甚喜，遗疑乃止。
“凡攻之道，必先塞其明，而后攻其强，毁其大，除民之害。淫之以色，＿之以利，养之以味，娱之以乐。既离其亲，必使远民，勿使知谋，扶而纳之，莫觉其意，然后可成。
“惠施于民，必无爱财。民如牛马，数喂食之，从而爱之。
“心以启智，智以启财，财以启众，众以启贤，贤之有启，以王天下。”
[book_chapter]第三篇 龙韬

[book_title]龙韬 王翼第十八
武王问太公曰：“王者帅师，必有股肱羽翼以成威神，为之奈何？”太公曰：“凡举兵帅师，以将为命。命在通达，不守一术。因能授职，各取所长，随时变化，以为纲纪。故将有股肱羽翼七十二人，以应天道。备数如法，审知命理，殊能异技，万事毕矣。”
武王曰：“请问其目。”太公曰：“腹心一人，主赞谋应卒，揆天消变，总揽计谋，保全民命；
“谋士五人，主图安危，虑未萌，论行能，明赏罚，授官位，决嫌疑，定可否；
“天文三人，主司星历，候风气，推时日，考符验，校灾异，知人心去就之机；
“地利三人，主三军行止形势，利害消息，远近险易，水涸山阻，不失地利；
“兵法九人，主讲论异同，行事成败，简练兵器，刺举非法；
“通粮四人，主度饮食，蓄积，通粮道，致五谷，令三军不困乏；
“奋威四人，主择才力，论兵革，风驰电掣，不知所由；
“伏旗鼓三人，主伏旗鼓，明耳目，诡符节，谬号令，阐忽往来，出入若神；
“股肱四人，主任重持难，修沟堑，治壁垒，以备守御；
“通材三人，主拾遗补过，应偶宾客，论议谈语，消患解结；
“权士三人，主行奇谲，设殊异，非人所识，行无穷之变；
“耳目七人，主往来听言视变，览四方之事、军中之情；
“爪牙五人，主扬威武，激励三军，使冒难攻锐，无所疑虑；
“羽翼四人，主扬名誉，震远方，摇动四境，以弱敌心；
“游士八人，主伺奸候变，开阖人情，观敌之意，以为间谍；
“术士二人，主为谲诈，依托鬼神，以惑众心；
“方士二人，主百药，以治金疮，以痊万病；
“法算二人，主计会三军；营壁、粮食、财用出入。”

[book_title]龙韬 论将第十九
武王问太公曰：“论将之道奈何？”太公曰：“将有五材十过。”武王曰：“敢问其目。”太公曰：“所谓五材者，勇、智、仁、信、忠也。勇则不可犯，智则不可乱，仁则爱人，信则不欺，忠则无二心。
“所谓十过者：有勇而轻死者，有急而心速者，有贪而好利者，有仁而不忍人者，有智而心怯者，有信而喜信人者，有廉洁而不爱人者，有智而心缓者，有刚毅而自用者，有懦而喜任人者。
“勇而轻死者可暴也，急而心速者可久也，贪而好利者可遗(赂)也，仁而不忍人者可劳也，智而心怯者可窘也，信而喜信人者可诳也，廉洁而不爱人者可侮也，智而心缓者可袭也，刚毅而自用者者可事也，懦而喜任人者可欺也。
“故兵者，国之大事，存亡之道，命在于将。将者，国之辅，先王之所重也。故置将不可不察也。故曰：“兵不两胜，亦不两败。兵出逾境，期不十日，不有亡国，必有破军杀将。”武王曰：“善哉。”

[book_title]龙韬 选将第二十
武王问太公曰：“王者举兵欲简练英雄，知士之高下，为之奈何？”
太公曰：“夫士外貌不与中情相应者十五：有严而不肖者，有温良而为盗者，有貌恭敬而心慢者，有外廉谨而内无至诚者，有精精而无情者，有湛湛而无诚者，有好谋而无决者，有如果敢而不能者，有＿＿而不信者，有恍恍惚惚而反忠实者，有诡激而有功效者，有外勇而内怯者，有肃肃而反易人者，有嚆嚆而反静悫者，有势虚形劣而外出无所不至无所不遂者。天下所贱，圣人所贵，凡人莫知，非有大明，不见其际，此士之外貌不与中情相应者也。”
武王曰：“何以知之？”太公曰：“知之有八征：一曰问之以言以观其辞，二曰穷之以辞，以观其变，三曰与之间谋以观其诚，四曰明白显问以观其德，五曰使之以财以观其廉，六曰试之以色以观其贞，七曰告之以难以观其勇，八曰醉之以酒以观其态。八征皆备，则贤，不肖别矣。”

[book_title]龙韬 立将第二十一
武王问太公曰：“立将之道奈何？”太公曰：“凡国有难，君避正殿，召将而诏之曰：‘社稷安危，一在将军。今某国不臣，愿将军帅师应之’。
“将既受命，乃命太史卜，斋三日，至太庙，钻灵龟，卜吉日，以授斧钺。君入庙门，西面而立，将入庙门，北面而立。君亲操钺持首，授将其柄，曰：‘从此上至天者，将军制之。’‘复操 斧持柄，授将其刃曰：‘从此下至渊者，将军制之。’见其虚则进，见其实则止，勿以三军为众而轻敌，勿以受命为重而必死，勿以身贵而贱人，勿以独见而违众，勿以辩说为必然。士未坐勿坐，士未食而食，寒暑必同。如此，则士众必尽死力。’将已受命，拜而报君曰：‘臣闻国不可从外治，军不可从中御。二心不可以事君，疑志不可以应敌。臣既受命专斧钺之威，臣不敢生还。愿君亦垂一言之命于臣，君不许臣，臣不敢将。’
“君许之，乃辞而行。军中之事，不闻君命，皆由将出，临敌决战，无有二心。若此，则无天于上，无地于下，无敌于前无君于后。是故智者为之谋，勇者为之斗，气厉青云，疾若驰鹜，兵不接刃，而敌降服。战胜于外，功立于内，吏迁士赏，百姓欢说，将无咎殃；是故风雨时节，五谷丰登，社稷安宁。”武王曰：“善哉！”

[book_title]龙韬 将威第二十二
武王问太公曰：“将何以为威？何以为明？何以为禁止而令行？”
太公曰：“将以诛大为威，以赏小为明，以罚审为禁止而令行。故杀一人而三军震者，杀之；赏一人而万人说者，赏之。杀贵大，赏贵小。杀及当路贵重之臣，是刑上极也；赏及牛竖，马洗、厩养之徒，是赏下通也。刑上极，赏下通，是将威之所行也。”

[book_title]龙韬 励军第二十三
武王问太公曰：“吾欲令三军之众，攻城争先登，野战争先赴，闻金声而怒，闻鼓声而喜，为之奈何？”
太公曰：“将有三。”武王曰：“敢问其目。”太公曰：“将冬不服裘，夏不操扇，雨不张盖，名曰礼将；将不身服礼，无以知士卒之寒暑。出隘塞，犯泥涂，将必先下步，名曰力将。将不身服力，无以知卒之劳苦。军皆定次，将乃就舍，炊者皆熟，将乃就食，军不举火。将亦不举，名曰止欲将。将不身服止欲，无以知士卒之饥饱。将与士卒共寒暑，劳苦，饥饱，故三军之众，闻鼓声则喜，闻金声则怒。高城深池，矢石繁下，士争先登；白刃始合，士争先赴。士非好死而乐伤也，为其将知寒暑、饥饱之审，而见劳苦之明也。”

[book_title]龙韬 阴符第二十四
武王问太公曰：“引兵深入诸侯之地，三军卒有缓急，或利或害，吾将以近通远，从中应外，以给三军之用，为之奈何？”
太公曰：“主与将有阴符凡八等：凡大胜克敌之符，长一尺；破军杀将之符，长九寸；降城得邑之符，长八寸；却敌报远之符，长七寸；警众坚守之符，长六寸；请粮益兵之符，长五寸。败军亡将之符，长四寸；失利亡士之符，长三寸。诸奉使行符，稽留者，若符事泄，闻者告者，皆诛之。八符者，主将秘闻，所以阴通言语不泄，中外相知之术。敌虽圣智，莫之能识。”武王曰：“善哉”

[book_title]龙韬 阴书第二十五
武王问太公曰：“引兵深入诸侯之地，主将欲合兵行无穷之变，图不测之利，其事繁多，符不能明，相去辽远，言语不通，为之奈何？”
太公曰：“诸有阴事大虑，当用书，不用符，主以书遗将，将以书问主，书皆一合而再离，三发而一知。再离者，分书为三部；三发而一知者，言三人，人操一分，相参而不知情也。此谓阴书，敌虽圣智，莫知能识。”武王曰：“善哉！”

[book_title]龙韬 军势第二十六
武王问太公曰：“攻伐之道奈何？”太公曰：“资因敌家之动，变生于两阵之间，奇正发于无穷之源。故至事不语，用兵不言。且事之至者，其言不足听也；兵之用者，其状不足见也。忽而往，忽而来，能独专而不制者，兵也。
“夫兵闻则议，见则图，知则困，辨则危。故善战者，不待张军；善除患者，理于未生；善胜敌者，胜于无形；上战无与战。故争胜于白刃之前者，非良将也；设备于已失之后者，非上圣也；智与众同，非国师也；技与众同，非国工也。事莫大于必克，用莫大于玄默，动莫神于不意，谋莫善于不识。夫先胜者，先见弱于敌，而后战者也，故事半而功倍焉。
“圣人征于天地之动，孰知其纪。循阴阳之道而从其候；当天地盈缩因以为常；物有死生，因天地之形。故曰：未见形而战，虽众必败。善战者，居之不挠，见胜则起，不胜则止。故曰：“无恐惧，无犹豫。用兵之害，犹豫最大；三军之灾，莫过狐疑。善者见利不失，遇时不疑，失利后时，反受其殃。故智者从之而不释，巧者一决而不犹豫，是以疾雷不及掩耳，迅电不及瞑目，赴之若惊，用之若狂，当之者破，近之者亡，孰能御之？
“夫将有所不言而守者，神也；有所不见而视者，明也。故知神明之道者，野无衡敌，对无立国。”武王曰：“善哉！”

[book_title]龙韬 奇兵第二十七
武王问太公曰：“凡用兵之道，大要何如？”太公曰：“古之善战者，非能战于天上，非能战于地下，其成与败，皆由神势，得之者昌，失之者亡。
“夫两阵之间，出甲阵兵，纵卒乱行者，所以为变也；深草蓊翳者，所以逃遁也；溪谷险阻者，所以止车御骑也；隘塞山林者，所以少击众也；坳泽窈冥者，所以匿其形也；清明无隐者，所以战勇力也；疾如流矢，如发栅者，所以破精微也；诡伏存设奇，远张诳诱者，所以破军擒将也；四分五裂者，所以击圆破方孔；因其惊骇者，所以一击十也；因其劳倦幕舍者；所以十击百也；奇技者，所以越深水渡江河也；强弩长兵者，所以逾水战也；长关远候，暴疾谬遁者，所以降城服邑也；鼓行喧嚣者，所以行奇谋也；大风甚雨者，所以搏前擒后也；伪称敌使者，扎以绝粮道也；谬号令与敌同服者，所以行走北也；战必以义者，所以励众胜敌也；尊爵重赏者，所以劝用命也；严刑重罚者，所以罢怠也；一喜一怒，一与一夺，一文一武，一徐一疾者，所以调和在珲；制一臣下也；处高敞者，所以警守也；保险阻者，所以为固也；山林茂秽者，所以默往来也；深沟高垒，粮多者，所以持久也。
“故曰：不知战攻之策，不可以语敌；不能分移，不可以语奇；不能治乱，不可以为语变。
“故曰：将不仁，则三军不亲；将不勇，则三军不锐；将不智，则三军大疑；将不明，则三军大倾；将不精微，则三军失其机；将不常戒，则三军失其备；将不强力，则三军失其职。故将者，人之司命，三军与之俱治，与之俱乱。得贤将者，兵强国昌；不得贤将者，兵弱国亡。”武王曰：“善哉！”

[book_title]龙韬 五音第二十八
武王问太公曰：“律章之声，可以知三军之消息、胜负之决乎？”
太公曰：“深哉！王之问也。夫律管十二，共要有五音——宫、商、角、徵、羽、此其正声也。万代不易，五行之神，道之常也，可以之敌金、木、水、火、土，各以其胜攻之。古者三皇之世，虚无之情以制刚强。无有文字，皆由五行。五行之道，天地自然。六甲之分，微妙之神。
“其法：以天清净，无阴云风雨，夜半，遣轻骑往至敌人之垒，去九百步外，遍持律管。有应志管，其来甚微。角声应管，当以白虎；徵声应管，当以玄武；商声应管，当以朱雀；羽声应管，当以勾陈；五管声尽，不应者，宫也，当以青龙以五行之符，佐胜之征，成败之机。”武王曰：“善哉！”
太公曰：“微妙之音，皆有外候。”武王曰：“何以知之？”太公曰：“敌人惊动则听之，闻＿鼓之音者，角也；见火光者，徵也；闻金铁矛戟之音者，商也；闻人啸呼之音者，羽也；寂寞无闻者，宫也。此五者，声色之符也。”

[book_title]龙韬 兵征第二十九
武王问太公曰：“吾欲未战先知敌人之强弱，预见胜负之征，为之奈何？”
太公曰：“胜负之征，精神先见，明将察之，其效在人。谨候敌人出入进退，察其动静，言语妖祥，士卒所告。凡三军说怿，士卒畏法，敬其将命，相喜以破敌，相陈以勇猛，相贤以威武，此强征也。三军数惊，士卒不齐，相恐以敌强，相语以不利，耳目相属，妖言不止，众口相惑，不畏法令，不重其将，此弱征也。
“三军齐整，阵势已固，深沟高垒，又有大风甚雨之利，三军无故，旌旗前指，金铎之声扬以清，鼙鼓之声扬以清，鼙鼓之声宛以鸣，此得神明之助，大胜之征也。行陈不固，旌旗乱而相绕，逆大风甚雨之利，士卒恐惧，气绝而不属，戎马惊奔，兵车折轴，金铎之声下以浊，鼙鼓之声湿以沐，此大败之征也。
“凡攻城围邑：城之气色如死灰，城可屠；城之气出而北，城可克；城之气出而西，城必降；城之气出而南，城不可拔；城之气出而东，城不可攻；城之气出而复入，城主逃北；城之气出而覆我军上，军必病；城之气出高而无所止，用兵长久。凡攻城围邑，过旬不雷不雨，必亟去之，城必有大辅，此所以知可攻而攻，不可攻而止。”武王曰：“善哉！”

[book_title]龙韬 农器第三十
武王问太公曰：“天下安定，国家无事，战攻之具，可无修乎？守御之备，可无设乎？”
太公曰：“战攻守御之具，尽在于人事。耒＿者，共行马蒺藜也。马、牛、车、舆者，其营垒蔽橹也。锄＿之具，其柔戟也。蓑薜，簦笠者，其甲胄，干＿也。＿、锸、斧、锯、杵、臼，其攻城器也。牛马，所以转输粮用也。鸡犬，共伺候也。妇人织＿，其旌旗也。丈夫平壤，其功城也。春钹草棘，其战车骑也。夏耨田畴，其战步兵也。秋刈禾薪，其粮食储备也。冬实仓禀，其坚守也。田里相伍，其约束符信也。里有吏，官有长，其将帅也。里有周垣，不得相过，其队分也。输粟收刍，其廪库也。春秋治城郭，修沟渠，其暂垒也。
“故用兵之具，尽在于人事也。善为国者，取于人事。故必使遂其六畜，辟其田野，安其处所。丈夫治田有亩数，妇人织＿有尺度，是富国强兵之道也。”武王曰：“善哉！”
[book_chapter]第四篇 虎韬

[book_title]虎韬 军用第三十一
武王问太公曰：“王者举具，三军器用，攻守之具，科品从寡，岂有法乎？”
太公曰：“大哉，王之问也！夫攻守之具，各有科品，此兵之大威也。”
武王曰：“愿闻之。”
太公曰：“凡用兵之大数，将士万人，法用：武冲大扶胥三十六乘。材士强弩矛戟为翼一车二十四人推之，以八尺车轮，车上立旗鼓，兵法谓之震骇，陷坚陈，败强敌。武翼大橹矛戟扶胥七十二具。材士强弩矛戟为翼，以五尺车轮，绞车连弩自副，陷坚陈，败强敌。
“提翼小橹扶胥一百四十具。绞车连弩自副，以鹿车轮，陷坚陈，败纱敌。
“大黄参连弩大扶胥三十六乘。材士强弩矛戟为翼，“飞凫”、“电影”自副。(飞凫，赤茎白羽，以铜为首，电影，青茎赤羽，以铁为乎。)昼则以绛缟，长六尺，广六寸，为光耀；夜则以白缟，长六尺，广六寸，为流星。陷坚陈，败步骑。
“大扶胥冲车三十六乘。螳螂武士共载，可以纵击横，可以败敌之。
“辎车骑寇，一名电车，兵法谓之电击。陷坚陈，败步骑。寇夜来前，矛戟扶胥轻车一百六十乘，螳螂琥士三人共载，兵法谓之霆击。陷坚陈，败步骑。
“方首铁＿维盼，重十二斤，柄长五尺以上，千二百枚，一名天＿。大柯斧，刃长八寸，重八斤，柄长五尺以上，千二百枚，一名天钺。方首铁锤，重八斤，柄长五尺以上，千二百枚，一名天锤。败步骑群寇。飞钩长八寸，钩长芒长四寸，柄长六尺以上，千二百枚，以投其众。三军拒守，木螳螂剑刃扶胥，广二丈，百二十具，一名行马，平易地，以步兵败车骑。木蒺藜，去地二尺五寸，百二十具。败步骑，要群寇，遮走北。”
“轴旋短冲矛戟扶胥，百二十具。黄帝所以败＿尤氏。败步骑，要穷寇，遮走北。狭路微径，张铁蒺藜，芒高四寸，广八寸，长六尺以上，千二百具。败步骑。
“突瞑来前促战，白刃接，张地罗，铺两镞蒺藜，参考连织女，芒间相去二尺，万二千具。旷野草中，方胸铤矛，千二百具。张铤矛法，高一尺五寸。败步骑，要穷寇，遮走北。
“狭路微径，地陷，铁械锁参连，百二十具。败步骑，要穷寇，遮走北。
“垒门拒守，矛戟小橹，十二具，绞车连弩自副。三军拒守，天罗虎落锁连，一部广一丈五尺，高八尺，百二十具。虎落剑刃扶胥，广一丈五尺，高八尺，五百二十具。
“渡沟堑，飞桥一间，广一丈五尺，长二丈以上，着转关辘辘八具，以环利通索张之。渡大水，飞江，广一丈五尺，长二丈以上，八具，以环利通索张之。天浮铁螳螂，矩内园外，径四尺以上，环络自副，三十二具。以天浮张飞江，济大海，谓之天潢，一名天舡。
“山林野居，结虎落柴营，环利铁索，长二丈以上，千二百枚。环利大通索，大四寸，长四丈以上，六百枚。环利中通索，大二寸，长四丈以上，二百枚。环利小微缧，长二丈以上，万二千枚。
“天雨盖重车上板，结＿＿＿，广四尺，长四丈以上。车一具，以铁＿张之。
“伐木大斧，重八斤，柄长三尺以上，三百枚；＿＿刃广六寸，柄长五尺以上，三百枚；铜筑固为垂，长五尺以上，三百枚；鹰爪方胸铁耙，柄长七尺以上，三百枚；方胸铁叉，柄长七尺以上，三百枚。芟草木大镰，柄长七尺以上，三百枚；大橹，刃重八斤，柄长六尺，三百枚；委环铁＿，长三尺以上，三百枚；＿大槌，重五斤，柄长二尺以上，百二十具。
“甲士万人，强弩六千，戟盾一千，矛盾二千，修治攻具，砥砺兵器巧手三百人，此举兵军用之大数也。”武王曰：“允哉！”

[book_title]虎韬 三陈第三十二
武王问太公曰：“凡用兵为天陈、地陈、人陈，奈何？”
太公曰：“日月、星辰、斗杓，一左一右，一向一背，此谓天陈。丘陵水泉，亦有前后左右之利，此谓地陈。用车用马，用文用武，此谓人陈。”武王曰：“善哉！”

[book_title]虎韬 疾战第三十三
武王问太公曰：“敌人围我，断我前后，绝我粮道，为之奈何？”
太公曰：“此天下之困兵也。暴用之则胜，徐用之则败。如此者，为四武冲陈，以武车骁骑，惊乱其军，而疾击之，可以横行。”
武王曰：“若已出围地，欲因以为胜，为之奈何？”太公曰：“左军疾左，右军疾右，无与敌人争道。中军迭前迭后，敌人员众，其将可走。”

[book_title]虎韬 必出第三十四
武王问太公曰：“引兵深入诸侯之地，敌人四合而围我，断我归道，绝我粮食，敌人既众，粮食甚多，险阻又固，我欲必出，为之奈何？”
太公曰：“必出之道，器械为宝，勇斗为首。审知敌人空虚之地，无人之处，可以必出。将士人持玄旗，操器械，设衔枚，夜出，勇力、飞足、冒将之士居前平垒，为军开道；材士强弩，为伏兵居后；弱卒车骑居中。陈毕徐行，慎无惊骇。以武冲扶胥前后拒守，武翼大橹以蔽左右。敌人若惊，勇力冒将之士疾击而前，弱卒车骑以属其后，材士强弩隐伏而处。审候敌人追我，伏兵疾击其后，多其火鼓，若从地出，若从天下，三军勇斗，莫我能御。”
武王曰：“前有大水、广堑、深坑、我欲逾渡，无舟楫之备，敌人屯垒，限我军前，塞我归道，斥堠常戒，险塞尽中，车骑要我前，勇士击我后，为之奈何？”
太公曰：“大水、广堑、深坑，敌人所不守，或能守之，其卒必寡。若此者，以飞江，转关与天潢以济吾军。勇力材士从我所指，冲敌绝陈皆致其死先燔吾辎重，烧我粮食，明告吏士，勇斗则生，不勇则死。已出，令我踵军设云火远候，必依草木、丘墓、险阻，敌人车骑，必不改远追长驱。因以火为记，先出者令至火而止，为四武冲阵。如此，则吾三军皆精锐勇斗，莫我能止。”武王曰：“善哉！”

[book_title]虎韬 军略第三十五
武王问太公曰：“引兵深入诸侯之地，遇深溪、大谷、险阻之水，吾三军未得毕济，而天暴雨，流水大至，后不得属于前，无有舟梁之备，又无又草之资，吾欲必济，使三军不稽留，为之奈何？”
太公曰：“凡帅师将众，虑不先设，器械不备，教不素信，士卒不习，若此，不可以为王者之兵也。凡三军有大事，莫不习用器械。攻城围邑，则有＿＿、临冲；视城中，则有云梯、飞楼；三军行止，则有武冲、大橹，前后拒守；绝道遮街，则有材士强弩，卫其两旁；设营垒，则有天罗、武落、行马，蒺藜；昼则登云梯远望，立五色旌旗；夜则设云火万炬，击雷鼓，振鼙铎，吹鸣笳；越沟堑，则有飞桥、转关、辘轳，＿＿；济大水，则有天潢、飞江；逆波上流，则有浮海、绝江。三军用备，主将何忧？”

[book_title]虎韬 临境第三十六
武王问太公曰：“吾与敌人临境相拒，彼可以来，我可以往，陈皆坚固，莫敢先举，我欲往而袭之，彼亦可来，为之奈何？”
太公曰：“分兵三处，令军前军深沟增垒而无出列旌旗，击鼙鼓，宛为守备；令我后军，多积粮食，无使敌人知我意；发我锐士，潜袭其中，击其不意，攻其无备，敌人不知我情，则止不来矣。”
武王曰：“敌人知我之情，通我之谋，动而得我事，其锐士伏于深草，要隘路，击我便处，为之奈何？”
太公曰：“令我前军，日出挑战，以劳其意；令我老弱，曳柴扬尘，鼓呼而往来，或出其左，或出其右，去敌无过百步，其将必劳，其卒必骇。如此，则敌人不敢来。吾往者不止，或袭其内，或击其外，三军疾战，敌人必败。”

[book_title]虎韬 动静第三十七
武王问太公曰：“引兵深入诸侯之地，与敌之军相当，两陈相望，众寡强弱相等，未敢先举，吾欲令敌人将帅恐惧，士卒心伤，行陈不固，后陈欲走，前陈数顾；鼓噪而乘之，敌人遂走，为之奈何？”
太公曰：“如此者，发我兵去寇十里而伏其两旁，车骑百里而越前后，多其旌旗，益其金鼓。战合，鼓噪而俱起，敌将必恐，其军惊骇，众寡不相救，贵贱不相待，敌人必败。”
武王曰：“敌之地势，不可以伏其两傍，车骑又无以越其前后，敌知我虑，先施其备，我士卒心伤，将帅恐惧，战则不胜，为之奈何？”
太公曰：“微哉，王之问也！如此者，先战五日，发我远候，往视其动静，审候其来，设伏而待之，必于死地，与敌相避。远我旌旗，疏我行陈，必奔其前，与敌相当。战合而走，南击金无止，三里而还，伏兵乃起，或陷其两旁，或击其前后，三军疾战，敌人必走。”武王曰：“善哉！”

[book_title]虎韬 金鼓第三十八
武王问太公曰：“引兵深入诸侯之地，与敌相当，而天大寒甚暑，日夜霖雨，旬不止，沟垒悉坏，隘塞不守，斥堠懈怠，士卒不戒，敌人夜来。三军无备，上下惑乱，为之奈何？”
太公曰：“凡三军，以戒为固，以怠为败。令我垒上，谁何不绝，人执旌旗，外内相望，以号相命，勿令乏音，而皆外向。三千人为一屯，诫而约之，各慎其处。敌人若来，亲我军之戒，至而必还，力尽气怠，发我锐士，随而击之。”
武王曰：“敌人知我随之，而伏起锐士，佯北不止，遇伏而还，或击我前，或击我后，或薄我垒，吾三军大恐，扰乱失次，离共处所，为之奈何？”
太公曰：“分为三队，随而追之，勿越其伏，三队俱至，或击其后，或陷其两旁，明号审令，疾击而前，敌人必败。”

[book_title]虎韬 绝道第三十九
武王问太公曰：“引兵深入诸侯之地，与敌相守，敌人绝我粮道，又越我前后，吾欲战则不可胜，欲守则不可久，为之奈何？”
太公曰：“凡深入敌人之境，必察地之形势，务求便利，依山林、险阻、水泉、林木而为之固，谨守关梁，又知城邑、丘墓地形之利，如是，则我军坚固，敌人不能绝我粮道，又不能越我前后。”
武王曰：“吾三军过大林、广泽、平易之地，吾盟望误失，卒与敌人相薄，以战则不胜以守则不固，敌人翼我两旁，越我前后，三军大恐为之奈何？”
太公曰：“凡帅师之法，当先发远候，去敌二百里，神知敌人所在，地势不利，则以武冲为垒而前，又置两踵军于后，远者百里，近者五十里，既有警急，前后相就。吾三军常完坚，必无毁伤。”武王曰：“善哉！”

[book_title]虎韬 略地第四十
武王问太公曰：“战胜深入，略其地，有大城不可下。其别军守险，与我相拒。我欲攻城围邑，恐其别军卒至而击我，中外相合，击我表里，三军大乱，上下恐骇，为之奈何？”
太公曰：“凡攻城围邑，车骑必远，屯卫警戒，阻其外内，中人绝粮，外不得输，城人恐怖，其将必降。”
武王曰：“中人绝粮，外不得输，阴为约誓，相与密谋，夜出穷寇死战，其车骑锐士，或冲我内，或击我外，士卒迷惑，三军败乱，为之奈何？”
太公曰：“如此者，当分军三军，谨视地形而处。审知敌人别军所在，及其大城别堡，为之置遗缺之道，以利其心，谨备勿失。敌人恐惧，不入山林，即归大邑。走其别军，车骑远要其前，勿令遗脱。中人以为先出者，得其径道，其练卒材士必出，其老弱独在。车骑深入长驱，敌人之军，必莫敢至。慎勿与战，绝其粮道，围而守之，必久其日。
“无燔人积聚，无坏人宫室，冢树社丛勿伐，降者勿杀，得而勿戮，示之以仁义，施之以厚德。令其士民曰；‘罪在一人。’如此，则天下和服。”武王曰：“善哉！”

[book_title]虎韬 火战第四十一
武王问太公曰：“引兵深入诸侯之地，遇深草蓊秽，周吾军前后左右，三军行数百里，人马疲倦休止。敌人因天燥疾风之利，燔吾上风，车骑锐士，坚伏吾后，吾三军恐怖，散乱而走，为之奈何？”
太公曰：“若此者，则以云梯、飞楼，远望左右，谨察前后。见火起，即燔吾前，而广延之，又燔吾后。敌人若至，则引军而却，按黑地而坚处。敌人之来，犹在吾后，见火起，必远走。吾按黑地而处，强弩材士，卫吾左右，又燔吾前后。若此，则敌不能害我。”
武王曰：“敌人燔吾左右，又燔吾前后，烟复吾军，其大兵按黑地而起，为之奈何？”
太公曰：“若此者，为四武冲陈，强弩翼吾左右。其法无胜亦无负。”
[book_chapter]第五篇 豹韬

[book_title]豹韬 林战第四十三
武王问太公曰：“引兵深入诸候之地，遇大林，与敌人分林相拒。吾欲以守则固，以战则胜，为之奈何？”
太公曰：“使吾三军分为冲陈，便兵所处，弓弩为表，戟盾为里；斩除草木，极广吾道，以便战所；高置旌旗，谨敕三军，无使敌人知吾之情，是谓林战。林战之法：率吾矛戟，相与为伍；林间木疏，以骑为辅，战车居前，见便则战，不见便则止；林多险阻，必置冲陈，以备前后，三军疾战，敌人虽众，其将可走；更战更息，各按其部。是谓林战之纪。”

[book_title]豹韬 突战第四十四
武王问太公曰：“敌人深入长驱，侵掠我地，驱我牛马，其三军大至，薄我城下，吾士卒大恐，人民系累，为敌所虏，吾欲以守则固，以战则胜，为之奈何？”
太公曰：“如此者，谓之突兵。其牛马必不得食，士卒绝粮，暴击而前，令我远邑别军，选其锐士，疾击其后；审其期日，必会于晦，三军疾战，敌人虽众，其将可虏。”
武王曰：“敌人分为三四，或战而侵掠我地，或止而收我牛马，其大军未尽至，而使寇薄我城下，至吾三军恐惧，为之奈何？”
太公曰：“谨候敌人未尽至，则设备而待之。去城四里而为垒，金鼓旌旗，皆列而张，别队为伏兵；令我垒上多积强弩，百步一突门，门有行马，车骑居外，勇力锐士，隐伏而处。敌人若至，使我轻卒合战而佯走；令我城上立旌旆，击鼙鼓，完为守备。敌人以我为守城，必薄我城下。发吾伏兵，以冲其内，或击其外；三军疾战，或击其前，或击其后。勇者不得斗，轻者不及走。名曰突战。敌人虽众，其将必走。”武王曰：“善哉！”

[book_title]豹韬 敌强第四十五
武王问太公曰：“引兵深入诸侯之地，与敌人冲军相当，敌众我寡，敌强我弱，敌人夜来，或攻吾左，或攻吾右，在军震动，吾欲以战则胜，以守则固，为之奈何？”
太公曰：“如此者，谓之震寇。利以出战，不可以守。选吾材士强弩，车骑为之左右，疾击其前，急攻其后，或击其表，或击其里，其卒必乱，其将必骇。”
武王曰：“敌人远遮我前，急攻我后，断我锐兵，绝我材士，吾内外不得相闻，三军扰乱，皆散而走，士卒无斗志，将吏无守心，为之奈何？”
太公曰：“明哉，王之问也！当明号审令，出我勇锐冒将之士，人操炬火，二人同鼓，必知敌人所在，或击其表里，微号相知，令之灭火，鼓音皆止，中外相应，期约皆当，三军疾战，敌必败云。”武王曰：“善哉！”

[book_title]豹韬 敌武第四十六
武王问太公曰：“引兵深入诸侯之地，卒遇敌人，甚众且武，武车骁骑，绕我左右，吾三军皆震，走不可止，为之奈何？”
太公曰：“如此者，谓之‘败兵’。善者以胜，不善者以亡。”
武王曰：“为之奈何？”太公曰：“伏我材士强弩，武车骁骑，为之左右，常去前后三里，敌人逐我，发我车骑，冲其左右，如此，则敌人扰乱，吾走者自止。”
武王曰：“敌人与我，车骑相当，敌众我少，敌强我弱，其来整治精锐，吾陈不敢当，为之奈何？”
太公曰：“先我材士强弩，伏于左右，车骑坚阵而处，敌人过我伏兵，积弩射其左右，车骑锐兵，疾击其军、或击其前，或击其后，敌人虽众，其将必走。”武王曰：“善哉！”

[book_title]豹韬 鸟云山兵第四十七
武王问太公曰：“引兵深入诸侯之地，遇高山盘石，其上亭亭，无有草木，四面受敌，吾三军恐惧，士卒迷惑，吾欲以守则固，以战则胜，为之奈何？”
太公曰：“凡三军处山之高，则为敌所栖，处山之下，则为敌所囚。既以被山而处，必为鸟云之陈。鸟云之陈，阴阳皆备，或屯其阴，或屯其阳。处山之阳，备山之阴；处山之阴，备山之阳；处山之左，备山之右；处山之右，备山之左。其山敌所能陵者，兵备其表，衢道通谷，绝以武车。高置旌旗，谨敕三军，无使敌人知我之情，是谓山城。行列已定，士卒已陈，法令已行，奇正已设，各置冲陈于山之表，便兵所处，乃分车骑为鸟云之陈，三军疾战，敌人虽众，其将可擒。”

[book_title]豹韬 鸟云泽兵第四十八
武王问太公曰：“引兵深入诸侯之地，与敌人临水相拒，敌富而众，我贫而寡，逾水击之则不能前，欲久其日则粮食少，吾居斥卤之地，四旁无邑又无草木，三军无所掠取，牛马无所刍牧，为之奈何？”
太公曰：“三军无备，牛马无食，士卒无粮，如此者，索便诈敌而亟去之，设伏兵于后。”
武王曰：“敌不可得而诈，吾士卒迷惑，敌人越我前后，吾三军败而走。为之奈何？”
太公曰：“求途之道，金玉为主，必因敌使，精微为宝。”
武王曰；“敌人知我伏兵，大军不肯济，别将分队以逾于水，吾三军大恐，为之奈何？”
太公曰：“如此者，分为冲陈，便兵所处，须其毕出，发我伏兵，疾击其后，强弩两旁，射其左右。车骑分为鸟云之陈，备其前后，在三军疾战。敌人见我战合，其大军必济水而来，发我伏兵，疾击其后，车骑冲其左右，敌人虽众，其将可走。凡用兵之大要，当敌临战，必置冲陈，便兵所处。然后以车骑分为鸟云之陈，此用兵之奇也。所谓鸟云者，鸟散而云合，变化无穷者也。”武王曰：“善哉！”

[book_title]豹韬 少众第四十九
武王问太公曰：“吾欲以少击众，以弱击强，为之奈何？”
太公曰：“以少击众者，必以日之暮，伏于深草，要之隘路；以弱击强者，必得大国而与，邻国之助。”
武王曰：“我无深草，又无隘路，敌人已至，不适日暮；我无大国之与，又无邻国之助。为之奈何？”
太公曰：“妄张诈诱，以＿惑其将，迂其途，令过深草，远其路，令会日路，前行未渡水，后行未及舍，发我伏兵，疾击其左右，车骑扰乱其前后，敌人虽众，其将可走。事大国之君，下邻国之士，厚其币，卑其辞，如此，则得大国之与邻国之助矣。”武王曰：“善哉！”

[book_title]豹韬 分险第五十
武王问太公曰：“引兵深入诸侯之地，敌人相遇于险＿之中。吾左山而右水，敌右山而左水，与我分险相拒，吾欲与以守则固，以战则胜，为之奈何？”
太公曰；“处山之左，急备山之右；处山右，急备山左。险有大水，无舟楫者，以天潢济吾三军；已济者，亟广吾道，以便战所。以武冲为前后，列其强弩，令行阵皆固。衢道谷口，以武冲绝之。高置旌旗，是谓军城。
“凡险战之法，以武冲为前，大橹为卫；材士强驽，翼吾左右。三千人为屯，必置冲陈，便兵所处。左军以左，右军以右，中军以中，并攻而前。已战者，还归屯所，更战更息，必胜乃已。”武王曰；“善哉！”
[book_chapter]第六篇 犬韬

[book_title]犬韬 分兵第五十一
武王问太公曰：“王者帅师，三军分数处，将欲期会合战，约誓赏罚，为之奈何？”
太公曰；“凡用兵之法，三军之众，必有分合之变。其大将先定战地、战日，然后移檄书与诸将吏，期攻城围邑；各会其所；明告战日，漏刻有时。大将设营而陈，立表辕门，清道而待。诸将吏至者，校其先后，先期至者赏，后期至者斩。如此则远近奔集，三军俱至，并力合战。”

[book_title]犬韬 武锋第五十二
武王问太公曰；“凡用兵之要，必有武车骁骑，驰陈选锋，见可则击之。如何则可击？”
太公曰：“夫欲击者，当审察敌人十四变，变见则击之，敌人必败。”武王曰：“十四变可得闻乎？”
太公曰：“敌人新集可击，人马未食可击，天时不顺可击，地形未得可击，奔走可击，不戒可击，疲劳可击，将离士卒可击，涉长路可击，济水可击，不暇可击，阻难狭路可击，乱行可击，心怖可击。”

[book_title]犬韬 练士第五十三
武王问太公曰：“练士之道奈何？”
太公曰：“军中有大勇、敢死、乐伤者，聚为一卒，名曰冒刃之士；有锐气、壮勇、强暴者，聚为一卒名曰陷陈之士；有奇表长剑、接武齐列者，聚为一卒，名曰勇锐之士；有披距、伸钩、强梁多力、溃破金鼓，绝灭旌旗者，聚为一卒，名曰勇力之士；有逾高绝远，轻足善走者，聚为一卒，名曰寇兵之士；有王臣失势欲复见功者，聚为一卒，名曰死斗之士；赘婿人虏欲掩迹扬名者，聚为一卒，名曰励钝之士，有死将之人子弟欲与其将报仇者，聚为一卒，名曰敢死之士；有贫穷愤怒欲快其志者，聚为一卒，名曰必死之士；有胥靡免罪之人欲逃其耻者，聚为一卒，名曰幸用之士；有材技兼人能负重致远者，聚为一卒，名曰待命之士。此军之服习，不可不察也。”

[book_title]犬韬 教战第五十四
武王问太公曰：“合三军之众，欲令士卒练士，教战之道奈何？”
太公曰：“凡领三军，有金鼓之节，所以整齐士众者也。将必先明告吏士，申之以三令，以教操兵起居、旌旗指麾之变法。故教吏士，使一人学战，教成，合之十人；十人学战，教成，合之百人；百人学战，教成，合之千人；千人学战，教成，合之万人；万人学战，教成，合之三军之众；大战之法，教成，合之百万之人众。故能成其大兵，立威于天下。”武王曰：“善哉！”

[book_title]犬韬 均兵第五十五
武王问太公曰：“以车与步卒战，一车当几步卒？几步卒当一车？以骑与步卒战，一骑当几步卒？几步卒当一骑？以车与骑战，一车当几骑？几骑当一车？”
太公曰：“车者，军之羽翼也，所以陷坚陈，要强敌，遮走北也；骑者，军之伺候也，所以踵败军，绝粮道，击便寇也。故车骑不敌战，则一骑不能当步卒一人。三军之众，成陈而相当，则易战之法，一车当步卒八十人，八十人当一车；一骑当步卒八人，八人当一骑；一车当十骑，十骑当一车。险战之法，一车当步卒四十人，四十人当一车；一骑当步卒四人，四人当一骑；一车当六骑，六骑当一卒。夫车骑者，军之武兵也，十乘败千人，百乘败万人；十骑败百人，百骑走千人，此其大数也。”
武王曰：“车骑之吏数，陈法奈何？”
太公曰：“置车之吏数，五车一长，十车一吏，五十车一率，百车一将。易战之法，五车为列，相去四十步，左右十步，队间六十步。险战之法，车必循道，十车为聚二十车为屯，前后相去二十步，左右六步，队间三十六步；五车一长，纵横相去二里，各返故道。置骑之吏娄五骑一长，十骑一吏，百骑一率，二百骑一将。易战之法，五骑为列，前后相去二十步，左右四步，队间五十步。险战者前后相去十步，左右二步，队间二十五步；三十骑为一屯，六十骑为一辈，十骑一吏，纵横相去百步，周环各复故处。”武王曰：“善哉！”

[book_title]犬韬 武车士第五十六
武王问太公曰：“选车士奈何？”
太公曰：“选车士之法：取年四十以下，长七尺五寸以上，走能逐奔马，及驰而乘之，前后左右、上下周旋、能束缚旌旗；力能彀八石弩，射前后左右，皆便习者，名曰武车之士，不可不厚也。”

[book_title]犬韬 武骑士第五十七
武王问太公曰：“选骑士奈何？”
太公曰：“选骑士之法：取年四十以下，长七尺五寸以上，壮健捷疾，超绝伦等，能驰骑彀射，前后左右，周旋进退，越沟堑，登丘陵，冒险阻，绝大泽，驰强敌，乱大众者，名曰武骑之士，不可不厚也。”

[book_title]犬韬 战车第五十八
武王问太公曰：“战车奈何？”
太公曰：“步贵知变动，车贵知地形，骑贵知别径奇道，三军同名而异用也。凡车之死地有十，其胜地有八。”
武王曰：“十死之地奈何？”
太公曰：“往而无以还，车之死地也。越绝险阻，乘敌远行者，车之竭地也。前易后险者，车之困地也。陷之险阻而难出者，车之绝地也。圯下渐泽，黑土粘埴者，车之劳地也。左险右易，上陵仰阪者，车之逆地也。殷草横亩，犯历深泽者，车之拂地也。车少地易，与步不敌者，车之败地也。后有沟渎，左有深水，右有峻阪者，车之环地也。日夜霖雨，旬日不止，道路溃陷，前不能进，后不能解者，车之陷地也。此十者，车之死地也。故拙将之所以见擒，明将之所以能避也。”
武王曰；“八胜之地奈何？”
太公曰：“敌之前后，行陈未定，即陷之。旌旗扰乱，人马数动，即陷之。士卒或前或后，或左或右，即陷之。陈不坚固，士卒前后相顾，即陷之。前往而疑，后恐而怯，即陷之。三军卒惊，皆薄而起，即陷之。战于易地，莫不能解，即陷之。远行而暮舍，三军恐惧，即陷之。此八者，车之胜地也。将明于十害、八胜，敌虽围周，千乘万骑，前驱旁驰，万战必胜。”武王曰；“善哉！”

[book_title]犬韬 战骑第五十九
武王问太公曰：“战骑奈何？”
太公曰：“骑有十胜，九败。”
武王曰：“十胜奈何？”
太公曰：“敌人始至，行陈未定，前后不属，陷其前骑，击其左右，敌人必走；敌人行陈整齐坚固，士卒欲斗，吾骑翼而勿去，或驰而往，或驰而来，其疾如风，其暴如雷，白昼如昏，数更旌旗，变易衣服，其军可克；敌人行陈不固，士卒不斗，薄其前后，猎其左右，翼而击之，敌人必惧；敌人暮欲归舍，三军恐骇，翼其两旁，疾击其后，薄其垒口，无使得入，敌人必败。
“敌人无险阻保固，深入长驱，绝其粮路，敌人必饥；地平而易，四面见敌，车骑陷之，敌人必乱；敌人奔走，士卒散乱，或翼其两旁，或掩其前后，其将可擒；敌人暮返，其兵甚众，其行阵必乱；令我骑十而为队，百而为屯，车五而为聚，十而为群，多设旌旗，杂以强弩；或击其两旁，或绝其前后，敌将可虏。此骑之十胜也。”
武王曰：“九败奈何？”
太公曰：“凡以骑陷敌，而不能破陈，敌人佯走，以车骑返击我后，此骑之败地也。追北逾险，长驱不止，敌人伏我两旁，又绝我后，此骑之围地也。往而无以返，入而无以出，是谓陷于天井，顿于地穴，此骑之死地也。所从入者隘，所从出者远，彼弱可以击我强，彼寡可以击我众，此骑之没地也。
“大涧深谷，翳藏林木，此骑之竭地。左右有水，前有大阜，后有高山，三军战于两水之间，敌居表里，此骑之艰地也。敌人绝我粮道，往而无以还，此骑之困地也。下沮泽，进退渐洳，此骑之患地也。左有深沟，右有坑阜，高下如平地，进退诱敌，此骑之陷地也。此九者，骑之死地也。明将之所以远避，＿将之所陷败也。”

[book_title]犬韬 战步第六十
武王问太公曰：“步兵、车、骑战奈何？”
太公曰：“步兵与车、骑战者，必依丘陵，险阻，长兵强弩居前，短兵弱弩居后，更发更止，敌之车骑，虽众而至，坚阵疾战，材士强弩，以备我后。”
武王曰：“吾无丘陵，又无险阻，敌人之至，既众且武，车骑翼我两旁，猎我前后；吾三军恐怖，乱败而走，为之奈何？”
太公曰：“令我士卒为行马，木蒺藜，置牛马队伍，为四武冲阵。望敌车骑将来，均置蒺藜，掘地匝后，广深五尺，名曰‘命笼’。人操行马进步，阑车以为垒，推而前后，立而为屯，材士强弩，备我左右，然后令我三军，皆疾战而不解。”
武王曰：“善哉！”
[book_chapter]附录

[book_title]群書治要六韜
【註】：
《群書治要六韜》中缺〈豹韜〉但有〈陰謀〉，收錄在本網《太公陰謀》之中。
〈文韜〉
文王問於太公曰：「賢君治國何如？」
對曰：「賢君之治國，其政平，吏不苛，其賦斂節，其自奉薄，不以私善害公法；賞賜不加於無功，刑罰不施於無罪；不因喜而賞，不因怒而誅；害民者有罪，進賢者有賞；後宮不荒，女謁不聽；上無淫匿，下無陰害；不供宮室以費財，不多游觀台池以罷民，不雕文刻鏤以逞耳目；官無腐蠹之藏，國無流餓之民也。」文王曰：「善哉！」
文王問太公曰：「願聞治國之所貴。」太公曰：「貴法令之必行，必行則治道通，通則民大利，大利則君德彰矣。君不法天地而隨世俗之所善以為法，故令出必亂，亂則復更為法，是以法令數變，則群邪成俗，而君沈於世，是以國不免危亡矣。」
文王曰：「願聞為國之大失。」太公曰：「為國之大失，作而不法法，國君不悟，是為大失。」
文王曰：「願聞不法法、國君不悟。」太公曰：「不法法則令不行，令不行則主威傷。不法法則邪不止，邪不止則禍亂起矣。不法法則刑妄行，刑妄行則賞無功。不法法則國昏亂，國昏亂則臣為變。不法法則水旱發，水旱發則萬民病。不法法則兵革起，兵革起則失天下也。」
文王問太公曰：「人主動作舉事善惡，有福殃之應、鬼神之福無？」太公曰：「有之。主動作舉事，惡則天應之以刑，善則地應之以德，逆則人備之以力，順則神授之以職。故人主好重賦斂，大宮室，多游台，則民多病溫，霜露殺，五穀、絲麻不成。人主好田獵罼弋，不避時禁，則歲多大風，禾穀不實。人主好破壞名山，雍塞大川，決通名水，則歲多大水，傷民，五穀不滋。人主好武事，兵革不息，則日月薄蝕，太白失行。故人主動作舉事，善則天應之以德，惡則人備之以力，神奪之以職。如響之應聲，如影之隨形。」文王曰：「誠哉！」
武王問太公曰：「桀紂之時，獨無忠臣良士乎？」太公曰：「忠臣良士，天地之所生，何為無有？」
武王曰：「為人臣而令其主殘虐，為後世笑，可謂忠臣良士乎？」太公曰：「是諫者不必聽，賢者不必用。」
武王曰：「諫不聽，是不忠；賢而不用，是不賢也。」太公曰：「不然。諫有六不聽、強諫有四必亡，賢者有七不用。」
武王曰：「願聞六不聽、四必亡、七不用。」太公曰：「主好作宮室臺池，諫者不聽。主好忿怒，妄誅殺人，諫者不聽。主好所愛，無功德而富貴者，諫者不聽。主好財利，巧奪萬民，諫者不聽。主好珠玉、奇怪異物，諫者不聽。是謂六不聽。四必亡：一曰：強諫不可止，必亡。二曰：強諫知而不肯用，必亡。三曰：以寡正強、正眾邪，必亡。四曰：以直強正眾曲，必亡。七不用：一曰：主弱親強，賢者不用。二曰：主不明，正者少，邪者眾，賢者不用。三曰：賊臣在外，奸臣在內，賢者不用。四曰：法政阿宗族，賢者不用。五曰：以欺為忠，賢者不用。六曰：忠諫者死，賢者不用。七曰：貨財上流，賢者不用。」
武王伐殷，得二大夫，而問之曰：「殷之將亡，亦有妖乎？」其一人曰：「有。殷國嘗雨血、雨灰、雨石，小者如椎，大者如箕。六月雨雪深尺餘。」其一人曰：「是非國之大妖也。殷君喜以人餧虎，喜割人心，喜殺孕婦，喜殺人父、孤人之子喜奪，喜誣，以信為欺、欺者為真，以忠為不忠，忠諫者死，阿諛者賞，以君子為下、小人為上，急令暴政，好田獵，出入不時，喜治宮室、脩池臺，日夜無已，喜為酒池肉林糟丘，而牛飲者三千餘人，無長幼之序、貴賤之禮，喜聽讒用舉，無功者賞，無德者富，所愛專利而擅令，無禮義，無忠信，無聖人，無賢士，無法度，無升斛，無尺丈，無稱衡。此殷國之大妖也。」
〈武韜〉
文王在岐周，召太公曰：「爭權於天下者，何先？」太公曰：「先人。人與地稱，則萬物備矣。今君之位尊矣，待天下之賢士，勿臣而友之，則君以得天下矣。」
文王曰：「吾地小而民寡，將何以得之？」太公曰：「可。天下有地，賢者得之；天下有粟，賢者食之；天下有民，賢者收之。天下者，非一人之天下也，莫常有之，唯賢者取之。夫以賢而為人下，何人不與？以貴從人曲直，何人不得？屈一人之下，則申萬人之上者，唯聖人而後能為之。」文王曰：「善。請著之金版。於是文王所就而見者七十人，所呼而友者千人。」
〈龍韜〉
武王曰：「士高下豈有差乎？」太公曰：「有九差。」
武王曰：「願聞之。」太公曰：「人才參差大小，猶斗不以盛石，滿則棄矣。非其人而使之，安得不殆，多言多語，惡口惡舌，終日言惡，寢臥不絕，為眾所憎，為人所疾，此可使要問閭里。察奸伺猾，權數好事，夜臥早起，雖遽不悔，此妻子將也。先語察事，實長希言，賦物平均，此人之將也。切切截截，不用諫言，數行刑戮，不避親戚，此百人之將也。訟辨好勝，疾賊侵陵，斥人以刑，欲正一眾，此千人之將也。外貌咋咋，言語切切，知人飢飽，習人劇易，此萬人之將也。戰戰栗栗，日慎一日，近賢進謀，使人以節，言語不慢，忠心誠必，此十萬之將也。溫良實長，用心無兩，見賢進之，行法不枉，此百萬之將也。動動紛紛，鄰國皆聞，出入居處，百姓所親，誠信緩大，明於領世，能教成事，又能救敗，上知天文，下知地理，四海之內，皆如妻子，此英雄之率，乃天下之主也。」
武王問太公曰：「凡用兵之極，天道、地利、人事，三者孰先？」太公曰：「天道難見，地利、人事易得。天道在上，地利在下，人事以飢飽、勞逸、文武也。故順天道不必有吉，違之不必有害；失地之利，則士卒迷惑；人事不和，則不可以戰矣。故戰不必任天道，飢飽、勞逸、文武最急，地利為寶。」
王曰：「天道鬼神，順之者存，逆之者亡，何以獨不貴天道？」太公曰：「此聖人之所生也。欲以止後世，故作為譎書而寄勝於天道，無益於兵勝，而眾將所拘者九。」
王曰：「敢問九者奈何？」太公曰：「法令不行而任侵誅。無德厚而用日月之數。不順敵之強弱，幸於天道。無智慮而候氛氣。少勇力而望天福。不知地形而歸過敵人。怯弗敢擊而待龜筮。士卒不募（勇）而法鬼神。設伏不巧而任背向之道。凡天道鬼神，視之不見，聽之不聞，索之不得，不可以治勝敗，不能制死生，故明將不法也。」
〈虎韜〉
武王勝殷，召太公問曰：「今殷民不安其處，奈何使天下安乎？」太公曰：「夫民之所利，譬之如冬日之陽，夏日之陰，冬日之從陽，夏日之從陰，不召自來。故生民之道，先定其所利，而民自至。民有三幾，不可數動，動之有凶：明賞則不足，不足則民怨生；明罰則民懾畏，民懾畏則變故出；民察則民擾，民擾則不安其處，易以成變。故明王之民，不知所好，不知所惡；不知所從，不知所去。使民各安其所生，而天下靜矣。樂哉！聖人與天下之人，皆安樂也。」
武王曰：「為之奈何？」太公曰：「聖人守無窮之府，用無窮之財，而天下仰之。天下仰之，而天下治矣。神農之禁，春夏之所生，不傷不害，謹修地利，以成萬物。無奪民之所利，而農順其時矣。任賢使能而官有材，而賢者歸之矣。故賞在於成民之生，罰在於使人無罪，是以賞罰施民，而天下化矣。」
〈犬韜〉
武王至殷，將戰。紂之嗾握炭流湯者十八人，以牛為禮以朝者三千人，舉百石重沙者二十四人，趨行五百里而矯矛殺百步之外者五千人，介士億有八萬。
武王懼，曰：「夫天下以紂為大，以周為細；以紂為眾，以周為寡；以周為弱，以紂為強；以周為危，以紂為安；以周為諸侯，以紂為天子。今日之事，以諸侯擊天子，以細擊大，以少擊多，以若擊強，以危擊安；以此五短，擊此五長，其可以濟功成事乎？」
太公曰：「審天子不可擊，審大不可擊，審強不可擊，審安不可擊。」王大恐以懼。太公曰：「王無恐且懼。所謂大者，盡得天下之民。所謂眾者，盡得天下之眾。所謂強者，盡用天下之力。所謂安者，能得天下之所欲。所謂天子者，天下相愛如父子，比之謂天子。今日之事，為天下除殘去賊也。周雖細，曾殘賊一人之不當乎？」
王大喜，曰：「何謂殘賊？」太公曰：「所謂殘者，收天下珠玉美女、金錢彩帛、狗馬穀粟，藏之不休，此謂殘也。所謂賊者，收暴虐之吏，殺天下之民，無貴無賤，非以法度，此謂賊也。」
武王問太公曰：「欲與兵深謀，進必斬敵，退必克全，其略云何？」
太公曰：「主以禮使將，將以忠受命。國有難，君召將而詔曰：『見其虛則進，見其實則避；勿以三軍為貴而輕敵，勿以授命為重而苟進，勿以貴而賤人，勿以獨見而違眾，勿以謀簡於人，勿以謀後於人。士未坐，勿坐；士未食，勿食；寒暑必同。敵可勝也。」

[book_title]敦煌寫卷六韜
〈趨舍〉
文王問太公曰：「舉賢天下以為法，不能以為治者，何也？」太公曰：「夫人皆有其性，趨舍不同，喜怒不等，故或奪或賞。」
王曰：「何謂人性？」太公曰：「性有仁、有忠、有信、有義、有貪戾、有狼戾。仁者，好與而不好奪，好賞而不好罰，好生而不好殺。忠者，不嫉不妒。信者，不欺，少惡而多善，眾公而少私。義者，喜新愛故。貪戾者，好得好奪，不好利人而好敗。狼戾者，喜刑喜殺。故人君之趨舍何於仁義，則萬人安樂，君伐有國。合於忠則吏不為奸，而萬民殷富。合於信則君臣[禾荅]而遠者親。合於貪戾則民人流亡，國必更王。合於狼戾則殺，不治，君失其天下，禍及子孫。」王曰：「戒哉！」
〈禮義〉
文王問太公曰：「以禮義為國，而不能大利其民，何也？」太公曰：「禮者，明長幼、別貴賤，所以象德□〔也〕。義者，所以輔正治也。故皆未足以大利人也。」
文王曰：「為國而不用禮義，可乎？」太公曰：「不可。失禮義者，治國之粉澤也。雖然，非所以定天下而強國富人也。君無以別賢能，故以禮義明之。」
文王曰：「禮義為國者何如？」太公曰：「以禮義為國者，則也。人臣有能守職尊其君者，進之；不能，退之。是以其群臣萬民不出於禮，為上犯難，世俗皆以此為名高，其恭謙謙，辭爵祿，讓官位，以禮義之為國已。」文王曰：「謹聞命矣。」
〈救亂〉
文王問太公曰：「主弱臣強，而百官并亂，萬人雜散，為之奈何？」太公曰：「是蔽而內擁也。若是者，當急通其擁蔽。」
文王曰：「何為擁蔽？」太公曰：「奸臣在內，賊臣在外，上隔下塞，社稷恐危，國有大事，其發無日。」
文王曰：「救之奈何？」太公曰：「無止賢，無下遷。止賢則奸臣比周，趨勢而爭位，下遷則奸臣朋黨而事爭。孰政忠者不用，欺者有政。」
文王曰：「為止奈何？」太公曰：「救之在得賢，賢患賢而不用。患賢而不用，無問求賢矣。」
〈別賢〉
文王問太公曰：「別賢奈何？」太公曰：「試可乃已。二人變爭則知其曲直，二人議論則知其道德，二人舉重則知其有力，二人忿鬥則知其勇怯，二人俱行則知其先後，二人治官則知其貪廉。以此而論人，別賢不肖之道已。」文王曰：「善哉！」
（一說：
文王問太公曰：「別賢奈何？」太公曰：「將相分職，則以官名選人，案名督實，令實當其名，名當其實，能者居位，不肖者退，別賢之道。」
）
〈事君〉
文王問太公曰：「事君之道奈何？」太公曰：「戒之！夫人君之在上，不可狎也。貨財盡，是不可接也。眾庶無所，不可虧也。故善養虎者，不敢與之爭物，為其使之怒也。時其飢飽，達其喜怒。虎與人災也，不同類，然見食己者媚之，以其順也。無違其天心，無違其天德，無言其所匿，無發其所伏。以事賢君則用，以事暴君則免。」
〈用人〉
文王問太公曰：「用人奈何？」太公曰：「人之愛子也，身之故也。人之輕害，利之故也。人之輕賤，貴之故也。人之輕危，安之故也。人之輕死，生之故〔也〕。五者以德戒無極。」
〈主用〉
人主不可以不用賢。人主不用賢，則君臣亂矣。淵乎無端，熟知其原？開閉而不啟，安知所？內外不通，善否無原，修名而督實，案實而定名，名實相生，反相為情。故曰：名實相當則國治，名實不當則國亂，名生於實，而實生於名。實當則百工修矣。」
文王問太公曰：「一曰天之，二曰地之，三曰人之。左右前後，四旁上下，營城之安，在主位安徐正靜，索節先定，善與而不爭，虛心平志以待，須以定。」
〈遠視〉
一曰長目，二曰眾耳，三曰樹明。則知千里之外、隱微之中。是謂動奸。奸動則天下奸莫陰變更矣。天地見變，必參月運彗，虹蜺則桀。謀於外，其賊在內，備其所憎，而禍在愛。
〈大誅〉
文王曰：「吾聞古者不誅，如何？」太公曰：「不聞。」
「然則其所誅者何如？」答曰：「匹夫而害家、百姓而害諸侯者，誅之。諸侯強，為百姓誅者昌，為匹夫誅者亡。」
一周維正月，王在成周，召三公、左史戎夫曰：「今昔朕語遂事之志。」戎夫主之，朔如聞舍。志曰：
諂媚日近，方正日遠，則邪人專國政，禁而生亂，辛氏以亡。
信行立、義成俗，則貞士變君正，禁人生而亂（禁而生亂），皮氏以亡。
神祥破國：昔者玄都氏懷鬼道，廢人而事神，謀臣不用，龜筮是從，忠臣無位，神巫用國，貞士外出，玄都氏以亡。
很而無親：昔玄原之君很而無親，執事不從，守職者疑君臣姐施，國無立功，縣原氏以亡。
一假權：昔巢世有臣而貴，任之以國，假之以權，擅行國命，主滅斷，其君共而奪臣勢，臣怒而人亂，巢氏以亡。
弱小在強大之間，存將曲之，則無天命矣。不知天命者死；昔有虞氏興，有扈氏弱而不襲，身死國亡。
好變古者亡而常危：昔者陽氏之君自發而好變事，無故棄業，官無常法，仕無貞位，仁違於下，陽氏以亡。
小不勝何，昔者魯君質檢，滅爵損祿，群臣卑上下臨。後君少，禁罰不行，重氏〔伐〕之，魯氏以亡。
武不立者亡：昔者煩原氏用兵無已，誅戰不休，并兼而無所立，至於涿鹿之野，諸侯叛之，煩氏以亡。
爵重祿輕，此乃不成：昔者林召麗戎之君而驕之，至而不禮，留而不親，麗戎氏之君怒而去之，林氏誅之，天下叛之，林氏以亡。
好以新而故者危：昔者巢氏好以新，而故者疾怨，新故不知，內事爭朋黨，陰私而爭外權，巢以亡。
余薛郛刑復親有危：一昔有穀平之君，很戾無親，服國不待臣，繁刑用國，內外相謠，穀平氏以亡。
久懸重位者危：昔者共工之君自賢，以為無可臣者，久空大官，下官日亂，人無所安附，庸氏代之，共工氏以亡。
犯難爭權者死：昔者林氏與上行氏爭權，林氏再戰與不勝，上行氏殺之而不克，身死國亡。
專權爭樂：專軍者權專，權專則刑專。臣君虞於樂，臣爭於權，民盡於刑，有虞以亡。
功大不賞者危：昔者平州之臣，功大而君〔不〕賞，陰臣日貴，怒而生變，君以出奔，平州以亡。
奉孤專令者，謀長如畏其威，而疑其前事，臣俠德而責數，位鈞而爭，平林氏以亡。
大臣有錮去棄誅者危：昔許師氏三卿朝而失禮，君怒而久拘之，誅棄而相加，三卿謀變，許師氏亡。
武不立者危：昔者西夏而排兵，城郭不修，武士無位，惠而好賞，出而無已，唐氏伐之，城不可以守，武士不用，西夏氏以亡。
嚴疾不信者，其臣懾而不敢忠，則仁不親其君，而刑刑加以親近，遠者寒心，殷商以亡。
好貨財珍怪則邪人因財而進，因財而進則賢良日弊，賞罰無信，隨財而行，夏后氏以亡。
嬖子兩重者危：昔者義渠有兩子，異母皆之。君病，大臣分黨而爭，義渠氏以亡。
收亡糧：昔者典譙氏之君廢知度而爭強力，而賤其臣，賢良伏匿，州氏代之，君孤而無依，典譙氏以亡。
美言日聞於內，惡言日聞於外，外內不相聞，其人無所俯，三[角堯]氏以亡。
美女破國：昔者青陽氏強力四征，重兵苦之，遺之美女。青陽之君悅之，營域不治，大臣爭權，遠近不相聽，國分為八。
知能鈞，不相親，并重事君危：唯強臣爭權，而下爭朋黨，君不能禁，南氏以亡。
好為宮室台榭菀池，萬人盡飢饉，餓不能食。成南伐之，有雄氏以亡。
右周志廿八國。
船沒。奇謀非智，正見為智。諫王問賢，受諫為賢。有智非德，任智為聖。
〈距諫〉
武王問太公曰：「天時水旱，五穀不熟，草木不番，萬物不遂，是何以然？」
太公曰：「此大禁，逆天機、動地樞也。人主塞大川名山水，鑿穿山陵，則水旱不時，五穀不收，人民流亡。桀之時人，瞿山之地水起。桀當十月鑿山陵，通之於河。民有諫者死。冬鑿地穿山，通之於河，是發天之陰，泄地之氣，天子失道，後必有敗。桀以為妖言而煞之。[艸/今]山之民相謂：『是自其命也。』後三年，瞿山崩，及為大澤，水深九尺。紂之時亦有西土之邑。紂嘗六月獵於西土，發民逐禽。民有諫者曰：『六月，天之復生，地之以務。長養之時也。六月逐禽，是逆天道，絕地德，而人行賊。天子失道，後必無福。』紂以為妖言而煞之。西土之人相謂：『自其命也。』後其年，天大暴風，飄牛馬，發屋拔木，人飛揚數十里。一人為無道，天加之以咎。殘賊不當，必有大……

[book_title]定州西漢中山懷王墓竹簡六韜
〈竹簡篇題〉
□賢而不知賢仁第四〕
方治國之道第六
亂之要第七．吏十重罪．民十……
□□□國所貴第八〕
方以禮義為國第十〕
□第十二
第十三　　舜伐有苗武
□大失第十四
方武王勝殷第十六
□歸廿二
幼弱．第廿
右方國有八禁第卅
第卅一〕
〈國務〉
……曰：「為國之務果何？」太公曰：……
……失其所務，是胃（謂）害之；農失其時，是胃（謂）□……
……□殺之；重賦□……
……□是胃（謂）奪之；多洽台游宮室之觀，而不……
……者其民□，是胃（謂）苦之，□□而□……
〈舉賢〉
……文王問太公曰：「舉賢而國危亡者何也？」太公……
……賢之實……
……□好用以善，而以故不得……
……□不忠……
……為忠，以非信為信，以譽為功，以□……
……黨者，是其群至比周□習□也。……
……□而忠臣死于無罪，其邪臣以……
〈農器〉
……問大（太）公曰：「天下大定，國家毋……
〈利人〉
……之必行也，必行者民利。……
〈趨舍〉
……不同，喜怒不等。故有舊之□，有……
……安樂，君世世有國，合于忠者，賢士臣……
……令遠者來，合……
……治，而民不比，合于貪者，民……
〈禮儀〉
……咸以禮儀為國，而不能……
……者何也？」大（太）公曰：「禮者……
……為國不用禮儀可……
……之分擇也，非所以□□……
……禮儀之為國也。〕
〈大失〉
……□，不法邪不亡，不法禍日起，不□……
……□亡□，不法國且亂，不法民多□……
……旱至，不法……
〈動應〉
……□五□不就，□□……
……□應其聲也，如景（影）之象其刑（形）也。……
〈六韜佚文〉
……□人父，孤人……
……忠諫者死，臾（諛）[言見]（諂）者賞。以君子為下，以小人為……
……馬，出入不以時……
……□風□甚雨，寒暑喜治宮室台池，日□……
……日夜久□□□……
……□七十三所，大宮……
……王般（盤）庚之正。武王曰：「于呼般……
……曰：「禮賢敬士□……
……聽，獨斷，而……
……言凡不□……
……凡治國，主務舉賢，故昔者湯之治……
……曰：「奈何？」大（太）公曰：「法令通□而□□」
……未足以大利其民者也。……
……是以法令利民之……
……問太公曰：「為國而能更法令者不……
……曰章矣……
……塞奸不得，不下惑。不法□……
……草木不羊，日月傳蝕，列星數……
……之□乎？」對曰：「未有日月斷蝕，有始……
……□以歡為□□……
……喜□不予，而喜奪此妾為正，臣虜明□……
……貴胥餘，大宮室，舊以复（復）多……
……熊狼，月食□……
……□曰：「吾聞有苗雨血沾朝衣，是非有苗……
……有苗月蝕日斷，三日不解，是非□……
……有苗三日不見日，是非有苗之□耶？對……
……□曰：「然則有苗何以亡？」對曰：「有……
……之□右□蠡之水建土險也……
……有苗是謂所……
……□□□之□也，一曰君……
……而害其國，二曰臣移者……
……害其君，三……
……大者害其本，四曰枝盛者……
……五……
……者害其□……
……□八曰□□……
……□□□曰□……
……王問太公「治亂奈何？」太公曰：「其本……
……武王曰：「為吏治也□□安在？」太……
……吏者重能……
……者□之□□也，□者吏之□□也□……
……乃失其國……
……曰：「□吏之□觀民之□奈何乎？」太公……
……吏□任，吏與民通，吏與民謂合，吏□……
……吏□□可以……
……吏毋奸，段段而眾人于□……
……□土者臣吏也，快志當……
……曰□□吏公……
……上好淫□……
……□鬼不鄉（香），天必降央（殃），風雨不時，□□不□……
……之治國，敢問□……
……所泥，不用所愛，不用……
……武王問太公曰：「王君之治國何如乎？」太公……
……重賦斂奪萬民，而腐之于府庫。所……
……□康，不得聲嚴，而行賢者反佻伏……
……其君不更不誨，使不人任大官而□……
……亡，比君之治國也〕
……□翼之臣，所……
……臣有羽翼……
……之□比為腹心之臣，王不事而不□……
……四曰義，五曰權，六……
……□其權，守其德，不以蕩人□。．故王人之……
……厚其祿，毋親毋故，吏貞而平者上之不
……□者表其閭，君自至其家，君唯有善有□……
……質子于殷，周文王使伯邑巧（考）……
……死，有詔必王食其肉，□免其血。文王食其肉，□免其……
……大（太）公曰：「人……
……聞其窮也，恒人之請，其所好惡同也。……
……□昔親合在真者，貞者急而刑使國□……
……王問太公曰：「吾勝殷□呼？胡為胡□□……
……陽殷，問太公曰：「于乎殷民從從□□……
……為在建國立國□……
……事者用明知，工疑者……
……而御之則焉辟[冰應去水]（應）去猶知……
……曰：「二也，彼王良之御也，使……
……民乎！故民心一也，有道者□之則……
……馬也，馬心一也，有術者御之，則馬正……
……□取其國不得，免于危亡，武王……
……□曰：「□以別能？」大（太）公曰：「廑（勤）之以名□癘……
……能。武王曰：「何以……
……「遠者毋法，為之奈何？」大（太）公曰：「□刑利國□……
……問太公曰：「為國□□□□□□□……
……文王召大（太）公……
……「□之乏乎？」大（太）公曰……
……下□。武王曰：「何謂？」大（太）公曰……
……也。武王曰：「其□□□□……
……□而何？」大（太）公……
……大（太）公曰：「正不平，民不令，其令不行……
……如□，文王大警走門□□至□□□□□……
……□之士，拾君之□，揚君之善美，養君之……
……其民甚苦之毋所……
……使誠為事以功，擊為作禍福，不可……
……有王。大（太）公曰：「人有仁……
……武王曰：「何謂……
……大（太）公曰：「上大夫皆得取其官爵，莫不……
……乎？」武王曰：「為之奈何？」大（太）公曰：「□上……
……□果何如而政，何如而頃（傾）？」大（太）公曰……
……□□安在？」大（太）公曰：「安不……
……奈何？」大（太）……
……靡草如□……
……貴□□人而以為善者，故其民□……
……善而不為惡矣。」武王曰：「分善惡奈何，□眾□□……
……已故為國能知分善惡之分……
……官以治為常，三曰士以修身為常，四曰……

[book_title]銀雀山漢墓竹簡六韜
第一
……非罷（羆），非虎非狼，得王侯公。天……□為禹卜□□……□田于渭之陽。呂尚坐【□□】漁。文王勞而問【□□】：「子樂漁乎？」呂尚曰：「吾……細人樂得其事。今吾虞……□何胃（謂）虞【□□】佁（似）？」呂尚曰：「夫漁有三權。等以權【□□】以禁官。夫漁求得，其請（情）深……也。根深……請（情）也。君子【□□□】親，親生而事生之，請（情）也。……事之極也。吾言不諱，……明，小魚食之。緡周（調）【□□□】魚食之。[上今下云]緡重餌，大魚食之。魚【□□□□】牽於緡，人食其祿而服於君。故以餌取魚，【魚】可殺也；以祿取人，人可渴（竭）；以家……□遠。聖人蜀（獨）知、蜀（獨）聞、蜀（獨）見。樂才（哉）聖人！大（太）上歸其次●（樹）斂。」
文王曰：「●（樹）斂何如而天下歸之？」呂尚曰：「【□】下非一人之天下也，天下之天下也；國非一人國也，……仁之所在，天下歸之。□□……義之所在，天下歸之。凡民者，樂生而亞（惡）死，亞（惡）危而歸利。能生利……文王再●（拜）曰：「敢毋受天之詔命乎？」……
……下。大人之●（樹）□……
……□以人●（樹）也。●（樹）才（財）以□……
……□□，●（樹）□以取國，●（樹）國以取天下，□……
第二
．文王問大（太）公望曰：「君國王民者，其所以失之何？」大（太）公望曰：「不慎所予也。君有三器六守，臣有……忠，四曰信，五……奈何？」大（太）公望曰：「富之，觀其毋犯也。貴…觀其毋專也。使之，觀其毋●（隱）。【□】之，觀其毋□。事之，觀……不剸者，忠。使之不●（隱）者，信。危之不……者，謀。富勿使貴，貴勿使富。忠者毋遠君，信者毋遠……遠事。君慎……器作（借）人，作（借）【人】則君將失其威。」……三[艸/呆]（寶）。戎（農）壹其鄉則□□，工其鄉……三[艸/呆]（寶）有處，民乃
……毋富於君，都毋大□……□，是胃（謂）九六。六守安君能長，三葆（寶）定則君……君無央（殃），九交親則君□……
……□罷天之度，臣有三勸……
……□信，三勸乃親。六懷皆得，何人不服。三勸不親，游戎在身。六●（懷）無常，游戎……
……□親，六懷有常，天下皆安和乃立王。故……
……大安。?尚正
第三
?文王問大（太）公望曰：「守土奈何？」大（太）公……□而人食之。日中必衛（[彗/火]），□……人將來。□……不終其世。……敬其眾則和，□……殆。是胃（謂）仁之紀。方冬甚寒，不能□凍。方夏甚暑，不能●（聚）功。賢民群居，國有大凶。數……奪之威。息其明，因順其常。□則□【□】□●（德），逆則[手气]之……國家和服。?守土
第四
─文王問大（太）公望曰：「守國奈何？」大（太）公望曰：「資（齋），□□君天地之經、四時之所生、仁聖之道、民機……面再●（拜）曰：「□【□□】地經、四時之所生、仁聖之道、民機之請（情）。」大（太）公望曰：「夫天生四時，地【□】萬才（材），天下有民，……物生；夏道長，【□□□】」；□道實，萬物盛；冬大●（藏），……則復起，反其所終始，莫……為天地□……和之。至道然。故仁聖之在天……矣。故因其恒常，示之其所明，□……動而為機，機動而得失爭矣。應和曰發之陰，會之陽，……
第五
─文王才（在）酆，召大（太）公望曰：「於乎（鳴呼）！謀念●（哉）！啻（商）王猛極秋罪不我舍。女（汝）嘗助予務謀，今我何如？」對曰：「王其脩（修）身，下賢，惠民，以觀天道。【天道】無央（殃），不可先昌（倡）；人道無●（災），不可先謀。必見其央（殃），有（又）見其●（災），乃可以謀。必見其外，有（又）見其內，乃知其遂。必見【□】陽，有（又）見其陰，乃知其心。必見其人，有（又）見其親，乃知其請（情）。行其道，可至也；從其……□可成也。爭強者，爭勝者也。全勝可得。全勝不斲（鬥），大兵無創，與鬼神通。美（微）才（哉）！與民人同●（德），【□】利相死，同請（情）相成，同亞（惡）相助，同好相趨。毋（無）甲兵而勝，毋（無）衝龍（隆）而功（攻），毋（無）渠詹（幨）而守。大知（智）不知（智），……天下啟之。害人者，天下閉……天下，天下之天下。天下如遂（逐）野鹿。……之。毋取民者取民，毋取國者取國，毋取天下者取天下，取民者，民利之；取□者，□利之；取天下者，天下利之。道在不可見，【□□□】可聞，勝在不可知。微才（哉）！執（鷙）鳥將執，庳（卑）[非/鳥]（飛）翕翼；虎狼將[犬失]，●（弭）耳固伏；聖人將動，必有愚色。維文維●（德），孰為之戒？弗觀，亞（惡）知其極？今皮（彼）殷商，眾口相惑，[言必][言必][言墨][言墨]，恬惔隨意，好道無極，是胃（謂）[免/免]（毚）文，亡國之聲也。吾觀其野，草茅勝穀；吾觀其眾人，群曲笑直；吾觀其君子，眾賤枉直。敗法亂刑，上不知覺，亡國之則也。大上好化（貨），群臣好得，……明發，萬物皆發；仁發，萬物皆利；兵發，萬物皆服。聖人之●（德），□乎蜀（獨）聞、蜀（獨）見，樂才（哉）聖
人！」……
第六
……□乎！何愛何穡，萬物皆得；何穡何愛，萬【□】皆費。正（政）之所施，【□□□】化。[ㄓ/日]（時）之所在，莫知其移。聖人守此而【□□□】，何[穴/身]（窮）之有？……之游之，展槫（轉）而求之。求而得之，不可不●（藏）。暨（既）已●（藏）之，不可不行也。暨（既）已行之，□□□【□】。□地不自明，故能【□□□□】弗復明，故名聲章（彰）。古者聚人為家，聚家為國，聚國為天下。分而封賢，以為萬，名曰大。別其正（政），正（政）教稍變，法俗不同，群曲曲化，變於刑（形）容。【□□】不通，各樂其所，民憂下止，名之曰大定。於乎（嗚呼）！聖人務靜之，愚人務正之。愚弗能正，故與民爭生。上勞刑蘩（繁），民憂尚流。上下不……□世不休，【□□】曰大失。天下之人如流水，章（障）之則止，啟之則行，動之則濁，靜之則□……之奈何？」大（太）公望曰：「天有恒刑（形），民有常生。與天下同生，而天下靜矣，大（太）上因之，其次化之。夫民化……□無以予之而自富。是胃（謂）順生。以此角聖人之□□□……
第七
?文王問大（太）公望曰：「余欲功三疑，恐力不能……養之使強，哀盈使張。□……□離親以親，散眾因眾。凡謀之道，周微為主。摯以事，啗以利餌，爭心乃起，其親乃止。欲離其【□，□□□】愛，與其寵人。予之其所欲，示之以利。因以疏之，毋使……□，□之以味，虞（娛）以樂，□之以□……親，必使遠民。勿使知謀，扶而入之，□□……后可試。敬之才（哉）！施惠……以●（假）眾，眾以●（假）賢，……●（假）則有（又）●（假）……●（假）則有（又）●（假），以王天下。……【?】三疑
第八
……得天下【□□】王曰：「吾地小而人寡，吾何以得之？」大（太）公望曰：「可……之，唯聖人取之。□……曲直，何人不……
第九
?武王□……□也，名曰三機。民之於利也，□之如冬日之□，……民夗（怨）生。明罰則民……所從，不知所去。使民各得其生，【□□□】□。樂才（哉）……其時。稱賢使能而官有才，則賢者歸之。故賞於民生，而罰於毋（無）罪。是以刑……
……冬之必□也。思之如大暑之於□也，如大冬【之於□也】……
……□風行，天下迎之，迎【之】而會，會□……
第十
……文王業之而崩，武王即立（位）……嚴，[隤/木]僇（戮）毋（無）常。從（縱）之不義，舍之不仁。●（願）聞□……前行已脩（修）矣。今時可，臣固有言之。」周公旦□……□之□□。」大（太）公望曰：「夫受（紂）為無道，忍……百生（姓）。君方（秉）明●（德）而誅之，殺一夫而利天……之[一/巾]（師）以東伐受（紂），至於河上。雨□□疾，武王之乘黃振（震）而死，旗折□□……□正而后伐，故功可得而立也。意者我□□……官治，其氣[人者]，王姑脩（修）身下賢，□須其時。」大（太）公望曰：「四時無窮，人□……□時無恒與，道無恒親，盈□變化，天□□……可，孰為有天？夫天先□之，【□□□□】□之。道先非之，而后天下[人反]（叛）之。今夫受（紂）外失天下，內失百生（姓），我方（秉）明●（德）而受之，其不可何也？夫以百生（姓）而攻天子，可華（譁）而舍乎？去必死，進必取□……□今日行之。」大（太）公……□□罪人而□……先涉，以造於殷。甲子之日，至牧之野，□……禽（擒）受（紂），●
（繫）其首於白□……
……三年而天下二●（垂）歸之，□□……
……曰：「吾聞宿善者不□，且日不足……」
……之佝。凡受（紂）之所佝刑……
……□□□殷民□……
……□箕子……
……行般（盤）庚之正（政），使人人里其里，田其田，□……
……後嗣，周有天下以為冢社。沇（允）才（哉）！日不足。?葆啟
第十一
……□，如雷如庭（霆），振振冥冥，天下□□，……
第十二
……□□□曰：「以地取人胃（謂）之……胃（謂）之備，以祿取人胃（謂）之交，以義取人胃（謂）之友。友之友胃（謂）崩（朋），崩（朋）之崩（朋）胃（謂）之黨，黨之黨胃（謂）之群。群黨崩（朋）友皆……
第十三
……□力不能為奈何？」大（太）公望曰：「蒼蒼上天，莫知極。柏（霸）王之君，孰為法則？往者不可及，來者不可侍（待）。能明其世者，胃（謂）之天子。夫湯之伐桀也，非其戰□脩（修）也……」
第十四
【?】文王問大（太）公望曰：「□……
?文王問大（太）公望曰：「於乎（鳴呼）！□□□……」
?文王問大（太）公望曰：「黃帝……
?文王問於……
……文王曰：「□□□□□……
……□鳥□□□文王再●（拜）……
……□民以仁義之言使廣不知道極之所旦。」文王再●（拜）……
……□□召大（太）公望曰……
……召大（太）公望曰：「於乎（嗚呼）！……」
……□□今□□□□□□為之奈何？大（太）公望……
…正奈何？」大（太）公望……
……□大（太）公望……
……大（太）公……
……□□□□□毋□□文王再●（拜）……
……再●（拜）曰：「余聞在□□曰：『隹（唯）天隹（唯）人，申申在……
……人當瞿（衢）而立。文王曰：「何涂（途）之從？」大（太）公望曰：「從上涂（途）往而毋顧。上涂（途）不遠，戎之毋反（返）。其往……

[book_title]《六韜》逸文
器滿則傾，志滿則覆。〔〈禮記．曲禮上〉正義〕
軍處山之高者，則曰棲。〔《史記》索隱〈越世家〉注〕
武王伐紂，雪深丈餘。五車二馬，行無轍跡，詣營求謁。武王怪而問焉，太公對曰：「此必五方之神來受事耳。」遂以其名召入，各以其職命焉。既而克殷，風調雨順。〔〈舊唐書．禮儀志〉〕
聖人，恭天、靜地、和人、敬鬼。〔《意林》〕
文王問於太公曰：「賢君治國，何如？」對曰：「賢君之治國，其政平，吏不苛，其賦斂節，其自奉薄，不以私善害公法，賞賜不加於無功，刑罰不施於無罪，不因喜以賞，不因怒以誅。害民者，有罪；進賢者，有賞。後宮不荒，女謁不聽，上無淫匿，下無陰害。不供宮室以費財，不多遊觀臺池以罷民，不雕文刻鏤以逞耳目。官無腐蠹之藏，國無流餓之民也。」文王曰：「善哉！」〔《群書治要》〕
文王問太公曰：「願聞治國之所貴。」太公曰：「貴法令之必行，必行則治道通，通則民太利，太利則君德彰矣。君不法天地，而隨世俗之所善以為法，故令出必亂，亂則復更為法。是以，法令數變，則群邪成俗而君沈於世。是以，國不免危亡矣。〔同上〕
文王問太公曰：「人主動作，舉事善惡，有福殃之應，免神之福無？」太公曰：「有之。主動作舉事，惡則天應之以刑，善則地應之以德；逆則人備之以力，順則神授之以職。故人主好重賦斂（〈後漢書．五行志〉註「斂」作「役」，又《御覽》八百七十九引「人主好聚斂人，則多疫死。），大宮室，多遊臺，則民多病溫（《志》作「瘟」），霜露殺，五穀絲麻不成。人主好田獵罼弋，不避時禁，則歲多大風，禾穀不實（《御覽》八百七十六引無「不避時禁，禾穀不實」八字，下有「飄牛馬，發屋拔木，民人非揚數十里」又九及二百六十六，「風」下並有「禾穀不實，紂時如此」八字。又八百三十九，引有「禾穀不實」四字。）人主好破壞名山，壅塞大川，決通名水，則歲多大水，傷民，五穀不滋（《志》作「不成」）。人主號武事，兵革不息（《志》無「不息」二字），則日月薄
蝕（《志》作「薄食」），太白失行。故人主動作舉事，善則天應之以德，惡則人備之以力，神奪之以職，如響之應聲，如影之隨形。」文王曰：「善哉！」〔同上〕
武王問太公曰：「桀紂之時，獨無忠臣良士乎？」太公曰：「忠臣良士，天地之所生，何為無有？」武王曰：「為人臣而令其主殘虐，為後世笑，可謂忠臣良士乎？」太公曰：「是諫者不必聽，賢者不必用。」武王曰：「諫不聽，是不忠；賢不用，是不賢也。」
太公曰：「不然。諫有六不聽，強諫有四必亡，賢者有七不用。」武王曰：「願聞六不聽、四必亡、七不用。」太公曰：「主好作宮室臺池，諫者不聽。主好忿怒，妄誅殺人，諫者不聽。主好所愛，無功德而富貴者，諫者不聽。主好財利，巧奪萬民，諫者不聽。主好珠玉、奇怪異物，諫者不聽。是謂六不聽。四必亡：一曰：強諫不可止，必亡。二曰：強諫知而不肯用，必亡。三曰：以寡正強，正眾邪，必亡。四曰：以寡直強，正眾曲，必亡。七不用：一曰：主弱親強，賢者不用。二曰：主不明，正者少，邪者眾，賢者不用。三曰：賊臣在外，奸臣在內，賢者不用。四曰：法政阿宗族，賢者不用。五曰：以欺為忠，賢者不用。六曰：忠諫者死，賢者不用。七曰：貨財上流，賢者不用。」〔同上。以上引〈文韜〉〕
文王枉岐周（《意林》引無「周」字），召太公曰：「爭權於天下者，何先？」太公曰：「先人。人與地稱，則萬物備矣。今君之位尊矣。待天下之賢士，勿臣而友之，則君以得天下矣。」文王曰：「吾地小而民寡，將何以得之（《意林》引「吾地小奈何」）？」太公曰：「可。天下有地，賢者得之；天下有粟，賢者食之；天下有民，賢者收（《意林》作「牧」）之。天下者，非一人之天下也。莫常有之，唯賢者取之。夫以賢而為人下，何人不與？以貴從人曲直，何人不得？屈一人之下，則申萬人之上者，唯聖人而後能為之（《意林》引「屈一人下，伸萬人上，唯聖人能行之」。《文選》三十六〈宣德皇后令〉注引「屈一人之下，伸萬人之上，唯聖人能焉」三句）。」文王曰：「善。請著之金版。」於是文王所就而見者，六人；所求而見者，七十人；所呼而友者，千人。〔同上引〈虎韜〉〕
武王曰：「士高下，豈有差乎？」太公曰：「有九差。」武王曰：「願聞之。」太公曰：「人才參差，大小猶斗，不以盛石，滿則棄矣。非其人而使之，安得不殆，多言多語，惡口惡舌，終日言惡，寑臥不絕，為眾所憎，為人所疾，此可使要問閭里，察奸伺猾，權數好事，夜臥早起，雖遽不悔，此妻子將也。（《御覽》引「夜臥早起，雖劇不悔，妻子之將也。」）先語察事，實長希言，賦物平均，此十人之將也。（《御覽》引「長寶希言，賦物均，十人之將也。」）切切截截，不用諫言，數行刑戮，不避親戚，此百人之將也。訟辨號勝，疾賊侵陵，斥人以刑，欲正一眾，此千人之將也。外貌咋咋，言語切切，知人飢飽，習（《御覽》「習」作「念」）人劇易，此萬人之將也。戰戰慄慄，日慎一日，近賢進謀，使人以節，言語不慢，忠心誠必，此十萬之將也。溫良實長，用心無兩，見賢進之，行法不枉，此百萬之將也。動動紛紛，鄰國皆聞，出入居處，百姓所親，誠信緩
大，明於領世，能教成事，又能救敗；上知天文，下知地理；四海之內，皆如妻子，（《御覽》引「知天文，悉地理，四海如妻子，此天師之主也。」）此英雄之率，乃天下之主也。〔同上。《太平御覽》二百七十三。《意林》引「武王問太公曰：『士高下有差乎？』太公曰：『人有九差，惡口舌，為眾所憎，夜臥早起，此妻子之將。知人飢渴，習人劇易，此萬人之將。戰戰慄慄，日慎一日，此十萬之將。知天文，悉地理，四海如妻子，此天下之將。』」〕
夫殺一人而三軍不聞，殺一人而萬民不知，殺一人而千萬人不恐，雖多殺之，其將不重。封一人而三軍不悅，爵一人而萬人不勸，賞一人而萬人不欣，是為賞無功、貴無能也。若此，則三軍不為使，是失眾之紀也。〔同上〕
武王問太公曰：「凡用兵之極，天道、地利、人事，三者孰先？」太公曰：」「天道難見，地利、人事易得。天道在上，地道在下，人事以飢飽、勞逸、文武也。故順天道，不必有吉，違之不必有害。失地之利，則士卒迷惑。人事不和，則不可以戰矣。故戰不必任天道，飢飽、勞逸、文武最急。地利為實。」王曰：「天道鬼神，順之者存，逆之者亡，何以獨不貴天道？」太公曰：「此聖人之所生也。欲以止後世，故作為譎書，而寄勝於天道，無益於兵勝，而眾將所拘者九。」王曰：「敢問九者奈何？」太公曰：「法令不行而任侵誅；無德厚而用日月之數；不順敵之強弱，幸於天道，無智慮而候氛氣；少勇力而望天福；不知地形而歸過敵人；怯弗敢擊而待龜筮；士卒不募而法鬼神；設伏不巧而任背向之道。凡天道鬼神，視之不見，聽之不聞，索之不得，不可以治勝敗，不能制死生，故明將不法也。」〔同上〕
太公曰：「天下有粟，聖人食之；天下有民，聖人收之；天下有物，聖人裁之。利天下者取天下，安天下者有天下，愛天下者久天下，仁天下者化天下。」〔同上。以上引〈龍韜〉〕
武王勝殷，召太公問曰：「今殷民不安其處，奈何使天下安乎？」太公曰：「夫民之所利，譬之如冬日之陽，夏日之陰。冬日之從陽，夏日之從陰，不召自來。故生民之道，先定其所利，而民自至。民有三幾，不可數動，動之有凶。明賞則不足，不足則民怨生；明罰則民懾畏，民懾畏則變故出；明察則民擾，民擾則不安其處，易以成變。故明王之民不知所好，不知所惡，不知所從，不知所去。使民各安其所生，而天下靜矣。樂哉！聖人與天下之人皆安樂也。」武王曰：「為之奈何？」太公曰：「聖人守無窮之府，用無窮之財，而天下仰之，天下仰之，而天下治矣。（《藝文類聚》二十引「聖人守無窮之府，用無窮之才，天下仰之，仰之而治。」。《太平御覽》四百一引作「而天下治」。）神農之禁，春夏之所生，不傷不害，謹修地利，以成萬物。無奪民之所利，而農順其時矣。任賢使能，而官有材，而賢者歸之矣。故賞在於成民之生，罰在於使人無罪，是以賞罰施民，而天下化矣。〔同上引〈虎韜〉〕
武王至殷，將戰。紂之卒握炭流湯者，十八人；以牛為禮以朝者，三千人；舉百石重沙者，二十四人；迻行五百里，而矯矛殺百步之外者，五千人。（《北堂書鈔》一百二十三引「紂之卒握炭流湯者，十八人；綰矛殺百步之外者，千人。」。《太平御覽》三百五十三「千人」作「十人」，又三百八十六「十八人」下引「崇侯虎等舉五百石重沙，二十四人」。）介士億有八萬。」武王懼曰：「夫天下以紂為大，以周為細；以紂為眾，以周為寡；以周為弱，以紂為強；以周為危，以紂為安；以周為諸侯，以紂為天下。今日之事，以諸侯擊天子，以細擊大，以小擊多，以弱擊強，以危擊安，此五短擊此五長，其可以濟功成事乎？」太公曰：「審天子不可擊，審大不可擊，審眾不可擊，審強不可擊，審安不可擊。」王大恐以懼，太公曰：「王無恐且懼，所謂大者，盡得天下之民；所謂眾者，盡得天下之眾；所謂強者，盡用天下之力；所謂安者，能得天下之所欲；所謂天子者，天下相愛如父子，此之謂天子。今日之事，為天下除殘去賊也，周雖細，曾殘賊一人之不當乎？」王大喜曰：「何謂殘賊？」太公曰：「所謂殘者，收天下珠玉、美女、金錢、綵帛、狗馬、穀粟，藏之不休，此謂殘也。所謂賊者，收暴虐之吏，殺天下之民，無貴無賤，非以法度，此謂賊也。」〔同上〕
武王問太公曰：「欲興兵深謀，進必斬敵，退必克全，其略云何？」太公曰：「主以禮使將，將以忠受命！國有難，君召將而詔曰：『見其虛則進，見其實則避。勿以三軍為貴而輕敵，勿以授命為重而苟進，勿以貴而賤人，勿以獨見而違眾，勿以辯士為必然，勿以謀簡於人，勿以謀後於人。士未坐，勿坐；士未食，勿食；寒暑必同，敵可勝也。』」〔以上引〈犬韜〉〕
文王問散宜生，卜伐殷（《御覽》作「紂」）。吉乎？曰：不吉。鑽龜，龜不兆！數蓍，蓍不交而如折。（《御覽》作「數蓍交加而折」）將行之日，雨輜重（《御覽》無重字），車至軫行之日，幟折為三。散宜生曰：「此凶（《御覽》作「卜」），四不祥，不可舉事。」太公進曰：「是。非子之所知也。祖行之日雨輜重（《御覽》無「雨」字、「重」字），車至軫是洗濯甲兵也。〔《藝文類聚》二。《北堂書鈔》一百十四引「武王伐殷，兵行之日，大雨，太公曰：「是洗濯甲兵，行之象。」幟為折首，太公曰：「此斬紂首之象。」。《太平御覽》十。〈事類賦．雨賦〉注〕
武王入殷，散鹿臺之金錢，以與殷民。〔《藝文類聚》六十六又八十五引「發鉅橋之粟，散鹿臺之金錢，以與殷民。」〕
武王伐殷，先（《文選》注無「先」字）出於河，呂尚為後將，（《文選》注作「右將」，《御覽》作「為將」）以四十七艘船濟（《文選》注作「舫踰」）於河。〔《藝文類聚》七十一。《文選》二十七〈王仲宣從軍詩〉注。《太平御覽》七百六十八〕
商王拘西（《御覽》「西」上有「周」字）伯昌於羑里，太公謂散宜生（《御覽》作「與散宜生金千鎰」）求珍物以免君之罪，九江得大貝，百馮注云詩作百朋。〔《藝文類聚》八十四。《太平御覽》八百七作「九江得大貝石焉」，又九百四十一作「九江之浦有大貝者焉」。〕
夏殷桀紂之時，婦人錦繡文綺之坐席，衣以綾紈常三百人。〔《藝文類聚》八十五又六十九作「坐以文綺之席，衣以綾紈之衣。」。《文選》五十六〈石闕銘〉注作「紂時婦人，以文綺為席，依以綾紈者三千人。」。《北堂書鈔》二十作「坐文綺之席，衣綾紈之衣。」。《太平御覽》三百九十三作「紂之時，婦女坐綺之席」又七百九作「坐文綺之席，衣以紈綺之衣」又八百十五。〕
冬冰可折，夏條可結。〔《藝文類聚》八十八。《太平御覽》二十一。案此二語亦見《文子》。〕
武王登夏臺，以臨殷民，周公旦（《事類賦》注無「旦」字）曰：「臣聞之（《事類賦》注無「之」字）：愛其人者，愛其屋上烏；憎其人者，憎其餘胥。〔《藝文類聚》九十二。《太平御覽》九百二十作「除胥」。〈事類賦．烏賦〉注作「儲胥」〕
商王拘周伯昌於羑里，太公與散宜生以金千鎰求天下珍物，以免君之罪。於是得犬戎氏文馬，毫毛朱[髮葛]，目如黃金，名雞斯之乘，以獻商王。〔《藝文類聚》九十三。〈事類賦．馬賦〉注多「遂免西伯」一句。〕
文王囚羑里，散宜生得黃熊而獻之於紂。〔《藝文類聚》九十五。《文選》四〈南都賦〉注。《太平御覽》九百八引「文王囚羑里，散宜生受命而行，宛懷條塗之山，有熊得而獻於紂。〕
殺一夫而利天下。〔《北堂書鈔》十三〕
世子為政。〔《北堂書鈔》二十一〕
廿七大夫者，為筋脈之臣。〔《北堂書鈔》五十六〕
昔煩厚氏用兵無已，誅戰不休，至于涿鹿之野，諸侯叛之，煩厚氏之亡也。〔《北堂書鈔》一百十三〕
太公曰：「夫紂無道，流毒諸侯，欺侮群臣，失百姓之心，秉明德以誅之，誰曰弗克？」。〔《北堂書鈔》一百十四〕
夫聖人者，與天下之人，皆安樂。〔《初學記》十七。《藝文類聚》二十無「夫」字、「者」字。〕
太公對文王曰：「禮者，天理之粉澤。」〔《初學記》二十一。《太平御覽》五百二十三作「治之粉澤也」又六百十引無「天」字。〕
周初，太公曰：「教戰之法，必明告吏士，申三伍之令，教其操兵、起居進止、旌旗指麾，陳而方之，坐而起之，行而止之，左而右之，列而合之，絕（《御覽》作「繩」）而解之。無犯進止之節，無失飲食之宜，無絕人馬之力。令吏士一人學戰，教成十人；十人學戰，教成百人；百人學戰，教成千人；千人學戰，教成萬人；萬人學戰，教成三軍之眾。」〔《通典》一百四十九。《太平御覽》二百九十七。案此段與〈教戰篇〉文相似而字句較多，故全錄之，又《通典》引《六韜》，俱標「太公曰」。〕（雪寒按：此疑誤引〈吳子．治兵〉之語，而誤為太公也。）
又覆軍誡法曰：諸軍出行，將令百官士卒曰：某日出，某門吏士，不得刈稼穡，伐樹木，殺六畜，掠取財物，姦犯人婦女，違令者斬。〔同上〕
又曰：凡行軍吏士有死亡者，給其喪，具使歸而葬，此堅軍全國之道也。軍人被瘡，即給醫藥，使謹視之；醫不即治，視鞭之。軍夜驚，吏士堅坐，陳將持兵，無讙譁動搖，有起離陳者，斬。軍門當交戰，謹出入者，若近敵當譏呵出入者。〔同上〕
周初，武王問太公曰：「敵人先至，已據便地，形勢又強，則如之何？」對曰：「當示怯弱，設伏佯走，自投死地。敵見之，必疾速而赴，擾亂失次，必離故所。入我伏兵，齊起急擊，前後衝其兩旁。〔《通典》一百五十三。《太平御覽》二百九十四引「伏」下有「兵」字，「齊起」作「齊赴」，「衝其兩旁」作「衝其旁而走」。〕
周武王將伐紂，問太公曰：「今引兵深入其地，與敵行陣相守，被敵絕我糧道，又越我前後，吾欲與戰則不敢，以守則不固，而為之奈何？」太公曰：「夫入敵地，必案地形勢便處之，必依山陵、險阻、水草為固，謹守關梁隘塞，敵若卒去不遠，未定而復反，彼用其士卒若太疾，則後不至，後不至則行亂而未及陣，急擊之，以少剋眾。」〔《通典》一百五十七。案此段與〈絕道篇〉文相似。〕
太公曰：「夫出軍征戰，安營陣，以六為法，亦可方六百步，亦可六十步，量人地之宜，表十二辰，將軍字居九天之上，竟一旬復徙開牙門，常背建而（疑「向」字之偽）破太歲、太陰、太陽、大將軍。凡三軍不欲飲死水，不欲居死地，不居地柱，不居地獄。」注云：死水者，不流之水；死地者，丘墓之閒；地柱者，四下中高；地獄者，四高中下是也。〔同上〕
太公曰：「以步步與車馬戰者，必依丘墓、險阻，強弩長兵處前，短兵弱弩居後，更發更止。敵人車馬雖眾而至，堅陣疾鬥，材士強弩以備前後。」武王曰：「吾無丘陵，又無險阻。敵人之至既眾，以車騎翼我兩旁，獵我前後。吾三軍恐怖，亂敗而走。為之奈何？」太公曰：「令我士卒十行，布鐵蒺藜，遙見敵車騎將來，均置蒺藜，掘地迎廣以深五尺，名曰命籠。人持行馬進退，闌車以為壘，推而前後，直而為屯；以強弩備我左右。然則命我三軍，皆疾戰而必勝也。」〔同上。案此段與〈戰步篇〉文相似。〕
《周書》、《陰符》太公曰：「步貴知變動，車貴知地形，騎貴知別徑奇道，三軍同名而異用。可往而無以還者，車之死地。越險絕阻，乘敵遠行者，車之竭地。前易後險，車之困地。容車貫阻，出而無返者，車之患地。左險右易，上陵仰阪者，車之逆地。深塹黏土，車之勞地。隱帶橫畝，犯歷深澤者，車之壞地。日夜霖雨，旬月不止，泥淖難前，車之陷地。凡騎以陷敵，而不能破敵。敵人走，以步騎反擊我後，此騎之敗地也。追背踰限，長驅不止；敵伏我兩旁，又絕我後，此騎之困地也。往無以返，入無以出，陷于天井，填于地牢，此騎之死地也。所由入者隘，所從去者遠；彼弱可以擊我強，少可以擊我眾，此騎之沒地。大澗深谷，蓊穢林艸，此騎之竭地。左右有水，前有大阜，後有高山，戰于雨水之間，乘敵過邑，是謂表裏相合，左有深溝，右有峭坑，高下與地平，睹之廣易，進退相敵，此並騎之陷地。汙下沮澤，進退漸洳者，騎之患地。拙將之所以見擒，明將之所以務避也。」〔《通典》一百五十九。案此段與〈戰車篇〉及〈戰騎篇〉文相似。〕
昔武王將伐紂，問太公曰：「若今敵人圍我，斷後絕糧，吾欲徐以為陳，以敗為勝，奈何？」太公曰：「不可。此天下之困兵也。暴用之則勝，徐用之則敗。為四衝陣，以驍騎驚其君親，左軍疾，右軍迭前迭後，往敵之空，吾軍疾擊，鼓呼而當。」〔同上。案此段與〈疾戰篇〉文相似而字句較多，故全錄之。〕
又問曰：「敵疏其陳，又遠其後，挑我流矢，以弱我弓弩，勞我士卒。為之奈何？」太公曰：「發我銳士，先擊其前車騎，獵（《御覽》作「列」）其左右，而分隊以隨其後，三軍疾戰。凡以少擊眾，避之於易，要之於險；避之於晝，取之於夜。故曰：以一擊十，莫善於阨；以十擊百，莫善於險；以千擊萬，莫善於阻。用眾者務易，用少者務阨也。」〔同上。《太平御覽》三百十一。案「故曰」以下又見〈吳子．應變篇〉疑相傳《古兵法》語。〕
周武王伐紂，師至氾（《御覽》作「泥」）水牛頭山，風甚雷疾（《御覽》作「風雨甚疾」），鼓旗毀折，王之驂乘惶震而死。太公曰：「用兵者，順天之（《御覽》無「之」字）道，未必吉；逆之，不（《御覽》作「未」，宋本仍作「不」）必凶。若失人事，則三軍敗亡，且天道鬼神，視之不見，聽之不聞。智將不怯（《御覽》作「發」），而愚將拘之。吾（《御覽》作「若」）乃好賢而能用，舉事而得時，則不看時日而事利，不假卜筮而事吉，不禱祀而福從。」遂命驅之前進。周公曰：「今時迎太歲（《御覽》作「令時宜太歲」，宋本作「今時逆太歲」），龜灼言凶，卜筮不吉，星變為災，請還師。」太公怒曰：「今紂刳比干，囚箕子，以飛廉為政，伐之有何不可！枯草朽骨，安可知乎？」（〈書．泰誓中〉正義引《六韜》曰「卜戰，龜兆焦，筮又不吉。太公曰：『枯骨朽蓍不踰人矣。』」）乃焚龜折蓍，援枹而鼓，率眾先涉河。武王從之，遂滅紂。〔《通典》一百六十二。《太平御覽》三百二十八。〕
紂作瓊室、鹿臺，飾以美玉。〔《文選》二〈西京賦〉注〕
太公曰：「桀、紂王天下之時，積糟為阜，以酒為池，脯肉為山林。〔《文選》十〈西征賦〉注。《北堂書鈔》一百四十七引「古之亂君夏桀殷紂，積糟為上，以酒為池，飲者常三千人」，又二十引「糟為丘」）
為將者，受命忘家，當敵忘身。〔同上〕
堯與有苗（《御覽》作「堯伐有扈氏」，宋本無「氏」字），戰於丹水之浦。〔《文選》二十〈應詔樂遊苑餞呂僧珍詩〉注。《北堂書鈔》十三。《太平御覽》六十三。〕
太公謂武王曰：「夫人皆有性，趨舍不同，喜怒不等。」〔《文選》二十五〈盧子諒贈劉琨詩〉注，又四十一〈報任少卿書〉注。〕
賞如高山，罰如深溪。〔《文選》二十七〈王仲宣從軍詩〉注〕
武王伐紂，得二大夫而問之曰：「殷國將有妖乎？」對曰：「有殷君陳玉杯象箸，不盛菽藿之羹，必將熊蹯豹胎。」〔《文選》三十四〈七發〉注，又三十五〈七命〉注。〕
太公謂武王曰：「聖人興兵，為天下除患去賊，非利之也。故役不再籍，一舉而得。〔《文選》四十三〈孫子荊為石仲容與孫皓書〉注。〕
先塗民耳目。〔《文選》四十八〈劇秦美新〉注〕
利害相臻，猶循環之無端。〔《文選》四十九〈晉紀總論〉注〕
紂患刑輕，乃更為銅柱，以膏塗之，加於然炭之上，使有罪者緣焉，滑跌墮火中。紂與妲己笑，以為樂，名曰炮烙之刑。〔《文選》五十六〈石闕銘〉注〕
武王伐紂（《御覽》重「紂」字），蒙寶衣投火而死。〔同上。《太平御覽》八百八十九。〕
天之為天，遠矣！地之為地，久矣！萬物在其閒，各自利，何世莫之有乎？（宋本此下有「夫使世俗，皆能順其有是」十字。）乃若（宋本無「若」字）溟涬鴻濛之時，（宋本「時」下有「為王」二字）故莫之能有，七十六聖發其趣，（宋本「發」下有「起」字）使世俗皆能順其有，（宋本無「趣」至「有」九字）所繫天下，（宋本下下有「而有之」三字）豈一日哉！〔《太平御覽》一〕
武王伐紂，雨甚雷疾。武王之乘，雷震而死，周公曰：「天不祐周矣。」太公曰：「君秉德而受之，不可如何也！」〔《太平御覽》十三〕
昔柏皇氏、栗陸氏、驪連氏、軒轅氏、赫胥氏、尊盧氏、祝融氏，此古之王者也。未使民，民化；未賞民，民勸（《北堂書鈔》十五引此二句，兩「民」字不重。）；此皆古之善為政者也。至於伏羲氏、神農氏，教化（宋本「化」作「民」）而不誅，黃帝、堯、舜誅而不怒（四句又見《意林》，無二「氏」字及「化」字））。古之不變者，有苗之有（宋本作「有之」），堯化而取之；堯德衰，舜化而受之；舜德衰，禹化而取之。〔《太平御覽》七十六。〕
桀時，有瞿山之地，桀鑿山陵通之於河，民有諫。故曰：「冬鑿地穿山，是發天之陰，泄山之氣，天子後必敗。」桀以妖言殺之。〔《太平御覽》八十二〕
友之友謂之朋，朋之朋謂之黨，黨之黨謂之群。〔《太平御覽》一百五十七〕
大人之兵，如狼如虎，如雨如風，如雷如電，天下盡驚，然後乃成。〔《太平御覽》二百七十一又十一引《雜兵書》云：「大人之兵，如虎如狼，如風如雨，如雷如震，振振瞑瞑，天下盡驚。」又〈尉繚子．武議篇〉云：「一人之兵，如狼如虎，如風如雨，如雷如霆，震震冥冥，天下皆驚。」皆與此同。〕
兵入殷郊，見太公曰：「是吾新君也。」而商容曰：「非也。其人虎據而鷹峙，威怒自副，見利欲發，進不顧前後。見武王曰：『是新君也。』見敵不怒。」〔《太平御覽》二百七十六〕
武王問曰：「引兵入諸侯之地，高山盤石，其避無草木，四面受敵，士卒惑迷，為之奈何？」太公曰：「當為雲象之陣。」〔《太平御覽》三百一〕
武王平殷，還，問太公曰：「今民吏未安，賢者未定，何以安之？」太公曰：「無如天如地。」〔《太平御覽》三百二十七〕
從孤擊虛高，人無徐（宋本作「餘）一，女子當百夫。風鳴氣者，賊存在十里；鳴條，百里；搖枝，四百里。雨霑衣裳者，謂潤兵；不霑者，謂泣兵。金器自鳴及焦氣（宋本「氣」下有「者」字），軍疲也。〔《太平御覽》三百二十八〕
武王伐紂：「諸侯已至，未知士民何如？」太公曰：「天道無親。今海內時沈於殷久矣。（五十六引「天下之人，陸沈於殷久矣。」）百姓可與樂成，難與慮始。」伯夷叔齊曰：「殺一人而有天下，聖人不為。」太公曰：「師渡孟津，六馬仰流，赤烏白魚外入。此豈非天命也。師到[土每]（元注音「牧」）野，天暴風電，前後不相見，車益發越轅衝摧折，旌旄三折，旗幟飛揚者，精銳盛天也。雨以洗兵，雷電應天也。」〔《太平御覽》三百二十九〕
紂為無道，武王於是東伐紂，至於河上。雨甚雷疾，正之（疑「正」乃「震」之訛，「之」上脫「武王」二字。）乘，橫振而死，旗旌折，揚侯波。周公進曰：「天不祐周矣。意者：君德行未盡，而百姓疾惡。故天降吾禍。」於是太公援罪人，而戮之於河，三鼓之，率眾而先以造於殷。天下從，甲子之日，至於牧野，舉師而討之，紂城備設而不守，親擒紂，懸其首於白旗。〔同上。又十三所引與此相似，又三百四十及《北堂書鈔》一百二十俱引「武王伐紂，懸紂之首於白旗」。〕
春以長矛在前，夏以大戟在前，秋以弓弩在前，冬以刀楯在前，此四時應天之法也。〔《太平御覽》三百三十五又三百三十九〕
武王寢疾十日，太公負王乃駕騖冥之車，（此句又見《北堂書鈔》十三）周且為御，至於孟津，大黃參連弩，大才扶咡車（並戰具也），飛鳧（赤莖白羽，以鐵為首），電影（青莖赤羽，以銅為首副也。晝則為光，夜則為星。），方頭鐵槌（重八斤，亦軍備也），大斧柯（重八斤亦名鐵越，軍備也。宋本作「一名鐵鉞」。），行馬（廣二丈，二十具），渡溝飛橋（廣五丈，轉關鹿盧八具），天船（一名「天橫」以濟大水也。宋本作「一名天潢」），鷹爪方凶鐵杷（柄長七尺）。天陣（日月斗柄杓一，此為左右，一仰一背，天陣。），地陣（丘陵水泉，有左右前後之利），人陣（車馬、文武）。積楹臨衝（攻城國邑），雲梯飛樓（視城中也），武衝大櫓（三軍所須），雲火萬炬（以防火也），吹鳴菰。〔作振萬里也。宋本「振」作「威」，《太平御覽》三百三十六。案此段疑〈軍用篇
〉逸文。〕
車騎之將，軍馬不具，鞍勒不備者，誅。〕〔《太平御覽》三百五十八〕
紂囚文王於羑里，散宜生受命而行，宛懷條塗之山，有玉女三人，宜生得之，因費仲而獻之於紂，以免文王。〔《太平御覽》三百八十一〕
文王祖父，壽百二十而沒；王季，百年而沒；文王，壽九十七而沒。〔《太評御覽》三百八十三〕
文王聞殺崇侯虎，歸至酆，令具湯僄。〔《太平御覽》三百九十五。宋本「僄」作「沐」。〕
以死取人，謂之勇。〔《太平御覽》四百三十〕
文王拘羑里。求天下珍怪而獻之，紂大喜，殺牛而賜之。〔《太平御覽》四百六十七〕
文王問：「守土奈何？」對曰：「人君必從事於富。弗富不足為仁，弗與以合親疏，其親則因，失其眾則散矣。」〔《太平御覽》四百七十二〕
武王伐殷，乘舟濟河，兵車出，壞船於河中。太公曰：「太子為父報仇，今死無生。所過津梁皆悉燒之。」〔《太平御覽》四百八十二〕
武王問太公曰：「貧富豈有命乎？」（《藝文》引「成王問太公：貧富豈有命乎？將理不得其意。」）太公曰：「為之不密，密而不富者，盜在其室。」武王曰：「何謂盜也？」公曰：「計之不熟，一盜也。收種不時，二盜也。取婦（《藝文》作「得」）無能，三盜也。養女太多，四盜也。棄（《藝文》作「其」）事就酒，五盜也。衣服過度，六盜也。封藏不謹，七盜也。取之安得富哉。」武王曰：「善。」〔《太平御覽》四百八十五，《藝文類聚》三十五節引。〕
天下攮攮，皆為利往；天下熙熙，皆為利來。〔《太平御覽》四百九十六〕
文王既出羑里，召周公旦築為靈臺。〔《太平御覽》五百三十四〕
文王問太公曰（《群書治要》有此句）：「願聞為國之大失？」太公曰：「為國之大失者，為上（《群書治要》無「為上」二字）作事不法（《群書治要》「事」作「而重法」字），君不覺悟，是大失也。（《群書治要》作「國君不悟，是為大失」）」文王曰：「願聞不法。（《群書治要》作「願聞不法，法國君不悟」。）」公曰（《群書治要》作「太公曰」）：「不法（《群書治要》作「不法」，「法」下俱作「法法」。）則令不行，令不行則主威傷。不法則邪不正，（《群書治要》「正」作「止」下同）邪不正則禍亂起。（《群書治要》「起」下有「矣」字）不法則刑妄行，刑妄行則賞無功。不法則國昏亂，國昏亂則臣為變。（《群書治要》此下有「不法法則水旱發，水旱發則萬民病」十四字。）君不悟則兵革起，兵革起則失天下。」文王曰：「誡（宋本作「誠」）哉！」〔《太平御覽》六百三十八，《群書治要》引〈文韜〉。〕
文王聞（疑「問」字之偽）太公曰：「願聞治國之所貴。」太公曰：「貴法令必行，法令必行，則治道通，（此下疑脫「治道通」三字）則民大利，民大利則君德彰矣。」文王曰：「法令必行，大利人民。奈何？」太公曰：「法令之必行，則民利天下。是法令利之，必行大利人民也。」〔同上〕
崇侯虎曰：「今周伯昌懷仁而善謀，冠雖弊，禮加於首；履雖新，法以踐地。可及其未成而圖之。」〔《太平御覽》六百九十七。又六百八十四作「冠雖弊，禮加之於首；履雖新，法踐之於地。」。〈漢書．儒林傳〉黃生曰：「冠雖敝，必加於首；履雖新，必貫於足。」師古曰：「語見太公《六韜》。」。《意林》作「冠雖弊，加於首；屨雖新，履於地。」〕
武王伐殷，丁侯不朝。太公乃畫丁侯於策，三箭射之。丁侯病困，卜者占云：「祟在周。」恐懼，乃請舉國為臣。太公使人甲乙日拔丁侯著頭箭，丙丁日拔著口箭，戊巳日拔著腹箭。丁侯病稍愈，四夷聞，各以來貢。〔《太平御覽》七百三十七〕
欲伐大國，行且有期。王寢疾千（宋本作十）日，不行，太公負之而起之，曰：「行已有期，君不發。天子聞之，國亡身死。胡不勉之。」王允言（宋本作「焉」），如有（宋本作「無」，疑宋本是）病者。〔《太平御覽》七百三十九〕
武王伐殷，得二大夫而問之曰：「殷國之（五十一及八十三俱無「之」字，《群書治要》引〈文韜〉無「國」字。）將亡，亦有妖災（五十一及八十三俱無「災」字，宋本「災」下有「乎」字，《群書治要》有「乎」字，無「災」字。）。」其一人對曰：「有。殷國嘗有兩石，大者如甕，小者如箕。（二十一及五十一、八十三俱引「殷國嘗雨血、雨灰、雨石，小者如雞子，大者如箕。」。《群書治要》引「殷國常雨血、雨灰、雨石，小者如椎，大者如箕。」）常六月而（《群書治要》「而」作「雨」），雪深尺餘（二十一作「常六月雨雪，深丈餘。」）。」其一人對（《群書治要》無「對」字）曰（二十一引「其」字上有「武王曰大哉妖也」七字。）：「是非殷國之（五十一引無「殷國之」三字，《群書治要》無「殷」字。）大妖也。殷國之大妖，四（二十一及八十三俱作「三」）十七（八十三作「六」）章（二十一引此下有「雨血、雨灰、雨石，盛夏雨雪，臣不為妖
災。武王踧然而問。三十七章之妖對曰」二十九字。）。殷君喜殺（八十三作「射」）人，喜（宋本無「喜」字）以人（八十三「人」下有「食」字）飴虎（二十一作「好射人以餧虎」，《群書治要》亦作「餧」。）喜割（八十三作「剖」）人心，喜殺孕婦（八十三此下即引「以信者為不信，以誣者為真，以忠者為不忠。忠諫者死，阿諛者賞」），喜殺人父（二十一作「喜寡人之婦」）、孤人之子（二十一此下引助云「上數事皆三十七章之事」。），喜刑禍，喜（《群書治要》作「喜奪，喜誣」）以信為欺（《北堂書鈔》二十一引「信者為欺」。）、欺者為忠（《群書治要》作「欺者為真，以忠為不忠」。）、忠諫者不實（《群書治要》作「忠諫者死，阿諛者賞」），以君子為下、小人為上（《北堂書鈔》亦引此二句），以便佞為相，政（八十三引「以佞辯為相，以女子為政」）苛令暴（八十三及《群書治要》並引「急令暴政」），萬民愁苦，好（八十三作「喜」）田獵罼弋走狗（八十三此下引「試為，出入不時，不避大風甚雨，不避寒暑，喜修治池臺，日夜無已。」。《群書治要》亦引「出入不時」句。）飾為，喜脩池臺，七十有三所，大宮百里（一百七十三引「殷君喜治宮室，七十三所，大宮百里，宮中九市。」。《北堂書鈔》二十引「大宮百里」又引「宮內有九市」，又見二十一。《初學記》二十四引「殷君喜脩宮室，脩臺池，日夜無已」。），喜為酒池糟（八十三引作「肉」）丘（《群書治要》引「喜為酒池肉林續丘」。），而牛飲者三千人（七百六十八引「殷君喜為酒池，可遊船」，又八十三此下引「飲之以金鼓，坐起無長幼之序、貴賤之禮。」。《群書治要》亦引「無長幼之序、貴賤之禮」二句。《藝文類聚》九引「殷君喜為酒池，迴傳糟丘」。又七十一引「殷君喜為酒池，迴船牛飲者三千人。」。《北堂書鈔》二十一引「酒池牛飲」又引「糟為丘」。），喜聽讒、用譽無功者賞（八十三此下尚有「無德者富，所愛身制禮令無禮儀，無聖人，無賢士，無衡概，無升斛」數句。《北堂書鈔》二十一引「無功者賞」一句。），無尺丈（八十三「丈」作「寸」），無錙銖，無秤衡，無功賞（八十三作「有罪放」），無罪誅，此殷國之大妖也。」〔《太平御覽》八百七十四。又二十一又五十一俱節引，又八十三此下尚有「其餘不可勝數。臣言不能盡。」二句。〕
武王問周公曰：「諸侯攻天子，勝之有道乎？」公曰：「攻禮為賊，攻義為殘，失民為匹夫。王攻失民者也，何天子乎？」〔宋戴埴《鼠璞》引〕

        </div>
      </div>
    </div>
  </div>
</div>
<!--update:2025-08-30 10:04:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>