<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="鸽经,鸽经全文在线阅读,鸽经全文在线下载,大玄古籍书库">
<meta name="description" content="中国现存唯一的一部古代养鸽专著。作者张万钟,字扣之,山东邹平县人。贡生,出身于官僚世家,曾任南明镇江府推官,扶明抗清。《鸽经》记述的内容丰富周详,且有一定深度,可见作者亲自饲养过大量的家鸽进行观察研究,并读了不少有关鸽的书籍,在借鉴前人经验和总结自己实践知识的基础上,撰著成书。此书大约完成于17世纪初叶。全书不分卷,约6500字。依次分为“论鸽”、“花色”、“飞放”、“翻跳”、“典故”、“赋诗”六个部分。“论鸽”细分性、德、种类、羽毛、飞、鸣、宿、食、眼、嘴、脚、凤头、地产、沐浴、作巢、疗治数项。论述鸽的">
<title>鸽经_张万钟_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鸽经</span> <br/>
          作者： <span class="inputVal" id="bkauthor">张万钟</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,动物志,完结</span> <br/>
          字数： <span class="inputVal" id="bknum">[book_length]8907</span> <br/>
          说明： <span class="inputVal" id="bkdec">中国现存唯一的一部古代养鸽专著。作者张万钟,字扣之,山东邹平县人。贡生,出身于官僚世家,曾任南明镇江府推官,扶明抗清。《鸽经》记述的内容丰富周详,且有一定深度,可见作者亲自饲养过大量的家鸽进行观察研究,并读了不少有关鸽的书籍,在借鉴前人经验和总结自己实践知识的基础上,撰著成书。此书大约完成于17世纪初叶。全书不分卷,约6500字。依次分为“论鸽”、“花色”、“飞放”、“翻跳”、“典故”、“赋诗”六个部分。“论鸽”细分性、德、种类、羽毛、飞、鸣、宿、食、眼、嘴、脚、凤头、地产、沐浴、作巢、疗治数项。论述鸽的性情、习性、种类分布、产卵、孵化、形态特征、疾病防治等。“花色”着重介绍中国主要观赏家鸽品种,列举凤尾齐、巫山积雪、银棱、亮翅、坤星等30多个品种,并简要描述了其形态特征。“飞放”介绍了传书鸽的优良品种,计有皂子、银裆、玉腿、玉翅、银灰串子、雨点斑、紫葫芦、信鸽、夜游等,并分别记述其特征、生态习性和翱翔本领。其中信鸽为诸鸽之冠,“数千里外,终日可至。其性恋巢,故中途不肯留连”。夜游是鸽与鸠的杂交种,“信鸽同鸠哺子,即能夜飞”。“翻跳”记述小体型有翻跳(空中翻筋斗)本领的家鸽品种,依次介绍了凤头白、凤头皂、毛脚紫、莲花白等7个品种。这些品种翻、跳能力各不相同,其中翻分为高翻、腰翻、簷翻。跳则分为滚跳、戏跳、打跳。“典故”转述古代家鸽故事30余例,中国家鸽饲养悠久历史可见一斑。“赋诗”摘录了历代文人皮日休、孟浩然、宋三问、苏东坡等人咏鸽诗赋十余首。《鸽经》版本流传不广,现知仅见收载于《檀几丛书》第二集第五帙卷五十中。</span> <br/>
          封面： <span class="inputVal" id="bkimg">Z_13503.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鸽经
[book_author]张万钟
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,动物志,完结
[book_length]8907
[book_dec]中国现存唯一的一部古代养鸽专著。作者张万钟,字扣之,山东邹平县人。贡生,出身于官僚世家,曾任南明镇江府推官,扶明抗清。《鸽经》记述的内容丰富周详,且有一定深度,可见作者亲自饲养过大量的家鸽进行观察研究,并读了不少有关鸽的书籍,在借鉴前人经验和总结自己实践知识的基础上,撰著成书。此书大约完成于17世纪初叶。全书不分卷,约6500字。依次分为“论鸽”、“花色”、“飞放”、“翻跳”、“典故”、“赋诗”六个部分。“论鸽”细分性、德、种类、羽毛、飞、鸣、宿、食、眼、嘴、脚、凤头、地产、沐浴、作巢、疗治数项。论述鸽的性情、习性、种类分布、产卵、孵化、形态特征、疾病防治等。“花色”着重介绍中国主要观赏家鸽品种,列举凤尾齐、巫山积雪、银棱、亮翅、坤星等30多个品种,并简要描述了其形态特征。“飞放”介绍了传书鸽的优良品种,计有皂子、银裆、玉腿、玉翅、银灰串子、雨点斑、紫葫芦、信鸽、夜游等,并分别记述其特征、生态习性和翱翔本领。其中信鸽为诸鸽之冠,“数千里外,终日可至。其性恋巢,故中途不肯留连”。夜游是鸽与鸠的杂交种,“信鸽同鸠哺子,即能夜飞”。“翻跳”记述小体型有翻跳(空中翻筋斗)本领的家鸽品种,依次介绍了凤头白、凤头皂、毛脚紫、莲花白等7个品种。这些品种翻、跳能力各不相同,其中翻分为高翻、腰翻、簷翻。跳则分为滚跳、戏跳、打跳。“典故”转述古代家鸽故事30余例,中国家鸽饲养悠久历史可见一斑。“赋诗”摘录了历代文人皮日休、孟浩然、宋三问、苏东坡等人咏鸽诗赋十余首。《鸽经》版本流传不广,现知仅见收载于《檀几丛书》第二集第五帙卷五十中。
[book_img]Z_13503.jpg


[book_title]鴿經
鄒平張萬鍾扣之著
論鴿
〔性〕鴿，陽鳥，鳩屬，其頸若癭，不雜交，每孕必二卵，伏十有八日而化。《埤雅》云：鴿喜合，凡鳥雄乘雌，惟此鳥雌乘雄。
〔德〕五倫之中，以鴛鴦配夫婦，謂其交頸有別，守節不亂也。鴿雌雄不離，飛鳴相依，有唱隨之意焉，觀之與人鐘鼓琴瑟之想。凡家有不肥之歎者，當養斯禽。
〔種類〕鴿之種類最繁，總分花色、飛放、翻跳三品。若曲檻雕欄、碧桐修竹之下，玩其文彩，賞其風韻，去人機械之懷，動人隱逸之興，莫若花色。如樓角橋頭、斜陽夕月之下，看六翮之沖霄，聽懸哨之清籟，起天涯蓴羹鱸膾之思，動空閨錦衾角枕之歎，莫若飛放。至於翻跳小技，止宜婦人女子女紅之暇，一博嘻笑，未可與二者比也。
〔羽毛〕五色各分為質，五色相間為文。聚如繡錦，散如落花，各合所宜，方稱佳品。如尖不宜藍，鶴袖不宜土合，腋蝶不宜青花，狗眼不宜瓦灰、班點之類。
〔飛〕花色論致，飛放論骨。有若柳絮隨風，流螢點翠，蹁躚時匝芳樹，窈窕忽上回欄。有如孤鶩橫空，落霞飄彩，或來如奔馬，去若流星。至翻跳之宜，則均斯二者。
〔鳴〕夜半寒鐘言其清，宮殿風鈴言其韻，蛩吟苔砌言其細，瀑布泉聲言其宏。若鸚鵡則傷於巧，倉庚則傷於媚，別鶴離鴻起人悲，寒猿征雁動人愁。備中和之韻，逸人之情，悅人之性，惟此聲與琴音相類。
〔宿〕秋鴿力軟，夏鴿毛希，春生者得震巽之氣，乃能乘風凌漢。辨飛之格，先論眼，次論宿。有聳肩縮項鶴夢鷹棲者，譬之奇駿伏櫪，神閒氣定，聽鼓鼙之聲，則奮然而怒。若交頸比翼，夜半啼鳴，豐采畢露者，不能摩雲摶霧。
〔食〕一日三時，使知節。聚粒一器，使不渙。五色聚散，雌雄卵壘，倏如覆暾，倏如旋螺，逼之不懼，撫之不驚，饑則相依，飽不颺去，是以取之。
〔眼〕諸格俱備，如雙睛違式，亦不入選。飛放論神，目光如電者，其神旺。花色論韻，眼橫秋水者，其韻遠。皂者宜銀，白者宜火，蘆花宜金，狗眼宜豆點子，插尾宜碧，銀灰宜銀沙土合，藍紫宜淡金，射宮宜丹砂。惟紅沙、紅金、磁白三種，諸色不宜。
〔嘴〕或如瓦雀之形，或如金玉之屑，或如牟麥，或如稻粱，或勾曲如雁隼，或寬博如象鼻，狀各不同，均為上品。若烏喙鶴箝之類，不可入格。夫鸚鵡以能言被樊籠，百舌以多語致反聲，金人三緘其口，猶防不謹，嘴舌之取短棄長，宜乎。
〔腳〕有毛腳，有雀爪，有鷹拳，有鴨掌，大都色宜紅，質宜嫩，骨宜短，三者入格，更饒態度，方云嘉種。態有美女搖肩，王孫舞袖，春風擺柳，魚游上水等類。昔水仙凌波於洛浦，潘妃移步於金蓮，千載之下，猶想其風神。如閒庭芳砌，鈎簾獨坐，玩其嫵媚，不減麗人。
〔鳳頭〕鴿之有鳳，如美人簪髻，丈夫加冠，雌常多於雄。有卷舒自如可與尾齊者， 有額羽分瓣如蓮花者，有前後兩開如梳背者，有繽紛如菊花者，有細旋如鸜鵒者，有左右披拂為眼鳳者，有頭毛上逆為後鳳者，皆可增花色之態，助翻跳之媚。若千里摶風者，反滋贅疣。
〔地產〕野鴿逐隊成羣，海宇皆然。若夫異種，各有產地。坤星銀稜產於晉，靼韃鶴秀產於魯，腋蝶產蜀黔，翻跳產大梁，諸尖產於粵西。鳳尾齊不生中國，產於烏撒烏蒙。射宮原無種，乃間氣所生，在狗眼巢中，惜其晝視不清，乳哺艱難。有黑花白地，眼如丹砂，如芙蓉者，可與鳳尾齊媲美。
〔沐浴〕春、秋日一次，夏日二次，即隆冬嚴寒，亦不可廢。浴氣須佳，態方畢露，初如征雁銜蘆，繼如野鷗映水，終如風度芙蕖，嬌裊不勝，觀鴿之妙，止於此矣。稽五代黃筌，好畫金盆圖，蓋本此也。
〔作巢〕昔臧孫氏山節藻棁，以藏蔡龜，君子謂之不智，禽獸之居，取避風雨可矣。房當向陽，勿太宏濶，週以木版以防鼠，牕以鐵線以避雁。更宜近讀書臥室，鳴能司晨，惰者知儆。
〔療治〕鴿性嗜豆，菉豆性冷，多食則病。受烟火之氣則病，不見陽光則病，不獲沐浴則病，飲啄不得沙石則病。熱病作喘，冷病下希，熱療以鹽，冷療以甘草。按禽鳥之療治，方書不載，窮之以理，察之以情，木石可格其性，况蠢動者乎。
花色
諸禽鳥中，惟鴿於五色俱備，參差錯綜，成文不亂，是以有花色之目。大凡色者貴純，花者貴辨，羽毛既美，嘴眼合宜，便為佳品，翮之剛柔，非所論也。置於園林池館，馴順不驚，飛鳴依人，較霍家鴛鴦，殆曰過之。
〔鳳尾齊〕短嘴矮腳，鳳卷如輪，飛則舒於尾。齊有黑白鳳、白黑鳳，或紫鳳二色。又有藍、紫、土合三色，皆本色鳳，品格少遜，眼宜銀金。他色均不入格。
〔巫山積雪〕金銀短嘴，紐鳳雀爪，肩寬尾狹，音中角，其聲最高，純黑無間，背上有白花，細紋如雪，故名。一名麩背。有一種豆眼，項上有老鴉翎者，不入格。
〔金井玉欄杆〕金眼鳳頭，翅末有白稜二道如欄。若銀眼、豆碧等眼者，不入格。一名銀稜。
〔亮翅〕紐鳳雀爪，翅左右有白羽各半，如鶴秀，宜銀眼、玉眼。如他色則為皂子。
〔坤星〕金眼鳳頭，背有星七如銀，左三右四。按坤星與銀稜、亮翅、麩背，皆純黑，白斑，其名雖異，其種則一。銀稜巢中，間產麩背。
〔尖〕高不踰寸，長倍之，一茶器可覆雌雄，鴿中之小，惟遜丁香。嘴宜稻粱，腳宜雀爪。有皂，銀眼玉嘴；藍，豆眼銀嘴；紫，碧眼蠟嘴；銀，淡金眼鐵嘴，四色。凡尖，雌紐鳳，雄光頭。如土合雜斑、高腳長嘴等，雖小不入格。
〔十二玉欄杆〕有銀灰、青灰二種。紐鳳短嘴，自腹下前後平分二色，白尾十二，故名。形較尖稍大，鴿之小者，此其一也。一名半邊。宜豆眼，他者不入格。又一種黑者，純黑，背有銀毛梳背，最佳。如止尾白者，為插尾。
〔玉帶圍〕長身矮腳，金眼紐鳳，音中宮，其鳴悠長，橫有白羽一道如帶。有黑宜白圍，白宜黑圍、紫圍，紫宜白圍，一名紫袍玉帶，三色。
〔平分春色〕一名劈破玉，紐鳳金眼，形如腋蝶，自頭至尾，分異色羽一條如線。有紫宜白分，黑宜紫分或白分，白宜紫分或黑分，三色。沙眼、銀眼，俱不入格。
〔鶴秀〕銀嘴鴨掌，菊鳳，頭尾俱白，有黑、紫、土合、藍四色。羽毛如鶴之秀，故云。宜豆眼、金眼。兩腋稍見雜色者，不入格。
〔大尾〕他鴿尾皆十二，以象十有二月。惟此種二十四條，以按二十四氣。長身短嘴，有黑、白、紫三色，惟白色豆眼者最佳。
〔靴頭〕自項平分，前後二色，高腳雁隼，金眼紐鳳。他種鳳頭雌多於雄，惟此種雄多於雌。有黑、紫、藍三色。沙眼、銀碧等眼，俱不入格。又一種兩頭烏，白身，頭尾俱黑，嘴類點子，形如靴頭，鳳頭金眼者佳，豆眼、碧眼者次之。又一種兩頭紫，最佳。
〔雕尾〕短嘴白身，插黑尾十二，宜金眼、豆眼。
〔點子〕額上有黑毛如點，嘴上黑下白，一名陰陽嘴。沙眼、銀眼不宜。間有紫點、藍點者，最佳。又一種鳳頭點，若重瓣水仙者，不佳。
〔大白〕金眼紐鳳，一隻可重觔餘，其大者如雞，鳴音若鐘，可達四鄰，峩冠博帶，氣象巖巖。鴿中之大者，此種第一。
〔皂子〕短嘴矮腳，形如鶴秀。有菊花鳳、紐鳳。一種金眼蓮花鳳、銀眼梳背鳳者，可稱絕品。按鳳頭惟皂子、蘆花二種，各格俱全。
〔蘆花白〕毛澤如玉，間以淡紫紋。若秋老蘆花，故名。菊花鳳或蓮花鳳，金眼銀嘴，身長腳短，格如鶴秀者佳。有一種銀眼者，名明月蘆花，精妙不遜射宮。若長嘴高腳，小頭沙豆眼者，為雜花白，不入格。
〔石夫石婦〕種出維揚。土人云：「石夫無雌，石婦無雄。」石夫黑花白地，色如灑墨玉。石婦純白，質若雪裏梅，短嘴圓頭，豆眼。鴿之小者，此其一種。
〔臥陽溝〕狀似腋蝶，聲更清越。自頭至尾，左右二色，如醉臥溝中，水濕半體。鐵嘴雁拳鸜鵒鳳，或菊花鳳，其種最佳。有紫白分者，有黑白分者，有藍白分者，俱宜淡銀金眼、玉眼。他眼不宜。
〔鵲花〕銀嘴金眼，長身短腳，文理與喜鵲無別，故名。馴順不減腋蝶，鴿中之良，此其一種。有紫鸜鵒鳳，深紫者佳。尾末有雜毛者，不入格。黑項下有老鴉翎者，不入格。二色。諸鴿嘴俱宜短，惟此種不拘。
〔紫腋蝶〕白質紫紋，嘴有灰色毛，四瓣，如蝶之形。腋有錦羽二團，如蝶之色，故名。銀嘴淡金眼者第一。此種不待調養，天性依人，良種也。又有黑白質黑花，藍白質藍花，淺藍色者佳。翅後有紫稜者為斑子，二色。又一種青花，最類斑點，以嘴𠼫蝶，故列腋蝶之後。
〔套玉環〕色宜純，環宜細。狀若靴頭者次，形如銀稜者佳。紐鳳，短嘴，金眼。有黑白環，紫白環，藍白環，三色。一種白質紫環、或黑環者最佳，惜不恒有。一名套項。
〔狗眼〕雀喙鷹拳，寬肩狹尾，頭圓眼大，眼外突肉如丹，高於頭者方佳。止宜豆眼、碧眼。外肉白者，用手頻拭，則紅。有黑，純黑如墨。又一種爛柑眼，如蜜羅柑皮，皂黑如百草霜。紫有深紫、淡紫二種。白忌小頭，藍忌尾有灰色。五花毛，五色羽相間，如錦。蓮花白，自頭至項，紫白相間，黑花白地，此種最佳。眼大者品同射宮，鷹背，色最潤，背有鱗文者佳。銀灰翅，末無皂稜者佳。十色。按狗眼乃象物命名之義，以狗之眼多紅，故名。實為西熬睛，俗多不知，姑仍舊呼可耳。
〔射宮〕其頭空洞可照，紅光直射腦宮，因名之。眼紅如琥珀，火燈隔照，彩若懸星，晝視最艱，故交在夜，一名夜合鴿。頭比狗眼更大，項較狗眼微長，行如美麗，又名美人鴿。有藍、白、紫、黑四色，惟白最佳。初無產地，生於狗眼巢中。又一種睛稍暗者，為火睛狗眼，非射宮也。
〔丁香〕嘴如牟麥，頭如核桃，體如瓦雀，聲中羽，其鳴最細，腳紅如丹砂，鳳起若紐絲。鴿中之小者，此其最也。有皂玉眼，項有綠毛者，為紅青，不入格。紫玉眼，銀嘴，尾有灰色者，不入格。藍玉眼，鐵嘴，身有白毛者，不入格。銀金眼，鐵嘴。四色。按丁香產於荊襄，皂者更佳，色不宜雜花，眼不宜沙豆。
〔麒麟斑〕即腋蝶。嘴無雜羽，腋無異色，背上斑文如麟甲，因名。翅末有稜二道，短嘴矮腳，金眼、豆眼者佳。有紫斑、白斑、深藍斑，三種。
〔韃靼〕夜分即鳴，聲可達旦，因以名之。雄聲高，雌聲低。高者如撾鼓，低者如沸湯，千百方止。有菊花鳳、遮眼鳳、後鳳三種。腳羽如扇，故飛不能出牆垣。較大白稍遜，鴿中之大者，此其次也。宜金眼、豆眼，有藍豆眼、白金眼者佳。紫豆眼，土合豆眼。雪頭，純黑，頭有白羽，一名落雪。五色。
〔賽鳴〕其形如鳩，惟嘴短頭大，豆眼、碧眼，鷹背色者佳。他色不入格。
〔金眼白〕形類銀稜，頭微小，銀嘴紐鳳。
〔鸚鵡白〕形類鶴秀，有菊花鳳、梳背鳳，惟蓮花鳳最佳。宜豆眼、碧眼、淡金眼三種。鴿中之嬌媚者，此其冠也。
飛放
文鴿飛不離庭軒，此種六翮剛勁，直入雲霄，鷹鸇不能摶擊，故可千里傳書。不論羽毛嘴腳，睛有光彩，翅有骨力，即為佳品。
〔皂子〕項有綠毛者，為夏鴿，不耐遠飛。銀沙眼、象鼻嘴者為佳。又有銀襠，腹下有白毛一團。玉腿，兩腿有白羽。雪眉，兩眼上有白毛二道，如眉。玉翅，兩翅白羽，左七右八。四色。按皂子之種最多，惟此數種入格。如單劍、雙劍、銀稜等，羽毛雖美，非飛放之選。
〔銀灰串子〕色如初月，翅末有灰色線二條。此種飛最高，一日可數百里，飛放之中，此其冠也。一種瓦灰，稜線微粗，飛稍遜之。眼多紅沙、金沙二種，如銀眼者更佳。
〔雨點斑〕墨青，有皂文如雨點。
〔紫葫蘆〕金眼毛腳，飛不能遠，高可入雲，短嘴矮腳。有蓮花鳳者，可為花色。
〔信鴿〕不拘顏色，大都皂白為佳。身比丁香稍大，雙睛突出，光芒四射。雌雄不雙飛，雌飛不踰百里。旅人多攜雄遠出，數千里外，終日可至，其性戀巢，故中途不肯留連。
〔夜遊〕凡鳥皆夜栖，惟此種夜間能視，故名。短嘴矮腳，身長不踰銀稜，翅與尾齊，眼光如電。離巢不落樹木樓臺，冲霄直上，毫無倚傍，方入格。有鷹背豆眼、墨花豆眼、墨青豆眼、白金眼、火斑沙眼，火眼。有白、紫二色，六種。按夜遊原無種，信鴿同鳩哺子，即能夜飛。昔人懸哨者，此種。
翻跳
翻者，飛至空中，如輪轉動也。有三種：自左至右，平飛轉動者，為高翻。自上至下，半空轉動者，為腰翻。飛不踰丈，逼簷牆而轉動者，為簷翻。肩寬尾狹者翻高，肩狹頭小者翻腰，身長尾狹者翻簷。跳者，飛不踰尺，不離堦砌，跳躍旋轉。一種肩寬身短，無倚附即轉，有憑藉方止者，名滾跳。一種身長頭小，行動四顧，聞聲響即轉者，為戲跳。一種進退維谷，逐尾即跳者，為打跳。總之翻跳原一種，其名不同，其致則一。
鳳頭白。宜淡金眼，菊花鳳。
鳳頭皂。宜銀沙眼，菊花鳳。
毛腳紫。毛不宜長，豆眼者佳。
蓮花白。毛腳豆眼者入格。
沙眼銀灰。後稜細者佳。
毛腳白。豆眼短嘴，長身者佳。
土合。毛腳眼鳳。
按：翻多光頭，跳多毛腳。跳子交合極艱，故哺雛最難，須加人力調護，方能生化。
典故
蜀有蒼鴿，狀如春花。
北齊李繪，字敬之，河間太守。崔諶恃其弟暹勢，從繪乞糜角鴿羽。繪答書云：「鴿有六翮，飛則冲天。糜有四足，走便入海。下官膚體疎懶，手足遲鈍，不能近逐飛走，遠事佞人。」〈按：「糜」當作「麋」。〉
崔光為司徒，晝坐誦經。有鴿飛集膝前，入懷中，緣臂上，久之乃去。
楊素見赤鴿高三尺。
隋帝晏可汗使者，有鴿鳴於梁上。帝命崔彭武射之，中。帝大悅，由是彭武以善射名。
并州石璧釋明度者，貞觀末，有鴿巢楹，乳二雛，度每以餘粥就哺之。曰：「乘我經力，羽翼速成。」忽一日學飛，墮地俱死。度為瘞之。旬餘，夢二小兒曰：「兒本鴿也，今轉生寺東某家矣。」度往訪求，果孿生二子。入視之，呼曰：「鴿兒。」一時廻顧應諾。後俱成立。
徐浩有文辭。張說見其〈喜雨五色鴿賦〉，曰：後來之英也。
張九齡家養羣鴿。每與親知書，繫鴿足上，飛往投之，目為飛奴。〈《開元天寶遺事》〉
陳誨嗜鴿，馴養千餘隻。誨自南劍牧拜建州觀察使，去郡前一月，羣鴿先之，富沙舊所無孑遺矣。又，嘗早衙，有一鴿投誨懷袖中，為鷹所擊故也。誨感之，不食鴿。
雲光寺有七聖畫。初，有少年兄弟七人，至寺閉室畫之，曰：七日慎勿啟門。至六日，發其封，有七鴿飛去，西北隅未畢。畫工見之曰：神筆也。
王丞相生日，鞏大卿籠雀鴿放之。每一放，祝曰：願相公百二十歲。
慶曆中，夏元昊寇渭川。環慶副總管任福，率都監出六盤山下，與夏軍遇，勢不可留。都監於道旁得數銀盆，中有搖動聲，不敢發。福至發之，乃懸哨家鴿百餘，自中起，盤桓軍上，於是夏兵四合。
宋高宗好養鴿，躬自飛放。太學諸生題詩曰：萬鴿盤旋遶帝都，暮收朝放費工夫，何如養取南來雁，沙漠能傳二聖書。高宗聞之，即命補官。
魏公張浚，嘗按視曲端軍。以軍禮相見，寂無一人。公異之，謂欲點視。端以所部五軍籍進，公命點其一部。於庭間開籠，縱一鴿以往，而所點之軍隨至。公為愕然，既而欲盡觀，於是悉縱五鴿，則五軍頃刻而集，戈甲煥燦，旗幟精明。浚雖獎而心實忌之。
泊船發海，必養鴿。如舶沒，雖數千里亦能歸其家。
宗汝得一鴿，性甚靈慧，能致書千里之外。
顏子四十八世孫清甫，嘗臥病。其幼子偶彈一鴿，歸以供膳。於嘯翎間得一小函，題云：家書付男郭禹。禹乃曲阜尹也，其父自家寄至者。時禹改授遠平，去鴿未及知，盤桓尋覓，蓋被彈云。清甫深責其子，更取木匣，函死鴿抵禹官所，獻書，且語其故。禹戚然曰：畜此鴿已十七年矣，凡有家音，雖隔數千里，亦能傳致。命左右瘞之。
宣和御府新藏所有，邊鸞：梨花鵓鴿圖，木筆鵓鴿圖，寫生鵓鴿圖，花苗鵓鴿圖。
黃筌：海棠鵓鴿圖，牡丹鵓鴿圖，芍藥家鴿圖，瑪瑙盆鵓鴿圖，白鴿圖，竹石金盆鵓鴿圖，鵓鴿引雛雀竹圖。
黃居寶：桃花鵓鴿圖，竹石金盆戲鴿圖。
黃居宷：桃花鵓鴿圖，海棠家鴿圖，牡丹雀鴿圖，躑躅鵓鴿圖，藥苗引雛鴿圖，湖石金盆鵓鴿圖。
徐熙：牡丹鵓鴿圖，蟬蝶鵓鴿圖，雛鴿藥苗圖，紅藥石鴿圖。
徐崇嗣：牡丹鵓鴿圖，藥苗鵓鴿圖。
趙昌：海棠鵓鴿圖，桃花鵓鴿圖。
易元吉：芍藥鵓鴿圖。〈俱《宣和畫譜》〉
昔薩婆達王普施眾生，恣其所索。天恐奪位，往而視之。帝釋即現，命邊王曰：「薩婆達王，慈潤滂沛，福德巍巍，懼奪吾位。」即化為鷹。邊王作鴿，趣王足下，恐怖告曰：「哀哉大王，吾命窮矣。」王曰：「莫恐，吾今活汝。」鷹尋後至，云：「鴿此來，鴿是吾食，願王見還。」王曰：「鴿來逃命，終始無違，苟欲得肉，即當相與。」 鷹曰：「唯願得鴿，不用餘肉。」王曰：「以何等物，令汝置鴿，歡喜而去?」鷹曰：「若王慈惠，憫眾生者，割王肥肉而以易鴿，吾當欣受。」王乃大喜，自割髀肉，對鴿稱之，令與鴿等。鴿之愈重，割身內盡，故未能敵。瘡痛無量，王以慈忍，又命近臣曰：「殺我稱髓，令與鴿等。吾奉佛戒，濟眾危厄，雖有眾惱，由如微風，焉能動太山耶。」鷹復本身，稽首問曰：「大王何志，苦惱若茲。」曰：「吾不志天帝釋及飛行皇帝。吾觀眾生，沒于盲冥，誓願求佛，救度彼眾。」帝釋驚曰：「我謂大王欲奪吾位，是以相試。」王曰：「使我身瘡瘳復如舊，志常布施。」天藥傅之，瘡痍頓愈。稽首繞王三匝，歡喜而去。〈《度無極經》〉
鉢有三色：孔雀色，鴿色，咽色。〈咽，殷同。《禪考》〉
滄州東光縣寶觀寺，有蒼鶻集重閣。閣有鴿數千。冬日，鶻每夕輒取一鴿以煖足，至曉放之而不殺。自餘鷹鶻，不敢侵焉。〈《辟寒錄》〉
魯獵者，能以計得狐。設竹穽茂林，縛鴿于穽中，而敞其戶。獵者疊樹葉為衣，棲于樹，以索繫機，俟狐入取鴿，輒引索閉穽，遂得狐。一夕，月微朗，有老翁幅巾縞裳，支一笻傴僂而來，且行且詈曰：何譬而掩取我子孫殆盡也。獵初以為人。至穽所，徘徊久之，月墮而瞑，乃亦入取鴿。亟引索閉穽，則一白毳老狐也，製為裘，比常倍溫。〈同上。〉
南昌信果觀有三官殿，夾紓塑像，乃唐明皇時所作，體制妙絕。常患雀鴿糞穢其上，道士厲歸真乃畫一鷂於壁間，自是雀鴿無復栖止。〈《圖畫見聞誌》〉
薛紹彭道祖，有花下一金盆，盆旁鵓鴿，謂之金盆鵓鴿。〈《畫史》〉
鳥之中，惟鴿性最馴，人家多愛蓄之。每放，數十里，或百里外，皆能自返，亦能為人傳書，昔人謂之飛奴。一友言家有老僕，正統間嘗以事往淮陽。一日大風雨，有鴿墜逆旅主人屋上，困甚。主人將取烹之，見其足繫書一封，裹以油紙，視其封，蓋此鴿自京師來，才三日耳。主人憐之，不敢啟封，乾其羽毛，縱使飛去。〈《畜德錄》〉
賦詩
賦
惟中國之珍禽，有茲羽之殊質。貌皦皦而自分，性溫然其如一。秋則籬菊並麗於潯陽，春則木藥均華於洛室。指未易屈，譜不能悉。爾乃玉嘴朱眸，危冠卑趾，或氷質而彩其雙翅，或雪毛而黔其首尾，或若漢繡之就機，或若商彝之出水。山雞莫調，家雉無文，爾獨馴狎，雲錦成羣。饑而兒女之眤眤，飽矣童稚之欣欣。方捐心以委質，忽聳身而入雲。舒徐兮停霞之碎剪，熛疾兮奔星之疊發。忽天樂之鏳鋐，知傳鈴於尻末。始順風而揚聲，奈廻飈之錯節。若夫昂首聳肩，周旋中規，婉態柔音，逐雄媚雌，無別羞慚乎匹鴛，滔滛少愧乎關雎。然而知足知止，毋乃天機。當抱卵之綿綿，若返聽乎玄府。憐弱雛之艱食，更嘔哺而不辭苦。感主人之微祿，曰徬徨兮未忍去。嗟德曜之肥醜，恐終罹乎鼎俎。彼夫好水之敗，以為爾罪。端陽之射，與器俱碎。霜風冽野，鷹隼方厲。托慈蔭於佛日，指招提而趨避。曷若狂夫衽鐵，思婦流黃。遼陽一信，為致君傍。辭曰：洛中黃耳為日長，上林鷹素竟茫茫，不辭天衢遠，𠼫恩酬稻粱。〈王世貞。「辭」當作「亂」。〉
詩
影盡歸依鴿，餐迎守護龍。〈徐孝克〉
魚慣齋時分淨食，鴿能閒處傍禪床。〈皮日休〉
往有寫經僧，舟靜心精專，感彼雲外鴿，羣飛何翩翩，來添研中水，去吸巖底泉。〈李青蓮〉
還見窗中鴿，日暮遶庭飛。〈韋蘇州〉
候禪青鴿乳，窺講白猿參。〈沈佺期〉
石鏡山精怯，禪枝怖鴿栖。〈孟浩然〉
入禪從鴿遶，說法有龍聽。〈宋之問〉
孤來有野鴿，嘴眼肖春鳩，饑腸欲得食，立我南屋頭，我見如不見，夜去向何求，一日偶出羣，盤桓恣喜遊，誰惜風鈴響，朝朝聲不休，饑色猶未改，翻翅如我仇，炳哉有靈鳳，夭折為爾儔，翕翼處其間，顧我獨遲留。〈梅聖俞〉
去年柳絮飛時節，記得金籠放雪衣。〈蘇東坡〉
豪家富屋托幽棲，凡鳥紛紛似爾稀，日影躍翻金眼目，花紋粧點錦毛衣，將雛幾見成羣去，引類猶能識主歸，莫為佳賓充味品，四時共翫近庭闈。〈顏潛菴〉
隴頭池凍閑牛鐸，天向無風響鴿鈴。〈朱孝廉〉
清風習習鈴猶響，曉日遲遲翅愈輕。〈朱孝廉〉
詞
晴鴿試鈴風力軟，雛鶯弄舌春寒薄。〈張子野〉

        </div>
      </div>
    </div>
  </div>
</div>
<!--update:2025-08-30 10:08:44-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>