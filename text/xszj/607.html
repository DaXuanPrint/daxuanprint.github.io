<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="定香亭笔谈,定香亭笔谈全文在线阅读,定香亭笔谈全文在线下载,大玄古籍书库">
<meta name="description" content="是书为阮元督学浙江时所记，由其幕僚吴文溥、陈鸿寿等编录，多记载与其师友胡廷森、焦循、端木国瑚等优游唱和之作，亦有题画诗作及为他人刻书所作之序。是书多见光绪间翻刻本，嘉庆五年阮氏琅嬛仙馆原刻本，颇为难得。清嘉庆五年（1800）扬州阮元琅嬛仙馆刻本。_定香亭笔谈_全文在线阅读_定香亭笔谈_全文在线下载_大玄古籍书库">
<title>定香亭笔谈_阮元_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">定香亭笔谈</span> <br/>
          作者： <span class="inputVal" id="bkauthor">阮元</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,杂记,完结</span> <br/>
          字数： <span class="inputVal" id="bknum">[book_length]13639</span> <br/>
          说明： <span class="inputVal" id="bkdec">是书为阮元督学浙江时所记，由其幕僚吴文溥、陈鸿寿等编录，多记载与其师友胡廷森、焦循、端木国瑚等优游唱和之作，亦有题画诗作及为他人刻书所作之序。是书多见光绪间翻刻本，嘉庆五年阮氏琅嬛仙馆原刻本，颇为难得。清嘉庆五年（1800）扬州阮元琅嬛仙馆刻本。</span> <br/>
          封面： <span class="inputVal" id="bkimg">Z_12371.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]定香亭笔谈
[book_author]阮元
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,杂记,完结
[book_length]13639
[book_dec]是书为阮元督学浙江时所记，由其幕僚吴文溥、陈鸿寿等编录，多记载与其师友胡廷森、焦循、端木国瑚等优游唱和之作，亦有题画诗作及为他人刻书所作之序。是书多见光绪间翻刻本，嘉庆五年阮氏琅嬛仙馆原刻本，颇为难得。清嘉庆五年（1800）扬州阮元琅嬛仙馆刻本。
[book_img]Z_12371.jpg


[book_title]定香亭筆談
浙江杭州學使署西園有荷池，池中小亭舊無名，餘用放翁詩「風定池荷自在香」意，名之曰「定香亭」。時文士在杭州者命之作賦，以青田端木珊堂（國瑚）賦擅場。賦中佳句如「水曲雲平，橋連虹斷」、「鴨綠頭低，雁紅齒短」、「露氣沈寒，日光抱暖」、「蝸舍紋移，魚闌影散」、「碧抱吟蟬，香披麼鳳」、「黃葉煙疏，蒼苔月空」，皆有齊梁人才調。
謝蘇潭方伯（啟昆）《定香亭》詩云：「鷺立影橋新雨過，校書人在水中央。」
華亭張子白同年（若采）至杭州，七夕攜籜石翁畫荷花展讀於定香亭上。是時，池荷怒發，盆蘭襲人，把酒論詩，極一時清興。餘題畫云：「蓮花過雨清疑畫，蘭劍臨風韻似詩。記取丁年秋七夕，定香亭上晚涼時。」
定香亭在池中央，由石橋三折乃達，四岸竹樹蒙密，池中荷花自五月開至八月。餘名石橋曰「影橋」，作文記之，以其為眾影所聚也。
餘初至杭州，於大門內及內宅西園補種桃梅雜樹，作《補樹》詩。
秦小峴觀察（瀛）招遊西湖，餘有句云：「共舒中禁燈前目，來看西湖雨後山。」
丙辰秋，按試至嘉興，與試詩人雖多，尚未厭餘所望。試畢將行，有諸生獻其父詩二帙，舟中閱之，知為嘉興吳澹川（文溥）詩，披吟終日，因定為第一人。澹川居湖北汪撫軍（新）戎幕，及歸浙，謁餘於杭州，與語兩湖戎事，瞭如指掌，頗具才略，不可徒以詩人目之也。餘出先大父征苗刀示之，澹川走筆作歌，震奪一席，未云：「此刀殺人復活人，蛟龍氣涵江海春。寄語人閒報恩子，勿棄螻蟻爭麒麟。」
嘗侍家大人射鵠子於西園，與諸友人聯句，餘有句雲「投石散水暈」，客以為摹擬克肖。天長林庾泉（道源）以「他心竟能度」對張子白「其衷將直取」，又以「臍射道成惡」對。子白，誌傳爾雅名。一用經語，一用史語，亦工亦確。
學署西園賓客所居程燮齋（讚和）既返揚州，作《懷西園》四律，云：「一載名園住，高枝許共棲。不分床上下，小隔屋東西。竹徑濃雲合，蕉窗夜雨低。歸來看屐齒，猶有舊苔泥。」「碧沼新荷發，香風透薄綃。池清常浴鳥，泉遠不通潮。小閣玲瓏啟，虛廊曲折遙。還思集吟侶，同過赤闌橋。」「日午逡巡起，無人為報關。偶偕棋客去（原注：錢晦之、蔣竹塘、方湛厓、張復庵諸君），常共睡僧閑（原注：江補僧先生）。倚樹墜涼葉，開窗延遠山。往時遊賞處，一一畫圖間（原注：有《西園詩事圖》）。」「良夜清如水，吟儕興尚乘。歌聲回落月，人語聚寒燈。此別路千里，相思墨幾升。何當重喚渡，鴻跡侭堪憑。」興化顧藕怡（仙根）詩境澄澹，嘗至杭，與餘同遊西湖諸山，歸時，餘贈以一絕，云：「湖光山色上吟衣，幾日閑遊便欲歸。歸去詩情定何許，清晨登隴看雲飛。」
石門吳曾丱，餘易其名曰「曾貫」，能五言長律。時修表忠觀新落成，命之賦詩，曾貫用八庚全韻為五排，不遺一字，於工穩中時露神韻，餘稱之曰「吳八庚」。嘗贈以句云：「泰家五子劇縱橫，曾出偏師陷長卿。寄語蘇州漫相許，語兒還有小長城。」仁和周雲熾亦有百韻詩。
歙鮑以文（廷博）居杭州，博極群書，家藏萬卷，雖極隱僻罕見著錄者，問之無不知其原委，嘗刻《知不足齋叢書》及《四庫全書提要》，又嘗為《夕陽》詩，盛傳於時，人呼為「鮑夕陽」。餘贈以句云：「清名即是長生訣，當世應無未見書。何處見君常覓句，小闌干外夕陽疏。」
仁和朱朗齋（文藻），能詩，留心文獻，好金石，老而貧，居艮山門外清溪前。丁已戊午間，助餘編錄兩浙詩數千家，雨久，水穿屋流，餘贈詩云：「雨後清溪繞屋流，藤床著膝看魚游。先生竟似陶貞白，萬卷圖書不下樓。」
試杭州時，新團扇適成紈素，畫筆頗極雅麗。嘗以仿宋畫院團扇，命題詩佳者許以扇贈，錢塘陳雲伯（文傑）詩最佳，其結句云：「樓台花鳥院中春，馬畫楊題境逼真。歌得令歡詞一曲，祇應留贈合歡人。」餘易其末句曰「不知誰是合歡人」，即以團扇與之，人呼為「陳團扇」。杭州向無團扇，因是盛行焉。
團扇詩佳者：仁和陳甫云：「一輪擎出懷中月，還是錢唐舊日春。」錢塘趙振盈云：「但畫長安漢苑春，不畫殘山馬一角。」
錢塘何夢華（元錫），書記翩翩，久居曲阜，乾隆乙卯與餘同至杭州，僑居西湖。余嘗贈以詩云：「卻因風木常多病，不為清狂始詠詩。一種閑情誰解得，夕陽林外讀碑時。」夢華昔在曲阜，嘗步行孔林外，得漢孔君碑，黃小鬆司馬（易）為寫《林外得碑圖》。
仁和趙晉齋（魏），博學，精於隸古，尤嗜金石文字，歐趙著錄不是過也。予試杭州，得其「書牆暗記移花日」一詩，決為名士，拆卷，果晉齋也。
錢塘朱青湖（彭），老詩人也，著有《抱山堂詩集》，家故貧，甫能雕板，旋毀於火，青湖累被火至是凡三矣。遷居後，仍近吳山，乞餘書「抱山堂」扁，其舊扁為丁龍泓書。予贈詩云：「白髮吟詩獨閉關，著書常被八人刪。龍泓未見山人癖，別起書堂又抱山。」
錢塘何春渚（淇），詩翰翛然遠俗，清介自守，老於布衣，餘以孝廉方正征之，春渚以詩固卻，云：「章服榮身孰肯辭，性耽疏放未能移。閑臨遠水荷衣稱，深入雲嵐竹笠宜。薦士孔融真可感，思親毛義不勝悲。此情尚冀垂憐察，況是才非十駕時。」予詩云：「清聲無奈左雄知，老戀林泉未肯離。若論不求聞達好，此人曾賦卻徵詩。」
錢塘明經陳春渠（援鷺），年七十，清臒似鶴，楷隸並得古法，恬然閉戶，以詩自娛。蘇公詩雲「神清骨冷無由俗」，斯人頗似逋翁也。
石門方蘭如（薰）山水花卉得宋元人祕法，同時錢塘奚鐵生（岡）亦以山水花卉擅絕武林，斯時浙東西求一鼎足者，卒不可得。
按臨嘉興兼試以畫，有老諸生周封者，山水蒼秀擅場，於風簷中寫《秋山聽瀑圖》，即前一日試士詩題也。此外有錢善揚，乃籜石翁之孫，花卉極有家法。陳球、呂鈐、沈瀚之山水，虞光祖之花卉，皆錄之。
杭州試畫，仁和朱壬山水、花卉、翎毛皆有法，壬即青湖之子也。梁學之墨梅，張國裕、陳國觀、姚榕之花卉，徐鉽之山水，亦皆錄之。
錢塘高樹程山水，雖未及鐵生，而筆有士氣；姚懋嗣花卉，合陳白陽、惲南田而為之。
臨海洪頤煊、震煊兄弟，篤學士也。余嘗謂「台郡能讀書惟此二人」。台郡自齊次風侍郎之後，能學者甚寡，頤煊、震煊文采詞翰或未足，而精研經訓，熟習天算，貫串子史，實有過於侍郎之處，台人聞之以為詫噫。持數尺之篙者，安能使之測江湖深淺哉！
德清許積卿（慶宗），丙午同年也，績學甚深於天文，尤能會中西之通。徐養源乃編修（天柱）之子，天算之功頗精，自言學之二十年矣。
海鹽張芑堂（燕昌），舉孝廉方正，入省，有胥吏弄文阻之，欲其來解也，芑堂拂袖去，云：「吾若與猾胥接一言，有負辟薦矣。」予聞之，即徵來省，特列薦章中。芑堂本王韓城師所舉優行生，名望素符，真士無虛聲也！尤嗜金石，嘗自摹吉金貞石文字為《金石契》；又嘗登范氏天一閣摹北宋石鼓文以歸，而勒石於海鹽。餘借其本，合明初拓本重橅十石，嵌置杭州府學明倫堂兩壁，並贈芑堂詩云：「銘鑄鼎彝款象犧，每因一字百摩挲。卻憐好古生偏晚，不見蘇（頲）韓獵碣多。」
海鹽吳東發，老諸生也，博古能文，尤識古文奇字，有揚子雲之風。予試嘉興，以《秦漢十印歌》命題，預語幕中友人曰：「此題吳生必擅場。」已而果然。予別以一漢印與之，曰：「以此獎實學。」
予遴秦漢印佳者凡十，以王晉卿鏤金小字鐵匣貯之。嘉興有二吳：吳澹川，可謂登高能賦；吳東發，可謂作器能銘。嘉興張叔未（廷濟），留心金石詩文，亦皆斐然可觀。
嘉興楊蟠、父謙，嘗注《曝書亭詩》，父子並深朱氏掌故，餘命之修《竹小志》。蟠尤長於詞，嘗試《花影吹笙圖》詞，擅場。
餘試嘉興詞人，偶憶范石湖「花影吹笙，滿地淡黃月」詞意，以《花影吹笙圖》為題、調《疏影》，佳者凡五六闋。餘笑曰：「此嘉興土產也。」既而屬石門方蘭如補圖、吳江郭頻伽（麐）為題《疏影》一闋，云：「空庭潑水，正玲瓏淡月，簾影垂地。悵望銀河，閑弄參差，個儂知是誰思。橫枝清瘦疏花活，漸篩滿、薄羅衫子。隻枝頭、翠羽雙棲，窺見那時情事。　　難忘黃昏院落，畫闌十二曲，曲曲同倚。半攏春纖，半度脂香，炙煖一行銀字。年來白石風情減，有自作、新詞誰記。但每逢、花月嬋娟，便想畫中雙髻。」
曝書亭久廢為桑田，南北種桑皆滿，亭址無片甓，而荷鋤犯此地者其人輒病，豈文人真有靈魄耶？餘就其址重建曝書亭，石階石柱可久不廢。
曝書亭匾為嚴太史（繩孫）所書，其匾未毀，即懸亭中。舊有聯，為吾鄉汪舟次檢討書竹集杜句，云：「會須上番看成竹？何處老翁來賦詩。」聯木久無。餘重書，刻於石柱間。
餘在吳興，試《蘋花》詩，佳句甚多，如武康徐熊飛云：「小朵最宜涼雨後，清芬無奈晚風時。」孝豐施應心云：「幾點輕鷗閑似爾，一秋涼水淡於前。」安吉郎遂鋒云：「江南花事日應晚，湘水故人今未來。」歸安芮寅云：「細雨清香通款乃，晚煙深影聚蜻蜓。」
餘於丙辰秋按試吳興，中秋日試士，以詠東坡丙辰中秋作《水調歌頭》事命。烏程張鑒詩云：「離合悲歡十二時，一番圓缺一番思。前身本是來天上，除卻君王總不知。「可謂得詩人敦厚之旨矣。
歸安楊鳳苞，予初見其《西湖秋柳》詩，以為才士也，繼至吳興，鳳苞以經解入試，於先儒之說剖析原委，甚為精核，尤深於音韻之學。謝蘊山方伯聘之入幕，以侍老母疾，辭不就。
鄞縣蔣孝廉（學鏞），乃全謝山高足弟子，老年閉戶，於學無所不窺。甬上萬氏得藜洲之傳，史學冠天下，萬氏歿，謝山得其餘；謝山沒，學鏞得其餘。縣令郭文鋕以孝廉方正征之，辭曰：「餘老且病，安能遠至杭州、折節於諸使者之門耶？「卒不就。餘益以是高之，兩至鄞未得一見。
范氏天一閣，自明至今數百年，海內藏書之家，惟此巍然獨存。餘兩登此閣，閣不甚大，地甚卑濕而列匱書乾燥無蟲蝕，是可異也。閱其書目，厖雜無次序，因手訂體例，遴范氏子弟能文者六七人，分日登樓編成書目，屬知鄞縣事張許給以筆劄。閣中舊板書極多，因修錄其序跋、及收藏家題識印記，以資考證焉。《天一閣金石目錄》乃錢辛楣宮詹修《鄞縣志時》所編。
試紹興，以《雲漢賦》命題，少厭心之作。因命鄞縣童萼君（槐）、青田端木珊堂（國瑚）撰之，並極壯麗。槐有云：「何日倒傾滄海，彙為天上文瀾？有時瀉落青霄，流作人間璧水。」國瑚有云：「秋泛一槎，耿耿聞仙家耕織如常；春涵雙劍，沈沈知武庫兵戈不玩。」
處州山川險阻，人物樸陋，掄才者至此鮮不廢然矣。予試青田《畫虎賦》，得端木國瑚，才調斬新，得六朝真意。歸語秦小峴觀察，曰：「此青田鶴也。」 檄之來杭州，居敷文書院，貧不能自給，以《鶴訴篇》陳觀察。餘乃命之居西園，使得壹誌於學，學日益進。《天台》、《雁宕》諸詩尤極奇麗。武進陸邵聞（耀遹）於時賢罕所折服，獨於國瑚心折焉。餘有句云：「誰是齊梁作賦才，定香亭上碧蓮開。括州酒監秦淮海，招得青田白鶴來。」
予於天文算法中求士，如臨海洪頤煊、震烜，歸安丁傳經、授經，錢塘範景福，海鹽陳春華，皆有造詣，然以臨海周治平為最深。治平拙於時藝，久不試。餘至台州，治平握算就試，特拔入學。治平精於西人算術，通授時憲諸法，明於儀器奇器。餘有句云：「中法原居西法先，何人能測九重天？誰知處士巾山下，獨閉空齋畫大圓。」
予於山陰童試得吳傑，《越海風潮》詩灑然，異之，及唱名，乃十二齡童子也。因置內堂，以《登臥龍山望會稽禹陵》詩麵試之，曰：「爾知此題難乎？」曰：「難在兩地成一事耳。」其首句云：「臥龍不化梅梁飛。」餘拔之，並字曰「梅梁」。
開化山邑荒陋，然地接婺源，頗有實學之士。戴太史（敦元）少負神靈之目，此後有張立本者，叩以《說苑》、《列女傳》、《白虎通》、《釋名》諸書，皆穿貫而發明之，年甫弱冠，所至似未可限。
予試《養蠶詞》，得絕句四十餘首，各具機杼，錢塘江鑒詩云：「美人莫惱秋羅薄，一箔紅蠶兩鬢絲。」仁和諸嘉樂詩云：「蠶娘若肯判荒歲，金屋新妝頓減來。」著意一反，便驚奇絕。予又試《鴛鴦湖詠鴛鴦》，亦得絕句數十首，嘉興張霖詩云：「阿儂生小湖邊住，見慣雙飛雙宿時。」丁子復反之云：「阿儂生小湖邊住，不見鴛鴦相對飛。但見鴛鴦湖上水，雙流相合不相違。」曹言純詩云：「湖邊盡種連枝樹，好讓鴛鴦到處棲。」嘉善沈大成反之云：「知他水鳥成雙宿，開得芙蓉自並頭。」
予試《銀河篇》，惟嘉興丁子復「烏雲一抺起銀浦，灑作承平洗兵雨」最洽餘意。
陳文傑《老鬆》詩云：「濤聲忽起夜驚鶴，冷甲欲騰春化龍。但覺此身足生氣，不知人世有寒冬。」
錢塘張迎煦《宮柳》詩云：「大道琅琊春自遠，青門松柏別時看。」
桐鄉金以報，有詩才，幼孤，賴其長嫂節婦王氏教育成之。餘書其貞壽圖後云：「昔宋興宗幼立風概，謹事寡嫂；南齊韓靈，每事節嫂如母，並重於史官，以報其益，敦品力學以副之。」
山陰謝照《題姚允在〈仙山樓閣〉》詩云：「青鸞背滑控不得，夢遊要倩仙人扶。」又云：「試向蓬萊尋舊侶，彩雲盤屈作闌干。」
蕭山蔡應襄《方幹別墅》云：「暮雨題詩客，孤雲下第人。」絕似三拜風調。
餘試嘉興，既限《鴛鴦湖詠鴛鴦》七絕，復限《射雕》七律，戲謂幕中友人曰：「既唱石帚《暗香》《疏影》，不可不唱東坡『大江東去』也。」嘉興吳書城詩云：「日落邊城耀錦袍，將軍射獵試烏號。雕盤峭嶺千尋出，帛裂秋雲一箭高。記取平蕪灑殷血，定知清塞失霜毛。歸來解帶應酣飲，猶有腥風出繡弢。」可謂興酣落筆。丁子復有句云：「自有將軍能絕塞，共看都尉獨過橋。」用北齊斛律光事對李廣事，亦典雅可誦。
金華土田沃衍，民俗淳樸，士雖未文，然亦不陋，讀書、負耒尚有四先生遺風。其士之佳者，則有東陽盧炳濤、永康潘國詔、東陽徐大酉、浦江張汝房。盧炳濤《擬題崔白〈健翮鏖風圖〉》詩云：「高秋試向雪壁懸，直似秦兵能苦戰。」張汝房云：「平蕪搏擊灑毛血，直以六翮為六軍。」潘國詔云：「畫風得勢先畫木，萬竅調刁皆怒號。收縮遠勢歸尺咫，匹練有似蒼天高。」徐大酉《自公堂後雙古柏》詩云：「參天倚地幹如鐵，崛然孝子忠臣節。雪花已試歲寒心，猶飽風霜看橫絕。」
陳文傑《擬曹堯賓〈小遊仙詩〉》有云：「曾向紅雲侍玉皇，羽衣長染禦爐香。海棠萬樹愁春雨，夜夜通明問綠章。」此意非堯賓所及。堯賓身肥重，嶽陽守云：「餘初得堯賓詩，以為可驂鸞鶴；今見之，牛不能載。」錢唐梁祖恩云：「百首仙詩破曉寒，羽衣來謁嶽陽官。千年重見堯賓過，不跨青牛跨彩鸞。」
《春草》詩佳者：錢塘陳文傑云：「客路有時愁細雨，天涯何處不斜陽。玉關消息知何似，綠遍前朝舊戰場。」陳甫云：「屐痕淺淡連宵雨，簾影淒迷一片山。」許柯云：「青袍欲借階前地，綠鬢愁生鏡時裏顏。眉埒生春皆礙馬，蘼蕪望遠欲登山。」錢塘陳鴻壽云：「梅花夢去春才到，燕子歸時客未還。」孫夢麟云： 「綠楊細雨清明節，紅杏春風上已山。」海寧俞寶華云：「雨露即今開萬里，不須芳塚問龍沙。」
由山陰至上虞，路過梁溪諸地，山深水曲，林木蔚然，遠勝七里灘。
海寧錢馥，布衣也，精於六書小學，年四十矣，餘欲以弟子員屈之，竟不就試，旋卒。其友邵誌純拾其餘論，為書一卷。
海寧陳仲魚（鱣），於經史百家，靡不綜覽，嘗輯鄭司農《論語》，注諸書而證發之，舉孝廉方正。蘇州陳方伯（秦茲）嘗謂：「所舉孝廉，江蘇錢大昭、安徽胡虔、浙江陳鱣三人，可概其餘。」子謂方伯之言誠能識拔宿儒，然安徽究當以程瑤田為第一，而胡君亞之。
山陰何起瀛，長於四六，鎖院試《擬顏延年〈三月三日曲水詩序〉》，擅場，有云：「臣聞周公成洛，流觴之典肇興；秦王制西，捧劍之神斯出。」又云：「度邑靜雍邱之歎，遷鼎息大之慚。采蘭殷鄭國之士，求桑勤豳人之女。禊飲之日在茲，風舞之情咸暢。」
鄞縣袁陶軒（鈞），工詩，能古文，專治鄭康成一家之學。餘因擬岑南陽《江上春歎》一首讖之。陶軒於甬東耆舊詩文事跡尢多掌錄，故餘錄《兩浙詩》於甬東最詳。
蘇州江補僧（鏐），艮庭先生之子，習浮屠家言，長齋持偈，作書苟不合六書者不下筆也。居西園者三年。
武進臧在東（鏞堂），通儒玉林孫也，受業於盧紹弓學士，經史小學精審不苟，殆過其師。戊午居西園，為予理《經籍纂詁》事。其弟禮堂，學亦深，持父喪，白衣冠而處，不與餘見。
元和李尚之銳，辛楣先生高弟，深於天文算術，江以南第一人也。居西園為餘校李冶《測圜海鏡》，推算「立天元一」細草。
歙方湛厓（溥），能文，工小楷；嘉定張農聞（彥曾），辛楣先生弟子，經史、算術、詩畫、篆隸，靡不精妙；吳江程竹廠（邦憲），工書，能詩，皆居西園二年。
吳江郭頻伽（麏）以《萬梅花擁一柴門圖》屬餘題。頻伽先有《水村圖》，吳江女士汪（玉軫）題之，云：「深閨未識詩人宅，昨夜分明夢水村。卻與圖中渾不似，萬梅花擁一柴門。」頻伽乃倩奚鐵生補圖。餘和韻題之，云：「香夢夜飛梅萬樹，不知春水隔江村。屬君細逐夢行處，一路栽花直到門。」
予以《海塘賦》試杭士，陳文傑、胡敬、許柯文皆壯闊。胡敬試《水仙花賦》僅三百字，孤絲冷韻，一時傳誦。
慈溪鄭簡香（勳），乃曉行太守（梁）之元孫。太守以《曉行》詩得名，朱竹檢討常贈以詩。簡香以墨跡示餘，餘和之，有云：「別擬建堂尊二老，竹經義曉行詩。」簡香因建堂祀兩先生，餘為書「二老堂」額，秦小峴觀察為文記之。簡香又畫《二老重逢圖》，取竹「別久重逢轉傾倒」詩意。
西湖並無蘇文忠公專祠，嘉慶戊午，秦小峴觀察始得地於平湖秋月范公祠後，專設栗主祀蘇公，屬餘書扁並為楹語，餘作聯句云：「願共水仙薦秋菊；長留學士住西湖。」蓋宋時杭人呼公為「學士」不稱姓也。謝蘇潭方伯有詩紀事，云：「杭人思公七百載，築祠乃在嘉慶年。」
蕭山王進士（宗炎），江左第一學人也。其弟紹蘭，文學並茂，為石君師所深賞，其學實出於宗炎。宗炎子端履，頗傳家學，文有奇氣，熟於經疏，且有詩才，嘗作《乞巧》絕句，有云：「願得巧如荷上露，一回分散一回圓。」又試擬《金銅仙人辭漢歌》，奇麗頗似長吉。
錢塘宋茗香（大樽），官國子助教，嘗裹糧為天台之遊。所為詩，飄然淩雲，有謫仙之意。其子咸熙，通經學，嘗注《夏小正》。
蕭山毛西河、德清胡朏明書籍，予作序推重之，坊間多流傳者。又蘇州書賈云：「蘇州許氏《說文》，販脫皆向浙江去矣。」餘謂幕中友人曰：「此好消息也。」
餘見嶽氏廟祀銅爵上鑄「精忠報國」四字，蓋岳珂所鑄；又見宋高宗《趣戰手敕》，紙墨黕黮，劇真跡也。此敕志在恢復，生氣凜然，卒乃神州陸沈，長城頓壞，誰之咎與？
杭州湯錫蕃，能以明文法律為時藝；錢塘諸嘉樂、萬景福、林成棟，仁和孫同元、趙坦、嚴傑會、顧廷綸、劉九華，山陰何蘭汀，奉化孫事倫，鄞縣柯孝達，烏程張鑒，開化汪文元、張開甲，海寧倪綬等，皆能傳習經學；蕭山徐北溟（鯤），深於小學，精審不苟，王少寇（昶）、段大令（玉裁）皆深重之。
烏程陳無軒學博（焯），勤學修節，能詩工書，鄉黨以孝廉方正薦之，以有官之人未能合例中止。
董思翁最喜趙吳興《鵲華秋色圖》，所橅不止一本。餘藏其癸卯年所臨一本，帶水長林，浮煙遠岫，草窗松雪，風韻雙清。吳興山水以清遠移人，然濟南據岱麓之北，七十二泉隨地湧出，彙為明湖，水木明瑟，萬荷競發，流出城北，瀠洄華不注前，每當秋霖初晴，橫雲斷麓正如圖畫中矣。餘兩年曆下，復至吳興，思翁此幀常懸行館，自題長句，且命多士題之。
武康徐熊飛《蓮花莊懷趙子昂》詩云：「花時鶴徑仍芳草，門外鷗波易夕陽。」孝豐施應心《歸雲庵懷孫太初》詩云：「葊前漁唱晚來起，月下鶴聲秋裏聞。」俱饒神韻。杭州諸生之詩，當以陳雲伯（文傑）為第一，其才力有餘於詩之外，故能人所不能；其詩舒和雄健，自然名貴，於七言歌行尤得初唐風範。同時能詩者有陳曼生（鴻壽），其才力亞於文傑；陳甫又亞於鴻壽。予常稱為武林三陳。文傑弟文湛，亦能詩。孝豐吳蘅皋（應奎），餘兩試，其文均置高等，而不知其能詩。試畢，應奎自呈其《讀書樓初稿》，苦吟綺思，絕似長吉，其近稿中樂府歌曲尤佳，始知錦囊佳句，不受風簷迫促也。設非應奎自呈其稿，則吾失此人矣！然則餘所未得之才，亦多矣！為之憮然。
孝豐施小憨（應心），年未及冠，戊午之春以詩謁餘，知其嘗竭力於漢魏六朝之學，以近體作《鐃歌》《橫吹》諸題，舊錦新裁，甚為奪目。
武康徐雪廬（熊飛），幼客平湖，備受孤寒之苦，勵志於學，詩有才力，尤工駢體文。嘗有啟投餘，述餘初蒞吳興之事，云：「春風未至，先欣桃李之心；時雨將來，已動蘭苕之色。」是能不失唐人風範者。
餘在紹興作《焚香夜坐》詩，蓋別有所讬也。次日即以此題試士，餘姚吳（大木）云：「一簾花影不宜夢，半榻鬢絲閑似禪。」顧（廷繪）云：「絳帳即今聞眾妙，幽齋誰與識清嚴。」可謂各具機杼，試擬陸劍南《芳草曲》，餘最愛山陰謝照詩，云：「一道裙腰雙屐齒，和煙和雨踏青來。」會稽車同軌作亦多風調，同軌後改名雲龍。
《越舟六詠》佳句甚多，《畫櫓》則山陰沈王臣之「最宜三月浪，不礙半江秋」，陶綬之「劃驚錦鬛翻萍出，撥訝晴虹飲練低」，新昌陳承然之「花氣一奩搖曉鏡，練痕雙綬落春波」；《烏篛》則有沈王臣之「浴爭雅背淨，糝受柳花輕」；《竹碇》則有會稽胡佳之「常教客夢通宵穩，量取山光隔岸齊」；《棕纜》則有 「雙花帖地幾人影，春水一肩何處湖」；《布帆》則有蕭山陳應坡之「不知春雨重，但見遠山移」；《蓬窗》則有沈王臣之「暗移春岸過，虛受夕陽來」。
陶綬年四十，與童子試，詩古未作，但苦吟《越舟六詠》，屬稿畢而真本未完，日暮投卷出矣。予以此六詩為擅揚，招之再試，則已廢然歸村居，越日始至，槁項黃馘不類其詩之韶秀也。
蕭山教諭俞（超），海寧人，擬作《棕纜》詩云：「每值橫風日，猶思戰雨時。」諸人皆遜此渾脫。
試遊南屏，觀司馬公摩厓隸書，錢塘吳（戴和）詩云：「忠佞不兩立，黨碑亂真偽。釀成靖康變，一敗乃塗地。圖治我公難，僨事若輩易。」指陳真切，可與論古。
南屏司馬公詩，乃南渡後所勒，或以為公侍父判杭州時所書，非也。海寧俞寶華詩云：「公侍親圍判府事，總宜一棹曾杭州。趨庭縱目尚年少，那遽石墨垂山陬。」所論最確。寶華性疏略，筆劄甚惡，不可寓目，而詩才清放。其父名思謙，淵雅工詩，蓋家學也。
丙辰春，餘與林庾泉（道源）、蔣蔣山（徵蔚）同至甬上，以「春夜江上聞角」聯句。餘有句云：「南國春情多在夢，古人心事重防秋。」庾泉極賞之。蔣山走筆為《甬上雜詩》八首，一時傳誦至海外。
武進陸邵聞（耀遹），詩才清拔，非唐人不道隻字；詞更清空婉約，思致出人意表。其季父祁生（繼輅），詩筆超妙，於太白清放側豔處皆兩得之，人稱「二陸」。
吳興桑田之多，與稻相半。丁巳八月下旬，按部至此，西風葉落，騷騷然有深秋意矣，因成四律，以邀和者，且以課郡中詩士。時江浙和者數百家，佳什甚多，惟錢塘陳雲伯（文傑）二句云：「獨有扶桑倚東海，一枝仙黮四時紅。」意境闊大，得未曾有。
錢塘女士方芷齋夫人（芳佩），汪芍陂中丞（新）之室也，亦有《秋桑》和章，佳句如：「葉落漁陽愁篳篥，枝空鄴院冷琵琶」、「樓頭雪箔人今昔，海上冰絲事有無」、「蓋影尚留天子氣，箏聲如訴美人愁」、「黃蝶飛來梯影寂，紅蠶夢斷翦刀閑」，閨秀中才子也。夫人有《在璞堂詩稿》。
平湖朱為弼，嗜古多聞，亦能詩，常以文賦餘力為《佛手柑二十韻》，佳句觸手而出。
丙辰九日，同徐惕庵農部（大榕）、陳古華太守（廷慶）、孔幼髯國博（廣林）登靈隱之石笱峰，古華賦九言長歌，同人皆和之。
過富春數十里，未至桐廬，有九里洲。丁巳春，餘侍家大人至此，時值梅花盛開，上映戴山，下照江水。其居民皆以種梅為業，計三萬餘樹。家大人云：「餘足跡半天下，從未見如此香海。」
餘至會稽，謁大禹陵，作詩有云：「子元誕妄太白陋，亂引汲竹疑重瞳。夏家天下子亦聖，曷為薄葬於越東？」蓋古人死陵葬陵、死澤葬澤，故舜葬蒼梧，禹葬會稽。自《竹書紀年》妄言「舜為禹遷，死蒼梧」，而劉知幾《史通》因之，遂以魏晉禪奪上疑三代。太白詩言「堯幽囚，舜野死」，皆毀經蔑聖之尤者。試思禹傳子，子亦聖人，曷為野死乎？此可破千古之疑矣！
嘉定錢可廬（大昭），辛楣宮詹之弟也，著作等身，嘗助餘山左浙江兩地校士之役。可廬注《廣雅》，有《蕉窗注雅圖》，餘題之云：「蕉之為物《雅》所無，稚讓所學在《漢書》，《列傳》嘗解馬相如，《埤蒼》傳至曹江都，選學須問曹公徒，試注子靈之巴苴。」案：芭蕉始見於《上林賦》，於古無聞。《說文》「蕉」字即「樵采」之「樵」。《列子》「以蕉覆鹿」，即所樵之草木，非芭蕉也。
丁巳秋，至山陰蘭亭，同人作《秋禊》詩，奚鐵生為之補圖，餘作序，有云：「再揚曲水之波；展修秋禊之禮。浴溯溯典，本無閒於春風；采蘭賦詩，實有異於溱水。」
戊午上已日，過桐江，風日清和，江山佳麗，同張子白（若采）、陸邵聞（耀遹）諸友把酒臨江，賦詩終日，掛帆聯舫，直至嚴瀨釣台。
南屏僧主雲（際祥），工畫，習董北苑皴法。予常贈以句云：「南屏秋色歸詩版，北苑春山證畫禪。」
南屏萬峰山房僧小顛，嗜酒能詩，自其祖至小顛七代皆能詩。予為題「七代詩僧精舍」扁，小顛報餘詩有云：「文如北斗尊韓子，集少紅樓愧廣宣。」又餘《秋日過萬峰山房》詩云：「淡雲斜日作深秋，況是山房最上頭。行盡竹林風正起，一番涼雨客登樓。」
修書與著書不同。餘在京奉敕修《石渠寶笈》，校太學石經，又常纂修國史及《萬壽盛典》諸書；自持節山左、浙江以來，復自纂《山左金石志》、《浙西金石志》、《經籍纂詁》、《淮海英靈集》、《兩浙軒錄》、《疇人傳》、《康熙已未詞科摭錄》、《竹小志》、《山左詩課》、《浙江詩課》諸書，皆修也，非著也。學臣校士，頗多清暇，餘無綺羅絲竹之好，又不能飲，惟日與書史相近，手披筆抹，雖似繁劇，終不似著書之沈思殫精也。予寓書蘇州周采岩（瓚），作《修書圖》，采岩用子京故事，刻意白描，修飾風鬟霧鬢之妙，非餘本意，故謝蘇潭前輩題云：「作賦擬張衡，才華薄子京。」
余嘗以八月既望觀潮於海寧。浙潮，海寧為最大，至錢唐已減半矣，故餘詩云：「錢唐江潮秋最巨，未抵鹽官十之五。」
新修六和塔成，予登之，題名宋碑側，云：「積雨既晴，江流東下。相輪耀日，霞槃映山。農時既日，靈潮永鎮。」
予校刻錢溉亭、孔■軒、汪容甫三君文成，各為序錄，云：「錢塘，字嶽原，號溉亭，江南嘉定縣人。乾隆庚子進士，江亭府教授。博涉經史，實事求是，精心朗識，超軼群倫。所學九經、小學、天文、地理，靡不綜核，尤精樂律，蔡邕、荀勖，庶其近之。錄《述古錄》一卷。」「孔廣森，字眾仲，號■軒，孔子七十代孫，居曲阜。乾隆辛卯進士，官翰林院檢討。聰穎特達，曠代逸才，經史小學，沈覽妙解。所學在《大戴禮記》、《公羊春秋》。尤善屬文，沈約、蕭統可與共論。錄《儀鄭堂文》二卷。」「汪中，字容甫，江南江都人，乾隆丁酉科拔貢生。孤秀獨出，淩轢一時，心貫九流，口敝萬卷，鴻文崇論，上擬漢唐。劉焯、劉炫，略同其概。錄《述學》二卷。」
歙淩次仲（廷堪），與餘以學訂交二十年。次仲於學無所不窺，九經正史過目成誦，尤精三禮，辨晰古今得失，識解超妙。為文沈博絕麗，兩榜俱受知於朱石君師，官寧國教授，奉母修潔白之養。石君師用昌黎《薦士》詩韻，題其《校禮圖》；圖寄至浙，餘亦用韓韻題之；次仲復用此韻見，比於韓門籍、湜焉。
出杭州艮山門，未至半山，有甘墩村，春日桃花數千樹，紅雨絳雲，搖眩心目。戊午春子，兩次放舟與蔣蔣山、陸邵聞、陸祁生諸君來遊，皆年未三十而詩筆老成，故予詩云：「詩裏情懷畫裏春，坐中慘綠盡詞人。若非才子樽前筆，辜負臨平二月春。」陸祁生云：「作客生平第一春，感公清宴慰酸辛。他時雅集應圖畫，添我花前小病身。」邵聞云：「共入紅雲倚畫橈，載香艇子去迢迢。舊山幾日花如霰，寂寂春寒掩綺寮。」蔣山云：「勸君莫要催雙蛾，我憐花謝花前歌。吳山越水別春去，其奈楊花似雪何。」
戊午六月既望，予與泰州宮芸欄（詔）、元和張勿詡（詡）為月夜之遊。自金沙港策騎，過十里鬆濤，月色浩潔，深林無人，夜鳥相應。至冷泉亭，將二更矣，泉聲泠然，塔影自直。宿補梅軒，聽揚州偶然上人彈琴，接榻小夢，東方曙矣。勿詡《調寄步月》一闋云：「碧巘雕雲，玉壺卷暑，老蟾夢醒瑤闕。露華潑翠，濺廣寒冰屑。俯流泉、一掬秋心，移晚鏡、滿林晴雪。鬆陰靜、蟹眼乍翻，素瓷凝滑。　　朱絲清弄發。疑喚起姮娥，環佩葉葉。矞田萬頃，更新涼萬疊。問裝就、七寶樓台，記留我、桂叢香窟。徜徉處、休嫋醉鄉倦蜨。」
予藏古鏡一，黝然無光，背銘「太平元年五月丙午時造」；古銅艾虎書鎮一，背銘「延祐二年」四字；琥珀鬆虎筆筒一，底有「宣和內府」四篆字。嘗於五日邀客賦之，古以太平紀元者，自唐以前凡四，一為吳廢帝、一為北燕王馮跋、一為梁敬帝、一為楚帝林士宏。餘以為此鏡文字如六朝，定為梁鏡，繼思梁太平改元在九月，此雲五月，則又非矣。
丁已秋七月，方蘭如為予繪《湖心夜月圖》，吳穀人侍讀記之，云：「清到滿身，轉無香之可嗅；掬之盈手，訝非水而能涼。」予詩有云：「直愁銀漢浮身去，惟見金波著地圓。」又云：「極浦荷花騰夜氣，出懷詞筆破涼秋。」張子白詩云：「手擲驪珠三萬斛，白雲堆裏和龍吟。」又云：「青天盡變芙蓉色，真有飛仙踏月來。」陸祁生云：「愁心豪氣俱銷盡，一片空明淡不收。」江都何文伯（孫錦）云：「醉後詩情同月湧，夜闌涼夢約雲歸。」程竹廠云：「芰荷香淡秋將半，鷗鷺情閑夢與通。」
丁已秋七月十五日，舟泊蕭山湖內，張農聞為作《蕭山泊月圖》，予句云：「猶恐中秋無好月，今宵先借一回圓。」張子白云：「無數彩雲攔客住，一杯先醉苧蘿秋。」又云：「豈如壬戍秋宵客，若為飛仙怨洞簫。」
山陰陳默齋騎尉（廣寧），以難蔭官，有孝行，甚具才略，所著有《壽雪山房詩》，餘題之云：「古人原不厭粗官，隻恐新詩遇賞難。誰似憐才李文靖，馬前識得夏金壇。」
歲寒厓在孤山俞公祠後石壁間，橫刻正書「歲寒厓」三字，徑一尺四寸，下刻「郭令公曆中書二十四考；廣成子居空同萬八千年」隸書，二行分列，字徑七寸。《西湖遊覽志》皆以為出東坡手筆，惜無名款可考，隸法尤古勁。今厓下左側為秦小峴觀察創建蘇公祠。
仁和邵誌純，能詩，工古文，為秦小峴觀察所賞，鄉黨舉孝廉方正，餘薦之。
蘇公祠西堂無扁，餘在山左曾拓得熙寧十年坡公為張龍圖（掞）所書「讀書堂」三字碑，因即雙鉤其字為扁。公之祠扁，得公之自書，一時稱快。
嘉慶戊午九月二日，予乘筍輿過保叔塔後山，沿西溪秦亭山，入河渚，泛小舟至交蘆庵。數十里中，鬆竹梢椮，桑麻黃落，豆花瓜蔓，映帶秋水，風景迥與西湖不同。庵內古梅二株，枝榦橫斜，高出簷際。老僧梅嶼（震山）無俗韻，詩亦清遠，與此庵相稱。董香光書庵榜為「茭蘆」，予謂《楞嚴經》云：「中間無實性，是若交蘆。」此禪家識性虛妄若交蘆耳，書「交」為「茭」，失其旨矣。梅嶼手繙經，證予言而悅之，且言其師太虛詩以「交蘆」對「舉葉」。舉葉者，張得天書《維摩經義》以名其堂也。庵之西裏許為秋雪庵，北高峰正當其南，蘆田千畝，白英初生，此地荒寒有隱趣，人罕至者，歸舟書此紀遊，且貽梅嶼。
元潘昂霄《金石例》，惟拘守昌黎一家之學。明王行《墓銘舉例》，雖兼取韓愈、李翱以下十五家，亦不過中唐以後體製，其於兩漢、南北朝體修詞之道，概未之聞也。餘收獲兩漢六朝碑版甚多，思成一書，以復古式。
張皋聞周易專主虞氏一家之學，極為精贍有家法。漢人之易，孟、費諸家各有師承，勢不能合而為一。惠氏《周易述》雖發明漢學雜取諸家，不成體，要之康成之學，斷非仲翔之易，比而一之，多龐雜矣。
《荀子·性惡》篇：「人之性惡，其善者訛也。」「訛」，當讀如「平秩南訛」之「訛」。訛，化也。
予試紹興，經解以《說文》「欠聿」，詮辭。證《爾疋》「坎律，詮也。」字訛，當為「欠聿，詮也」。錢辛楣宮詹以為蠶叢肇辟也。
申笏山，早歲久客浙江衢州西安縣。餘讀其稿，有《題明衢州瞿太守趙姬墓》詩，因命人訪其地，在城西三里許鹿鳴山麓，破碑半蝕，尚有廣陵趙氏字。太守蜀人，姬廣陵人，妙解音律，尤精琵琶，隨守之任，見江水清見底，命侍兒挹於槃以自照，年十八而亡，守哀之。葬於此。國朝武林趙吉士（天羽）有詩吊其墓，趙之門人鹿祐於康熙庚午宰西安，和其詩，並刻石置山麓東嶽廟屋側壁門，繼而和者十人，笏山其一也。笏山有「難留塞北花，易盡江南雪。我本廣陵人，飄零正愁絕」之句。餘於嘉慶二年閱武，出衢州西門，曾過其地，欲為表之。徒以古人亡姬，非貞烈可比，恐士庶傳言，未可為法而止。然其事甚韻也，故記之。
浙東西兄弟皆才者，二洪之外，則有丁小雅（傑）之二子授經、傳經，博學多聞，有父風；邵二士之二子秉衡、秉華，並傳家法，兼通經史；烏程周中孚博聞強記，而文筆甚拙，其弟聯奎能詩文而疏於經術，然亦可謂二難矣。
嘉興李穀，有孝行，嘗割股以救親，鄉人稱之。餘曰：「毀傷肢體，非孝也。然以親故為之，則凡可以愛其親者無不為矣；且吾知其若仕，能致身於君矣。」時舉孝廉方正，予特征之，列薦章中。
定海李巽占，有孝行，授徒於人，家不晚餐，蓋家甚貧，歸侍母同食番薯，不忍在人家禦稻肉也。又嘗受富家課子之聘，既而知前所辭者乃其友也，固辭之，終就其館穀之儉者。其他行類此。餘曰：「此真士也。」亦以孝廉方正，特薦之。
○跋
芸台先生視學兩浙，一時才俊甄拔殆盡，茲編所載班班可考也。藻鑒人倫，汲引後進，覺國初龔端毅、王文簡流風去今何遠？乙丑孟冬震澤楊復吉識

        </div>
      </div>
    </div>
  </div>
</div>
<!--update:2025-08-30 10:05:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>