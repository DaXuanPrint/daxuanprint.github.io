<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,吕氏杂记卷上,吕氏杂记卷下,卷上,卷下,吕氏杂记全文在线阅读,吕氏杂记全文在线下载,大玄古籍书库">
<meta name="description" content="又名《侍讲杂记》、《侍讲日记》，二卷。北宋吕希哲(1039—1116)撰。书中杂记经史百家、释道之言及朝野遗闻轶事。看似融儒佛道为一家，实质则重儒。如记顾临使北之对，谓为世教者当重儒;又谓祖孔宗孟，学之正也，苟异于此，皆学之不正;又记司马光辟佛之语;又斥老子剖斗折衡之说，深辨孔子非师老子;又极论礼乐之不可废等等，皆以儒家思想为宗，兼收佛道等百家思想。书中对王安石父子无贬，个别事稍有微词，不持门户之见，颇多可取。其他所记家世旧闻、朝廷掌故等，多可与史传相参考。书中还载有许多诗话，颇为珍贵。此书成书后，不知何">
<title>吕氏杂记_吕希哲_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">吕氏杂记</span> <br/>
          作者： <span class="inputVal" id="bkauthor">吕希哲</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,完结</span> <br/>
          字数： <span class="inputVal" id="bknum">[book_length]37971</span> <br/>
          说明： <span class="inputVal" id="bkdec">又名《侍讲杂记》、《侍讲日记》，二卷。北宋吕希哲(1039—1116)撰。书中杂记经史百家、释道之言及朝野遗闻轶事。看似融儒佛道为一家，实质则重儒。如记顾临使北之对，谓为世教者当重儒;又谓祖孔宗孟，学之正也，苟异于此，皆学之不正;又记司马光辟佛之语;又斥老子剖斗折衡之说，深辨孔子非师老子;又极论礼乐之不可废等等，皆以儒家思想为宗，兼收佛道等百家思想。书中对王安石父子无贬，个别事稍有微词，不持门户之见，颇多可取。其他所记家世旧闻、朝廷掌故等，多可与史传相参考。书中还载有许多诗话，颇为珍贵。此书成书后，不知何时刻版，后佚失，唯散见于《永乐大典》中，卷帙不可考。清修《四库全书》时，从《永乐大典》各韵中抄出，重新编为二卷，以广其传。今传尚有《指海》丛书本。宛委山堂《说郛》本作《傅讲杂记》一卷，商务印书馆《说郛》本作《侍讲日记》，不分卷。</span> <br/>
          封面： <span class="inputVal" id="bkimg">Z_12193.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]吕氏杂记
[book_author]吕希哲
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,完结
[book_length]37971
[book_dec]又名《侍讲杂记》、《侍讲日记》，二卷。北宋吕希哲(1039—1116)撰。书中杂记经史百家、释道之言及朝野遗闻轶事。看似融儒佛道为一家，实质则重儒。如记顾临使北之对，谓为世教者当重儒;又谓祖孔宗孟，学之正也，苟异于此，皆学之不正;又记司马光辟佛之语;又斥老子剖斗折衡之说，深辨孔子非师老子;又极论礼乐之不可废等等，皆以儒家思想为宗，兼收佛道等百家思想。书中对王安石父子无贬，个别事稍有微词，不持门户之见，颇多可取。其他所记家世旧闻、朝廷掌故等，多可与史传相参考。书中还载有许多诗话，颇为珍贵。此书成书后，不知何时刻版，后佚失，唯散见于《永乐大典》中，卷帙不可考。清修《四库全书》时，从《永乐大典》各韵中抄出，重新编为二卷，以广其传。今传尚有《指海》丛书本。宛委山堂《说郛》本作《傅讲杂记》一卷，商务印书馆《说郛》本作《侍讲日记》，不分卷。
[book_img]Z_12193.jpg


[book_chapter]四库本

[book_title]提要
吕氏杂记杂家类三【杂説之属臣】等谨案吕氏杂记二卷宋吕希哲撰希哲字原明先世莱州人后家寿州夷简其祖公着其父也初以父荫入官公着为相之日不肯求进取公着没始为兵部员外郎进崇政殿説书绍圣初以秘阁校理出知懐州旋分司南京居和州徽宗初召为光禄少卿力请外补以直秘阁知曹州坐党籍夺职后复厯知相邢二州罢奉宫祠羁寓淮泗间以卒事迹具宋史本传希哲少从焦千之孙复石介学又从二程子张子及王安石父子游故其学问亦出入于数家之中醇疵互见朱子语録称其学于程氏意欲直造圣人尽其平生之力乃反见佛与圣人合今观此书喜言禅理每混儒墨而一之诚不免如朱子所言又宋史载王安石欲荐希哲为讲官希哲辞曰辱与公相知久万一从仕将不免异同则畴昔相与之意尽安石乃止故所记安石父子事亦无讥诃之词然其记顾临使北之对则谓为世教者当重儒又谓祖孔宗孟学之正也茍异于此皆学之不正又记司马光辟佛之语又斥老子剖斗折衡之説而深辨孔子非师老子又极论礼乐之不可废则其所见特如苏轼苏辙之流时时出入二氏固未可尽以异学斥至于直载刘泾太学颂以见过尊安石直载程公逊贺待制诗以见过谀王雱则于荆舒父子亦有防词非竟相党附者矣其他所记家世旧闻朝廷掌故多可与史传相叅考中如柳湍水一条喜怒哀乐一条耕莘钓渭一条今皆悮入程氏遗书中殆以词防相近故不及辨别耶是书宋志不着録通考嵗时类中有吕原明嵗时杂记二卷考陆防渭南集有嵗时杂记跋称太平无事之日故都节物及中州风俗人人知之若不必记自丧乱来七十余年遗老凋落无在者然后知此书之不可阙则当如梦华録之类又周必大平园集有嵗时杂记序称上元一门多至五十余条则分门辑类之书与此不合惟文渊阁书目载吕原明杂记一册葢即此本其中所载诗话如王逵赠蔡襄作元綘贺王安石作吕公弼游东园作诸篇厉鹗宋诗纪事皆未采入知近代久无传本今以永乐大典所载裒合成帙编为二卷间有吕氏他书之文而永乐大典误标此书者疑以传疑亦并録之而各附案语订正焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]吕氏杂记卷上
宋　吕希哲　撰
王圣美尝云尧舜禹皆圣人也而尧为先觉文武周公皆圣人也而文王为先觉舜禹汤武王周公待尧伊尹文王觉之而后觉者也
学有本末循而下之至于末循而上之至于本洒扫应对进退所以涵养浸润而求至于道也但恶夫画耳
思而得至于无思行而得至于无为此所谓学而知之者也书曰思曰睿睿作圣
吕与叔中庸口义君子中庸章总论中庸之大体中庸之书圣门学者尽心以知性躬行以尽性始卒不越乎此书孔子传之曾子曾子传之子思子思述所授之言以着于篇故此书所论皆圣人之绪言入徳之大要也
中庸鬼神之为徳章王圣美言此章说至诚也而胡先生以鬼神说之似见处浅矣吕与叔口义亦言此章论诚之本
论语举一隅不以三隅反则不复也易曰引而伸之触类而长之赐也闻一以知二知之进也回也闻一以知十知之尽也十成数也老子曰道生一一生二二生三易曰天一地二以至天九地十
尧舜性者也至俟命而已矣汝州云尧舜性与道合者也其于为善则无意于为善也如此然后与道合汤武则初未能尽合道学而知之反而至于此然后为圣人
性之比柳者荀子之说也湍水者子之说也喜怒哀乐未发之前意必固我既絶之后
古之学者为已其终至于成物今之学者为人其终至于防已田明之云诗曰庶几夙夜以永终誉经曰立身行道名于后世名誉不可以已也但不可饰行以取名曲意以避谤与其有负于心而得者曷若直道受谤而无愧于心也若使人受其谤而已取其誉尤非君子长者之用心也
学道之人当自检察今日以前所作不善诚心懴悔不可一向归罪先世
祖孔子而宗孟轲学之正也茍异于此皆学之不正也先致其所知然后修身其为功也易盖有知之而不能行者矣虽然不免为小人也先修其身然后求致其所知其为功也难盖有强力而行而所知未至者矣虽然不害为君子也其所患者诚身有道不明乎善则有流而入于异端者焉知譬则目也行譬则足也
君子直道而行正其谊不谋其利明其道不计其功是也为学者用力愈久则愈见其深
言学者当习不动初习不动时但违其心及人之憎恶已加之捶楚杀害皆坚忍不动久习自然不动矣既不动则曰我不动也
修身至于乐修之至也则乐生矣和气薫蒸盭气自消烦虑定心乃强为学者须先得其要闲邪然后能存其诚孰不为言法言言之长孰不为行徳行行之宗也二程之学以圣人为必可学而至而已必欲学而至于圣人横渠张子厚之学以行而不能使人化之则所行未至也徐仲车之学以诚为主
张载字子厚修徳讲道所居而化敎学于横渠人谓之横渠先生每至京师予必从之问学焉其弟张戬天祺亦自立予亦友之
修已以正人谓之善政修已以敎人谓之善教修已以化人谓之善化以身化人者吾见其人矣以心化人者未之见也或问以身化人之人曰横渠张先生其人也言忠信行笃敬闻其风者从之游者日迁善而不自知也
胡安定先生自庆歴中敎学于苏湖间二十余年束修弟子前后以数千计皇祐末召先生为国子监直讲专管勾太学数年进天章阁侍讲兼学政其初人未甚信服乃使其徒之已仕及早有世誉者盛之侨顾子敦临呉元长孜辈分治职事又孙莘老觉説孟子中都士人稍稍从之一日升堂讲易音韵髙朗意指明白众方大服然并列者皆不喜谤议蠭起先生偃然不顾也彊力不倦以卒有立迄今三十余年循用其规模不废时髙弟犹有不悦者方之在湖学亦少屈矣
呉坦求在太学时尝谒姜先生先生时方闭门谢客坦求从牖间窥之见其俨然危坐如对大賔知其不为无人而辍也遂师事之
福唐有陈烈季甫周希孟公辟郑穆闳中陈襄述古穷经苦节以古人相期故当时有四先生之号章望之表民作四贤传行于世又其友人刘彝执中方佐胡安定先生兴学校于苏湖间及其归也乡人谓之五先生闻于天下陈郑刘三君吾皆从之问道焉季甫公辟未尝出乡里故不得而识之吾弱冠之年与纪常在太学时王道粹学士王才叔学士并辔来谒先生且问贵游子弟之贤者先生答吕晦叔二子皆有父风二公即先生所染刺欲相见先生召吾二人者同坐于首善堂后久之安定先生之治学校虽规矩备设而不尽用焉以徳敎为主关中【案此下原本阙文】
纪常赋好察迩言虞舜其斯以为舜不耻下问孔文是以谓之文
欧阳文忠公每为文既成必屡自窜易至有不留本初一字者其为大文章则书而傅之屋壁出入观省之至于尺牍单简亦必立藁其精审如此每一篇出士大夫皆传冩讽诵唯覩其浑然天成莫究斧凿之迹也【曾于诸子学舍中与刘原父书一书十数本】
范中发言吟诗有二害招悔吝损心气
予幼时有敎学老人谓予曰人借书而与之借人书而归之二者皆痴也闻之便不喜其语后观顔氏家训説借人典籍皆须爱防先有阙壊就为补治此亦士大夫百行之一也乃知忠厚者如此诗曰我思古人实获我心
语助之字若都无意义然不可相易也则其意义深矣逺矣
污俗之溺人也甚于渊水以谢安之贤而不能自拔于流俗况不及安者心术正者虽遇不善之人不善之政不能化之使为恶也心术不正者虽遇至善不能化之使为善也是故择术不可不慎正者吾心也不正者非吾心也习焉而已矣静而观之则吾心可见矣
人固有一言而可以观之者今世俗喜道无好人三字此可以观其自处矣君子谓人皆可以为尧舜者无他焉观于已而知之人好言无好人三字甚非也是不知其父祖也是不自见于其身也孟子曰尧舜与人同耳盖以已观之
京师人有以金银缯锦实二箧附放其相知数年而死彼人归诸其子子曰我父平日未尝一言及此且无契券之验殆公之误也其人曰我躬受之尔父岂待契券与汝必尝预闻哉两人相推无敢当其人持以白于官府时包孝肃公尹京验究其实断与子世俗之説皆谓今人无复良心唯有利耳闻是二人之风可以释一时之疑
豪杰之士虽无文王犹兴其次不遇尧舜文王而不尽其材多矣亦有尧舜之政尧舜之敎尧舜之化或能变其心易其虑或止能革其面者圣人在上革道已成乃仅使小人革面非圣人之罪也其所以陷溺其心者有浅深也
既有斗不可复剖也既有衡不可复折也后世圣人因而为之法度禁约期于使民不争而已矣
老子曰古之善为道者非以明民将以愚之书称尧之徳曰平章百姓百姓昭明记曰明明徳于天下老子曰报怨以徳孔子曰以直报怨以徳报徳老子曰知不知上不知知病孔子曰知之为知之不知为不知盖孔子未尝师老子也
伊尹之耕于有莘也说之筑于傅岩也太公之钓于渭水也其于天下非事事而究其利病也非人人而竭其贤否也明其在已而已矣及乎得志行乎天下举而措之耳
鸣条之事出于伊尹牧野之事基于文王伊尹圣人也太公仁人也书曰伊尹相汤伐桀武王伐殷又曰惟尹暨汤咸有一徳汤曰聿求元圣武曰既获仁人【王介甫谓仁人者指微子也】
或谓周公之功人臣之所不能为谅乎曰圣人之为人臣尽臣道而已
伯夷叔齐叩马谏武王伐纣不听不食周粟此庄周寓言也孔子言饿于首阳之下孟子曰伯夷辟纣耳盗跖横行天下此庄周寓言也孟子曰鸡鸣而起孳孳为利耳
六韬兼权尚数谋利计功战国隂谋之书非出于太公也
吕吉甫曰徳盛不狎侮庄子乃不能克己复礼之顔回所谓知及之仁不能守之也程正叔曰庄子若学佛而未至者
王圣美言尝见介甫説老庄者圣不足以言之
曹子方言列子伪书也何以言之其见于庄子者则甚善其他则不足取是以知之苏浩然谓刘向不足以知列子杨朱力命二篇最其深者也而谓非一家之言庄子曰道之真以治身其绪余以治国家其土苴以治天下予以为不然圣人以其所以治身者治国家天下诰誓不及五帝盟诅不及三王皆不然也君子屡盟乱是用长但刺屡盟为非苗民罔中子信以覆诅盟但罪其覆诅盟不以诅盟为非也
周公之卜洛也曰使有徳者易以兴无徳者易以亡周公岂豫恐后王之无徳者而欲其易以亡乎以为知其所以易亡则不敢不修徳也
晋文公之伐曹令无入僖负羁之宫则兵之所入者徧一国矣圣王之兵吊民伐罪故无复雠之师无逞欲之师能以众正心于为民而已箪食壶浆以迎王师曰奚为后我何施而得斯于民也
子犯恃表里山河不如呉起之言在徳也其欲伐秦穆公又不如文公之不背施也谓子玉不可失又不如先轸之言定人之谓礼也然则何以为霸者之佐也能以民未知信未知义未知礼为先务谓师直为壮曲为老此其所以为霸者之佐也欤若王者之佐如之何勿杂而已矣
旅泊三界如晋公子重耳在诸国时蜀先主在刘表处时关羽在曹操处时
七敎者父子有亲兄弟有爱夫妇有别君臣有义长幼有序朋友有信賔客有礼
君臣之义父子之亲男女之别百代所不易者衣服之制宫室之度器皿之量王者因时而损益之故商因于夏礼而有所不从也周因于商礼而有所不从也为士者当从今王之礼礼之本出于人情圣人因而道之礼之器出于民之俗圣人因而为之节文耳
礼仪三百复三千酬酢天机理必然寒即加衣饥即食孰为末节孰为先
程正叔以为自洒扫应对以至赞天地之化育皆常道也
子进云圣人制祭祀之仪祝以孝告嘏以慈告则人神之际往来有礼制朝廷之仪君南面臣北向则君臣之际往来有礼
用牲于郊牛二天地也社于新邑牛一羊一豕一止祀社也社不言配则郊之二牛非祭配也顾諟天之明命以承上下神只谓如晋之参宋之火楚之江汉沮漳也世人以往来宴防书问为徒费日不若不讲之愈是未知先王治人道之意人之所以异于禽兽者以有礼乐相交接之道故曰灿然有文以相接驩然有恩以相与此其所以讲信修睦而免于争夺相杀之患者常消祸于未萌也孟子曰出入相友守望相助疾病相扶持则百姓亲睦言往来之不可以已也乡饮酒曰吾于乡饮而知王道之易易言宴防之不可以已也聘义曰相接以礼让则不相侵陵言书问之不可以已也此三者所以消祸于未萌而使民免于争夺相杀之患也
竿牍请谒君子所重常人所轻甚者至云可削而去之盖未之思耳人之所以异于禽兽者以有礼也有礼则有交易曰天地交而万物通也上下交而其志同也扬子曰天地交万物生人道交功勲成夫能交则相敬相敬则无害此谦让所以兴而争夺相杀之祸不作是以圣人重之或曰今之所谓竿牍请谒者徒以为文耳而子重之何也答曰圣人之敎有由中出者乐是也有自外作者礼是也由中出者其文见于外自外作者其情动乎内始则既其文终则既其实其于小人也始则革面终则与之化矣是礼之敎也虽未能化不犹愈于直情而径行者欤而子欲投鱼于渊寘猿于木乎
安定先生尝曰今人家以郑卫之乐敎处女于礼义无所取郑卫之音导淫
尹吉甫前妻子伯奇后妻子伯封后妻欲其子为世子言于吉甫曰伯奇好妾如不信主上台观之乃取蜂去毒而置之衣领中使伯奇掇之吉甫见之使让伯奇伯奇投于河矣
曾防圣人之所与而书传被以不慈之名盖出于寓言非摭实也
年钧择贤此语失之矣兄弟天伦也先生一日即兄也族人虽贵不敢以贵加于父兄尊长至于道路则或先或后不同行也惟他人有当回避者
吾家旧规中表兄弟甥壻皆来以长幼叙坐唯妹壻则賔之有年齿爵位之相逺者则不尽然
予少时诣见父执欧阳公王荆公司马温公欧阳公拜则立扶之既再拜但曰拜多其慰抚之如子侄及传逹正献公语则变容唯唯见荆公温公皆先答拜俟叙述世契然后扶之
凡致仕官与人相接许以闲居野服相见可也不为立法则郡县官不识去就者责望于人多矣京路致仕官率以野服接人外郡多不敢以不识去就者多也又近日外郡公人闻新官受命于申状后粘一扁封小啓长五寸阔三四分其中乃古啓也数十年来不复见矣冬至朔望亦然大要前辈作事周详后辈作事多阔畧
皇祐年前举人看谒皆用封状面签所谒爵其中细书云乡贡进士姓某名某谨捧状诣客次祗候某官伏惟尊慈俯赐鉴念谨啓月日乡贡进士姓某啓未得解者称应乡贡进士举四五年来止用名纸又不论曾预荐与不曾预荐皆单称进士
凡妇人相见虽贱必答拜既当其主母拜则其使令人拜勿答焉可也
姨之夫长于已者拜之少者答拜焉可也妻之兄长于已者拜之少者答拜焉可也
母之姊妹曰从母妻之姊妹曰姨今人称呼多混今人多唤妻之兄弟为舅或是随其子之称也称主母曰小娘子【案此下疑有阙文】
近世儒者有戒妇人不油发不涂面者诗曰岂无膏沐自古而然又有戒妇人不穿耳者庄子曰天子之侍御不爪翦不穿耳则穿耳自古而然但不知于恣耳主上诣寺观至佛天尊像前皆拜问之耆旧云自仁宗至今四世如此其前不知也
明道元年冬十月改崇政殿曰紫宸殿长春殿曰垂拱滋福殿曰皇仪防庆殿曰集英承明殿曰端明延庆殿曰福宁崇徽殿曰寳慈天和殿曰观文二年十二月改天安殿曰大庆端明殿曰延和绍兴十二年十一月庚子命内使王晋锡作崇政垂拱二殿移诸司屋宇共一百四十七间
昔日中书为东府宻院为西府又谓之两府熙宁中始起东西府为廨舍中书居东位宻院居西位
太宗亲飞白书以榜学士之防事曰玉堂之院言此乃玉堂学士所居之院也如唐制天子居集贤殿而学士等官居集贤殿书院后止谓之集贤院也今便谓学士所居防事为玉堂者误也
元祐初以苏子由为直舍人院有司检举自官制行舍人院废今舍人职事乃在中书后省于是改权中书舍人遂为故事
元丰官制中书省取防门下省封駮尚书省奉行未始相干也元祐初始令凡取防事三省同上进归本省各依官制奉行从正献公之请也
参知政事与副枢虽为一等然自副枢改参政为迁转虽自知院除参政亦为任用其或别以縁故自参政改副枢者须还官惟庆歴六年呉育自参知政事以本官改枢宻副使嘉祐元年给事中参知政事程戡以宰相文潞公亲转两官为戸侍副枢
昭陵中年以后签书同签书枢宻院事未全得执政官事体熙宁中王介甫欲用龙图阁直学士枢宻都承防曾孝寛为副枢裕陵不许坚请之乃以为枢宻直学士签书枢宻院事令所司尽用执政事体然犹班在宣徽南院使王君贶拱辰之下时王御仙花带不佩鱼曾方团带佩鱼【旧例签书只御仙花带不佩鱼】
三司或为一使或分三使自唐歴五代国初以来沿革不定前贤记之详矣咸平六年并盐铁度支户部为一以防莱公准为使自后不复改凡天下应干财赋事皆主之元丰改官制以财赋归戸部修造归工部衙司前归都官衙官帐目归比部河渠归水部后致府库隤毁失壊官物虽为户部尚书省之责然工部不以时检计都官不以时差监役吏人元祐时遂令应干财赋事皆关戸部尚书尚书防司之侍郎以下不预
国家之制宰相拜罢皆降麻枢宻使除拜则降麻罢唯降制而已韩魏公自节度使为三司使降麻时方议大任而未也故以为特恩孙文懿抃为御史中丞弹纠其失后冯当世罢枢宻使降麻以枢宻不复置使亦以为特恩也又丁晋公罢相之时止降制以责之忽从中出直院不及知此三事皆循为故事
本朝枢宻直学士班序禄赐视阁学士今与阁直学士同位诸行侍郎枢宻直学士呼宻学未改阶前官至谏议大夫者呼宻谏转给事中即呼宻学
左右谏议大夫左右司谏正言只许辅弼上徳其政事得失人材可否唯御史台官得言元祐初方许谏官依台官言事
本朝置通进银台封駮司以侍从官知司盖给事中之职也然旧制止出纳文书而已嘉祐中何郯圣从以待制领此职诏令有不便者辄封还之仁宗嘉其尽职皆从之自此始为故事
英宗自藩邸入承大统患宗室子孙敎率无素乃诏近臣荐经行修明可以为人师表者增至讲读大小学敎授二十余员以分敎之又诏娶宗室女补官者许应进士举其文臣子孙并与文资焉
熙宁中内出玉带垂金鱼以宠岐嘉二王神宗又令工琢玉鱼袋数年然后成以赐二王
旧制执政见任赐笏头带亲王使相及武臣任枢府皆止赐荔枝带【俗号毬文为笏头御仙花为荔枝朝省文书亦多从俗呼】
旧制自差除待制即赐银绯昭陵晚年张友直除待制赐银绯防出补外六年还朝一日宴从官班张下者皆金紫上问之有司以答遂赐金紫
旧制自差除知制诰即赐银绯熙宁中许门下冲元将着緑除知制诰未赐银绯王介甫手柬问宋次道敏求云知制诰有着緑者否宋答云先公除知制诰赐银绯盖言宣献公绶也许遂赐银绯元丰末年蔡元长王子发皆自着緑除中书舍人赐银绯元祐年中刘器之着緑除右谏议大夫至绍圣中叶涛着緑除中书舍人时章子厚为相以从官银绯为元祐故事乃赐金紫迄今为例

[book_title]吕氏杂记卷下
宋　吕希哲　撰
李文靖公沆为相时真庙常夜遣使持手诏问欲以某氏为贵妃如何文靖对使者引烛焚诏口附奏曰但道沆以为不可其事遂寝书曰成王畏相其此之谓乎文靖公尹京时梁丞相适为掾属公语诸子梁君异日必为辅相问何以知之曰府掾皆京官他人方拜于庭下皆有自耻之色独适容貎自若以此知之凡公所以得士皆以器度观之而世俗不知者谓得学堂相法盖家世无传焉
赵元昊反有诏削夺在身官爵募能生擒元昊若斩首者即以为节度使仍赐万贯文靖公时在大名闻之惊曰谋之误矣立削奏曰前代方镇叛命如此诰誓则有之矣非所以御外夷也万一反有不逊之言得无损国体乎朝廷方改之已闻有指斥之词矣
文靖公往尝逰越州有诗曰贺家湖上天花寺一一轩窻向水开不用闭门防俗客爱闲能有几人来
文靖公三入中书后有诗曰政事堂前花盛开去年春色又重来主人虽在花应笑鬓似秋霜心似灰【二篇盛传于世而传冩多误】
李宫保初退居眼犹未甚昏大书终制以示子孙于无请諡下书二聨曰加之恶号重为子孙之羞假以美名亦无功徳可称
冦莱公知开封府张给事佖判三司都勾院真宗欲用佖为三司使辞以不能帝曰谁能之曰理财之任举朝未见其人姑取名望可以压人则冦凖可乃以冦为三司使张知开封府张亦卒不拜命
真庙时林逋隠居钱塘累召不至临死为诗曰茂陵他日求遗稿犹喜曽无封禅书先是古人诗云茂陵遗藁惟封禅始信相如死不忠
蘓丞相言天圣中许公为东参言者言交趾以七十艘载兵就朱崖迎丁谓朝廷颇动乃诏侍禁杨宏押内臣于彼体量其实便欲除之方召宏至政事堂右相问交趾迎丁谓事天使知之否宏对外人亦传闻不知其实左相云朝廷之意深忧其为变天使当体朝廷之意无使至于乱也宏罔知所措右相无语将退许公曰分防后却请天使畧到某本防宏到许公谕以朝廷遣使去者祗为有人上变故专遣使按騐欲知真妄天使到彼但据实事驰报朝廷丁公虽得罪然是旧相若无他事故不得輙惊动之宏意方释然宏既过海了无一事时言者以时相有血讐欲希防倾之耳朝廷亦以宏所按问为信盖苏公亲得之宏云
宋元宪尝奏事而带寛误坠文书数纸于地不顾而行仁宗呼内侍臣拾以与之议者谓仁宗有人君体宋公得大臣体
田宣简公况为三司使时人目为照天蜡烛以其眀见物情也杨宣懿公察继其任誉不减田公人目之为水晶灯笼
庆歴中蔡君谟自福建转运使召为谏官时王逵知福州作诗送行不记其破题后六句云好将公道口去沃圣君心民困鱼思水兵骄隼在林天涯一樽酒不为别离斟
翰林王状元灏丱角时从其父至官府毕相士安时为郡官见其有异于人又定目看便防上书字问其父曰此子亦读书耶曰亦令就学又问曽学属对否曰其师尝教之但某不识其能否乃指壁间字曰此有一句诗无人对得曰鹦鹉能言争似鳯灏应声曰蜘蛛虽巧不如蚕毕相大惊异延之家塾自教养之卒成大名魏公之官浙西也马少保亮为两浙转运使因公事过公而见文靖马少保好相人见文靖公大竒之欲妻以女其夫人怒曰公常贵此女奈何欲与黄面措大耶马少保曰是非而所知卒嫁之是为秦国夫人及文靖拜参知政事马夫人得见之后马少保作八座文靖已拜相矣
文靖公马少保亮壻也文靖贫甚马夫人使宻置银二笏于卧内文靖视之如无物也他日取去亦不问马公益器重之曰吕郎必作太平宰相后亲见其登庸魏野上冦莱公诗云好去上天辞富贵却来平地作神僊莱公既南贬所过关津驿舎皆题于牕壁
初文靖公薨侍读公主家政族人逰东园正献为诗曰桃溪不减旧华萼又经春后恵穆公又逰东园为诗曰今嵗春光还婉娩故时賔从亦萧条
正献公守颍时赵康靖公槩自南京访欧阳公于颍与公二人防燕于欧阳公第因名其堂曰防老后公守河阳司马文正公范忠文公自洛来访因名所馆曰礼贤是二防皆有歌诗乐语盛传于世范淳夫寄诗纪其事曰防老名堂清颍上礼贤开馆大河濵苏子瞻和欧阳少师韵一时冠盖尽严终【次公严助终军二子皆少年之贵】旧徳年来岂易逢闻道堂中延盖叟【縯曹参为齐相尝避正寝以延盖公】定应牀下拜梁松【厚马援有疾梁松之拜牀下援曰我乃松父友也虽贵何得失其序乎】蠧鱼自晒闲箱箧【縯世説郝隆以七月七日晒书】科斗长收古鼎钟【科斗详见石鼔诗注子仁谓欧阳公收古鼎钟铭刻多见集古日録】我欲弃官重问道寸筳何以得舂容【縯东方叔答客难言以筳撞钟岂能发其音声韩诗东野不回头有如寸筳撞巨钟援礼记学记待其从容然后能尽其声注云从读如戈舂之舂】
嘉祐中正献公言君子当正其衣冠尊其瞻视王介甫之衣冠不整亦一大病
正献公守颍日尝骑马出渡桥将至岸而桥坏畧无所伤后数年人稍知之皆云骑马渡桥也然家僮僚吏多不知子进一日侍语及之问信有之否公曰然以语邢和叔和叔曰桥壊而神色不动未为难也能不为人言此其难耳
韩忠献公治平中请退表曰廊庙之言有媿负薪之语功名之减难偕治郡之时又表曰方今论道岩廊悉臯防之旧徳宣威藩屏皆方召之杰材至于侍从之臣咸富经纶之业欧阳文忠公请退表曰居常碌碌曽莫异于片言一有纷纷遂独当于众怒
富文忠公之入相也杨宣懿公察为承旨当直其制曰上以对宗庙之灵下以酬士民之望明年以水灾求去欧阳公在翰林为批答曰朕惟宰辅之司朝廷所系职或非称势固易揺比以连年厌于屡易戒用人之勿审致厥位之靡安故于图任之初尤极精求之意而议者谓卿有天下之誉庆朕得非常之才岂惟断不惑于予心抑亦慰久郁之人望则朕之用卿者至矣卿之自待者何如方沃嘉猷遽形退让岂廊庙之崇贵重者其忧难任富贵之至位髙者则虑易危耶朕尝歴考往昔之人其于进退之际过计而图全者未必无患忘身而徇国者固多令名惟尔之明必知所择富公与韩公并相位久之又求去欧公复为批答曰至于一二之臣是为同德下逮众人之论曽无间然方将甄叙贤愚修明法度务究本根而更治不为嵗月之近功期于有成兹乃予意近世诏答之絶笔也
神宗初陈旸叔在枢府求郡以便养亲正献公时在翰林作答诏云退食委蛇自足荣于就养叔不说盖惑于郑说以为讥已也谓恵穆公曰犹自不退食里公乃凖备一诏云虽枋臣光宠之异足以显亲唯上国甘珍之多尤宜就养盖补成前诏之义也未及用而旸叔得请外补
范富韩三公自为侍从时天下皆称为公
先公毎至嵗首令诸子各自言新年所进益治平中李常公择数与朋友言吕蔡州未尝闻其疾声见其遽色亦未尝草书学者师慕之其后唯范淳夫如此先公时知蔡州欧阳公答先公书曰脩行能素薄仰慕清徳梦寐之勤自谓终身不可跂及唯得托附髙名以见后世
荥阳公尝曰吾尝夜而计过然自闲居来尝自省已颇无过事又曰吾读荀子非相篇然后知有相术也吾读韩氏谢自然诗然后知有神僊也予生五十有三年茍极富贵之乐事穷山水之胜逰岂惟心力已有所不逮于残年晚日铺排亦不能矣若汲汲为善则亦未晚要无虚日云耳
恵穆公辅政以荐士为先务其所荐达后多显于朝廷尝上荐贤书于英宗曰自倾心膂徒殚报国之小忠广致贤能始尽事君之大义
正献公尝荐士于朝后不如所称公以为恨程伯淳曰宁可受人欺不可易吾好贤之心
晏元献殊喜荐士其得人为多其亡也范忠文镇为挽辞曰平生欲报国所得是知人
行父兄尝题壁云但畏贤者之议论不顾小人之是非范蜀公自为雅乐参考书传躬亲砻错型笵之事亦已劳矣费私财亦数千计逾年然后成然其磬声响不发者乃取石于阳翟山中为之今太常有泗濵磬璞山积而人不知也使蜀公当日请之朝廷必不惜也
张康节公昪长宪府甚有直声常对正献公言中丞亦不难作但众人以为不是者与他言耳
熙寕时刘泾为太学颂曰有四大儒越出古今王氏父子吕氏兄弟荆公闻之怒曰我四分中只得一分熙宁初呉冲卿问王介甫若见呉江小龙怕耶不怕耶介甫曰亦怕亦不怕若不怕无以与民同患若怕无以退藏于宻
王荆公以经义成自吏部尚书平章事迁左仆射门下侍郎其子元泽雱以预修撰亦自天章阁待制迁龙图阁学士元少保厚之绛时参知政事作贺诗曰诏书朝下未央宫上相新兼左相雄一代元勲金石上三经髙义日星中陈前舆服加桓傅拜后金珠有鲁公东阁故人心倍喜白头扶病咏丞崧然元泽坚辞竟不拜命依前待制时荆公知江寜府故也
王韶既取熈河裕陵亲解玉带赐王荆公元厚之作诗贺曰谁人更得通天带谋合君心只晋公王荆公在翰林兼修实録一日以诗题实録院壁云御栁新黄染旧条宫沟薄冻未全消不知人世春多少先看天边北斗杓不数日遂参知政事既参政作商鞅诗曰自古驱民在信诚一言为重百金轻国人未可非商鞅商鞅能令政必行自此遂拜相后罢相作大观文知江宁府作诗云投老归来一幅巾尚思宠禄被藩臣芙蓉堂下疏秋水且与龟鱼作主人其子元泽待制和云直湏自到池邉放今世仍多郑校人盖指吕吉甫也其后荆公再入相吉甫自参知政事以本官知陈州荆公为相既久时呉正宪冲卿充为枢宻使裕陵毎于诸公进呈罢多留呉独与之语荆公作诗云穰侯老擅关中事常恐诸侯客子来我亦暮年专一壑毎逢车马便惊猜不久呉遂代荆公作相荆公既罢相辞使相判江宁府复以大观文领集禧观使仍居金陵作诗云乞得胶胶扰扰身五湖烟雨替风尘只将鳬雁同为侣不与龟鱼作主人又作诗云偶向松间覔旧题野人休诵北山移丈夫出处非无意猿鹤从来自不知又作谢公墩诗云我名公字偶相同我屋公墩在眼中公去我来墩属我不应墩姓尚随公时陈和叔内翰绎知江宁府就使衙作防召荆公不喜辞之以诗云只喜往来相邂逅却嫌招唤苦丁宁其后东坡自黄州归路由金陵荆公见之大喜与之出游因赠之诗坡依韵和云骑驴入荒陂想见先生未病时劝我试求三畆宅从公已觉十年迟至元祐元年春荆公疾笃作诗云老年无欣豫况复病在牀汲水置新花取慰此流芳流芳在湏臾吾亦岂久长新花与故吾已矣可两忘数日遂薨
荆公熈寜元丰间既闲居多骑驴游肆山水间賔朋至者亦给一驴苏子瞻诗所谓骑驴入荒陂是也后好乗江州车坐其一箱其相对一箱不可虚茍无賔朋则使村仆坐焉共载而行其真率如此【车之有屏蔽者】温公熈寜三年辞枢密副使不拜四年自永兴路安抚使迁京西北路安抚使又辞不赴请西京闲局留台许之优防多暇访求河南境内佳山水处凡目之所睹足之所歴穷尽幽胜之处十数年间倦于登览于是乃与楚正叔通议王安之朝议耆老者六七人相与防于城中之名园古寺且为之约果实不过五物殽膳不过五品酒则无筭以为俭则易供简则易继也命之曰真率防文潞公时以太尉守洛求欲附名于其间温公为其显弗纳也一日潞公伺其为防戒厨中具盛馔直往造焉温公笑而延之曰俗却此防矣相与欢饮夜分而散亦一时之盛事也【亦曰平防】后温公语人曰吾知不合放此老入来
章子厚尝言释氏戒妄语事司马君实曰妄语莫大于释氏神通变化之事在理必无而释氏昌言之非妄语而何
司马温公卒门人或欲遗表中入规谏语程正叔曰此公平生来末尝欺人可死后欺君乎
欧阳公居颍日与正献公及刘敞原甫魏广晋道焦千之伯强王回深甫徐无逸从道七人防于聚星堂分题赋诗得瘿木壶其诗曰天地产众材任材谓之智栋桷与楹杙小大无有弃方者以矩度圆者中规制嗟尔木之瘿何异肉有赘生成拥肿姿赋象难取类櫽括所不施钩绳为尔废大匠睨而徃恻然乃有意孰非造化功而终朽不器刳剔虚其中朱漆为之伪浆挹酒醴施用惟其利牺象非不珍金罍岂不贵设之于楹阶十目肯注视幸因左右容及见为竒异人之扵才性夫岂逺于是性虽有不善在教之揉励才无不可用由上所措置饰陋就其长皆得为良士执一以废百众功何由备是唯圣人心能通天下志识者于是知公有辅相之器初欧阳文忠公举苏子瞻沈文通举苏子由应制科兄弟皆中选时王介甫知制诰以子由对策专攻上身及后宫封还词头乃喻文通为之词曰虽文采末极条贯靡究朕知可谓爱君矣盖文与介甫意正相反子由谢启云古之所谓乡愿者今之所谓中庸常行之行古之所谓忠告者今之所谓狂狷不逊之徒又云欲自守以为是则见非者皆当世之望人欲自讼以为非则所守者亦古人之常节
欧阳公在翰林日建言防纬之书浅俗诬怪誖经妨道凡诸书及传防所引请一切削去之以无误后学仁宗命国子学官取诸经及正义所引防纬之说逐旋写録奏上时执政者不甚主张之事竟不行
滕元发知郓州欧阳公经过自作口号有两句韩愈文章名一代霍光功业冠三朝【时魏公犹在】
王乐道陶裕陵之初自御史中丞罢为枢宻直学士知陈州郁郁不得志先是乐道尝为颍府及东宫官长践阼之初上章言当用某人为某官某人为某官唯阙集贤相盖以自处也至是作诗云本是储王羽翼客今为天子腹心人又诗云杀吾贤辅嗟何及负此良朋叹已迟及至陈州谢上表云诚欲尊奨主威收还君柄六卿絶分晋之祸三家无弱鲁之强又言方幸君防之足陵岂思天戒之可畏又云唯是真宗久病丁谓弄权已去复留异时同恶又云攀附旧僚翻作吠尧之犬选抡新进皆为媚灶之人熈宁七年吕吉甫为翰林进端午门帖子曰虚心清暑殿预戒一阴生盖意有所指也
邵尧夫雍居洛下三十年而乐圣人之道焉予屡造其隠居尧夫言以未尝皱眉为自得处
熈宁末王元泽作待制程公逊诗曰润色圣猷双孔子裁成天下两周公
西台王大夫称左司云堂堂君子貎落落大臣形丰夫与左司书云反本还原已深眀扵自已入神致用将博济于眀时
刘仲冯之为郎也縁修条事以檄召三帅帅不肯来封檄闻上上使中黄门赐手札曰朝廷待遇三帅亚于二府是何小臣輙敢呼召
嘉祐中朝廷患货务支百官诸军月俸不继命从官二人计度其事二人者以禁帑有滞货久不发乃奏大损其价以售民数日之间用度以给人皆以为善独三司老吏非之众不谕也既而货常日所入甚亏缩适与所得数合盖商贾所持钱本有常数利其贱者则常所卖者无钱以售理自然也
治平初某监药蜜库出黄蘖供染纸处其色甚鲜近闻乃以红花退水染纸纸甘蠧聚当益速壊矣
王嗣宗真宗朝守邠土旧有狐王庙相传能与人为祸福州人畏事之嵗时祭祀祈祷不敢少怠至不敢道胡字嗣宗至郡集诸邑猎户得百余人以甲兵围其庙薰灌其穴杀百余狐或云有大狐从白光中逸去其妖遂息后人有复为立庙者则寂然无灵矣嗣宗后帅长安处士种放人主所礼毎帅守至輙面教之嗣宗不服以言拒之放责数嗣宗声色甚厉嗣宗怒以手批其颊先是真宗有勅书令种放有章奏即付驿欲诣即乗驿放乗驿诉于上前上特于嵩山阳置书院以处之而不加罪嗣宗去郡有人送诗曰终南处士威风减渭北妖狐窟穴空嗣宗大喜归告其子孙曰吾死无为碑志但刻此诗于石立于墓旁其为荣也多矣
皇祐中张尧佐为三司使时尧佐兄女贵妃有宠言事官王举正包拯唐介等言尧佐妃之族叔以恩泽进陛下富之可也贵之可也然不可任以政事仁宗特为诏自今后妃之家及尚主者不得与政迄今为故事贵妃卒赠温成皇后欧阳公为学士立春进门帖子其温成閤诗曰内助从来上所嘉新春不忍见新花君王念旧怜遗族常使无权保厥家
何郯上仁宗论张尧佐不可进处二府臣伏见三司使礼部侍郎张尧佐庆歴三年冬从开州来是时犹作南宫散郎自顷至今不五六年间遂歴尽要近廼尹京邑及司籍计縁尧佐虽由进士登第歴官无他过然骤被宠用人情皆以止缘后宫之亲非复以才能许之况三司使位望任使为二府之亚跂步便至今尧佐充三司使已逾年若大飨讫事众议谓陛下以酬劳为名必当进用尧佐在两府果如众议命行之日言事之臣必以死争当此之时陛下欲决用尧佐则当黜言者聴用言者则顷刻罢尧佐酌之两途必难并立然用尧佐而黜言者则累德聼言者而罢尧佐则伤恩累徳则损归圣躬伤恩则怨起近戚欲圣躬无所损外戚无所怨莫如富贵尧佐而不假之以权如李用和处之正得宜也前古近戚成败之间其鉴不逺崇宠过当则不免祸咎抑损得所则必能安全祸咎安全不唯其家系之抑亦国随而兴衰也此书传所载不可悉数陛下聦眀固宜监观往事以为社稷之计前嵗陛下备礼册命贵妃外廷纷纭已有物议然臣当时未尝论列者盖以天子列嫔妃之位眀有典章若不干预政事置亦无害今用尧佐至三司使已是预政事况于进处二府则天下之议当以为何如尧佐进用与否固亦末测陛下之意然而已进用而后言纵能追罢在人臣颇获直名于陛下已损盛徳固莫若先事而言冀陛下审处其事使无过差则君臣上下之道两得之矣臣以言责在左右周旋四五年但事干朝廷大体及大奸大蠧无不论列防陛下多赐采纳今以亲老方将外补唯于尧佐一事心知不可而遂不建一言则异时臣负懐情不尽之责故于将行不敢黙黙而复布腹心焉伏望陛下幸采臣章俯从公议不徇一时之爱以全千古之名则虽尽南山之竹不足载徳美之盛与夫宠一人而失天下之心者不可同日而语也
包拯上仁宗论张尧佐除四使不当状臣伏观张尧佐优异之恩无有其比窃以尧佐素乏材能徒以夤縁后宫侥幸骤进国家计府湏材以办经费尧佐猥尸其职中外咸谓非据近者台谏继有论列陛下虽罢其任使而复加崇宠转逾于前并授四使又赐二子科名贤愚一词无不嗟骇夫爵赏名数天下之公器不当以后宫踈戚庸常之材过授宠渥使忠臣义士无所激劝且尧佐居职物论纷纭固当引分辞避而晏然恃頼曽无一言自陈叨窃居位日觊大用及异恩既出复托以假告未即祗受其意尚若不足继有邀求不防君命莫甚于此者昔汉元帝时冯野王以昭仪之兄在位多举其行能帝曰吾用野王后世必谓我私后宫亲戚本朝太宗皇帝孙妃之父止授南班散秩盖保全后宫戚属不令事势僣盛以取颠覆伏望陛下逺鉴前古之事近守太宗皇帝圣范追取尧佐新命除与一郡以熄中外之议伏以陛下自临驭以来孜孜勤政无有失徳今忽行此事有损圣眀若滥赏必行则朝纲堕紊四方骇用人之失二鄙萌轻国之心臣方叨司宪适覩除命事干国体不敢缄黙望圣慈开纳速降指挥或臣言不行即乞罢臣宪司出补逺郡
元符二年八月丙申宣吕恵卿移镇制章子厚诣文徳押麻询许蔡二公云防连三日留身又留三劄子莫是荐士否冲元笑云必是大差除元度云非也是日乃刘后满月九月丙午召学士蒋之竒入见上指御座后文字付之竒立贤妃刘氏之竒奏云封建嫔妃诸王皆中书具熟状付学士院唯拜相则面受诏防此不知是何人文字上云此皇太后所降手诏亦不湏进熟状只依此批防之竒乃启封云皇帝所咨近臣请建中宫事刘贤妃柔眀懿淑徳冠后宫诞育元良为宗庙万世之福今中宫将建非斯人其谁可当所宜备举典册以正位号之竒读讫乃批云九月七日内东门面奉圣旨贤妃刘氏可立为皇后以今月八日降旨处分元符三年上皇践阼长乐垂帘有诏命蒋枢宻进入所降诏书长乐乃云初并不知騐得乃是内侍刘友端书冩宰执方相顾询问章子厚遽云是惇进入先帝云已得两宫旨令撰大意云非斯人其谁可当莫不指大意否卞云且不知有此因依之竒云当时只道东朝语故着之麻询论及帘前太母闻惇自认草诏事再三嗟叹云当初将谓刘友端稍亲文墨恐友端所撰即不知是相公做之竒云惇更不成人无可议者惇畧无怍色
元符二年九月八日降册册贤妃刘氏为后择二十七日发册正言邹浩自试院中出乃以二十五日上殿论册后事不当是日批出邹浩勒停新州覊管仍令开封府即日差人押出门二十六日习仪殿庐中批付三省以吕嘉问举官不当削一职展三年磨勘已而御史左肤论开封迟留浩不即日出城又于城外稽留累日下嘉问问状又送御史台令元差人具析有何人祖送浩者上至面谕辅臣云士大夫有易服自别门出往劳送之者而所差人不能尽识往还之人中丞安惇又乞根治遂送御史台制勘悉得姓名都讲王囬乃吏部尚书叶祖洽所荐与浩最为宻熟首就逮系至台中诘之乃能诵浩所上章千余言安惇等上章以为回尝预谋先削籍编置余出谒者皆冲替有赠遗者皆追官勒停唯举人罚金之竒吕嘉问叶祖洽尝通简皆落职小郡未几又摄浩弟沼就台诘之得朱绂傅楫辈尝赆以金者亦皆追停都水使者曾孝广又以张商英曽对已言邹浩立如此大名节岂肯要人物遂申尚书省陈告崇政殿说书周穜甞对馆阁方天若称浩曰难天若以告蔡京京以上闻穜天若皆贬黄履右丞引刘禹锡唐介事欲徙之内地罢政守亳州国子祭酒周尝对客称终是好人贬栁州监酒又朝奉郎监进奏院曽诚素与浩友善诚乃嘉问壻浩本诚所引亦送部与外任差遣已而又遣广西漕臣钟正甫就劾问浩扵新州除已施行之外人更有餽赆者否未报而哲庙遗制已下矣元祐垂帘故事中书宻院赴内东门以次覆奏元符末上皇践阼钦圣垂章惇恐独对陈其误国本末遂呼尚书省礼房出劄子云内东门覆奏湏同奏乃太常所定三省宻院得旨依干兴中丁谓欲独奏事众以为不可此乃故事西府云宻院独班于帘前诚未安岂可不商量后便如此定蔡卞云湏检故事要是宻院乃以先定三省宻院同奏事皇太后以与故事不同令本房以贴子问三省门下云不知元改因依尚书省但检坐故事囬报中书云请问太常寺遂下太常寺答云防门下相公指挥改覆字作同字既呈上云三省亦呈来云枢宻院扵帘前独班奏事固自为未安然于皇太后礼数有所贬损既不曾与同列商量又不曾面奏取防只暗地谕太常寺改覆奏作同以此不敢不理防太母云这里也不争却是他朝廷事体合改正湏改正遂依故事改正作以次覆奏卞云章惇岂但此事不商量于定宗庙社稷大计亦不与众人商量但启口众莫敢异建中靖国元年五月忽中批太常博士范致虚除右正言是时蔡京犹以宫祠居钱塘举朝莫知所自盖范氏兄弟素与左阶道録徐知常相善皆建阳人亦霑中表知常出入温成张后家上皇践阼内中张贤妃进御侍王氏首见亲幸张妃盖温成侄也知常既因縁张门知名禁中又以符水有效于元符殿中黄冠之盛自知常始致虚乃因知常达姓名于元符且道其平日趋向以非相蔡京不足有为时宫禁宦官合为一辞以引京外廷自宰执而下拒之方众忽得一致虚遂亟用之以示好恶故有是命致虚就职未久乃乞收用安惇蹇序辰防云二臣之罪不除则两朝之谤终在外廷不知结缔已深如呉材王能甫皆致虚所引犹欲痛贬致虚上虽黾勉从之出为郢州通判寻复以起居舍人召矣邓洵武本蔡卞所引元符末卞去位乃附蔡京韩李当国自右史移少常建中靖国六月洵武进一爱莫助之图谓主上方绍述先志朝中无人助者其图大抵如史书年表列为旁通分为左右序中立其目自宰执侍从台谏郎官寺监馆阁学校分为七隔左曰绍述右曰元祐左序毎隔三数人宰执但温益一人而已右序自宰执而下举朝士大夫皆在其间又于左序别立一名用小贴子已揭去其下注云若欲绍述先烈非相斯人不可降出付温益益乃欣然奉行乞籍记异论之人于是上决意用京时事自此丕变矣
龙昌期少时为僧尝上朱台符诗曰洗砚书名纸磨钱掷卦爻侯门千万仭应许野僧敲台符爱其材劝之业儒昌期博极羣书而议论怪僻蜀人张公祐之徒知名士皆师事之其徒甚众文潞公荐于朝得官仁宗诏给笔札令进所撰经义嘉祐初书成诣阙上进赐五品服及金帛其书谓诗无比兴如鸳鸯者遂仰也大率如此又以周公为周之贼于是台谏交攻昌期自诣登闻鼓院还纳所赐听之【景纯家兄时判鼔院亲见其还今国史但言以人言追夺误也】昌期过洛见潞公责其不能为已辩眀潞公曰朝廷方崇尚周孔之教而先生非之故至此耳昌期曰某何尝非孔子但非周公耳潞公曰亦足矣
正献公守颍时有诚大士在湖西荐福院讲华严经颍倅张隠之比部喜内学旧与诚逰一日诚为素馔召隠之公闻之使人语诚欲掇坐诚即加笾豆之实而隠之家亦备蔬爼甚丰公又盛为具以往人言有此院来未有此盛防也公问佛许十二时中以二时外学诚曰如医卜之类欤隠之曰外学者学佛学法耳然则不许其外学时正念而已正念者无念也曹洞所谓正位是也宗师谓佛也着不得呜呼今得二时内学可贵矣厐公曰我贵刹那净
金州书所言道义往复书问所谈至理往往箭锋相注于邮中函盖合于半道岂唯同道方知抑亦同病相忧故也安般三昧计日见功一切时中凡资于人者必非安乐不以长【要人説话要人相伴要人娯乐乃至説话】湏是自着力受用始得【玉泉老举赵州云小便虽小事湏是老僧亲去】古来禅人相见撞着磕着如电光石火便识得破作得主正为境界现前时要如此枝梧息观如何更湏观一切法空念念不可得助成定力又湏于行住坐卧时系念不忘则易熟如来座者一切法空是祥师云无我者能晏坐学道之人虽知一切法皆空若临事未能消遣先湏谛观是身无常是身无苦是身无我是身皆空久自休歇皆是渐门修无量心其四曰舍然后实无我人众生又曰知再读般若甚善君子闲居固当自强不息礼有小心外貎斯湏之戒况在困者尤宜加意整励非独禅诵为然饮食动静皆应自立章程譬如女工日有丈尺易曰利用恒无咎未失常也报慈云老僧百无所解日日一般牧马童子乗日之车皆此意也稍或彷徨徙倚搘頥则不期于忧而忧自至岂惟旁观有泽畔之容亦不能使家人忘其贫矣行歌拾穂犹是假修弹琴读书自有常乐更若向上一路则契经有一偈那伽行在定那伽住在定那伽坐在定那伽卧在定
尽大地是个自己山河世界一切物象皆是自己建立犹如昼夜云既知如是是则我人众生寿者种种违顺法非法相莫不皆空若向这里信得及把得住信得彻便可随縁消旧业任运着衣裳饥来吃饭困来打坐更有何事求坐禅习定者如牧牛人瞥然在魔界便谓牛已奔逸起来作力牵回系在旧处如此不三两回已疲劳矣若知只是妄想颠倒梦见牛走忽然惊觉乃知牛本不动常在旧处自然不劳心力通作一片
普安知藏道者指大藏语人曰如来说一大藏经教大意欲人省事向里来辞虽浅语甚要
大般若涅槃经云凡所引喻不必尽取少分或取多分或复全取如言如来面如满月是名少分成实论之譬喻不必令尽相似如言乳具但取其色不取其坚软言面如满月但取盛满不取形色
顾子敦奉使北人问尝学佛否答曰临未尝从事于此又言王眀叟不喜佛事释氏学二君皆儒臣也其言如此盖儒学有所未至耳北人有问子敦南朝为重佛为重道子敦答曰重儒为世教者自当如此
江南进士王令逢原少不覊好为狂诡之行或跨驴入山毎以蒸饼十数挂驴项上后改节师事王介甫介甫雅重之时蒋颍叔亦在介甫之门或问二人之行以王令方申公以蒋方刘原甫王令既卒有诗云行藏已许终身共生死那知半路分后为之作传云王令蝗诗其畧曰始知在人不在天譬如蚤虱生裳衣鱼枯生虫肉腐蠧理有常尔夫何疑又长篇云至和改元之一年有蝗不知自何来一蝗百儿月再孕渐恐髙厚塞九垓死时才二十三早慧而夭逢原见器于荆公公以夫人女弟妻之为嫁其遗腹女与呉师礼后歴右司员外郎子説其外孙也
魏野之门人潘阆欲往京师其师止之不听既至而后悔之作诗曰不信先生语刚来帝里逰清宵无好梦白日有闲愁真宗闻之不悦他日自华山东来倒骑驴以行曰我爱防华山其实不喜入京也故当时有潘阆倒骑驴之语
治平中见程正叔先生言今之守令唯制民之产一事不得为其他在法度中甚有可为者患人不为耳
伊川程正叔尝言史称有人至西域见婴儿生木叶上见人则笑摘之则死此妄也理中无此事愚意以为天地之间茍人心之所能思口之所能言者皆有之族父仲仪少卿曽获一小蜃蛤其中隠出蛰龙之形头角尾足鳞鬛皆具龙之屈伸变化信可騐也其子希元至今宝之
李景弼性淳厚尝因话次触人忌讳是人勃然变乎色厉然形乎言而李不知是人之愠已也少顷复触之如是者数四人始谅其无他顔色如故而李卒不悟李翰林宗谔其父文正公昉秉政时避嫌逺势出入仆马与寒士无辨一日中路逢文正公前驺不知其为公子也遽呵辱之是后毎见斯人必自隠蔽恐其知而自媿也
有人请见武平仓卒忘易巾帻遂着帽以进武平顔色不动相见如常其人既退始觉
子进居先公之丧在旧第极北小堂中诵经篱之外即李氏故宅今众家居之歌哭鬬气与夫鸡犬牛马之声喧然杂入于耳子进聴之如聴谷响焉不以入心所以能尔者以我无预于彼之利害休戚故也若夫室中之声亦如是者其得道之人乎【戊寅年记】
子进在颍就叔弼借接防叔弼有诗曰奉借山公旧接防最宜笻杖与荷衣习家池上花初盛醉后多应倒载归子进以为精絶不可继也遂无和
刘庠弹欧阳修于英宗衰服下着丝花袄子曰细文丽宻闪色鲜眀衣于纯吉之日已累素风服于大防之中尤伤礼教
荥阳公为郡处分公帑蓄鳆鱼诸干物及笋干蕈干以待賔客以减鸡鸭等生命也
入内都知张留后茂则凡上樽酒大官膳团茶皆不食食之而美不终食命彻去或曰子不法王介甫乎介甫之于饮食精粗交进而无所择曰安敢望介甫介甫无心于饮食者也故若是如予者朝食珍则暮不能粝食是于饮食未能无心也将以予之不可学介甫之可【壬申年书】
八珍者淳熬也淳母也炮也捣珍也渍也熬也糁也肝膋也先儒不数糁也分炮豚炮牂为二皆非也
苏子瞻一日称熟猪肉之美淳夫曰其奈发风何子瞻笑谓予曰淳夫诬告猪肉
士人多就禅刹素食人或相劝以素食恐虚人脏腑有何道人震者在彼参禅或以此说问何答曰有多少事不说蒸饼防饦岂解虚人臓腑也
都城西南十五里有地名鏖糟陂土人恶之自易为好草陂至今四乡之人犹袭旧号问彼方之民佥曰好草陂也
天汉台桥西旧有邓相公庙世传邓通庙近嵗庙官自榜其前曰此乃后汉邓禹庙非邓通也
[book_chapter]标点本

[book_title]卷上
王圣美尝言：「尧、舜、禹皆圣人也，而尧为先觉此下疑脱「伊尹、汤皆圣人也，而伊尹为先觉」二句。文、武、周公皆圣人也，而文王为先觉。舜、禹、汤、武王、周公待尧、伊尹、文王觉之而后觉者也。」
学有本末，循而下之至于末，循而上之至于本。洒扫应对进退，所以涵养浸润而至于道也，但恶夫画耳。
思而得至于无思，行而得至于无为，此所谓学而知之者也。《书》曰：「思曰睿，睿作圣。」
吕与叔《〈中庸〉口义》「君子中庸」。此章总论《中甫》之大体。《中庸》之书，圣门学者尽心以知性，躬行以尽性，始卒不越乎此书。孔子传之曾子，曾子传之于思，子思述所授之言以着乎篇，故此书所论皆圣人之绪言，入德之大要也。
《中庸》「鬼神之为德」章。王圣美言：「此章说至诚也，而胡先生以鬼神说之，似见处浅矣。」吕与叔《口义》亦言此章论诚之本。
《论语》「举一隅不以三隅反，则不复也。」《易》曰：「引而伸之，触类而长之。」赐也闻一以知二，知之进也；回也闻一以知十，知之尽也。十，成数也。《老子》曰：「道生一，一生二，二生三。」《易》曰：「天一地二以至天九地十。」
尧、舜，性者也，至俟命而已矣。汝洲云：「尧、舜，性与道合者也。其于为善，则无意于为善也，如此然后与道合。汤、武则初未能尽合道，学而知之，反而至于此，然后为圣人。性之比圣人者，荀子之说也；湍水者，杨子之说也。」
喜怒哀乐未发之前，意必固我；既绝之后有脱文。
古之学者为己，其终至于成物；今之学者为人，其终至于丧己。田明之尝曰：「《诗》曰：『庶几夙夜以永终。』《誉经》曰：『立身行道，扬名于后世，名誉不可以已也；但不可饰行以取名，曲意以避谤。与其有负于心而得誉，曷若直道受谤而无愧于心也？若使人受其谤而己取其誉，尤非君子长者之用心也。』」
学道之人当自检察今日以前所作不善，诚心忏悔，不可一向归罪先世。
祖孔子而宗孟轲，学之正也。苟异于此，皆学之不正也。
先致其所知然后修身，为功也易，盖有知之而不能行者矣。虽然，不免为小人也。先修其身然后求致其所知，其为功也难，盖有强力而行而所知未至者矣。虽然，不害为君子也。其所患者，诚身有道不明乎善，则有流而入于异于端者焉。知譬则目也，行譬则足也。
君子直道而行，正其义不谋其利，明其道不计其功是也。为学者，用力愈久则愈见其深。
言学者当习不动。初习不动，则但违其心，及人之憎恶己，加之捶楚杀害，皆坚忍不动，久习自然不动矣。既不动则曰我不动也。
修身至于乐，修之至也，则乐生矣。和气熏蒸，戾气自消，烦虑定，心乃强。为学者须先得其要，闲邪然后能存其诚。
孰不为言，法言，言之长；孰不为行，□□，行之宗也。
二程之学以圣人为必可学而至而已，必欲学而至于圣人。横渠张子厚之学以行而不能使人化之，则所行未至也。徐仲车之学以诚为主。
张载字子厚，修德讲道，所居而化，教学于横渠，人谓之横渠先生。每至京师必从之问学焉。其弟张戬天祺亦能自立，予亦友之。
修己以正人谓之善政，修己以教人谓之善教，修己以化人谓之善化。以身化人者，吾见其人矣；以心化人者，未之见也。或问以身化人之人，曰：「横渠张先生其人也。言忠信，行笃敬，闻其风者，从之游者，日迁善而不自知也。
胡安定先生自庆历中教学苏湖之间，二十馀年束修弟子前后以数千计。皇?末，召先生为国子直讲，专管理太学数年，进天章阁侍讲兼学正。其初，人未甚信服，乃使其徒之已仕及早有世誉者盛之侨、顾子敦临、吴元长孜辈分治职事久。孙莘老觉说《孟子》，中都士人稍稍从之。一日升堂讲《易》，音韵高朗，义指明白，众方大悦，然皆并立。不喜者谤议蜂起，先生偃然不顾也。强力不倦，以卒有立，迄今三十馀年，循用其规不废时，高弟犹有不悦者，方之在湖学亦少屈矣。
吴坦求在太学时尝谒姜先生，先生时方闭门谢客。坦求从牖间窥之，见其俨然危坐，如对大宾，知其不为无人而辍也，遂师事之。
福建有陈烈季甫、周希孟公辟、郑闳中穆、陈襄述古穷经苦节，以古人相期，故当时有「四先生」之号。章望之表民作《四贤》传行于世。又其友人刘彝执中方佐胡安定先生兴学校于苏湖之间，及其归也，乡人谓之「五先生」，闻于天下。陈郑刘三君，吾皆从之问道焉。季甫、公辟未尝出乡里，故不得而识之。吾弱冠之年与纪常在太学时，王道粹学士、王才叔学士并辔来谒先生，且问贵游子弟之贤者。先生答：「吕晦叔二子皆有父风。」二公即先生所，染刺欲相见，先生召吾二人者同坐于首善堂久之。安定先生之治学校，虽规矩备设而不尽用焉，而以德教为主。关中案：此下原本阙文。
纪常赋：好察尔言，虞舜其斯以为舜；不耻下问，孔文是以谓之文。
欧阳文忠公每为文既成，必屡自窜易，至有不留本初一字者。其为大文章则书而传之屋壁，出入观省之；至于尺牍单简，亦必立稿。其精审如此。每一篇出，士大夫皆传写讽诵，惟睹其天然成，莫究斧凿之迹也曾于诸子学舍中与刘原父书，一书十数本。
范中发言吟诗有二害：招悔吝，损心气。
予幼时有教学老人谓予曰：「借书而与之，借人书而归之，二者皆痴也。」闻之便不喜其语。后观《颜氏家训》，说借人典籍皆须爱护，先有阙坏就为补治，此亦士大夫百行之一也，乃知忠孝者如此。《诗》曰：「我思古人，实获我心。」
语助之字若都无意义，然不可相易也，则其意义深矣、远矣。
污俗之溺人也，甚于渊水。以谢安之贤而不能自拔于流俗，况不及安者。
心术正者，虽遇不善之人、不善之政，不能化之使为恶也。心术不正者，虽遇至善，不能化之使为善也。是故择术不可不慎。正者吾心也，不正者非吾心也，习焉而已矣。静而观之，则吾心可见矣。
人固有一言而可以观之者。今世俗喜道「无好人」三字，此可以观其自处矣。孟子谓人皆可为尧、舜者，以无他焉，观于己而知之人。好言「无好人」三字，甚非也，是不知其祖父也，是不自知于其身也。孟子曰「尧舜与人同耳」，盖以己观之。
京师人有以金银缯锦实二箧，附放其相知，数年而死。彼人归诸其子，子曰：「我父平日未尝一言及此，且无契券之验，殆公之误也。」其人曰：「我躬受之尔父，岂待契券与？汝必尝预闻哉。」两人相推，无敢当。其人持以白于官，时包孝肃公尹京兆，验究其实，断与子。世俗之说皆谓今人无复良心，唯有利耳。闻是二人之风，可以释一时之疑。
豪杰之士虽无文王犹兴，其次不遇尧、舜、文王而不尽其材，多矣。虽有尧舜之政、尧舜之教、尧舜之化，或能变其心、易其虑，或止能革其面矣。圣人在上，革道已成，乃仅能小人革面，非圣人之罪也。所以陷溺其心者，其有浅深也。
既有斗，不可复剖也；既有衡，不可复折也。后世圣人因而为之法度禁约，期于使民不争而已矣。
《老子》曰：「古之善为道者，非以明民，将以愚之。」《书》称尧之德曰：「平章百姓，百姓昭明。」《记》曰：「明明德于天下。」老子曰：「报怨以德。」孔子曰：「以直报怨，以德报德。」老子曰：「知不知上，不知知病。」孔子曰：「知之为知之，不知为不知。」盖孔子未尝师老子也。
伊尹之耕于有莘也，说之筑于傅岩也，太公之钓于渭水也，其于天下，非事事而究其利病也，非人人而竭其贤否也，明其在己而已矣。及乎得志，行乎天下，举而措之耳。
鸣条之事出于伊尹，牧野之事出于太公。伊尹，圣人也；太公，仁人也。《书》曰：「伊尹相汤伐桀，武王伐殷。」又曰：「惟尹暨汤，咸有一德。」汤曰：「聿求元圣。」武曰：「既获仁人。」王介甫谓仁人者指微子
或谓周公之功，人臣所不能为，信乎？曰：圣人之为人臣，尽臣道而已。
伯夷叔齐叩马谏武王伐纣，不听，不食周粟。此庄周寓言也。孔子言饿于首阳之下，孟子曰：「伯夷辟纣耳，盗跖横行天下。」此庄周寓言也。孟子曰：「鸡鸣而起，孳孳为利耳。」
《六韬》兼权尚数，谋利计功，战国阴谋之□，非出于太公也。
吕吉甫曰：「德盛不狎侮。庄子乃不能克己复礼，如颜回所谓知及之仁，不能守之也。」程正叔曰：「庄子若学佛而未至者。」
王圣美尝言：「见介甫说老庄者，圣不足以言之。」
《曹子方言》：「《列子》，伪书也。何以言也？其见于《庄子》者则甚善，其他则不足取，是以知之。」苏浩然谓刘向不足以知《列子》。《杨朱》、《力命》二篇，最其深者也，而谓非一家之言。
《庄子》曰：「道之真，以治身；其绪馀，以治国家；其土苴，以治天下。」予以为不然。圣人以其所治身者以治国家天下。诰誓不及五帝，盟诅不及三王，皆不然也。君子屡盟，乱是用长，但刺屡盟为非。苗民罔中于信，以覆诅盟，但罪其覆诅盟，不以诅盟为非也。
周公之卜洛也，使曰：「有德者易以兴，无德者易以亡。」周公岂预恐后王之无德者，而欲其易以亡乎？以为知其所以易亡，则不敢不修德也。
晋文公之伐曹，令无入僖负羁之宫，则兵之所入者遍一国矣。圣王之兵吊民伐罪，故无复仇之师，无逞欲之师，能以众正心于为民而已矣。箪食壶浆以迎王师，曰：「奚为后我？何施而得斯于民也？」
子犯恃表里山河，不如吴起之言在德也；其欲伐秦穆公，又不如文公之不背施也；谓子玉不可失，又不如先轸之言定人之谓礼也。然则何以为霸者之佐也？能以民未知信、未知义、未知礼为先务，谓师直为壮，曲为老，此其所以为霸者之佐也欤？然王者之佐如之何？勿杂而已矣。
旅泊三界，如晋公子重耳在诸国时，蜀先主在刘表处时，关侯在曹操处时。
七教者，父子有亲，兄弟有爱，夫妇有别，君臣有义，长幼有序，朋友有信，宾客有礼。
君臣之义，父子之亲，男女之别，百代所不易者。衣服之制，宫室之度，器皿之量，王者因时而损益之。故商因于夏礼，而有所不从也；周因于商礼，而有所不从也。为士者当从今王之礼。礼之本出于人情，圣人因而道之；礼之器出于民之俗，圣人因而为之节文耳。
礼仪三百复三千，酬酢天机理必然。寒即加衣饥则食，孰为末节孰为先？
程正叔以为自洒扫应对以至赞天地之化育皆常道也。
子进云：圣人制祭祀之仪，祝以孝告，嘏以慈告，则人神之际往来有礼。制朝廷之仪，君南面，臣北向，则君臣之际往来有礼。
用牲于郊，牛二，天地也；社于新邑，牛一羊一豕一，止祀社也。社不言配，则郊之二牛非祭配也。顾言是天之明命，以承上下神祗，谓如晋之参、宋之火、楚之江汉沮漳也。世人以往来宴会书问为徒费，曰：「不若不讲之愈是。」未知先王治人之意。人所以异于禽兽者，以有礼乐相交接之道，故曰：粲然有文以相接，欢然有恩以相与。此其所以讲信修睦而免于争夺相杀之患者，常消祸于未萌也。孟子曰：「出入相友，守望相助，疾病相扶持，则百姓亲睦。」言往来之不可以已也。《乡饮酒》曰：「吾于乡饮而知王道之易易。」言宴会之不可以已也。《吕氏》曰：「相接以礼让则不相侵陵。」言书问之不可以已也。此三者，所以消祸福于未萌，而使民免于争夺相杀之患也。
竿牍请谒，君子所重，常人所轻，甚者至云可削而去之，盖未之思耳。人之所以异于禽兽者，以有礼也，有礼则有交易。曰：天地交而万物通也，上下交而其志同也。扬子曰：「天地交万物生，人道交功勋成。」夫能交则相敬，相敬则无害，此谦让所以兴，而争夺相杀之祸不作，是以圣人重之。或曰：「今之所谓竿牍请谒者，徒以为文耳，而子重之，何也？」答曰：「圣人之教有由中出者，乐是也；有自外作者，礼是也。由中出者，其文见于外；自外作者，其情动乎内。始则见其文，终则既其实，其放小人也；始则革面，终则与之化矣，是教之也。虽未能化，不犹愈于直情而径行者欤？而子欲投鱼于渊，置猿于木乎？」
安定先生尝曰：「今人家以郑卫之乐教处女，于礼义无所取。郑卫之音导淫。」此下似有脱文
尹吉甫前妻子伯奇，后妻子伯封。后妻欲其子为世子，言于吉甫曰：「伯奇好妾，如不信，主上台观之。」乃取蜂去毒而置之衣领中，使伯奇掇之。吉甫见之，使让伯奇，伯奇投于河矣。此下当有脱文
曾点，圣人之所与，而书传被以不慈之名，盖出于寓言，非摭实也。
年均择贤，此语失之矣。兄弟，天伦也，先生一日即兄也。族人虽贵，不敢以贵加于父兄尊长。至于道路，则或先或后，不同行也。惟他人有当回避者。
吾家旧规：中表兄弟甥婿皆来，以长幼叙坐，唯妹婿则宾之。有年齿爵位之相远，则不尽然。
予少时诣见父执欧阳公、王荆公、司马温公。欧阳公拜则立扶之，既再拜但曰拜多，其慰抚之如子侄；及传达正献公语，则变容唯唯。见荆公、温公，皆先答拜，俟叙坐世契，然后扶之。
凡致仕官与人相接，许以闲居野服相见，可也。不为立法则郡县官不识去就者，责望于人多矣。京路致仕官率以野服接人，外郡多不敢以不识去就者多也。
又近日外郡公人闻新官受命，于申状后粘一小扁封启，长五寸，阔三四分，其中乃古启也，数十年来不复见矣。冬至朔望亦然。大要前辈作事周详，后辈作事多阔略。
皇?年前，举人看谒，皆用封状，面所谒爵，其中细书云：乡贡进士姓某名某谨捧状诣客次，祗候某官，伏惟尊慈，俯赐鉴念，谨启。月日。乡贡进士某姓启。未得解者，称应乡贡进士举。四五年来，止用名条，又不论曾豫荐与不曾豫荐，皆单称进士。
凡妇人相见，虽贱必答拜。既当其主母拜，则其使令人拜，勿答焉可也。
姨之夫长于己者，拜之；少者，答拜焉可也。妻之兄长于己者，拜之；少者，答拜焉可也。
母之姊妹曰从母，妻之姊妹曰姨，今人称呼多混。
今人多唤妻之兄弟为舅，或是随其子之称也。称主母曰小娘子。案此下疑有阙文
近世儒者有戒妇人不油发，不涂面者。诗曰：「岂无膏沐」，自古而然。又有戒妇人不穿耳者，□□子天子之侍御不翦爪，不穿耳，则穿耳自古而然，但不务于姿耳。
主上诣寺观，至佛天尊像前，皆拜。问之耆旧，云：「自仁宗至今，四世如此，其前不知也。」
宋明道元年十月，改崇政殿曰紫宸殿，长春殿日垂拱，滋福殿曰皇仪，会庆殿曰集英，承明殿曰靖明，延庆殿曰福宁，崇徽殿曰宝慈，天和殿曰观文。二年十二月，改天安殿曰大庆，端明殿曰延和。绍兴十二年十一月庚子，命内使王晋锡作崇政、垂拱二殿，移诸司屋宇，共一百四十七间。
昔日中书为东府，密院为西府，又谓之两府。熙宁中始起东西府为廨舍，中书居东位，密院居西位。
太宗观飞白书以榜学士之厅事曰「玉堂之院」，言此乃玉堂学士所居之院也。如唐制，天子居集贤殿而学士等官居集贤殿后书院，止谓之集贤院也。今便谓学士所居厅事为玉堂者，误也。
元?初，以苏子瞻为直舍人院。有司检举，自官制行，舍人院废。今舍人职事乃在中书后省，于是改权中书舍人，遂为故事。
元丰官制：中书取旨，门下省封驳，尚书省奉行，未始相干也。元?初，始令凡取旨事，三省同上，进归本省，各依官制奉行，从正献公之请也。
参知政事与副枢虽为一等，然自副枢改参政为迁转。虽自知院除参政亦为任用，其或别以缘故。自参政改副枢者须还官，惟庆历六年吴育自参知政事以本官改枢密副使。嘉?元年，给事中参知政事程戡以宰相文潞公亲转两官，为户侍、副枢。
昭陵中年以后，签书同签书枢密院事，未全得执政官事体。熙宁中，王介甫欲用龙图阁直学士枢密都承旨曾孝宽为副枢，裕陵不许。坚请之，乃以为枢密直学士签书枢密院事，令所司尽用执政事体，然犹班在宣徽南院使王君贶拱辰之下。时王御仙花带，不佩鱼；曾方团，带佩鱼□例：签书只御仙花带，不佩鱼。
三司或为一使，或分三使，自唐历五代、国初以来，沿革不定，前贤记之详矣。咸平六年，并盐铁、度支、户部为一，以寇莱公准为使，自后不复改。凡天下应干财赋事，皆主之。元丰改官制，以财赋归户部，修造归工部，衙司前归都官，衙官帐目归比部，河渠归水部。后致府库ㄨ毁，失坏官物。虽归户部尚书省之责，然工部不以时检计，都官不以时差监役吏人。元?时遂令应干财赋事皆关户部尚书，尚书厅司之，侍郎以下不预。
国家之制：宰相拜罢皆降麻；枢密使除拜则降麻，罢唯降制而已。韩魏公自节度使为三司使，降麻，时方议大任而未也，故以为特恩。孙文懿?为御史中丞，弹纠其失。后冯当世罢枢密使，降麻，以枢密不复置使，亦以为特恩也。又丁晋公罢相之时，止降制以责之，忽从中出，直院不及。知三事皆循故事。
本朝枢密直学士序禄赐视阁学士，今与阁直学士同位诸行侍郎。枢□直学士呼「密学」，未改前阶。官至谏议大夫者呼「密谏」，转给事中即呼「密学」。
左右谏议大夫、左右司谏、正言，只许辅弼上德，其政事得失、人材可否，唯御史台官得言。元?初方许谏官依台官言事。
本朝置通进银台封驳司，以侍从官知司，盖给事中之职也。然旧制止出纳文书而已。嘉?中何郯圣从以待制领此职，诏令有不便者辄封还之。仁宗嘉其尽职，皆从之，自此始为故事。
英宗自藩邸入承大统，患宗室子孙教率无素，乃诏近臣荐经行修明可以为人师表者，增至讲读大小学教授二十馀员，以分教之。又诏娶宗室女补官者，许应进士举，其文臣子孙，并与文资焉。
熙宁中，内出玉带垂金鱼以宠岐、嘉二王。神宗又令工琢玉鱼袋，数年然后成，以赐二王。
旧制：执政见任赐笏头带，亲王使相及武臣任枢府，皆止赐荔枝带俗号球文为笏头，御仙花为荔枝。朝省文书亦多从俗焉。
旧制：自差除待制即赐银绯。昭陵晚年，张友正除待诏，赐银绯，寻出补外，六年还朝。一日宴，从官班张下者皆金紫。上问之，有司以答，遂赐金紫。
旧制：自差除知制诰即赐银绯。熙宁中，许门下冲元将着绿，除知制诰赐银绯。王介甫以手柬问宋次道敏求云：「知制诰有着绯者否？」宋答云：「先公除知制诰赐银绯。」盖言先献公绶也，遂许赐银绯。元丰末年，蔡元长、王子发皆自着绿除中书舍人，赐银绯。元?年中，刘器之着绿除右议谏大夫，至绍圣中叶涛着绿除中书舍人。时章子厚为相，以从官银绯为元?故事，乃赐金紫，迄今为例。

[book_title]卷下
李文靖公沆为相时，真庙尝夜遣使持手诏，问欲以某氏为贵妃如何。文靖对使者引烛焚诏，口附奏曰：「但道沆以为不可。」其事遂寝。《书》曰：「成王畏相。」其此之谓乎？
文靖公尹京时，梁丞相适为掾属，公语诸子：「梁君异日必为辅相。」问何以知之，曰：「府掾皆京官，他人方拜于廷下，皆有自耻之色。独适容貌自若，以此知之。」凡公所以得士，皆以器度观之，而世俗不知者，谓得学堂相法，盖家世无传焉。
赵元昊反，有诏削职在身爵。募能生擒元昊若斩首者，即以为节度使，仍赐万贯文。靖公时在大名，闻之惊曰：「谋之误矣。」立削奏曰：「前代方镇叛命，如此诰誓则有之矣，非所以御外夷也。万一反有不逊之言，得无损国体乎？」朝廷方改之，已闻有指斥之词矣。
文靖公往尝游越州，有诗曰：「贺家湖上天花寺，一一轩窗向水开。不用闭门防俗客，爱闲能有几人来。」
文靖公三入中书后有诗曰：「政事堂前花盛开，去年春色又重来。主人虽在花应笑，鬓似秋霜心似灰。」二篇盛传于世，而传写多误
李宫保初退居，眼犹未甚昏，大书终制以示子孙于无请谥，下书二联曰：「加之恶号重为子孙之羞，假以美名亦无功德可称。」
寇莱公准知开封府，张给事人必判三司都勾院。真宗欲用人必为三司使，辞以不能。帝曰：「谁能之？」曰：「理财之任，举朝未见其人。姑取名望可以压人，则寇准可。」乃以寇为三司使知开封府。张亦卒不拜命。
真庙时，林逋隐居钱塘，累召不至，临死为诗曰：「茂陵他日求遗稿，犹喜曾无封禅书。」先是古人诗云：「茂陵遗稿惟封禅，始信相如死不忠。」
苏丞相言天圣中许公为东参，言者言交趾以七十艘载兵就朱崖迎丁谓。朝廷颇动，乃召侍禁杨宏押内臣于彼，体谅其实，便欲除去之。召宏至政事堂，左相问：「交?迎丁谓事，天使知之否？」宏对：「外人亦传闻，不知其实。」左相云：「朝廷之意，深忧其为变。天使当体朝廷之意，无使至于乱也。」宏罔知所措。右相无语，将退。许公曰：「分厅后却请天使略到某本厅。」宏到，许公谕以朝廷遣使去，只为有人上变，故专遣使按验，欲知真妄。「天使到彼，但据实事驰报朝廷。丁公虽得罪，然是旧相，若无他事故，不得辄惊动之。」宏意方释然。宏既过海，了无一事。时言者以时相有仇，欲希旨倾之耳。朝廷亦以宏所按问为信，盖苏公亲得之宏云。
宋元宪尝奏事而宽带，误坠文书数纸于地，不顾而行。仁宗呼内侍臣拾以与之。议者谓仁宗有人君体，宋公得大臣体。
田宣简公况为三司使，时人目为「照天腊烛」，以其明见物情也。杨宜懿公察继其任，誉不减田公，人目之为「水晶灯笼」。
庆历中，蔡君谟自福建转运使召为谏官。时王逵知福作诗送行，不记其破题，后六句云：「好将公道口，去沃圣君心。民困鱼思水，兵骄隼在林。天涯一樽酒，不为别离斟。」
翰林王状元灏?角时，从其父至官府。毕相士安时为郡官，见其有异于人，又定目看便厅上书字，问其父曰：「此子亦读书耶？」曰：「亦令就学。」又问曾学属对否？曰：「其师尝教之，但某不知其能否。」乃指壁间字曰：「此有一句诗无人对得，曰：鹦鹉能言争似凤。」灏应声曰：「蜘蛛虽巧不如蚕。」毕相大惊异，延之家塾，自教养之，卒成大名。
魏公之官浙西也，马少保亮为两浙转运使，因公事过公而见文靖。马少保好相人，见文靖公，大奇之，欲妻以女。其夫人怒曰：「公常贵此女，奈何欲与黄面措大耶？」马少保曰：「是非而所知。」卒嫁之是为秦国夫人。及文靖拜参知政事，马夫人得见之。后马少保作八座，文靖已拜相矣。
吕文靖公，少保亮婿也。文靖甚贫，马夫人使密置银二笏于卧内，文靖视之如无物也。他日取去，亦不问。马公益器重之，曰：「吕郎必作太平宰相。」后亲见其登庸。
魏舒上寇莱公诗云：「好去上天辞富贵，却来平地作神仙。」莱公既南贬，所过关津驿舍，皆题于窗壁。
吕文靖公薨，侍读公主家政，族人游东园，正献为诗曰：「桃溪不减旧，华萼又经春。」后惠穆公又游东园，为诗曰：「今岁春光还婉娩，故时宾从亦萧条。」
正献公守颍时，赵康靖公概自宋访欧阳公于颍，与公二人会燕于欧阳公第，因名其堂曰「会老」。后公守河阳，司马文正公、范忠文公自洛来访，因名所馆曰「礼贤」。是二会皆有歌诗乐语盛传于世。范淳夫寄诗纪其事曰：「会老名堂清颍上，礼贤开馆大河滨。」苏子瞻《和欧阳少师韵》：「一时冠盖尽严终次曰严助，终军二子皆少年之贵，旧德年来岂易逢。闻道堂中延盖叟糸寅曹参为齐相，尝避正寝以延盖公，定应床下拜梁松汉马援有疾，梁松候之床下，援曰：「我乃松父友也，虽贵何得失其序乎」。蠹鱼自洒开箱箧糸寅《世说》郝隆以七月七日晒书，科斗尝收古鼎钟科斗详见《石鼓诗》。汪子仁谓欧阳公收古鼎钟铭刻最多，见《集古目录》。我欲弃官重问道，寸莛何以得舂容糸寅东朔方《答客难》言：「以莛撞钟，岂能发其音声？」韩诗：「东野不回头，有如寸莛撞巨钟。」援《札记?学记》「待其从容，然后能尽其声。」注云：「从读若戈舂之舂」。」
嘉?中正献公言：「君子当正其衣冠，尊其瞻视。王介甫之衣冠不整，亦一大病。」
正献公守颍日，尝骑马出渡桥，将至岸而桥坏，略无所伤。后数年人稍知之，皆云骑马渡桥也。然家僚吏多，多不知。子进一日侍，语及之，问：「信有之否？」公曰：「然以语邢和叔。」和叔曰：「桥坏而神色不动，未为难也。能不为人言，此其难耳。」
韩忠献公治平中请退表曰：「廊庙之言，有愧负薪之语；功名之减，难谐治郡之时。」又表曰：「方今论道岩廊，悉皋夔之旧德；宣威藩屏，皆方召之杰材；至于侍从之臣，咸富经纶之业。」欧阳文忠公请退表曰：「居常碌碌，曾莫异于片言；一有纷纷，遂独当于众怒。」
富文忠公之入相也，杨宣懿公为承旨当察直，其制曰：「上以对宗庙之灵，下以酬士民之望。」明年以水灾求去，欧阳公在翰林为批答曰：「朕惟宰辅之司，朝廷所系。职或非称，势固易摇。比以连年厌于屡易，戒用人之勿审，致厥位之靡安。故于图任之初，尤极精求之意。而议者谓卿有天下之誉，庆朕得非常之才，岂惟断不惑于朕心，抑亦慰久郁之人望，则朕之用卿者至矣，乡之自待者如何？方沃嘉猷，遽形退让，岂廊庙之崇贵重者其忧难任，富贵之至位高者则虑易危耶？朕尝历考往昔之人，其于进退之际，过计而全图者，未必无患；忘身而殉国者，固多令名。惟尔之明，必知所择。」富公与韩公并相位久之，又求去。欧公复为批答曰：「至于一二之臣，是为同德。下逮众人之论，曾无间然。方将甄叙贤愚，修明法度，务究本根而更洽，不为岁月之近功。期于有成，兹乃予意。」近世诏答之绝笔也。
神宗初，陈?易叔在枢府，求郡以便养亲，正献公时在翰林，作答诏云：「退食委蛇，自足荣于就养。」?易叔不悦，盖惑于郑说，以为讥也。谓惠穆公曰：「犹自不退食已尔。」公乃别准备一诏云：「虽枋臣光宠之异，足以显亲；唯上国甘珍之多，尤宜就养。」盖补成前诏之义也。未及用而?易叔得请外补。
范、富、韩三公自为侍从时，天下皆称为公。
先公每至岁首，令诸子各自言新年所进益。
治平中，李常公择数与朋友言：「吕蔡州未尝闻其疾声，见其遽色，亦未草书，学者当师慕之。其后唯范纯父如此。」先公时知蔡州。欧阳公答先公书曰：「修行能素薄，仰慕清德，梦寐之勤，自谓终身不可?及。唯得托附高名，以见后世。」
荥阳公尝曰：「吾尝夜而计过，然自闲居来，尝自省己，颇无过事。」又曰：「吾读《荀子?非相篇》，然后知有相术也；吾读韩氏《谢自然》诗，然后知有神仙也。予生五十有三年，苟欲极富贵之乐事，穷山水之胜游，岂惟心力已有所不逮，于残年晚日铺排亦不能矣。若汲汲为善，则亦未晚。要无虚日云耳。」
惠穆公辅政，以荐士为先务，其所荐达，后多显于朝廷。尝上《荐贤书》于英宗曰：「自倾心膂，徒殚报国之小忠；广致贤能，始尽事君之大义。」
正献尝荐士于朝，后不如所称，公以为恨。程伯淳曰：「宁可受人欺，不可易吾好贤之心。」
晏元献殊喜荐士，其得人为多。其亡也，范忠文镇为挽辞曰：「平生欲报国，所为是知人。」
行父兄尝题壁云：「但畏贤者之议论，不顾小人之是非。」
范蜀公自为《杂乐参考书传》，躬亲砻错型范之事，亦已劳矣，费私财亦数千计，逾年然后成。然其磬声响不发者，乃取石于阳翟县山中为之。计太常有泗滨磬璞，山积而人不知也。使蜀公平日请之朝廷，必不惜也。
张康节公升长宪府，甚有直声。常对正献公言：「中丞亦不难作。」但众人以为不是者，与他言耳。
熙宁时，刘经为《大学颂》曰：「有四大儒，越出古今，王氏父子，吕氏兄弟。」荆公闻之，怒曰：「我四分中只得一分。」
熙宁初，吴冲卿问王介甫：「若见吴江小龙，怕耶？不怕耶？」介甫曰：「亦怕亦不怕。若不怕，无以与民同患；若怕，无以退藏于密。」
王荆公以《经义》成，自吏部尚书平章事迁左仆射门下侍郎，其子元泽?以预修撰，亦自天章阁待制迁龙图阁学士。元少保厚之绛时参知政事，作贺诗曰：「诏书朝下未央宫，上相新兼左相雄。一代元勋金石上，三经高义日星中。陈前舆服加桓传，拜后金珠有鲁公。东阁故人心倍喜，白头扶病咏?崧。」然元泽坚辞，竟不拜命，依前待制，荆公知江宁故也。
王韶既取熙河，裕陵亲解玉带赐王荆公。元厚之作诗贺曰：「谁人更得通天带，谋合君心只晋公。」王荆公在翰林兼修实录，一日以诗题实录院壁云：「御柳新黄染旧条，宫沟薄冻未全消。不知人世春多少，先看天边北斗杓。」不数日遂参知政事。既参知政，作《商鞅》诗曰：「自古驱民在信诚，一言为重百金轻。国人未可非商鞅，商鞅能令政必行。」自此遂拜相。后罢相，作观文殿，知江宁府。有诗云：「投老归来一幅巾，尚私宠录被藩臣。芙蓉堂下疏秋水，且与龟鱼作主人。」其子元泽待制，和云：「直须自到池边放，今世仍多郑棱人。」盖指吕吉甫也。其后荆公再入相，吉甫自参知政事以本官知陈州。荆公为相既久，时吴正宪冲卿充为枢密使，裕陵每于诸公进呈罢，多留吴独与之语。荆公作诗云：「穰侯老擅关中事，常恐诸侯客子来。我亦暮年专一壑，每逢车马便惊猜。」不久吴遂代荆公作相。荆公既罢相，辞使相，判江宁府，复以大观文领集禧观使，仍居金陵，作诗云：「乞得胶胶扰扰身，五湖烟雨替风尘。只将凫雁同为侣，不与龟鱼作主人。」又作诗云：「偶向松间觅旧题，野人休颂《北山移》。丈夫出处非无义，猿鹤从来自不知。」又作《谢公墩》诗云：「我名公字偶相同，我屋公墩在眼中。公去我来墩属我，不应墩姓尚随公。」时陈和叔内翰绎知江宁府，就使衙作会召。荆公不喜，辞之以诗云：「只喜往来相邂逅，却嫌招唤苦丁宁。」其后东坡自黄州归由金陵，荆公路见之，大喜，与之出游，因赠之诗。坡依韵和云：「骑驴渺渺入荒陂，思见先生未病时。劝我试求三亩宅，从公已觉十年迟。」至元?元年春，荆公病笃，作诗云：「老年无欣豫，况复病在床。汲水置新花，取慰此流芳。流芳在须臾，吾亦岂久长。新花与故吾，已矣可望忘。」数日遂薨。
荆公熙宁、元丰间既闲居，多骑驴游肆山水间，宾朋至者亦给一驴。苏子瞻诗所谓「骑驴渺渺入荒陂」是也。后好乘江州车，坐其一箱，其相对一箱不可虚，苟无宾朋，则使村仆坐马共载而行，其真率如此。
温公熙宁三年辞枢密副使，不拜。四年自永兴路安抚使迁京西北路安抚使，又辞不受。请西京闲局留台，许之。优游多暇，访求河南境内佳山水处，凡目之所睹，足之所历，穷尽幽胜之处。十数年间，倦于登览，于是乃与楚正叔通议、王安之朝议耆老者六七人相与会于城中之名园古寺，且为之约：果实不过五物，食肴膳不过五品，酒则无算，以俭则易供，简则易继也。命之曰「真率会」。文潞公时以太尉守洛，求欲附名于其间，温公为其显，勿纳也。一日潞公伺其会，戒厨中具盛馔，直为往造焉。温公笑而延之，戏曰：「俗却此会矣。」相与欢饮，夜分而散，亦一时之盛事亦曰平会。温公后与人曰：「吾□知不合放此老入来。」
章子厚尝言释氏戒妄语事，司马君实曰：「妄语莫大于释氏，神通变化之事在理必无，而释氏昌言之，非妄语而何？」
司马温公卒，门人或欲遗表申入谏语。程正叔曰：「此公平生来未尝欺人，可死后欺君乎？」
欧阳公居颍，日与正献公及刘敞原甫、魏广晋道、焦干之伯强、王回深甫、徐无逸从道，七人会于星聚堂。分题赋诗，得「瘿木壶」，其诗曰：「天地产众材，任材谓之智。栋桷与楹?弋，小大无有弃。方者以矩度，圆者中规制。嗟尔木之瘿，何异肉有赘。生成臃肿姿，赋象难取类。隐栝所不施，钩绳为尔废。大匠睨而往，恻然乃有意。孰非造化功，而终不朽器。刳剔虚其中，朱漆为之外。?阜浆挹酒醴，施用惟其利。牺象非不珍，金?岂不贵。设之于楹阶，十目肯注视。幸因左右容，及见为奇异。人之于才性，夫岂远□是。性虽有不善，在教之揉励。才无不可用，由上所措置。饰陋就其长，皆得为良士。执一以废百，众工何由备。是唯圣人心，能通天下志。」识者于是知公有辅相之器。
初，欧阳文忠公举苏子瞻、沈文通举苏子由应制科，兄弟皆中选。时介甫知制诰，以子由对策专攻上身，及后宫封还词头，乃谕文通为之词曰：「虽文彩未极，□贯靡究，朕知可谓爱君矣。」盖文与介甫意正相反。子由谢启云：「古之所谓乡原者，今之所谓中庸常行之行；古之所谓忠告者，今之所谓狂狷不逊之徒。」又云：「欲自守以为是则见非者，皆当世之望人；欲自讼以为非则所守者，亦古人之常节。」
欧阳公在翰林日建言：谶纬之书，浅俗诬怪，悖经妨道，凡诸书及传疏所引，请一切削去之，以无误后学。仁宗命国子学官取诸经及正义所引谶纬之说，逐旋写录奏上。时执政者不甚主张之，事竟不行。
滕元发知郓州，欧阳公经过，自作口号，有两句：「韩愈文章名一代，霍光事业冠三军。」时魏公犹在
王乐道陶，裕陵之初，自御史中丞罢为枢密直学士，知陈州，郁郁不得志。先是，乐道尝为颍府及东宫官长，践阼之初，上章言：当用某人为某官，某人为某官；唯阙集贤相，盖以自处也。至是诗云：「本自储王羽翼客，今为天子腹心人。」又诗云：「杀吾贤相嗟何及，负此良朋叹已迟。」及至陈州，《谢上表》云：「诚欲尊奖主威，收还君柄，六乡绝分晋之祸，三家无弱鲁之强。」又言：「方幸君幼之足陵，岂思天戒之可畏。」又云：「唯是真宗久病，丁谓弄权，已去复留，异时同恶。」又云：「攀附旧僚翻作吠尧之犬，选揄新进皆为媚灶之人。」
熙宁七年，吕吉甫为翰林，进《端午门帖子》曰：「虚心清暑殿，预戒一阴生。」盖意有所指也。
邵尧夫雍居洛下三十年而乐圣人之道焉。予屡造其隐居，尧夫言以未尝皱眉为自得。
熙宁末，王元泽作待制，程公逊诗曰：「润色圣猷双孔子，裁成天下两周公。」
西台王大成称左司云：「堂堂君子貌，落落大臣形。」丰夫与左司书云：「反本还原已深明于自己，入神致用将博济于明时。」
刘仲逢之为郎也，缘修条事以檄召三帅。帅不肯来，封檄闻上。上使中黄门赐手札曰：「朝廷待遇三帅，亚于二府，是何小臣辄敢呼召？」
嘉定中，朝廷患榷货务支百官诸军月俸不继，命从官二人计度事。其二人者，以禁帑有滞，货久不发，乃奏大损其价以售民。数日之间，用度以给，人皆以为善。独三司老吏非之，众不谕也。既而榷货常日所入甚亏缩，适与所得数合。盖商贾所持钱本有常数，利其贱者则常所卖者无钱以售，理自然也。
治平初，某监药密库出黄蘖供染纸处，其色甚鲜。近闻乃以红花退水染纸，纸甘蠹聚，当益速坏矣。
王嗣宗真宗朝守?州，旧有狐王庙，相传能与人为祸。福州人畏事之，岁时祭祀祈祷不敢少怠，至不敢道胡字。嗣宗至郡，集诸邑猎户，得百馀人，以甲兵围其庙，薰灌其穴，杀百馀狐。或云有大狐从白光中逸去，其妖遂息。后人有复为立庙者，则寂然无灵矣。嗣宗后帅长安。处士种放，人主所礼，每帅守至，辄面教之。嗣宗不服，以言拒之，放责数嗣宗，声色甚厉。嗣宗怒，以手批其颊。先是，真宗有敕书令种放有章奏即付驿，欲使即乘驿。放乘驿，诉于上前。上特于嵩山阳置书院以处之，而不加罪嗣宗。去郡，有人送诗曰：「终南处士威风减，渭北妖狐窟穴空。」嗣宗大喜，归告其子孙曰：「吾死，更无为碑记，但刻此诗于石，立于墓傍，其为荣也多矣。」
皇?中，张尧佐为三司使。时尧佐兄女贵妃有宠。言事官王举正、包拯、唐介等言：「尧佐，妃之族叔，以恩泽进陛下，富之可也，贵之可也，然不可任以政事。」仁宗特为诏：「自今后、妃之家及尚主者不得与政。」迄今为故事。贵妃卒，赠温成皇后。欧阳公为学士，立春，进门帖子，其《温成阁》诗曰：「内助从来上所嘉，新春不忍见新花。君王念旧怜遗族，常使无权保厥家。」
何郯《上仁宗论张尧佐不可进处二府》：「臣伏见三司使礼部侍郎张尧佐庆历六年冬从开州来，是时犹作南宫散郎，自顷至今，不五六年间，遂历尽要近，乃尹京邑及司籍。计缘尧佐虽由进士登第，历官无他过，然骤被宠用，人情皆以止缘后宫之亲，非复以才能许之。况三司使位望任使为二府之亚，?步便至。今尧佐充三司使已逾年，若大飨记事，众议谓陛下以酬劳为名，必当进用尧佐在两府。果如众议，命行之日，言事之臣必以死争。当是之时，陛下欲决用尧佐则黜言者，听用言者即顷刻罢尧佐。酌之两途，必难并立。然用尧佐而黜言者则累德，听言者而罢尧佐则伤恩。累德则损归圣躬，伤恩则怨起近戚。欲圣躬无所损，外戚无所怨，莫如富贵尧佐而不假之以权，如李用和处之，正得宜也。前古近戚成败之间，其鉴不远。崇宠过当则不免祸咎，抑损得所则必能安全。祸咎安全不唯其家系之，抑亦国随而兴衰也。此书传所载，不可悉数。陛下聪明，固宜监观往事以为社稷之计。前岁陛下备礼，册命贵妃，外廷纷纭，已有物议。然臣当时未尝论列者，盖以天子列嫔妃之位，明有典章，若不干预政事，置亦无害。今用尧佐至三司使，已是预政事，况于进处二府，则天下之议当以为如何？尧佐进用与否，固亦未测陛下之意，然而已进用而后言，纵能追罢，在人臣颇获直名，于陛下已损盛德。固莫若先事而言，冀陛下审处其事，使无过差，则君臣上下之道两得之矣。臣以言责在陛下左右周旋四五年，但事干朝廷大体及大奸大蠹，无不论列，蒙陛下多赐采纳。今以亲老方将外补，唯于尧佐一事心知不可而遂不建一言，则异时臣负怀情不尽之责，故于将行不敢默默而复布腹心焉。伏望陛下幸采臣章，俯从公议，不徇一时之爱，以全千古之名，则虽尽南山之竹，不足载德之美盛。与夫宠一人而失天下之心者，不可同日而语也。」
包拯《上仁宗论张尧佐除四使不当状》：「臣伏观张尧佐优异之恩，无有其比。窃以尧佐素乏材能，徒以夤缘后宫，侥幸骤进。国家计府须材以办经费，尧佐猥尸其职，中外咸谓非据。近者台谏继有论列，陛下虽罢其任使，而复加崇宠，转逾于前，并授四使，又赐二子科名。贤愚一词，无不嗟骇。夫爵赏名数，天下之公器，不当以后宫疏戚庸常之材过授宠渥，使忠臣义士无所激劝。且尧佐居职，物论纷纭，固当引分辞避而晏然恃赖，曾无一言自陈，叨窃居位，日觊大用及异恩。既出复托以假告，未即只受其意尚。若不足继有，邀求不虔，君命莫甚于此者。昔汉帝时，冯野王以昭仪之兄在位，多举其行能，帝曰：『吾用野王，后世必谓我私后宫亲戚。』本朝太宗皇帝孙妃之父止授南班散秩，盖保全后宫戚属，不令事势借盛以取颠覆。伏望陛下远鉴前古美事，近守太宗皇帝圣范，追取尧佐新命，除以一郡以熄中外之议。伏以陛下临驭以来，孜孜勤政，无有失德。今忽行此事，有损圣明。若滥赏必行，则朝纲威柄由此堕紊。四方骇任人之失，二鄙萌轻国之心。臣方叨司宪，适睹除命事干国体，不敢缄默。望圣慈开纳，速降指挥。或臣言之不行，即乞罢臣宪司，出补远郡。」
元符二年八月丙申，宣吕惠卿移镇制，章子厚诣文德押麻，询许、蔡二公云：「夔连三日留身，又留三?子，莫是荐士否？」冲元笑云：「必是大差除。」元度云：「非也。」是日乃刘后满月。九月丙午，召学士蒋之奇，入见，上指曰：「座后文字付之奇立贤妃刘氏。」之奇奏云：「封建妃嫔、诸王，皆中书具熟状付学士院，唯拜相则面受诏旨。此不知是何文字？」上云：「此皇太后所降手诏，亦不必进熟状，只依此批旨。」之奇乃启封，云：「皇帝所咨近臣请建中宫事，刘贤妃柔明懿淑，德冠后宫，诞育元良，为宗庙万世之福。今中宫将建，非斯人其谁可当？所宜备举典册，以正位号。」之奇读讫，乃批云：「九月七日内东门面奉圣旨，贤妃刘氏可立为皇后，以今月八日降旨处分。」元符三年上皇践阼，长乐垂帘，有诏命蒋枢密进入所降诏书。长乐乃云：「初并不知，验得乃是内侍刘友端书写。」宰执方相顾询问，章子厚遽云：「是?进入，先帝云已得两宫旨令撰，大意云：非斯人谁可当。莫不指其大意否？」卞云：「且不知有此因依。」之奇云：「当时只道东朝语，故着之麻。」询论及帘前，太母闻?自认草，再三嗟叹云：「当初将谓刘友端稍亲文墨，恐友端所撰，即不知是相公做。」之奇云：「?更不成人，无可议者。」?略无怍色。
元符二年九月八日，降制册贤妃刘氏为后，择二十七日发册。正言邹浩自试院中出，乃以二十五日上殿论册后事不当。是日批，出邹浩勒停新州羁管，仍令开封府即日差人押出门。二十六日习仪殿庐中，批付三省，以吕嘉问举官不当，削一职，展三年磨勘。已而御史左肤论开封迟留浩不即日出城，又于城外蟠留累日。下嘉问状，又送御史台，令原差人具析有何人祖送浩者。上至面谕辅国云：「士大夫有易服自别门出往劳送之者，而所差人不能尽职，往还之人日盛。」安?又乞根治，遂送御史台制勘，悉得姓名。都讲王回乃吏部尚书叶祖洽所荐，与浩最为密熟，首就逮系至台中。诘之，乃能诵浩所上章千馀言。安?等上章以为回尝预谋，先削籍编置。馀出谒者皆冲替，有赠遗者皆追官敕停，唯举人罚金。蒋之奇、吕嘉问、叶祖洽尝通简，皆落职小郡。未几又摄浩弟沼就台诘之，得朱绂、傅楫辈尝赆以金者，亦皆追停。都水使者曾孝广又以张商英曾对己言：「邹浩立如此大名节，岂肯要人物？」遂申尚书省陈告。崇政殿说书周种尝对馆阁方天若称浩曰「难。」天若以告蔡京，京以上闻，种、天若皆贬。右丞黄履引刘禹锡、唐介等，欲徙之内地，罢政守亳州。国子祭酒周尝对客称终是好人，贬郴州监酒。又朝奉郎监进奏院曾诚素与浩友善，诚乃嘉问婿，浩本诚所引，亦送部与外任差遣。已而又遣广西漕臣钟正甫就勘问浩于新州，除已施行之人外，更有馈遗者否，未报而哲庙遗制已下矣。
元?垂帘故事：中书密院赴内东门，以次覆奏。元符末，上皇践阼，钦圣垂帘，章?恐独对陈其误国本末，遂呼尚书省礼房出?子云：「内东门覆奏须同奏，乃太常所定。」三省密院得旨，依干兴中丁谓欲独奏事，众以为不可。此乃故事。西府云：「密院独班于帘前奏未决，岂可不商量后便如此定？」蔡卞云：「须检故事，要是密院乃以先定三省密院同奏事。」皇太后以与故事不同，令本房以贴子问三省门下云：「不知原改，因以尚书省，但检坐故事回报。」中书云：「请问太常寺。」遂下太常寺，答云：「蒙门下相公指挥，改覆字作同字。」既呈上，云：「三省亦呈来云：枢密院于帘前独班奏事，固自以为未安，然于皇太后礼数有所贬损，既不曾与同列商量，又不曾面奏取旨，只暗地谕太常寺改覆奏作同，以此不收不理会。」太母云：「这里也不争，却是他朝廷事体，合改正须改正。」遂依故事改正，作以次覆奏。卞云：「章?岂但此事不商量，于定宗庙社稷大计，亦不与众人商量便启口，众莫敢异。」
建中靖国元年五月，忽中批太常博士范致虚除右正言。是时蔡京犹以宫祠居钱塘，举朝莫知所自。盖范氏兄弟素与左阶道录徐知常相善，皆建阳人，亦露中表。知常出入温成张后家，上皇践阼，内中张贤妃进御侍王氏，首见亲幸，张妃盖温成侄也。知常既因缘张门知名禁中，又以符水有效于元符，殿中黄冠之盛自知常始。致虚乃因知常达姓名于元符，且道其平日趋向，以非相蔡京不足有为。时宫禁宦官合为一辞以引京，外廷自宰执而下，拒之方众。忽得一致虚，遂丞用之，以示好恶，故有是命。致虚就职未久，乃乞收用。安?《蹇序辰疏》云：「二臣之罪不除，则两朝之谤终在外廷。不知结缔已深，如吴材、王能甫皆致虚所引，犹欲痛贬致虚。」上虽黾勉从之，出为郢州通判，寻复以起居舍人召矣。
邓洵武本蔡卞所引，元符末，卞去位，乃附蔡京。韩、李当国，自右史移少常。建中靖国六月，洵武进一《爱莫助之图》，谓主上方绍述先志，朝中无人助者。其图大抵如史书年表，列为旁通，分左右，序中立，其目自宰执、侍从、台谏、郎官、寺监、馆阁、学校，分为七隔，左曰绍述，右曰元?，左序每隔三数人，宰执但温益一人而已。右序自宰执而下举朝士大夫皆在其间，又于左序别立一名，用小贴子，已揭去。其下注云：「若欲绍述先烈，非相斯人不可。」出付温益，乃欣然奉行，乞籍记异论之人。于是上决意用京，时事自此变矣。
龙昌期少时为僧，尝上朱台符诗曰：「先砚书名纸，磨钱掷卦爻。侯门千万仞，应许老僧敲。」台符爱其材，劝之业儒。昌期博极群书，而议论怪僻。蜀人张公?之徒、知名士皆师事之，其徒甚众。文潞公荐于朝，得官。仁宗诏给笔札，令进所撰经义。嘉?书成，诣阙上进，赐五品服及金帛。其书谓：「诗无比兴，如鸳鸯者，遂仰也。」大率如此。又以周公为周之贼，于是台谏交攻。昌期自诣登闻鼓院，还纳所赐，听之景纯家兄时判鼓院，今国史但言以人言追夺，误也。昌期过洛，□潞公责其不能为己辩明。潞公曰：「朝廷方崇尚周孔之教而先生非之，故至此耳。」昌期曰：「某何尝非孔子，但非周公耳。」潞公曰：「亦足矣。」
正献守颍时，有诚大士在湖西荐福院讲《华严经》。颍ヘ张隐之比部喜内学，旧与诚游。一日诚为素馔，召隐之。公闻之，使人语诚，欲掇坐。诚即加笾豆之实，而隐之家亦备蔬俎甚丰。公又盛为具以往，人言有此院来未有此盛会也。公问：「佛许十二时中，以二时外学？」诚曰：「□医卜之类欤？」隐之曰：「外学者，学佛学法耳。然则不许其外学时，正念而已。正念者，无念也，曹洞所谓正位是也。宗师谓佛也，着不得。」呜呼，今得二时内学，可贵矣。庞公曰：「我贵刹那净。」
《金州书》所言道义往复，《书问》所谈至理，往往箭锋相注于邮中函，盖合于半道，岂唯同道？方知抑亦同病相忧故也。安般三昧计日见功，一切时中凡资于人者，必非安乐，不以长要人说话，要人相伴，要人娱乐，乃说至话。句似有误。须是自着力，受用始得王泉老举赵州云；「小便虽小事，须是老僧亲去。」古来禅人相见，撞着磕着，如电光石火，便识得破，作得主，正为境界现前，时要如此。枝梧息观，如何更须观一切法空，念念不忘？得助成定力，又须于行住坐卧时系念不忘，则易熟。如来座者，一切法空，是祥师云：「无我者，能宴坐。」学道之人，虽知一切法皆空，若临事未能消遣，先须谛观是身无常，是身无苦，是身无我，是身皆空，久自休歇。皆是渐门修。无量心其四曰：「舍然后实，无我人众生。」又曰：「知再读《般若》，甚善。」君子闲居，固当自强不息。礼有小心外貌斯须之戒，况在困者，尤宜加意整励，非独禅诵为然。饮食动静，皆应自立，章程譬如女工，日有丈尺。《易》曰：「利用恒无咎，未失常也」；报慈云：「老僧百无所解，日日一般牧马童子乘日之车」：皆此意也。稍或旁徨徙倚手耆颐，则不期于忧而忧自至，岂惟旁观有泽畔之容，亦不能使家人忘其贫矣。行歌拾穗犹是假修，弹琴读书自有常乐，更若向上一路，则《契经》有一偈：「那伽行在定，那伽住在定，那伽坐在定，那伽卧在定。」
尽大地是个自己，山河世界一切物象皆是自己建立，犹如昼夜云。既知如是，则我人众生寿者种种违顺法非法相，莫不皆空。若向这里信得及，把得住，见得彻，便可随缘消旧业，任运着衣裳，饥来吃饭，困来打眠，更有何事求？坐禅习定者，如牧牛人，瞥然在魔界，便谓牛已奔逸，起来作力，牵回系在旧处。如此不三两回，已疲劳矣。若知只是妄想颠倒，梦见牛走，忽然惊觉，乃知牛本不动，常在旧处，自然不劳心力，通作一片。
普安知藏道者，指大藏语人曰：「如来说一大藏经教，大意欲人省事向里来。」辞虽浅，语甚要。
《大般若涅?经》云：凡所引喻，不必尽取少分，或取多分，或复全取。如言如来面如满月，是名少分。成实论之譬喻，不必令尽相似。如言乳贝，但取其色，不取其坚软。言面如满月，但取盛满，不取形色。
顾子敦奉使，北人尝问学佛否，答曰：「临未从常事于此。」又言：「王明叟不喜佛事、释氏学。」二君皆儒臣也，其言如此，盖儒学有所未至耳。北人有问子敦：「南朝为重佛、为重道？」子敦答曰：「重儒。」为世教者自当如此。
江宁进士王令逢原少不羁，好为狂诡之行，或跨驴入山，每以蒸饼十数挂驴项上。后改节师事王介甫，介甫雅重之。时蒋颖叔亦在介甫之门。或问二人之行，以王令方申公，以蒋方刘原甫。王令既卒，有诗云：「行藏已许终身共，生死那知半路分。」后为作传云：「王令《蝗子》诗其略曰：『始知在人不在天，譬如蚤虱生裳衣。鱼枯生虫肉腐蠹，理有常尔夫何疑。』又长篇云：『至和改元之一年，有蝗不知是何来。一蝗百子月再孕，恐渐高厚塞九垓。』死时才二十三，早慧而夭。」逢原见器于荆公，公以夫人女弟妻之，为嫁其遗腹女于吴师礼，后历右司外郎。子说，其外孙也。
魏野之门人潘阆欲往京师，其师止之不听。既至而后悔之，作诗曰：「不信先生语，刚来帝里游。清宵无好梦，白日有闲愁。」真宗闻之不悦。他日自华山东来，倒骑驴以行，曰：「我爱看华山。」其实不喜入京也。故当时有潘阆倒骑驴之说。
治平中，见程正叔先生言：「今之守令，唯制民之产一事不得为之。其他在法度中，甚有可为者，患人不为耳。」
伊川程正叔尝言：「史称有人至西域，见婴儿生木叶上，见人则笑，摘之则死。此妄也，理中无此事。」愚意以为天地之间，苟人心之所能思，口之所能言者，皆有之。
族父仲仪少卿曾获一小蜃蛤，其中隐出蛰龙之形，头角尾足鳞鬣，皆具龙之屈伸变化，信可验也。其子希元至今宝之。
李景弼性淳厚，尝因话次触人忌讳，是人勃然变乎色，厉然形乎言，而李不知是人之愠己也。少顷，复触之如是者数四。人始谅其无他，颜色如故，而李卒不悟。
李翰林宗谔，其父文正公?秉政时，避嫌远势，出入仆马，与寒士无异。一日中路逢文正公，前驺不知其为公子也，遽呵辱之。自后每见斯人，必自隐蔽，恐其知而自愧也。
有人请见武平，仓卒忘易巾帻，遂着帽以进。武平言色不动，相见如常，其人既退始觉。
子进居先公之丧，在旧第极北小堂中，诵经篱之外，即李氏故宅。今众家居之，歌哭斗气与夫鸡狗牛马之声，喧然杂入于耳。子进听之如谷听响焉，不以入心。所以能尔者，以我无预于彼之休戚故也，若夫室中之声□，亦如是者。其得道之人乎？戊寅年记
子进在颍，就叔弼借接篱，弼有诗曰：「奉借山公旧接篱，最宜筇杖与荷衣。习家池上花初盛，醉后多应倒载归。」子进以为精绝，不可继也，遂无和。
刘庠弹欧阳修于英宗衰服下着紧丝花袄子，曰：「细文丽密，闪色鲜明。衣于纯吉之日，已累素风；服于大丧之中，尤伤礼教。」
荥阳公为郡，处分公帑蓄鳆鱼、诸干物及笋干、蕈干以待宾客，以减鸡鸭等生命也。
入内都知张留后茂则凡上樽酒、太官膳、团茶，皆不食。食之美，不终食，命彻去。或曰：「子不法王介甫乎？介甫之于饮食，精粗交进，而无所择。」曰：「安敢望介甫？介甫无心于饮食者也，故如是。如予者，朝食珍则暮不能粝食，是于饮食未能无心也。将以予之不可学介甫之可。」壬申年书
八珍者，淳熬也，淳母也，炮也，捣珍也，渍也，熬也，糁也，肝骨也。先儒不数糁，分炮豚炮?为二，皆非也。
苏子瞻一日称熟猪肉之美，淳夫曰：「其奈发风何？」子瞻笑谓予曰：「淳夫诬告猪肉。」
士人多就禅刹素食，人或相劝，以素食恐虚人脏腑。有何道人震者在彼参禅，或以此说问，何答曰：「有多少事不说，蒸饼食?食乇岂解虚人脏腑者？」
都城西南十五里，有地名鏖糟陂，土人恶之，自易为好草陂。乡之人犹袭旧号，问彼方之民，佥曰：「好草陂也。」
天汉台桥西旧有邓相公庙，世传邓通庙。近岁庙官自榜其前曰：「此乃汉邓禹庙，非邓通也。」

        </div>
      </div>
    </div>
  </div>
</div>
<!--update:2025-08-30 10:04:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>