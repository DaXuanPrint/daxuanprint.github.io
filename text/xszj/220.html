<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,总目,仕学规范编书目,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,仕学规范全文在线阅读,仕学规范全文在线下载,大玄古籍书库">
<meta name="description" content="四十卷。南宋张镃撰。张镃字功父，又作功甫，又字时可，号约斋，临安(今浙江杭州)人。累官承事郎、直秘阁、权通判临安府事。开禧三年(1207)为左司郎官，参与谋诛韩侂胄。后忤宰相史弥远，贬死象台。(今广西象县)。工诗词，广交游，著有《南湖集》等。是书搜集名臣事迹，分门别类，整理成篇。全书共分为学、行已、莅官、阴德、作文、作诗六类。统载宋代名臣事状，并征引原文，各著出处。颇有可取之处，如所采《九朝名臣传》诸书，俱为修史者所据依，故多与史合。且可补其遗阙，如所录范仲淹镇青、社时，设法免青民辇置之苦，青民为之立祠;">
<title>仕学规范_张镃_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">仕学规范</span> <br/>
          作者： <span class="inputVal" id="bkauthor">张镃</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,完结</span> <br/>
          字数： <span class="inputVal" id="bknum">[book_length]120769</span> <br/>
          说明： <span class="inputVal" id="bkdec">四十卷。南宋张镃撰。张镃字功父，又作功甫，又字时可，号约斋，临安(今浙江杭州)人。累官承事郎、直秘阁、权通判临安府事。开禧三年(1207)为左司郎官，参与谋诛韩侂胄。后忤宰相史弥远，贬死象台 (今广西象县)。工诗词，广交游，著有《南湖集》等。是书搜集名臣事迹，分门别类，整理成篇。全书共分为学、行已、莅官、阴德、作文、作诗六类。统载宋代名臣事状，并征引原文，各著出处。颇有可取之处，如所采《九朝名臣传》诸书，俱为修史者所据依，故多与史合。且可补其遗阙，如所录范仲淹镇青、社时，设法免青民辇置之苦，青民为之立祠;又赵抃治越州，岁荒，令贮米者反增价粜之，而其后更贱，百姓全活：又张方平知昆山县，收余赋以给贫民，而止民数十年侵越之讼等。所据 《四科事实》、《哲宗名臣传》等书，今皆不传，而三人本传又未载其事。此类补史之处颇多，足资考证。此书与朱熹《名臣言行录》体例虽然不同，但其为一代文献之征则相同也。今传仅有《四库全书》本。</span> <br/>
          封面： <span class="inputVal" id="bkimg">Z_11984.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]仕学规范
[book_author]张镃
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,完结
[book_length]120769
[book_dec]四十卷。南宋张镃撰。张镃字功父，又作功甫，又字时可，号约斋，临安(今浙江杭州)人。累官承事郎、直秘阁、权通判临安府事。开禧三年(1207)为左司郎官，参与谋诛韩侂胄。后忤宰相史弥远，贬死象台 (今广西象县)。工诗词，广交游，著有《南湖集》等。是书搜集名臣事迹，分门别类，整理成篇。全书共分为学、行已、莅官、阴德、作文、作诗六类。统载宋代名臣事状，并征引原文，各著出处。颇有可取之处，如所采《九朝名臣传》诸书，俱为修史者所据依，故多与史合。且可补其遗阙，如所录范仲淹镇青、社时，设法免青民辇置之苦，青民为之立祠;又赵抃治越州，岁荒，令贮米者反增价粜之，而其后更贱，百姓全活：又张方平知昆山县，收余赋以给贫民，而止民数十年侵越之讼等。所据 《四科事实》、《哲宗名臣传》等书，今皆不传，而三人本传又未载其事。此类补史之处颇多，足资考证。此书与朱熹《名臣言行录》体例虽然不同，但其为一代文献之征则相同也。今传仅有《四库全书》本。
[book_img]Z_11984.jpg


[book_title]提要
（臣）等谨按仕学规范四十卷宋张鎡撰鎡字功甫本成纪人流寓临安循王俊之诸孙也官至奉议郎直秘阁是书分为学行己涖官隂德作文作诗六类统载宋儒臣事状并着出典所采九朝名臣传诸书俱为修史者所依据故多与史合且可补其遗缺如所録范仲淹镇青社时设法免青民辇置之苦青民至为立祠又赵拚治越州岁荒令贮米者反增价粜之而其後更贱民胥全活均云出四科事实又张方平知崑山县收余赋以给贫民而止民数十年侵越之讼云出哲宗名臣传今其书皆不传而三人本传亦未载此类颇多均可以资考证盖与朱子名臣言行録体例虽殊而于当代文献均为有关者也
乾隆四十一年五月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]总目
●仕学规范总目
卷一
为学
卷二
为学
卷三
为学
卷四
行巳
卷五
行巳
卷六
行巳
卷七
行巳
卷八
行己
卷九
行己
卷十
行己
卷十一
行己
卷十二
行己
卷十三
行己
卷十四
涖官
卷十五
涖官
卷十六
涖官
卷十七
涖官
卷十八
涖官
卷十九
涖官
卷二十
涖官
卷二十一
涖官
卷二十二
涖官
卷二十三
涖官
卷二十四
涖官
卷二十五
涖官
卷二十六
涖官
卷二十七
涖官
卷二十八
涖官
卷二十九
隂德
卷三十
隂德
卷三十一
隂德
卷三十二
作文
卷三十三
作文
卷三十四
作文
卷三十五
作文
卷三十六
作诗
卷三十七
作诗
卷三十八
作诗
卷三十九
作诗
卷四十
作诗

[book_title]仕学规范编书目
●仕学规范编书目
太祖朝名臣传
太宗朝名臣传
真宗朝名臣传
仁宗朝名臣传
英宗朝名臣传
神宗朝名臣传
哲宗朝名臣传
徽宗朝名臣传
钦宗朝名臣传
皇朝名臣四科事实【魏彦惇德允编】
皇朝类苑【江少虞编】
皇朝名臣言行录【朱熹元晦编】
杨文公谈苑【亿大年】
小畜文集【王禹偁元之】
张乖崖语录【咏复之】
丁晋公谈录【谓谓之】
王文正公言行录【曾孝先】
宋景文公杂志【祁子京】
宋子京笔记
庐陵文集【欧阳修永叔】
濂溪通书【周敦实茂叔】
胡安定言行录【瑗翼之】
胡安定孝行录【翼之编】
程氏遗书【颢伯淳颐正叔】
程氏外书
横渠理窟【张载子厚】
横渠语录
临川文集【王安石介甫】
范忠宣公言行录【纯仁尧夫】
元丰类藁【曾巩子固】
王氏谈渊【陶乐道】
杜氏谈录【滋务之】
麈史【王得臣彦辅】
孙氏谈圃【舛君孚】
倦游杂录【张师正】
涑水迂书【司马光君实】
元城语录【刘安世器之】
元城谭录
南都道护录【胡珵编】
名贤遗范录
东轩笔录【魏泰】
节孝先生语【徐积仲车】
渑水燕谈【王辟之圣涂】
韩魏王别录【王岩叟编】
曾鲁公轶事【公亮明仲】
鼂氏客语
和氏谈选【平时】
韩庄敏公遗事【缜王汝】
文昌杂录【龎元英】
三苏文集【洵明允　轼子瞻　辙子由】
南昌文集【黄庭坚鲁直】
梦溪笔谈【沈括存中】
後山文集【陈师道履常】
後山诗话
李氏文集【廌方叔】
师友谈纪【方叔编】
上蔡语录【谢良佐显道】
龟山语录【杨时中立】
诗文发源【王直方归叟
唐子西语录【庚】
曲洧旧闻【朱昪】
李氏诗话【錞希声】
玉壶清话【僧文莹】
湘山野录【僧文莹】
冷斋夜话【僧惠洪】
泊宅编【方勺仁声】
陈氏诗话【辅之】
吴氏诗话【聿子书】
吕氏家塾记【希哲原明】
永嘉文集【周行巳恭叔】
闻见前录【邵伯温】
闻见後录【邵博】
步里客谈【陈长方齐之】
嬾真子録【马大年永卿】
涪陵记善录【尹焞彦明】
龙溪文集【汪藻彦章】
省心杂言【赵邦献】
许氏诗话【顗彦周】
分门诗话【李颀编】
艺苑雌黄【严有翼】
潜溪诗眼【范温元实】
珊瑚鈎诗话【张表臣】
石林避暑录【叶梦得少藴】
石林燕语
石林诗话
古今类事【委心子编】
古今总类诗话【任舟编】
吕氏童蒙训【本中居仁】
折狱龟监【郑克编】
张横浦语录【九成子韶】
张横浦日新
四六谈麈【谢汲景思】
五峯遗文【胡宏仁仲】
竹坡诗话【周紫芝少隐】
蒲氏漫斋录【大受】
乐善录【李昌龄伯崇】
韵语阳秋【葛立方常之】
夷坚甲志【洪迈景卢】
夷坚乙志
丽泽文说【吕祖谦伯恭】

[book_title]原序
●仕学规范原序
士大夫多媺天资至错诸行事往往鲜合中道才非不逮微法度也前言往行可傚可师佩服弗替如循三尺则幼学壮行焉往而不中节藐前修为易与肆吾意之所向跌宕乖盭漫亡据依幸而龊龊亡闻人犹以不能恕至如得声名处贵显有识将起贤者过之之叹斥规矩以觊全材屏范模而良器是图世固无若事也仰惟熙朝累圣缵承一以姬孔道学造天下士名公硕儒闻风作兴步武相属其大者功烈在天铭立鼎彛诚未易闚测至如问学之囦深操行之端方政事之精醇与夫隂功隐德奇辞奥论流播简册者皆足以擅称一时诒宪百世鎡天资庸檏粗知读书日思放涤膏粱之习以从贤士大夫後是以寤寐前哲采摭旧闻凡言动举措粹然中道可按为法程者悉泒分鳞次萃为钜编以便省阅夫致知必繇学故先之以为学学行之上也故次之以行巳行巳有余斯可推以及人故次之以涖官为政莫如德故次之以隂德有德者必有言故以诗文终焉谓其皆可为终身法遂目之曰仕学规范且析为四十卷庶几口咏心惟趣向弗譌昭然中庸大学之可敬俨乎正人端士之在左右语不云乎过者俯而就不至者跂而及余方用是自警亦愿与同志勉焉淳熙岁丙申四月秦川张鎡时可序

[book_title]卷一
●钦定四库全书
仕学规范卷一
（宋）张鎡 撰
○为学
司马温公光自成童凛然如成人七岁闻讲左氏春秋大爱之退为家人讲即了其大义自是手不释卷至不知饥渇寒暑年十五书无所不通文词醇深有西汉风
晏元献公殊留守南京范文正公仲淹遭母忧寓居城中晏公请往府学仲淹尝宿学中其教学者皆有法度勤劳恭谨以身先之夜课诸生读书寝息皆有时刻往往潜至斋舍詗之见先寝者诘之其人绐云适疲倦暂就枕耳仲淹问未就寝时观何书其人亦妄对仲淹即取书问之其人不能对乃罚之出题使诸生作赋必先自为之欲知其难易及所当用意亦使学者准以为法由是四方从学者辐辏其後宋人以文学有声名於场屋朝廷者多其所教也
霸州文安县主簿苏洵年二十七岁始大发愤谢其素所往来少年闭户读书为文辞岁余举进士再不中又举茂材异等不中退而叹曰此不足为吾学也悉取所为文数百篇焚之益闭户读书絶笔不为文辞者五六年乃大究六经百家之说以考质古今治乱成败圣贤穷达出处之际得其精粹涵畜充溢抑而不发久之慨然曰可矣由是下笔顷刻数千言其纵横上下驰骤必造於深微而後止盖其禀也厚故发之迟志也慤故得之精庆
历中范希文以资政殿学士判邠州尝语客曰某修学时最为贫窭与刘某同上长白山僧舍惟煮粟米二升作粥一器经宿遂凝以刀为四块早晚取二块断虀十数茎■〈酢上木下〉汁半盂入少盐煖而啗之如此者三年
朱昂侍郎甫弱冠辞亲游学其父给钱二千以为行资径入衡山书院服勤学问孜孜不怠夜则拾桐油子然以诵书三年业成而归复以二千纳于父封识宛然
司封郎中孔延之幼孤自感厉昼耕读书垄上夜燃松明继之学艺大成乡举进士第一遂中其科
李待制行简家素贫能刻志自学坐石上读六经每至夜分虽寒暑不以少易又聚木叶学书其笔法遒劲聚书至万余卷多手自抄写人谓之李书楼
石守道学士为举子时寓於南都其固穷苦学世无比者王侍郎渎闻其勤约因会客以盘餐遗之石谢曰甘脆者亦某之愿也但日享之则可若止修一餐则明日何可继乎朝享膏粱暮厌粗粝人之常情也某所以不敢当赐便以食还王咨重之
祠部郎中强至字几圣少有志节力学问年二十举开封府进士黜于礼部退而叹曰非有司之罪吾术未善耳乃益自刻励读书属文忘昼夜寒暑吴俗喜游嬉请谒公闭门一切谢絶当食不扬匕筯蚊虫■〈口替〉肤不一举手扑之曰是皆害吾学之功後果中上第
范忠宣公纯仁娶天章阁待制王质之女封魏国夫人公既娶为学益笃文正公门下多延贤士如胡瑗孙复石介李遇之徒与公从游昼夜肄业置灯帐中夜分不寝一举登皇佑元年进士乙科後公贵魏国犹收其帐顶如墨色时以示诸子孙曰尔父少时勤学灯烟迹也
盛文肃公度好学家居惟图书满前每归休未尝释手或劝之少休则曰吾自乐此非以为劳也
卫尉寺丞向纶雅有奇节不妄交自念世禄子弟溺志膏粱之间乃昼夜刻苦于学日诵数千言一记辄不忘
虞部郎中李虚舟家贫无书假本於人必手自抄录夜则弦诵长为辞章颇出流辈【已上出皇朝名臣四科事实】
崇政殿说书荥阳吕公希哲尝言後生初学且须理会气象气象好时百事是当气象者辞令容止轻重疾徐足以见之矣不惟君子小人於此焉分亦贵贱寿夭之所由定也【宋景文公杂志】
夫世无师矣学者当师经师经必先求其意意得则心定心定则道纯道纯则充於中者实中充实则发为文辉光施於世者果致三代两汉之学不过此也
学者不谋道久矣然道固不茀废而圣人之书如日月卓乎其可求苟不为刑祸禄利动其心者则勉之皆可至也【并出庐陵文集】
圣希天贤希圣士希贤伊尹顔渊大贤也伊尹耻其君不为尧舜一夫不得其所若挞于市顔渊不迁怒不贰过三月不违仁志伊尹之所志学顔渊之所学过则圣及则贤不及则亦不失於令名【出濓溪通书】
安定胡先生侍讲布衣时与孙明复石守道同读书泰山攻苦食淡终夜不寝一坐十年不归得家问见上有平安二字即投之涧中不复展读
安定先生自庆历中教学于苏湖间二十余年束修弟子前後以数千计是时方尚辞赋独湖学以经义及时务为先故学中有经义斋治事斋经义斋者择疏通有器局者居之治事斋者人各治一事又兼一事如边防水利之类故天下谓湖学多秀彦其出而筮仕往往取高第及为政多适於世用若老於吏事者由讲习有素也【并出胡安定言行录】
程先生曰治经实学也譬诸草木区以别矣道之在经大小远近高下精粗森列於其中譬如日月在上有人不见者一人指之不如衆人指之自见也如中庸一卷书自至理便推之於事如国家有九经及历代圣人之迹莫非实学也如登九层之台自下而上者为是人患居常讲习空言无实者盖不自得也为学治经最好苟不自得则尽治五经亦是空言
富贵骄人固不善学问骄人害亦不细
李吁问每常遇事即能知操存之意无事时如何存养得熟曰古之人耳之於乐目之於礼左右起居盘盂几杖有铭有戒动息皆有所养今皆废此独有理义之养心耳但存此涵养意久则自熟矣敬以直内是涵养意言不庄不敬则鄙诈之心生矣貌不庄不敬则怠慢之心生矣
吕与叔尝言患思虑多不能驱除曰此正如破室中御寇东面一人来未逐得西面又一人至矣左右前後驱逐不暇盖其四面空疎盗固易入无缘作得主定又如虚器入水水自然入若以一器实之以水置之水中水何能入来盖中有主则实实则外患不能入自然无事
志道恳切固是诚意若迫切不中理则反为不诚盖实理中自有缓急不容如是之迫观天地之化乃可知
学者须敬守此心不可急迫当栽培深厚涵泳於其间然後可以自得但急迫求之只是私己终不足以达道
昔受学於周茂叔每令寻顔子仲尼乐处所乐何事
真知与常知异尝见一田夫曾被虎伤有人说虎伤人衆莫不惊独田夫色动异於衆若虎能伤人虽三尺童子莫不知之然未尝真知真知须如田夫乃是故人知不善而犹为不善是亦未尝真知若真知决不为矣
大学乃孔子遗书须从此学则不差
孟子才高学之无可依据学者当学顔子入圣人为近有用力处
凡立言欲涵蓄意思不使知德者厌无德者惑
今之学者唯有义理以养其心若威仪辞逊以养其体文章物采以养其目声音以养其耳舞蹈以养其血脉皆所未备
以书传道与口相传■〈日煞〉不相干相见而言因事发明则并意思一时传了书虽言多其实不尽
今语道则须待要寂灭湛静形使如槁木心使为死灰岂有直做墙壁木石而谓之道所贵乎智周天地万物而不遗又几时要如槁木论心术无如孟子也只谓必有事焉【一本有而勿正三字】今既如槁木死灰则却於何处有事
须是大其心使开阔譬如为九层之台须大做根脚始得
孟子论四端处则欲扩而充之说约处则博学详说而反说约此内外交相养之道也
今志于义理而心不安乐者何也此则正是剩一个助之长虽则心操之则存舍之则亡然而持之太甚便是必有事焉而正之也亦须且恁去如此者只是德孤德不孤必有邻到德盛後自无窒碍左右逢其原也
所务於穷理者非道须尽穷了天下万物之理又不道是穷得一理便到只是要积累多後自然见去
人心作主不定正如一个翻车流转动摇无须臾停所感万端又如置镜空中无物不入其中有甚定形不学则却都不察及有所学便觉察得
伯淳在澶州日修桥少一长梁曾博求之民间後因出入见林木之佳者必起计度之心因语以戒学者心不可有一事
人心常要活则周流无穷而不滞於一隅
经所以载道也器所以适用也学经而不知道治器而不适用奚益哉
大抵学不言而自得者乃自得也有安排布置者皆非自得也
凡人才学便须知着力处既学便须知得力处
人之学不进只是不勇
古之学者优柔厌饫有先後次序今之学者却只做一场话说务高而已常爱杜元凯语若江海之浸膏泽之润涣然冰释怡然理顺然後为得也今之学者往往以游夏为小不足学然游夏一言一事却总是实如子路公西赤言志如此圣人许之亦以此自是实事後之学者好高如人游心於千里之外然自身却只在此
古人为学易自八岁入小学十五入大学舞勺舞象有弦歌以养其耳舞干羽以养其气血有礼义以养其心又且急则佩韦缓则佩弦出入闾巷耳目视听及政事之施如此则非僻之心无自而入今之学者只有义理以养其心
问学何以至有觉悟处曰莫先致知能致知则思一日愈明一日久而後有觉也学而无觉则何益矣又奚学为思曰睿睿作圣才思便睿以至作圣亦是一个思故曰强勉学问则闻见慱而智益明
士之於学也犹农夫之耕农夫不耕则无所食无所食则不得生士之於学也其可一日舍哉
学者言入乎耳必须着乎心见乎行事如只听他人言却似说他人事已无所与也
问圣人之经旨如何能穷得曰以理义去推索可也学者先须读论孟穷得论孟自有个要约处以此观他经甚省力论孟如丈尺权衡相似以此去量度事物自然见得长短轻重某尝语学者必先看论语孟子今人虽善问未必如当时人借使问如当时人圣人所答不过如此今人看论孟之书亦如见孔孟何异
凡读史不徒要记事迹须要识治乱安危兴废存亡之理且如读高帝一纪便须识得汉家四百年终始治乱当如何是亦学也
先生每读史到一半便掩卷思量料其成败然後却看有不合处又更精思其间多有幸而成不幸而败今人只见成者便以为是败者便以为非不知成者煞有不是败者煞有是底
今人多不会读书如诵诗三百授之以政不达使於四方不能专对虽多亦奚以为须是未读诗时授以政不达使四方不能专对既读诗後便达於政能专对四方始是读诗人而不为周南召南其犹正墙面而立须是未读周南召南一似面墙到读了後便不面墙方是有验大抵读书只此便是法如读论语旧时未读是这个人及读了後又只是这个人便是不曾读也
唐棣初见先生问学如何曰入德之门无如大学今之学者赖有此一篇书存其他莫如论孟【已上出程氏遗书】
仕学规范卷一

[book_title]卷二
●钦定四库全书
仕学规范卷二
（宋）张鎡 撰
○为学
学在知其所有又养其所有
学如不及犹恐失之不得放过也
学始於不欺闇室
学者有所得不必在谈经论道间当於行事动容周旋中礼得之
学者不学圣人则已欲学之须是熟玩圣人气象不可止於名上理会如是只是讲论文字
张思叔请问其论或太高伊川不答良久曰累高必自下
谢子与伊川别一年往见之伊川曰相别又一年做得甚工夫谢曰也只去个矜字曰何故曰子细检点得来病痛尽在这里若按伏得这个罪过方有向进处伊川点头因语在坐同志者曰此人为学切问近思者也
谢显道云学者先学文鲜有能至道至如博观泛览亦自为害故明道先生教余尝曰贤读书谨不要寻行数墨
谢显道习举业已知名往扶沟见明道先生受学志甚笃明道一日谓之曰尔辈在此相从只是学某言语故其学心口不相应盍若行之请问焉曰且静坐伊川每见人静坐便叹其善学【已上出程氏外书】
学者所志至大犹恐所得浅况可便志其小苟志其小志在行一节而已若欲行信亦未必能信自古有多少要如仲尼者然未有如仲尼者顔渊学仲尼不幸短命孟子志仲尼亦不如仲尼
要见圣人无如论孟为要论孟二书於学者大足只是须涵泳
闻见之善者谓之学则可谓之道则不可须是自求於已能寻见义理则自有旨趣自得之则居之安矣
义理之学亦须深沈方有造非浅易轻浮之可得也盖惟深则能通天下之志
为学大益在自能变化气质不尔卒无所发明不得见圣人之奥故学者先须变化气质
心解则求义自明不必字字相校譬之目明者万物纷错於前不足为害若目昏者虽枯木朽株皆足为梗
观书且不宜急迫了意思则都不见须是大体上求之言则指也指则所视者远矣若只泥文而不求大体则失之是小儿视指之类也常引小儿以手指物示之而不能求物以视焉只视於手及无物则加怒耳
书多阅而好忘者只为理未精耳理精则须记了无去处也仲尼一以贯之盖只着一义理都贯却学者但养心识明静自然可见死生存亡皆知所从来胷中莹然无疑止此理尔孔子言未知生焉知死盖略言之死之事只生是也更无别理
学者不可谓少年自缓便是四十五十二程从十四岁时便锐然欲学圣人今尽及四十未能及顔闵之徒小程可如顔子然恐未如顔子之无我
今人为学如登山麓方其迤逦之时莫不阔步大走及到峭峻之处便止须是要刚决果敢以进
学之不勤者正犹七年之病不蓄三年之艾今之於学加工数年自是享之无穷人多是耻於问人假使今日问於人明日胜於人有何不可如是则孔子问於老耼苌弘郯子宾牟贾有甚不得聚天下衆人之善者是圣人也岂有得其一端而便胜於圣人也
学不长者无他术惟是与朋友讲治多识前言往行以育其德
义理有疑则濯去旧见以求新意心中苟有所开明便劄记不思则还塞之矣更须得朋友之助一日间朋友论着则一日间意思差别须日日如此讲论久则自觉进也
学者只是於义理中求譬如农夫是穮是蓘虽有饥馑必有丰年盖求之则须有所得【已上出横渠理窟】
学者观书每见每知新意则学进矣
有志於学者都更不论气之美恶只看志如何匹夫不可夺志也惟患学者不能坚勇【已上出横渠语录】
子路无宿诺人告以有过则喜有闻而未能有行惟恐有闻此可谓有勇矣学者之病常在於无勇使之勇焉中庸之极可坐而臻也【出临川集讲说录】
予幼时先君日课令诵文选甚苦其词与字难通也先君因曰我见小宋【即景文公】说手抄文选三过方见佳处汝等安得不诵由是知前辈名公为学大率如此【出麈史】
学者所以求治心也学虽多而心不治安以为学【出涑水迂书】
先生谓马永年曰吾友後生未可遽立议论以褒贬古今盖见闻未广而涉世浅故也且如孔子万世师也方孟僖子且死戒其嗣懿子师孔子时孔子年尚少也又齐景公晏子适鲁问礼时孔子方年三十其後孔子年五十余方历聘诸国十四年而归鲁时孔子年六十三岁乃始删诗定书系周易作春秋只数年间了却一生着述盖是时学问成矣涉世深矣故其着述始可为後世法譬如积水於千仞之源一日决之滔滔汩汩直至于海其源深也若夫潢潦之水乍流乍涸终不能有所至其源浅也古人着书多在暮年盖为此也
先生曰某之北归与东坡同途两舟相衔未尝三日不相见尝记东坡自言少年时与其父并弟同读富郑公使北语录至於说大辽国主云用兵则士马物故国家受其害爵赏日加人臣享其利故凡北朝之臣劝用兵者乃自为计非为北朝计也辽主明知利害所在故不用兵三人皆叹其言以为明白而切中事机时老苏谓二子曰古人有此意否东坡对曰严安亦有此意但不如此明白老苏笑以为然先生又云前辈读书例皆如此故谓之学问必见於用乃可贵不然即腐儒尔武帝时严安上书谏用兵其略云今徇南夷朝夜即深入匈奴燔其龙城议者美之此人臣之利非天下之长策也郑公之言其源出於此【已上出元城语录】
司马温公尝言书不可不成诵或在马上或中夜不寝时咏其文思其义所得多矣
公又云司马文正对宾客无问贤愚长幼悉以疑事问之有草簿数枚常致坐间苟有可取随手记录或对客即书率以为常其书事皆真谨公见时已有三十余簿【出元城谭录】
胡珵问学者所守要道毕竟如何公曰寻常未尝与人言既蒙下问不敢不对学者所守要道亦只是一字更无两字只一勤字尽矣学者能勤则邪僻无自而生中立门人有黄锾者亦见问尝以是告之珵曰甚善甚善只为至诚无息学者诚以为主勤以行之不亦善乎公曰诚是本勤是末求之不已谓之勤才有间断便不可谓勤也【出南都道护録】
范文正在雎阳掌学有孙秀才者索游上谒文正赠钱一千明年孙生复道雎阳谒文正又赠十千因问何为汲汲於道路孙生戚然动色曰母老无以养若日得百钱则甘旨足矣文正曰吾观子辞气非乞客也二年仆仆所得几何而废学多矣吾今补子为学职月可得三千以供养子能安於学乎孙生大喜於是授以春秋而孙生笃学不舍昼夜行复修谨文正甚爱之明年文正去雎阳孙亦辞归後十年闻泰山下有孙明复先生以春秋教授学者道德高迈朝廷召至乃昔日索游孙秀才也【出东轩笔録】
王荆公教元泽求门宾须博学善士或谓发蒙恐不必然公曰先入者为之主
杨中立云人要为善须先明善始得
陈并巨中劝学文云凡不可与父兄师友道者不可为也凡不可与父兄师友为者不可道也
吕原明谓六经药方也史传是人之服药之效也
君子之学贵乎一一则明明则有功
君子之学必日新日新者日进也不日新者必日退未有不进而不退者唯圣人之道无所进退以其所造者极也【已上出晁氏客语】
忠宪公少年家贫学书无纸庄门前有大石就上学书至晚洗去遇烈日及小雨即张敝繖以自蔽时世间印板书絶少多是手写文字每借人书多得脱落旧书必即录甚详以备检阅盖难再假故也仍必如法缝粘方继得一观其艰苦如此今子弟饱食放逸印书足备尚不能观良可愧耻【出韩庄敏公遗事】
学者才有些所得便住人多易住唯顔子善学故孔子有见其进未见其止之叹须是百尺竿头更进步始得
今之学须是如饥之须食寒之须衣始得若只欲彼善於此则不得
或问或曰我初学问事必不当人必笑然我未有所得须直情言之若掩藏畏人笑徒自欺耳此言如何曰是也谓同坐诸子曰亦须切记此语【已上出上蔡语录】
仕学规范卷二

[book_title]卷三
●钦定四库全书
仕学规范卷三
（宋）张鎡 撰
○为学
语罗仲素云今之学者只为不知为学之方又不知学成要何用此事体大须是曾着力来方知不易夫学者学圣贤之所为也欲为圣贤之所为须是闻圣贤所得之道若只要博通古今为文章作忠信愿慤不为非义之士而已则古来如此等人不少然以为闻道则不可且如东汉之衰处士逸人与夫名节之士有闻当世者多矣观其作处责之以古圣贤之道则略无毫发髣髴相似何也以彼於道初无所闻故也今时学者平居则曰吾当为古人之所为才有事到手便措置不得盖其所学以博通古今为文章或志於忠信愿慤不为非义而不知须是闻道故应如此由是观之学而不闻道犹不学也
语仲素云某常有数句教学者读书之法云以身体之以心验之从容默会於幽闲静一之中超然自得於书言象意之表此盖其所为者如此【已上出龟山语录】
康节先公少日游学先祖母李夫人思之恍惚至倒诵佛书康节亟归不复出夫人捐馆康节特毁甚躬自爨以养祖父置家苏门山下康节独筑室于百源之上时李丞之子挺之东方大儒也权共城县令一见康节心相契授以大学康节益自克励三年不设榻昼夜危坐以思写周易一部贴屋壁间日诵数十遍闻汾州任先生者有易学又往质之挺之去为河阳司户曹康节亦从之寓州学贫甚以饮食之油贮灯读书一日有将校自京师出戍者见康节曰谁苦学如秀才者以纸百幅笔十枝为献康节辞而后受每举此语先夫人吾少日艰难如此当为子孙言之
伯温少时因读文中子至使诸葛武侯无死礼乐其有兴乎因着论以谓武侯霸者之佐恐於礼乐未能兴也康节先公见之怒曰汝如武侯犹不可妄论况万万相远乎以武侯之贤安知不能兴礼乐也後生辄议先贤亦不韪矣伯温自此於先达不敢妄论【已上出邵氏闻见录】
读书须是看圣人用心处自家临事时一一要使
学问虽是要从师然赖朋友相成处甚多师只是开其大端又体貌严重若於从容闲暇之际委曲论难须是朋友便发明得子细【已上出涪陵记善录】
吕居仁云学问当以孝经论语中庸大学孟子为本熟味详究然後通求之诗书易春秋必有得也既自做得主张则诸子百家长处皆为吾用矣
荥阳吕公尝说杨学士应之乐善少比闻一善言必书而记之荥阳公尝书于壁云惟天子为能备物惟圣人为能备德应之遽取笔录记之
荥阳公入学时二十一岁矣胡先生实主学与黄右丞安中履邢尚书和叔恕同斋舍时安中二十六岁为斋长和叔十九岁安中方精专读书早辰经书每授五百遍饭後史书可诵者百遍夜读子书每授三百遍每读书危坐不动句句分明
荥阳公教学者读书须要字字分明仍每句最下一字尤要声重则记牢
张横渠诗云若知居仁宅先须入礼门温公作横渠哀辞曰教人学虽慱要以礼为先伊川先生云子厚以礼教学者最善先有所据守然则横渠之教以礼为本也
顾公子敦内翰尝语东莱公云学者须习不动心事绪之来每每自试久久之间果能不动则必自知曰我不动矣由此观之前辈所以自立非徒然也
陈莹中尝云学者须常自试以观己之力量进否易曰或跃在渊自试也此圣学也
杨应之学士言後生学问聪明强记不足畏惟思索寻究者为可畏耳
荥阳公尝言所在有乡先生处则一方人自别盖渐染使之然也人岂可以不择乡就士哉
李君行先生尝言学者当以经书论语孟子如秤相似以秤量衆说其轻重等者正也其不等者不正也
後生学问且须理会曲礼少仪礼仪等学洒扫应对进退之事及先理会尔雅训诂等文字然後可以语上下学而上达自此脱然有得自然度越诸子也不如此则是躐等犯分陵节终不能成孰先传焉孰後倦焉不可不察也
正献公每时节必问诸生有进益否【已上出吕氏童蒙训】
士大夫学术须正一或不正往往操履皆邪其为利害不止及其一身吁可畏也然士夫孰不自以为正柰何其始辨之不明讲之不详得其形似执而不化遂为终身之害只如敎小儿自其发蒙时教之以正如曲礼言幼子常视母诳亦此理也汉景帝鼂错教用术数宜其亦不免也
或问独学无友当如何曰读古人书不可作死法看如此则便是益友
善画者於一枝一叶意象思索仅得其似而化工一陶千枝竞发万叶争秀浓纎小大不失毫发其劳逸不同而真伪自分人之所得於心与得於人者万万相远此可与知者道
或问学者欲正心如何下工曰须明乎善不然又恐错认【已上出横浦语录】
书犹麴糵学者犹秫稻秫稻必得麴糵则酒醴可成不然虽有秫稻无所用之今所读之书有其文雄深者有其文典雅者有富丽者有俊逸者合是数者杂然列于胷中而咀嚼之犹以麴糵和秫稻也醖酿既久则凡发於文章形於议论必自然秀絶过人矣故经史之外百家文集不可不观也
学者苟专意时文不知研穷经史则举业之外叩之空空亦可耻矣盖学经所以正吾心观史所以行吾决安可视为不急之务故前辈谓久不以古今灌溉胷次试引镜自观面目必可憎对人亦语言无味正谓此也
己以为是衆以为非己以为非衆以为是吾将何从曰学而已矣学而明乎善则是非不愧於圣人矣否则是非皆私心尔奚择焉
孔门学问非徒载之空言必期见於行事故子贡问孔子有一言而可以终身行之者乎孔子告之以其恕乎子贡行此一语平生铨品之心一旦消殒至谓纣之不善不如是之甚仲弓问仁孔子告之以出门如见大宾使民如承大祭仲弓行此二句至於可使南面学云学云空言云乎哉
朋友讲习固天下乐事不幸独学则当尚友古人可也故读论语如对孔门圣贤读孟子如对孟子读杜子美诗苏文则又凝神静虑如目击二公如此用心虽生千载之下可以见千载之人矣
君子之学岂志在取一第效一官而已饮食起居皆宰相事业也
文字有眼目处当涵泳之使书味存于胷中则益矣韩子曰沉浸醲郁含英咀华正谓此也
六经之书浩博而难穷故读易者如无春秋读书者如无诗学者莫若精意语孟语孟中得趣则六经皆可触类而知矣
山谷荅王观复书云所示诗文皆兴寄高远但语生硬不谐律吕或词气不逮初造意时此病亦只是读书未精博尔以此知读书虽贵博然博而不精亦无益也
如看唐朝事则若身预其中人主情性如何所命相如何当时在朝士大夫孰为君子孰为小人其处事孰为当孰为否皆令胷次晓然可以口讲而指画则机会圆熟他日临事必过人矣
凡前古可喜可愕之事皆当蓄之於心以此发之笔下则文章不为空言矣【已上出张横浦日新】
夫理不穷则物情不尽物情不尽则择义不精义不精则用不妙用不妙则不能所居而安居不安则不能乐天不能乐天则不能成其身矣故学必以穷极物理为先也然非身亲之则不能知味
大体既是正好用工近察诸身远察诸物穷竟万理一以贯之直造寂然不动之地然後能吉凶与民同患为天之所为矣此圣门事业也
尧授舜舜授禹曰人心惟危道心惟微微言微妙也危言无常也故孔圣自十五志於学积十五年工夫然後敢以立自许自是而後每积十年工夫而後一进未至纵心所欲不踰矩则犹有人心消磨未莹彻也及至纵心所欲不踰矩方才纯是道心与天无二故中庸称孔圣之德终以天地之所以为大结之更不称仲尼也今之学道者少有所得则忻然以天地之美为尽在己自以为至足矣就世俗而言之亦可谓之君子论於圣人之门乃是自弃自暴者耳
学者所以学为治也讲之熟则义理明义理明则心志定心志定则当其职而行其事无不中节可以济人利物矣反是则其害岂可胜言【已上出五峯遗文】
伊川之学无虚头只要实堛堛地用功践履一节节行到
伊川云敬以直内凡人修学当先以敬为主此盖顔氏克己复礼之说其门庭大率先要躬行耳【已上出蒲氏漫斋録】
仕学规范卷三

[book_title]卷四
●钦定四库全书
仕学规范卷四
（宋）张鎡 撰
○行巳
魏侍中仁浦性长厚在显位未尝有骄矜之色接士大夫尤有礼解州刺史郑元昭尝因事谤仁浦仁浦既贵终以德报之语在元昭传又汉隐帝宠作坊使贾延徽延徽与仁浦为邻尝欲并仁浦之第以广其居屡譛仁浦於隐帝几至不测及周祖入汴或有擒延徽以授仁浦者仁浦谢曰因兵戈而报怨不忍为也周祖闻之称为长者
范鲁公质性卞急好面折人然廉介未尝受四方馈遗自内苑至相位仅三十年所得俸禄多给孤遗闺门之中食不二味故身殁之後家无余财後太祖因讲求辅相谓侍臣曰朕闻范质居第之外不营产业真宰相也【并出太祖朝名臣传】
窦偁太平兴国七年夏以本官知政事先是偁与贾琰在上幕府琰便佞能先意希旨偁常疾之上与诸王宴射琰侍上侧颇称赞德美词多矫诞偁叱之曰贾氏子巧言令色岂不媿於心哉坐上失色上亦为之不乐因罢会白太祖出偁泾州至是始大用偁申谢上谓曰汝自揣何以至此偁曰陛下以藩邸之旧出於际会上曰非也乃汝尝面折贾琰赏卿之直耳偁顿首谢
魏咸熙故宰相仁浦之子也性仁孝长者弟咸信任节度使驸马都尉奴仆衆多费用益广咸熙所受先人赀财市邸第得缗钱以十七八与弟咸熙裁取一二自给而已累典藩郡所至皆理性寛厚尝一日召僚友宴饮初罢两浙转运使市得越中陶器因大治具罗列之侍者数人举食案前相嘲诮反案尽碎之坐客皆失色咸熙不之怒止令更设他器别为盛馔亦不笞责侍者寛厚有器度专务掩人过部下吏有材术孜孜引荐
李文正公昉素与卢多逊善待之不疑多逊知政事多譛昉於上人有言於昉者昉曰卢与我厚不当尔後卢事败昉颇为挥解之上因言卢多逊居常毁卿不直一钱昉始信上由此益重昉
王侍郎佑之知制诰也卢多逊与宰相赵普相倾每讽佑欲与已恊共挤普佑不从以为唐宇文融尝与张说有隙时说为融所摈而出及说复入融遂败佑因以融传示多逊多逊不悦及多逊参知政事乃出佑华州後终以隂事中普及普复入多逊果及祸与宇文融事正同识者以是许佑之先见上尝诏於史馆集撰神医普救千卷中官王文寿监视其事权势甚盛馆中学士皆往谒见待之甚厚佑独不请谒人亦以是多之有集三十卷行於世佑死之日家无余财搢绅称其清俭【已上出太宗朝名臣传】
曹侍中彬小心畏谨逊言恭色在朝廷未尝抗辞忤旨被服清素有同儒者尤疎财利未尝聚蓄局量寛博喜愠不形未尝言人过平蜀回太祖因从容问以官吏善否彬曰臣止监军旅至於采察官吏非所职也及固询之惟荐随军转运沈伦谨厚可任居公庭必冠带危坐如对君父不名下吏见百执事必荅拜其为藩帅遇朝士於途必引车避之过市则戒驺御不令传呼北征之失律也赵昌言自延安还被劾未得入见彬在近密遽为上请归休闲阁门无杂宾总戎伐罪济以仁恕保功名守法度近代良将称为第一
吕正惠公端姿仪瓌秀有器量寛厚多恕善谈谑意豁如也虽屡经摈退未尝以得丧介怀深为当世所服端善与人交轻财好施未尝问家事故相冯道耀帅赵文度皆乡里世旧道子病废分俸给之又表荐文度孙绍宗
钱枢密若水有清识风流儒雅好学善谈论尤爱西汉书常日读一卷事继母以孝闻所至推诚待物委任寮佐而总其纲领无不称治汲引士类孜孜忘倦後进多所向慕其在枢近同年生有为县佐每谒见若水必序齿而拜之
李文靖公沆博涉文史识大体内行修谨居位谨密门无私谒公府视事之暇多危坐终日未尝跛倚其严重温雅公忠直谅近代之贤相也
郭尚书贽初作赋颇有声邑人同在籍中者忌之潜加谤毁自是连上不中选洎贽再知贡举邑人子以明经充荐诏下之日悔而归贽闻之亟命亲善者召还慰谕俾复就举遂预荐中第
吕许公蒙正性沉静寡言有器量以守道持正称初为相时金部员外郎张绅知蔡州坐赃免或有言於太宗曰绅洛中豪家安肯受贿此乃蒙正未第时与索於绅不能如意以致其罪耳太宗即时复绅官蒙正终不自辩未几罢政柄回置考课院得绅旧事实状黜为绦州团练副使蒙正复入相太宗谓曰张绅果实犯赃蒙正亦不谢在西京日内臣之贵要者将命而至蒙正接之不逾常礼时人重之
王文正公旦端重介直操履坚正明达治体接物若甚和易而风格峻整当官临事庄厉不可犯其为相也属罢兵之後朝廷求治旦能遵守法度承导善意妙於啓奏言简理顺有识略善镇定大事谨惜名器叙进材品使人各得其所虽咈於己者亦不以私废公隂荐天下士有终身不知者缙绅咸伏其平恕久於其位始终如一上优待之冲澹寡欲奉身至薄所居旧第甚陋被服质素家人欲以缯饰氊席愠而不许在中书未尝奏荫诸子婚姻不求门阀事寡嫂有礼与弟友爱甚笃留意文雅及近世典章官族志在敦奬名教中外莫不钦其风德为国宗臣上所尊礼盖平世之良相也
查龙图道尝出按部路侧有佳枣从者摘之以献道即令计直挂钱於木上而去家甚贫多聚亲识之惸独者禄赐所得散施随尽不以屑意与人交情分切至废弃孤露者待之愈厚多周给之尝有僚女贫为人婢道知而赎之为嫁士族缙绅推服其履行
赵文定公安仁质直纯慤敦守操行外晦内明无矫饰小心畏谨以谦退自处有所献替退公必削藁尤寛恕与物无竞虽家人仆使未尝见其愠色女弟寡居取归给养其甥尚幼躬自教导为毕婚嫁甥卒并葬其父及诸亲少与宋元与同学元与门地贵盛待安仁甚厚元与早卒裔嗣衰替安仁屡以金帛济之善训诸子手写周易论语孝经老子凡七子人授一部虽至贵显简俭若平素尤嗜读书所得禄赐多置典籍手自储校
崔吏部遵度深於文学笃厚长者与物无竞口不言是非冲澹清介恬於势利遵度僦舍甚湫隘中有小阁手植竹数竿朝谒之暇默坐其上弹琴独酌翛然自适殆忘寝膳处世寡合然与人交终始无改士君子多之【已上出真宗朝名臣传】
初张文节公知白参知政事而王钦若为相论议多相失因而请解去及丁谓为相钦若谪司农卿分司南京乃徙知白南京意其报怨及至待钦若加厚论者多之
鼂文元公回乐易纯固服道甚笃虽贵执无所摧屈尝言历官临事未尝挟情害人危人售进保全固护如免发肤之伤
王文正公曾前後辅政十年每进见言天下利害事多审而中理性纯俭衣无华采居家■〈执上目下〉御罕见其喜愠色人无敢干以私每入朝盛服进止如有尺寸
狄密学棐在河中时内臣旁午有自矜权宠者欲引援之棐荅以他语退谓所亲曰吾湘潭一寒士今官侍从岂晚节缘近幸以希进哉及其终家无余赀
吴龙图遵路性夷雅谨重寡言笑善与人交初若平淡然风义久而弥着立朝敢言丁母丧庐墓侧蔬食终制既没家无长物其友范仲淹分俸賙其家
崔工部立性淳谨喜论事大中祥符中真宗方修封禅之事士大夫争献赞颂立独言水发徐兖旱连江淮无为有烈风金陵有大火是天所以戒骄矜而中外多上云露草木禽虫诸物之瑞此何足为治道哉愿诏史官勿复纪录前後凡上四十余事多所施用
韩文忠公亿性方重治家严而有法虽燕居未尝见惰容其亲旧之孤藐者多为昏葬之
章文宪公得象性简重在翰林十二年恬然自得章献太后常遣内侍至院必正色严待之未尝交一言在中书八年子弟亲戚皆抑而不进
嵇内翰颍举进士时王曾张知白相继为南京留守谓其子弟曰颍谨厚笃学若曹之师表也张尧封尝从颍学所为文多纳颍家其後尧封女入禁中为修媛令其弟化基诣颍求编次其父藁为序以献之颍不荅亦不以献
范文正公仲淹内刚外和性至孝以母在时方贫其後非宾客不重肉妻子衣食仅能自充而好施予置义庄里中以赡宗属泛爱乐善士人多出其门下虽里巷之人皆知其名字又所至有恩邓庆二州之民与属羌画像而生祠之
杜正献公衍素清约初无居第既退始卜家南都余十年出入童指六七人若平生无轩冕者
孔寺丞■〈日攵〉隐居龙兴之龙山下性介洁好读书家有田数顷赋税尝为乡里所先又岁饥賙所不给者未尝计其家有无故环所居百余里人皆爱慕之葬其父庐墓三年卧破棺中日食米一溢州以行义闻赐之粟帛又给复其家【已上出仁宗朝名臣传】
仕学规范卷四

[book_title]卷五
●钦定四库全书
仕学规范卷五
（宋）张鎡 撰
○行己
宋文宪公庠俭约不好声色读书至老不倦尤畏法在州使工甓堂涂取巵酒与之後知误取公使立偿之而取子者皆被罚沈邈尝为京东转运使数以事侵庠後任御史又弹奏庠不可以为执政及庠在洛邈子监麴院因出借县人负物杖之道死死者实以他疾而邈子为府属所恶欲痛治之以法庠独不肯曰此何足以为罪也人以此称庠长者【出英宗朝名臣传】
胡文恭公宿为人清俭谨默内刚外和羣居不譁与人言必思而後对故其莅官临事谨重不辄发发亦不可囘止宿少尝善一浮图其人将死谓宿曰我有秘术能化瓦石为黄金子其葬我以此报子宿曰後事敢不勉秘术非吾欲也浮图叹曰子之志未可量也笃行自励至於贵显常如布衣时学问文章人多称之
彭尚书思永清谨长者尤长於吏事年八九岁时晨得阑遗金钗於门外俄有吏至皇皇然若有求者思永以物色访之果坠钗者也即以与之吏谢以钱思永笑不受在家抚宗族有恩居母丧贫甚终不受馈遗
张恭安公存性孝友始罢蜀州归得蜀州奇缯物入门不以适私室悉布之堂上诸母及昆弟姨妺恣择取之收恤族人之孤嫠者为之婚嫁为人庄重虽家居衣冠不具不以见子孙
吕谏议诲初祖端卒家日益贫诲既仕自奉养薄甚常分俸之半以给宗族之孤嫠者为言职前後三逐皆以弹奏大臣不法不去不已由是有鲠直名
欧阳文忠公修性刚直处善恶黑白明於当路有权势虽知其设机穽见待必直前触发之不顾其放逐流离至数年者屡矣而复振起志气故自若也修虽以文雄一时然无忌前好胜之气喜推毂贤士而身下之一时闻人多出其门
张侍读环虽资长者然遇事辄言数忤权贵屡黜不悔恬於进取其不磨勘迁官者率尝至十余年
邵康节雍字尧夫卫州人家世贫贱雍刻厉为学夜不就席者数年雍尝适吴楚过齐鲁客梁晋而归徙居于洛蓬荜环堵躬爨以养父母讲学于家不强以语人而就问者日衆士人道洛者必过其庐雍与人言必依於孝悌忠信乐道人之善不及其恶故贤不肖无不亲之为人坦夷无表襮防畛不为絶俗之行
张康节公昪忠信俭谨不受请谒分俸禄以及九族故旧退居十余年葺田庐於嵩阳紫虚谷澄心养气不问时事耆老而耳目聪明
单光禄孟阳与兄熙甚友爱少时熙与人鬭鬭者邂逅死未有知者孟阳曰家贫亲老所赖以养者兄也不可不代之死乃趣往鬭所以待捕已而死者苏问孟阳孟阳告以故鬭者感叹遂不讼
曾舍人巩少孤奉母孝鞠养四弟九妹甚友爱宦学婚嫁一出巩力【已上出神宗朝名臣传】
司马文正公光自始立朝至於为相上则为人主之所信下则为海内之所安至於遐陬外夷闻其名者莫不信慕而诚归之求其所以为之者而不可得端明殿学士苏轼尝载光语晁补之之言曰吾无过人但平生所为未尝有不可对人言者耳则传所谓微之显诚之不可揜诗所谓相在尔室尚不愧於屋漏光实有焉
朱观使寿昌生数岁父守雍出其母刘氏嫁民间母子不相知者五十年寿昌行四方求之不已饮食罕御酒肉与人言辄流涕以浮屠法灼臂烧顶刺血写佛书冀遂其志熙宁初弃官入秦与家人诀誓不见母不得还行次同州得焉刘氏时年七十余矣雍守钱明逸以事闻诏寿昌还就官繇是天下皆知其孝寿昌再为郡守至是以母故通判河中府迎其同母弟妹以归居数岁母卒涕泣几丧明有白乌集墓上拊其弟妹益笃为买田居之其於宗族尤尽恩意嫁兄弟之孤女二人葬其不能葬者十余丧盖其天性如此
张正议问初与种世衡善及持父丧世衡遗以汝州田十顷辞弗受使者在涂而世衡卒乃以还其子古古用父命亦不受凡芜废者三十年元丰中郡守刘斐请以田给州学朝廷以还种氏
陈教授烈性介僻笃於孝友年十四继失怙恃水浆不入口者五日自壮迨老享奉如事生礼寝兴晦朔未尝辍甫冠力学不羣平居端严终日不言虽童仆如对大宾里有冠昏丧祭请而後行从学者数百人父兄有善训其子弟者必举烈言行以示之乡里馈遗丝毫无所受岁收偶有余推以济贫乏
冯文简公京登第时张尧佐倚外戚欲妻以女使卒拥入其家顷之中人以酒殽至且示以奁具甚厚京固辞曰老母已议王氏终弗就
彭待制汝砺与人寡合然有志於善为御史尝论吕嘉问及治嘉问狱不肯阿执政意坐夺一官平时与蔡确异趣使外十年确被贬又为之力辨人以此贤之居家孝友事寡嫂谨甚兄无子为立後官之又官其弟汝方而後及其子少时师事桐庐倪天隐及官保信迎天隐置于学执弟子礼事之天隐死无子为并其母葬之又葬其妻且割俸资其女同年进士宋涣未官而死经理其後甚至
文忠烈公彦博在枢府尼惠普以妖妄就逮有司奏缙绅所与简牍一时公卿多有之独彦博无有神宗问其故对曰臣但不知尔如知之亦当有书时人美其分谤
赵郡王世开事继母三十年如一日抚孤侄如己子执母丧哀毁一夕发半白捐金帛以賙族人之贫及不能葬者【已上出哲宗朝名臣传】
王御史回召为睦亲广亲宅讲书邹浩贬新州人莫敢顾回独为之治装且慰安其母逻者以闻追诣诏狱人为回惧回处之晏然狱具削籍遣还其乡回即日徒步出城行数十里其子追及之问以家事不荅
范开府纯仁性夷易寛简尝曰吾平生好学得之忠恕二字而已历事四世无间言自为布衣至宰相廉俭如一所得俸赐皆以广义庄前後任子恩多先踈族殁之日幼子五孙犹未官
苏司空颂天性仁厚宇量闳远喜愠不形於色资质端靖虽燕居必正衣冠危坐家人莫见惰容
王资政存性寛厚仪状伟然平居恂恂不为诡激之行至有所守确不可夺司马光尝曰并驰万马中能驻足者王存乎少事颍川陈浚浚死无子存贵求得其弟之子官之且恤其家终身尝悼近世学士贵为公卿而祭祀其先但循庶人之制及归老筑居首营家庙存惟一兄蚤世事寡嫂甚谨拊其子如己出
曾阁学孝广为人严重不妄取与平居必正容色大书修谨二字铭诸座右
任提宫伯雨性刚鲠持论劲正邃於经术文力雄健蜀人师仰之为谏官仅半岁所上一百八疏皆系天下治体
陈观使瓘笃学有识志不苟合居父母丧庐墓乡曲重之初蔡卞知其才待遇加礼瓘不肯附丽瓘恬於进取虽诸公交荐往往退避迨居言路所疏奸恶虽所举不避也
苏朝散元老外和柔中实劲厉中官梁师成欲见之先使人求其文元老拒弗与为考功也郊恩当任子以季弟元凯早亡乞奏补其仲弟元亮使收养其孤朝廷从之
黄直阁葆光天资刚正尚气节善论事会文切理不为横议所移方蔡京权势震赫台谏不敢言独出力排之时议推重【已上出徽宗朝名臣传】
司马尚书朴累调晋宁军士曹军通判不法转运使王似讽朴伺其过朴不可曰守贰为长官使下吏得陷之不唯乱常人且不食吾余矣死不敢奉教似贤而荐之
谭端明世积为秘书省正字蔡京得政久其子攸提举修书馆中谄事者皆越次陞擢世积坐直舍繙书竟日泊如也宦者梁师成贵幸好招延文士立能致人通显其党有与世积邻居者数致师成意世积谢絶之更六年不迁【并出钦宗朝名臣传】
仕学规范卷五

[book_title]卷六
●钦定四库全书
仕学规范卷六
（宋）张鎡 撰
○行己
仁宗在东京鲁简肃公宗道为谕德其居在宋门外俗谓之浴堂巷有酒肆在其侧号仁和酒有名於京师公往往易服微行饮于其中一日真宗急召公将有所问使者及门而公不在移时乃在仁和肆中饮归中使遽先入白乃与公约曰上怪公来迟当托何事以对幸先见教冀不敢异同公曰但以实告中使曰然则当得罪公曰饮酒人之常情欺君臣子之罪大也中使嗟叹而去真宗果问使者具如公对真宗问公何故私入酒家公谢曰臣家贫无器皿酒肆百物具备宾至如归适有乡里亲客自远来遂与之饮然臣既易服市人无识臣者真宗笑曰卿为宫臣恐为御史所弹然自此奇公以为忠实可大用晚年每为章献明肃太后言羣臣可大用者数人公其一也後章献皆用之
范忠宣公纯仁调常州武进县及文正公督公赴官公曰常州远庭闱愿致一近地易许州长葛又不赴文正曰尔前日以远为言今既近矣复有何词公曰纯仁岂可重於禄食而轻去父母耶虽近亦不能朝夕在侧文正公不强之卒终养焉
真宗喜谈经一日冯元谈易非经庭之常讲也谓元曰朕不欲烦近侍久立欲於齐亭阁选纯孝之士三数人止如同人便裘顶帽横经并坐暇则荐茗果尽笑论削去进说之仪遇疲则罢去元荐查道李虚巳李行简三人者预为奏曰道歙州人母疾尝思鳜羮方冬无有市者道泣祷河神凿冰脱巾取得鳜鱼尺余以馈母後举贤良入第四等虚巳母丧明医者曰浮翳及睛但舌舐千日勿药自痊虚巳舐睛二年遂明行简父患痈极痛楚以口吮其败膏不唾于地父疾遂平真宗立召之日俾陪侍喜曰朕得朋矣
丁晋公言凡士大夫而恐居大位者先观其器度寛厚则无不中矣昔赵普在中书吕端为参政赵尝觇其为事而多之曰吾尝观吕公奏事得圣上嘉赏未尝喜遇圣上抑挫未尝惧亦不形言真台辅之器也
范文忠公镇遇人以诚恭俭谨默口不言人过
富郑公为人温良寛厚与人语若无所异同及其临大节正色慷慨莫之能屈知识过人远甚而事无巨细反覆熟虑必全无失然後行之宰相自唐以来谓之礼絶百僚见者无长幼皆拜宰相平立少垂手扶之送客未常降堦戺客坐稍久则吏从旁唱相公尊重客踧踖起退及公为相虽微官及布衣谒见皆与之抗礼引坐语从容送之及门视其上马乃还自是羣公効之自富公始也
赵康靖公槩为人乐易深中恢然伟人也平生与人实无所怨怒非特不形於色而已专务掩恶扬善以德报怨出於志诚非勉强者天下称之庶几汉刘寛唐娄师德之徒
端明殿学士苏轼其於人见善称之如恐不及见不善斥之如恐不尽见义勇於敢为而不顾其害用此数困於世然终不以为恨
资政殿学士王存性寛厚仪状伟然平居恂恂不为诡激之行至有所守确不可夺议论平恕无所向背司马温公尝曰并驰万马中能驻足者其王某乎故自束发起家以至大耋历事五世而所持一心屡更变故而其守一道
张文定公方平所与交者范仲淹吴育宋祁三人皆敬惮之曰不动如山安道有焉
宝文阁待制彭汝砺平生好学喜问乐闻其过自任以圣贤之重而於贫富贵贱利害得丧一不以累其心至於忧国爱君推贤扬善则拳拳孜孜常若不及故自处显於朝廷事知无不言言不行必争争而不得必求去人始而骇中而疑卒而信则曰名节之士也
陈恭公执中在中书八年人莫敢干以私四方问遗无及门者
杜正献公衍为枢密参政事范仲淹尝出衍门下数争事上前衍不以为恨而仲淹益服之
范忠宣公纯仁文正公第四子长子纯佑少有大志不幸疾废公与叔季纯粹纯礼克世其家而公忧国忧君不以利害得丧贰其心刻意名节难进易退虽屡黜废志气弥励人以为有文正之风焉
龙学滕甫临大事毅然不计死生至於己私则小心庄栗唯恐有过
张文节公知白在相位谨名器无毫发之私常以盛满为戒虽显贵其清约如寒士
曹彬字国华真定人平江南仓廪府库一委转运使彬无所问师还舟中唯图籍而已
国子博士毛应佺知窦州郡在合浦之东千里而近地多珠贝犀象沉檀之产前之剖符者往往舳舻相衔尾竭其土物公北归之日尽室一舟无锱铢南国之货
贾黄中兴国中参太宗大政性极清畏尝知金陵一日案行府寺覩一隙舍扃鐍甚严公怪之因发钥得宝数十巨柜乃故国宫闱所遗之物不隷于籍数不可计公亟集僚吏啓其封悉籍之以表上上叹曰贪黩者籍库之物尚冒禁盗之况亡国之遗物乎赐三百万以旌其洁
潭州一巨贾私藏蚌胎为关吏所搜尽籍之皆海南明珠蚌胎也在任无不垂涎太守而下轻其估悉自售焉质肃公介时以言事谪潭倅分珠狱发奏方入仁宗预料谓近侍曰唐介必不肯买奏覆上览之果然真所谓知臣莫若君也
吕文穆公蒙正以寛厚为宰相太宗尤所眷遇有一朝士家藏古镜自言能照二百里欲因公弟献以求知其弟伺间从容言之公笑曰吾面不过镜子大安用照二百里其弟遂不敢复言闻者叹服以谓贤於李卫公远矣盖寡好而不为物累者昔贤之所难也
扈郎中褒尝言昔知苏州吴县苏州士大夫寓居者多然无不请托州县独致仕富大监严三年无事相委又邱太慱舜元尝知洪州新建县洪之右族多挠官政惟致仕王郎中述安贫杜门衣食不足而未始告人斯二人者天下固未尝知其廉节也
范忠宣公纯仁知谏院公数以言事上未听纳因登对面奏曰臣言可用愿朝廷采纳臣言不可用愿罢言职重行窜贬神宗谕曰官家留卿不可坚求去公奏曰臣为言官而言不见信於陛下虽圣恩隆厚臣愈不敢当实无面目居此职任遂居家待罪不就职朝廷知不可强罢公知谏院依前直集贤院起居舍人同修起居注同管国子监时执政密使所亲谓公曰上既坚留公又依所请罢言职仍依己拟除制诰可出而就职矣公曰某言既无状今虽罢谏院而以美官见诱是以贪夫畜某也如朝廷用某言则胜於得美官矣如言不用虽万锺亦不敢受
熙宁中王韶开熙州诸将皆以功迁官隍城使桑湜独辞不受曰羌虏畏国威灵不战而降臣何功而迁官执政曰衆人皆受君独不受何也对曰衆人皆受必有功也湜自知无故不受竟辞之时人重其知耻
李垂明道中知绦州还朝合门祗候李康伯谒之因谓曰舜工文学议论称於天下诸公欲用为知制诰但宰相以舜工未曾相识盍一往见之垂曰我若昔谒丁崖州则乾兴初已为翰林学士矣今已老大见大臣不公尝欲面折之焉能随羣逐队趋炎附热看人眉睫以冀推挽乎道之不行命矣执政知而恶之出知均州
侯叔献之为尉与管界巡检者相善县多盗贼巡检每与叔献约闻盗起当急相报一旦有强盗十六人经其邑叔献尽擒之既而叹曰巡检岂以我为负约耶机会之速不及报然不可专其功也於是尽推捕盗之劳于其下而竟不受赏当其获盗时叔献躬押至开封府尹李绚谓曰子之才能吾深知子可一见本府推官判官吾当率以同状荐子也叔献辞曰本以公事至府事毕归邑若投谒以求荐非我志也竟不面推官判官而去
孙宣公奭以太子太傅致仕居於郓一日置宴御诗厅【仁宗尝赐诗刻石所居之厅壁】语客曰白傅有言多少朱门鎻空宅主人到了不曾归今老夫归矣喜动于色复顾石守道讽易离卦九三爻辞且曰乐以忘忧自得小人之志歌而鼓缶不兴大耋之嗟公以醇德奥学劝讲禁中二十余年晚节勇退优游里中始终全德近世少比
钱文僖公惟演生贵家而文雅乐善出天性晚年以使相留守西京时通判谢绦掌书记尹洙留府推官欧阳修皆一时文士游赏吟咏未尝不同洛下多水竹奇花凡园圃之胜无不游者有郭延卿者居水南少与张文定公吕文穆公游累举不第以文行称於乡闾张吕相继作相更荐之得职官然延卿亦未尝出仕葺幽亭艺花木足迹不及城市至年八十余矣一日文僖率僚属往游去其居一里外即屏骑从腰舆张盖而访之不告以名氏洛下仕族多过客衆延卿未始出盖莫知其何人也但欣然相接道服对谈而已数公疎爽闓明天下之选延卿笑曰陋居罕有过从而平日所接之人亦无若数君者老夫甚惬愿少留对花小酌也於是以陶罇果蔌而进文僖喜其野逸为满引不辞既而吏报申牌府吏牙兵列庭中延卿徐曰公等何官而从吏之多也洙指而告曰留守相公也延卿笑曰不图相国肯访野人遂相与大笑又曰尚能饮否文僖欣然从之又数盃延客之礼数盃盘无少加於前而谈笑自若日入辞去延卿送之门顾曰老病不能造谢希勿讶也文僖登车茫然自失翊日语僚属曰此真隐者也彼视富贵为何等物耶叹息累日不止
尚书工部郎中欧阳载为御史有能名真宗尝自择御史府君以秘书丞见见者数人皆进自称荐惟恐不用府君独立墀下无所说明日拜监察御史中丞王嗣宗指曰是独立墀下者真御史也
承议郎程颢为太子中允监西京洛河竹木务荐者言其未尝叙年劳丐迁秩特改太常丞【已上出皇朝名臣四科事实】
仕学规范卷六

[book_title]卷七
●钦定四库全书
仕学规范卷七
（宋）张鎡 撰
○行巳
章献太后临朝内侍省都知江德元权倾天下其弟德明奉使过杭州时李及知杭州待之一如常时中人奉使者无所加益僚佐皆曰江使者之兄居中用事当今无比荣枯大臣如反掌耳而使者精锐复不在人下明公待之礼无加者意者明公虽不求福独不畏其为祸乎及曰及待江使者不敢慢亦不敢过如是足矣又何加焉既而德明谓及寮佐曰李公高年何不求一小郡以自处而久居余杭繁剧之地岂能办邪僚佐走告及曰果然使者之言甚可惧也及笑曰及老矣诚得小郡以自逸庸何伤待之如前一无所加既而德明亦不能伤也时人服其操守
吕蒙正相公不喜记人过初参知政事入朝堂有朝士於帘内指之曰是小子亦参政邪蒙正佯为不闻而过之其同列怒之令诘其官位姓名蒙正遽止之罢朝同列犹不能平悔不穷问蒙正曰若一知其姓名则终身不能复忘固不如无知也不问之何损时皆服其量
王太尉荐寇莱公为相莱公数短太尉於上前而太尉专称其长上一日谓太尉曰卿虽称其美彼专谈卿恶太尉曰理当固然臣在相位久政事阙失必多凖对陛下无所隐益见其忠直此臣所以重凖也上由是益贤太尉莱公在藩镇尝因生日造山棚大宴又服用僭侈为人所奏上怒甚谓太尉曰寇凖每事欲效朕可乎太尉徐对曰凖诚能无如騃何上意遽解曰此止是騃耳遂不问及太尉疾亟上问以後事唯对以宜早召寇凖为相云
韩魏公言司马君实初除枢密副使竟辞不受时公在魏闻之亟遣人賫书与潞公勉之云主上倚重之厚庶几行道道或不行然後去之可也似不须坚逊潞公以书呈君实君实云自古被这般官爵引得坏了名节为不少矣後得寛夫书云君实作事今人所不可及须求之古人
范文正公轻财好施尤厚於族人既贵於姑苏近郭买良田数千亩为义庄以养羣族之贫者择族人长而贤者一人主其出纳人日食米一升岁衣缣一疋嫁娶丧葬皆有赡给聚族人仅百口公殁逾四十年子孙贤令至今奉公之法不敢废弛
赵邻几好学善着述太宗朝权知制诰逾年卒子东之亦有文前以职事死塞上家极贫三女皆幼无田以养无宅以居仆赵延嗣者久事舍人义不转去竭力营衣食以给之虽劳苦不避如是者十余年三女皆长延嗣未尝见其面一日至京师访舍人之旧谋嫁三女见宋翰林白杨侍郎徽之发声大哭具道所以二公惊谢曰吾徒被儒衣冠且与舍人友而不能恤舍人之孤不迨汝远矣即迎三女京师求良士嫁之三女皆有归延嗣乃去徂徕先生石守道为之作传以励天下云
陈恭公再罢政判亳州年六十九遇生日族子往往献老人星图以为寿独其侄世修献范蠡游五湖图且赞曰贤哉陶朱覇越平吴名遂身退扁舟五湖恭公甚喜即日表纳节明年累表求退遂以司徒致仕矣【已上出皇朝类苑】
曹武惠王彬以功拜枢密使王在宥密常公服危坐如对君父接小吏亦以礼未尝以名呼归私第唯闭合宴居不妄通宾客五鼓才动已待漏於禁门矣虽雪霜不易其操如此者八年
曹武惠王国朝名将勲业之盛无与为比尝曰自吾为将杀人多矣然未尝以私喜怒辄戮一人其所居堂室弊坏子弟请加修葺公曰时方大冬墙壁瓦石之间百虫所蛰不可伤其生其仁心爱物盖如此既平江南回诣合门入见牓子称奉勑江南干当公事回其谦恭不伐又如此
杜正献公自布衣至为相衣服饮食无所加虽妻子亦有常节家故饶财诸父析产公以所得悉与昆弟之贫者俸禄所入给宗族賙人急难至其归老无屋以居寓於南京驿舍者久之自少好学攻书喜为诗读书虽老不倦推奬後进今世知名士多出其门居家见宾客必问时事闻有善喜若己出至有所不可忧见於色或夜不能寐如任其责者凡公所以行之终身者有能履其一君子以为人之所难而公自谓不足以名後世遗戒子孙无得记述呜呼岂所谓任重道远而为善惟不足者欤
公尝谓门生曰凡士君子作事行己当履中道不宜矫饰矫饰过实则近乎伪
公食于家惟一面一饭而已或美其俭公曰衍本一措大尔名位爵禄冠冕服用皆国家者俸入之余以给亲族之贫者常恐浮食焉敢以自奉也一旦名位爵禄国家夺之却为一措大又将何以自奉养耶又尝戒门生曰天下惟浙人褊急易动柔懦少立衍自在幕府至监司人尚不信及为三司副使累於上前执奏不移人始信之反曰杜衍如是非两浙生否其轻吾党也如此观子识虑高远志尚端慤他日植立当为乡曲之显切勿少枉为时所上下也
范文正公曰吾遇夜就寝即自计一日食饮奉养之费及所为之事果自奉之费与所为之事相称则鼾鼻熟寐或不然则终夕不能安眠明日必求所以称之者
公语诸子弟曰吾吴中宗族甚衆於吾固有亲踈然吾祖宗视之则均是子孙固无亲疎也吾安得不恤其饥寒哉且自祖宗来积德百余年而始发於吾得至大官若独飨富贵而不恤宗族异日何以见祖宗地下今亦何顔以入家庙乎故恩例俸赐常均族人并置义田宅云
文正公自政府出归姑苏焚黄搜外库惟有绢三千匹令掌吏录亲戚及闾里知旧自大及小散之皆尽曰宗族乡党见我生长幼学壮仕为我助喜我何以报之哉
文正公少有大节其於富贵贫贱毁誉欢戚不一动其心而慨然有志於天下常自诵曰士当先天下之忧而忧後天下之乐而乐也其事上遇人一以自信不择利害为趋舍其有所为必尽其力曰为之自我者当如是其成与否有不在我者虽圣贤不能必吾岂苟哉
参政吴正肃公为人明敏劲果强学博辨能自忖度不可守不发已发莫能屈夺
吕许公夷简闻包拯之才欲见之一日待漏院见班次有包拯名颇喜及归又问知居同里巷意以拯欲便於求见无几报拯朝辞乃就部注一知县而出尤奇之遽使人追还遂荐对除里行自此擢用
包孝肃在言路极言时事复为京尹令行禁止至今天下皆呼包待制又曰包家市井小民及田野之人凡徇私者皆指笑之曰你一个包家见贪汚者曰你一个司马家天下称司马公曰司马家
谏议大夫田公动必以礼言必有法贤不肖咸惮伏之出处二十年未尝趋权贵之门在贬废中乐得其正晏如也
蔡君谟尝书小吴牋云李及知杭州市白集一部乃为终身之恨此君殊清节可为世戒张乖崖镇蜀当遨游时士女环左右终三年未尝回顾此君殊重厚可以为薄末之检押此帖今在张乖崖之孙尧夫家子以谓买书而为终身之恨近於过激苟其性如此亦可尚也
起居舍人尹公洙当庆历中与范仲淹等友善仲淹等既罢朝政洙亦为人希时宰意攻以居渭州时事遂置狱遣刘湜按之一日谓洙曰龙图得罪死矣洙请其事湜曰龙图以银为偏提给银有记而收偏提无籍是以知龙图当得罪死也洙曰此不足以致洙罪也以银为偏提用某工校主之附某籍可取视之湜阅籍果然知不能害叹息而已其後洙在随州而孙甫之翰知安州过随二人皆好辨论对榻语几月无所不道而洙未尝有一言及湜者甫问曰刘湜按师鲁欲致师鲁於死而师鲁絶口未尝有一言及湜何也洙曰湜与洙本未尝有不足之意其希用事者意欲害洙乃湜不能自植立耳洙何恨於湜乎甫深伏其识量之翰又言尹洙自谓平生好善之心过於嫉恶之翰以谓信然
尹公天性慈仁内刚外和凡事有小而可矜者必恻然不忍发见顔貌及临大节断大事则心如金石虽鼎镬前列不可变也
陈抟被诏至阙下间有士大夫诣其所止愿闻善言以自规诲陈曰优好之所勿久恋得志之处勿再往闻者以谓至言【已上出皇朝名臣言行录】
仕学规范卷七

[book_title]卷八
●钦定四库全书
仕学规范卷八
（宋）张鎡 撰
○行己
端明蔡公襄於朋友重信义闻其丧则不御酒肉为位以哭尽哀乃止尝饮会灵东园坐客有射矢误中伤人者客遽指为公矢京师喧然事既闻上以问公公即再拜愧谢终不自辨退亦未尝以语人
赵清献公平生日所为事夜必衣冠露香九拜手告于天应不可告者则不敢为也
内翰蜀郡范忠文公镇清明坦夷表里洞达遇人以诚恭俭谨默口不言人过及临大节决大议色和而语壮常欲继之以死虽在万乘前无屈
丞相温国司马文正公光忠信孝友恭俭正直出於天性其好学如饥渇之嗜饮食於财利纷华如恶恶臭诚心自然天下信之退居於洛往来陕洛间皆化其德师其学法其俭有不善曰吾君实得无知之乎博学无所不通音乐律历天文书数皆极其妙晚节尤好礼为冠婚丧祭法适古今之宜不喜释老曰其微言不能出吾书其诞吾不信不事生产买第洛中仅庇风雨有田二顷丧其夫人质田以葬恶衣菲食以终其身自以遭遇圣明言听计从欲以身徇天下躬亲庶务不舍书夜宾客或以诸葛孔明事多食少之语戒之公曰死生命也为之益力病革谆谆不复自觉如梦中语然皆朝廷大事也既没其家得遗奏八纸上之皆手扎论当世要务京师民画其像刻印鬻之家置一本饮食必祝焉四方皆遣人市之京师时画工有致富者
崇政殿说书荥阳吕公希哲尝说攻其恶无攻人之恶盖自攻其恶日夜且自点检丝毫不尽即不慊於心矣岂有工夫点检他人耶
或问荥阳公为小人所詈辱当何以处之公曰上焉者知人与己本一何者为詈何者为辱自然无忿怒心也下焉者且自思曰我是何等人彼为何等人若是荅他却与此人等也如此自处忿心亦自消也
丞相魏国韩忠献王琦器量过人性浑厚不为畦畛峭堑功盖天下位冠人臣不见其喜任莫大之责蹈不测之祸身危累卵不见其忧怡然有常未尝为事物迁动平生无伪饰其语言其行事进立于朝与士大夫语退息于室与家人言一出于诚门人或从公数十年记公言行相与反复考究表里皆合无一不相应其所措置规摹闳大高远外视如甚略已而详观其中则细故小物莫不各有区处故有志必成平居与人接礼下之问劳慰存气语和易容人过失不以为己忤小大无所较计及朝廷事则守其所当争及於义理而後止毅然终不可夺
公谓小人不可求远三家村中亦有一家当求处之之理知其为小人以小人处之更不可校如校之则自小矣人有非毁但当反己是不是己是则是在我而罪在彼乌用计其如何
公在魏府僚属路拯者就案呈有司事而状尾忘书名公即以袖覆之仰首与语稍稍潜卷从容以授之
顷时丁寇立朝天下闻一善事皆归之莱公未必尽出莱公也闻一不善事皆归之晋公未必尽出晋公也盖天下之善恶争归焉人之修身养诚意不可不谨
苏子瞻有盛名於世而退无自矜之色此为过人
子由崇宁中居颍昌方以元佑党籍为罪深居自守不复与人相见逍遥自处终日默坐如是者几十年以至於没亦人所难能也
门下侍郎韩公维弱不好弄笃志问学尝以进士荐礼部父任执政不就廷试乃以父任守将作监主簿丁外艰服除阖门不仕仁宗患搢绅奔竞谕近臣曰恬退守道者旌擢则躁求者自当知耻於是宰相文彦博宋庠等言公好古嗜学安於静退乞加甄录以厚风俗召试学士院辞不赴除国子监主簿
韩公性纯厚貌重气和而寡言其遇人不设城府与人语唯恐伤之至当言职论事上前亹亹不穷正直确切无所回隐左右为惧而公益安徐不见听终不已平生自奉养甚约室无媵妾食才脱粟一肉所用服器虽敝败不易笃於孝友家事付昆弟得任子恩亦先推与之为守令本於岂弟而能击奸豪以安良民其在徐前守侵用公使钱公寖为偿之未足而公罢後守反以文移公当偿千缗公竭资且假贷偿之久之鈎考得实公盖未尝侵用也公卒不辨其容物不校类如此故司马温公尝叹曰清直勇三德吾於钦之畏焉洛之君子邵雍曰钦之至清而不耀至直而不激至勇而能温此为难尔人以雍言为然
丞相范忠宣公纯仁在永三年怡然自得或加以横逆人莫能堪而公不为动亦未尝含怒於彼也
丞相苏公颂平生於人无纤芥仇怨在杭州日有要人以事属公公不从後其人当言路怀忿抵嚱或谓其事迹书札具存可辨公笑曰吾岂为是者
丞相刘忠肃公挚教子孙先行实後文艺每曰士当以器识为先止号为文人无足观矣
枢密王公岩叟近臣被诏荐御史意属公而未及识或谓公曰可一往见之公笑曰此所谓呈身御史也卒不见
谏议刘公安世仪状魁硕声吐如锺见宾客谈论踰时体无欹侧肩背竦直身不少动至手足亦不移性严毅虽家居无墯容子弟进见侍侧肃如也其孝悌忠信恭俭正直不好声色不殖货财诚心自然非勉强而行之也穷经乐道至老不衰
公尝知潞州部使者希蔡京旨治郡中事无巨细皆详考然终不得毫发过虽过往驿劵亦无违法予者部使者亦叹服之公在南京奉祠府尹因徧取宫观寄居官白直历阅之或差禁卒或过其数至公独无其持身廉谨如此
内翰范公祖禹每诵董仲舒之语正其义不谋其利明其道不计其功谓冲曰君子行己立朝正当如此若夫成功则天也
谏议陈忠肃公瓘性谦和与物无竞与人议论率多取人之长虽见其短未尝面折唯微示意以警之人多退省愧服尤好奬进後辈一言一行苟有可取即誉美传扬谓己不能
节孝徐先生积平日教学者每以治心养气四字为先曰修身务学为文之要莫大於此其効甚明其术甚易晚乃着书未成而病尝曰吾之书大要以正治心以直养气而已【已上出皇朝名臣言行录】
窦仪开宝中为翰林学士时赵普专政帝患之欲闻其过一日召仪语及普所为多不法且誉仪早负才望之意仪盛言普开国勲臣公忠亮直社稷之镇帝不悦仪归家召诸弟张酒引满语其故曰我必不作宰相然亦不诣珠崖吾门可保矣
杨玢靖恭虞卿之曾孙也仕前伪蜀王建至显官随王衍归後唐以老得工部尚书致仕归长安旧居多为邻里侵占子弟欲诣府诉其事以状白玢玢批纸尾云四邻侵我我从伊毕竟须思未有时试上含光殿基望秋风秋草正离离子弟不敢复言
魏咸熙仁浦之子性寛厚任太仆少卿累典藩郡知杭州日晨兴视事掌舍卒挂油缸中门帘鈎上正中其额翻污冠绂咸熙戒左右勿得辄言使老卒亟还卧内易衣巾而出归朝大治具宾友集馔陈越中银釠陶器僮仆数人共举食案而前相嘲诮足跌尽破之坐客皆失色咸熙殊不变容但令易他器别具蔬果亦不加笞责人皆服其量以为刘寛之比
徐铉曰江南处士朱正白语人言世皆云不欺神明此非天地百神但不欺心即不欺神明也【已上出杨文公谈苑】
仕学规范卷八

[book_title]卷九
●钦定四库全书
仕学规范卷九
（宋）张鎡 撰
○行己
张忠定公言吾顷与今丞相寇公南阳张覃取大名府解试罢衆谓吾名居覃之右吾上府帅书言覃之德行於乡里有古人风将以某之文近覃之文则未知覃之行远某之万万矣遂荐覃为解元公曰士君子当以德义相先不然则未足为士矣【出张乖崖语录】
王文正公常语人曰昔杨文公有言人之操履无若诚实吾每钦佩斯言苟执之不渝夷险可以一致【出王文正公言行录】
实胜善也名胜耻也故君子进德修业孳孳不息务实胜也德业未有着则恐恐然畏人知远耻也小人则伪而已故君子日休小人日忧
顔子一箪食一瓢饮在陋巷人不堪其忧而不改其乐夫富贵人所爱者也顔子不爱不求而乐乎贫者独何心哉天地间有至贵至爱可求而异乎彼者见其大而忘其小焉尔见其大则心泰心泰则无不足无不足则富贵贫贱处之一也处之一则能化而齐故顔子亚圣
仲由喜闻过令名无穷焉今人有过不喜人规如护病而忌毉宁灭其身而无悟也噫
君子以道充为贵身安为富故常泰无不足而铢视轩冕尘视金玉其重无加焉尔【已上出濂溪通书】
郭琮台州黄岩县仁风里人至性孝悌浮沉民伍少丧父常有罔极之叹事母张氏颇极恭顺娶妻有子而移居母室供给饮食必萃珍异凡母之所欲必亲以奉之或经家人之手则忧形於色虑失母之意居常不过中食絶饮酒茹荤者三十年祈母之寿也母年一百四岁耳目不衰饮食不减乡党异之至道三年耆老陈赞覩诏书存恤孝悌因率同里四十人具状郭琮行孝事诣漕运使乞闻朝廷漕使驰诣其家以根其事实因召母出与之坐饮以醇酎嗟叹良久遂具表以闻太宗览而嘉之降诏书旌表门闾除其徭役观者荣之母次年无疾而终香气盈室琮哀号踰礼几乎灭性乡闾率金帛以助葬至今黄岩感琮之行善以事父母者十其二三矣
顾忻泰州泰兴县水丰里人十岁丧父以母多病荤辛不入口者十载鸡初鸣具冠带率妻子诣母之室问其所欲如此五十年未尝一日改志所居远郡城几乎百里每遇二税入输语其昆季曰家之极难者愿付我必克荷之不愿输税虑离母之左右以失其欲也以是昆仲常多之母老目忽不能覩物忻日夜号泣祈祷天地刺血写佛书数十卷母目忽明以至烛下亦能缝紝精神轻健虽少妇之不若晚年忽语其子曰吾傚汝不食荤食矣遂不过中食顔色如童稚年九十无疾而终
李琼杭州仁和人居衆安桥东界幼失父家苦贫而至孝於母後以鬻缯为业家稍丰厚孝心益坚移居母之室夜常十余起母每谕之曰汝年长筋力颇惫盍求婢以给侍吾免汝之辛苦琼曰凡母之所欲不亲经其手意如有失其母亦不之强以是家人无敢怠墯凡市人知琼之孝者物之出必先求以奉琼琼得之十倍酬其价或问之琼曰冀诱其甘滑以奉母岂议价焉淄州人张用闻其至孝因与之卜邻而居
查道字真之新安人也祖文徽仕伪唐至枢密使父元方以父荫历殿中侍御史太祖克平江表元方随李煜纳欵即真为滑州掌书记道度量宏伟趣尚平澹博综经史尤长应用至性慈孝动遵礼法尝在滑州母疾绵惙道调煎药剂经旬不寐母思鳜鱼求莫能得因诣黄河祷祝垂钓因而获之重仅踰斤擕归官舍为羮以进之母食而渐愈後闻者争往或钓或网终无所获人以为天赐之也亲丧之後口絶酒肉虽深冬积雪常布素徒跣杖而後起终制就举登进士第历观陶尉徐州推官秘书丞知果州应直言极谏对策上第移左正言直史馆京东漕运使虽俸入丰厚分给宗族孤寡为毕婚嫁者十余家以是居常匮乏天禧二年自右司员外郎中龙图阁待制出典号略郡卒於官舍年六十二有文集牋表行於世道爱重节义遵守名教未第日游襄汉间假贷亲旧得钱十万途次适值故人嫁女颇窘支费道罄囊济之其年罢举时人伏其高义有郭代公之比焉
许俞宣城人也家世以儒术显名江左父养高不仕俞风采魁杰襟怀峻整尚慕节义不妄交游下笔立言慨然有济苍生之志季父逖有名於时为尚书外郎器俞曰吾家千里驹也居常敦睦家人未尝见其喜怒少丧母氏事父以孝谨闻供给甘旨昼夜不怠父之所欲虽千里必致之或随计偕安舆扶侍税舍辇毂与妻子共食麤粝晨夕事父必尽珍异常示丰厚恐贻父忧公卿之闻者多所叹服率俸以助其养父年垂八十谓俞曰覩汝登科之後没于地足矣大中祥符七年俞果登科第授涔阳从事扶侍归海陵别业即路有日父疾沉笃俞昼夜供省以至澣濯必躬必亲或问其故俞曰澣濯於家人之手虑其厌怠焉父丧摧毁几致灭性而家至贫多假贷於士大夫或历父经由之地涕泣者永日尝於通津寄泊佛舍值春景花发闭室静坐未尝出覩赴牧守之召过琅山别院马上忽泣下仆御问其由曰我父曾寄此也士流伏其孝
李化清建业人也世以力田闻于乡里太祖平江南化清避于暨阳兄弟多杂伶人以给晨夕化清潜讽诗书而孝悌恭顺动止循礼事母以孝常持巨竿钓鱼以供馨洁後遭父丧哀号毁瘠四肢柴立造庐墓侧栽植松栢虽妻子至亦不之顾暨阳多山民患虎豹昼设虎落夜无行民化清造庐之地絶焉里民多异之制满还家蔬粝度日遂教授乡里从者翕然前进士司马詹为邑之佐覩其异行因为文以志於石【已上出胡安定孝行录】
贵姓子弟於饮食玩好之物之类直是一生将身伏事不懈如管城之陈醋瓶洛中之史画匣是也更有甚事伯淳与君实尝同观史画犹能题品柰烦伯淳问君实能如此与他话否君实曰自家一个身犹不能事持更有甚工夫到此
衆人安则不恭恭则不安
罪已责躬不可无然亦不当长留在心胷为悔
有恐惧心亦是烛理不明亦是气不足须知义理之悦我心犹刍豢之悦我口玩义理以养心如此盖人有小称意事犹喜悦有沦肌浃骨如春和意思何况义【一作见】理然穷理亦当知用心缓急但苦劳而不知悦处岂能养心
入道莫如敬未有能致知而不在敬者今人主心不定视心如寇贼而不可制不是事累心乃是心累事当知天下无一物是合少得者不可恶也
刘器之云富郑公年八十书座屏云守口如瓶防意如城
人有语导气者问先生曰君亦有术乎曰吾尝夏葛而冬裘饥食而渇饮节嗜欲定心气如斯而已矣
门人有曰吾与人居视其有过而不告则於心有所不安告之而人不受则柰何曰与之处而不告其过非忠也要使诚意之交通在於未言之前则言出而人信矣
责善之道要使诚有余而言不足则於人有益而在我者无自辱矣
不能动人只是诚不至於事厌倦皆是无诚处
忿欲忍与不忍便见有德无德
欲当大任须是笃实
人苟有朝闻道夕死可矣之志则不肯一日安於所不安也何止一日须臾不能如曾子易箦须要如此乃安人不能若此者只为不见实理实理者实见得是实见得非凡实理得之於心自别若耳闻口道者心实不见若见得必不肯安於所不安人之一身尽有所不肯为及至他事又不然若士者虽杀之使为穿窬必不为其他事未必然至如执卷者莫不知说礼义又如王公大人皆能言轩冕外物及其临利害则不知就义理却就富贵如此者只是说得不实见得及其陷水火则人皆避之是实见得须是有见不善如探汤之心则自然别昔若经伤於虎者他人语虎则虽三尺童子皆知虎之可畏终不似曾经伤者神色慑惧至诚畏之是实见得也得之於心是谓有德不待勉强学者则须勉强古人有捐躯殒命者若不实见得则乌能如此须是实见得生不重於义生不安於死也故有杀身成仁者只是成就一个是而已
张绎曰邹浩以极谏得罪世疑其卖直也先生曰君子之於人也当於有过中求无过不当於无过中求有过【已上出程氏遗书】
仕学规范卷九

[book_title]卷十
●钦定四库全书
仕学规范卷十
（宋）张鎡 撰
○行己
德至於无我者虽善言美行无非所过之化也
心定者其言重以舒不定者其言轻以疾
伊川与韩持国善尝约候韩年八十一往见之间正月一日因弟子贺正乃曰某今年有一债未还春中须当暂往颍昌见韩持国盖韩八十也春中往造焉久留颍昌韩早晚伴食体貌加敬一日韩密谓子彬叔曰先生远来无以为意我有黄金药楪一重二十两似可为先生寿然未敢遽言我当以他事使子侍食因从容道吾意彬叔侍食如所戒试啓之先生曰某与乃翁道义交故不远而来奚以是为诘朝遂归谓彬叔曰我不敢面言政谓此尔再三谢过而别
祁寛因问伊川谓永叔如何先生曰前辈不言人短每见人论前辈则曰汝辈且取他长处
尹彦明尝言先生教人只是专令用敬以直内若用此理则百事不敢轻为不敢妄作不媿屋漏矣习之既久自然有所得也因说往年先生归自涪陵日日见之一日因读易至敬以直内处因问先生不习无不利时则更无睹当更无计校也耶先生深以为然且曰不易见得如此且更涵养不要轻说
伊川先生甚爱表记中说君子庄敬日强安肆日偷盖常人之情放肆则日就旷荡自检束则日就规矩【已上出程氏外书】
戱谑直是大无益出於无敬心戱谑不已不惟害事志亦为气所流不戱谑亦是持气之一端善戏谑之事虽不为无伤
心既虚则公平公平则是非较然易见当为不当为之事自知
正心之始当以己心为严师凡所动作则知所惧如此一二年间守得牢固则自然心正矣
天下之富贵假外者皆有穷已盖人欲无餍而外物有限惟道义则无爵而贵取之无穷矣
心清时常少乱时常多其清时即视明听聪四体不待羁束而自然恭谨其乱时反是如此者何也盖用心未熟客虑多而常心少也习俗之心未去而实心未全也有时如失者只为心生若熟後自不然心不可劳当存其大者存之熟後小者可略
凡所当为一事意不过则推类如此善也一事意得过以为且休则百事废其病常在谓之病者为其不虚心也又病随所居而长至死只依旧为子弟则不能安洒扫应对在朋友则不能下朋友有官长不能下官长为宰相不能下天下之贤甚则至於徇私意义理都丧也只为病根不去随所居所接而长人须一事事消了病则常胜故要克己【已上出横渠理窟】
公尝曰我平生所学唯得忠恕二字一生用不尽以至立朝事君接待僚友亲睦宗族未尝须臾离此也又戒子弟曰人虽至愚责人则明虽有聪明恕己则昏尔曹但常以责人之心责己恕己之心恕人不患不到圣贤地位也亲族间有子弟请教於公公曰唯俭可以助廉唯恕可以成德其人书於坐隅终身佩服【出范忠宣公言行录】
曹彬为枢密使河北每季支散银鞋钱一日密吏忘误过期因彬检举连支两季酒坊副使弭德超奉使河朔还奏其事言军情大归於彬太皇赫怒即日罢枢密使以镇海节度使归本镇彬不之辨陛辞赴青州乃以德超为诸卫将军检校司徒充枢密副使既而小人乘君子之器不克负荷举措乖当时出丑言上渎朝政下侵同列自以为有社稷大功朝廷酬之未当太皇闻之大怒削籍隷登州沙门岛召彬自青州复拜枢密使对扬之日但再拜谢恩亦不言及前事岁余德超卒於流所上始命录一子官彬乃进言乞尽录用其四子皆授西头供奉官德音谕彬曰乃此成卿美名耳
杜淳明州定海人九岁举神童不得召退归杜门不出以读书自适早孤事母至孝母亡庐墓至服除资产尽以遗其季滋一毫不取不婚娶日以经传为乐郡太守闻其名往诣之避不与见学者亲之惟谈仁义言终不及世务乡闾忿争疑者就取决之劝人必以孝悌为先至和间卒於家【并出王氏谈渊】
林英年七十致仕起为大理卿气貌不衰如四五十岁人或问何术致此英曰但平生不会烦恼明日无饭吃亦不忧事至则遣之释然不留胷中
吕文靖生四子公弼公着公奭公孺皆少时文靖与其夫人语四儿他日皆系金带但未知谁作宰相吾将验之他日四子居外夫人使小鬟擎四宝器贮茶而往教令至门故跌而碎之三子皆失声或走归告夫人者独公着凝然不动文靖谓夫人曰此子必作相元佑初果大拜
黄鲁直得洪州解头赴省试公与乔希圣数人待榜相传鲁直为省元同舍置酒有仆自门被发大呼而入举三指问之乃公与同舍三人鲁直不与坐上数人皆散去至有流涕者鲁直饮酒自若饮酒罢与公同看榜不少见於顔色公尝为其妇翁孙莘老言重之後妻死作发愿文絶嗜欲不御酒肉至黔州命下亦不少动公在归州日见其容貌愈光泽留贬所累年有见者无异仕宦时议者疑鲁直其德性殆夙成非学而能之【已上出孙氏谈圃】
迂叟曰言不可不重也子不见锺鼓乎夫锺鼓叩之然後鸣铿訇镗鞈人不以为异也若不叩自鸣人孰不谓之祆邪可以言而不言犹叩之而不鸣也亦为废锺鼓矣
迂叟事亲无以踰人能不欺而已矣其事君亦然
或问迂叟事神乎曰事神或曰何神之事曰事其心神或曰其事之何如曰至简矣不黍稷不牺牲惟不欺之为用君子上戴天下履地中函心虽欲欺之其可得乎
或问子能无心乎迂叟曰不能若夫回心则庶几矣何谓回心曰去恶而从善舍非而从是人或知之而不能徙以为如制駻马如斡磻石之难也静而思之在我而已如转户枢何难之有
言而无益不若勿言为而无益不若勿为余久知之病未能行也
受人恩而不忍负者其为子必孝为臣必忠
人情苦厌其所有羡其所不可得未得则羡已得则厌厌而求新则为恶无不至矣
人之情讳有而不讳无离娄之明人谓之瞽不愠矣伯夷之清人谓之污不怍矣
鞠躬便辟不足为恭长号流涕不足为哀敝衣粝食不足为俭三者以之欺人可矣感人则未也君子所以感人者其惟诚乎欺人者不旋踵人必知之感人者益久而人益信之【已上出涑水迂书】
先生尝言某初见老先生求教老先生曰诚某既归三日思诚之一字不得其门因再见请问曰前日蒙教以诚然某思之三日不得其说不知从何门而入老先生曰从不妄语中入某自此不敢妄语先生曰且六经之中絶无真字所谓诚即真也故古者君臣师弟子之间惟是诚实心中所欲言者即言之故冉求曰非不悦子之道力不足也子路曰有是哉子之迂也宰我欲短丧自谓期可已矣子曰食夫稻衣夫锦於汝安乎曰安且今有士人於此必不肯自谓学而力不足也必不肯面质其师之迂也必不肯自谓居丧而安於食稻衣锦也彼三人者皆孔子高弟而其言如此者以其出於至诚也西汉之初去古未远人心质朴惟务纯实更无忌讳文帝时贾谊上疏曰生为明帝没为明神顾成之庙称为太宗元帝时翼奉上疏曰万岁之後称为高宗盖当时羣臣凡心中所言者即径言之不以其言为不可发也盖君臣之诚故能如此先生又曰天下诈伪之风甚矣以某从少至老观之诚实之风几乎一日衰於一日一年衰於一年方今夫妇兄弟父母之间犹相谄谀也相欺诈也况於君臣朋友之间乎且君臣父子兄弟夫妇朋友只是一个道理若一处坏即皆坏矣此风大可畏常宜祸乱未作时犹一切含糊不见丑怪若万一有大祸乱则君臣之间无所不至矣故贾谊有言见利则逝见便则夺主上有败即因而挺之矣主上有患则吾苟免而已立而观之耳有便於吾身者则欺卖而利之耳凡此种种他日吾友将见之【出元城语录】
刘公曰先人往任西京监牧使惩前政门宾之弊更不延士人於门下与司马温公为同年契且以其乐於教育故白公遣某从学与公休同业凡三四日一往以所习所疑质焉公忻然告之无勌意凡五年得一语曰诚某请问其目公曰诚者天之道思诚者人之道及臻其道一也复问所以致力公喜曰此问甚善当自不妄语入余初甚易之及退而自隐括日之所行与凡所言自相掣肘矛楯者多矣力行七年而後成自此言行一致表里相应遇事坦然常有余裕
韩瓘乞言公提奬数四而曰唯在力行而已董生不云乎尊其所闻则高明行其所知则光大二者不在乎他在乎加意而已古人云说得一丈不如行取一尺说得一尺不如行取一寸故以行为贵【并出元城谭录】
仕学规范卷十

[book_title]卷十一
●钦定四库全书
仕学规范卷十一
（宋）张鎡 撰
○行己
刘公曰某平生只是一个诚字更扑不破胡珵沉吟良久曰诚之一字处祸处福无非安乐公曰此便是安乐法也诚是天道思诚是人道天人无两个道理因举左手顾之笑曰只为有这躯殻故假思以通之耳及其成功一也某自从十五岁以後便知有这个道理也曾事事着力毕竟不是只有个诚字纵横妙用无处不通子试触类求之直是无穷某以此杜门不与时事极快活其乐无穷任怎生也动某不得定也定也
公曰有盛待制者名涛尝有一语可取云士大夫行己正如室女常须置身在法度中不得受人指点其人虽无状当日开此一谈却有可取某每为人言之
公又曰学者直是先理会取根本始得其他末节都闲孔子曰盖有不知而作之者我无是也不知根本後凡所见闻都奔向那里去也若知根本行住坐卧无处不畏中立以谓如何胡珵曰杨先生常爱说一个仁字其道甚大公曰大都根本只是个诚仁在其中矣譬如造酒须下得脚是始得脚是方论美恶下脚不是终不成酒人若不知根本虽勤无补性明试以老夫鄙言思之须得个道理去子试思之有无穷之味某从学温公时亦只得这个言语这便是精要处也【已上出南都道护録】
真庙出喜雨诗示二府聚看於上前王文正公袖归因谕同列曰上诗有一字误写莫进入改却王冀公曰此亦无害钦若退而隂有奏陈翌日上怒谓公曰昨日朕诗有误写字卿等皆见何不奏来公再拜称谢曰臣昨日得诗未暇再閲有失奏陈不胜惶惧诸公皆再拜独马知节不拜具言公欲奏白而钦若沮之又王某略不自辨真宰相器也上顾公笑而抚谕之
有卜者上封事语干宫禁上怒令捕之系狱坐以法因籍其家得朝士往还书尺上曰此人狂妄果臣僚与之游从尽可付御史狱按罪公得之以归翌日独对曰臣看卜者家藏文字皆与人筭命选日草本即无言及朝廷事臣记往年亦曾令推步当生星辰其状尚存因出以奏曰果行乞以臣此状同问罪上曰此皆已发露公曰岂可臣自有之而幸於未发惟罪衆人也上曰卿意如何对曰臣不欲以卜祝贱流累及朝臣上乃解公至政府即时焚去继有大臣乞行根治欲因而挤人上令中使再取其状公曰得旨已寝寻焚去矣
有货玉带者持以及门公之弟兵部因持以呈公公曰如何弟曰甚佳公命系之曰还见佳否弟曰系之安得自见公曰玉亦石也得不重乎自负重而使观者称好无乃劳也我腰间不称此物亟还之故平生所服止於赐带
韩魏公曰君子当先处已至於义足然後委之以命可以无悔
人能平得有己之心则为贤人矣人人莫不能道之及行事大为难事常令着意於此勿以为易也
内刚不可屈而外能处之以和者所济多矣
公为丞相每见文字有攻人隐恶者即手自封之未尝使人见
吾阅人多矣久而不变是为难
寡慾则事简识理则事无碍
公元勲盛德如此闻人一善则曰某不及
君子循理而动静以处之祸福之来非所惑也
君子能扶人之危賙人之急固是美事能不自谈益善矣
处已以难处人以易则无往而不服
君子业履须当精微放过一事便为小人所窥也
公之客有被召而请教者公曰富贵易得名节难保
凡人语其所不平气必动色必变辞必厉惟公不然更说至小人忘恩背义欲倾己处辞和气平如道寻常事
仁宗朝李都尉喜延士大夫尽声色之乐一时馆阁佳流无不往者公於其间虽最年少独未尝往焉李数召公而数以事辞人有强之者公曰固欲往但未有名耳然公处不失和李莫得致怨同时诸公莫不被凌谑而独未尝侵公也公曰以诚待之耳【已上出名贤遗范录】
范文正公仲淹少贫悴依睢阳朱氏家常与一术者游会术者病笃使人呼文正而告曰吾善炼水银为白金吾儿幼不足以付今以授子即以其方与所成白金一斤封志纳文正怀中文正方辞避而术者已絶後十余年文正为谏官术者之子长呼而告曰而父有神术昔之死也以汝尚幼故俾我收之今汝成立当以还汝出其方并白金授之封识宛然【出东轩笔录】
公曰君子言欲孙而行欲严盖不孙则召祸不严则受侮孔子曰吾执御乎又曰丘也幸苟有过人必知之此虽逊何伤也若言媚竈则曰获罪于天无所祷也盖恐伤乎行不得不厉尔後世君子言之不孙者多矣於行则未尝严也
问人之治身何者为先人之所戒何者为急公言易曰闲邪存其诚孔子曰思无邪则是人之治身以诚为本而所戒者以邪为急盖正心诚意而行乎正则动容举措无非正也正之气充于四体发于面目可以望而知其为正人也苟不正心诚意而存乎邪则形容动作亦皆不正充于四体发于面目可以望而知其为邪人也至於国之兴亡亦以正与不正况于人乎【并出节孝先生语录】
胡文恭公平生守道不以进退为意在文馆二十余年每语後进曰富贵贫贱莫不有命士人当修身俟时无为造物者所嗤世以为名言【出渑水燕谈】
韩魏公在大名日有人献玉盏二只云耕者入坏塜而得表里无纤瑕可指亦絶宝也公以百金荅之尤为宝玩每开宴召客特设一卓覆以锦衣置玉盏其上一日召漕使且将用之酌酒劝坐客俄为一吏误触倒玉盏俱碎坐客皆愕然吏且伏地待罪公神色不动笑谓坐客曰凡物之成毁亦自有时数俄顾吏曰汝误也非故也何罪之有坐客皆叹服公寛厚不已公帅定武时夜作书令一侍兵持烛於旁侍兵他顾烛燃公须公遽以袖摩之而作书如故少顷回视则已易其人矣公恐主吏鞭之亟呼视之曰勿易渠已解持烛矣军中感服
魏公言狄青作定副帅一日宴公惟刘易先生与焉易性素疎讦时优人以儒为戏易勃然谓黥卒敢如此诟詈武襄不絶口至掷樽俎以起公是时观武襄气殊自若不少动笑语益温次日武襄首造刘易谢公於是时已知其有量【并出韩魏王别录】
邹公浩虽遇冗剧事处之常优游因论易曰常杂而不厌若杂而厌非所以为常
韩治与同僚处一日有卒悍厉衆皆怒之唯韩不顾凝如平时徐言曰无忿疾于顽惟顽能致人忿故也人谓其家学盖魏公之後
一切世间君子小人好恶不常若要一时周遍冠昏丧祭往还饮食之礼一一过当周至时费尽一生心力只得人道是个好周至人然又不能使君子小人皆喜所谓外慕也只有一个诚意千古万今使不尽
君子所以不言人之过者何也未说口不臧否人也未说先自治而後人也秖是自治为急常恐自家身心错了念念在此何暇管他别人夫子曰夫我则不暇
君之视臣如土芥则臣视君如国人此为君而言也非为臣者所以责君父子之间不责善此为父而言也非为子者所以责父
出无谓之言行不必为之事不如其已
以简傲为高以谄谀为礼以刻薄为聪明以闒茸为寛大胥失之矣
事上之道莫若忠待下之道莫若恕【已上出晁氏客语】
叶道卿自浙漕罢以母老求司宫钥长子经临江军修谒方入客次闻衆宾聚首言道卿被罪叶揖而问得报耶宾曰传闻耳曰叶道卿乃某之家君以祖母老求便实无过衆宾负赧几失所措信知稠人中不可妄谈是非昔人有言客次与茶酒肆中最宜谨默可不信乎【出和氏谈选】
给事中徐禧殁於王事朝廷录其子弟十余人以弟秘为太庙斋郎秘自陈愿阁此恩以待兄有嫡孙日推授朝廷嘉而许之秘为太学生有声名而孝悌廉退之行又如此
长安隐士曰高绎有古人絶行庆历中召至京师朝廷欲命以官固辞归山特赐安素处士家甚贫妻子寒馁终不以困故受郷人财闭门读书而已【并出文昌杂录】
李文正尝曰士人当使王公闻名多而识面少此最名言盖宁使王公讶其不来无使王公厌其不去如子尚何求名惟在养其高致尔荐以此言如佩韦弦也【出师友谈记】
仕学规范卷十一

[book_title]卷十二
●钦定四库全书
仕学规范卷十二
（宋）张鎡 撰
○行己
谢子与伊川别一年往见之伊川曰相别又一年做得甚工夫谢曰也只是去个矜字曰何故曰子细点检来病痛尽在这里若按伏得这个罪过方有向进处伊川点头因语在坐同志者曰此人为学切问近思者也余问矜字罪过何故恁地大谢子曰今人做事只管要夸耀别人耳目浑不关自家受用事譬如人食前方丈便向人前吃蔬食菜羮却去屋里吃也
或问吕与叔问常患思虑纷扰程夫子荅以心主於敬则自然不纷扰何谓敬谢子曰事至应之不与之往非敬乎万变而此常存奚纷扰之有夫子曰事思敬正谓此耳
申顔自谓不可一日无侯无可或问其故曰无可能攻人之过一日不见则吾不得闻吾过矣
门人有初见请教者先生曰人须先立志志立则有根本譬如植木须先有个根本然後培养能成合抱之木若无根本又培养个甚
李泌不娶妻食肉见他己甚必不能久亦自无此理如今只是学个依本分
今人有明知此事义理有不可尚吝惜不肯舍去只是不勇与月攘一鷄何异天下之达道三智仁勇如斯而已
有所偏且克将去尚恐不恰好不须虑恐过甚曾本此下注云矫揉就中之谓也
问一日静坐见一切事平等皆在我和气中此是仁否曰此只是静中工夫只是心虚气平也须於应事时有此气象方好
敬是常惺惺法心斋是事事放下其理不同
或曰矜夸为害最大先生曰舜传位与禹是大小大事只称他不矜不伐若无矜伐更有甚事人有己便有夸心立己与物几时到得与天为一处须是克己才觉时便克将去从偏胜处克克己之私则见理矣曰独处时未必有此心多是见人後如此曰子路衣敝緼袍与衣狐貉者立而不耻许大子路孔子却只称其如此只为他心下无事此等事打叠过不怕此心因事出来正好着工夫不见可欲却无下工夫处曰有人未必有所得却能守本分何也曰亦有之人之病不一此是贤底病人却别有病处
谢子见河南夫子辞而归尹子送焉问曰何以教我耶谢子曰吾徒朝夕从先生见行则学闻言则识譬如有人服乌头者方其服之顔色悦泽筋力强盛一旦乌头力去将如之何尹子反以告夫子夫子曰可谓益友矣【已上出上蔡语录】
物有圭角多刺人眼目亦易玷阙故君子处世当浑然天成则人不厌弃矣
君子之治心养气接物应事唯直而已直则无所事矣康子馈药孔子既拜而受之矣乃曰丘未达不敢尝此疑於拂人情然圣人谨疾岂敢尝未达之药既不敢尝则直言之何用委曲微生高乞邻醯以与人是在今之君子盖常事耳顾亦何害然孔子不以为直以所以辞康子之言观之信乎其不直也学者必欲进德则行己不可不直盖孔子之门人皆於其师无隐情者知直故也如宰我短丧之问之类
曾子曰士不可以不洪毅人须能洪然後有容因言陈述古先生云丈夫当容人勿为人所容
忠信乃为进德之基本无忠信则如在虚空中行德何以进
正心到寂然不动处方是极致以此感而遂通天下之故其於平天下也何有
章郇公在私第子弟有夜叩门禀事者公曰若是公事明早来待漏院理会若是私事即於堂前夫人处禀覆在中书一日坐处地陷徐起使人填之不以为怪家人闻之甚忧及公还家亦不言至晚公与弟虞部者对饮虞部问公今日闻中书地陷是否曰中书地陷何干汝事竟不言前辈大抵有此气象卒乍摇撼不动【已上出龟山语录】
孙文懿公眉州鱼虵人少时家贫欲典田赴试京师自经县判状尉李昭言戏之似君人物求试京师者有几文懿以第三登第後判审官院李昭言者赴调见公恐甚意公不忘前日之言也公特差昭言知眉州又公尝聚徒荣州贫甚得束修之物持归为一村镇将悉税之至公任监左藏库镇将者部川绢纲至见公愧惧公慰藉之黄金一两赠其归其盛德如此
贾内翰黯以状元及第归邓州范文正公为守内翰谢文正曰某晚生偶得科第愿受教文正曰君不忧不显惟不欺二字可终身行之内翰拜其言不忘每语人曰吾得於范文正者平生用之不尽也
元丰间文潞公以太尉留守西京未交印先就第庙坐见监司府官唐介参政之子义问为转运判官退谓其客尹焕曰先公为台官尝言潞公今岂挟以为恨耶某当避之焕曰潞公所为必有理姑听之明日公交府事以次见监司府官如常仪或以问公公曰吾未视府事三公见庶僚也既交印河南知府见监司矣义问闻之复谓焕曰微君殆有失於潞公也一日潞公谓义问曰仁宗朝先参政为台谏以言某谪官某亦罢相判许州未几某复召还相位某上言唐某所言正中臣罪召臣未召唐某臣不敢行仁宗用某言起参政通判潭州寻至大用与某同执政相知为深义问闻潞公之言至感泣自此出入潞公门下後潞公为平章重事荐义问以集贤殿修撰帅荆南呜呼潞公之德度絶人盖如此
温公入相元佑荐刘器之为馆职谓器之曰足下知所以相荐否器之曰某获从公游旧矣公曰非也某闲居足下时节问讯不絶某位政府足下独无书此某之所以相荐也
范忠宣公帅庆阳时为总管种诂无故讼於朝上遣御史按治诂停任公亦罢帅至公为枢密副使诂尚停任复荐为永兴军路钤辖又荐知隰州公每自咎曰先人与种氏上世有契义某不肖为其子孙所讼宁论事之曲直哉呜呼可谓以德报怨者也
田画者字承君阳翟人故枢密宣简公侄也其人物雄伟议论慷慨俱有前辈之风邹浩志全者教授颍川与承君游相乐也浩性懦因得承君故遇事辄自激励元符间承君监京城门一日报上召志全承君为之喜又一日报志全赐对承君益喜监门法不许出志全亦不来久之志全除言官承君始望志全矣志全遣客见承君以测其意客问承君近读何书承君曰吾作墨子诗有知君既得云梯後应悔当年泣染丝之句为邹志全发也客言於志全志全折简谢承君辞甚苦因约相见承君曰斯人尚有所畏未可絶也取告见之问志全曰平生与君相许者何如今君为何官志全愧谢曰上遇羣臣未尝假以声色独於某若相喜者今天下事故不胜言意欲使上益相信而後言贵可有益也承君许之既而朋党之祸大起时事日变更承君谢病归阳翟田舍一日报废皇后孟氏立刘氏为皇后承君语诸子曰志全不言可以絶交矣又一日志全以书约承君会颍昌中涂承君喜甚亟往志全具言谏废立皇后时某之言戅矣上初不怒也某因奏曰臣即死不复望清光矣下殿拜辞以去至殿门望上犹未兴凝然若有所思也明日某得罪志全承君相留三日临别志全出涕承君正色责曰使志全隐默官京师遇寒疾不汗五日死矣岂独岭海之外能死人哉愿君无以此举自满士所当为者未止此也志全茫然自失叹息曰君之赠我厚矣乃别去建中靖国初承君入为大宗丞宰相曾布欲收置门下不能屈除提举常平亦辞请知淮阳军以去吏民畏爱之岁大疫承君日自挟医户问病者药之良勤一日小疾不出正昼一军之人尽见承君拥骑从腾空而去就问之死矣或曰为淮阳土神云
范鲁公诫子孙其略曰戒尔学立身莫若先孝悌怡怡奉亲长不敢生骄易战战复兢兢造次必於是戒尔学干禄莫若勤道艺尝闻道格言学而优则仕不患人不知惟患学不至戒尔远耻辱恭则近乎礼自卑而尊人先彼而後己相鼠与茅鸱宜监诗人刺戒尔勿旷放旷放非端士周孔垂名教齐梁尚清议南朝称八达千载秽青史戒尔勿嗜酒狂药非佳味能移谨厚性化为凶险类古今倾败者历历皆可记戒尔勿多言多言衆所忌苟不谨枢机灾危从此始是非毁誉间适足为身累举世重交游拟结金兰契忿怒从易生风波当时起所以君子性汪汪淡如水举世好承奉激昂增意气不知承奉者以尔为玩戏所以古人疾蘧蒢与戚施举世重任侠俗呼为气义为人赴急难往往陷刑制所以马援书勤勤告诸子举世贱清素奉身好华侈肥马衣轻裘扬扬过闾里虽得市童怜还为识者鄙恭惟祖宗所用宰辅皆忠厚笃实之士独鲁公为之称首余读国史得其诗录以为子孙戒【已上出邵氏闻见前录】
予见司马文正公亲书一帖光年五六岁弄青胡桃女兄欲为脱其皮不得女兄去一婢子以汤脱之女兄复来问脱胡桃皮者光曰自脱也先公适见诃之曰小子何得谩语光自是不敢谩语後公以诚学授刘器之曰自不谩语入东坡书公神道之石亦曰论公之德至於感人心动天地巍巍如此而蔽以二言曰诚曰一云
张尧封从孙明复先生学於南京其女子常执事左右尧封死入禁中为贵妃宠遇第一数遣使致礼于明复明复闭门拒之终身【并出邵氏闻见後录】
仕学规范卷十二

[book_title]卷十三
●钦定四库全书
仕学规范卷十三
（宋）张鎡 撰
○行己
龟山先生教黄用和锾云富郑公言士大夫须有崇深气象所谓崇深岂非欲自尊大而使之不可测耶曰崇则尊严深则不浅露黄以为深中其病
富文忠公少日有诟者如不闻或问曰恐骂他人曰斥公名云富某曰天下安知无同姓名者
许少伊语林季仲大凡做事着力不在面皮上【已上出步里客谈】
治性之道必审己之所有余而强其不足盖聪明疏通者戒於太察寡闻少见者戒於壅蔽勇猛刚强者戒於太暴仁恩温良者戒於无断沉静安舒者戒於後时广心浩大者戒於遗亡右康衡所上疏元城先生尝称之曰君子不以言取人不以人废言故言之可取者君子不废之此语亦可以为座右铭【出嬾真子录】
人有忿争者和靖曰莫大之祸起於须臾之不忍不可不谨【出涪陵记善录】
君子小人并生於世其好荣恶辱之心则同缙绅谓市道为可羞者将以名节胜之耳学问所以求为名节而文章者所以饰之之具也弃名节而窃学问文章之称是犹立粪土为墙屋以丹垩饰之而游居寝卧其下其不为覆压则幸而已矣
君子立身自有本末使福可为而祸可去犹不当少贬以就况命本於天决非人力所能增损而相时射利者自以为计得岂非惑欤吾见其徒为此纷纷也【出龙溪文集】
寡言择交可以无悔吝可以免忧辱
无瑕之玉可以为国器孝悌之子可以为家瑞
宝货用之有尽忠孝享之无穷
和以处衆寛以接下恕以待人君子也
坐密室如通衢驭寸心如六马可以免过
多言则背道多慾则伤生
语人之短不曰直济人之恶不曰义
好胜者必败贪荣者必辱
知足则乐务贪则忧
内睦者家道昌外睦者人事济
不护人短不周人急非仁义也
心不清则无以见道志不确则无以立功
结怨於人谓之种祸舍善不为谓之自贼
声色者败德之具思虑者残生之本
为善不如舍恶救过不如省非
勉强为善胜於因循为恶
责人者不全交自恕者不改过
自满者败自矜者愚自贼者忍
寡言省谤寡慾保身
行坦途者肆而忽故疾走则蹷行险途者畏而谨故徐步则不跌然後知安乐有致死之道忧患为养生之本可不省诸
广积聚者遗子孙以祸害多声色者残性命以斤斧
以衆资己者心逸而事济以己御衆者心劳而怨聚
自信者人亦信之胡越犹弟兄自疑者人亦疑之身外皆敌国
为善如负重登山志虽己确而力犹恐不及为恶如乘骏走坂虽不加鞭策而足亦不能制
善恶报缓者非天网踈是欲成君子而灭小人也
薄於所亲而责人重者不可与言交好名欲速者不可与共谋贪而喜诈者不可与同利害忍而好胜者不可与同逸乐
为己重者不仁好广积者不义足恭者无礼贪名者无智
功名官爵货财声色皆谓之欲俱可以杀身或问之曰欲可去乎曰不可饥者欲食寒者欲衣无後者欲子孙是甘於自杀也然知足而不贪知节而不淫无沽名之心而不求功亦庶几乎欲可窒也
立身之道内刚外柔肥家之道上逊下顺不和不可以接物不严不可以驭下
寿夭在天安危在人知天理者夭或可寿忽人事者虽安必危
欲去病则正本本固则病可攻药石可以效欲齐家则正身身端则家可理号令可以行固其本端其身非一朝一夕之事也
以爱妻子之心事亲则曲尽其孝以保富贵之策奉君则无往不忠以责人之心责己则寡过以恕己之心恕人则全交
以忠孝遗子孙者昌以智术遗子孙者亡以谦接物者强以善自卫者良
知足者贫贱亦乐不知足者富贵亦忧
器满则溢人满则丧
行四通八达之衢者不迷思大公至正之道者不惑
蛮夷不可以力胜而可以信服鬼神不可以诈欺而可以诚达况涉世与人为徒者诚信其可舍诸
岁月已往者不可复未来者不可期见在者不可失为善则善应为恶则恶报成名灭身惟自取如何耳
屈己者能处衆好胜者必遇敌
有限之器投之则满盈则溢太虚之空物物自容静躁寛猛视量如何耳
盖棺始能定士之贤愚临事始能见人之操守
猛虎能食人不幸而遇之必疾走以避小人能媚人人喜与之亲不幸而同利害必巧为中伤
内不欺於妻子者事亲必孝外不欺於朋友者事君必忠
高不可欺者天也尊不可欺者君也内不可欺者亲也外不可欺者人也四者既不可欺心其可欺乎心不欺人人其欺我乎
溺爱者受制於妻子患失者屈己於富贵
涉世应物有以横逆加我者譬由行草莽中荆棘之在衣徐行缓解而已所谓荆棘者亦何心哉如是则方寸不劳而怨可释
以言伤人者利於刀斧以术害人者毒於虎狼言不可不谨术不可不谨也
诚无悔恕无怨和无仇忍无辱
耳不闻人之非目不视人之短口不言人之过庶几为君子【已上出省心杂言】
人欲常和豫快适莫若使胷中秋毫无所慊孟子言仰不愧天俯不怍人为一乐此非身履之无以知圣贤之言为不妄也吾少从陕州一老先生乐君嘉问学乐君好举东汉延笃书语人曰笃云吾昧爽梳栉坐於客堂朝则诵羲文之易虞夏之书历姬旦之典览仲尼之春秋夕则逍遥内阶诵咏南轩百家衆氏投间而作不知天之为盖地之为舆不知世之有人己之有躯其所以然者乃自於束修以来为人臣不陷於不忠为人子不陷於不孝上交不谄下交不渎固自谓有得於笃者今士大夫出入忧患之域艰难百罹未尝获伸眉一笑其间虽或出於非意然推其故非得罪於君亲则必不能无愧上下之交苟免此四者未有不休休然者
赵康靖公槩厚德长者口未尝言人短与欧阳文忠公同为制诰後亦同秉政及文忠被谤康靖密申辨理至於纳平生诰勑以保之文忠不知也中岁尝置黄黑二豆於几按间且自数之每兴一善念为一善事则投一黄豆於别器内每兴一不善念为一不善事则投一黑豆於别器暮发视之後黑豆渐少久之既谢事归南京二念不兴遂彻豆无可数人强於为善亦在造次之间每自防检此与赵清献公焚夜香日告其所行之事於上帝同也
大抵人才有四种德量为上气节次之学术又次之材能又次之欲求成材四者不可不备论所不足则材能不如学术学术不如气节气节不如德量然人亦安能全顾有偏胜亦视其所成之者如何故德量不可不养气节不可不学学术不可不正材能不可不勉苟以是存心随所成就亦便不作中品人物唐人房乔裴度优於德量宋璟张九龄优於气节魏郑公陆贽优於学术姚崇李德裕优於材能姚崇弊於权数李德裕溺於爱憎则所胜者为之累也汝曹方读唐书当以是类求则益其他琐细与无用之空文不足多讲徒乱人意尔【已上出石林避暑录】
一士夫远自江浙擕家入广赴调且以贫为累焦焦然见於顔色因谓之曰贫不足为公累心为公累耳若公不入仕又何以处随分节约老幼均之自可无累若恣口腹欲快意但恐私慾横生无时可足贪冒无耻祸必及之回视节约之乐如在天上请公先与此心断之便自无累
为善而好名乃是大患若能涵养消除其好名之心方是为善耳不然则有作辍矣
或问不幸与小人处如何先生曰常自点检
或问人有谤己辩之则愈谤不辩则有所不甘当如何曰无愧此心足矣辩之固不足不甘只是所养未至
或问先生幼年处学舍正当苦寒衣衾不备终夜看书不已每至达旦乡里富人或以衣物见惠力辞不受或不得已受之乃以与同舍之贫者此岂无情耶先生曰士处贫困正是用工夫时节若不痛自节抑则贪欲必生廉耻尽丧工夫安在孟子曰士尚志志之所在岂可为贫困夺了於此时下得工夫则器局渐渐涵养觉大死生祸福穷达得丧便可无间断我岂矫情者耶此士所合为者【已上出横浦语录】
为善者常受福为利者常受祸心安为福心劳为祸
用明於内者见己之过用明於外者见人之过见己之过者视天下皆胜己也见人之过者视天下皆不如己也此智愚所以分欤
穷达系道之兴废不为己之贵贱故有道之士处穷而不闷
范文正公归姑苏未至近邑先投远状或以为太过公曰维桑与梓必恭敬止敢不尽礼乎前辈长厚大抵如此
一念之善则天神地示祥风和气皆在於此一念之恶则妖星疠鬼凶荒札瘥皆在於此是以君子谨其独
富郑公年八十大书座屏云守口如瓶防意如城在公尚然况他人乎
喜逆己之言则怨消於冥冥恶逆己之言则祸成於不测
士大夫以气为主气一不振则阿匼苟容无不为矣【已上出横浦日新】
仕学规范卷十三

[book_title]卷十四
●钦定四库全书
仕学规范卷十四
（宋）张鎡 撰
○涖官
左丞高防在蔡州日部民王乂为贼所劫捕得其党五人系狱穷理赃伏已具録事参军司徒达判官卢紘据案请加极典防疑其不实取赃阅之因召王乂问曰尔家所失衫袴是一端布邪乂曰然防令校其幅尺皆广狭不同又踈密差异贼乃称寃防曰何故伏罪贼曰不任捶楚盖自诬以求速死耳居数日获其本贼紘达叩头请罪防皆不奏得活者欲诣阙讼防之功诉紘达之罪防遽令止絶为制衫帽具酒食谕而遣之【出太祖朝名臣传】
武节使行德迁河南尹西京留守时官禁盐入城犯者法至死募告者赏钱十万洛阳县民家妪持菜入城中卖有桑门从妪买少偿其直取菜反覆顾视不买而去妪既不售持入城门抱关者搜筥中得盐擒以诣府行德诘妪妪言桑门尝买菜顾视良久而去即令捕桑门具伏与抱关吏相结以盐诬妪欲希其赏行德释妪治桑门及抱关吏数辈人皆畏之若神明都下清肃
沈恭惠公伦建隆三年迁给事中赐金紫为陕西转运使乾德中蜀平以伦为计度制度使先是大将军王全斌崔彦进等入成都也皆厚掊歛民家玉帛子女洎伦至独居佛寺蔬食而已及受代归阙箧中唯图书数卷太祖廉知之故贬全斌等擢伦为户部侍郎枢密副使【并出太宗朝名臣传】
柳开仲涂太宗特擢为右赞善大夫及征河东命从驾督楚泗八州运粮会盗起常润选知常州至则遣人招谕羣盗设计擒之贼惧悉来归因出私钱为赏解衣赐贼帅置之左右或曰寇不可近开曰彼失所则盗得其所乃吾民也始惧死而我亲爱之出其望也以赤心感之彼必尽归我矣不半岁境内悉寜命知环州是州与吐蕃接境州人与蕃中贸易悉自制衡量增减其直以与之或戎人有讼官司又不之理以故戎境多怨开至一其价直民欺戎人者罪之部落翕然归向未几移邠州时调民辇送趣环庆岁已再运民皆荡析产业而转运使复督後运民数千人诣州号诉且曰力不逮愿就死矣开亟贻书转运使曰开近离环州知刍粮计不增大兵可支四年今蚕农方作再运手发老幼疲弊畜乘困竭柰何又苦之如不能开即驰诣阙下白於上前矣卒罢之
陈谏议省华累迁京兆栎阳令县之郑白渠为邻邑强族所据民久不得诉省华以理辨之尽去壅遏之弊水利均及衆颇赖之又民有累世不葬其先省华召而谕之贫无以具者给赀为助至道初姑苏水灾民饥亟召省华拜祠部员外郎知苏州赐金紫至则复流民数千户殍者悉瘗埋之诏书褒美
赵昌言复知天雄军府临大河豪民有峙刍茭者将图厚利诱一奸人使穴其堤防岁仍决溢昌言廉知之一日堤吏告急径取豪家廥积以给用自是无敢为奸利者会秋霖河溢逼城籍府兵负土增堤数不及千索禁卒以佐其役师人偃蹇不进昌言怒曰府城将垫人民且溺汝辈食厚禄欲坐观耶敢不从命者斩士衆股栗就役不浃辰而城备太宗善之召拜给事中参知政事
王刑部济为漳州龙溪主簿时福建诸郡输鹤翎为箭羽既非常有之物而官司督责尤急民甚苦之济辄以便宜谕部民用鹅翎代之因附驿奏裁诏可其请施行旁郡民咸便之属岁旱雨县有陂塘数百顷先为大姓轮课而专其利济悉取之引水以溉民田自是无愆亢之患汀州以银冶事争讼踰十年不尽凡连逮数百人系狱转运使命济鞠之才七日尽得其情从坐者数人而已
邵谏议晔知蓬州録事参军时太子中舍杨全知州性悍率不晓理道部民李助十三人被诬为刼盗悉寘于死晔察其枉不书牍白全愿劾其实全不听乃取二人弃市余减死械送阙下翌日果获正盗全坐削籍为民晔代还引对太宗谓曰尔能活吾平民深可奬也面赐绯鱼钱五万命有司以全事戒谕天下授晔光禄寺丞使广南采访刑狱後知广州城濒海每蕃舶及岸常苦■〈风贝〉风晔凿内壕通舟■〈风贝〉不为害及遇疾吏民蕃贾诣佛寺设会以祷之其卒也多洒泣焉
李刺史继昌性谨厚所至以寛柔为治衆颇怀之任峡路日与上官正联职正严忍好杀尝有县胥护送刍粮地远後时而至正令曳出斩之继昌徐为慰解卒贷焉其当死救护而免者颇衆
马正惠公知节知秦州其州尝质羌首之支属二十辈殆踰二纪知节曰羌亦人也岂不怀土悉遣还之蕃落感其惠讫受代无犯塞者时小泉银监院井久不发而岁课弗除主吏没家产备偿犹未尽知节三奏始得请蠲之仍许以日收为额会知益州宋大初与钤辖杨怀忠不协以知节谙其习俗乃授西上合门使知益州兼本路转运自乾德平蜀後岁贡罗绮动逾万计籍里比补牙校部舟运历三峡而下沉覆殆半破产不能偿州民深以为患知节请择廷臣省吏二十人凡舟二十艘为一纲以二人主之三载一代而较其课自是鲜败事者蜀人赖焉
王侍中嗣宗知邠州郡城东有庙曰灵应公旁有山穴羣狐处焉妖巫挟之为人祸福风俗尤信向水旱疾疫悉祷之民家语言为之讳狐嗣宗燻而逐之尽塞其穴淫祀遂息【已上出真宗朝名臣传】
李集贤行简在蜀时富民陈子美者继母诈为父书逐出之累诉不得直转运檄行简劾正其事及代还子美乃遗以黄金五百两行简怒不纳感泣而去
王文穆公钦若迁太常丞判三司理欠凭由司上疏请尽蠲天下宿负以广恩泽乃自乾德至咸平放逋负一千余万释系囚三千余人
李允则知潭州兼管干湖南路廵检兵甲公事初马氏暴敛州人出绢谓之地税绢又屋每间输绢丈三尺谓之屋税绢又牛岁输米四斛牛死犹输谓之枯骨税允则一切除之又民输茶初以九斤为大斤後益至三十五斤允则请以十三斤半为定制又度湖湘山田可以莳禾而民惰不垦耕乃下令月所给马刍皆输本色由是山田悉垦之会湖南饥欲发官廪先赈之而後奏转运使以为不可允则曰须报踰月则饥者无及矣不听明年又饥复欲先赈之转运使又执不可允则乃愿以家赀为质由是全活者数万人
马忠肃公亮以殿中丞通判常州时吏有亡失官物械系妻子至连逮者数百人亮一切纵去许自偿所负不踰月而尽输之擢知濮州徙福建转运同提点刑狱时初置提点刑狱亮至部覆讯寃狱全活者数十人亮为西川转运使时诸州盐井岁久泉涸而官督所负课州系捕各数百人亮尽释系者而废其井凡除所逋二百余万代还以潭州属县有亡命卒剽攻为乡人共谋杀之在法当死者四人亮谓其僚属曰夫能为民去害而反坐以死岂法意邪乃批其案悉贷之
寇密学瑊权知开封府戚里有殴妻更赦事发者太后怒曰夫妻以义合柰何殴以致死邪瑊对曰伤居限外事在赦前既付有司不敢乱天下法卒免死
李龙图紘知磁州部有宋平者参知政事陈尧佐妻党也贪横不法紘首按其奸赃而窜逐之部中为之肃然
陈刑部贯知卫州徙泾州州人以严见惮虽簿书筦库赋租出入莫不亲检察之尝谓其僚属曰傥视官物如己物容有奸乎擢利州路转运使属岁饥出所得职田粟尽以赈民富民有积粟者率令计口自占其数有余则皆发【已上出仁宗朝名臣传】
仕学规范卷十四

[book_title]卷十五
●钦定四库全书
仕学规范卷十五
（宋）张鎡 撰
○涖官
李给事贺为江淮制置发运使东南岁漕米京师置军将大将隷发运司部粮而江南多物产利於商贩常赂三司吏以求善地以故不能均而贫者多盗官粮贺乃籍诸州所出物厚薄为三等较其功过下泗州预定当运之地於是人知赏罚而絶干求之敝是岁增漕米一百七十万降诏奬谕苏州水坏太湖外塘又海旁支渠堙塞废民耕田诏贺与两浙转运使徐奭领塘事伐石筑堤浚积潦自吴江东赴海流民得自占者二万六千家岁出苖租三十万塘成特迁刑部郎中
宋宣献公绶判三司凭由司建言比岁下赦令释逋负而稽期未报者六十八州军请诸路选人核校之限半月以闻於是脱械系三千二百人所除数百万
燕礼部肃权审刑院先是天下疑狱虽听奏谳而多以不应奏得罪故州郡不敢上谳而寃狱常多肃建请诸狱疑皆听谳谳而不当者官吏皆不坐自是全活者甚衆
王忠穆公鬷徙苏州还为三司盐铁副使龙图阁待制马季良建言京师贾人常以贱价居茶盐交引请官置务收市之时季良方贵用事有司莫敢忤其意鬷独执不可曰与民竞利非国体也他日上见劳之曰官市交引赖卿力言罢之甚善知益州会戍卒有夜焚营胁军校为乱者鬷潜遣兵环其营下令曰不乱者歛手出门无所问於是衆皆出令军校指乱卒得十余人戮之及旦人皆不知也其为政有大体不为苛察蜀人爱之
司马待制池历睦州建德益州郫县尉蜀人妄言戍兵叛又传蛮人将入寇富室急瘗金玉逃山谷间县令闾丘梦松假他事上府主簿称疾不出池摄县事会上元乃张灯作乐纵民游观凡三夕民心遂安调郑州防御判官知光州光山县顷之大内火诏诸州调竹木州符期三日毕输池以土不产大竹转市蕲黄非三日可至乃更与民自为期日过期不输者罪之时盛度谪守光州闻之怒甚既而光山民输竹为诸县先度喜荐於朝
范给事讽通判淄州是岁春大旱六月始民乏种食讽行县至邹平发官廪贷民县令争之讽曰令无与也即贷以万斛比秋民皆先期而输
姚龙图仲孙大中祥符八年进士及第为许州司理参军时王嗣宗知州事民有被盗杀者其妻诉里胥常责贿於其夫不与而怨此必盗也乃捕系狱将傅以死而仲孙疑之嗣宗怒曰若保非盗也邪然亦不敢遽决後数日果得真盗者嗣宗方喜曰审狱当如是也再调卭州军事推官改资州转运使檄往富顺监按疑狱而全活者数十人
韩文忠公亿知洋州里豪李甲者兄死廹嫁其嫂因诬其子为他姓以专其赀嫂历诉於官甲辄赂吏使掠服之积十余年其诉不已亿为索旧牍视之独未尝引乳医为证一日尽召其党出乳医示之衆亡以为辞寃遂辨
吕文靖公夷简通判通濠二州往河北按行水灾还奏田器有筭非所以重本请除之因诏天下农器皆免筭为提点两浙刑狱公事大中祥符初大建宫观京师南方伐材木有司责期会至有死者则以为亡命捕系其妻子乃上疏请缓其程役又方冬水涸民苦於挽运宜须河流通易以兵卒送之他日真宗谓曰观卿所奏知有爱民忧国之心
陈文惠公尧佐就迁府推官以言事切直降通判潮州州去京师七千里民俗僻陋尧佐至州修孔子庙作韩吏部祠堂於是人率以知学时张氏子年十六与其母濯於恶溪为鰐鱼所噬尧佐以为昔韩愈患鰐之害以文投谿中而鰐为远去今复害人不可不除使捕得更为文鸣鼔於市而戮之
俞刑部献卿补寿州安丰县尉有僧积施财甚厚其徒杀而瘗之已而告县曰师出游矣献卿揣其有奸曰吾与师善不告而去何也其徒色动因执之得其所瘗尸一县大惊
王待制质通判苏州与知州黄宗旦数争事宗旦曰少年乃敢与文人抗邪质曰受命佐公事有当争职也尝以病告居一日宗旦省视因言狱有盗铸钱百余人吾以术阴钩得之质曰弋不射宿恶阴中於物也今杀数人而徒流者又数十百人公中之也宗旦矍然大惊为贷其死罪而余悉轻出之还判尚书刑部南曹出知蔡州人岁时祠吴元济庙质曰安有逆丑而庙食於民者毁之为更立狄仁杰李愬像而祠之蔡人号双庙云尝权知荆南有媪诉其妇薄於养妇曰舅亡姑嫁既穷而归且奉事无不谨质曰姑虽不良独不顾若夫耶因取家人衣以衣媪又给以廪粟使归养之皆感泣而去
李太傅若谷知常州宜兴县县岁市湖洑茶数十万斤旧以税钱多数为差等初吏不置籍得以高下其数若谷因为籍以揭示之吏遂不能欺出知荆南府王蒙正为驻泊都监倚章献太后姻故多不法若谷屡绳之监司佑蒙正奏徙若谷知潭州时有盗上下洞庭间邀劫舟船杀人即投湖中没其尸及捕获多蒙谳得减死然配他州既而复逃归为患滋甚若谷潜使人禽致之条前後杀人状磔于市繇是湖中盗息
郑文肃公戬又徙永兴军建言凡军中所须愿下有司相度缓急折为三等非急者一切罢之先是衙吏输木京师浮渭泛河多漂没既至则斥不中程往往破家不能偿戬为言岁减二十余万又罢括籴之法劝边民积粟
张文孝公观徙潭州河啮孙陈埽又坏浮桥州人大恐或请趋北原以避水患观曰太守独去如州民何乃躬率卒徒以增筑之堤成水亦退徙郓州兼西路安抚使旧法京东止通安邑盐而濒海之地禁私煮观上言民之犯法者虽日杀于市恐不能止也请弛其禁以便民岁免黥钤者不可胜计
夏文庄公竦徙寿州历安洪二州洪州俗尚巫病者辄屏去亲爱其医药饮食一听於神以故饥渴死者不可胜计竦索部中凡得千九百余家毁其淫祠朝廷因下令江浙以南悉禁絶之
郎刑部简知袁州分宜县徙知窦州县吏死子幼赘壻伪券取其田後子长屡诉不得直因讼于朝下简劾治简示以旧案曰此尔妇翁书邪曰然又取伪劵示之弗类也赘壻遂伏罪
尹龙图洙知河南府伊阳县民有女幼孤而冒贺氏产邻人证其非是而籍之後邻人死女诉复请所籍产久不能决洙问若年几何曰三十二乃按咸平籍二年贺死而妻刘为户诘之曰若五年始生安得贺姓邪女遂伏
杜正献公衍又徙永兴军时西边用兵民劳於调发至破产不能给衍为区处计较量物有无贵贱道里远近寛其期会使得次第输送而车牛蒭秣宿食来往比他州省费十六七拜同中书门下平章事兼枢密使集贤殿大学士每内降与恩泽者积十数面纳上前上尝谓谏官欧阳修曰外人知衍封还内降邪有求恩泽者每以衍不可告之而止者多於所封还也由是侥幸寖不说
吴正肃公育徙蔡州设保伍法以检制盗贼是时京师讙言妖人数千在蔡州诏遣中使名捕者十人至则请以巡检兵趋确山索之育谓曰使者欲得妖人还报耶请留勿往此特乡民依浮图法相聚耳可走一介召之则立至今以兵往人心惊疑柰何中使以为然顷之召十数人者果至械送阙下皆以无罪得释而告者遂伏辜
陈恭公执中在中书八年人莫敢干以私四方问遗无及门者
刘观文沆出知衡州大姓尹氏者欲买邻人田莫能得邻人老而子幼乃伪为买券及邻人死逐其子二十年不得直沆至子又出诉尹氏持积岁所收户抄为验沆曰若田千顷户抄岂特收于此乎又问其始为券时尝问他邻乎其人固多在尹氏不能对遂伏
周谏议湛通判戎州其俗尚巫有病辄不医皆听巫以饮食往往不得愈湛严禁俗之习为巫者又刻方书於石自是人始用医药病者更得活以太常博士通判荆南迁尚书屯田员外郎知虔州提点广南东路刑狱初江湖之民略良人鬻岭外为奴婢湛至听其自陈得男女二千六百余人还其乡
曹龙图頴叔通判仪州除夔州路转运判官夔峡人有疾者不事医药而专祈神頴叔移所部悉禁淫祠奏以方书颁之为陕西都转运使两川和买绢以给陕西军衣而远人苦於歛重頴叔请岁出本路缗钱五十万坐库收市之遂纾两川之患
魏吏部瓘知潭州衡山县衡祠旁旧禁民采伐而寺僧倚中贵人辄犯禁无敢问瓘捕送于州州将依违不为决而瓘抗议不已卒抵以罪历通判寿州知随安州徙提点广南西路刑狱嵠峒妇人缘逋责没邕州为庸使者二千余人悉还之刘鋹时舟船皆计口有税而雷化钦廉高五州独未除瓘为除其税
包孝肃公拯出知扬州天长县有诉盗割牛舌者拯使归屠其牛鬻之既而有告私杀牛者拯曰何为割某家牛舌而又告之盗者惊伏拯立朝刚严闻者皆惮之至於闾里童稚妇女亦知其名贵戚宦官为之歛手旧制凡讼诉不得径造府吏坐门先收讼牒谓之牌司拯即命大开衙门使径至庭下自道曲直吏民不敢欺【已上出仁宗朝名臣传】
仕学规范卷十五

[book_title]卷十六
●钦定四库全书
仕学规范卷十六
（宋）张鎡 撰
○涖官
胡文恭公宿为真州杨子尉县大水漂溺居民令不能救宿率公私舟活数千人以张士逊荐召试馆阁校勘改集贤校理通判宣州知湖州筑石塘百里扞水患大兴学校学者盛於东南自湖学始既去而人思之名其塘曰胡公塘
蔡端明襄迁起居舍人知制诰兼判流内铨吕景初吴中复马遵坐论宰相梁适罢台职除他官襄封还词头不草制其後屡有除授非当者皆辄封还之仁宗嘉其守命赐其母以冠帔
韩忠献公琦益州岁饥为两路体量安抚使异时有司督责赋役烦急收市上供物不以其直琦为轻减蠲除之逐贪残不职吏罢冗役数百人活饥民以百余万琦少有大志天下想闻其风采识量宏伟临事不见忧喜之色仁宗方选用大臣以理天下之务至琦为相倚任尤至琦因得选勑羣司使奉法循理各安其职其所建明顾义如何不私与己轻财好施家无留资折节下士旡贵贱礼之如一奬拔贤俊苟公论所与虽素所不悦必收用之故终琦之去得人为多卒之天下晏然百姓遂寜刑罚衰止衣食滋殖琦之力也後之论贤相必稽焉盖其所自立凛乎有大臣之风矣
王光禄罕知常州宜兴县临湖民岁诉水多幸免罕召父老列其田高下为图明年以诉状亲往视之曰某户输可免某户不可免衆皆服范仲淹知润州奏罕检田法下诸路西方用兵三司仍年科箭羽下东南诸州调发若星火其直踊贵富家蓄羽以待价罕白州尽括所有倍时直而官市之乃令民输直一路闻之皆诣转运使愿得如常州法
李光禄孝基所治郡邑虽甚剧至午即却扫隐几庭无人迹有问其术者曰吾治无他省事而已
曾宣靖公公亮知越州会稽县民开田监湖旁湖溢常害田公亮即曹娥江堤疏为斗门泄湖水入江田以不病民至今赖之
王给事举元知明州鄞县有治声徙知潮州江水坏堤盗乘间窃发一郡大恐举元夜召里豪计议明旦悉禽之然後治堤而水患亦息居久之擢京东转运使先是罪人流沙门岛者衆守吏取其财物往往隂杀之以病死举元奏请举官监岛而立赏罚禁专杀者自是多所全活
李尚书兑知邓州有富人榜仆至死系颈投井中而以自经为解者兑曰投井故不自经自经岂复能投井必吏有受财者故使不承尔已而案吏果然
朱少监寿隆知彭州九龙县吏告一家七人以火死寿隆曰岂有一家无一人脱者此必有奸逾月获果乃杀其人而纵火尔
欧阳文忠公修秉政时英宗以疾未亲政事慈圣光献太后垂帘修与二三大臣主国论每帘前奏事或执政聚议事有未可修未尝不抗是非力争台谏官至政事堂论事虽非己出同列未及啓口而修已直前折其短以至士大夫建明利害及所祈请前此执政多媕阿不明白是非至修必一二数之曰某事可行某事不可行用是怨诽者益多英宗尝面称修曰性直不避衆怨修亦尝称诵故相王曾之言曰恩欲归己怨使谁当【已上出神宗朝名臣传】
程修撰师孟知吉州吉水县以戢吏闻累迁提点夔州路刑狱夷数犯渝州边而提点刑狱司故治万州有警浃日乃至师孟奏徙治渝州夷不敢复为患属郡无常平仓师孟请置之岁大饥发转运仓奏不待报吏惧白不可师孟曰必待报至民毙矣趣发之徙河东路麟州保德岢岚火山军寜化军故无常平粟边民饥则窜境外师孟奏出度牒募民入粟置仓以备荒政并汾晋与诸州山谷水可灌田者悉相其地酾为渠除三司度支判官居一岁自祠部郎中迁刑部知洪州积石为堤垾江浚豫章沟揭北闸以节水升降民无水患
刘舍人攽治曹州曹素多盗朝廷立重法而盗不息攽曰民不畏死柰何以死惧之至则尚寛平务在不扰岁中盗贼衰息
李龙图肃之知庆州既至严师律益攻守之具常若寇至数月徙瀛州熙寜初河北大雨地震数州城壁官舍民庐摧陷殆遍肃之躬按行泥潦中结草为囷以储仓粟之暴露者出其所积以赈流移又为茇舍以处之严盗禁一以军法从事有叛卒夜掠民财立斩以徇人遂安息帝嘉之遣中使劳问赐茶药
李龙图常调江州判官宣州观察推官方重自持人畏惮之发运使杨佐欲荐改官常推其友刘琦佐曰不见此风久矣并荐之改大理寺丞又徙齐州齐多盗论报无虚日常得黠盗刺为兵使在麾下他日询其奸状对曰此由富家为之囊橐吏迹捕及门禽一人以首则免矣於是令藏盗之家并发屋破柱拔其根株自是奸无所匿
孙观使觉徙知湖州松江堤为民患觉易以石高一寻有奇长百余里堤下悉为良田除知苏州监仓官郑汲倚宰臣为奸觉至以汲属吏按治不少贷徙知福州闾俗厚於婚丧觉裁为中法使富家不得过百缗令出一日嫁娶者数百家葬埋费减十五徙徐州徐多盗尝有五盗杀人而乙仅胜衣讯之云遇甲于途甲以四尺挺授我半夜持我东使候诸门他不与知也觉问吏法何如曰死觉恻然请诛其首如乙者宥之遂为例
赵懿简公瞻移河中府万泉县令以圭田修黉舍邻邑之士裹粮而至知彭州永昌县筑六堰均灌溉以絶水讼民以比召杜
吕龙图公孺就知河阳洛口役兵千余人惮役不禀令排关不得入西趋河桥其徒有来告者诸将请出兵击之公孺曰此曹亡命穷之则生变乃令曰敢杀一人者斩於是乘马东出令牙兵数人前谕曰尔辈久役固当还然有不禀令之罪若复度桥则罪加重矣太守在此愿自首者止道左衆皆请罪索其为首并助谋者黥配之余置不问复送役所语洛口官曰如尚敢偃蹇者即斩之衆恬然不敢动乃自劾不俟命诏释之
陈正议述古入为三司户部判官故事吏案经使副裁决判官无所可否述古至事无巨细择可书者书之不诡随也出为京东转使时执政帅青郓事有不治部使者莫敢问述古曰岂以大臣废朝廷法绳治如列郡一道肃然
曾资政孝寛以选知开封府咸平县岁饥冬苦雨伤麦民诣府诉府以妄诉杖之孝寛为躬视田辨其不诬得蠲岁租
王通议端知襄邑县有鬻犊於市者或执以为盗诘之不服端命取两家犊识其母辄从之盗遂服有禁卒远戍亡归为捕者所得端诘之自言母老不胜子母情端曰此自首也法当原卒免死嘉佑赦敕服緑十五年者改绯端曰公卿子率襁褓得官未尝从事而锡服与年劳者等何以示劝请从涖事日始遂着为令
滕章敏公元发复为郓州岁方饥乞淮南米二十万石为备郡学生多不给民争讼田二十年不决者甫曰学无粮而以良田饱顽民乎乃请以为学田遂絶其讼淮南京东饥召城中富民与约曰流民且至无以处之则疾疫起并旤汝矣吾得城外废营欲为蓆屋以待之民曰诺为屋二千五百间一夕而成流民至以次授地井竈器用皆具上遣工部郎中王古按视古图上其事有诏褒美盖活五万人云
苖待制时中主寜陵簿邑有古河岁久湮塞时中建请疏导溉民田为利甚博邑人谓苖公河为潞州司法参军鞫囚狱具郡守欲论以死时中执不可守怒诘责甚峻时中曰寜归田里誓不可夺守悟卒从其议迁桂州临桂令为司农寺丞体量梓州路常平役法等事书成上之荐能吏十人後皆进用时中未尝以语人人亦莫知时中荐也
鲁冀州有开知韦城县曹濮有剧贼入境闻有开为政相戒曰鲁公去乃可来因遁去知确山县独破一大姓能撼邑事者县遂无事兴废陂溉民田数千顷飞蝗不入境富弼守蔡荐有开有古循吏风守金州有蛊毒狱坐死几十人有开曰欲毒人衷谋之可矣安得若是衆者讯之果诬时方旱狱决而雨
张文定公方平知苏州崑山县初吴越归国郡邑地旷民占旧无纪岁久多侵越讼数十年不能决方平召问所输租税几何大约百一二方平悉收其余以赋贫民自是无讼
李密学承之调安州司理明州司法参军郡守任情纵法人莫敢辨承之独毅然不从守怒曰郡掾敢如是耶承之曰事在公自断可也若下有司当循三尺法守惮其言
高通议赋衢民好巫鬼毛氏柴氏二十余家世畜蛊毒与人忿争辄毒之赋守衢命捕系治伏辜者数人毒蛊遂絶其守唐也土旷民寡税入至薄赋至郡取图籍考之自唐乾元时领县七户四万二千六百四十有四历五代之乱及本朝承平久才领县四户六千一百五十有五乃相其川原曰是皆沃壤可辟而人力不至与弃之无异募两河流移之民计口与田比赋罢归增户万一千三百八十给田三万一千三百二十八顷而山林榛莾之地皆为良田岁益税二万二千二百五十七作陂堰四十有四
谢安抚麟移虔州会昌令民有酒酣夜与仇鬭既而为所亲杀之其家因诬仇麟知死者无子所亲利其财讯鞠辄服邑人皆称神明为江陵府石首令县多水患堤成屡圯麟敎民叠石以御之至今获其利号谢公堤
韩殿撰宗师知河中府为政务正身率下常鄙俗吏苛察近名遇僚属有恩人为之竭力边警有所调发视缓急为之期会民不劳而事集
杜修撰紘少强於学问中进士第调深州司法参军移洺州永年县令岁饥民将徙畀印券使贷於兼并家约岁丰偿之於是民咸得食无徙者会明年稔民德之皆先期而偿【已上出哲宗朝名臣传】
仕学规范卷十六

[book_title]卷十七
●钦定四库全书
仕学规范卷十七
（宋）张鎡 撰
○涖官
马待制默除知登州沙门岛寨主李庆罢官入谒默遽问擅杀几何人庆对一任杀七百余人默诘之则曰岛土地狭徒隷猥衆过数官粮不足以赡则取杀之默大责数庆惶恐去即日自缢死默为奏请更定配海岛法凡二十条自是多全活者
范开府纯仁知襄邑县县有牧地卫士倚以暴民田纯仁取一人杖之牧地初不隷县有诏劾纯仁纯仁言养兵当先恤农朝廷是之释不问且听牧地隷县自纯仁始
苏司空颂前秀州军事判官李定除太子中允监察御史里行宋敏求为知制诰封还词头翌日辞职罢词头复下颂当制奏定不由铨考擢授朝列不缘御史荐寘宪台虽朝廷急於用才度越常格然隳紊法制所益者小所损者大未敢具草神宗召对面谕之不从退而抗章不已遂落知制诰归班而定命亦寝
苏文忠公轼徙知徐州是岁河决澶渊东泛钜野北溢于济南溢于泗浸淫至城下民争出避水轼履屦杖策躬率兵夫筑长堤起戏马台属於城下水至堤下不能为害两日夜不止河势益暴城不没者三板轼庐於城上使官吏分堵而守卒全城
吴观使师礼知扬州天长县尝言近民无若为邑政贵德化刑以辅之条目易循期会有信使民不惮吏吏不玩法古人之治其庶几矣用是为治邑人便之
张殿撰舜民少慷慨善论事在谏垣七日所上六十余章言皆剀切
何郡王执中知秀州海盐县建乡校择子弟入学亲为讲说又作堤以垾海置闸以瀦水邑人赖之
任提宫伯雨知开封府雍邱县县枕汴流漕运上下盗窃扰人无虚夕未有获者伯雨知其故乃下令纲运不得宿境内不从者断其缆趋京师者督护以出境自是外户不闭
蒋待制静调湖州长兴尉获盗数十人悉贷遣之谓曰吾不利汝以希赏汝亦无得为盗盗感泣後皆为良民移饶州安仁令江南俗信巫病不饵药静力禁之遂革其俗
何待制述知太平州当涂县濒江岁有水患述筑堤姑溪之上民用按堵邑有广济圩为田千余顷夏潦堤将决述度地形别为长堤横亘于中外堤溃赖之得其半自是地圩多法焉知宣州寜国县邻邑富民有田讼更二十狱不决漕司委直之述折衷于顷刻间
任龙图谅除京畿路提点刑狱移京东西路梁山泺衆流所汇渔其中者旧无名籍肆为奸偷不可搜剔谅伍其家刻其舟非有籍不得辄入属县地犬牙其间者鑱石为表盗发不得抵谰违地界故徼捕尤力盗不得起郡邑屡以狱空告

✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:04:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>