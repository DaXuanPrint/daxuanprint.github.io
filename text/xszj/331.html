<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●关于《北梦琐言》,●序,●卷一,●卷二,●卷三,●卷四,●卷五,●卷六,●卷七,●卷八,●卷九,●卷十,●卷十一,●卷十二,●卷十三,●卷十四,●卷十五,●卷十六,●卷十七,●卷十八,●卷十九,●卷二十,●逸文卷一,●逸文卷二,●逸文卷三,●逸文卷四,●再补,北梦琐言全文在线阅读,北梦琐言全文在线下载,大玄古籍书库">
<meta name="description" content="笔记。五代孙光宪(约900—968)撰。原本三十卷，今本二十卷。光宪字孟文，自号葆光子，陵州贵平(今四川仁寿东北)人。唐末任陵州判官，后唐时避地江陵，入宋为黄州刺史以终。博通经史，好为著述，有《荆台集》、《笔佣记》、《橘斋集》、《蚕书》等书，多不传世。鉴于唐末战乱，典籍亡佚，为存一代轶闻遗事，对后人有所“希仰”或“劝戒”，作者寓居江陵时撰此书，以江陵居云梦之北，故取义为书名。多记唐末五代杂事，初成三十卷，流传至今剩二十卷，凡三百二十七条。清缪荃孙刻本时，又辑自《太平广记》佚文一百八十九条，成四卷，共五百一">
<title>北梦琐言_孙光宪_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">北梦琐言</span> <br/>
          作者： <span class="inputVal" id="bkauthor">孙光宪</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,五代,笔记,完结</span> <br/>
          字数： <span class="inputVal" id="bknum">[book_length]99698</span> <br/>
          说明： <span class="inputVal" id="bkdec">笔记。五代孙光宪(约900—968)撰。原本三十卷，今本二十卷。光宪字孟文，自号葆光子，陵州贵平(今四川仁寿东北)人。唐末任陵州判官，后唐时避地江陵，入宋为黄州刺史以终。博通经史，好为著述，有《荆台集》、《笔傭记》、《橘斋集》、《蚕书》等书，多不传世。鉴于唐末战乱，典籍亡佚，为存一代轶闻遗事，对后人有所“希仰”或“劝戒”，作者寓居江陵时撰此书，以江陵居云梦之北，故取义为书名。多记唐末五代杂事，初成三十卷，流传至今剩二十卷，凡三百二十七条。清缪荃孙刻本时，又辑自《太平广记》佚文一百八十九条，成四卷，共五百一十六条，约十二万六千余字。内容广泛，对皇室、宰辅、酷吏、藩镇、科举、门阀、士习、民风、僧道等皆有记述，可据以参证补史，亦可研究文学民俗。《旧五代史》、《资治通鉴》多所征引。所记亦有失实之处，杂有怪异，因果报应等。流传版本甚多，主要有《稗海》、《雅雨堂丛书》等本，上海图书馆藏吴氏拜经楼旧钞本。一九五九年中华书局以缪荃孙《云自在龛丛书》为底本断句出版，一九八一年林义园据此本校点，上海古籍出版社出版。</span> <br/>
          封面： <span class="inputVal" id="bkimg">Z_12095.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]北梦琐言
[book_author]孙光宪
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,五代,笔记,完结
[book_length]99698
[book_dec]笔记。五代孙光宪(约900—968)撰。原本三十卷，今本二十卷。光宪字孟文，自号葆光子，陵州贵平(今四川仁寿东北)人。唐末任陵州判官，后唐时避地江陵，入宋为黄州刺史以终。博通经史，好为著述，有《荆台集》、《笔傭记》、《橘斋集》、《蚕书》等书，多不传世。鉴于唐末战乱，典籍亡佚，为存一代轶闻遗事，对后人有所“希仰”或“劝戒”，作者寓居江陵时撰此书，以江陵居云梦之北，故取义为书名。多记唐末五代杂事，初成三十卷，流传至今剩二十卷，凡三百二十七条。清缪荃孙刻本时，又辑自《太平广记》佚文一百八十九条，成四卷，共五百一十六条，约十二万六千余字。内容广泛，对皇室、宰辅、酷吏、藩镇、科举、门阀、士习、民风、僧道等皆有记述，可据以参证补史，亦可研究文学民俗。《旧五代史》、《资治通鉴》多所征引。所记亦有失实之处，杂有怪异，因果报应等。流传版本甚多，主要有《稗海》、《雅雨堂丛书》等本，上海图书馆藏吴氏拜经楼旧钞本。一九五九年中华书局以缪荃孙《云自在龛丛书》为底本断句出版，一九八一年林义园据此本校点，上海古籍出版社出版。
[book_img]Z_12095.jpg


[book_title]●关于《北梦琐言》
北梦琐言 二十卷 五代 孙光宪 撰
孙光宪，字孟文，自号葆光子。唐末为陵州判官，后唐时避地江陵。历仕荆南三世，入宋为黄州刺史。此书撰于江陵，记唐武宗以后事，大体前16卷记唐，后4卷记五代，涉及政治轶闻、士大夫言行和社会风俗民情，保存史料极为丰富，虽间及怪异，仍是治晚唐五代社会政治史的重要文献。后世不少典籍多征引此书，如《太平广记》引文达247条，《资治通鉴》亦多次引用此书，《旧五代史》援引此书33条，彭元瑞所撰《五代史注》直接征引则多至137条，可见此书的社会价值。
此书流传版本也很多，主要有《稗海》本、《雅雨堂丛书》本以及上海图书馆藏吴氏拜经楼旧抄本等。1960年中华书局据缪荃孙《云自在龛丛书》，断句、校勘出版。1981年上海古籍出版社校点本，较善于中华书局1960年本。

[book_title]●序
唐自广明乱离，秘籍亡散。武宗已后，寂寞无闻，朝野遗芳，莫得传播。仆生自岷峨，官于荆郢。咸京故事，每愧面墙，游处之间，专于博访。顷逢故凤翔杨玭少尹，多话秦中平时旧说，常记于心。他日渚宫见元澄中允，款狎笑语，多符其说。元公谓旧族一二子弟曰："诸贤生在长安，闻事不迨富春。此则存好问之所宏益也。"厥后每聆一事，未敢孤信，三复参校，然始濡毫。非但垂之空言，亦欲因事劝戒。三纪收拾筐箧，爰因公退，咸取编连。先以唐朝达贤一言一行列于谈次，其有事类相近，自唐至后唐、梁、蜀、江南诸国所得闻知者皆附其末，凡纂得事成三十卷。《禹贡》云："云土梦作乂。"《传》有"畋于江南之梦"。鄙从事于荆江之北，题曰《北梦琐言》，琐细形言，大即可知也。虽非经纬之作，庶勉后进子孙，俾希仰前事，亦丝麻中菅蒯也。通方者幸勿多诮焉。

[book_title]●卷一
唐宣宗皇帝好儒雅，每直殿学士从容，未尝不论前代兴亡。颇留心贡举，尝于殿柱上自题曰"乡贡进士李某"。或宰臣出镇，赋诗以赠之，词皆清丽。凡对宰臣言政事，即终日忘倦。洎僖宗皇帝好蹴球、斗鸡为乐，自以能于步打，谓俳优石野猪曰："联若作步打进士，亦合得一状元。"野猪对曰："或遇尧舜禹汤作礼部侍郎，陛下不免且落第。"帝笑而已。原其所好优劣，即圣政可知也。
太尉李德裕幼神俊，宪宗赏之，坐于膝上，父吉甫每以敏辩夸于同列。武相元衡召之，谓曰："吾子在家所嗜何书"意欲探其志也。德裕不应。翌日，元衡具告吉甫，因戏曰："公诚涉大痴耳。"吉甫归以责之，德裕曰："武公身为帝弼，不问理国调阴阳，而问所嗜书。书者，成均礼部之职也。其言不当，所以不应。"吉甫复告，元衡大惭，由是振名。
宣宗舅郑光敕赐云阳、鄠县两庄，皆令免税。宰臣奏恐非宜，诏曰："朕以光元舅，欲优异之，初不细思，是免其赋。尔等每于匡救，必尽公忠。亲戚之间，人所难议。苟非爱我，岂尽嘉言。庶事能如斯，天下何忧不治有始有卒，当共守之。"寻罢。葆光子同僚尝买一庄，喜其无税，乃谓曰："天下庄产，未有不征。"同僚以私券见拒。尔后子孙为县宰定税，求祈不暇。国舅尚尔，庶僚胡为。
武宗嗣位，宣宗居皇叔之行，密游外方。或止江南名山，多识高道僧人。初听政，谓宰相曰："佛者，虽异方之教，深助理本，所可存而勿论，不欲过毁，以伤令德。"乃遣下诏。会昌中，灵山古迹招提弃废之地，并令复之，委长吏择僧之高行者居之，唯出家者不得忘度也。懿宗即位，唯以崇佛为事。相国萧仿、裴坦时为常侍谏议，上疏极谏，其略云："臣等闻玄祖之道，用慈俭为先；素王之风，以仁义是首。相沿百世，作则千年。至圣至明，不可易也。如佛者，生于天竺，去彼王宫。割爱中之至难，取灭后之殊胜。名归象外，理出尘中，非为帝王所能慕也。"广引无益有损之义，文多不录，文理婉顺，与韩愈元和中上《请除佛骨表》不异也。懿皇虽听览称奖，竟不能止。末年迎佛骨，才至京师，俄而晏驾。识者谓大丧之兆也。
唐大中年，兖州奏："先差赴庆州行营押官郑神佐阵没，其室女年二十四，先亡父未行营已前许嫁右骁雄军健李玄庆，未受财礼。阿郑知父神佐阵没，遂与李玄庆休亲，截发，往庆州北怀安镇收亡父遗骸，到兖州瑕丘县进贤乡与亡母合葬讫，便于茔内筑庐。"识者曰："女子适边，取父遗骸合葬。烈而且孝，诚可嘉也。庐墓习于近俗，国不能禁，非也。"广引《礼经》而证之。
唐宣宗朝，日本国王子入贡，善围棋。帝令待诏顾师言与之对手。王子出本国如楸玉局、冷暖玉棋子。盖玉之苍者如楸玉色，其冷暖者言冬暖夏凉。人或过说，非也。王子至三十三下，师言惧辱君命，汗手死心始敢落指。王子亦凝目缩臂数四，竟伏不胜，回谓礼宾曰："此第几手"答曰："其第三手也。"王子愿见第一手，礼宾曰："胜第三可见第二，胜第二可见第一。"王子抚局叹曰："小国之一不及大国之三。此夷人也，犹不可轻，况中国之士乎。"葆光子曰："蜀简州刺史安重霸黩货无厌。部民有油客子者，姓邓，能棋，其力粗赡。安辄召与对敌。只令立侍，每落一子，俾其退立于西北牖下，俟我算路然后进之，终日不下十数子而已。邓生倦立且饥，殆不可堪。次日又召，或有讽邓生曰：'此侯好赂，本不为棋，何不献效而自求退'邓生然之，以中金十铤获免，良可笑也。"
大中时，工部尚书陈商《立汉文帝废丧议》、《立春秋左传学议》，以"孔圣修经，褒贬善恶，类例分明，法家流也。左丘明为鲁史，载述时政。惜忠贤之泯灭，恐善恶之失坠。以日系月，修其职官。本非扶助圣言，缘饰经旨，盖太史氏之流也。举其《春秋》则明白而有实，合之《左氏》则丛杂而无征。杜元凯曾不思夫子所以为经当与《诗》《书》《周易》等列，丘明所以为史当与司马迁、班固等列，取二义乖剌不侔之语参而贯之，故微旨有所未周，琬章有所未一。"文多不载。又睹吴郡陆龟蒙亦引啖助、赵匡为证，正与陈工部义同。葆光子同僚王公贞范精于《春秋》，有驳正元凯之谬，条绪甚多，人咸讶之。独鄙夫尝以陈、陆、啖、赵之论窃然之，非苟合也，唯义所在。
白少傅居易文章冠世，不跻大位。先是刘禹锡大和中为宾客时，李太尉德裕同分司东都。禹锡谒于德裕曰："近曾得《白居易文集》否"德裕曰："累有相示，别令收贮，然未一披。今日为吾子览之。"及取看，盈其箱笥，没于尘坌。既启之而复卷之，谓禹锡曰："吾于此人不足久矣。其文章精绝，何必览焉。但恐回吾之心，所以不欲观览。"其见抑也如此。衣冠之士并皆忌之，咸曰："有学士才，非宰臣器。"识者于其答制中见经纶之用，为时所排，比贾谊在汉文之朝不为卿相知。人皆惜之。葆光子曰："李卫公之抑忌白少傅，举类而知也。初文宗命德裕论朝中朋党，首以杨虞卿、牛僧孺为言。杨、牛即白公密友也。其不引翼，义在于斯，非抑文章也，虑其朋比而制掣也。"
相国牛僧孺，字思黯，或言牛仙客之后，居宛叶之间。少单贫，力学，有倜傥之志。唐永贞中，擢进士第，时与同辈过政事堂。宰相谓曰："扫厅奉候。"僧孺独出曰："不敢。"众耸异之。元和初登制科，历省郎、中书舍人、御史、中书门下平章事、扬州、建州两镇、东都留守、左仆射。先是，撰《周秦行记》，李德裕切言短之。大中初卒，未赐谥。后白敏中入相，乃奏定谥曰"简"，白居易曰"文"。葆光子曰"僧孺登庸在德裕之先，又非忌才所能掩抑。今以牛之才术比李之功勋，自然知其臧否也。且《周秦行记》非所宜言，德裕著论而罪之，正人览记而骇之。勿谓卫公掩贤妒善，牛相不罹大祸，亦幸而免。"
唐大中末，相国令狐綯罢相，其子滈应进士举在父未罢相前，预拔文解及第。谏议大夫崔瑄上疏，述滈弄父权，势倾天下，以"举人文卷须十月前送纳，岂可父身尚居于枢务，男私拔其解名，干挠主司，侮弄文法恐奸欺得路，孤直杜门"云云，请下御史台推勘。疏留中不出。葆光子曰："令孤公在大中之初，倾陷李太尉，唯以附会李绅而杀吴湘。又擅改元和史，又言赂遗阉宦，殊不似德裕立功于国，自俭立身。掎其小瑕，忘其大美。洎身居岩庙，别无所长，谏官上章可见之矣。与朱崖之终始殆难比焉。"
唐大和中，李德裕镇浙西。有刘三复者，少贫苦学，有才思。时中人赍御书至以赐德裕，德裕试其所为，谓曰："子可为我草表，能立就或归以创之。"三复曰："文理贵中不贵其速。"德裕以为当言。三复又请曰："渔歌樵唱皆传公述作，愿以文集见示。"德裕出数轴与之。三复乃体而为表，德裕嘉之，因遣诣阙求试，果登第，历任台阁。三复能记三生事，云曾为马。马常患渴，望驿而嘶，伤其蹄则心连痛。后三复乘马过硗确之地必为缓辔，辙有石必去之。其家不施门限，虑伤马蹄也。其子邺敕赐及第，登廊庙，上表雪德裕以朱崖神榇归葬洛中，报先恩也。士大夫美之。
杜邠公悰，司徒佑之孙，父曰从郁，历遗补畿令。悰尚宪宗岐阳公主，累居大镇，复居廊庙。无他才，未尝延接寒素，甘食窃位而已。有朝士贻书于悰曰："公以硕大敦庞之德，生于文明之运。矢厥谟猷，出入隆显。"极言讥之，文多不录。时人号为秃角犀。凡莅藩镇，未尝断狱，系囚死而不问，宜其责之。呜呼！处高位而妨贤，享厚禄以丰已。无功于国，无德于民。富贵而终，斯又何人也！子孙不享，何莫由斯。
唐文宗皇帝谓宰相曰："太宗得魏征采拾阙遗，弼成圣政。今我得魏谟，于疑似之间必极匡谏。虽不敢希及正观之政，庶几处无过之地。今授谟右补阙，委舍人善为之词。又问谟曰："卿家有何图书"谟曰："家书悉无，唯有文贞公笏在。"文宗令进来。郑覃在侧，曰："在人不在笏。"文宗曰："卿浑未晓。但'甘棠'之义，非要笏也。"

[book_title]●卷二
咸通中，进士皮日休进书两通。其一请以孟子为学科，其略云"臣闻圣人之道不过乎经，经之降者不过乎史，史之降者不过乎子。子不异道者，孟子也。舍是而诸子者必斥乎经史，为圣人之贼也"云云。文多不载。请废庄列之书，以孟子为主。有能通其义者，其科选请同明经也。其二请以韩文公愈配飨太学，其略曰"臣闻圣人之道不过乎求用。用于生前则一时可知也，用于死后则万世可知也"云云。又云："孟子、荀卿翼辅孔道，以至于文中子。文中之道旷矣，其几乎室授者唯韩愈焉。蹴及杨墨，蹂践释老，故得孔道，炳然如日星焉。吾唐以来，一人而已。苟不得在二十一贤之数列，则典礼未为备也。"日休先字逸少，后字袭美，襄阳竟陵人也。业文隐鹿门山，号醉吟先生。窃比大圣，榜未及第。礼部侍郎郑愚以其貌不扬，戏之曰："子之才学甚富，如一目何"休对曰："侍郎不可以一目废二目。"谓不以人废言也。举子咸推伏之。官至国子博士。寓苏州，与陆龟蒙为文友。著《文薮》十卷，《皮子》三卷，人多传之。黄寇中遇害，其子为钱尚父吴越相。
宣宗时，相国令狐綯最受恩遇而怙权，尤忌胜己。以其子滈不解而第，为张云、刘蜕、崔瑄叠上疏疏之。宣宗优容，綯出镇维扬，上表诉之冤，其略云："一从先帝久次中书，得臣恩者谓臣好，不得臣恩者谓臣弱。臣非美酒美肉，安能啖众人之口！"时以执己之短，取诮于人。或云曾以故事访于温岐，对以其"事出《南华》"，且曰："非僻书也，或冀相公燮理之暇时宜览古。"綯益怒之，乃奏岐有才无行，不宜与第。会宣宗私行为温岐所忤，乃授方城尉。所以岐诗云："因知此恨人多积，悔读《南华》第二篇。"又李商隐，綯父楚之故吏也，殊不展分，商隐憾之，因题厅阁，落句云："郎君官重施行马，东阁无因许再窥。"亦怒之。官止使下员外也。江东罗隐亦受知于綯，毕竟无成，有诗《哭相国》云："深恩无以报，底事是柴荆。"以三才子怨望，即知綯之遗贤也。
唐田弘正之领镇州，三军杀之而立王庭凑，即王武俊支属也。庭凑生于别墅，尝有鸠数十只朝集庭树，幕集檐下。有里人骆德播异之。及长，骈胁，善阴符鬼谷之书。历军职，得士心。曾使河阳回，在中路以酒困寝于路隅，忽有一人荷策而过，熟视之，曰："贵当列土，非常人也。"仆者寤以告庭凑，庭凑驰数里及之，致敬而问，自云"济源骆山人也。向见君鼻中之气，左如龙而右如虎。龙虎气交王在今秋，子孙相继满一百年。"又云："家之庭合有大树，树及于堂，是其兆也。"是年果为三军扶立为留后，归别墅而庭树婆娑，暗庇舍矣。墅西飞龙山神，庭凑往祭之。将及祠百步，有人具冠冕折腰于庭凑。及入庙，神乃侧坐。至今面东，庙宇尚存焉。庭凑清俭公正，忠于朝廷，勤于军民，子孙世嗣为镇帅。至朱梁时，王镕封赵王，为部将张文礼灭之。
唐马植相公曾镇安南，安抚军民，怀柔蛮獠，废珠池，尚俭素。李琢后镇是邦，用法大酷，军城远出而属南蛮，六七年间，劳动兵役。咸通七年，高骈收复之。先是，荆、徐间征役拒蛮，人甚苦之。有举子闻许卒二千没于蛮乡，有诗刺曰："南荒不择吏，致我交趾覆。联绵三四年，致我交趾辱。懦者斗则退，武者兵益黩。军容满天下，战将多金玉，刮得齐民疮，分为猛士禄。雄雄许昌师，忠武冠其族。去为万骑风，住为一川肉。时有践卒回，千门万户哭。哀声动闾里，怨气成山谷。谁能听鼓声，不忍看金镞。念此堪泪流，悠悠颍川绿。"吟此诗有以见失于授任，为国家生事。大东之苦，斯其类乎。
安南高骈奏开本州海路。初交趾以北距南海，有水路，多覆巨舟。骈往视之，乃有横石隐隐然在水中，因奏请开凿以通南海之利。其表略云："人牵利楫，石限横津。才登一去之舟，便作九泉之计。"时有诏听之，乃召工者啖以厚利，竟削其石。交广之利民至今赖之以济焉。或言骈以术假雷电以开之，未知其详。葆光子尝闻闽王王审知患海畔石碕奇为舟楫之梗，一夜梦吴安王许以开导，乃命判官刘山甫躬往祈祭。三奠才毕，风雷勃兴。山甫凭高观焉，见海中有黄物，可长千百丈，奋跃攻击。凡三日，晴霁，见石港通畅，便于泛涉。于时录奏，赐名甘棠港。即渤海假神之力又何怪焉亦号此地为天威路，实神功也。
咸通中，礼部侍郎高湜知举，榜内孤贫者公乘亿赋诗三百首，人多书于屋壁。许棠有《洞庭诗》尤工，诗人谓之"许洞庭"。最奇者有聂夷中，河南中都人，少贫苦，精于古体，有《公子家》诗云："种花于西园，花发青楼道。花下一禾生，去之为恶草。"又《咏田家》诗云："父耕原上田，子斫山下荒。六月禾未秀，官家已修仓。"又云："锄禾日当午，汗滴禾下土。谁念盘中餐，粒粒皆辛苦。"又云："二月卖新丝，五月粜新谷。医得眼前疮，剜却心头肉。我愿君王心，化为光明烛。不照绮罗筵，只照逃亡屋。"所谓言近意远，合《三百篇》之旨也。盛得三人，见湜之公道也。葆光子尝有同僚示我调举时诗卷，内一句云"科松为荫花"，因讥之曰："贾浪仙云：'空庭唯有竹，闲地拟栽松。'吾子与贾生，春兰秋菊也。"他日赴达官牡丹宴，栏中有两松对植，立命斧斫之，以其荫花。此侯席上于愚有得色，默不敢答，亦可知也。
王文懿公起三任节镇，扬历省寺，赠守太尉。文宗颇重之，曾为诗写于太子之笏以扬之，又画仪形于便殿，师友目之曰"当代仲尼"。虽历外镇，家无余财。知其甚贫，诏以仙韶院乐官逐月俸钱五百贯给之。起昧于理家，俸入其家，尽为仆妾所有，耄年寒馁，故加给焉。于时识者以起不能陈逊而与伶人分俸，利其苟得，此为短也。葆光子曰："士人之家唯耻货殖，至于荷畚执耒，灌园鬻蔬，未有禄以代耕，岂空器而为养安可忘甘苦不迨晨昏今之世禄嚣薄，不能撙节，稍丰则饫其狗彘，少歉则困彼妻孥，而云安贫，吾无所取。唯衣与食，所谓切身。傥德望名品未若王相国者，得不思俭而足用乎。"

[book_title]●卷三
唐相国李太尉德裕抑退浮薄，奖拔孤寒。于时朝贵朋党，掌武破之，由是结怨。而绝于附会，门无宾客。唯进士卢肇，宜春人，有奇才，每谒见，许脱衫从容。旧例礼部放榜，先禀朝廷，恐有亲属言荐。会昌三年，王相国起知举，先白掌武。乃曰："某不荐人，然奉贺今年榜中得一状元也。"起未喻其旨，复进亲吏于相门侦问，吏曰："相公于举子中独有卢肇久接从容。"起相曰："果在此也。"其年卢肇为状头及第。时论曰：卢虽受知于掌武，无妨主司之公道也。
唐相毕諴，吴乡人，词学器度冠于侪流。擢进士，未遂其志，尝谒一受知朝士者，希为改名，以期亨达。此朝士讥其鹾贾之子。请改为字相国，忻然受而谢之。竟以此名登第，致位台辅。前之朝士渐悔交集也。
唐段相文昌家寓江陵。少以贫窭修进，常患口食不给，每听曾口寺斋钟动辄诣谒餐，为寺僧所厌。自此乃斋后扣钟，冀其晚届而不逮食也。后入登台座，连出大镇，拜荆南节度，有诗《题曾口寺》云"曾遇闍黎饭后钟"，盖为此也。富贵后打金莲花盆盛水濯足，徐相商致书规之，邹平曰："人生几何，要酬平生不足也。"夏侯孜相国未偶，伶俜风尘，蹇驴无故坠井。每及朝士之门，舍逆旅之馆，多有龃龉，时人号曰"不利市秀才"。后登将相。何先塞而后通也。
唐李固言生于凤翔庄墅，雅性长厚，未习参谒。始应进士举，舍于亲表柳氏京第。诸柳昆仲率多戏谑，以相国不谙人事，俾习趋揖之仪。俟其磬折，密于鸟巾上帖文字云"此处有屋僦赁"。相国不觉，及出，朝士见而笑之。许孟容守常侍，朝中鄙此官，号曰"貂郤"，固不能为人延誉也。相国始以所业求知谋于诸柳，诸柳与导行卷去处，先令投谒许常侍。相国果诣骑省，高阳公惭谢曰："某官绪极闲冷，不足发君子声采。"虽然，已藏之于心。又睹乌巾上文字，知其朴质无何。来年许公知礼闱，李相国居状头及第。是知柳氏之戏侮，足致陇西之速遇也。
杜邠公悰位极人臣，富贵无比。尝与同列言平生不称意有三：其一为澧州刺史，其二贬司农卿，其三自西川移镇广陵，舟次瞿塘，左右为骇浪所惊，呼唤不暇，渴甚，自泼汤茶吃也。镇荆州日，诸院姊妹多在渚宫寄寓，贫困尤甚，相国未尝拯济。至于节腊，一无沾遗。有乘肩舆至衙门诟骂者，亦不省问之。凡莅方镇，不理狱讼。在凤翔洎西川，系囚毕政，无轻无重，任其殍殕。人有从剑门拾得裹漆器文书，乃成都具狱案牍。略不垂愍，斯又何心载！
李太师光颜以大勋康国，品位穹崇。爱女未聘，幕僚谓其必选佳婿，因从容语次，盛誉一郑秀才词学门阀人韵风流异常，冀太师以子妻之。他日又言之，太师谢幕僚曰："李光颜一健儿也，遭遇多难，偶立微功，岂可妄求名族，以掇流言乎某已选得一佳婿，诸贤未见。"乃召一客司小将指之曰："此即某女之匹也。"超三五阶军职，厚与金帛而已。从事许当曰："李太师建定难之勋，怀弓藏之虑。武宁保境，止务图存。而欲结援名家，非其志也。与夫必娶高国，求婚王谢，何其远哉！"
王文公凝清修重德，冠绝当时。每就寝息，必叉手而卧，虑梦寐中见先灵也。食?飥面，不过十八片。曾典绛州，于时司空图侍郎方应进士举，自别墅到郡谒见，后更不访，亲知阍吏遽申司空秀才出郭矣。或入郭访亲知，即不造郡斋。琅琊知之，谓其专敬，愈重之。及知举日，司空一捷列第四人登科，同年讶其名姓甚暗，成事太速，有鄙薄者号为"司徒空"。琅琊知有此说，因召一榜门生。开筵宣言于众曰："某叨忝文柄，今年榜帖全为司空先辈一人而已。"由是声采益振。尔后为御史分司。旧相卢公携访之，乃留诗曰："氏族司空贵，官班御史雄。老夫如且在，未可叹途穷。"其为名德所重也如此。
唐相国刘公瞻，其先人讳景，本连州人。少为汉南郑司徒掌笺劄，因题商山驿侧泉石，荥阳奇之，勉以进修，俾前驿换麻衣执贽之。后致解荐，擢进士第，历台省。瞻相孤贫有艺，虽登科第不预急流。任大理评事日饘粥不给，尝于安国寺相识僧处谒餐，留所业文数轴置在僧几。致仕刘军容玄冀游寺，见此文卷，甚奇之。怜其贫窭，厚有济恤。又知其连州人，朝无强援，谓僧曰："某虽闲废，能为此人致宰相。"尔后授河中少尹，幕僚有贵族浮薄者蔑视之。一旦有命征入，蒲尹张筵而祖之。浮薄幕客呼相国为尹公，曰："归朝作何官职"相国对曰："得路即作宰相。"此郎大笑之，在席亦有异其言者。自是以水部员外知制诰，相次入翰林，以至大拜也。
唐相国李公福河中永乐有宅，庭槐一本抽三枝，直过当舍屋脊，一枝不及。相国同堂昆弟三人，曰石、曰程，皆登宰执，唯福一人历镇使相而已。近者石晋朝赵令公莹家庭有檽枣树，婆娑异常，四远俱见。有望气者诣其邻里，问人云："此家合有登宰辅者？"里叟曰："无之。然赵令先德小字相之儿，得非此应乎？"术士曰："王气方盛，不在身，当其子孙。"尔后中令由太原判官大拜，出将入相，则前言果效矣。凡士之宦达非止一途，或以才升，或以命遇，则盛衰之气亦随人而效之。向者槐枣异常，岂非王气先集耶？不然，何荣茂挺特拔耸之如是也！
唐渤海王太尉高公骈镇蜀日，因巡边至资中郡，舍于刺史衙。对郡山顶有开元佛寺，是夜黄昏，僧徒礼赞螺呗间作。渤海命军候悉擒械之，来晨笞背斥逐，召将吏而谓之曰："僧徒礼念亦无罪过，但以此寺十年后当有秃丁数千作乱，我故以是厌之。"其后土人皆髡发执兵号大髡小髡，据此寺为寨，陵胁州将。果叶渤海之言。时称骈好妖术，斯亦或然之验与。
唐王中令铎重德名家，位望崇显，率由文雅，然非定乱之才。镇渚宫为都统，以御黄巢寇兵渐近。先是，赴镇以姬妾自随，其内未行，本以妒忌。忽报夫人离京在道，中令谓从事曰："黄巢，渐以南来，夫人又自北至。旦夕情味，何以安处"幕僚戏曰："不如降黄巢。"公亦大笑之。洎荆州失守，复把潼关。黄巢差人传语云："令公儒生，非是我敌。请自退避，无辱锋刃。"于是弃关随僖皇播迁于蜀。再授都统，收复京都，大勋成，竟罹非命。时议曰："黄巢过江，高太尉不能拒捍，岂王中令儒懦所能应变乎？"落都统后有诗，其要云："敕诏已闻来阙下，檄书犹未遍军前。"亦志在其中也。
唐路侍中严，风貌之美为世所闻。镇成都日，委执政于孔目吏边咸，日以妓乐自随，宴于江津。都人士女怀掷果之羡，虽卫玠、潘岳不足为比。善巾裹，蜀人见必效之。后乃翦纱巾之脚以异于众也。闾巷有袨服修容者，人必讥之曰："尔非路侍中耶"尝过鬻豚之肆，见侩豕者谓屠者曰："此豚端正，路侍中不如。"用之比方，良可笑也。以官妓行云等十人侍宴。移镇渚宫日，于合江亭离筵赠行云等《感恩多》词，有"离魂何处断，烟雨江南岸"，至今播于倡楼也。
薛能尚书镇郓州，见举进士者必加异礼。李勋尚书先德为衙前将校，八座方为客司小子弟，亦负文藻，潜慕进修，因舍归田里。未逾岁，服麻衣，执所业于元戎。左右具白其行止，不请引见。元戎曰："此子慕善，才与不才，安可拒之某今自见其人质清秀，复览其文卷，深器重之。"乃出邮巡职牒一通与八座先德，俾罢职司闲居，恐妨令子脩进尔。后果策名第，扬历清显，出为郓州节度也。
唐郑愚尚书，广州人，雄才奥学，擢进士第，扬历清显，声称烜然。而性本好华，以锦为半臂。崔魏公铉镇荆南，荥阳除广南节制，经过，魏公以常礼延遇。荥阳举进士时未尝以文章及魏公门，此日于客次换麻衣，先贽所业。魏公览其卷首，寻已赏叹至三四，不觉曰："真销得锦半臂也。"又以魏公故相，合具军仪廷参，不得已而受之。魏公曰："文武之道备见之矣。"其钦服形于辞色也。或曰荥阳因醉眠，左右见一白猪。盖杜征南蛇吐之类。
唐相国韦公宙善治生，江陵府东有别业，良田美产，最号膏腴，而积稻如坻，皆为滞穗。咸通初，除广州节度使。懿宗以番禺珠翠之地，垂贪泉之戒。京兆从容奏对曰："江陵庄积谷尚有七千堆，固无所贪。"懿皇曰："此可谓之足谷翁也。"
唐李当尚书镇南梁日，境内多有朝士庄产，子孙侨寓其间，而不肖者相效为非。前政以其各有阶缘，弗克禁止，闾巷苦之。八座严明有断，处分宽织蔑笼，召其尤者，诘其家世谱第，在朝姻亲。乃曰："郎君籍如是地望，作如此行止，无乃辱于存亡乎今日所惩，贤亲眷闻之，必赏老夫勉旃。"遽命盛以竹笼沉于汉江。由是其侪惕息，各务戢敛也。崔珏侍御家寄荆州，二子凶恶。节度使刘都尉判之曰："崔氏二男，荆南三害，不免行刑也。"
唐吴行鲁尚书，彭州人。少年事内官西门军容，小心畏慎，每夜常温溺器以奉之，深得中尉之意。或一日为洗足，中尉以脚下文理示之曰："如此文理，争教不作十军容使。"行鲁拜曰："此亦无凭，某亦有之，何为常执厮仆之役。"乃脱屦呈之。中尉嗟叹谓曰："汝但忠孝，我终为汝成之。"尔后假以军职除彭州刺史，卢耽相公表为西川行军司马御蛮有功，历东、西川、山南三镇节旄。《除西川制》云："为命代之英雄，作人中之祥瑞。"讥之也。历图南为西川副使，随府罢职，行鲁欲延辟之。图南素薄行鲁，闻之大笑曰："不能翦头刺面而趋侍健儿乎。"自使院乘马不归私第，直出北郭，家人遽结束而追之。张云起居为成都少尹，常出轻言，为行鲁酖杀之。
唐崔侍中安潜崇奉释氏，鲜茹荤血。唯于刑辟常自躬亲，虽僧人犯罪未尝屈法。于厅事前虑囚必温颜恤恻以尽其情，有大辟者俾先示以判语，赐以酒食，而付于法。镇西川三年，唯多蔬食。宴诸司，以面及蒟蒻之类染作颜色，用象豚肩羊臑脍炙之属，皆逼真也，时人比于梁武。而频于宅使堂前弄傀儡子，军人百姓穿宅观看，一无禁止。而中壶预政，以玷盛德，惜哉！
唐刘舍人蜕，桐庐人。早以文学应进士举，其先德戒之曰："任汝进取，穷之与达，不望于汝。吾若没后，慎勿祭祀。"乃乘扁舟以渔钓自娱，竟不知其所适。紫微历登华贯，出典商於，霜露之思，于是乎止。临终亦戒其子，如先考之命。蜀礼部尚书纂即其息也，尝与同列言之。君子曰：名教之家重于丧祭。刘氏先德是何人斯苟同隐逸之流，何伤菽水之礼。紫微以儒而进，爵比通侯，遵乃父之绪言，紊先王之旧制，以时之敬能便废乎大彭通人，抑有其说，时未喻也。
大中四年，进士冯涓登第，榜中文誉最高。是岁，新罗国起楼，厚赍金帛，奏请撰记，时人荣之。初除京兆府参军，恩地即杜相审权也。杜有江西之拜，制书未行，先召长乐公密话，垂延辟之命，欲以南昌笺奏任之，戒令勿泄。长乐公拜谢辞出宅，速鞭而归于通衢。遇友人郑賨，见其喜形于色，驻马恳诘。长乐遽以恩地之辟告之，荥阳寻捧刺诣京兆门谒贺，具言得于冯先辈也。京兆嗟愤而鄙其浅露。洎制下开幕，冯不预焉。心绪忧疑，莫知所以。廉车发日，自霸桥乘肩舆，门生咸在。长乐拜别，京兆公长揖冯曰："勉旃。"由是嚣浮之誉遍于搢绅，竟不通显。中间有涉交通中贵，愈招清议，官止祠部郎中、眉州刺史，仕蜀至御史大夫。
唐咸通中，荆州有书生号唐五经者，学识精博，实曰鸿儒。旨趣甚高，人所师仰，聚徒五百辈，以束脩自给，优游卒岁，有西河济南之风，幕寮多与之游。常谓人曰："不肖子弟有三变：第一变为蝗虫，谓鬻庄而食也；第二变为蠹鱼，谓鬻书而食也；第三变为大虫，谓卖奴婢而食也。三食之辈，何代无之"
薛保逊，名家子，恃才与地，凡所评品，士子以之升降，时号为"浮薄相国"。夏侯孜尤恶之。其堂弟因名保厚以异之，由是不睦。内子卢氏与其良人操尚略同，因季父薛监来省，卢新妇出参。俟其去后，命水涤门阈。薛监知而大怒，经宰相疏之。保逊因谪授澧州司马，凡七年不代。夏侯孜出镇，魏相谟登庸，方有征拜而殒于郡。愚曾睹薛文数幅，其一云："饯交亲于灞上，止逆旅氏，见数物象人。诘之，口辄动，皆云江淮岭表州县官也。呜呼，天之生民，为此辈笞挞。"又《观优》云："绯胡折窣。莽转而出。众人皆笑，唯保逊不会。"其轻物皆此类也。卢虔灌罢夔州，以其为姊妹夫，径至澧州慰省，回至邮亭，回望而笑曰："岂意薛保逊一旦接军事李判官，打《杨柳枝》乎！"
蜀之士子莫不酤酒，慕相如涤器之风也。陈会郎中家以当炉为业，为不扫街，官吏殴之。其母甚贤，勉以修进，不许归乡，以成名为期。每岁糇粮纸笔衣服仆马皆自成都赍致。郎中业八韵，唯《螳螂赋》大行。大和元年及第，李相固言览报状，处分厢界，收下酒旆，阖其户，家人犹拒之。逡巡贺登第，乃圣善奖训之力也。后为白中令子婿，西川副使，连典彭、汉两郡而终。
唐刘仆射崇龟以清俭自居，甚招物论。尝召同列餐苦荬饆饠，朝士有知其矫，乃潜问小苍头曰："仆射晨餐何物"苍头曰："泼生吃了也。"朝士闻而哂之。及镇番禺，效吴隐之为人。京国亲知贫乏者顒俟濡救，但画荔枝图，自作赋以遗之。后薨于岭表。扶护灵榇经渚宫，家人鬻海珍珠翠于市，时人讥之。
唐赵大夫崇凝重清介，门无杂宾，慕王濛、刘真长之风也。标格清峻不为文章，号曰无字碑。每遇转官，旧例各举一人自代，亚台未尝举人，云："朝中无可代己也。"世亦以此少之。梁相张策尝为僧，返俗应举。亚台鄙之。或曰："刘轲、蔡京得非僧乎？"亚台曰："刘、蔡辈虽作僧，未为人知，翻然贡艺，有何不可张策衣冠子弟，无故出家，不能参禅访道，抗迹尘外，乃于御帘前进诗，希望恩泽。如此行止，岂掩人口。某十度知举，十度斥之。"清河公乃东依梁主而求际会，盖为天水拒弃，竟为梁相也。

[book_title]●卷四
唐襄州赵康凝令公世勋嗣袭，人质甚伟，酷好修容，前后垂镜以整冠栉，往往以家讳刑人。相国崔公胤出镇湖南，由岘首。赵令逢迎开宴，崔相从容而规之曰："闻令公以文字刑人，甚无谓也。闻名心矍，但有颦蹙，岂可笞责及人耶"俄而近侍以红拂子于乌巾上拂之，相国又曰："此尤不可也。"陪僚俯首而已。天水其后汉南失守，已而奔吴，路由夏口，杜洪念公郊迓，以主座逊之，遽尸其位。其不识去就，皆此类也，竟罹祸于淮甸宜乎。
唐薛尚书能以文章自负，累出戎镇，常郁郁叹息。因有诗谢淮南寄天柱茶，其落句云：粗官乞与真抛却，赖有诗名合得尝。"意以节将为粗官也。镇许昌日，幕吏咸集，令其子具櫜鞬参诸幕客，幕客怪惊，八座曰："俾渠消灾。"时人以为轻薄也。盖不得本分官，矫此以见志，非轻薄乎？
唐相国孙公偓宽裕通简，不事矫异，常语于亲友曰："凡人许己，务在得中。但士行无亏，不必太苦。以我之长彰彼之短，以我之清彰彼之浊，幸勿为之。"后谪居衡山，情抱坦然，不以放逐而怀戚戚。每对客座，而厮仆辈纷诟殴曳，仆于面前。相国凝然似无所睹，谓客曰："若以怒心逢彼，即方寸自挠矣。"其性度皆此类也。相国曾乘轺至蜀，诣杜光庭先生受籙，乃曰："尝遇至人，话及时事，每有高栖之约。"尔后虽登台辅，竟出官于南岳，有诗《寄杜先生》，其要句云："蜀国信难遇，楚乡心更愁。我行同范蠡，师举效浮丘。他日相逢处，多应在十洲。"唐末朝达罹谷水白马驿之祸，唯相国获免焉。
唐柳大夫玭直清重德，中外惮之。谪授泸州郡守，先诣东川庭参，具櫜鞬，元戎顾相彦朗坚却之。亚台曰："朝廷本用见责，此乃军府旧仪。"顾公不得已而受之。赴任，路由渝州，有牟黁秀才者，即都校牟居厚之子。文采不高，执所业谒见，亚台奖饰甚勤。甥侄从行以为牟子卷轴不消见遇，亚台曰："巴蜀多故，土豪倔起。斯乃押衙之子，独能慕善，苟不诱进，渠即退志。以吾称之，人必荣之。由此灭三五员草贼，不亦善乎。"子弟窃笑而服之。
唐末朝廷围太原不克，以宰相张浚为都统，华帅韩建为副使。泽潞孙揆尚书以本道兵会伐，军容使杨复恭与张相不叶，逗挠其师，因而自溃，由是贬张相为绣州牧。孙尚书为太原所执，诟骂元戎李公克用以狗猪代之。李公大怒，俾以锯解，虽加苦楚而锯齿不行。八座乃谓曰："死狗猪！解人须用板夹，然后可得行，汝何以知之。"由此施板而锯。方行未绝间，骂声不歇。何乃壮而不怖！斯则君子之儒必有勇也。近者刘知俊自梁奔秦，自秦奔蜀，骁暴之声，天下咸闻焉。蜀先生坐其惨酷而诛之，受戳日，章皇万端，乞命不暇。行刑者嗟而笑之。比孙帅何勇怯之不侔也。
唐崔相国慎猷廉察浙西日，有瓦棺寺持《法华经》僧为门徒。或有术士言相国面上气色有贵子。问其妊娠之所在，夫人洎妾滕间皆无所见。相国徐思之，乃召曾侍更衣官妓而示术士，曰："果在此也。"及载诞日，腋下有文，相次分明，即瓦棺僧名也，因命其小字缁郎。年七岁尚不食肉，一日有僧请见，乃掌其颊谓曰："既爱官爵，何不食肉"自此方味荤血，即相国胤也。崔事一说云是终南山僧，两存之。
唐朱崖李太尉与同列款曲，或有征其所好者，掌武曰："喜见未闻言、新书策。"崔魏公铉好食新?头，以为珍美。从事开筵，先一夕前必到使院索新煮?头也。杜豳公每早食饙饭乾脯。崔侍中安潜好看斗牛。虽各有所美而非近利，与夫牙筹金埒、钱癖谷堆不亦远乎。
唐毕相诚家本寒微，其渭阳为太湖县伍伯。相国耻之，俾罢此役，为除一官。累遣致意，竟不承命。特除选人杨载宰此邑，参辞特于私第延坐与语，期为落此猥籍，津送入京。杨令到任，具达台旨。伍伯曰："某下贱人也，岂有外甥为宰相耶"杨令坚勉之，乃曰："某每岁公税享六十缗事例钱，苟无败阙，终身优渥。不审相公欲为致何官职"杨令具以闻，相国叹赏，亦然其说，竟不夺其志也。近者蜀相庾公传，素与其从弟凝绩曾宰蜀州唐兴县，郎吏有杨会者，庾氏之昆弟深念之。洎迭秉蜀政，为杨会除长马以酬之。杨会曰："某之吏役，远近皆知。忝冒为官，宁掩人口岂可将数千家供待而博一虚名长马乎？"虽强假军职除授检校官，竟不舍县役，亦毕舅之次也。
唐杨蔚使君典洋州，道者陈休复每到州，多止于紫极宫。弘农甚思一见，而颍川辄便他适，乃谓道士曰："此度更来，便须申报。"或一日再至，遽令申白，俄而州将拥旆而至。方遂披揖，弘农曰："向风久矣，幸获祗奉，敢以将来禄算为请，勿迓造次。"颍川呼人为卿，乃谓州牧曰："卿三为刺史，了更无言。"州牧不怿，以其曾典两郡，至此三也，自是常以见任为终焉之所。尔后秩满无恙，不喻其言。无何，又授此州，亦终考限，罢后又除是郡。凡三任，竟殒于是邦。《三为刺史》之说果在于此乎。杨公季弟玭为愚话之。
唐军容使田令孜擅权，有回天之力，尝致书于许昌为其兄陈敬瑄求兵马使职，节将崔侍中安潜不允。尔后崔公移镇。川，敬瑄与杨师立、牛勖、罗元杲以打球争三川，敬瑄获头筹，制授右蜀节旄以代崔公，中外惊骇。报状云陈仆射之命，莫知谁何。青城县弥勒会妖人窥此声势，乃伪作陈仆射行李，云山东盗起，车驾必谋幸蜀。先以陈公走马赴任。乃树一魁妖，共翼佐之。军府未喻，亦差迎候。至近驿，有指挥索白马四匹，察事者觉其非常，乃羁縻之。未供承间而真陈仆射亦连辔而至，其妖人等悉擒缚而俟命，颍川俾隐而诛之。识者曰："陈仆射由阉官之力，无涓尘之效。盗处方镇，始为妖物所凭，终以自贻诛灭，非不幸也。"
唐李相磎高才奥学，冠绝群彦，为朋党所排，洎登严廊，似涉由径。虽然，亦才授也。制下之日，刘舍人崇鲁抱麻而哭之，李相斥其祖祢，条上其事，具表论之。又以彭城先德受贿饮鸩，乃作《鹦鹉杯赋》，丑词讦切，人为寒心。朝士有识者阅其表曰："何必多言，但云倒策侧龟于君前有诛，彭城子何所逃刑。"时以为然。
唐蔡京尚书为天德军使，衙前小将顾彦朗、彦晖知使宅市买，八座有知人之鉴。或一日，俾其子叔向已下备酒馔于山亭，召二顾赐宴。八座俄亦即席，约令勿起。二顾惶惑，莫喻其意。八座勉之曰："公弟兄俱有封侯之相，善自保爱，他年愿以子孙相依。"因迁其职级。洎黄寇犯阙，顾彦朗领本军同立收复功，作东川，加使相。蔡叔向兄弟往依之，请叔向为节度副使，仍以丈人行拜之，军府大事皆谘谋焉。大顾薨，其弟彦晖嗣之，亦至使相。
唐陆相扆举进士，属僖宗再幸梁洋，随驾至行在。于时奔避劳止，又时当六月，而相国策名。尔后在翰林，暑月苦于蒸溽，同列戏之曰："今日好造榜天。"以其进取非时也。然相国文才重德，名冠一时，朝中陆氏三人，号曰"三陆"，即相国洎希声及威三人也。
卢相光启先人伏刑，尔后弟兄修饰赴举，因谓亲知曰："此乃开荒也。"然其立性周谨，进取多涂。著《初举子》一卷，即进取诸事，皆此类也。策名后扬历台省，受知于租庸张浚。清河出征并汾，卢每致书疏，凡一事别为一幅，朝士至今效之。盖八行重叠别纸自公始也。唐末举人不问士行文艺，但勤于请谒，号曰精切，亦楷法于范阳公尔。其族弟汝弼尝为张相出征判官，传檄四方，其略云："致赤子之流离，自朱邪之版荡。"自谓人曰："天生朱邪、赤子供我之笔也。"俊迈亦有族昆之风。
唐吴融侍郎策名后曾依相国太尉韦公昭度，以文笔求知。每起草先呈，皆不称旨。吴乃祈掌武亲密俾达其诚，且曰："某幸得齿在宾次，唯以文字受眷。虽愧荒拙，敢不著力。未闻惬当，反甚忧惧。"掌武笑曰："吴校书诚是艺士，每有见请，自是吴家文字，非干老夫。"由是改之，果惬上公之意也。散版出官，寓于江陵，为僧贯休撰诗序，以"唐来唯元白休师而已，"又《祭陆龟蒙文》即云"海内文章止鲁望而已。"自相矛盾，于时不免识者所讥。
唐荆州衣冠薮泽，每岁解送举人多不成名，号曰天荒解。刘蜕舍人以荆解及第，号为"破天荒"。尔来余知古、关图、常修皆荆州之居人也，率有高文，连登上科。关即衙前将校之子也，及第归乡，都押已下为其张筵，乃指盘上酱瓯戏老校曰："要校卒为者。"其人以醋樽进之曰："此亦校卒为者也。"席人大噱。关图妻即常修妹，才思妇也，有祭夫文行于世。
唐荆州成令公汭领蔡州军戍江陵，为节度使，张璝谋害之，遂弃本都，奔于秭归。一夜为巨蛇绕身，几至于殒，乃曰："苟有所负，死生唯命。"逡巡蛇亦亡去。尔后招辑户口，训练士卒，沿流而镇渚宫。寻授节旄，抚绥凋残，励精为理。初年居民唯一十七家，末年至万户。勤王奉国，通商务农，有足称焉。朝廷号北韩南郭。有孔目官贺隐者，亦返俗僧也，端贞俭约，始为腹心，凡有阙政，赖其规赞。自贺隐物故，率由胸襟，加以骋辩陵人，又多矜伐，为识者所鄙。妇翁竺知章乃饼匠也，言多不逊。又元子微过，皆手刃之，竟无系嗣。楼船之役，幕僚结舌，终致鄂渚之败，惜哉！
唐黄巢犯阙，僖宗幸蜀。张相国浚白身未有名第，时在河中永乐庄居，里有一道人，或麻衣，或羽帔，不可亲狎。一日，张在村路前行，后有唤"张三十四郎，驾前待尔破贼"，回顾乃是此道人。相国曰："某一布衣耳，何阶缘而能破贼乎？"道人勉其入蜀，适遇相国圣善疾苦，未果南行。道者乃遗两粒丹，曰："服此可十年无恙。"相国得药奉亲，所疾痊复，后历登台辅。道者亦不复见。破贼之说何其验哉。
唐薛澄州昭纬，即保逊之子也。恃才傲物，亦有父风。每入朝省，弄笏而行，旁若无人。好唱《浣溪纱》词，知举后有一门生辞归乡里，临岐献规曰："侍郎重德，某乃受恩。尔后请不弄笏与唱《浣溪纱》，即某幸也。"时人谓之至言。有小吏常学其行步揖逊，公知之，乃召谓曰："试于庭前学得似则恕尔罪。"于是下帘拥姬妾而观，小吏安详傲然，举动酷似。笑而舍之。
路侍中岩在西蜀，尝夏日纳凉于球场厅中，使院小吏罗九皋巾裹步履，有似裴条郎中。大貂遥见，促召衫带，逼视方知其非，因笞之。
唐张策早为僧，败道归俗，后为梁相。先在华山云台观修业，观侧有庄，其弟簴亦轻易道教，因脱亵服挂于天尊臂上云："借此公为我掌之。"须臾，精神恍惚，似遭殴击，痛叫狼狈，或顿或起，如有人拖曳之状，归至别业而卒。斯人也，必党于释氏而轻侮道尊，人之无礼，自贻阴殛，非不幸也，与嘉州崔使君开尹真君石函事同。李载仁郎中目睹，为愚话之。
唐柳仆射仲郢镇郪城，有一婢失意，将婢于成都鬻之。盖巨源使君乃西川大校，累典雄郡，宅在苦竹溪。女侩具以柳婢言导，盖公欲之，乃取归其家。女工之具悉，随之日夕，赏其巧技。或一日，盖公临街窥窗，柳婢在侍，通衢有鬻绫罗者从窗下过，召俾就宅。盖公于束缣内选择边幅，舒卷揲之，第其厚薄，酬酢可否。柳婢失声而仆，似中风恙。命扶之而去，一无言语，但令舆还女侩家。翌日而瘳。诘其所苦，青衣曰："某虽贱人，曾为柳家细婢，死则死矣，安能事卖绢牙郎乎。"蜀都闻之皆嗟叹也。清族之家率由礼门，盖公暴贵，未知士风，为婢仆所讥，宜矣哉。
唐柳玭大夫之任泸州，溯舟经马骁镇。土豪赵师儒率乡兵数千，凭高立寨，刑讼生杀，得以自专，本道署以军职。闻五马经过，乃棹扁舟，被褐衫把杖子迎接，参状云"百姓赵师儒"。亚台以其有职，非隶属邑，怪而辞之。师儒曰："巴蜀乱离，某怀集乡人拒他盗，非敢僭幸，妄徼戎职。"亚台欣而接之，乃驻旌旆馆于寨中，供亿丰备，钦礼弥勤。师儒亦有诗句，皆陈素心。亚台悉为和之。睹其清俭，不觉嗟叹曰："我他年若登廊庙，必为斯人而致节察。"盖赏其知分任真也。
禅门有《祖系图》，得佛心印者皆次列之。进士有《登科记》，怀将相才者咸编缀之。而名实相违，玉石混杂，疑误后人，良可怪也。唐进士宇文翃，虽士族子，无文藻，酷爱上科。有女及笄，真国色也，朝之令子弟求之不得。时窦璠年逾耳顺，方谋继室，其兄谏议叵有气焰，能为人致登第。翃嫁女与璠，璠为言之元昆，果有所获。相国韦公说即其中表，甚鄙之。因滑台杜尚书宅遭火，几爇神柩，家人云老鼠尾曳火入库内，因而延燎。京兆谓宇文曰："鱼将化龙，雷为烧尾。近日老鼠亦有烧尾之事。"用以讥之。葆光子尝试一僧，备谙谬妄，一旦拥徒说法，自言出世，安知他日不预《祖系》乎。是则宇文翃登科，后人何以知之，悲夫！
温庭云，字飞卿，或云作"筠"字，旧名岐，与李商隐齐名，时号曰"温李"。才思艳丽，工于小赋，每入试押官韵作赋，凡八叉手而八韵成，多为邻铺假手，号曰救数人也。而士行有缺，缙绅簿之。李义山谓曰："近得一联句云'远比召公三十六年宰辅'，未得偶句。"温曰："何不云'近同郭令二十四考中书'。"宣宗尝赋诗，上句有"金步摇"，未能对，遣未第进士对之。庭云乃以"玉条脱"续也，宣宗赏焉。又药名有白头翁，温以苍耳子为对，他皆此类也。宣宗爱唱《菩萨蛮》词，令狐相国假其新撰密进之，戒令勿他泄。而遽言于人，由是疏之。温亦有言云："中书堂内坐将军。"讥相国无学也。宣皇好微行，遇于逆旅，温不识龙颜，傲然而诘之曰："公非司马长史之流"帝曰："非也。"又谓曰："得非大参簿尉之类"帝曰："非也。"谪为方城县尉，其制词曰："孔门以德行为先，文章为末。尔既德行无取，文章何以补焉。徒负不羁之才，罕有适时之用"云云。竟流落而死也。杜豳公自西川除淮海，温庭云诣韦曲杜氏林亭，留诗云："卓氏炉前金线柳，隋家堤畔锦帆风。贪为两地行霖雨，不见池莲照水红。"豳公闻之，遗绢一千匹。吴兴沈徽云："温舅曾于江淮为亲表檟楚，由是改名焉。"庭云又每岁举场多借举人为其假手。沈询侍郎知举，别施铺席授庭云，不与诸公邻比。翌日帘前谓庭云曰："向来策名者皆是文赋托于学士，某今岁场中并无假托学士，勉旃！"因遣之，由是不得意也。
浙西周宝侍中博陵崔夫人乃乾符中时相之姊妹也，少为女道士，或云寡而冠帔，自幽独焉。大貂素以豪侠闻，知崔有容色，乃逾垣而窃之，宗族亦莫知其存没。尔后周除浙右，其内亦至国号，乃具车马偕归崔门曰："昔者官职卑下，未敢先言。此际叨尘，亦不相辱。"相国不得已而容之。末山尼开堂说法，禅师邓隐峰，有道者也，试其所守，中夜挟刃入禅堂欲行强暴，尼惮死失志。隐峰取去衵服，集众僧以晓之，其徒立散。王蜀先主部将张勍暴横，鞭人之胸。典眉州，有一少尼姿容明悟，讲《无量寿经》。张欲逼辱，以死拒之，不肯破戒，因而诟骂。张乃折其齿，与其父同沈于蟆颐津也。崔氏女、末山尼以畏懦而苟全，徐仙姑用道力而止暴，讲经尼以守戒而陨命，是知女子修道亦似一段障难，而况冶容诲淫者哉。孙棨舍人著《北里志》，叙朝贤子弟平康狎游之事，其旨似言卢相携之室女失身于外甥郑氏子，遂以妻之，杀家人而灭口。是知平康之游亦何伤于年少之流哉！
唐世梁太祖未建国前，崔禹昌擢进士第，有别业在汴州管内。禹昌敏俊，善接对。初到夷门，希梁祖意，请陈桑梓礼。梁祖甚喜，以其不相轻薄，甚蒙管领，常预宾次，或陪亵戏。梁祖以其有庄墅，必藉牛，乃问曰："庄中有牛否"禹昌曰："不识得有牛。"意是无牛，以时俗语"不识得有"对之。梁祖大怒，曰："岂有人不识牛为我是村夫即识牛，渠则不识。如此轻薄，何由可奈！"几至不测，后有人言，方渐释怒。
唐右补阙张曙，吏部侍郎褧之子，禕之侄。文章秀丽，精神敏俊，甚有时称。所生母常戴玉天尊，黄巢乱离，莫知存没。或有于枯骸中头上见有玉天尊，以曙未访遗骸，不合进取，以此阻之。后于裴贽侍郎下擢进士第，官至右补阙。曾戏同年杜荀鹤曰："杜十四仁贤大荣，幸得与张五十郎同年。"荀鹤答曰："张五十郎大荣，幸得与荀鹤同年。"天下只闻杜荀鹤名字，岂知张五十郎耶。彼此大咍，是知虚名不足定人优劣。曙有《击瓯赋》，其警句云："董双成青琐鸾惊，啄开珠网；穆天子红缰马解，踏破琼田。"又有《鄠郊赋》叙长安乱离，亦《哀江南》、《悲甘陵》之比，区区之荀鹤不足拟伦。

[book_title]●卷五
唐大和中，阉官恣横，因甘露事，王涯等皆罹其祸，竟未昭雪。宣宗即位，深抑其权，末年尝授旨于宰相令狐公。公欲尽诛之，虑其冤，乃密奏榜子曰："但有罪莫舍，有阙莫填，自然无遗类矣。"后为宦者所见，于是南北司益相水火。洎昭宗末，崔侍中得行其志，然而玉石俱焚也已。乾符后，宫娥皆以木团头。自是四方效之，唯内官各自出样。匠人曰"斫军容头"、"特进头"，至是果验也。
唐进士曹唐《游仙诗》，才情缥缈，岳阳李远员外每吟其诗而思其人。一日曹往谒之，李倒屣而迎。曹生仪质充伟。李戏之曰："昔者未睹标仪，将谓可乘鸾鹤。此际拜见，安知壮水牛亦恐不胜其载。"时人闻而笑之。
李肇《国史补》云："正元末，有郎官四人自行军司马赐紫而登粉署，省中谑之为四君子也。"唐自大中至咸通，白中令入拜相，次毕相诚、曹相确、罗相劭权使相也，继升严廊。崔相慎猷曰："可以归矣。近日中书尽是蕃人。"盖以毕、白、曹、罗为蕃姓也。始蒋伸相登庸，李景逊尚书西川览报状而叹曰："不能伏事斯人也。"遽托疾离镇，有诗曰："成都十万户，抛若一鸿毛。"亦博陵之比也。近代吴融侍郎乃赵崇大夫门生，即世日，天水叹曰："本以毕、白待之，何乃乖于所望。"歉其不大拜，而亦讥当时也。
唐乾宁中，荆南成令公汭曾为僧，盗据渚宫，寻即贡命，末年骋辨，每事标特。初以澧朗旧在巡属，为土豪雷满所据，奏请割隶。相国徐公彦若在中书，不为处置。由是衔之。相国出镇番禺，路由渚宫，成令虽加接延，而常怏怏。馔后更席而坐，诡辩锋起。相国曰："令公位尊方面，自比桓文。雷满者，偏州一伙草贼耳，令公不能加兵而怨朝廷乎？"成公赧焉而屈。东海文雅高谈，听之亹亹。成令虽甚敬惮，犹以岭外黄茅瘴，患者发落，而戏曰："黄茅瘴，望相公保重。"相国曰："南海黄茅瘴，不死成和尚。"盖讥成令曾为僧也，终席惭耻之。
唐大中初，卢携举进士，风貌不扬，语亦不正，呼携为彗，盖短舌也。韦氏昆弟皆轻侮之，独韦岫尚书加钦谓其昆弟曰："卢虽人物甚陋，观其文章有首尾。斯人也，以是卜之，他日必为大用乎。"尔后卢果策名，竟登廊庙，奖拔京兆至福建观察使。向时轻薄诸弟率不展分。所谓以貌失人者，其韦诸季乎。
唐大中初，绵州魏城县人王助举进士，有奇文，蜀自李白、陈子昂后，继之者乃此侯也。尝撰《魏城县道观碑》，词华典赡。于时辞逢牧绵州，见而赏之，以其邑子延遇，因改名助，字次安，壮其文类王勃也。自幼妇刊建，薛使君列衔于碑阴，以光其文，虽兵乱焚荡，而螭首岿然。好事者经过，皆税驾而览之。助后以瞽废，无闻于世，赖河东公振发增价，而子孙荣之。其子朴仕蜀至翰林学士。
大中年，洪州处士陈陶者，有逸才，歌诗中似负神仙之术，或露王霸之说。虽文章之士亦未足凭，而以诗见志，乃宣父之遗训也。其诗句云："江湖水深浅，不足掉鲸尾。"又云："饮冰狼子瘦，思日鹧鸪寒。"又云："中原不是无麟凤，自是皇家结网疏。"又云："一鼎雄雌金液火，十年寒暑鹿霓衣。寄与东流任斑鬓，向隅终守铁梭飞。"诸如此例，不可殚记。著《癖书》十卷，闻其名而未尝见之。
王赞侍郎，中朝名士。有弘农杨蘧者，曾到岭外见阳朔荔浦山水，谈不容口。以阶缘尝得接琅琊，从容不觉形于言曰："侍郎曾见阳朔荔浦山水乎？"琅琊曰："某未曾打人唇绽齿落，安得而见。"因之大笑。杨宰俄而选求彼邑，挈家南去，亦州县官中一高士也。
唐僖宗皇帝蒙尘于蜀，朝士未集，阙人掌诰。乐朋龟、侯翮辈虽居翰林，而排难解纷之才非所长也。高太尉镇淮海，拥兵不进，与浙西周宝不睦，表章递奏，各述短长。朝廷欲降诏和之，学士草词，殊不惬旨。前进士李端有壮笔，军容田令孜知之，召而与语，授以毫翰。李仍请酒，饮数杯，诏书一笔而成，文藻之外乃奇辩也，深称上旨，除行在知制诰，官至省郎。旧说李绅相镇淮海，奏荐副使章服，累表不允。有一举人候谒，绅相知其文词，请撰一表，其略云："当道地管八州，军雄千乘。副使著绿，不称其宜。"相国大喜，果以此章而获恩命也。李太尉破昭义，自草诏意而宣付翰林，至如郑文公自草高太尉诏，皆务集事，非侵局夺美也。
钱尚父始杀董昌，奄有两浙，得行其志，士人耻之。吴侍郎，赵州萧山县人，举进士，场中甚有声采，屡遭维絷，不遂观光，乃脱身西上。将及苏台界，回顾有紫绶者二人追之，吴谓必遭笼罩。须臾，紫绶者殊不相顾，促遽前去，至一津渡，唤船命吴共济，比达岸，杳然失之。由是获免，尔后策名升朝。是知分定者必有神明助之。
沈询侍郎精粹端美，神仙中人也。制除山北节旄，京城诵曹唐《游仙诗》云：玉诏新除沈侍郎，便分茅土领东方。不知今夜游何处，侍从皆骑白凤凰。"即风姿可知也。将凝侍郎亦有人物，每到朝士家，人以为祥瑞，号"水月观音"，前代潘安仁、卫叔宝何以加此。唐末朝士中有人物者，时号"玉笋班"。
旧例，士子不与内官交游，十军军容田令孜擅回天之力，僖皇播迁，行至洋源，百官未集，阙人掌诰。乐朋龟侍郎亦及行在，因谒中尉，仍请中外，由是荐之，充翰林学士。张濬相自处士除起居郎，亦出子方之门，皆申中外之敬。洎车驾到蜀，朝士毕集。一日，中尉为宰相开筵，学士洎张起居同预焉。张公耻于对众设拜，乃先谒中尉，便施谢酒之敬。中尉讶之。俄而宾主即席坐定，中尉白诸相曰："某与起居，清浊异流。曾蒙中外，既虑玷辱，何惮改更。今日猥地谢酒，即又不可。"张公惭惧交集。自此甚为群彦薄之。乐公举进士，初陈启事谒李昭侍郎自媒云："别于九经、书、史及老、庄洎八都赋外，著八百卷书，请垂比试。"诚有学问也。然于制诰不甚简当，时人或未可之。
唐薛廷珪少师，右族名流，仕于衰世。梁太祖兵力日强，朝廷倾动，渐自尊大，天下惧之。孤卿为四镇官告使，夷门客将刘翰先来类会，恐申中外，孤卿佯言不会，谓谒者曰："某无德，安敢辄受令公拜。"竟不为屈。洎受禅之后，勉事于梁，而太祖优容之，寿考而终也。中间奉命册蜀先主为司徒，馆中旧疾发动，蜀人送当医人杨仆射，俾攻疗之。孤卿致书感谢，其书末请借肩舆，归京寻医。蜀主讶之，乃曰："幸有方药，何不俟愈而行"坚请且驻行轩，公谓客将曰："夜来问此医官，殊不识字，安可以性命委之乎？"竟不服药而北归。后唐相国韦公说仕梁为中书舍人，倅轺于钱塘。先是，钱尚父自据一方，每要姑息。梁主以河北、关西悉为勍敌，又频失利于淮海，甚藉两浙牵掎之，其次又资贡赋。凡命使臣远泛沧溟，一则希其丰遗，二则惧不周旋，悉皆拜之。钱公亦自尊大，唯京兆公长揖而已。既不辱命，识者异之，竟有岩廊之拜也。
唐杨晟始事凤翔节度李昌符，累立军功，因而疑之，潜欲加害。昌符爱妾周氏愍其无辜，密告之，由是亡去而获免也。后为驾前五十四军都指挥使，除威胜军节度使，建节于彭州，抚绥士民，延敬宾客，洎僧道辈各得其所。厚于礼敬，人甚怀之。李昌符之败，因令求访。周氏既至，以义母事之。周氏自以少年复有美色，恐有好合之请。弘农告誓天地，终不以非礼偶之。每旦未视事前必伸问安之礼，虽厄在重围，未尝废也。新理之所，兵力未完，遽为王蜀先主攻围，保守孤城，救兵不至，凡十日而为西川所破而害焉。有马步使安师建者，杨氏之腹心也，城克执之。蜀先主知其忠烈，冀为其用，欲宽之。师建曰："某受杨司徒提拔，不敢惜死。"先主叹赏而行戮，为设祭而葬之。
唐天祐中，淮师围武昌不解，杜洪令公乞师于梁王。梁王与荆方睦，乃讽成中令帅兵救之。于是禀奉霸主，欲亲征。乃以巡属五州事，力造巨舰一艘，三年而成，号曰和州载舰。上列万事洎司局，有若衙府之制，又有齐山截海之名，其于华壮即可知也。饰非拒谏，断自己意，幕僚俯仰，不措一词，唯孔目官杨厚赞成之。舟次破军山下，为吴师纵燎而焚之，中令溺死，兵士溃散。先是，改名曰汭，汭字即水内也。水内之死，岂非前兆乎湖南及朗州军入江陵，俘载军人百姓职掌伎巧僧道伶官并归长沙。改汭之名，和州之说，盖前定也。
唐陈敬瑄据成都府拒命，韦太尉昭度充招讨使，率东川兵以伐之。王蜀先主时为草贼，剽掠诸县，乃拥手下兵投掌武，署为衙内指挥使，资其爪牙也，因奏请割西川数州就临邛建节以授之。蜀主卑谦多智，事韦公甚谨。掌武量其事势终不能驾御，况军旅之事又非所长，每欲攻城，请戎服临阵，虑矢石所及，不敢近前。掌武曰："军人安敢无礼"东川都显有唐吃人者，呼而戒之曰："人肉何如猪羊"乃赐一缗俾充肉价，他皆仿此。重围二年，蜀城已困，不日将下。一旦门外喧哗，以军粮阙乏，兵士擒曳掌武亲吏骆别驾名志者脔而啖之。由是惧罹其祸，遽托疾以西川牌印付蜀主而归朝。虽曰不武，斯亦用智自免也。
屯难之世，君子遭遇不幸往往有之。唐进士章鲁封与罗隐齐名，皆浙中人，频举不第，声采甚著。钱尚父土豪倔起，号钱塘八都，洎破董昌，奄有杭越。于是章、罗二士罹其笼罩。然其出于草莱，未谙事体，重县宰而轻郎官，尝曰："某人非才，只可作郎官，不堪作县令。"即可知也。以章鲁封为表奏孔目官，章拒而见笞。差罗隐宰钱塘，皆畏死禀命也。章、罗以之为耻，钱公用之为荣。玉石俱焚，吁，可惜也！或云章鲁封后典苏州，著《章子》三卷行于世。罗隐为中朝所重，钱公寻倍加钦，官至给事中，享寿考，温饱而卒。
唐裴司徒璩性靳啬，廉问江西日，凡什器图障皆新其制，闭屋缄贮，未尝施用。每有宴会，即于朝士家借之。在番禺时，钟爱一女，选荥阳郑进士以婿之。才过礼期，遽属秋荐，不免随计，无何到京，寻报物故。五教念女及婿，不胜悲痛，而郑偶笑之，盖夫妇之爱未深，不解思虑，非有他故也。大凡士族女郎无改醮之礼，五教念女早寡，不能忘情，乃召门生故吏而告之，因别适人。乱伦再醮，自河东始也。元祯少监、苏涯中丞、赐紫杨玭少尹与五教亲吏别驾，说皆同。
归登尚书每浴皆屏左右，自于浴斛中坐移时。或有窥者见一巨龟吹水也。性甚鄙啬，尝烂一羊脾，旋割旋啖，封其残者。一旦内子于封处割食，八座不见元封，大怒。其内由是没身不食肉。斯亦愈于和峤之流也。
西川自唐刘辟构逆后久无干戈，人不习战，每岁诸道差兵屯戍大渡河，蛮旗才举，望风而溃。咸通中，长驱直抵府城，居人有扃户而拒之，蛮亦不敢扣门也。尝有一蛮迷路入广都县村墅，里人相率数百辈叫噪而逐之，蛮一回顾却走，如堵墙崩焉。自昼及螟，终不能擒致。其怯懦如此。王蜀先主时，云南寇蜀。蜀军勇锐欲吞之，俘擒啖食，不以为敌，与向前之兵，百倍其勇也。
咸通中，南蛮围西川，朝廷命太尉渤海高公骈自天平军移镇成都。戎车未届，乃先以帛书军号，其上仍画一符，于邮亭递之，以壮军声。蛮酋惩交趾之败，望风而遁。先是，府无罗郭，南寇才临，遂成煨烬，士民无久安之计。渤海规画地势，图版筑焉。虑畚锸将施，亭堠有警，乃命门僧景山奉使入南诏宣言躬自巡边。自下手筑城日，举烽直至大渡河，几九十三日，楼橹矗然，旌旆竟不行，而骠信栗不暇。兵以诈胜，斯之谓也。
唐天复中张道古，沧州蒲台县人，擢进士第，拜左补阙。文学甚富，介僻不群，因上《五危二乱表》左授施掾，尔后入蜀。先是，所陈《二乱疏》云："只今刘备、孙权已生于世矣。"惧为蜀主所憾，无路栖托。洎逢开创，诚思征召，为幕僚排摈，卒不齿录，竟罹非命也。尝自筮遇凶卦，预造一穴，题表云"唐左补阙张道古墓"，后果遇害而瘗之。人有获其《上蜀主书》遗稿，极言僚寮掩其才学，不为延誉，又非违时变盘桓取祸之流也。
唐贞元中，秭归人覃正夫顷栖庐岳，帅符载征召为文，竟汨没于巴巫也。或有以其文数篇示愚，辞韵挺特，风调凛然，真得武都之刀尺也，号《巢居子》，有二十卷。愚因致书于归州之衙校李玩，俾搜访之。书未达前三日，里人有家藏全集者，适遇延爇而煨烬之。嗟乎！鄙于覃生异时也，苟得缮写流爇布，振彼声光，而焚如之酷，何不幸之甚也！
唐罗员外衮，成都临邛人，应进士举，文学优赡，操尚甚高。唐大顺中策名，不归故乡，时属丧乱，朝廷多故，契阔兵难，备历饥寒。蜀先主致书于翰林令狐学士、吴侍郎选书记一员，欲以桂阳应聘。外郎谓知己曰："誓拥马通衢，服弊布衣以俟外朝，无复西归为鲁国东家丘也。"竟通朝籍，终于梁礼部员外郎也。蜀人有志者唯外郎乎扬子云二息亡，遗体葬于蜀，与夫延陵季子何相远哉！近代李频、黄匪躬皆岭表人，频即遗其糟糠，别婚士族，黄即三十年不返乡里，于时妻母俱在，又何心乎！
唐高测，彭州人，聪明博识，文翰纵横，至于天文历数、琴棋书画、长笛胡琴，率皆精巧，乃梁朝朱异之流。尝谒高燕公，上启事自序，其要云："读书万卷，饮酒百杯。"燕公曰："万卷书不易征诘，百杯酒得以奉试。"乃饮以酒，果如所言。僖皇帝幸蜀，因进所著书除秘校，卒于威胜军节度判官也。
韩昭仕王氏至礼部尚书、文思殿大学士，粗有文章，至于琴棋书算射法悉皆涉猎，以此承恩于后主，时有朝士李台嘏曰："韩八座事艺如拆袜线，无一条长。"时人韪之。
唐武都符载，字厚之，本蜀人，有奇才。始与杨衡、宋济栖青城山以习业，杨衡擢进士第，宋济先死无成，唯符公以王霸自许，耻于常调怀会之望。韦南康镇蜀，辟为支使，虽曰受知，尚多偃蹇。韦公于二十四化设醮，请撰斋词，于是陪饮于摩诃之池。符公离席盥漱，命使院小吏十二人捧砚，人分两题，绕步池滨，各授口占，其敏速如此。刘辟时为金吾仓曹参军，依栖韦公，特与譔《真赞》，其词云："矫矫化初，气杰文雄。灵螭出水，秋鹗乘风。行义则固，辅仁乃通。他年良觌，麟阁之中。"洎京兆变故，彭城知留务，起雄据之意，符为其所縻，凡有代奏，愈更恭顺。刘辟之败也，幕僚多罹其祸，唯符生以笺奏稿草一箧呈高崇文相公，长揖东下，栖于庐山，即前之《真赞》可谓有先鉴也。居浔阳二林间，优游卒岁。南昌军奏请为副倅，授奉礼郎，不赴，命小僮持一幅上于襄阳乞百万钱买山，四方交辟，羔雁盈于山门草堂中，以女妓二十人娱侍，声名藉甚于时，守道循常者号曰"凶人"。
唐光启中，成都人侯翮风仪端秀，有若冰壶，以拔萃出身为邠宁从事。僖皇播迁，擢拜中书舍人、翰林学士，内试数题目，其词立就，旧族朝士潜推服之。僖宗归阙，除郡不赴，归隐导江别墅，号卧龙馆。王蜀先主图霸，屈致幕府，先俾节度判官冯涓候其可否。冯有文章大名，除眉州刺史，田令孜拒朝命，不放之任。羁寓成都，为侯公轸恤，甚德之，其辟书即冯涓极笔也。侯有谢书上王先主，其自负云："可以行修笺表，坐了檄书。"
赵蕤者，梓川盐亭县人也，博学韬钤，长于经世。夫妇俱有节操，不受交辟，撰《长短经》十卷，王霸之道见行于世。

[book_title]●卷六
唐李绅，性刚直，在中书与李卫公相善，为朋党者切齿。镇淮海日，吴湘为江都尉。时有零落衣冠颜氏女寄寓广陵，有容色，相国欲纳之。吴湘强委禽焉，于是大怒。因其婚娶聘财反甚丰，乃罗织执勘，准其俸料之外有陈设之具，坐赃，奏而杀之，惩无礼也。宣宗初在民间备知其屈，登极后，与二李不叶者导而进状诉冤。卫公以此出官朱厓，路由澧州，谓寄寓朝士曰："李二十误我也。"马植曾为卫公所忌，出为外任。吴湘之事鞫于宪台，扶风时为中宪，得行其志焉。吴湘乃澧州人，颜寻归澧阳，孀独而终。旧说浙东理难，十分公事，绅相晓得五六，唯刘汉弘晓得七分，其他廉使乃三四而已。盖公之才已难得也。
唐裴相公休留心释氏，精于禅律，师圭峰密禅师，得达摩顿门。密师《注法界观》、《禅诠》，皆相国撰序。常被毳衲于歌妓院持钵乞食，自言曰："不为俗情所染，可以说法。"为人每自发愿，愿世世为国王弘护佛法。后于阗国王生一子，手文有相国姓字，闻于中朝，其子弟欲迎之，彼国敕旨不允也。双峰禅师聚徒千人，谈玄之盛无能及也，一旦惑于民女而败道焉，是知淫为大罚，信矣。相国李公蔚始与师善，为致一宰而已。道士文如海注《庄子》，文词浩博，恳求一尉，与夫汤惠休、廖广宣旨趣共卑也，惜哉！
丞相韦公宙出镇南海，有小将刘谦者职级甚卑，气宇殊异，乃以从犹女妻之。其内以非我族类，虑招物议，讽诸幕僚请谏止之。丞相曰："此人非常流也，他日吾子孙或可依之。"谦以军功拜封州刺史，韦夫人生子曰隐、曰岩，隐为广帅，岩嗣之，奄有岭表四府之地，自建号曰汉，改名龑，在位经二纪而终。次子嗣。即京兆知人之鉴非谬也。
唐通义相国崔魏公铉之镇淮扬也，卢丞相耽罢浙西，张郎中铎罢常州，俱过维扬谒魏公。公以暇日与二客私款方弈，有持状报女巫与田布尚书偕至，泊逆旅某亭者。公以神之至也，甚异之。俄而复曰："显验与他巫异，请改舍于都候之廨署。"公乃趣召巫者至。至乃与神迭拜曰："谢相公。"公曰："何谢"神曰："布有不肖子默货无厌，郡事不治当犯大辟，赖相公阴德免焉。使布之家庙血食不绝者，公之恩也。"公矍然曰："异哉！某之为相也，未尝以机密损益于家人。忽一日夏州节度使奏银州刺史田鐬犯赃罪，私造铠甲以易市边马布帛。帝赫然怒曰：'赃罪自别议，且委以边州，所宜防盗，以甲资敌，非反而何。'命中书以法论，将尽赤其族。翌日，从容谓上曰：'鐬赃罪自有宪章，然是弘正之孙、田布之子。弘正首以河朔请朝觐，奉吏员。布亦继父之款。布会征淮口，继以忠孝，伏剑而死。今若行法论罪以固边圉，未若因事弘贷，激劝忠烈。'上意乃解，止黜授远郡司马。而某未尝一出口于亲戚私昵，已将忘之。今神之言正是其事。"乃命廊下表而见焉。公谓之曰："君以义烈而死，奈何区区为愚妇人所使乎？"神怃然曰："某尝负此妪八十万钱，今方忍耻而偿之，乃宿债尔。"公与二客及监军使幕下共偿其未足，代付之日，神乃辞去，自后言事不验。梁相国李公琪传其事，且曰："嗟乎，英特之士负一女子之债，死且如是，而况于负国之大债乎！窃君之禄而不报，盗君之柄而不忠，岂其未得闻于斯论耶而崔相国出入将相殆三十年，宜哉！"
李德裕太尉未出学院，盛有词藻，而不乐应举。吉甫相俾亲表勉之，掌武曰："好骡马不入行。"由是以品子叙官也。吉甫相与武相元衡同列，事多不叶。每退，公词色不怿。掌武启白曰："此出之何难"乃请修狄梁公庙，于是武相渐求出镇。智计已闻于早成矣。愚曾览太尉《三朝献替录》，真可谓英才，竟罹朋党，亦独秀之所致也。
宣宗希冀遐龄，无储嗣，宰臣多有忤旨者，懿宗藩邸常怀危栗。后郭美人诞育一女，未逾月卒，适值懿皇伤忧之际，皇女忽言得活。登极后钟爱之，封同昌公主，降韦保衡，恩泽无比。因有疾，汤药不效而殒，医官韩宗昭、康守商等数家皆族诛。刘相国瞻上谏，懿皇不听。懿皇尝幸左军，见观音像陷地四尺，问左右，对曰："陛下中国之天子，菩萨即边地之道人。"上悦之。寇入京，郭妃不及奔赴行在，乞食于都城，时人乃嗟之。
唐自广明后，阉人擅权，置南北废置使，军容田令孜有回天之力，中外侧目。而王仙芝、黄巢剽掠江淮，朝廷忧之。左拾遗侯昌业上疏极言时病，留中不出，命于仗内戮之。后有传侯昌业疏词不合事体，其末云："请开揭谛道场以消兵厉。"似为庸僧伪作也，必若侯昌业以此识见犯上，宜其死也。
陇西李涪常侍，福相之子，质气古淡。光化中，与诸朝士避地梁川，小貂日游邻寺以散郁陶。寺僧有爽公者因与小貂相识，每晨他出，或赴斋请，苟小貂在寺，即不扃锁其房，请其宴息，久而弥笃，乃曰："李常侍在寺，争忍阖扉乎。"或一日，从容谓小貂曰："世有黄白之术，信乎好之乎？"貂曰："某虽未尝留心，安敢不信又安敢辄好"僧曰："贫道之每拂曙出寺，为修功德因缘也。仰常侍德，岂敢秘惜。"小貂辞逊再三，竟得其术。尔后最受三峰朝相、四入崔相恩知，每遇二公载诞之辰，乃献银药盂子。此外虽家屡空，终不自奉，亦不传于子孙。遂平宰李璩乃嫡孙也，尝为愚话之。广成杜光庭先生常云："未有不修道而希得仙术，苟得之，必致祸矣。唯名行谨洁者往往得之。"即李貂之谓也。
陵相扆出典夷陵时，有士子修谒。相国与之从容，因命酒劝。此子辞曰："天性不饮酒。"相国曰："诚如所言，已校五分矣。"盖平生悔吝若有十分，不为酒困，自然减半也。朱秀才遂宁府人虔余，举进士，有《杨贵妃别明皇赋》最佳，然狂于酒。陇州防御使巩咸乃蜀将也，朱生以乡人下第谒之，巩亦使酒，新铸一剑，乃曰："如何得一汉试之。"朱便引颈，俄而身首异处。惜哉！死非其所。即陆公之戏，诚哉善言也。东皋子王勣，字无功，有《杜康庙碑》、《醉乡记》备言酒德。竟陵人刘虚白擢进士第，嗜酒，有诗云："知道醉乡无户税，任他荒却下丹田。"世之嗜酒者苟为孔门之徒，得无违告诫乎。
唐僖宗再幸梁洋，朱玫立襄王，宰相萧遘、裴澈、厥匡图等同奉之。洎破伪主，而僖皇反正，裴、郑等缘罹大辟。始具兵卫四围，矛槊森然，裴相犹戏曰：'天子之墙仞也。"萧遘相就河中，赐毒，握之在手，自以主上旧恩，希贬降，久而毒烂其手，竟饮之而终。
唐太尉韦公昭度，旧族名人，位非忝窃。而沙门僧澈承恩，为人潜结中禁，京兆与一二时相皆因之大拜。悟达国师知玄，乃澈之师也，尝鄙之。诸相在西川行在，每谒悟达皆申跪礼，国师揖之，请于僧澈处吃茶。后掌武伐成都，田军容致檄书曰："伏以太尉相国，顷因和尚，方始登庸。在中书则开铺卖官，居翰林则借人把笔。"盖谓此也。
唐李师望乃诸宗属也，自负才术，欲以方面为己任。因旅游邛蜀，备知南蛮之勇怯，遂上书希割西川数州于临邛郡建定边军节度，诏旨允之。乃自凤翔少尹擢领此任。于时西川大将嫉其分裂巡属，乃阴通南诏。于是蛮军为近界乡豪所导，侵轶蜀川，元戎窦滂不能遏截，师望亦寻受贬，黜陇西。光化中，朱朴自《毛诗》博士登庸，恃其口辩可以立致太平，由藩邸引导闻于昭宗，遂有此拜。对扬之日，面陈时事数条，每言"臣必为陛下致之。"洎操大柄，无以施展，自是恩泽日衰，中外腾沸。内宴日，俳优穆刀陵作念经行者，至御前曰："若是朱相，即是非相。"翌日出官。时人曰："拔士为相，自古有也。君子不耻其言之不出，耻躬之不逮。况唐末丧乱，天下阻兵，虽负奇才不能谋画，而朱公一儒生，以区区辩给欲整其乱，只自取辱焉。"涓缕未申，勍敌已至。勤教乐僮吹筚篥，甚为识者所责也。
唐李群玉校书，字文山，澧州人。有诗名，散逸不乐应举，亲友强之，一上而已。尝受知于相国河东裴公休，为其延誉，因进诗，授弘文馆校书，终于荆襄间。然多狎酒徒，疑其为张祜之流。李少逢善夷谪官澧阳，备知其行止，因为纪之，乃清介高节之人，非轻率之士，疑为同人所谤。或曰曾为荆之幕下假书题谒澧吏艾使君，李谓艾侯曰："小子困甚，幸使君痛救之。"以戏其姓之癖也。州将以其轻脱，所济不厚也。又近年京兆韦沆者，衣缨旧族，亦攻古文，流落不偶而没于世。陇西李璩乃福相之曾孙也，常宰襄州乐乡县。京兆侨于是邑，常来干扰，李亦只奉不厌。一旦谓李宰曰："客有相勉，且求一邑以救饥寒。室人闻之，大怒曰：'人唤郎为长官即得，唤我作长官夫人即不可。'"陇西闻而鄙薄，亦笑亦怒也。
先是，李远以曾有诗云"人事三杯酒，流年一局棋"，唐宣宗以其非牧人之才，不与郡守。宰相为言，然始俞允。蜀相韦庄应举时，遇黄寇犯阙，著《秦妇吟》一篇，内一联云："内库烧为锦绣灰，天街踏尽公卿骨。"尔后公卿亦多垂讶，庄乃讳之，时人号"秦妇吟秀才"。他日撰家戒，内不许垂《秦妇吟》障子。以此止谤，亦无及也。晋相和凝少年时好为曲子词，布于汴洛。洎入相，专托人收拾焚毁不暇。然相国厚重有德，终为艳词玷之。契丹入夷门，号为"曲子相公"。所谓好事不出门，恶事行千里，士君子得不戒之乎。
宣宗以政事委相国令狐公，君臣道契，人无间然。刘舍人每讦其短，密奏之。宣宗留中，但以其事规于相国，而不言其人姓名。其间以丞相子不拔解就试，疏略云："号曰无解进士，其实有耳未闻"云云，又以子弟纳财贿，疏云："白日之下，见金而不见人"云云。丞相憾之。乃俾一人为其书吏，谨事之。紫微托以腹心，都不疑虑，乃为一经业举人致名第，受赂十万，为此吏所告，由是贬之。君子曰："彭城公将欲律人，先须洁己。安有自负赃污而发人之短乎宜其不跻大位也。"先是令孤相自以单族，每欲繁其宗党与崔、卢抗衡，凡是富家，率皆引进。皇籍有不得官者欲进状，请改姓令孤。时以此少之。
唐吴郡陆龟蒙，字鲁望，旧名族也。其父宾虞，进士甲科，浙东从事、侍御史，家于苏台。龟蒙幼精六籍，弱冠攻文，与颜荛、皮日休、罗隐、吴融为益友，性高洁。家贫，思养亲之禄，与张博为吴兴、庐江二郡倅，著《吴兴实录》四十卷、《松陵集》十卷、《笠泽丛书》五卷。丞相李公蔚、卢公携景重之，罗给事《寄陆龟蒙》诗云："龙楼李丞相，昔岁仰高文。黄阁今无主，青山竟不焚。"盖尝有征聘之意。唐末以左拾遗授之，诏下之日疾终。光化三年赠右补阙，吴侍郎融传贻史，右补阙韦庄撰诔文，相国陆希声撰碑文，给事中颜荛书，皮日休博士为诗。皮寇死浙中。方干诗名著于吴中，陆未许之，一旦顿作诗五十首装为方干新制，时辈吟赏降仰，陆谓曰："此乃下官效方干之作也，方诗在模范中尔。"句奇意精，识者亦然之。薛许州能以诗道为己任，还刘德仁卷，有诗云："百首如一首，卷初如卷终。"讥刘不能变态，乃陆之比也。
颜给事荛谪官，没于湖外，尝自草《墓志》，性躁急不能容物，其志词云："寓于东吴，与吴郡陆龟蒙为诗文之交，一纪无渝。龟蒙卒，为其就木至穴，情礼不缺。其后即故谏议大夫高公丞之、故丞相陆公扆，二君于荛至死不变。其余面交皆如携手过市，见利即解携而去，莫我知也。复有吏部尚书辞公贻矩、兵部侍郎于公兢、中书舍人郑公撰，三君子者，余今日已前不变，不知异日见余骨肉孤幼复如何哉。"
司空图侍郎撰《李公磎行状》，以"公有出伦之才，为时辈妒忌，罹于非横。其平生著文有《百家著诸心要文集》三十卷、《品流志》五卷、《易之心要》三卷、《注论语》一部、《明无为》上下二篇、《义说》一篇，仓卒之辰焚于贼火，时人无所闻也，惜哉！《阳春白雪》，世人寡和，岂虚言也"葆光子曰："唐代韩愈、柳宗元洎李翱、李观、皇甫湜数君子之文，陵轹荀孟，糠秕颜谢，其所宗仰者唯梁浩补阙而已。乃诸人之龟鉴而梁之声采寂寂，岂《阳春白雪》之流乎是知俗誉喧喧者宜鉴其滥吹也。"
白太傅与元相国友善，以诗道著名，时号元白。其集内有诗《挽元相》云："相看掩泪俱无语，别后伤心事岂知。想得咸阳原上树，已抽三丈白杨枝。"洎自撰《墓志》云："与彭城刘梦得为诗友"，殊不言元公，时人疑其隙终也。郑文公畋与卢相携亲表也，阀阅相齐，词学相均，同在中书，因公事不叶，挥霍间言语相挤诟，不觉砚瓦翻泼。谓宰相斗击亦不然也，竟以此出官矣。
古者阉官擅权专制者多矣，其间不无忠孝，亦存简编。唐自安史已来，兵难荐臻，天子播越，亲卫戎柄皆付大阉，鱼朝恩、窦文场乃其魁也。尔后置左右军、十二卫，观军容、处置、枢密、宣徽四院使，拟于四相也。十六宫使皆宦者为之，分卿寺之职，以权为班行备员而已。供奉官紫绶入侍，后军容使杨复恭俾其襴笏宣导，自弘农改作也。严遵美，内褐之最良也，尝典戎，唐末致仕，居蜀郡，鄙叟庸夫时得亲狎。其子仕蜀至合门使，曾为一僧致紫袈裟。僧来感谢，书记所谢之语于掌中，方属炎天，手汗模糊，文字莫辨，折腰而趋，汗流喘乏，只云"伏以军容"，寂无所道。抵掌视之，良久云："貌寝人微，凡事无能。"严公曰："不敢。"退而大咍。严公物故，蜀朝册赠命，给事中窦雍坚不承命。虽偏霸之世亦不苟且，士人多之。
唐罗给事隐、顾博士云俱受知于相国令狐公。顾虽鹾商之子，而风韵详整，罗亦钱塘人，乡音乖刺。相国子弟每有宴会，顾独与之，丰韵谈谐，莫辨其寒素之士也。顾文赋为时所称，而切于成名，尝有启事陈于所知，只望丙科尽处，竟列名于尾株之前也。罗既频不得意，未免怨望，竟为贵子弟所排，契阔东归。黄寇事平，朝贤议欲召之，韦贻范沮之曰："某曾与之同舟而载。虽未相识，舟人告云：'此有朝官。'罗曰：'是何朝官！我脚夹笔亦可以敌得数辈。'必若登科通籍，吾徒为秕糠也。"由是不果召。诗人方干亦吴人也，王龟大夫重之，既延入内，乃连下两拜。亚相安详以答之，未起间，方又致一拜，时号"方三拜"也。
梁李相国琪，唐末以文学策名，仕至御史。昭宗播迁，衣冠荡析，因与弘农杨玢藏迹于荆楚间。杨即溯蜀，琪相盘桓于夷道之清江，自晦其迹，号华原李长官。其堂兄光符宰宜都，尝厌薄之。琪相寂寞，每临流跋石，摘树叶而试草制词，吁嗟怏怅而投于水中。梁祖受禅，征入，拜翰林学士，寻登廊庙。尔后宜都之子彬羁旅渚宫，因省相国，乃数厥父之所短而遣之矣。
唐杜荀鹤尝游梁，献太祖诗三十章，皆易晓也，因厚遇之。洎受禅，拜翰林学士，五日而卒。朱崖李太尉奖拔寒俊，至于掌诰，率用子弟，乃曰："以其谙练故事以济缓急也。如京兆者，一篇一咏而已，经国大手非其所能。幸而殂逝，免贻伊耻也。"制贬平曾、贾岛，以其僻涩之才无所采用，皆此类也。
唐昭宗劫迁，百官荡析，名娼伎儿皆为强诸侯有之。供奉弹琵琶乐工号关别驾，小红者，小名也。梁太祖求之，既至，谓曰："尔解弹《羊不采桑》乎？"关伶俯而奏之。及出，又为亲近者俾其弹而送酒，由是失意，不久而殂。复有琵琶石潨者，号石司马，自言早为相国令狐公见赏，俾与诸子涣、湚连水边作名也。乱后入蜀，不隶乐籍，多游诸大官家，皆以宾客待之。一日会军校数员饮酒作欢，石潨以胡琴擅场，在坐非知音者，喧哗语笑，殊不倾听。潨乃扑槽而诟曰："某曾为中朝宰相供奉，今日与健儿弹而不蒙我听，何其苦哉！"于时识者亦叹讶之。丧乱以来，冠履颠倒，不幸之事何可胜道，岂独贱伶云乎哉！
唐乐安孙氏，进士孟昌期之内子，善为诗，一旦并焚其集，以为才思非妇人之事，自是专以妇道内治。孙有《代夫赠人白蜡烛》诗曰："景胜银釭香比兰，一条白玉逼人寒。他时紫禁春风夜，醉草天书仔细看。"又《闻琴》诗曰："玉指朱絃轧后清，湘妃愁怨最难听。初疑飒飒凉风动，又似萧萧暮雨零。近若流泉来碧嶂，远如玄鹤下青冥。夜深弹罢堪惆怅，雾湿丛兰月满庭。"又《代谢崔家郎君酒》诗曰："谢将清酒寄愁人，澄澈甘香气味真。好是绿窗明月夜，一杯摇荡满怀春。"又台州盘巏叙村有一妇人萧惟香，有才思，未嫁，于所居窗下与进士王玄宴相对，因奔琅琊。复淫治不禁，王舍于逆旅而去。遂私接行客，托身无所，自经而死，店有数百首诗。所谓才思非妇人之事，诚然也哉！闻于刘山甫。

[book_title]●卷七
唐襄阳孟浩然与李太白交游。玄宗征李入翰林，孟以故人之分，有弹冠之望，久无消息，乃入京谒之。一日，玄宗召李入对，因从容说及孟浩然，李奏曰："臣故人也，见在臣私第。"上令急召，赐对，俾口进佳句，孟浩然诵诗曰："北阙休上书，南山归敝庐。不才明主弃，多病故人疏。"上意不悦，乃曰："未曾见浩然进书，朝廷退黜，何不云'气蒸云梦泽，波动岳阳城'"缘是不降恩泽，终于布衣而已。宣宗索赵嘏诗，其卷首有《题秦皇》诗，其略云："徒知六国随斤斧，莫有群儒定是非。"上不悦。
唐相国郑綮虽有诗名，本无廊庙之望。尝典庐州，吴王杨行密为本州步奏官，因有遗阙而笞责之。然其儒懦清慎，弘农常重之。昭宗时，吴雄据淮海，朝廷务行姑息，因盛言郑公之德，由是登庸，中外惊骇。于是皇纲已紊，四方多故。相国既无施展，事必依违。太原兵至渭北，天子震恐，渴于攘却之术，相国奏对，请于文宣王谥号中加一"哲"字。其不究时病率此类也。同列以其忝窃，每讥侮之，相国乃题诗于中书壁上，其词曰："侧坡蛆昆仑，蚁子竞来拖。一朝白雨下，无钝无喽囉。"意者以时运将衰，纵有才智亦不能康济，当有玉石俱焚之虑也，时亦然之。相国《题老僧》诗云："日照西山雪，老僧门未开。冻瓶粘柱础，宿火焰炉灰。童子病归去，鹿麑寒入来。"常云："此诗属对可以称衡，重轻不偏也。"或曰："相国近有新诗否"对曰："诗思在灞桥风雪中驴子上，此处何以得之"盖言平生苦心也。
李程以《日五色赋》擢第。为河南尹日，试举人，有浩虚舟卷中行《日五色赋》。程相大惊，虑掩其美，伸览之次，服其才丽，至末韵"侵晚水以芒动，俯寒山而秀发"，程相大咍曰："李程赋且在，瑞日何为到夜秀发？"由是浩赋不能陵迈。
唐进士来鹏诗思清丽，福建韦尚书岫爱其才，曾欲以子妻之，而后不果。尔后游蜀，夏课卷中有诗云："一夜绿荷风翦破，赚他秋雨不成珠。"识者以为不祥。是岁不随秋赋而卒于通议郎。前进士沈光有《洞庭乐赋》，韦八座岫谓朝贤曰："此赋乃一片宫商也。"后辟为闽从事。弘农杨敬之撰《华山赋》，朱崖李太尉每置座右，行坐讽之。其略云："见若咫尺，田千亩矣；见若环堵，城千雉矣；见若杯水，池百里矣；见若蚁垤，宝九层矣。醯鸡往来，周东西矣，蠛蠓纷纭，强秦去矣；蜂巢联联，构阿房矣，俄而复然，立建章矣，小星奕奕，焚咸阳矣；累累茧栗，祖龙藏矣。其千载改更兴怀，悲愁辛苦，循其上矣。"
唐乾宁中，刘昌美典夔州，时属夏潦，峡涨湍险，俚俗云："滟澦大如马，瞿塘不可下。"于是行旅辍棹而候水平去焉。有朝官李荛学士，挈家自蜀沿流，将之江陵。郡牧以水势正恶，且望少驻以图利涉。陇西总遽，殆为人所促召，坚请东下，不能止之。才鼓行桡，长揖而别，州将目送之际，盘涡呀裂，破其船而倒。李一家溺死焉，唯奶妪一人隔夜为骇浪推送江岸而苏。先是，永安监灶户陈小奴棹空船下瞿塘，见崖下有一人，裹四缝帽，穿白缺衫、皂义襴、青裤，执铁蒺藜，问李公之行迈，自云"迎候"。其奶妪苏后亦说于刺史云："李学士至一官署上厅事，朱门白壁，僚吏参贺。又闻云'此行无奶妪名'，遂送出水滨。"于时具以其事奏闻，自后以瞿塘为水府，春秋祭之。初，陇西文赋中有《金钗坠井赋》，至是谶焉。世传云："人之正直，死为冥官。"道书云："酆都阴府官属，乃人间有德者卿相为之，亦号阴仙。"近代朱崖李太尉、张读侍郎小说咸有判冥之说。刘昌美两典夔州，云安县僧玄悟，曾有蜀川将校王尚书者，舍己俸三百千以修观音堂，乃剩三十千入己。一旦物故，经七日，邻于腐坏，忽然再苏，灌汤药以辅之，言曰："初至一官曹，见刘行军说云："何乃侵用功德钱以旧曾相识，放归，须还此钱。"玄悟乃戒门人鬻衣钵而偿之，寻复卒也。西川孔目官勾伟，于其辈最号廉直，绵竹县民王氏子病困入冥，因复还魂，见冥官谓曰："我即勾孔目也，家在成都西市，曾负人钱三万未偿。汝今归去，为我言于家人也。"王生后访勾氏子，仍以债主姓名言之，果为酬还。
唐卢延让业诗，二十五举方登一第。卷中有句云："狐冲官道过，狗触店门开。"租庸张浚亲见此事，每称赏之。又有饿猫临鼠穴，馋犬舐鱼砧"之句，为成中令汭见赏。又有"栗爆烧毡破，猫跳触鼎翻"句，为王先主建所赏。尝谓人曰：'平生投谒公卿，不意得力于猫儿狗子也。"人闻而笑之。卢尝有诗云："不同文赋易，为是者之乎。"后入翰林，阁笔而已。同列戏之曰："不同文赋易，为是者之乎。"竟以不称职，数日而罢也。
唐晋相李渷，磎相之子也，文学渊奥，迥出辈流，于时公相之子弟无能及者。应举时，文卷行《明易先生书》，又有《答明易先生书》，朝士览之，不测涯涘，即其他文章可知也。然恃才躁进，竟罹非祸。尔后磎相追雪，赠太子太师，谥曰文，司空图撰《行状》，渷赠礼部员外郎。先是，刘崇鲁舍人撰磎相麻，因而贬黜。磎以大彭先世，因赃仰药，撰《鹦鹉杯赋》，李渷酬词云："玉犬吠天关，彩童哭仙吏。一封红篆书，为奏尘宸事。八极鳌柱倾，四溟龙鬣沸。长庚冷有芒，文曲淡无气。乌轮不再中，黄沙瘗腥鬼。请帝命真官，临云启金匮。方与清华宫，重正紫极位。旷古两露恩，安得借沾施。生人血欲尽，欃枪无饱意。"甚有文义焉。又皮日休曾谒归融尚书不见，因撰《夹虵龟赋》，讥其不出头也，而归氏子亦撰《皮靸鞋赋》递相谤诮。皮生后为湖南军倅，亦甚傲诞，自号间气布衣，庄布以长书责之，行于世也。
唐荥阳郑准以文笔依荆州，成中令常欲比肩陈、阮。自集其所作为三卷，号《刘表军书》，虽有胸襟而辞体不雅，至祝朝贵书云中书令舍人曰草麻，通事舍人曰奏可。又贺襄州赵令嗣袭，其书云："不沐浴佩玉而石祁光，不登山取符而无恤封。"是于庆贺中显言其庶贱也，邻道之敬其若是乎应举日诗卷《题水牛》曰："护犊横身立，逢人揭尾跳。"朝士以为大笑。唐前朝进士陈咏，眉州青神人，有诗名，善弈棋。昭宗劫迁，驻跸陕郊，是岁策名归蜀，韦书记庄以诗贺之，又有乡人拓善者属和韦诗，其略云："让德已闻多士伏，沽名还得世人闻。"讥其比涤器当垆也，谬称冯副使涓诗，以涓多谐戏故也。或云蜀之拓善者作此诗假冯公之名也。颍川尝以诗道自负，谒荆幕郑准。准亦自负雄笔，谓颍川曰："今日多故，不暇操染，有三数处回缄，祈为假手。"颍川自旦及暮，起草不就，盖欲以高之。其诗卷首有一对语云："隔岸水牛浮鼻渡，傍溪沙鸟点头行。"京兆杜光庭先生谓曰："先辈佳句甚多，何必以此为卷首。"颍川曰："曾为朝贵见赏，所以刻于首章。"都是假誉求售使然也。
唐末，凤翔判官王超推奉李茂贞，挟曹马之势，笺奏文檄，恣意翱翔。王蜀先主初下成都，冯涓节制掌判其奏笺，岁久转厅，以掌记辟韦庄郎中于权变之间，未甚惬旨。阆州人王保晦有文才而无体式，然其切露直致，易为晓悟，加以凤翔用王超笺奏，超以一本旧族，思偶风云，每遇飞章，言伪而辩。蜀先主爱之，以二王书题表稿示长乐公，公乃致书逊谢，倍加赞赏，其要曰："有眼未见，有耳未闻。"盖讥其阻兵恃强，失事君去就。王超后为兴元留后，遇害，有《凤鸣集》三十卷行于世。后又有名石钦若者，体效其笔，为刘知俊判官，随轩降蜀，不能谦退远害，宾主争露锋颖，竟同诛之。阅其缄题表章行行然，宜其见忌而取祸也。许存初背荆州成中令降蜀，先主有意杀之。亲吏柳修业劝其谦静，每立大功而皆托疾，由是获免于先主之世，即彭城之旧僚不若高阳之小吏矣。王超全集三十卷，今只见三卷，闻于卢卿宏也。
李商隐员外依彭阳令狐公楚，以笺奏受知。相国危急，有宝剑尝为君上所赐，将进之，命李起草，不惬其旨，因口占云："前件剑，武库神兵，先皇特赐。既不合将归泉下，又不宜留在人间。"时人服其简当。彭阳之子继有韦平之拜，似疏陇西，未尝展分。重阳日，义山诣宅，于厅事上留题，其略云："十年泉下无消息，九日樽前有所思。郎君官重施行马，东閤无因许再窥。"相国睹之，惭怅而已，乃扃闭此厅，终身不处也。蜀中庾传昌舍人，始为永和府判官，文才敏赡，伤于冗杂。因候相国张公，有故未及见，庾怒而归，草一启事，仅数千字，授于谒者，拂袖而去。他日，张相谓朝士曰："庚舍人见示长笺，不可多得。虽然，曾闻其草角觝牒词，动乃数幅。"讥其无简当体要之用也。黄籙擅场，星辰备位，顾云博士为高燕公草斋词云："天静则星辰可摘。"奇险之句施于至敬可乎唐末乱离，渴于救时之术。孔相国纬每朝士上封事，不暇周览，但曰："古今存亡某知之矣，未审所陈利害其要如何。"盖鄙其不达变也。国子司业于晦曾上崔相国公胤启事数千字，上至尧舜，下及隋唐，一兴一替，历历可纪，其末散漫，殊非简略。所以儒生中通变者鲜矣。
唐高相国崇文，本蓟州将校也，因讨刘辟有功，授西川节度使。一旦大雪，诸从事吟赏有诗，渤海遽至饮席，笑曰："诸君自为乐，殊不见顾鄙夫。鄙夫虽武人亦有一诗。"乃口占云："崇文崇武不崇文，提戈出塞号将军。那个■儿射落雁，白毛空里落纷纷。"其诗著题，皆谓北齐敖曹之比也。太尉骈即曾孙也，镇蜀日，以蛮蜑侵暴，乃筑罗城。城四十里，朝廷虽加恩赏，亦疑其固护。或一日，闻奏乐声，知有改移，乃题风筝寄意曰："夜静弦声响碧空，宫商信任往来风。依稀似曲才堪听，又被移将别调中。"旬日报到，移镇渚宫。
湘江北流，至岳阳达蜀江，夏潦后蜀涨势高，遏住湘波，让而退溢为洞庭湖，凡阔数百里，而君山宛在水中。秋水归壑，此山复居于陆，唯一条湘川而已。海为桑田，于斯验也。前辈许棠《过洞庭》诗最为首出，尔后无继斯作。诗僧齐已驻锡巴陵，欲吟一诗，竟未得意。有都押衙者，蔡姓而忘其名，戏谓己公曰："题洞庭者某诗绝矣，诸人幸勿措词。"己公坚请口劄，押衙抑扬朗吟曰："可怜洞庭湖，恰到三冬无髭须。"以其不成湖也。诸僧大笑之。进士李洞慕贾岛，欲铸而顶戴，尝念贾岛佛，而其诗体又僻于贾。复有包贺者，多为粗鄙之句，至于"苦竹笋抽青橛子，石榴树挂小瓶儿"，又云"雾是山巾子，船为水靸鞋"，又云"棹摇船掠鬓，风动竹搥胸"，虽好事托以成之，亦空穴来风之义也。卢延让《哭边将》诗曰："自是磠砂发，非干礮石伤。牒多身上职，盎大背边疮。"人谓此是打脊诗也。世传逸诗云："窗下有时留客宿，室中无事伴曾眠。"号曰自落便宜诗。顾况著作披道服在茅山，有一秀才行吟曰："驻马上山阿。"久思不得。顾曰："何不道'风来屎气多'？"秀才云："贤莫无礼。"顾曰："是况。"其人惭惕而退。仆早岁尝和南越诗云："晓厨烹淡菜，春杼织穜花。"牛翰林览而绝倒，莫喻其旨，牛公曰："吾子只知名，安知淡菜非雅物也。"后方晓之。学吟之流，得不以斯为戒也。
进士高蟾，诗思虽清，务为奇险，意疏理寡，实风雅之罪人。薛许州谓人曰："倘见此公，欲赠其掌。"然而《落第》诗曰："天上碧桃和露种，日边红杏倚云栽。芙蓉生在秋江上，不向春风怨未开。"盖守寒素之分，无躁竞之心，公卿间许之。先是，胡曾有诗曰："翰苑何时休嫁女，文章早晚罢生儿。上林新桂年年发，不许平人折一枝。"罗隐亦多怨刺，当路子弟忌之，由是渤海策名也。愚尝览李贺歌诗篇，慕其才逸奇险，虽然，尝疑其无理，未敢言于时辈。或于奇章公集中见杜紫薇牧有言"长吉若使稍加其理，即奴仆命骚人可也"，是知通论合符不相远也。
杜荀鹤曾得一联诗云："旧衣灰絮絮，新酒竹篘篘。"时韦相国说右司员外郎寄寓荆州，或语于韦公，曰："我道'印将金锁锁，帘用玉钩钩。'"即京兆大拜气概，诗中已见之矣。或有述李频诗于钱尚父曰："只将五字句，用破一生心。"尚父曰："可惜此心何所不用，而破于诗句，苦哉！"
唐荆南节判司空董与京兆杜无隐，即滑台杜慆常侍之子，洎蜀人梁震俱称进士，谒成中令，欲希荐送。有薛少尹者，自蜀沿流至渚宫。三贤尝访之。一日，薛亚尹谓司空曰："阁下与京兆勿议求名，必无所遂。杜亦不寿，唯大贤忽为人絷维，官至朱紫。如梁秀才者，此举必捷，然登第后一命不沾也。"后皆如其言。梁公却思归蜀，重到渚宫，江路梗纷，未及西溯。淮师寇江陵，渤海王邀致府衙，俾草檄书，欲辟于府幕。坚以不仕为志，渤海竟诺之。二纪依栖，竟麻衣也。薛尹之言，果验耶。
广南刘仆射崇龟常有台辅之望，必谓罢镇，便期直上。罗浮处士夏侯生有道，彭城重之，因问将来之事。夏生言其不入相，发后三千里有不测之事。洎归阙，至中路得疾而薨。刘山甫亦蒙夏生言，示五年行止。事无不验。盖饮啄之有分也。
唐曹相国确判计亦有台辅之望，或梦剃度为僧，心甚恶之。有一士占梦多验，相国召之，具以所梦语之。此人曰："前贺侍郎旦夕必登庸。出家者，号剃度也。"无何，杜相出镇江西，而相国大拜也。
福建道以海口黄碕岸横石巉峭，常为舟楫之患。闽王琅琊王审知思欲制置，惮于力役。乾宁中，因梦金甲神自称吴安王，许助开凿。及觉，话于宾僚，因命判官刘山甫躬往设祭，具述所梦之事，三奠未终，海内灵怪具见。山甫乃憩于僧院，凭高观之，风雷暴兴，见一物非鱼非龙，鳞黄鬣赤。凡三日，风雷止霁，已别开一港，甚便行旅。当时录奏，赐号甘棠港。闽从事刘山甫乃中朝旧族也，著《金溪闲谈》十二卷，具载其事。愚尝略得披览，而其本偶亡绝，无人收得。海隅迢递，莫可搜访。今之所集云闻于刘山甫，即其事也，十不记其三四，惜哉！
光化中，有文士刘道济止于天台山国清寺，梦见一女子引入窗下，有侧柏树葵花，遂为伉俪。后频于梦中相遇，自不晓其故。无何，于明州奉化县古寺内见有一窗侧柏葵花，宛是梦中所游。有一客官人寄寓于此室，女有美才，贫而未聘，近中心疾，而生所遇乃女之魂也。盖女子及笄不有所归，岂非父兄之过哉。又有彭城刘生，梦入一倡妇家，与诸辈狎饮。尔后但梦便乃彼处，自疑非梦，所遇之姬芳香常袭衣。盖心邪所致。闻于刘山甫也。

[book_title]●卷八
唐李太尉德裕左降至朱崖，著《四十九论》，叙平生所志，尝遗段少常成式书曰："自到崖州，幸且顽健。居人多养鸡，往往飞入官舍，今且作祝鸡翁尔。谨状。"吉甫相典忠州，溯流之任，行次秭归，地名云居台，在江中。掌武诞于此处，小名台郎，以其地而命名也。
唐孙会宗仆射，即偓相大王父也，宅中集内外亲表开宴。有一甥侄为朝官，后至。及中门，见绯衣官人衣襟前皆是酒污，咄咄而出，不相识。洎即席说与主人，咸讶无此官。沉思之，乃是行酒时于阶上酹酒，草草倾泼也。自此每酹酒侧身恭跪，一酹而已，自孙氏始也。今人三酹，非也。有裴迪者，贽相之堂弟，无文学。于荆南投笔事赵司徒，为虞总小将，对客侧身一酹。赵公未喻朝贤间风规，极怪之，笞七下，何不幸也！
唐张裼尚书朝望既高，号为流品，与韦相保衡有分。韦言于同列，以其名裼，裼，训袒衣也，又《诗》云："载衣之裼。"裼即小儿褓衣，乃绷带也。方欲因事改之，未几，韦相流贬，竟不大拜。韦尝问立名之由，杨以少孤，为无学问亲表所误也。后唐姚相名洎，善谈吐，仍多辩捷。表兄弟崔沂侍郎戏之曰："洎训肉汁，胡为名"洎无以酬之，然洎亦训至。虽然，古人以名贻诮者多矣，妨事者有焉。至如仙客、仙童、齐丘、用砺、希斆人过，亦无取焉。其衤复名须依义训，唯单名易讳者善矣。裼公生五子，彝宪、文蔚知名，文蔚后登庸也。
唐张裼尚书典晋州，名贮所爱营妓，生一子。其内子苏氏号尘外，妒忌。不敢取归，乃与所善张处士为子，居江津间，常致书题问其存亡，资以钱帛。及渐成长，教其读书。有人告以"非处士之子，尔父在朝，官高"，因窃其父与处士缄劄，不告而遁归京国。裼公已薨。至宅门，僮仆无有识者，但云"江淮郎君"，兄弟皆愕然。其嫡母苏夫人泣而谓诸子曰："诚有此子，吾知之矣。我少年无端，致其父子死生永隔，我罪多矣。"家眷聚泣，取入宅，齿诸兄弟之列，名仁龟。有文，性好学，修词应进士举，及第，历侍御史。因奉使江浙，于候馆自经而死，莫知所为。先是，张处士怅恨而终，必有冥诉，罹此祸也。柱史为杨钜侍郎爱婿也。
唐相国裴公坦，大和八年李汉侍郎下及第。自以举业未精，遽此叨忝，未尝曲谢座主，辞归鄠县别墅。三年肄业，不入城，岁时恩地，唯启状而已，至于同年，邻于谢绝，掩关勤苦，文格乃变。然始到京，重献恩门文章，词采典丽，举朝称之。后至大拜，为时名相也。夫世之干禄，先资名第，既得之后，鲜不替懈，自非笃于文学省顾宾实者，安能及斯，裴公庙堂之期，有以见进德之无斁也。
唐咸通中，举子侯泳有声采，亦士流也，而阙于恭慎。豆卢琢罢相，守仆射，乘闲诣僧院，放仆乘他适，而于僧宇独坐，皤然一叟也。泳自外入门，殊不顾揖，傲岸据榻，谓叟曰："大参长史乎？"叟曰："非也。"又问曰："令录乎？"亦曰："非也。""远州刺史乎？"亦曰："稍高。"又曰："少卿监乎？"答曰："更向上。"侯生矍然不安处，疑是丞郎，匆遽而出，至门，见仆御肩舆旋至，方知是豆卢公也。归去后自咎悚惕，贡一长笺首过，赖先曾有卷及门，揆路通入。泳乃自陈乖疏，公亦逊谢，恕其不相识也，留而命酒，凡劝十盂，乃小惩也，仍云："虽不奉讶，然凡事更宜在意。"侯生仍惭灼无以自容。先是，豆卢家昆弟饮清酒而已，侯氏盛馔而饮。此日每饮一杯，回首摘席经咀之，几不济，所谓雅责也。
唐陕州廉使卢沆在举场甚有时称，曾于滻水逆旅遇宣宗皇帝微行，意其贵人，敛身回避。帝揖与相见，沆乃自称进士卢沆。帝请诗卷，袖之乘驴而去。他日对大臣语及卢沆，令主司擢第。沆不自安，恐僭冒之辱。宰臣向沆与主上有何阶缘，沆乃具陈因由，时亦不讶，以其文章非叨忝也。沆后自廉察入朝知举，遇黄寇犯阙，不及终场。赵崇大夫戏之曰："出腹不生养主司也。"初卢家未尝知举，卢相携耻之，拔为主文，竟不果也。贾岛遇宣宗微行，问秀才名，对曰："贾岛。"帝曰："久闻诗名。"岛曰："何以知之"后言于宰臣，与平曾相次谪授长江尉，所谓不识贵人也。
唐著作郎顾况，字逋翁，好轻侮朝士，贬在江外，多与僧道交游，时居茅山。暮年有一子，即非熊前身也。一旦暴亡，况追悼哀切，所不忍言，乃吟曰："老人丧爱子，日暮泣成血。老人年七十，不作多时别。"非熊在冥间闻之，甚悲忆，遂以情告冥官，皆悯之，遂商量却令生于况家。三岁，能言冥间闻父苦吟却求再生之事历历然。长成应举，擢进士第。或有朝士问，即垂泣而言之。王定保《摭言》云："人传氵兄父子皆有所遇，不知何适"由此而言，信有之矣。
唐张禕侍郎朝望甚高，有爱姬，早逝，悼念不已。因入朝未回，其犹子右补阙曙才俊风流，因增大阮之悲，乃制《浣溪纱》，其词曰："枕障薰炉绣帏，二年终日两相思。好风明月始应知。天上人间何处去，旧欢新梦觉来时。黄昏微雨画帘垂。"置于几上。大阮朝退，凭几无聊，忽睹此诗，不觉哀恸，乃曰："必是阿灰所作。"阿灰即中谏小字也。然于风教似亦不可，以其叔侄年颜相似，恕之可耳。谚曰："小舅小叔，相追相逐。"谑戏固不免也。
唐张裼尚书恃才直道，外仍有至性。及第后归东都，一日仿佛见其亡亲谓曰："去得也。"遂办装入京，果登朝籍，不爽阴告也。东都柏坡有庄而多高大屋宇，中庭有土堆若冢。人言其下时有乐声，本主鬻之不售。八座不信，以善价买之，遽令发掘，其下乃麦曲耳。以之和泥涂一院墙屋，不假他求。是知妖由人兴，向使疑误神怪，则有物凭焉，必为村巫酒食之资也。正直之人其可欺乎。
进士赵中行家于温州，以豪侠为事。至苏州，旅止支山禅院。僧户有一女商荆十三娘，为亡夫设大祥斋，因慕赵，遂同载归扬州。赵以气义耗荆之财，殊不介意。其友人李正郎弟三十九爱一妓，为其父母夺与诸葛殷，李怅恨不已。时诸葛殷与吕用之幻惑高太尉，恣行威福，李惧祸，饮泣而忆。偶话于荆娘，荆娘亦愤惋，谓李三十九郎曰："此小事，我能为郎报仇，但请过江于润州北固山六月六日正午时待我。"李亦依之。至期，荆氏以囊盛妓兼致妓之父母首归于李。后与赵进士同入浙中，不知所止。
唐李当尚书镇兴元，褒城县有处士陈休复者，号陈七子，狎于博徒，行止非常。八座以其妖诞械之，而市井之间又有一休复。无何，殒于狴牢，遽睹腐败，辖司申而瘗之。尔后宛在褒城，八座惊异，不敢寻问。一旦爱女暴亡，其内子追悼成疾，无以救疗。幕客有白八座曰："陈处士真道者，必有少君之术，能祈之乎？"八座然之，因敬信延召。陈生曰："此小事尔。"于初夜帷堂设灯炬，画作一门，请夫人帘下屏气。至夜分，亡者自画门入堂中，行数遭，夫人愊臆，失声而哭。亡魂倏而灭矣。然后戒勉，令其抑割，八座由是益敬之。

[book_title]●卷九
唐孟弘微郎中诞妄不拘，宣宗朝，因次对曰："陛下何以不知有臣不以文字召用？"上怒曰："卿何人斯联耳全不知有卿。"翌日，上谓宰臣曰："此人躁妄，欲求翰林学士，大容易哉！"于是宰臣归中书贬其官，示小惩也。又尝忿狷，挤其弟落井，外议喧然。乃致书告亲友曰："悬身井半，风言沸腾。尺水丈波，古今常事。"与郑讽邻居，讽为南海从事，因墙颓，中郎夹入墙界五六尺。知宅者有状，请退其所侵。判其状曰："海隅从事，少有生还。地势尖斜，打墙夹入。"平生操履率皆如是，不遭摈弃，幸矣。
唐杨相国收贬死岭外。于时郑愚尚书镇南海，忽一日，客将报云："杨相公在客次，欲见郑尚书。"八座惊骇，以弘农近有后命，安得此来乃接延之。杨相国曰："某为军容使杨玄价所谮，不幸遭害。今已得请于上帝赐阴兵以复仇，欲托尚书宴犒，兼借钱十万缗。"荥阳诺之，唯钱辞以军府事多，许其半。杨相曰："非铜钱也。烧时幸勿著地。"荥阳曰："若此则固得遵副。"从容间长揖而灭。荥阳令于北郊具酒馔素钱以祭之，杨相犹子有典寿阳者，见相国乘白马，臂朱弓，捻彤矢，有朱衣天吏控马，谓之曰："上帝许我仇杀杨玄价。我射著其脚，必死也。"俄而杨中尉暴染脚疾而殂。蜀毛文锡司徒先德前潮牧龟范，曾趋事郑尚书，熟详其事。愚于毛氏子闻之。
唐彭城刘山甫，中朝士族也。其先宦于岭外，侍从北归，泊船于青草湖。登岸见有北方毗沙门天王，因诣之，见庙宇摧颓，香灯不续。山甫少年而有才思，元随张处权请郎君咏之，乃题诗曰："坏墙风雨几经春，草色盈庭一座尘。自是神明无感应，盛衰何得却由人。"是夜梦为天王所责，自云："我非天王，南岳神也，主张此地，汝何相侮"俄而惊觉，而风浪斗起，倒樯绝缆，沉溺在即。遽起悔过，令撤诗牌，然后已。山甫自序。
蜀路白卫岭多虎豹噬人，有选人京兆韦，唐光化中调授巴南宰，常念《金刚经》。赴任至泥溪，遇一女人，著绯衣，挈二子偕行，同登此山。前路岭头行人相驻叫噪，见此女人乃赤大虫也，逡巡与韦分路而去。韦终不觉，盖持经之力也。成都府广都县人陈微自少年常诵《金刚经》，马胥姓马者有隙。一旦事故亡匿，马生扬言欲追捕之。陈乃砺一匕首，行坐相随，傥遇马生，必能刺之，誓不受其执录。或一日，行于村路蓊荟间，与胥伏而掩之，陈抽刀一挥，马生仰倒，由是获脱。至前方悟手之所挥乃刀鞘，及归所匿处，刀刃宛在，本不偕行，马胥亦无所伤，何其异也！
唐咸通中，西川僧法进刺血写经，聚众教化寺。所司申报高燕公，判云："断臂既是凶人，刺血必非善事。贝多叶上不许尘埃，俗子身中岂堪腥腻宜令出境，无得惑人。与一绳递出东界。"所司不喻绳绞，赐钱一千送出东郭，幸而误免。后卒于荆州玉泉寺。
荆州成令公汭，唐天复中准诏统军救援江夏，舟楫之盛近代罕闻，已决行期，不听谏诤。师次公安县寺，有二金刚神，土人号曰二圣，亦甚有灵。中令舣舟而谒之，炷香虔诚，冥祷胜负，以求杯交阴阳之兆，凡三十掷皆不吉，乃谓所信孔目官杨师厚曰："卦之不吉如之何"师厚对曰："今公数年造船，旌旗已启，中路而退，将何面目回见军民"于是不得已而进，竟有破阵之败，身死家破，非偶然也。向使杨子察人之情，幸其意怠，一言而止，则成氏灭亡未可知也。
唐中和中，有士人苏昌远居苏台属邑，有小庄去官道十里。吴中水乡，率多荷芰。一日忽见一女郎，素衣红脸，容质绝丽，阅其明悟若神仙中人，自是与之相狎，以庄为幽会之所。苏生惑之既甚，尝以玉环赠之，结系殷勤。或一日见槛前白莲花开，敖荣殊异，俯而玩之，见花房中有物，细视之，乃所赠玉环也，因折之，其妖遂绝。鬼神无形，必凭于物，精气所附，非菡萏之能哉。闻于刘山甫。
唐龙纪中，有士人柳鹏举游杭州，避雨于伍相庙，见一女子抱五弦，云是钱大夫家女仆。鹏举悦之，遂诱而奔藏于舟中，为厢吏所捕，其女仆自缢而死。或一日却到柳处，柳亦知其物故，惊讶其来。女仆具道其情，因以魂偶，经时而去。见刘山甫《闲谈》中。
僖宗幸蜀年，有进士李茵，襄州人，奔窜南山民家，见一宫娥，自云宫中侍书家云芳子，有才思，与李同行诣蜀，具述宫中之事，兼曾有诗书红叶上，流出御沟中，即此姬也。行及绵州，逢内官田大夫识之，乃曰："书家何得在此"逼令上马与之前去，李甚怏怅，无可奈何。宫娥与李情爱至深，至前驿自缢而死，其魂追及李生，具道忆恋之意。怠数年，李茵病瘠，有道士言其面有邪气。云芳子自陈人鬼殊途，告辞而去。闻于刘山甫。
唐文德中，小京官张寓苏台，子弟少年时在丈人陆评事院往来，为一美人所悦，来往多时，久而心疑之，寻病瘠，遇开元观吴道士守元，曰："子有不祥之气。"授以一符。果一冥器婢子，背书"红英"字，在空舍柱穴中。因焚之，其妖乃绝。闻于刘山甫。
淮海小将姓朱，有女未嫁，为鬼物所崇，常呼韩郎，往来如生人，唯不见形，奉外舅姑礼，自云天朝神。朱以异事，不敢隐秘，乃告府主高燕公。公唯书名，俾朱归帖于女房门上。其邪来见，咨嗟言别而去。闻于刘山甫。
唐女道鱼玄机字蕙兰，甚有才思。咸通中，为李忆补阙执箕帚，后爱衰，下山隶咸宜观为女道士。有怨李公诗曰："易求无价宝，难得有心郎。"又云："蕙兰销歇归春浦，杨柳东西伴客舟。"自是纵怀，乃娼妇也，竟以杀侍婢为京兆尹温璋杀之。有集行于世。江淮间有徐月英，名娼也，其送人诗云："惆怅人间事久违，两人同去一人归。生憎平望亭前水，忍照鸳鸯相背飞。"亦有诗集。金陵徐氏诸公子宠一营妓，卒乃焚之。月英送葬，谓徐公曰："此娘平生风流，没亦带焰。"时号美戏也。唐末有《北里志》，其间即孙尚书储数贤平康狎游之事，或云孙棨舍人所撰。
唐广明中，黄巢犯阙，大驾幸蜀，衣冠荡析，寇盗纵横。有西班李将军女奔波随人，迤逦达兴元，骨肉分散，无所依托，适值凤翔奏将军董司马者，乃晦其门阀，以身托之。而性甚明敏，善于承奉，得至于蜀，寻访亲眷，知在行朝，始谓董生曰："丧乱之中，女弱不能自济，幸蒙提挈，以至于此。失身之事非不幸也，人各有偶，难为偕老，请自此辞。"董生惊愕，遂下其山矣。识者谓女子之智亦足称也。见刘山甫《闲谈》。
唐冯藻，常侍肃之子，涓之叔父。世有科名，小貂文采不高，酷爱名第，已十五举，有相识道士谓曰："先辈某曾入静观之，此生无名第，但有官职也。"亦未之信，更应十举，已二十五举矣，姻亲劝令罢举，且谋官职。藻曰："譬如一生无成。"更誓五举，亦无成，遂三十举方就仕，历官卿监峡牧，终于骑省。何浮名之引人而轻禄仕之如是也！
唐李涪尚书，福相之子，以《开元礼》及第，亦为小文，好著述。朝廷重其博学，礼乐之事谘禀之，时人号为"周礼库"，盖籍于旧典也。广明以前，《切韵》多用吴音，而清青之字不必分用。涪改《切韵》，全刊吴音。当方进而闻于宰相，佥许之。无何，巢寇犯阙，因而寝止，于今无人敢以声韵措怀也。然曾见《韵铨》，鄙驳《切韵》，改正吴音，亦甚核当，不知八座于此又何规制也，惜哉！古之制字卷纸题名姓，号曰名纸。大中年，薛保逊为举场头角，人皆体效，方作门状。洎后仍以所怀列于启事，随启诣公相门，号为门状、门启。虽繁于名纸，各便于时也。书云"谨祗候起居郎某官"，即是起居在前，某官在后。至今颠倒，无人改更矣。有朝廷改之，亦美事也。
唐监察李航，福相之子，美茂洽畅，播于时流。黄巢后，扶侍圣善归东都别墅，与御史穆延晦同行，宿于虢州公馆。翌日修谒郡牧张存，即王珙下部将也，谓典客曰："我受穆家恩命。今穆侍御经过，必须展分报答也。"典客诣馆话于穆生。因修状谒谢，张公大怒，且曰："此言得自何人"具以典谒为对。乃斩谒者。穆生惊怪，失意归馆。寻遣人就而害之。李监察不喻，方抱忧惶，俄亦遇害，将以灭口。于时李公绕圣善所憩之床，无以求活，竟同非命。他日兄弟诉冤，梦航谓骨肉间曰："张存已得请于上帝，不日即死。"果为珙所诛。葆光子尝读李肇《国史补》曰："李公沂曾放死囚，他日道次遇之，其人感恩，延归其家，与妻议所酬之物。妻嫌数少，此人曰：'酬物少，不如杀之。'李公急走，遇侠士方免此祸。"常以为虚诞，今张存翻害穆、李，即《史补》之说，信非虚诞也，怪哉！
唐王祝给事，名家子，以刚鲠自任，仍以所尚垂训子孙，嫌人柔弱。又素有物力，殖利极丰。黄寇前尝典常州，京国乱离，盘旋江湖，甚有时望。急诏征回，归装极厚，水陆分载。行至甘棠，王珙帅于是邦，不式王命，凶暴众闻，以夕拜将来，必居廊庙，延奉勤至。夕拜鄙其武人，殊不降接。珙乃于内厅盛张宴席，备列珍玩，帘下妓乐齐列，其内子亦映帘共拱立。乃敛容向夕拜曰："某虽武夫，叨忝旄钺。今日多幸，获遇轩盖经过。苟不弃末宗，愿居子侄之列，即荣幸也。"夕拜不允，坚抗再三。珙勃然作色曰："给事王程有限，不敢淹留。"俄而罢宴，处分两辖速请王给事离馆，暗授意旨，并令害之，一家上下悉投黄河，获其囊三四百笼，以舟行没溺闻奏。朝廷多故，舍而不问。夕拜有一子，此际行至襄州，亦无故投井而卒。虽陕帅狂暴，亦未喻天意也。葆光子曰："刚有立事，时有用舍。以柔济刚，不爽权变。当衰乱之世，须适时之宜。王公傥受其致敬，庸何伤哉但却其赂即善也。履尾灭族，悲夫！"
唐杨收、段文昌皆以孤进贵为宰相，率爱奢侈。杨相女适裴坦长子，嫁资丰厚，什器多用金银。坦尚俭，闻之不乐。一日，与国号及儿女辈到新妇院，台上用碟盛果实。坦欣然，视碟子内乃卧鱼犀，坦盛怒遽推倒茶台，拂袖而出，乃曰："破我家也。"他日收相果以纳赂竟至不令，宜哉。
卢氏衣冠第一，历代未尝知举。乾符中，卢携在中书，歉宗人无掌文柄，乃擢群从陕虢观察使卢渥知礼闱。是岁十二月，黄巢犯阙，僖皇播迁，举子星散。迨收复京都，裴贽连知三举。渥有羡色，赵崇大夫戏之曰："阁下所谓出腹不生养主司也。"
唐相国张濬二子，一曰义师，即小字也，本名格，为蜀相。一曰兴师，后号李将军，名俨，与父达军机于淮海，亦遇害也。格与兴师，昆弟俊迈，而尚矫谲，皆有父风。兴师幼年出宅门，见其门僧，传相国处分，七笞之。其僧解后莫知何罪。俄而相国召僧，坐安，见其词色不怿，因问之，僧以郎君传相国处分见怪，未知罪名。相国惊骇惭谢，以儿子狂骇，幸师慈悲。回至堂前，唤兴师怒责之，且曰："汝见僧何罪而敢造次"对曰："今日虽无罪过，想其向来隐恶不少，是以笞之。"相国不觉失笑。

[book_title]●卷十
唐狄归昌右丞爱与僧游，每诵前辈诗云："因过竹院逢僧话，略得浮生半日闲。"其有服紫袈裟者乃疏之。郑谷郎中亦爱僧，用比蜀茶，乃曰："蜀茶与僧未必皆美，不欲舍之。"僧鸾有逸才而不拘检，早岁称卿御，谒薛氏能尚书于嘉州。八座以其颠率，难为举子，乃俾出家。自于百尺大像前披剃，不肯师于常僧也。后入京为文章供奉，赐紫，柳玭大夫甚爱其才，租庸张相亦曾加敬，盛言其可大用。由是反初，号鲜于凤，修刺谒柳公，公鄙之不接。又谒张相，张相亦拒之。于是失望而为李鋋江西判官，后为西班小将军，竟于黄州遇害。
唐乾宁中，宿州刺史陈璠以军旅出身擅行威断。进士张翱恃才傲物，席上调璠宠妓张小泰。怒而揖起，付吏责其无礼。状云："有张翱兮寓止淮阴，来绮席兮放恣胸襟。"璠益怒，云："据此分析，合吃几下"翱云："只此两句，合吃乎三下五下；切求一笑，宜费乎千金万金。"金鞭响背十三长逝。惜其恃才而取祸也。出刘山甫《闲谈》，词多不载。蜀绵州刺史李，，时号嗑咀，以军功致郡符，好宾客。有酒徒李坚白者，粗有文笔。李侯谓曰："足下何以名为坚白"对曰："莫要改为士元，亮君雄是权耶"又有蒋贻恭者，好嘲咏，频以此痛遭檟楚，竟不能改。蜀中士子好著袜头裤，蒋谓之曰："仁贤既裹将仕郎头，为何作散子将脚"他皆类此。
唐刘瞻相公有清德大名，与弟阿初皆得道，已入仙传。先婚李氏，生一子，即刘赞也。相国薨后，赞且孤幼，性甚懵钝。教其读书，终不记忆。其舅即李殷衡侍郎也，以刘氏之门不可无后，常加楚箠，终不长进。李夫人慈念，不忍苦之，叹其宿分也。一旦不告他适，无以访寻，圣善忆念，泪如绠縻，莫审其存亡。数年方归，子母团聚，且曰"因入嵩山，遇一白衣叟，谓曰：'与汝开心，将来必保聪明。'"自是日诵一卷，兼有文藻，擢进士第。梁时登朝充崇政院学士，预时俊之流。其渭阳李侍郎充使番禺，为越王刘氏所縻，为广相而薨。仆与刘赞犹子慤通熟，自言家世合有一人得道矣，即白衣叟其仿佛乎。
唐盛唐县令李鹏遇桑道茂，曰："长官只此一邑而已。贤郎二人，大者位极人臣，次者殆于数镇，子孙百氏。"后如其言。长男名石，出将入相，子孙两世及第，至今无间。次即讳福扬历七镇，终于使相，凡八男，三人及第至尚书、给谏、郡牧，见有诸孙皆朱紫，不坠士风。何先见之妙如是。
唐孔拯侍郎作遗补时，朝回遇雨，不赍油衣，乃避雨于坊叟之庑下。滂注愈甚，已过食时，民家意其朝饥，延入厅事。俄有一叟，乌帽纱巾而出，迎候甚恭。因备酒馔，一一精珍，乃公侯家不若也。孔公惭谢之，且借油衣。叟曰："某寒不出，热不出，风不出，雨不出，未尝置油衣，然已令铺上取去，可以供借也。"孔公赏羡，不觉顿忘宦情。他日说于僚友，为大隐之美也。古之富者拟于封君，《洪范》"五福"一曰富。先贤以无事当贵，岂斯人之徒耶。复有一丞郎，马上内逼，急诣一空宅，迳登溷轩，斯乃大优穆刀绫空屋也。优忽至，丞郎惭谢之。优曰："侍郎他日内逼，但请光访。"人闻之，莫不绝倒。
唐裴晋公度风貌不扬，自譔真赞云："尔身不长，尔貌不扬。胡为而将胡为而相"幕下从事逊以美之，且曰："明公以内相为优。"公笑曰："诸贤好信谦也。"幕僚皆悚而退。李洸者，渤海人，昆仲皆有文章。洸因旅次至江村，宿于民家，见覆斗上安锡佛一躯，洸诡词以赞之。民曰："偶未庆赞，为去僧院地远尔。"洸曰："何必须僧，只我而已。"民信之，明发随分具斋餐炷香虔诚。洸俯仰朗称曰："锡鑞佛子，柔软世尊。斗上庄严，为有十升功德。"念《摩诃波若波罗密》。又赵璘员外为裴坦相汉南从事。璘甚陋，裴公戏之曰："赵公本不丑，孩抱时乳母怜惜，往往抚弄云'作丑子，作丑子'，因此一定。"赵公大咍。薛侍郎昭纬气貌昏浊，杜紫微唇厚，温庭筠号温种馗，不称才名也。薛侍郎未登第前就肆买鞋，鞋主曰："秀士脚第几"对曰："与昭纬作脚来，未曾与立行第也。"杜德样侍郎昆弟力困，要举息利钱济急用，召同坊富民到宅，且问曰："子本对是几钱"其人拂袖而出。又孔昭纬拜官，教坊优伶继至，各求利市。石野猪独先行到，公有所赐，谓曰："宅中甚阙，不得厚致。若有诸野猪，幸勿言也。"复有一伶继来，公索其笛，唤近阶，指笛窍问之曰："何者是《浣溪纱》孔子？"伶大笑之。又道士陈子霄登华山上方，偶有颠仆，宇文翰郎中致书戏之曰："不知上得不得，且怪玄之又玄。"斯皆清雅戏，以之群居，又何伤也。
唐温璋为京兆尹，勇于杀戮，京邑惮之。一日，闻挽铃声，俾看架下，不见有人。凡三度挽掣，乃见鸦一只。尹曰："是必有人探其雏而诉冤也。"命吏随鸦所在捕之。其鸦盘旋引吏至城外树间，果有人探其雏，尚憩树下。吏乃执之送府。以禽鸟诉冤，事异于常，乃毙捕雏者而报之。
唐僖宗朝，翰林待诏滑能棋品甚高，少逢敌手。有一张小子，年可十四，来谒觅棋，请饶一路。滑生棋思甚迟，沉吟良久，方下一子。张生随手应之，都不介意，仍于庭际取适，候滑生更下，又随手著应之。一旦黄寇犯阙，僖宗幸蜀，滑以待诏供职，谋赴行在，欲取金州路入。办装挈家将行，张生曰："不必前迈，某非棋客，天帝命我取公著棋，请指挥家事。"滑生惊愕，妻子啜泣，奄然而逝。他日京都共知也。昔颜回、卜商为地下修文郎，又李长吉为帝召撰乐府，岂斯类耶。所言天帝者，非北极天皇大帝也，按《真诰》，又非北方玄天黑帝道君。此鬼都北帝，又号鬼帝。世人有大功德者，北帝得以辟请，四明公之流是也。召棋之命，乃酆宫帝君乎，与《真诰》仿佛，故梗概而言之。
医者，意也，古人有不因切脉随知病源者必愈之矣。唐崔魏公铉镇渚宫，有富商船居，中夜暴亡，迨晓气犹未绝。邻房有武陵医士梁新闻之，乃与诊视，曰："此乃食毒也，三两日得非外食耶"仆夫曰："主公少出船，亦不食于他人。"梁新曰："寻常嗜食何物"仆夫曰："好食竹鸡，每年不下数百只，近买竹鸡并将充馔。"梁新曰："竹鸡吃半夏，必是半夏毒也。"命捣姜捩汁，折齿而灌之，由是方苏。崔魏公闻而异之，召到衙安慰称奖，资以仆马钱帛，入京致书朝士，声名大振，仕至尚医奉御。有一朝士诣之，梁奉御曰："何不早见示风疾已深矣，请速归处置家事，委顺而已。"朝士闻而惶遽告退，策马而归。时有鄜州马医赵鄂者，新到京都，于通衢自榜姓名云"攻医术士"。此朝士下马告之，赵鄂亦言疾已危，与梁生所说同矣，谓曰："只有一法，请官人剩吃消梨，不限多少，咀齕不及，捩汁而饮，或希万一。"此朝士又策马归，以书筒质消梨，马上旋齕到家，旬日唯吃消梨，顿觉爽朗，其恙不作。却访赵生感谢，又访梁奉御，具言得赵生教也。梁公惊异，且曰："大国必有一人相继者。"遂召赵生，资以仆马钱帛，广为延誉，官至太仆卿。
元颃博士话唐时中表间有一妇人，从夫南中效官，曾误食一虫，常疑之，由是成疾，频疗不愈。京城医者知其所患，乃请主人姨奶中谨密者一人预戒之曰："今以药吐泻，但以盘盂盛之。当吐之时，但言有一小虾蟆走去，然切勿令娘子知之，是诳语也。"其奶仆遵之，此疾永除。又说有一少年眼中常见一小镜子，医工赵卿诊之，与少年期来晨以鱼脍奉候。少年及期赴之，延于阁子内，且令从容，俟客退后方得攀接。俄而设台子，止施一瓯芥醋，更无他味。卿亦未出。迨禺中久候不至，少年饥甚，且闻醋香，不免轻啜之，逡巡又啜之，觉胸中豁然，眼花不见，因竭瓯啜之。赵卿探知方出，少年以啜醋惭谢，卿曰："郎君先因吃鲙太多，非酱醋不快。又有鱼鳞在胸中，所以眼花。适来所备酱醋，只欲郎君因饥以啜之，果愈此疾。烹鲜之会乃权诳也，请退谋餐。"他妙多斯类，非庸医所及也。凡欲以仓、扁之术求食者，得不勉之哉
唐时杜彦林为朝官，一日马惊蹶倒，踏镫既深，抽脚不出，为马拖行，一步一踏，以至于卒。古人云："乘船走马，去死一分。"是知跨御常宜介意也。杜相审权弟延美亦登朝序，乘马入门，为门楣所轧，项颈低曲，伸ㄕ前引，肩高于顶，乃一生之疾也。荆州文献王好马，不惜千金，没世不遇。周先帝命内臣李廷玉赐马与南平王，且问所好何马，乃曰："良马千万无一，若骏者即可得而选。苟要坐下坦稳，免劳控制，唯骟庶几也。既免蹄啮，不假衔枚，两军列阵，万骑如一。苟未经骟，乱气狡愤，介胄在身，与马争力，罄控不暇，安能左旋右轴，舍辔挥兵乎？"自是江南蜀马往往学骟，甚便乘跨。是知蹀躞者夸于目，驯柔者便于身。此君子之难逢，假翦剔者抑其次也哉。
唐崔枢为小朝官，家人于井中汲得一鱼。枢本好鲜食，意是厨人治鱼误落井中，乃令烹而啖之。忽梦为冥官领过，读判云："人间小臣辄食龙子，所有官爵并削除。"后一年卒。枢甚有声，不跻显位，误有所食，岂命也夫。
唐薛准官至员外郎，丧乱后不养继母。盘桓江淮间道门寄榻。游江南，至吉州閤皂观遇修黄籙斋道士升坛行法事，准亦就列，忽失声痛叫，云"中箭"，速请笔砚，口占一诗曰："盖国深恩不易仇，又离继母出他州。谁知天怒无因息，积恶终身乞命休。"顷便卒。天复辛酉年事，斯人也必有隐慝而致阴诛。古者史籍皆以至孝继母闻于列传，盖以常人难行而巳，能行即亲母可知也，岂可以继母而同行路哉薛死仓卒，可用垂戒也。
唐咸通中，庞勋反于徐州。时崔雍典和州，为勋所陷，执到彭门。雍善谈笑，逊词以从之，冀纾其祸。勋亦见待甚厚。其子少俊，饮博击拂，自得亲近，更无阻猜。雍以失节于贼，以门户为忧，谓其子曰："汝善狎之，或得方便，能倳刃乎？人皆有死，但得其所，吾复何恨。"其子承命，密怀利刃，忽色变身战。勋疑讶，因搜怀袖，得匕首焉，乃令烹之。翌日，召雍赴饮。既彻，问雍曰："肉美乎？"对曰："以味珍且饱。"勋曰："此即贤郎肉也。"亦命杀之。后黄巢入广州，执节度使李佋，随军至荆州，令佋章表述其所怀。佋曰："某骨肉满朝，世受国恩，腕即可断，表终不为。"寻于江津害之。唐末苏循尚书谄媚苟且，梁太祖鄙之。他日至并门谒晋王，时张承业方以匡复为意，而循忽献晋王画敕笔一对，承业愈鄙薄之。与夫雍、佋为人，视苏循诚远矣。
王迪舍人早负才业，未卜骞翔。一日谒宰相杜太尉于宅门十字通衢。街路稍狭，有二牛车东西交至，迪马夹在其间。马惊，仆而卧，为车辙辗靴鼻逾寸而不伤脚指，三日后入拜翰林。虽幸而免，亦神助也。
唐韩文公愈之甥有种花之异，闻于小说。杜给事孺休典湖州，有染户家池生青莲花。刺史收莲子，归京种于池沼，或变为红莲，因异，驿致书问染工。曰："我家有三世治靛瓮，常以莲子浸于瓮底，俟经岁年然后种之。若以所种青莲花子为种，即为红矣。盖还本质，又何足怪。"乃以所浸莲子寄奉之。道士田匡图亲看此花，为愚话之。愚见今以鸡粪和土培芍药花丛，其淡红者悉成深红，染者所言益信矣哉。蜀王先主将晏驾，其年峨嵋山娑罗花悉开白花。又荆州文献王未薨前数年，沟港城隍悉开白莲花。一则染以气类，一则表于凶兆，斯又何哉
唐左军容使严遵美，于阉宦中仁人也，自言北司为供奉官，裤衫给事，无秉简入侍之仪，又云："枢密使廨署三间屋书柜而已，亦无视事厅堂。状后贴黄，指挥公事，乃是杨复恭夺宰相权也。"自是常思退休。一旦发狂，手足舞蹈，家人咸讶。傍有一猫一犬，猫谓犬曰："军容改常也，颠发也。"犬曰："莫管他，从他。"俄而舞定，自惊自笑，且异猫犬之言。遇昭宗播迁凤翔，乃求致仕梁川。蜀军收降兴元，因徙于剑南，依王先主，优待甚异。于青城山下卜别墅以居之，年过八十而终。其忠正谦约，与西门季玄为季孟也。于时诛宦官，唯西川不奉诏，由是脱祸。家有《北司治乱记》八卷，备载阉宦忠佞好恶，尝闻此传，偶未得见。即巷伯之流未必俱邪，良由南班轻忌太过，以致参商。盖邦国之不幸也。先是路岩相自成都移镇渚宫，所乘马忽作人语，且曰："庐荻花，此花开后路无家。"不久及祸。然畜类之语，岂有物凭之乎石言于晋殆斯比也。
唐崇贤窦公家罕有名第，璟仆射先人，不善治生，事力甚困。京城内有隙地一段，与大阉相邻。阉贵欲之，然其地止值五六百千而已。窦公欣然以此地奉之，殊不言地价，乃曰："将军所便，不敢奉违。某有故欲往江淮上，希三两处护戎缄题。"其阉喜而致书，凡获三千缗，由是幸济。东市有隙地一片，窪下渟污。乃以廉值市之，俾奶妪将煎饼盘就彼诱儿童，若抛砖瓦中一纸标，得一个饼。儿童奔走抛砖瓦博煎饼，不久十分填其六七，乃以好土填之，起一店停波斯，日获一缗。他皆效此，由是致富，延客朝士，时皆谓之轻薄，号为酒炙地。亦能为人求名第，酒食聚人，亦希利之一端也。窦回、窦雍，无文艺而取名，盖饮啖之力也，得于元中凡数贤。《御史台记》说裴明礼买宅事，与窦氏同，疑窦效裴之为也。
唐咸通中，前进士李昌符有诗名，久不登第。常岁卷轴，怠于装脩，因出一奇，乃作《婢仆诗》五十首，于公卿间行之。有诗云："春娘爱上酒家楼，不怕归迟总不留。推道那家娘子卧，且留教住待梳头。"又云："不论秋菊与春花，个个能噇空肚茶。无事莫教频入库，一名闲物要些些。"诸篇皆中婢仆之讳。浃旬京城盛传其诗篇，为奶妪辈怪骂腾沸，尽要掴其面。是年登第。与夫桃杖虎靴事虽不同，用奇即无异也。
唐广南节度使下元随军将钟大夫晚年流落旅寓陵州，多止佛寺。有仁寿县主簿欧阳ぅ愍其衰老，常延待之。三伏间患腹疾，卧于欧阳之家，逾月不食。欧主簿虑其旦夕溘然，欲陈牒州衙，希取钟公一状以明行止。钟公曰："病即病矣，死即未也。既此奉烦，何妨申报。"于是闻于官中。尔后疾愈。葆光子时为郡卒，钟公惠然来访。因问所苦之由，乃曰："曾在湘潭遇干戈不进，与同行商人数辈就岳麓寺设斋。寺僧有新合知命丹者，且云服此药后要退即饮海藻汤。或大期将至，即肋下微痛，此丹自下，便须指挥家事以俟终焉。遂各奉一缗吞一丸。他日入蜀，至乐温县，遇同服丹者商人寄寓乐温，得与话旧。且说所服之药大效。无何，此公来报肋下痛，不日其药果下。急区分家事，后凡二十日卒。某方神其药，用海藻汤下之，香水沐浴，却吞之。昨来所苦，药且未下，所以知未死。"兼出药相示。然钟公面色红润，强饮啖，似得药力也。他日不知其所终，以其知命丹有验，故记之。

[book_title]●卷十一
唐金吾大将军张直方，西班倜傥勋臣也，好接宾客，歌妓丝竹甲于他族，与裴相国休相对。相国始麻衣就试，执金慕其风采。裴因造谒，执金款待异礼。他日朝中盛称裴秀才文艺，朝贤讶之，相国恐涉杂交，不遑安处，自是不敢更历其门。执金频召不往。或曰："裴秀才方谋进取，虑致物誉，非是偃蹇。"一日又召，传语曰："若不防及，即更奉荐。"裴益悚惕。
唐薛昭纬侍郎，恃才与地，邻于傲物，常以宰辅自许，切于大拜。于时梁太祖已兼四镇，兵力渐大，有问鼎之心，速于传禅。薛公衔命梁国。梁祖令客将约回。乃谓竭者曰："大君有命，无容却回。"速辔前迈，既至夷门，梁祖不获已而出迎接，见薛公标韵词辩，方始改观，自是宴接莫不款曲。一日，梁祖话及鹰鹞，薛公秪对，盛言鸷鸟之俊。梁祖欣然，谓其亦曾放弄。归馆后传语送鹞子一头，薛生致书感谢，仍对来人戒僮仆曰："令公所赐，真须爱惜，可以纸裹安鞲袋中。"来人失笑，闻于使衙。
唐进士崔昭矩为状元，有进士团所由动静举罚。一日，所由疏失，状元笞之，逡巡，所由谢伏，于阶前对诸进士曰："崔十五郎不合于同年前面瞋决所由，请罚若干。"博陵无言以对。
唐崔亚郎中典眉州，程贺以乡役差充厅子，其弟在州曾为小书吏。崔公见贺风味有似儒生，因诘之曰："尔读书乎？"贺降阶对曰："薄涉艺文。"崔公指一物俾其赋咏，雅有意思。处分令归。选日，装写所业执贽，甚称奖之，俾称进士，依崔之门，更无他岐。凡二十五举及第。每入京，馆于博陵之第，常感提拔之恩。亚卒之日，贺为崔公縗服三年，人皆美之。
唐南蛮侵轶西川，苦无章障。自咸通已后剑南苦之，牛丛尚书作镇，为蛮寇凭陵，无以抗拒。高公自东平移镇成都，蛮酋犹扰蜀城。掌武先选骁锐救急，人背神符一道。蛮觇知之，望风而遁。尔后僖宗幸蜀，深疑作梗，乃许降公主。蛮王以连姻大国，喜幸逾常，因命宰相赵隆眉、杨奇鲲、段义宗来朝行在，且迎公主。高太尉自淮海飞章云："南蛮心膂唯此数人，请止而鸩之。"迄僖宗还京，南方无虞，用高公之策也。杨奇鲲辈皆有词藻，途中诗云："风里浪花吹又白，雨中岚色洗还青。江鸥聚处窗前见，林狖啼时枕上听。此际自然无限趣，王程不敢暂留停。"词甚清美也。
唐相国夏侯公孜富贵后得彭素之术，甚有所益。出镇蒲中，悦一娼妓，不能承奉，以致尾闾之泄，因而致卒。有夏侯长官者，本反初僧也，曾依相国门庭，乱离后挈家寄于凤州山谷，寻亦物故，惟寡妻幼子而已。夏妪献此术于节使满存，相公大获濡济。其子名籍，学吟诗，入西川依托勋臣为幕下从事，时人号为夏侯驴子，乃世济其鄙猥也。仆闻之于强山人甚详，亦尝与籍相识。籍子婿罗峤与仆相知，亦多蓄姬妾，疑其染夏氏之风。然夏侯长官者得非相国之师乎。
唐金吾大将军张直方一旦开筵，命朝士看乾水银，点制不谬。众皆叹羡，以谓清河曾遇至人。良久，张公大笑曰："己非所能，有自来矣。顷任桂府团练使，逢一道士蕴此利术，就而求之，终不可得。乃令健卒缚于山中，以死胁之。道士惊怕，但言药即多献，术则不传，唯死而已。由是得药，纵其他适。今日奉呈唯成丹也，非己能也。"
唐高骈镇成都，甚好方术。有处士蔡畋者，以黄白干之，取瓦一片，研丹一粒，半涂入火，烧成半截紫磨金，乃奇事也。蔡生自负，人皆敬之，以为地仙。燕公求之不得，久而乖露，乃是得药于人，眩惑卖弄，为元戎笞杀之。王先主时有何法成者，小人也，以卖符药为业。其妻微有容色，居在北禅院。侧左院有毳衲者，因与法成相识，出入其家，令卖药银，就其家饮啖而已。法成以其内子饵之而求其法，此僧秘惜，迁延未传。乃令其妻冶容而接之，法成自外还家，掩缚欲报巡吏。此僧惊惧，因谬授其法，并成药数两。释缚而窜。法成闻此术以致发狂，大言于人，夸解利术，未久闻于蜀。后主召入苑中，与补军职。然不尽僧法，他日药尽，遽属更变，伶俜而已，偶免谬妄之诛也。彭韬光者，与何生切邻，兼得其事，为余话之。
高骈镇维扬，有申屠别驾怀至术，为吕用之谮毁，一旦作窜。燕公命吏赍长限牒所在寻捕，至襄州禅院中遇之，擒得申生，寄襄狱絷维。申生告狱吏要见督邮韦公，吏以告之。韦遽面见，屏人曰："某身上有化金药欲献元戎刘公巨容，可乎？"韦审之，遂非时入谒，因得道达，点甎瓦半叶以呈之。刘公叹讶，乃虚以叛狱而匿之。僖皇在蜀，降天使至岘山，即田令孜弟也。刘公乘醉将药金夸衒于中使，中使回，闻于田中尉。洎刘司空朝觐行在，与申生偕往，藏隐此人，不令他适。田军容衔之，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:04:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>