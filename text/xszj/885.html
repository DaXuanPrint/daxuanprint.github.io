<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="春雨杂述。全文,春雨杂述全文在线阅读,春雨杂述全文在线下载,大玄古籍书库">
<meta name="description" content="书学论著。明解缙撰。一卷。本书涉及书法的部分,有《学书法》、《草书评》、《评书》、《书法详说》、《书法传授》等。在《书学详说》中论及学习书法的过程:“愈近而愈未近,愈至而愈未至。切磋之,琢磨之。治之已精,益求其精,一旦忽然贯通焉,忘情笔墨之间,和调心手之用，不知物我之有间，体合造化而生成之也，而后为能学书之至尔。此余所以为书之详说也。”_春雨杂述_全文在线阅读_春雨杂述_全文在线下载_大玄古籍书库">
<title>春雨杂述_解缙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春雨杂述</span> <br/>
          作者： <span class="inputVal" id="bkauthor">解缙</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,书法,完结</span> <br/>
          字数： <span class="inputVal" id="bknum">[book_length]2000</span> <br/>
          说明： <span class="inputVal" id="bkdec">书学论著。明解缙撰。一卷。本书涉及书法的部分,有《学书法》、《草书评》、《评书》、《书法详说》、《书法传授》等。在《书学详说》中论及学习书法的过程:“愈近而愈未近,愈至而愈未至。切磋之,琢磨之。治之已精,益求其精,一旦忽然贯通焉,忘情笔墨之间,和调心手之用，不知物我之有间，体合造化而生成之也，而后为能学书之至尔。此余所以为书之详说也。”</span> <br/>
          封面： <span class="inputVal" id="bkimg">Z_12649.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春雨杂述
[book_author]解缙
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,书法,完结
[book_length]2000
[book_dec]书学论著。明解缙撰。一卷。本书涉及书法的部分,有《学书法》、《草书评》、《评书》、《书法详说》、《书法传授》等。在《书学详说》中论及学习书法的过程:“愈近而愈未近,愈至而愈未至。切磋之,琢磨之。治之已精,益求其精,一旦忽然贯通焉,忘情笔墨之间,和调心手之用，不知物我之有间，体合造化而生成之也，而后为能学书之至尔。此余所以为书之详说也。”
[book_img]Z_12649.jpg


[book_title]春雨杂述 全文
学书法
学书之法，非口传心授，不得其精。大要须临古人墨迹，布置间架，捏破管，书破纸，方有功夫。张芝临池学书。池水尽墨。钟丞相入抱犊山十年，木石尽黑。赵子昂国公十年不下楼。巙子山平章每日坐衙罢，写一千字才进膳。唐太宗皇帝简板马上字，夜半起把烛学《兰亭记》。大字须藏间架，古人以箒濡水，学书于砌，或书于几，几石皆陷。
草书评
学书以沉着顿挫为体，以变化牵掣为用，二者不可缺一。若专事一偏，便非至论。如鲁公之沉着，何尝不嘉？怀素之飞动，多有意趣。世之小子谓鲁公不如怀素，是东坡所谓「尝梦见王右军脚汗气」耶！
评书
学书之法，非口传心授，不得其门。故自羲、献而下，世无善书者。惟智永能寤寐家法，书学中兴，至唐而盛。宋家三百年，惟苏、米庶几。元惟赵子昂一人。皆师资，所以绝出流辈。吾中间亦稍闻笔法于詹希原，惜乎工夫未及，草草度时，诚切自愧赧耳。永乐丙戌六月十八日书。
书学详说
书肇于庖牺，笔墨纸研，皆世古用，后世异其制尔。《书》称作会，纪于太常，非可以力削为。而《诗》称彤管，知非始于蒙恬也。三者仿此。今书之美自钟、王，其功在执笔用笔。
执之法，虚圆正紧，又曰浅而坚，谓拨镫，令其和畅，勿使拘挛。真书去毫端二寸，行三寸，草四寸。掣三分，而一分着纸，势则有铁，掣一分，而三分着纸，势则不足。此其要也。而擫捺、钩揭、抵拒、导送，指法亦备。其曰擫者，大指当微侧，以甲肉际当管傍则善。而又曰力以中驻，中笔之法，中指主钩，用力全在于是。又有扳罾法，食指拄上，甚至而奇健。撮管法，撮聚管瑞，草书便；提笔法，提挈其笔，署书宜，此执笔之功也。
若夫用笔，毫厘锋颖之间，顿挫之，郁屈之，周而折之，抑而扬之，藏而出之，垂而缩之，往而复之，逆而顺之，下而上之，袭而掩之，盘旋之，踊跃之，沥之使之入，衄之使之凝，染之如穿，按之如扫，注之趯之，擢之指之，挥之掉之，提之拂之，空中坠之，架虚抢之，穷深掣之，收而纵之，蛰而伸之，淋之浸氵㸒之使之茂，卷之蹙之，雕而琢之使之密，覆之削之使之莹，鼓之舞之使之奇。喜而舒之，如见佳丽，如远行客过故乡，发其怡；怒而夺激之，如抚剑戟，操戈矛，介万骑而驰之也，发其壮。哀而思也，低回戚促，登高吊古，慨然叹息之声；乐而融之，而梦华胥之游，听钧天之乐，与其箪瓢陋巷之乐之意也。
是其一字之中，皆其心推之，有絜矩之道也，而其一篇之中，可无絜矩之道乎？上字之于下字，左行之于右行，横斜疏密，各有攸当。上下连延，左右顾瞩，八面四方，有如布阵；纷纷纭纭，斗乱而不乱，浑浑沌沌，形圆而不可破。昔右军之叙《兰亭》，字既尽美，尤善布置，所谓增一分太长，亏一分太短。鱼鬣鸟翅，花须蝶芒，油然粲然，各止其所。纵横曲折，无不如意，毫发之间，直无遗憾。近时惟赵文敏公深得其旨，而詹逸庵之于署书亦然。今欲增减其一分，易置其一笔、一点、一画，一毫发高下之间，阔隘偶殊，妍丑迥异。学者当视其精微得之。是以统而论之：一字之中，虽欲皆善，而必有一点、画、钩、剔、披、拂主之，如美石之韫良玉，使人玩绎，不可名言；一篇之中，虽欲皆善，必有一二字登峰造极，如鱼、鸟之有麟、凤以为之主，使人玩绎，不可名言：此钟、王之法所以为尽善尽美也。
且其遗迹偶然之作，枯燥重湿，浓淡相间，益不经意肆笔为之，适符天巧，奇妙出焉。此不可以强为，亦不可以强学，惟日日临名书，无恡纸笔，工夫精熟，久乃自然。言虽近易，实为要旨。先仪骨体，后尽精神。有肤有血，有力有筋。其血其肤，侧锋内外之际；其力其筋，毫发生成之妙。丝来线去，脉络分明。描拓为先，傍摹次之。双钩映拟，功不可阙。对之仿之，如灯取影；填之补之，如鉴照形；合之符之，如瑞之于瑁也；比而似之，如睨伐柯；察而像之，详视而默记之，如七十子之学​​孔子也。愈近而愈未近，愈至而愈未至，切磋之，琢磨之，治之已精，益求其精，一旦豁然贯通焉，忘情笔墨之间，和调心手之用，不知物我之有间，体合造化而生成之也，而后为能学书之至尔。此余所以为书之详说也。

        </div>
      </div>
    </div>
  </div>
</div>
<!--update:2025-08-30 10:06:07-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>