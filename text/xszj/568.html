<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="小序,名例,吏部,户部,礼部,兵部,督捕,刑部,工部,妒律全文在线阅读,妒律全文在线下载,大玄古籍书库">
<meta name="description" content="该书列女子各种嫉妒骄悍之状，比照大清律法，予以各种刑罪之名和处罚之法。书虽体露出浓重的男权思想，但对今人了解清季女性所受社会之压制，颇具认识意义。。是书《八千卷楼书目》小说家著录。_妒律_全文在线阅读_妒律_全文在线下载_大玄古籍书库">
<title>妒律_陈元龙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">妒律</span> <br/>
          作者： <span class="inputVal" id="bkauthor">陈元龙</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,女教,完结</span> <br/>
          字数： <span class="inputVal" id="bknum">[book_length]8507</span> <br/>
          说明： <span class="inputVal" id="bkdec">该书列女子各种嫉妒骄悍之状，比照大清律法，予以各种刑罪之名和处罚之法。书虽体露出浓重的男权思想，但对今人了解清季女性所受社会之压制，颇具认识意义。 是书《八千卷楼书目》小说家著录。</span> <br/>
          封面： <span class="inputVal" id="bkimg">Z_12332.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]妒律
[book_author]陈元龙
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,女教,完结
[book_length]8507
[book_dec]该书列女子各种嫉妒骄悍之状，比照大清律法，予以各种刑罪之名和处罚之法。书虽体露出浓重的男权思想，但对今人了解清季女性所受社会之压制，颇具认识意义。 是书《八千卷楼书目》小说家著录。
[book_img]Z_12332.jpg


[book_title]小序
昔汉高入关中，约法三章，而秦民以定。後此益加严密，以齐一天下之民，凛遵法守，不敢犯此，非独明有以治民也。推之天堂地狱之说，丝毫不逾。广大如来，而戒律尤为精严，是律之所用綦密矣。乃余窃谓独不可施於妇人女子之间。任夫人死且不避，而况笞杖徒流乎？人谓美女宜妒，而丑者不宜。巧者宜妒，而拙者不宜。不知毒出胎根，孽缘性结，奚暇自顾乎？每见千古奇妒，有不止於刻眉灼眼髡头椎墓者。彼帝王将相，不难驾驭群雄，讋服海内。恒不能得之闺阃床第之间，非徒有所惑也，实有以夺之者矣。吾友某，风流道学中人，性柔而骨侠者也。伤须眉之陷溺，悼脂粉之痴迷，戏着《妒律》，缕晰条分，比例严密，而又不及大辟，以从宽典，盖以慈悲心，转大法轮，使慧心者读之，竞竞自好。即顽悍者亦或赧赧自惭，虽未必革面洗心。正如禹铸九鼎，魑魅魍魉，情状毕现，其为祟亦少杀矣。抑闻之，梁武因郗后悍妒成疹，左右进曰：闻鶬鶊羹能疗妒，郗茹之稍减，帝善之。左右复进曰：愿陛下广修诸剂，以遍赐群臣，使不才者毋妒於有才；挟私者毋妒於奉公，浊者不妒其清；贪者不妒其廉，亦助化之一端也。余曰否否。若然，将尽取天下之鶬鶊为羹以饲妒妇，则斯律措而不用，是万不能，因思南宋-刘休妻妒，帝敕令开小店卖皂扫帚以辱之。元制妇人妒者，令乘骣牛车，狗部下，昔人谓其惜不着之令甲。是《妒律》一书，盖发前人之所未发者矣。安得不急铸之以广布之门内者。

[book_title]名例
凡妇梳头临镜，驾言从镜中见夫与婢目挑，遂生嗔毒骂，并及丈夫者，拟坐以断罪不以律例，杖七十，徒一年半。
判曰：迷网沉沦，闻蚁声而惊梦。疑团莫解，饮弓影而成屙。是以披画图而含哀，询洛神而赴水。群狐满腹，载鬼一车，以莫须有之情。比将毋同之律，罪由自召，人亦何尢。
凡妇允夫宿妾，日间反覆议明，及至更深，犹复令妾针纫。若或忘之者，拟坐以公事应行积程律，笞二十，迟至三更者，加一等。
判曰：春秋盟会，成事定於一言。战国纵横，趋向决於片语。乃尔拘牵薄务，似存退悔之心，演习虚文，无非出纳之吝。虽健忘者当不至此，援引律法，犹觉从宽。
夫与婢有染，妻乃褪婢内衣，以秦椒等辛辣之物，纳入婢女si处。比照以秽污入人口律，加等，引新例，发与黑龙江新披甲为奴。
判曰：豆蔻犹含，尚苦盐梅之味。牡丹初放，何堪姜桂之投。即蛇蠍以为心，无此毒也。本豺狼而成性，岂其然乎？按律无可引援，请从新例究拟。

[book_title]吏部
凡妇见夫外入，故拈针线，兀坐不语。及再三询之，一推而起。拟坐以无故不朝参公座律，杖八十，徒二年。
判曰：慵拈倦绣，只念远人。默坐低头，为怀游子。未有室家静好，琴瑟和谐。见良人而转嗔，闻温言而添恨者也。妇德无极，女怨无终。律以朝参，正斯壶范。
凡妇有病在床，仍令腹婢稽查丈夫与妾偶语等情。拟坐以纳交近侍官员律，杖一百，流三千里。
判曰：珠沉玉碎，肯使鸾镜尘埋。柳折花残，不许莺簧舌啭。即曰关心者乱，奚须壁後置人。若云在家必闻，夫岂沙中偶语。今乃辗转反侧，殊多密探之烦。而迷梦沉吟，只廑他山之虑。官箴有玷，自当屏绝於遐荒。壶范斯惩，庶不患深於跋扈。
凡妇每见人之内眷，必苦劝不可令夫纳妾，娓娓不倦。拟坐以同僚代判文案律，杖八十，徒二年。
判曰：画楼秘阁，共谈阃内之私。密室柔情，细诉胸中之垒。联床握手，附耳订谋。岂诚永漏话长，只为深闺计远。老榼衣钵，官家勿使空闲。少妇传灯，阿郎决难二室。比目何堪瘤赘，并头胡可骈枝。第彼妇各具肺肠，岂容人而参帷幄。家有制度，此属越庖。自谋已非，代人难恕。

[book_title]户部
凡妇每同婢妾触牌点韵，嘻笑一堂。忽闻主人声息，悉皆屏去。拟坐以脱漏户口律，家长杖六十，徒一年。
判曰：紫罽平铺，象牌齐翻玉笋。霞笺试展，班管漫掞瑶词。乃老子兴复不浅，而群芳吹散因何。是岂楚卒闻歌，竞解中宵之甲。抑亦苏生挟策，惟深兼并之防。罪坐发纵，奔逸免究。
凡妇值偶宿姬妾室，便偃卧不起，只推有病及再三安慰，不觉盈盈泪下。拟坐以户役不均律，杖八十，徒二年。
判曰：自是桃贪结子，故寻树底残红。原非浪逐痴儿，疑作花间恋蝶。不知樛木下逮，方可螽斯诵兴。尔乃鸟啼残梦，怜春色之将阑。花扰独愁，恨秋梧之早落。犹然心怀固宠，念旧爱而情伤。志切专房，分新恩而肠断。苑枯顿异，情罪偏归。
凡妇容夫纳妾限夫往妾所止，以一更为率，迟归则怨望詈焉。拟坐以丁夫差遣不平律，杖六十。
判曰：命将出师，最忌从中掣肘。济人利物，应须忘分推心。如其箝制刻期，恐致工多限促。必欲束缚计晷，定然此怨彼嗟。苟发纵之不公，当援律而杖惩。
凡妇无子有年，畏人清议，阳为娶妾，私禁冷室，不令丈夫见面。拟坐以田地荒芜律，杖七十，徒一年半。
判曰：历岁深耕，既无薄获。乃憎多口，爰挟阴谋。纵不学司马公夫人，饰之入院。何致如白太傅内子，不使进帏。鸦过长门，梦断朝阳日影。鱼封永巷，魂消巫峡云踪。女有罪而幽囚，郎何辜而乏後。荒我田畴，律难轻贷。
凡妇见夫妾生子，故将家业施舍僧尼，搬运母家，并与出嫁女狼藉无度。拟坐以盗卖田宅律，杖八十，徒二年。
判曰：珠非蚌出，奚惜金穴铜山。箧自我操，即欲沙挥泥洒。绮丸蔽野，翠玉成尘。神诞佛生，穷朝昏於水陆。老妪少妇，溢裘马之轻肥。甘心若敖之鬼，甯惜叔孙之儿。恶其纵恣，律以攘窃。
凡妇闻亲戚朋友娶妾，即行毒骂，并自咒以及丈夫。拟坐以把持行市律杖八十，徒二年。
判曰：城门失火，未尝殃及池鱼。滕国防危，预尔忧先筑薛。含沙射影，足征鬼蜮之衷。打草惊蛇，预作绸缪之计。罪状似难比拟，情形不易姑容。律以把持，实为允协。
凡妇无子，恐夫卖妾。非立己侄，即抱螟蛉。拟坐以斩人宗祀律，杖一百，刺配甯古塔，绝产没官。父母兄弟不行解劝，俱发旗下为奴。
判曰：妒蚌难胎，久虑蛾眉之入室。牝狐幻术，阴营蜾负之良图。乃欲代马以牛，更恐以武继李。科其罪状，投豺虎而谁怜。揆厥私衷，饱溪壑而自利。拟减等於大辟，且属原情。藉绝产而入官讵，资异孽。在昔设谋决策，计虽出自妖姬。而今遂过模棱，事自成於丑类。祸因滋蔓，连坐非苛。
凡妇归甯父母，或诣庙烧香，必将丈夫爱妾，挈之同往。拟坐以拐带人口律，杖七十，徒一年半。
判曰：情怀水火，原非兰茝之和。意介干戈，素乏埙篪之雅。携手同归，是何心也。与子偕往，保无他乎。察其略取之心，治彼杖徒之罪。
凡妇与夫议明，或三六九，或二八日，分润於妾。乃至期龃龉，不令夫往。拟坐以收支留难律，笞五十。再犯者加一等。如是三次者，杖六十，徒一年。
判曰：三分有二，宜加服事之诚。取二用三，古有贪残之戒。尔乃渝盟割地，辄怀犹豫之衷。役志侵渔，渐现饕餮之态。当与不与，律固有条。初犯从轻，再犯加等。
凡妇故令陋婢强夫衽席，以塞娶妾之念。拟坐以良贱为婚律，主婚者杖七十，徒一年半。
判曰：锦衾璀璨，自宜软玉温香。绣帐氤氲，可无穠桃翠柳。虽实命不同，允共葑菲薄采。而承恩非貌，奚堪魑魅偕欢。因浊酒粗布之谣，解丑妻恶妾之嘲。进以匪匹，实为乱群。责有攸归，谁职其咎。
凡妇使婢年已长大，不令蓄髪，恐丈夫有成人之思。拟坐以嫁娶失时律，杖七十，徒一年半。
判曰：芳草无情，随春来而渐茂。绿杨何意，因时至而垂丝。恶竹笋之冲檐，删其凤羽。嗔蔷薇之逾架，剪彼蓬心。自崔夫人不许丽服，而袁绍妻遂使髡头。乃虞掷果而禁投桃，未咏摽梅而歌冰泮。不疑他意，只问失时。

[book_title]礼部
凡妇年已衰迈，犹然脂粉翠钿，以固宠幸。拟坐以服饰违式律，笞五十，逐出免供。
判曰：翠鬓香云，艳质曾邀帝宠。柳眉桃靥，娇姿准拟人看。不知出塞明妃，颜华已非旧日。抱屙婕妤，形容顿异当时。乞怜未必希恩，掩袖殊堪憎恶。态固难堪，情犹可悯。
凡妇蓄妾，原非得已，乃自夸贤德，冀人赞美。拟坐以现任官辄自立碑律，杖一百，徒三年。
判曰：膏雨和风，令望应流於万里。深仁厚德，芳誉自播於千年。故口碑载道，逢人惟说岘山。而屍祝由心，至今永思棠芾。何尔事因情近，名与实殊。辄向人言，攘为已德。苟传闻不察，几欲勒之贞瑉。久假不归，竟尔厕於贤哲。盗名有禁，功令宜遵。
凡妇暗令腹婢借名骂奴仆，因夫及妾，并有子之妾。拟坐以公差人员役欺淩长官律，杖六十，徒一年。主妇辩非主使，记过一次。
判曰：浪蝶狂蜂，奚顾新蓓嫩蕊。暴风骤雨，那管细果花胎。犹如狐假虎威，岂惜鼠投器忌。虽护身有符，苟犯法无赦。主妇记过，姑免深求。
凡妇买妾入门，必使魇镇。或挂己裤於门首，或置捧槌於门限内，种种不一。拟坐以禁止师巫邪说律，杖一百，流三千里。
判曰：玉颜未入，轮回九转之肠。象管初吹，声断百年之梦。不用千金买赋，阴求片铁铸符。一纸朱书，宜投蛛网。数行秘籙，忽坠迷途。性情制以鹦哥。精爽摄为虎伥。是盖幻而无迹，即或杀之泯踪者也。淫觋邪巫，痛惩远屏。
凡妇因夫买妾，便设经堂修斋礼忏，惟同尼僧往来。拟坐以左道惑众律，杖一百，流三千里。
判曰：杨柳新栽，昨夜几番风雨。荼蘼初架，晓来无数葛藤。蛾眉入而粉黛衰，鸦鬓添而鸾镜掩。妆阁因而绣佛，琴堂用以繙经。寄怨毒於瞿昙，发幽愤於般若。淫艳甘尼，藉禅和而入室。贪痴释子，披缁戒而踵门。内则从此逾闲，性情由之难制。是用履霜杜渐，故为首禁严惩。
凡妇嫉夫有妾，从旁嫁祸，期以绝之。拟坐以术士妄言祸福律，杖一百，流三千里。
判曰：婉容顺色，须眉不计其猜。深阱隐机，脂粉亦忘其忮。是以不言掩鼻，郑袖以巧爱而毙楚姬。覆被杀儿，武曌以忍心而殒唐后。临风搧毒，向影吹沙。不第谗言离间，盖实溺陷死生者也。所当满杖远配遐陬。

[book_title]兵部
凡妇夜卧，必将床前暗置桌椅等物，周匝布密，以防夫有他适。拟坐以假宿卫人仪仗律，杖一百，徒三年。
判曰：秦王宫里，不失狐白之裘。汉後禁中，谁通赭马之迹。不虞窃符之魏姬，第虑偷香之韩寿。乃无防意如城之谋，聊效入苙招豚之计。坐以假借，罚其愚呆。
凡妇因夫夜起溲溺，不与闻知。疑其私婢，即生嗔毒骂。拟坐以夜禁不严律，笞五十。
判曰：床内青铜，原虑怀奸之计。枕边玉盒，用为护身之符。乃崇垣何处飞奴，帘外忽惊人影。醒来梦话，郎已梦到高唐。醉後魂，销身遂魂游楚馆。彼固失告，此则疏防。
凡妇使用婢女，不许面粉鬓油，止令破衣敝履，充作夜不收，打听丈夫外事。拟坐以私渡关津律，杖八十，徒二年。
判曰：金钗十二，岂必尽充下陈。粉黛三千，亦惟供我侍从。何必修罗夜叉，分途句摄。山精水怪，匿影潜窥。出入自有关防，内外岂容飞越。爰书有禁，城旦何辞。
凡妇见夫入室同妾悄语，即假借公事，突入冲散。拟坐以擅闯辕门律，如止以诨扰不作嗔状，引例末减，笞五十，免供。
判曰：翡翠床前，方调鹦鹉之舌。水晶帘外，忽来俊鹘之冲。不徒花上晒衣，未免腹中藏剑。有心心术不端，无心学术不到。
凡妇度妾与夫，正值绸缪之际，忽唤妾起，属以他事。拟坐以擅调官军律，杖一百，发边远充军。
判曰：酣战方深，浪子军威正盛。金牌忽召，夫人桴鼓停声。既彻白登之围，讵有黄龙之望。隳功西徼，先轸之唾固宜。掣肘东窗，长舌之罪难贳。宥以生令，犹为宽典。

[book_title]督捕
凡夫入妾室，虑主母之嗔，因而逃入妻所，妻遂闭之不令出户。拟坐以窝隐逃人律，杖一百，流徙尚阳堡。
判曰：桃源有路，本期接引渔郎。梅子多酸，未便相延洞口。效红拂之宵征，非得已也。反文君之私奔，意何为乎？尔乃冥心已会，故托於李上蔡逐客之书。妙谛全窥，竟不学鲁男子闭户之美。汝既有意於窝逃，吾将按例而问拟。

[book_title]刑部
凡妇见夫与妾就寝，故不稳卧，隔房频问琐事务。拟坐以听讼回避不回避律，笞四十。
判曰：鸳梦初谐，正虑窥帘鹦鹉。蝶栖未稳，何堪聒耳游蜂。既干迥避之条，难辞挠法之谴。量从薄儆，以蔽厥辜。
凡妇设榻床後，应妾同寝，令抱衾稠以就，即使合欢，不令畅遂，并不得谑语一字。拟坐以不应禁而禁律，杖六十。
判曰：卧榻之侧，原非鼾睡之方。忌者之前，又岂诙谐之地。桃花三汲，犹虞浪动潜鳞。莺啭一声，更虑惊翻宿蝶。是宜通禁，允此严惩。
凡妇因夫偶饮妓家，遂令端跪床前，自仍假寐，更余不允发放。拟坐以告状不受理律，杖一百，徒三年。
判曰：蝴蝶偶入花丛，原非贪宿。蜻蜓薄游水际，未免沾濡况风过带香，何关薄幸。而衣沾剩粉，聊以娱情。尔乃顿发娇嗔，罔顾黄金之膝。居然假寐，任凭玉漏之催。真变羊之巫可诳，而逆鳞之怒难批矣。悬案过情，杖遣不枉。
凡夫调婢，婢极力洒脱，以致颊红肉颤。妻乃不察，仍撏婢女毒打。拟坐以官司故出入人罪律，杖六十，以增减轻重论。
判曰：狭路相逢，几饵身於豺虎。投梭峻拒，得幸脱於鹰鸇。颤断香肌，盖为云横烟锁。红堆粉面，原非雨後霞生。不申法於强梁，反宣威於弱质。故出故入，按律何辞。
凡夫夜来私妾，及旦入妻房，乃托故启郁，需索首饰衣服。拟坐以因公科敛律，计赃从重论。赃未入手者，杖六十。
判曰：终年交颈，曾无感於寸衷。一旦分甘，遂矜怀於大齎。翠环金缕，非可要胁而求。宝钿绣衣，务在随宜而锡。尔需索既出於机心，将拟罪应同於科敛。
凡妇因夫娶妾，反目假病，卧床不吃茶饭。其夫委曲劝解，终属忿言诟骂。及腹婢私进饮食，则啖之，人至辄复匿去。拟坐以夤缘作弊律，杖一百，流三千里。
判曰：银牙正辟，何心翠釜紫驼。绣户无人，辄啖金颗玉粒。若彼阴险之情，为鬼为蜮。业已觇其一斑，矧其秘藏之迹。如虺如蛇，宁能防之久後。纵兹不治，长此安穷。
凡婢薄有姿色，见其稍稍修容，辄以诱汉痛诋。拟坐以故勘平人律，杖八十。
判曰：桃花沐雨，原非有意呈娇。梅子含酸，遂谓揉脂献媚。拟以重杖，警彼多心。
凡妇阅戏，见有演及妾妓者，妇必哓哓并骂拣戏之人，以及自己丈夫。拟坐以决罚不当律，笞五十。
判曰：雅剧新声，用佐娱宾之胜。芳姿艳质，藉供绮席之欢。事争选靡丽之情，词必出佳人之口。尔乃睹花容而色沮，闻莺啭而神飞。抚景伤心，当歌疑讟。谁家薄幸，故开作俑之端。郎实情乖，冀效跳梁之习。衾绸鼎沸，姻友波腾。鼓焰无端，笞惩有律。
凡妇因公击婢，辄侵下体便处。拟坐以决罚不如法於人虚怯处非法殴打律，成伤者笞四十。
判曰：前代腐刑，爰书久削。编民阉割，宪典严惩。即男子而已然，况女子乎何有。尔乃借公泄忿，声罪讨於包茅。乘兴宣威，肆戈矛於夹谷。如验有伤，按律究拟。
凡妇值夫外出，即将夫妾及有妊之妾，阴卖，并不择人论价。迨妾知觉不从，竟以烧香等计诳骗出门。拟坐以监守自盗律，杖一百，发尚阳堡。同谋杖一百，流三千里。
判曰：小往大来，本蓄分甘之怨。母以子贵，愈深固宠之忧。不虞君子之征行，巧属红颜之薄命。机乘挂帆鼓棹之时，早定调虎离山之计。牢笼巧计，奚容不抱琵琶。亟拔眼钉，那计珍珠十斛。辱当垆而不惜，虽换马亦欣然。伤情极矣，惨何如之。勘狠毒之元凶，固应远徙。即同谋之协从，勿令网遗。
凡妇端坐，令夫跪受刑杖。如不依从，号哭无已。拟坐以威势制缚人律，杖一百，徒三年。
判曰：毒龙飞怒，白日晦而海水扬。脂虎横行，谷风生而狐兔伏。吼声正厉，鼻息敢舒。不惮协以威行，何惜律其势制。
凡妇喜多蓄婢，每同夫对饮，不令婢立已後，恐美目之盼，向夫传情。拟坐以诱人犯法律，杖一百，流三千里。
判曰：锦绣成行，勿使肉屏障後。鸳鸯罗列，莫教花陈当前。盖防对面芙蓉，密订上官之约。灯前秋水，暗邀月下之期。不知慢藏之招，实为冶容之诲。既饮人以狂药，复忌已而闭邪。尔故陷之，罪还责尔。
凡妇毒打婢女，其夫微言劝解，便谓私婢，愈加鞭笞不已。拟坐以冤屈平民为盗律，杖六十，徒一年。
判曰：毒手老拳，情难坐视。缨冠披髪，势涉嫌疑。乃词以情迁，卦因变动。贪非盗璧，浪为窃金。屈法枉赃，故出故入。
凡妇不能容妾，反饰嗔作喜，以昭贤德，愿称姊妹。无分大小，及入门非禁即卖。拟坐以欺诈官私取财律，杖八十，徒二年。
判曰：梦中之兰玉未占，被底之鸳鸯难共。琵琶隔院，声已远而莫疑。鹦鹉异笼，语屡调而难觉。顾耳属於垣，趾不旋踵。王丞相之驱车，为淩诸婢。戚少保之肉袒，奚获二雏。尔乃蜜里藏刀，必欲花间逐蝶。情亦甚矣，城旦犹轻。
凡妇与夫小有间言，便呼兄唤弟，加之强横，以宣威夫妾。拟坐以假冒官兵律，杖七十，徒一年半。
判曰：日丽云闲，风忽变而成飓。波恬浪静，石偶激而生澜。巧令如虎如狼，哄然吠声吠影。遂闻猛鸷搏鹰，不啻群鸦噪凤。蠢兹丑类，勿令网遗。孰为主谋，讯明并逮。
凡妇见夫有恙，便归罪婢妾故，丑言遍告於人众。拟坐以假公营私律，杖六十，徒一年。
判曰：纸帐呻吟，遽称此风之始。竹床偃仰，遂生为厉之阶。不知闺阃之事，甚於画眉。乃以中冓之言，指为墙茨。意欲如将军体敝，因人言而驱姬。恐难同太傅暮年，以老病而放妾。假借郁端，诳诬加等。
凡妇举动难堪，因夫稍违，便从妯娌兄弟哭诉，加以听信婢妾之言漫，不省察。拟会以越诉律。如污人名节，杖一百，发附近充军。
判曰：冀握权衡在手，先以论议向人。盖因蛊惑於心，奚计含沙於口。不知盗嫂之事，犹可解也。至若通妹之诬，岂能堪乎。天谴难逃，王章莫贷。
凡妇见婢垂髫，颇谙人事，竟不谋之夫主，擅配家奴。拟坐以屏去人服食律，杖八十。
判曰：桃花含蕊，何须便嫁东风。蚌孕犹胎，岂遂扬辉北渚。预作纳履之猜，何其遽也。阴为掩袭之计，不亦泰乎。拟以重杖，抑彼机心。
凡妇打骂婢妾，吼声震外，并骂及亲友者，拟坐以辱駡尊长律，无服笞二十，有服笞五十。期亲同胞，杖一百；伯叔师友，各加一等。
判曰：虎牙横噬，岂避贤豪。烈火蔓延，甯分玉石。西楚大呼，铁骑重围辟易。河东一吼，拄杖落手茫然。鱼无耳而深藏，鸟高飞而色举。此盖司晨之牝，非特门内之妖己也。因族党之尊卑，就科条之轻重。量从分别，予以自新。
凡侍婢垂髫者，妇恐其夫沾染，悉皆鬻卖，另觅小者供用。拟坐以略卖人口律，杖八十，徒二年。若略卖至三口以上，枷号一个月，发边卫充军，牙保人各减，并追价入官。
判曰：丝柳初垂，遂惊心於黄鸟。夭桃未放，早留意于游蜂。以防微杜渐之心，作革故鼎新之计。刈菉竹以植黄杨，驱修翎而蓄蚱蜢。律以略卖，允蔽厥辜。
凡妇知妾有妊，故使劳力，以致堕胎，并令产中饮食失时。拟坐以窝弓杀伤人律，杖一百，徒三年。
判曰：海棠新放，幸有色而无香。豆蔻初含，将渐开而结实。满园春色，谁是宜男。共祝天孙，若为乞巧。甫征兰梦，旋起鸩谋。致使瓜未熟而蒂已离，木向荣而心先蠹。覆巢不令完卵，杀母必更伤儿。岂止暗地害人，是盖明欲绝後。置於徽缠，诚为允宜。
凡妇因事与夫反目，遂即驾言宠妾，身投尼室，经宿不回。拟坐以背夫逃走律，杖一百，流三千里。
判曰：久蓄疑猜，苦无半隙。稔怀怨恨，巧驾一言。禅关蓝室，允为解脱之门。妖庙淫祠，故是藏奸之薮。即非红拂之奔，难洗缁流之辱。投之有北，永绝南还。
凡妇抓碎丈夫面皮，并啮伤肌肤者，拟坐以妻妾殴夫律，杖一百，徒三年。愿离者听。
判曰：情绪偶乖，笑裂千端锦绘。幽思乍触，怒敲七尺珊瑚。狂飙发而松柏摧，惊涛轰而兰蕙损。金闺虎坐，玉润羊眠。既昧三从，须严七出。
凡妇特令腹婢私行窥探，互相论谭，以致妇之面色，忽白忽青，微微冷笑。拟坐以窃盗不得财律，笞五十，免刺。
判曰：纱窗隙底，聆潜蚁斗之声。罗帐房中，化作鸱张之态。百萤惑眼，千祟蛊心。蜀碎芙蓉，吹上桃花之面。南香含笑，如啼汉女之妆。薄笞少惩，姑不深究。
凡妇闻妓女送夫扇巾等物，辄搜寻裂碎。拟坐以毁弃器物律，准窃盗已行而不得财律，笞四十。
判曰：采兰赠芍，虽属淫靡。煮鹤焚琴，殊亏大雅。况报桃引趣，原非越水之纱。贻管呈憨，岂是江皋之佩。存之增韵，毁之获愆。

[book_title]工部
凡妇置妾衾绸床第，命作窄小止堪一人独卧者，拟坐以造作不如法律，笞四十。
判曰：棣棠谊重，曾传大被之风。燕雀情深，旧有联床之雅。即眉公之新式，未闻隘彼规模。非楚宫之细腰，何故减其绳尺。既稽古而无征，当按律以示儆。
凡妇因夫欲往妾所，乃身先诱敌，及酣战良久，已挫其锋，始令鼓勇出汛。拟坐以虚费工力，采取不堪用律，坐赃论罪，杖一百，徒三年。
判曰：戈矛高揭，原期用力边陲。而根本动摇，遂至奋身内寇。率罢乏之兵，将何充敌。值萧墙之变，实所伤神。罪不止於阻挠，律应坐以虚费。粤稽赃迹，虽城旦而犹轻究厥奸谋，迅决杖以发遣。

        </div>
      </div>
    </div>
  </div>
</div>
<!--update:2025-08-30 10:05:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>