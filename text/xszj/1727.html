<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="骈文通义叙目[1],原文第一,骈散第二,流变第三,典型第四,漫话第五,骈文通义全文在线阅读,骈文通义全文在线下载,大玄古籍书库">
<meta name="description" content="《骈文通义》分五个部分，简述中国骈文之发展、演变。《骈文通义》认为文/言、文/词、文/笔之分有其必然性，经过文饰的文言是文明演进过程中天然形成的。文语二分，文逐渐独立于经子诸史之外，都是一种自然的演进。而且，钱基博将孔子所撰的《文言》视为“千古文章之祖”，并以孔子为界划分出孔子以前的“白话文学时期”和孔子之后的“文言文学时期”。那么，从口语转为文辞，逐渐加以文饰，并独立出“文”，恰恰是文明的上升演化的过程。他认为，孔子所撰的《文言》“不但多用韵，抑且多用偶”，因此奠定了后来的骈文作为文统正宗的依据。明代以">
<title>骈文通义_钱基博_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">骈文通义</span> <br/>
          作者： <span class="inputVal" id="bkauthor">钱基博</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,学术,完结</span> <br/>
          字数： <span class="inputVal" id="bknum">[book_length]17590</span> <br/>
          说明： <span class="inputVal" id="bkdec">《骈文通义》分五个部分，简述中国骈文之发展、演变。《骈文通义》认为文/言、文/词、文/笔之分有其必然性，经过文饰的文言是文明演进过程中天然形成的。文语二分，文逐渐独立于经子诸史之外，都是一种自然的演进。而且，钱基博将孔子所撰的《文言》视为“千古文章之祖”，并以孔子为界划分出孔子以前的“白话文学时期”和孔子之后的“文言文学时期”。那么，从口语转为文辞，逐渐加以文饰，并独立出“文”，恰恰是文明的上升演化的过程。他认为，孔子所撰的《文言》“不但多用韵，抑且多用偶”，因此奠定了后来的骈文作为文统正宗的依据。明代以降人们将韩愈视为古文，而韩文在唐代仅仅是“笔”而已。直到近代以来桐城派自奉为文章之正轨，失去了文章真源的理解，骈文正宗的说法才受到压抑。另外，钱基博认为，从中西对比来看，骈文这种介于散文、韵文之间的文体，是其他国家所没有的。所以，“文之用偶，出于天然”，骈文文体是文统所在，非骈不成文。</span> <br/>
          封面： <span class="inputVal" id="bkimg">Z_13491.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]骈文通义
[book_author]钱基博
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,学术,完结
[book_length]17590
[book_dec]《骈文通义》分五个部分，简述中国骈文之发展、演变。《骈文通义》认为文/言、文/词、文/笔之分有其必然性，经过文饰的文言是文明演进过程中天然形成的。文语二分，文逐渐独立于经子诸史之外，都是一种自然的演进。而且，钱基博将孔子所撰的《文言》视为“千古文章之祖”，并以孔子为界划分出孔子以前的“白话文学时期”和孔子之后的“文言文学时期”。那么，从口语转为文辞，逐渐加以文饰，并独立出“文”，恰恰是文明的上升演化的过程。他认为，孔子所撰的《文言》“不但多用韵，抑且多用偶”，因此奠定了后来的骈文作为文统正宗的依据。明代以降人们将韩愈视为古文，而韩文在唐代仅仅是“笔”而已。直到近代以来桐城派自奉为文章之正轨，失去了文章真源的理解，骈文正宗的说法才受到压抑。另外，钱基博认为，从中西对比来看，骈文这种介于散文、韵文之间的文体，是其他国家所没有的。所以，“文之用偶，出于天然”，骈文文体是文统所在，非骈不成文。
[book_img]Z_13491.jpg


[book_title]骈文通义叙目[1]
论骈文者，睹记所及，宋人有王铚《四六话》、谢伋《四六谈尘》，清人有彭元瑞《宋四六话》，孙梅《四六丛话》，皆以四六为主；不过骈文之枝子，而未见古人之大体。近人孙德谦撰《六朝丽指》，截断众流，独以骈体立论，而探源于六朝；又惜辞繁而情隐；鲰生末学，未易测其指要。博于骈文非专家，顾自少小耽诵《萧选》；而三十岁以后，于李兆洛《骈体文钞》、王先谦《骈文类纂》、彭元瑞《宋四六选》、曾燠《骈体正宗》、屠寄《常州骈体文录》五家言，循绎数过，而泛滥及于严可均《全上古三代汉魏南北朝文》、《全唐文》，靡所不毕究，因以窥见源流正变所在。而李之《骈钞》，恢张汉、魏以植散行之骨；王之《类纂》，极论才气以闳骈文之规；尤能观骈散之会通，而足树楷模于斯文者也。发凡起例，撰为是册，乃知俪体之宗《文言》，远出刘勰《文心雕龙》，而不始于阮元《文言说》。潜气之欲内转，始见朱一新《无邪堂答问》，而不创于孙德谦《六朝丽指》。后贤矜其创获，昔人之所唾余荟萃众家，蕲于通方；而帙无贪多，言欲钩玄。心知其意，所望好学。无锡钱基博序于上海光华大学之东院，时在中华人民造国之二十二年三月十五日。

[book_title]原文第一
《说文》：“骈驾二马，从马，并声。”古义训併，或训並，皆谓偶也。刘勰有作，抉发文心，以为：“文之为德，与天地并生。造化赋形，支体必双。神理为用，势不孤立。心生文辞，运裁百虑，高下相须，自然成对。”此见文之用偶，出于天然。而柳宗元《乞巧文》：“骈四俪六。”此文称骈俪之始。仁和毛先舒稚黄为宜兴陈维崧其年《湖海楼俪体文序》，论文之有俪体，原本两仪，亦宗经诰。其说本《文心雕龙》之《丽辞篇》。厥后仪征阮元芸台张皇其义，以为《文言说》，而原文之所自起，以为：“凡偶皆文也。于物两色相偶而交错之，乃得名曰文。文，象其形也。《考工记》曰：青与白谓之文。《说文》曰：文，错划也，象交文也。古文无笔砚纸墨之便，往往铸金刻石以期传之久远；其著之简策，亦有漆书刀刻之劳；匪如今人下笔千言，言事甚易也。《说文》：‘直言曰言，论难曰语。’《左传》曰：‘言之无文，行之不远。’此何也？古人以简策传事者少，以口舌传事者多；以目治事者少，以口耳治事者多。故同为一言也，转相告语，必有愆误，是必寡其词，协其音，使人易诵易记，无能增改；且无方言俗语杂于其间，始能达意而行远。此孔子于《易》所以著《文言》，此千古文章之祖也。《文言》一篇，不但多用韵，抑且多用偶。孔子于此发明乾坤之蕴，诠释四惪之名，几费修词之意，冀达意外之言，要使远近易诵、古今易传而世之为文章者，不务协音以成韵，修词以达远，使人易诵易记；而唯以单行之语，纵横恣肆，动辄千言万字，不以为烦。不知此乃古人所谓直言之言、论难之语，非言之有文者也，非孔子之所谓文也！自齐、梁之后，溺于声律。彦和《雕龙》，渐开四六之体，至唐而四六更卑。肰文体不可谓之不卑，而文统不可谓之不正。昭明所选，名曰《文选》，盖必文而后选，非文则不选。凡以言语著之简策，不必以文为本者，皆经也、子也、史也，皆不可专名之为文。而专名曰文者，自孔子《易·文言》始。此篇奇偶相生，音韵相和如青白之成文，如咸韶之合节，非振笔纵书者比也。故昭明以为经也、子也、史也，非可名之为文也。名之为文，必义归翰藻而后可也。自唐宋韩、苏诸大家，以奇偶相生之文为八代之衰而矫之，于是昭明之所不选者，反为诸家所取，故其所著者非经即子，非子即史，其合于昭明所谓文者鲜矣！其不合之处，盖在奇偶之间。经史子多奇而少偶，故唐宋八家不尚偶。《文选》多偶而少奇，故昭明不尚奇。如必以比偶为非古而卑之，则孔子之名其言曰文者，一篇之中，偶句凡四十八，韵语凡三十五，岂可以为非文之正体而卑之乎！”文见《研经室集》。亦越百有余载，其乡人刘师培申叔益推承厥指以著广文言说，辞加该备。其略曰：“文字初兴，勒书简毕，有漆书刀削之劳，抄写非易，传播维艰，故学术授受，仍凭口耳之传闻；又虑其艰于记忆也，必杂于偶语韵文以便记诵；而语言之中有文矣。及以语言著书册，而书册之中亦有文。观于三代之书，谚语箴铭，实多韵语。若六艺之中，《诗》篇三百，固皆有韵之词；而《易》、《书》二经，亦大抵奇偶相生，声韵相叶。而《尔雅·释训》子子孙孙以下，用韵者亦三十条，惟《戴礼·周官经》言词简质，不杂偶语韵文；则以昭书简册，县布国门，犹后世律例公文，特设专门之文体也，故与文言不同。降及东周，直言者谓之言，论难者谓之语，修词者谓之文，而《易·文言》曰：‘修词者立其诚。’《说文》：‘修，饰也。’词之饰者乃得为文，不饰词者，即不得谓之文，不独言与文分，亦且言与语分。故出言亦分文质。言之质者，纯乎方言者也。方言者，犹今俗语也。《说文·序》云：“秦代以前，诸侯各邦，文各异形，言各异声，是三代以前各邦之中，皆有特别之语言文字矣。”言之文者，纯乎雅言者也，阮芸台曰：“雅言者，犹今官话也。雅，与夏通。夏为中国人之称，故雅言即为中国人之言。尔雅者，乃方言之近于官话者也。”春秋之时，言词恶质，故曾子戒远鄙倍，荀子讥为俚语，而一语一词，必加修饰。《左传》曰：‘言之无文，行而不远。’又曰：‘非文辞不为功。’文辞，犹言文言也。文言者，即文饰之词。孔子言‘词达而已’，即不文饰之词也。言‘词达而已’，不言文达而已，足证词与文不同，词非文也。至春秋时代之书，亦大抵文与语分。文近于经，语近于史。故曾子作《孝经》，老子作《道德经》，屈原作《离骚经》，皆杂用偶文韵语者也。若《春秋左氏传》以及《国语》、《国策》诸书，乃史官记言记事之遗，非杂用偶文韵语者也。至诸子之书，有文有语：荀子《成相篇》、墨子《经·上下篇》，皆属于文者也；庄、列、孔、孟、商、韩，皆属于语者也。文犹后世之文词，语犹后世之演稿。惟古人言词，一经书册之记载，或加润色之功，致失本文之旧。俞氏荫甫樾谓《左氏》一书，由丘明润色，非其本文之旧也。则语而饰以文矣。又古代之初，虚字未兴，罕用语助之词，故《典》、《谟》、《誓》、《诰》，无抑扬顿挫之文。后世以降，由实字假为虚字，浑噩之语，易为流丽之词；文士互相因袭，致偶文韵语之体，亦稍变更。则文而涉于语矣。西汉代兴，文区二体，赋颂箴铭，源出于文者也；论辩书疏，源出于语者也。然扬、马之流，类湛深小学，故发为文章，沉博典丽，雍容揄扬，注之者既备述典章，笺之者复详征诂故，非徒词主骈俪，遂足冠冕西京。东京以降，论辩书疏之作，亦杂用排体，易语为文；魏晋六朝，崇尚排偶，而文与笔分。偶文韵语者谓之文，无韵单行者谓之笔。观魏晋六朝诸史各列传中，多以文笔并言，则当时所谓笔者，乃直朴无文之作也。或用之记事之文，《唐书·蒋楷传》：“踵修国史，世称良笔”，亦为记事之文。张说称大手笔，亦指其善修史及作碑版耳。故孔子作《春秋》，必言笔削；陆机《文赋》，不及传志碑版之文，盖以此为史体，非可入之于文也。或用之书札之文，《汉书》称谷永善笔札，而《晋书》亦言乐旨潘笔，皆指书札之文而言之也。体近于语，复与古人之语不同。盖魏晋之时尚清谈，即古人所谓语也；而笔则著之书册，故又与古人之语不同。梁元帝《金楼子》云：‘至如不便为诗如阎纂，善为章奏如伯松，若此之流，泛谓之笔。吟咏风谣，流连哀思者谓之文’。刘彦和《文心雕龙》云：‘今之常言，有文有笔。无韵者，笔也；有韵者，文也。’文笔区分，昭然不爽矣。故昭明之辑《文选》也，以沉思翰藻者为文。凡文之入选者，大抵皆偶词韵语之文，即间有无韵之文，亦必奇偶相成，抑扬咏叹，八音协畅，默契律吕之深，故经子诸史，悉在屏遗。是则文也者，乃经子诸史之外别为一体者也。齐、梁以下，四六之体渐兴，以声色相矜，以藻绘相饰，靡曼纤冶，文体亦卑；然律以沉思翰藻之说，则骈文一体，实为文体之正宗。降及唐代，韩、柳嗣兴，始以单行易偶排，由深趋浅，由简入繁，由骈俪相偶之词，易为长短相生之体，希踪子史。然绳以文体，特古人之语，而六朝之笔耳。故唐代之时，亦称韩文为笔。刘禹锡《祭韩侍郎文》云：‘子长在笔。’赵璘《因话录》曰：‘韩公文至高，时号韩笔。’是唐人不以散行者为文也。至北宋苏轼，推崇韩氏，以为文起八代之衰。明代以降，士学空疏，以六朝之前为骈体，以昌黎诸辈为古文，文之体例莫辨；而近代文学之士，谓天下文章，莫大乎桐城，于方、姚之文，奉为文章之正轨。由斯而上，则以经为文，以子史为文；由斯以降，则枵腹蔑古之徒亦得以文章自耀，而文章之真源失矣。惟歙县凌次仲先生廷堪以《文选》为古文正的，与阮元《文言说》相符。而近世以骈文名者，若北江、洪亮吉。容甫，汪中。步趋齐、梁。西堂、尤侗。其年、陈维崧[2]。导源徐庾、即谷人、吴锡麟。巽轩、孔广森。稚威胡天游。诸公，上者步武六朝，下亦希踪四杰。唐王勃、杨炯、卢照邻、骆宾王为四杰。文章正轨，赖此仅存！而无识者流，欲别骈文于古文之外，亦独何哉？”自以为守其邑先正之法，襢之后进，义无所让也。爰次其说以发吾篇，所以原文之必出于骈，非骈则不成文也。夫手足非骈，则不能迭施；耳目非两，则不能遍察，而所以筦其枢者曰脑，则一而已。是故非主一则无适，非兼两不相济也。述《原文第一》。

[book_title]骈散第二
夫一阴一阳之谓道，用偶用奇以成文。湘乡曾国藩涤生《送周荇农南归序》曰：“天地之数，以奇而生，以偶而成。一则生两，两则复归于一；一奇一偶，互为其用，是以无息焉。物无独，必有对。太极生两仪，倍之为四象，重之为八卦；此一生两之说也。两之所该，分而为三，淆而为万，万则几于息矣。物不可以终息，故还归于一。天地蕴，万物化醇，男女构精，万物化生，此两而致于一之说也。一者阳之变，两者阴之化。故曰一奇一偶者，天地之用也。文字之道，何独不然！”《文心雕龙》探溯皇初以明反本修古之指，谓：“唐、虞之世，辞未极文。而臯陶赞云：‘罪疑惟轻。功疑惟重。’益陈谟云：‘满招损，谦受益。’岂营丽辞，率然对尔：《易》之《文》、《系》，圣人之妙思也。序乾四德，则句句相衔；龙虎类感，则字字相俪；乾坤易简，则宛转相承；日月往来，则隔行悬合。虽句字或殊，而偶意一也。”至毛稚黄为《湖海楼俪体文序》，益藉主客送难以畅其论曰：“或谓三古《六经》，气留淳朴；先秦、西京，体并高古；焉用骈组，聿开浮华。岂知万邦九族之语，已见诸《虺诰》。水湿火燥之句，亦载于《文言》。嚆矢权舆，引厥端矣。至若武灵王之论骑射，丞相斯之谏逐客，往复征引，排比颇多；战国龙门，云何损格！”而阳湖李兆洛申耆乃纂录《骈体文钞》，以为“唐宋传作，无不导源汉魏。汉魏之骈体，即唐宋散行之祖”。泾县包世臣慎伯与杨季子书，则曰“六朝虽尚文采，然其健者，则缓急疾徐，纵送激射，同符《史》、《汉》，貌离神合，精彩夺人”，则是文之骈散，不相废而相济也。而曾涤生及近人兴化李详审言更穷极流变，以明骈散兴废之故。曾涤生《送周荇农南归序》曰：“自汉以来，为文者莫善于司马迁。迁之文，其积句也皆奇，而义必相辅，气不孤伸，彼有偶焉者存焉。其他善者，班固则毗于用偶，韩愈则毗于用奇。蔡邕、范晔以下，如潘岳、陆机、沈约、任昉等比者，皆师班氏者也。茅坤所称八家，唐韩愈、柳宗元，宋欧阳修、曾巩、苏洵、苏轼、苏辙、王安石。皆师韩氏者也。传相祖述，源远而流益分，判然若白黑之不类。于是剌议互兴，尊丹者非素。而六朝、隋唐以来，骈偶之文，亦已久王而将厌。宋代诸子乃承其敝而倡为韩氏之文；而苏轼遂称曰‘文起八代之衰’，非真其才之足以相胜，物穷则变，理固然也。故古文之名独尊而骈偶之文，乃屏而不得与于其列。”而李审言《答江都王翰棻论文书》则曰：“文章自《六经》周、秦、两汉、六代以及三唐，皆奇偶相参，错综而成。六朝俪文，色泽虽殊，其潜气内运，默默相通，与散文无异旨也，其散文亦为千古独绝。试取《三国志注》、《晋书》及《南》、《北》两史、郦善长《水经注》、羊衒之《洛阳伽蓝记》，与释氏《高僧传》等书读之，皆散文之致佳者，至今尚无一人能承其绪；盖误以雕琢视之，而未会其自然高妙也。唐之肃、代以下文字，亦多追响南、北两朝；特韩、柳稍异耳。夫韩、柳亦偶也，观其全集，何曾有子家言连犿恣肆，渺无畔岸，参厕其内！此道至北宋初元，师承未坠。自穆伯长修、柳仲涂开、苏子美舜钦、尹师鲁洙倡为古文，胸中初无所储，而务纡其词以为古，曳其声以为韵，裁复为单，改短为长。欧阳衮公虽师昌黎而小变其体，未为背师法也；苏老泉以布衣求之于纵横、名、法家言，冀以自达；二苏继之，驰骋而好为策士议论，重以比况为长，文遂往而不返。后虽别为一派。而文章正宗不在是也。”此书承审言先生抄稿寄示。其大指在扬骈文而抑散文，此亦矫枉之论。而《文心雕龙》则颇致戒于“气无奇类，文乏异采，碌碌丽辞，则昏睡耳目。必使理圆事密，联璧其章，迭用奇偶，节以杂佩，乃其贵耳”。“是故讨论体势，奇偶为先。凝重多出于偶，流美多出于奇。体虽骈，必有奇以振其气；势虽散，必有偶以植其骨。仪厥错综，致为微妙”。呜呼！此包慎伯所为大声疾呼，发以文谱者也！述《骈散第二》。

[book_title]流变第三
周、秦诸子之书，骈散互用，间多协韵，《六经》亦然。西京杨雄、马相如赋颂擅名，渐及众制，莫不以偶为体，以奇为用，而骈文之规模粗具。顾时代递降，体制亦复略殊。东汉为骈俪之祖，班固、张衡、崔骃、蔡邕，体格已成。顾班、张弘赡，崔、蔡雅润，出以雍容，未极雕藻。建安近东汉而出以飞扬，孔融其桀。西晋近建安而更形组练，潘岳、陆机为著。故魏晋自为一类，东晋与刘宋自为一类。永明以后，益趋繁缛。至萧梁诸帝王之作而靡丽极矣。文章关乎运会，东汉清刚而简质，犹为盛世之元音；建安藻绘而雄俊，则是偏霸之逸响。晋、宋力弱，特饶韵致，亦由清谈之故，其体较疏，犹有东汉遗意。刘宋开基，傅亮和雅，得崔、蔡之体。颜延之、王融，巧为雕缋而短于神明。鲍照、江淹独发以惊挺之唱，操以险急之调，以琢炼出惊丽，自成一格；而孔稚珪《北山移文》，雕章琢句，务为新颖，于声偶之中，发挥奇趣，生撰之语，婉谐之调，节圆而句响，已开徐陵、庾信之蹊迳矣。沈约、任昉，周旋齐、梁之间。明人太仓张溥天如纂《汉魏百三名家集》，谓：“沈为膏沐余润，光辉被体。”于任则云：“纵横骈俪，不受靮，驰逐华采，卓尔不群。”任昉诗以用事不得奇，而骈文不然。故骈文之有任、沈，犹诗家之有李、杜也。李存古意，杜开今体，任、沈亦然。任体疏，沈体密。梁武一门，萃集风雅。昭明秀出人表。简文、湘东，并著二难。徐、庾父子，早侍东宫，渐染风气，穷其体制，英华日新，而宫征铿锵，词旨瑰玮。庾工碑版，徐长书记，尽态极研，遂为骈文正宗。夫三代以前，文无声偶，八音日谐，司马子长所以铿锵鼓舞也。浸淫六季，制句切响，千英万杰，莫能跳脱。所可自异者，死生气别耳。求其俪体行文，无伤逸气者，前有江、任，后有徐、庾。然江、任未极圆润，犹为近古；而徐、庾华实相扶，尤于抽黄对白之中，灏气卷舒，采不滞骨，丽而能朗，用集六朝之大成，而导四杰王勃、杨炯、卢照邻、骆宾王。之先路。然风格渐靡，竞出新声。厥后变而为四杰，再变而为李商隐，又变而为宋人。故李商隐者，宋人之先声也。宋人名骈文曰“四六”，其名亦起于商隐，自序《樊南甲集》，唤曰《樊南四六》。然四字六字相间成文，宋、齐以下乃如此；其对偶亦但取意义联贯，并不以骈四俪六平仄相间为工。永明以前，本无四声之说，要其节奏自然，初无所谓钩棘也。六代、初唐，语虽襞积，未有生吞活剥之弊，至宋而此风始盛，运用成语，括入文；然有余于清劲，不足于茂懿。宋人章奏，多法陆宣公奏议。宣公议论，自出机杼，易短为长，改华从实，笔文互用，工为驰骋。而宋人利其朗畅，以为模楷，飞书驰檄，其体最宜。至前清彭元瑞有《宋四六选》；及其回翔禁林，所自作经进文，亦复依放为之，体格虽卑，取易晓也。前清初元，两举宏博，高文何绮！含英咀华，南城曾燠宾谷纂有《国朝骈体正宗》一书，毛奇龄、陈维崧、胡天游、邵齐焘、王太岳、洪亮吉、孙星衍、汪中、孔广森其选也。《曾选》之首毛奇龄，盖以时代为次；而读其文章，颇合六朝矩矱，整散兼行，并非钩棘，如《沈云英墓志铭》，入后人手，易为诡丽，而独以矜庄出之。雍容揄扬，骈文所长。而《平滇颂序》独出以驱迈。我用我法，真有来如云兴聚如车屯之势，余尤喜诵之。惟才力薄弱者，苟欲为此，易至举鼎绝膑，不若效徐、庾、樊南一派，可免举止羞涩也。毛奇龄不以骈文名，而陈维崧则骈文有声。毛体疏俊，陈文绮密。仗气爱奇，陈不如毛；丽典新声，毛则逊陈。其摹仿邺下诸作，虽嫌太似，而功力甚深；刻全集时乃以此入于古文，遂为程师恭注本所遗。维崧古文不入格，独此数篇为佳耳。曾氏以之入《骈体正宗》，宜也。胡天游骈文有大名，殊不逮所闻。观其沉吟铺辞，句无虚语，语无虚字；而振采失鲜，负声无力，颇乖秀逸，蹈于困踬；但《逊国名臣赞》一序，论议往复，才章富健耳，然发端缓弛，尚未警遒。杭世骏《东城杂记序》、《寄所亲书》，怊怅述情，虽文体未遒，而辞兴婉惬，驱迈逊毛奇龄，疏俊轶胡天游。独王太岳藻畅襟灵，焱发气逸；知僄轻不可以树骨，故按衍以式度；知促数不可以赴节，故漂摇以尽奇。僄轻四语，见太岳《答方柳峰书》。体气安于毛，驱迈疾于胡，风流调达，实旷代之高手。邵齐焘有《答太岳书》云：“平生于古人文体，尝窃慕晋、宋以来词章之美。寻观往制，泛览前轨，皆于绮藻丰缛之中，能存简质清刚之制，此其所以为贵！”可以征其蕲向所在。然才气苦弱，故务其清捷，殊得风流媚趣；课其实录，则清便婉转而未为刚，藻绮映媚而未为丰。世传王太岳初好为骈体文，见齐焘作，叹为天授，遂缀不为而规《史》、《汉》及韩、柳一君，以故《清虚山房集》中骈文不多。然就所存者较其得失，邵氏安徐而未沉博，清婉而未遒逸，未若王太岳之名章迥句，络绎奔会也。吴锡麒文秀而质羸，机利而调靡，是能手，非高格。而汪中指事殷勤，情兼雅怨；体视吴为疏，气方邵则茂；尚淡雅，不贵绮错；而优游案衍，事外有远致，使人味之亹亹不倦。孔广森《仪郑堂骈文》，汪中读之，叹为绝手。然余诵其文，博喻酿采，志慕鸿裁；而才力沉膇，垂翼不飞，沉博而未昭彰，藻密而欠轶荡；未见锋发而韵流，徒以辞繁而意隐耳。方汪氏逊其隽永，比洪亮吉又未奥衍。洪亮吉思捷而才隽，理赡而辞坚，尚气爱奇，动多振绝。汪中不如其雄，孙星衍视之为靡。吾郡骈文，孙、洪齐名，然孙不如洪。亮吉卓卓，信含异气，笔墨之情，殆不可胜；而孙才力苦弱，时有齐气，独《国子监生洪先生暨妻蒋氏合葬圹志》及《祭钱太令文》，有逸气，但未遒耳。洪氏俶傥。故响逸而调远。孙则清弱，斯文秀而质羸。又毛奇龄尚势而不取悦泽，孔广森茂藻而匮于情韵。独洪氏则情固先辞，势实须泽，文体相辉，彪炳可玩。汪、洪并称，洪不逮汪之厚，汪不逮洪之奇。洪文权奇，汪文狷洁，邵文秀润，皆可想见为人。刘星炜骈文与邵齐焘骈称。然齐焘葱蒨有志，星炜索莫乏气，俪枝对叶，动辄用事；自然英旨，罕所体会；所以文不得奇。不如其宗人嗣绾书记翩翩，后出居上。间以短语，弥臻遒媚；新声迥句，处处闲起；得汪中之淡简，比世骏之婉惬，骨节遒于太岳，驱迈安于奇龄，擅美四氏，冠绝一时，嗟其才美，良未易几。惟《祭吴季子庙文》，出以议论，既非体要，亦损标致。吾邑杨芳灿文温以丽，举体华美，虽靡于汪中，而雄于星炜也。朱珪则结言端直，不贵绮错，而气度俊雅，如周公负扆，垂绅正笏，不大声色而德意自远。吴鼐骈文，少为珪所激赏，谓合邱迟、任昉为一手。而阅其文，旨切调缓，同任昉之用事，异邱迟之暎媚，骨采未圆，风辞欠炼，殊伤钝懦，不免誉过其实之叹！独其为《八家四六文钞序》，谓：“挦撦虽富，不害性灵。阖开自如，善养吾气。”又曰：“言不居要，则藻丰而伤烦。”以此衡文，不得不叹为知言也！袁枚才笔纵放，匪不丽；而根柢不深，气散神苶，偶用古语，多成赘疣。乐钧苍凉婉郁，微伤纤巧；彭兆荪警新不如，转以闲雅胜之；王昙《烟霞万古楼》文，隽桀廉悍，其病在过求生刬；而读彭兆荪文，则又嫌结调太熟。郭麐故为拗峭，边幅何窘；吴慈鹤有意妍冶，骨气不高。故知金玉其相，卓哉有斐，甚难其人！述《流变第三》。

[book_title]典型第四
余读义乌朱一新鼎甫《无邪堂答问》，论：“骈文自当以气骨为主，其次则词旨渊雅，又当明于向背断续之法。向背之理易显；断续之理则微。语语续而不断，虽悦俗目，终非作家。公牍文字如笺奏书启之类，不得不如此，其体自义山开之。惟其藕断丝连，乃能回肠荡气。骈文体格已卑，故其理与填词相通，潜气内转，上抗下坠，其中自有音节。多读六朝文则如之。”此体自以六朝为准；而“潜气内转，上抗下坠”，斯尤片言居要，可谓一字千金，信足树斯文之典型，而以发六朝之秘响者也！近人元和孙德谦隘堪纂《六朝丽指》一书，推大其谊，以为论衡；而矜诩奇秘，发端一序，谓：“丽辞之兴，六朝称极盛焉。余少好斯文，迄兹靡倦，握睇籀讽，垂三十年，见其气转于潜，骨植于秀。振采则清绮，陵节则纡徐。缉类新奇，会比兴之义；穷形抒写，极绚染之能。”可谓有味乎其言之也！反复耽玩，籀其所论，大指主气韵，勿尚才气；崇散朗，勿嬗藻采。其论以为：“骈文之有任、沈，犹诗家之有李、杜。彦升任昉用笔稍有质重处，不若休文沈约之秀润，时有逸气，为可贵也。孙君此论，与张天如不同。据博观彦升质重而臻遵古，远胜休文之秀润而流绮靡也。参观流变第三。然气体散朗之论，故自不可易。《诗品》云：‘昉既博物，动辄用事，所以诗不得奇。’然则彦升之诗，失在贪用事，故不能有奇致。吾谓其文亦然，皆由于隶事太多耳。语曰：‘文翻空而易奇。’以此言之，文章之妙，不在事事征实。若事事征实，易伤板滞。后之为骈文者，每喜使事而不能行清空之气，非善法六朝者也！六朝之文，无不用顿宕之笔。后人但赏其藻采，而于气体散朗，则不复知之。故即论骈文，能入六朝之室者，殆无多矣！”此崇散朗，勿嬗藻采之说也。又谓：“长沙王益吾先谦选《骈文类纂》四十六卷，其持论大旨，则在不分骈散而以才气为归。夫骈文而归重才气，此固可使古文家不复轻鄙，无所藉口。惟既言骈文，则当上规六朝；而六朝文之可贵，盖以气韵胜，不必主才气立说也。《齐书·文学传论》曰：‘放言落纸，气韵天成。’若取才气横溢，则非六朝真诀也。昌黎谓‘惟其气盛，故言之高下皆宜’。斯古文家应尔，骈文则不如此也。六朝文中往往气极遒炼，欲言不言；而其意则若即若离，上抗下坠，潜气内转。故骈文蹊径与散文之气盛言宜，所异在此。”此主气韵，勿尚才气之说也。主气韵，勿尚才气，则安雅而不流于驰骋，与散行殊科。崇散朗，勿矜才藻，则疏逸而无伤于板滞，与四六分疆。隘堪以为：“骈体与四六异。四六之名，当自唐始。李义山《樊南甲集序》云：‘作二十卷，唤曰《樊南四六》。’知文以四六为称，乃起于唐，而唐以前，则未之有也。且序又甲言之曰：‘四六之名，六博格五四数六甲之取也。’使古人早名骈文为四六，义山亦不必为之解矣。《文心雕龙·章句篇》，虽言‘四字密而不促，六字格而非缓’，此不必即谓骈文。不然，彼有《丽辞》一篇，专论骈体，何以无此说乎？吾观六朝文中，以四句作对者，往往只用四言，或以四字五字相间而出。至徐、庾两家固多四六语，已开唐人之先；但非如后世骈文，全取排偶，遂成四六格调也。”而骈文又与律赋异。隘堪以为：“骈文宜纯任自然，方是高格，一入律赋，则不免失之纤巧。《文心雕龙·诠赋》与《丽辞》各自为篇，则知骈文且不同于赋体。赋体出以雕纂，而骈文尤贵疏逸。”疏逸之道，则在寓骈于散。隘堪以为：“骈体之中，使无散行，则其气不能疏逸，而叙事亦不清晰。故庾子山信碑志诸文，述及行履，出之以散；每叙一事，多用单行，先将事略说明，然后援行故实，作成骈语以接其下；推之别种体裁，亦应骈中有散也。傥一篇之内，始终无散行处，是后世书启体，不足与言骈文矣！”呜呼！此彦和《文心》所为致叹于“气无奇类，文乏异采，则碌碌丽辞，昏睡耳目”者乎！隘堪之作，此为精覈！要删厥旨，用式多士。述《典型第四》。

[book_title]漫话第五
漫话者，无当弘旨，寻章摘句，亦足以发；其出前人，或识别，或亦不复；零珠碎玑，聊资谈隽而已。
昌黎云：“惟古于词必己出。”谭何容易！曹植《洛神赋》，词意多袭宋玉《高唐》、《神女》两赋，人之所知。而其格调，则有摹蔡邕以出变化者。蔡邕《篆势》曰：“颓若黍稷之垂颖。蕴若虫蛇之棼缊。”又曰：“远而望之，象鸿鹄群游，络绎迁延；迫而视之，端际不可得见，指挥不可胜原。”而《洛神赋》：“髣髴兮若轻云之蔽月，飘飘兮若流风之回雪。远而望之，皎若太阳升朝霞；迫而察之，灼若芙蕖出渌波。”其格调即摹蔡也。惟蔡出之以质重，而曹抒之以轻丽。即此可悟文章炉锤在我，自出变化之法。
孔穉珪《北山移文》曰：“高霞孤映，明月独举。”王僧达《祭颜光禄文》曰：“逸翮独翔，孤风绝侣。”造词虽同，用意不一。孔以喻空山之寂寥，王以况才士之不群。托兴不同，而磊落英多则一。
骈文以妃黄俪白为工丽；亦有以粗枝大叶臻古逸者。□北魏孝文帝《与太子论彭城王诏》曰：“清规懋赏，与白云俱洁；厌荣舍绂，以松竹为心。”吴均《与朱元思书》曰：“风烟俱净，天山共色。从流飘荡，任意东西。”沈炯《经通天台秦汉武帝表》曰：“甲帐珠帘，一朝零落；茂陵玉碗，遂出人间。”丽语能朴，绮语能疏，是也。骈文以惊红骇绿为华采，亦有以淡装素抹见雅练者。如谢庄《月赋》曰：“白露空，素月流天。”又曰：“气霁地表，云敛天末。洞庭始波，木叶微脱。”江淹《别赋》曰：“春草碧色，春水绿波。送君南浦，伤如之何！”梁元帝《采莲赋》曰：“夏始春余，叶嫩花初。”庾信《小园赋》曰：“一寸二寸之鱼，三竿两竿之竹。”又曰：“落叶半床，狂花满屋。”又曰：“燋麦两瓮，寒菜一畦。”朴语能丽，质语能隽，是也。姿采幽茂，古力蟠注，是六朝人真实本领。
骈文之奇语生撰者，未能葩采迅发。而葩采迅发者，又非奇语生撰。鲍照《登大雷岸与妹书》曰：“陵跨长陇，前后相属；带天有匝，横地无穷。”又《石帆铭》曰：“崩涛山坠，郁浪雷沉。”又《飞白书势铭》曰：“绝锋剑摧，惊势箭飞。”江淹《建平王聘隐逸教》曰：“迹绝云气，意负青天。”突兀嵚，操调险急，此之谓“奇语生撰”。谢朓《辞隋王子隆笺》曰：“白云在天，龙门不见；去德滋永，思德滋深！唯待青江可望，侯归艎于春渚；朱邸方开，效蓬心于秋实。”梁元帝《荡妇秋思赋》曰：“愁萦翠眉敛，啼多红粉漫。”徐陵《玉台新咏序》曰：“玉树以珊瑚作枝，珠帘以玳瑁为柙。”又曰：“琉璃砚匣，终日随身；翡翠笔床，无时离手。”庾信《谢赵王赍白罗袍袴启》曰：“程据上表，空谕雉头；王恭入雪，虚称鹤氅。未有悬机巧绁，变奇文。凤不去而恒飞；花虽寒而不落。”又《梁东宫行雨山铭》曰：“树入床头，花来镜里；草绿衫同，花红面似。”绮藻宣茂，举体华赡，此之谓“葩采迅发”。顾未有葩采既能迅发，而句法又极生刬者。惟吴均《与顾章书》曰：“森壁争霞，孤峰限日；幽岫含灵，深谿蓄翠。”刘令娴《祭夫徐悱文》曰：“雹碎春红，霜雕夏绿。”造语既极生刬，葩采亦复迅发。二难之并，得未曾有！
庾信“草绿衫同，花红面似”之句，与刘令娴“雹碎春红，霜雕夏绿”同一纷红骇绿。然庾犹见景生情，文人惯技；刘则翻空出奇，词笔非常。《梁书·刘孝绰传》：“悱妻文尤清拔。悱，仆射徐勉子，为晋安郡，卒，丧还京师。妻为祭文，辞甚凄怆。勉本欲为哀文，既睹此文，于是阁笔。”可谓奇才！
邱迟诗，钟嵘《诗品》谓其“点缀映媚，似落花依草”。今读邱迟《与陈伯之书》，通篇情文并茂，中曰：“暮春三月，江南草长；杂花生树，群莺乱飞。见故国之旗鼓，感平生于畴日。抚弦登陴，岂不怆恨！”借景生情，真有“点缀映媚，落花依草”之致。
自古名篇，不嫌依放。江淹《诣建平王上书》，依放邹阳《狱中上书自明》；梁简文帝《与刘孝仪令》、陈后主《与江总书》，依放魏文帝《与朝歌令吴质书》。不止司马相如《子虚》、《上林赋》。为扬雄《羽猎》、《长扬》两赋之蓝本也！徐陵《上梁元帝表》，有曰：“青羌赤狄，同畀豺狼；胡服夷言，咸为京观。”而与《王僧辩书》，亦用此一联。骈文之作，造语为难，虽一人为之，不免录旧。不止庾信《三月三日华林园马射赋》“落花与芝盖齐飞，杨柳共春旗一色”句，为王勃《滕王阁序》“落霞与孤鹜齐飞，秋水共长天一色”两句之套调也。
孙隘堪《六朝丽指》曰：“骆宾王代徐敬业传檄天下，文为当时传诵，后世亦多称之。其中用‘良有以也’、‘岂徒然哉’，以数虚字作对。六朝文则无是也。梁简文帝《与刘孝仪令》：‘惟与善人，此为虚说；天之报施，岂若是乎！’萧子良《与荆州隐士刘虬书》：‘有是因也，何其畅欤！’又梁元帝《与武陵王书》：‘傥遣使乎，良所迟也。’凡若此类，不过以跌宕出之，未有行之属对中者。尝观《李义山文集》，亦时有宾王句调。然后知唐代骈体，易失宽博，不及六朝之散逸矣！”
李白、杜甫以盖代诗名，鼓吹盛唐，其文远不逮其诗；然当四杰之后，而不规规于四杰之窠臼，则李、杜之骈文，亦足以自树一帜矣！李白集中《送蔡十序》，有“朗笑明月，时眠落花”一联，《送张祖监丞序》，有“紫禁九重，碧山万里”一联。大抵涉笔成趣，不待规削而自圆。唐之骈文，间以散文，犹汉之散文，间以骈文耳。杜甫之文，如《画马赞》之类，四言雅炼，虽不足以比两京，视六朝则有过之矣！
元稹、白居易皆能古文。元稹滔滔清绝，白居易洒洒敷词，皆可传诵。其骈体亦擅场，而文词每多浮丽。求其典重者，如元稹《追封宋若华河南郡君制》曰：“司徒之妻有礼，齐加石窌；廷乡之母有德，汉置封邱。”《授牛元翼深冀等州节度制》曰：“鹰隼击则妖鸟除，弧弓陈而天狼灭。”皆字字矜炼矣！白居易《太湖石记》曰：“有盘物秀出如灵邱鲜云者，有端严挺立如尊官神人者，有缜润削成如珪瓒者，有廉稜锐刿如剑戟者。”奇峭幽挈，句句锤炼，尤为古调独弹者也！
明潇湘张燧和仲《千百年眼》曰“杜牧之《阿房宫赋》云：‘六王毕，四海一；蜀山兀，阿房出。’陆作《长城赋》云：‘干城绝，长城列；秦民竭，秦君灭。’辈行在牧之前，则《阿房宫赋》又祖《长城》句法矣。牧之云：‘明星荧荧，开妆镜也；绿云扰扰，梳晓鬟也。渭流涨腻，弃脂水也。烟斜雾横，焚椒兰也。雷霆乍惊，宫车过也。辘辘远听，杳不知其所之也。’盛言秦之奢侈。杨敬之作《华山赋》，有云：‘见若咫尺，田千亩矣；见若环堵，城千雉矣；见若杯水，池百里矣；见若蚁蛭，台九层矣；蜂窠联联，起阿房矣；小星荧荧，焚咸阳矣。’《华山赋》杜司徒佑已常称之。牧之乃佑孙也，当是效敬之所作信矣。文章以不蹈袭为难也！”
宋钱唐释文莹道温撰《玉壶清话》，载：“杜审琦，昭宪皇太后之兄也，建宁州节，一旦请觐。审琦视太祖、太宗，皆甥也。一日，陈内宴于福宁宫，昭宪后临之。祖宗以渭阳之重，终宴侍焉。及为寿之际，二帝皆奉觞列拜。乐人史金著者，粗能属文，致词于帘陛之外，其略曰：‘前殿展君臣之礼，虎节朝天；后宫伸骨肉之情，龙衣拂地。’”眼前指点，亦自得体。又载：“钱熙泉南才雅之士，进《四夷来王赋》万余言。太宗爱其才，擢官职。有司请试。上笑曰：‘试官前进士赵某亲自选中。’尝撰《三钓酸文》，举世称精绝。略曰：‘渭川凝碧，早抛钓月之流；商岭排青，不逐眠云之侣。’又曰：‘年年落第，春风徒泣于迁莺；处处游，夜雨空伤于断雁。’其千言，率类于此。卒，乡人李庆孙为诗哭之曰：‘《四夷》妙赋无人诵，《三钓酸文》举世传。’”全文不见，就其断句，调采葱菁，亦可玩诵。又曰：“曾鲁公垂八十，笔力尚完。时曾子宣内翰守鄱阳，手写一柬慰之，略云：‘扶摇方远，六月去而不息；消长以道，七日自当来复。’吾友中秘书杨经臣博赡才雅，尝诵之经日，谓余曰：‘此非知其然，而神驱气使之为尔！’”
晋江曾慥端伯撰《高斋漫录》载：“董禹川浚长于四六，尝有云：‘八十日归去来兮，九万里抟扶摇者。’又云：‘声闻于天，方类在阴之鹤；时控于地，有同决起之鸠。’又云：‘考父再命而偻，靡获循墙；孟轲千里而来，敢云利国。’”语亦浑脱。
金华吕祖谦伯恭撰《宋文鉴》，而杨亿表启，亦见采录。亿为文舂容大雅，无唐末五代衰飒之气。其《驾幸河北起居表》曰：“毳幕稽诛，銮舆顺动。羽卫方离于象魏，天威已震于龙荒。慰边氓徯后之心，增壮士平戎之气。臣闻涿鹿之野，轩皇所以亲征；单于之台，汉帝因而耀武”云云。铿锵鼓舞，可谓有典有则矣。《贺刁秘阁启》曰：“群玉之府，图籍攸归。承明之庐，俊贤所聚。自非兼该文史，洞达天人，擅博物之称，负多闻之益，则何以掌兰台之秘记，辩鲁壁之古文！克分亥豕之非，荣对鬼神之问，允资鸿博，式副选抡”云云。词笔爽洁，颇有逸气。厥后欧、苏四六皆以气行，晁无咎又以情胜，各自名家。
南宋骈文，德兴汪藻彦章《浮溪集》为最著！藻学问博赡，为南渡后词臣冠冕，统观所作，大抵以俪语为最工。其代言之文，如《隆祐太后手书》、《建炎德音》诸篇，皆明白洞达，曲当情事；诏令所被，无不凄愤激发；天下传诵以比陆贽。说者谓其措辞得体，足以感动人心。如所称《隆祐太后手书》，告天下以立康王之故。其警句曰：“汉家之厄十世，宜光武之中兴；献公之子九人，惟重耳之尚在。”一时推为雅切。又《宋齐愈责词》曰：“义重于生，虽匹夫不可夺志；士失其守，或一言几于丧邦。”又《张邦昌责词》曰：“虽天夺其衷，坐愚至此；然君异于器，代匮可乎！”跌宕昭彰，皆当时所谓四六名篇，脍炙人口者。其次当推鄱阳洪适景伯《盘洲集》。适以词科起家，工于俪偶。其弟迈尝举所草《张浚免相制》、《王大宝致仕制》、《浙东谢表》、《生日诗词谢启》诸联，载于《容斋三笔》。然考适自撰小传，自其少时《拟复得河南贺表》，即有“齐人归郓、之田，宣王复文、武之境”句，为作者所称。其内外诸制，亦皆长于润色。如绍兴间知制诰，草《亲征诏》，有曰：“岁星临于吴分，冀成淝水之功；斗士倍于晋师，当决韩原之胜。”隶事稳称，辞亦遒健。陆游以诗名，而文不甚著；然观其《贺礼部郑侍郎启》，有曰：“文关国之盛衰，官以人而轻重。吁俊尊上帝，岂止在玉帛钟鼓之间；敛福锡庶民，其必有典谟训诰之盛。”抑扬爽朗，可谓工雅得体者矣！
文人之笔，不足为依据，以其言不由衷也。如汪藻《贺李纲右丞启》云：“精忠贯日，正两仪倾侧之中；凛气横秋，挥万骑笑谈之顷。既名高而众媚，乃谗就而身危。士讼公冤，亟举幡而集阙下；帝从民望，令免胄以见国人。”其推崇可谓至矣！及纲为张浚所诬，落职，藻草制云：“朋奸罔上，有虞必去于欢兜。欺世盗名，孔子先诛夫正卯。专杀尚威，伤列圣好生之德；信谗喜佞，为一时群小之宗。”同一人也，前则美谀之如彼，后则丑诋之如此，而皆持之有故，言之成理，尚论者何所适从乎？又秦桧在相位，建一德格天阁。有朝士贺以启云：“我闻在昔，惟伊尹格于皇天；民到于今，微管仲吾其左衽。”词极浑雄；然试问秦桧足以当之乎！
秦桧子熹状元及第。李刘贺以启曰：“一经教子，素钦丞相之贤；累月笞儿，敢起邻翁之羡。”桧大喜。而汪藻贺启则曰：“三年而奉诏策，固南宫进士之所同；一举而首儒科，盖东阁郎君之未有。”桧父子大怒，遂以得罪，编管湖湘。同一颂谀，而论笔仗，则汪尤健于李也！
自六代以来，笺启即多骈偶；然其时文体皆然，非以是别为一格也。至宋而岁时通候、仕宦迁除、吉凶庆吊，无一事不用启，无一人不用启。其启必以四六，遂于四六之内，别有专门。南渡之始，吾郡孙觌仲益《内简尺牍》，一时称胜，犹存古意。迨崇仁李刘公甫《四六标准》出，惟以流丽稳贴为宗，无复前人之典重；沿波不反，遂变为类书之外编，公牍之副本，而冗滥极矣！然刘之所作，颇为隶事亲切，措辞明畅。在此体中，可谓名家！
汝阴王铚性之撰《四六话》二卷，其书皆评论宋人表启之文，六代及唐，词虽骈偶而格取浑成。唐末五代，渐趋工巧。如罗隐代吾祖吴越武肃王《贺唐昭宗更名晔表》，所谓“右则虞舜之全文，左则姬昌之半字”，当时以为警策，是也。宋代沿流，弥竞精切，故铚之所论，亦但较胜负于一联一字之间。至周必大等承其余波，转加细密；终宋之世，惟以隶事切合为工，组织繁碎，而文格日卑，皆铚之论导之也。稍后上蔡谢伋景师撰《四六谈尘》一卷，其论四六，则以命意遣词分工，拙以视铚之寻章摘句者，所见为远胜之。至谓“四六施于制、诰、表奏、文檄，本以便宣读，多以四字六字为句。宣和间多用全文长句为对。习尚之久，至今未能全变，前辈无此格。”又谓：“四六之工，在于翦裁。若全句对全句，何以见工！”尤切中南宋之弊。
逊清骈文，名家者甚多，然亦时有利钝。福州梁章钜茝林《退庵随笔》曰：“四六文纯用六朝体格，亦恐非宜，惟有分唐四六、宋四六两派，各就性之所近而学之。唐四六又当分为两层：有初唐之四六，王子安勃为之首，以雄博为宗；本朝之陈维崧似之；有中唐以后之四六，李义山商隐为之首，以流丽为胜；本朝之吴绮似之。宋四六无专家，各以新巧为工，近南昌彭文勤公所辑《宋四六选》已具崖略；本朝之章藻功似之。今欲为四六专家，则当先读《萧选》及徐、庾二集，而参以初唐《四杰集》、李义山《樊南甲乙集》、彭文勤公《宋四六选》，以及《陈检讨四六》、《林蕙堂集》、吴绮著。《思绮堂集》，章藻功著。则源流正变，自可了然于胸。”又曰：“近人四六体格，以孔巽轩检讨广森为最正。检讨尝言：骈体文以达意明事为主。不尔，则用之婚启，不可用之书札；用之铭诔，不可用之论辨；真为无用之物。六朝文无非骈体，但纵横开阖，与散体文同也。”又曰：“徐庾集必须熟读。此外四杰即当择取，须避其平实之弊。第一音节近古。庾文‘落花与芝盖齐飞，杨柳共春旗一色’为王子安所袭用。若删却‘与’、‘共’二字，便成俗响。陈其年维崧‘四围皆王母灵禽，一片悉嫦娥宝树’，此调殊恶；在古人，宁以两‘之’字易‘灵’、‘宝’二字也！”又举杨炯《少姨庙碑》云：“蒋侯三妹，青溪之轨迹可寻；虞帝二妃，湘水之波澜未歇。”以为“未歇二字，耐人玩读，今人必不能到。”至云：不可用经典奥衍之字及制举文柔滑之句，则不足于宋四六一派矣！包慎伯《答董晋卿书》曰：“仆家无藏书，少不涉学，独好《文选》。辄效为之，以古为师，以心为范。后乃得唐以来赋千余首，检其长篇巨制，殊无可观；惟韩退之《感二鸟》、张文潜‘酷暑’，差当意耳。成童事斯，越三四年，内省外方，邈尔无偶。暨出游江淮间，乃见近人窦东皐侍郎光鼐作，骎骎有慕古之意。伐材近而隶事杂，气象窘迫。大兴朱相国珪有进御文五十余首，华赡胜窦氏，意卑不能尊其体。张孟迟进士腾蛟步趋朱氏而加修饬，然贪多之弊更甚！尊舅氏张皐文编修惠言识字谐韵，而外腴内竭。金朗甫庶常式玉承编修之指授，用意秀宕，而怯薄无以自立。斯数君者，固已魁然迥出，卓立颓流，质诸古人柔厚之旨，未窥一间。仆以奔走风尘，弱冠废学，常叹生秉殊分，使不迫于饥寒，以三年余暇，沉浸遗编，源于《风》、《骚》，以端其旨，以息其气；播于子史，以广其趣，以饬其势；通于小学，以状其情，以壮其泽；汇于古集，以练其神，以达其变。则虽不能追踪汉、魏，力崇淳质；悱恻雅密，接武鲍、庾，其庶几矣。”此其言虽为论赋而发，然赋者铺采摛文，骈文之大宗。朱鼎甫《无邪堂答问》曰：“文章未论工拙，先论雅俗。如莲裳乐钧《答王痴山书》有云：‘眼与碧疏，意将红断。’欲学齐、梁，乃落俗调。凡此皆可类推。”细籀三君之论，则于骈文之取径及雅俗，可以得其指要；举一反三，所贵好学深思，心知其意耳！
自来为骈文者，非博之难，而雄为难。然不雄而博，喜用古事，弥见拘束。钟嵘《诗品》曰：“大明泰始中，文章殆同书抄。近任昉王元长融等词不贵奇，竞须新事。尔来作者寖以成俗，遂乃句无虚语，语无虚字；拘挛补衲，蠹文已甚。”此则博而不雄之弊也。然则如何而能为雄也？毛稚黄为《湖海楼俪体文序》曰：“能于属词隶事之中，极其开合；不外青媲白之法，自行跌宕。政如山阴楷书，而具龙跳虎卧之奇；杜陵排律，乃得歌行顿挫之致。”陈维崧之文，未能臻此，然真状写得雄博二字出。
康熙中，安南国进贡，其表文云：“外国之丸泥尺土，不过中国飞埃；异域之勺水蹄涔，原属天家雨露。”嫣润有致。乾隆中，有某镇李总兵，诏赐以御制诗全部。谢表有云：“乍聆天语，真目所未睹之奇；欲赞微词，凛口不能言之惧。”浑脱浏亮，妙在适如其分。
高映川丈汝琳为余言：咸同间，吾邑有邹钺者，字少仪，工笔札，为人作乞贷书，有曰：“燃眉之急，无过于目前；援手之恩，有待于足下。”开合动宕，真有弹丸脱手之妙！不廑隶事稳称已也！
晚清骈文，以南皮张之洞孝达为大家，刊有《广雅堂骈文》，其撰《书目答问》，江阴缪荃荪筱珊捉刀。入后《姓名略》，于骈体文家注曰：“国朝彭元瑞《恩余堂经进稿》用宋法。今人《示朴斋骈文》则用唐法。”按《示朴斋骈文》，归安钱振伦楞仙作也，坊间有刻本。
侯官陈石遗先生衍为《广雅堂骈文注叙》曰：“凡人读书，各有其专注之处。不审其所专注，有引用并非僻书而瞠目莫晓者。乾嘉间孔巽轩治《大戴》，则专用《大戴》中语。孙渊如星衍治《墨子》，则辄用《墨子》中语。巽轩又喜用《新序》、《说苑》中语，初非僻书也。余友许豫生君注吴山尊鼐所选《八家四六文》，若《问字堂》孙星衍集。之‘呼啸若瑾’，《仪郑堂》之‘不兵霍虎’、‘设妃若庙’皆阙如。不知其为作者所常用之书耳。张广雅相国在近代达官中最称博洽，四部罔不探，而尤熟《资治通鉴》。诗文骈散罔不作。余常以奏议第一，诗次之，骈体文次之。生平文字，务博大昌明，不为奥衍僻涩以号称高古，而用事尤见雅切。故往者为骈文寿李少荃相国，先使屠敬山大令寄属稿，篇二千言。广雅易其八九。敬山骈文在近贤中不作第二人想。此篇刻在《结一宦集》中，风格视广雅为高；然广雅作光明俊伟、切当自己身分，非屠作所及。两文并存，可以方郑亚之改李义山、昌黎之改卢玉川矣。”论读书各有专注，可为骈文家作注者法。
谈骈文者，莫备于乌程孙梅松友《四六丛话》，而惜其辞涉曼衍，又限于四六一体。仆兹所陈，逊其繁富，而亦无其支曼；蕲于启示涂径，津逮求学。词出谈屑，指归挈要。而镕裁自我，语无相袭，虽非巨帙，要为别裁。述《漫话第五》。
注解：
[1]　据上海大华书局1934年版校印。
[2]　崧，原作“嵩”。

        </div>
      </div>
    </div>
  </div>
</div>
<!--update:2025-08-30 10:08:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>