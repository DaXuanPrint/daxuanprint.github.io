<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="原序,卷一·说今,卷二·说古,卷三·说明,卷四·说器上,卷五·说器中,卷六·说器下,跋,陶说全文在线阅读,陶说全文在线下载,大玄古籍书库">
<meta name="description" content="清代陶瓷著作。朱琰撰。6卷。分说今、说古、说明、说器4篇。卷一《说今》篇,有饶州窑和陶冶图说2节;卷二《说古》篇,有原始和古窑考2节;卷三《说明》篇,有饶州窑和造法2节;卷四至卷六《说器》篇,上溯唐虞、周商,下至唐、宋、元、明,依照历史沿革,按窑、按器分条叙述,广征博引,但不加评述。此书按陶瓷器出现的顺序作历史性介绍,叙述了明、清两代饶州窑和其他代表性官窑的瓷器及制造技术,是较详尽系统地论述古代陶瓷的著作,是一部著名的陶瓷史。初刻于乾隆三十九年(1774),称鲍廷博本。以后曾多次重刻,传本较多。_陶说_全文在线阅读_陶说_全文在线下载_大玄古籍书库">
<title>陶说_朱琰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">陶说</span> <br/>
          作者： <span class="inputVal" id="bkauthor">朱琰</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,陶瓷,完结</span> <br/>
          字数： <span class="inputVal" id="bknum">[book_length]40437</span> <br/>
          说明： <span class="inputVal" id="bkdec">清代陶瓷著作。朱琰撰。6卷。分说今、说古、说明、说器4篇。卷一《说今》篇,有饶州窑和陶冶图说2节;卷二《说古》篇,有原始和古窑考2节;卷三《说明》篇,有饶州窑和造法2节;卷四至卷六《说器》篇,上溯唐虞、周商,下至唐、宋、元、明,依照历史沿革,按窑、按器分条叙述,广征博引,但不加评述。此书按陶瓷器出现的顺序作历史性介绍,叙述了明、清两代饶州窑和其他代表性官窑的瓷器及制造技术,是较详尽系统地论述古代陶瓷的著作,是一部著名的陶瓷史。初刻于乾隆三十九年(1774),称鲍廷博本。以后曾多次重刻,传本较多。</span> <br/>
          封面： <span class="inputVal" id="bkimg">Z_13436.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]陶说
[book_author]朱琰
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,陶瓷,完结
[book_length]40437
[book_dec]清代陶瓷著作。朱琰撰。6卷。分说今、说古、说明、说器4篇。卷一《说今》篇,有饶州窑和陶冶图说2节;卷二《说古》篇,有原始和古窑考2节;卷三《说明》篇,有饶州窑和造法2节;卷四至卷六《说器》篇,上溯唐虞、周商,下至唐、宋、元、明,依照历史沿革,按窑、按器分条叙述,广征博引,但不加评述。此书按陶瓷器出现的顺序作历史性介绍,叙述了明、清两代饶州窑和其他代表性官窑的瓷器及制造技术,是较详尽系统地论述古代陶瓷的著作,是一部著名的陶瓷史。初刻于乾隆三十九年(1774),称鲍廷博本。以后曾多次重刻,传本较多。
[book_img]Z_13436.jpg


[book_title]原序
嗜古之士，类及锺鼎尊彝之属，多有记录。董逌、刘敞、洪迈诸君子而外，《宣和博古图》致为大备，独窑器并无专书。近世《格古要论》一编，亦寥寥数则，观者莫能餍饫。海盐朱子桐川乃以《陶说》六卷见示，说今、说古、说器，犁然秩然，独致详焉。顾官、哥、定、汝，其为窑也，不一其地。自有明以来，惟饶州之景德镇独以窑著。在明代以中官莅其事，往往例外苛索，赴役者多不得直，民以为病。我国家则慎简朝官，给缗与市肆等，且加厚焉，民乐趋之。仰给于窑者日数千人，窑户率以此致富，以故不靳工，不惜费，所烧造每变而日上，较前代所艳称与金玉同珍者，有其过之，无不及也。不有所纪载，后世其何述焉？桐川此书，谓之为陶人之职志可也，谓之为本朝之良史可也。后之视今，因器以知政，固不独为博雅君子讨论之资矣。是为序。新建裘曰修

[book_title]卷一·说今
○饶州窑
皇朝顺治十一年，造龙缸、栏板等器，未成辄止，恐累民也。康熙十九年，始遣内务府官驻厂监督。向有上工夫泒饶州属邑者，悉罢之。每开窑，鸠工庀材，动支内府。按时给直，与市贾适均。运器亦不预地方，一切不妨吏政事，官民称便，所造益精。迩年以来，古礼器尊、罍、彝、鼎、卣、爵之款制，文房砚屏、墨床、书滴、画轴、秘阁镇纸、司直，各适其用。而于中山毛颖，先为之管，既为之洗，卧则有床，架则有格，立则有筒。仿汉人双钩碾玉之印章，其纽法为驼、为龟、为龙虎、为连环、为瓦。印色之池，或方、或圆、或棱，可助翰藻。养花之室，二寸、三寸至五六尺；圆如壶，圆而下垂如胆，圆而侈口庳下如尊，廉之成角如觚，直如筒，方如斗；而口或弇，形或扁，截方、圆、棱之半而平其背，可挂壁，为式不一。书画清防之版，有枕屏、有床屏、爪杖、钵塞、黑白子闲适之具。百摺、分裆、鳅耳、索耳、戟耳、六棱、四方、直脚、石榴足、橘囊诸款，蜡茶、金、藏经诸色，烧香之炉，可备燕赏。饭七、茶匙、齐之器，蜡斗、醋滴、澡盘、镫锭、方圆之枕、盆盎、瓮钵、柈、案，可充日用。搔头、簪导、合欢之璫、大小合子，香泽粉黛之所储藏，可供闺幨。至于斗茶、曹饮、馈食之所需，壶、尊、碗、碟，为类更繁，难以枚举。其规范，则定、汝、官、哥、宣德、成化、嘉靖、佛郎之好样，萃于一窑。其彩色，则霁红、矾红、霁青、粉青、冬青、紫绿、金银、漆黑、杂彩，随宜而施。其器品，则规之、万之、廉之、挫之，或崇或卑、或侈或弇、或素或采、或堆或锥。又有瓜瓠、花果、象生之作。其画染，则山水、人物、花鸟写意之笔，青绿渲染之制，四时远近之景，规模名家，各有元本。于是乎戗金、镂银、琢石、髤漆、螺甸、竹木、匏蠡诸作，无不以陶为之，仿效而肖。近代一技之工，如陆子刚治玉、吕爱山治金、朱碧山治银、鲍天成治犀、赵良璧治锡、王小溪治玛瑙、蒋抱云治铜、濮仲谦雕竹、姜千里螺甸、杨埙倭漆，今皆聚于陶之一工，以之泄造化之秘，以之佐文明之瑞。有陶以来，于兹极盛。此无他，人心优裕，人力宽闲，地产物华，应运而起，有必然矣。
○《陶冶图》说
乾隆八年五月，内务府员外郎，管理九江关务唐英，遵旨由内廷交出《陶冶图》二十张，次第编明，为作《图说》，进呈御览。谨就所编，录其大略，附以管见，用志一时陶器之所由盛云。
其一曰采石制泥石产江南徽州祁门县坪里谷口二山，距窑厂二百里。开窖采取，剖之，中有黑花如鹿角菜者，土人藉溪流设轮作碓，春细淘净，制如土砖，名曰白不（敦上声，凡造瓷泥土，皆从此名，盖景德土音也）。色纯质细，用制脱胎、填白、青花、圆琢等器。别有高岭、玉红、箭滩数种，皆出饶州府属境内，采制法同白不。止可参和制造，于粗器为宜。
〔按〕饶窑陶土初采于浮梁新正都麻仓山。万历时，麻仓土竭，复采于县境内吴门托至祁门，而三易其地矣。《考工记》言「五材之饬」曰，「凝土以为器」，凝训坚，坚其土而后可为器，故治土曰抟埴之工。粘土为埴，抟之言拍，则夫白不之制，是抟埴之始。
其二曰淘炼泥土
淘炼之法：以水缸浸泥，木钯翻搅，漂起渣滓过以马尾细箩，再入双层绢袋，始分注过泥匣钵，俾水渗浆稠；用无底木匣，下铺新砖数层，覆以细布大单，将稠浆倾入，紧包，砖压吸水；水去成泥，移置大石片上，用铁锹翻扑，令实，以便成器。凡各种胚胎，不外乎此。惟分类按方加配材料，以别其用。
〔按〕「陶」字从阜，从，即窑字。「淘」亦从，窑之初事，始乎淘土，得水而柔也。宋瓷，修内司所造，澄泥为范，极其精致，淘所以澄之也。故《格古要论》于定器，曰土脉细白滋润，于汝器，曰土脉滋润。《蓉槎蠡说》言：陶器土骨紫白，为料法在水法、火法、画法之上。淘炼之功重矣。
其三曰炼灰、配釉
釉无灰不成。釉灰出乐平县，在景德镇南百四十里，以青白石与凤尾草制炼，用水淘细而成，配以白一个细泥，调和成浆，按器种类以为加减，盛之缸内。用曲木横贯铁锅之耳，以为渗注之具，其名曰盆。泥十盆，灰一盆，为上釉；泥七八，灰二三，为中釉；若平对，或灰多，为下。
〔按〕昔称陶器，曰油色莹澈，油水纯粹。无油水曰骨，油即今之釉也。「油」读去声，通用。后之制字者，主于分别，《俗书刊误》曰：瓷漆光曰「<光油>」，或作「釉」字。初起不脱油字，加光为异，嫌其笔墨之繁，省从由，偏旁从采，采即光义，六书之例合矣。《正字通》又出「泑」字，曰窑器色光滑者俗曰「泑」。泑本昆仑泽名，亦假借为用。志书作「由」，古无此字，想亦俗之所改。一字而转辗变易，迄无所定。从古则油为是，通俗则釉为近，釉之利用在于光，油含光义，采言光采，泑、由皆失此旨。<光油>字累重，今从《图说》作釉。后卷引书有从泑、从由者，悉改从釉，以归画一。
其四曰制造匣钵
瓷坏宜净，一沽泥滓，即成斑驳，且窑风火气冲突伤坏，此所以必用匣钵也。匣钵之泥出景德镇东北里淳村，有黑、白、红三种，又宝石山有黑黄沙一种。配合成泥，入火烧炼。造法用轮车，与拉坏之车相似。不必过细，微干略加旋削，入窑空烧一次，方可应用，名曰镀匣。而造匣钵之匠，亦尝用此泥造砂碗，为本地乡村坯房人匠家常使用。
〔按〕旧制：窑有六，匣窑居一，作有二十三，匣作居一。火烈土柔，匣所以护坏者，故必专事而后可应用。铸铜者，先用蜡作模，加以款识，再入桶中。桶外以澄泥和水，日浇之，旋干旋浇，令厚足以遮护，于是去桶板留窍，以入铜汁。其具不同，其理则一。土未人火则柔，非护不受冶。铜初出火则流，非护不受熔，曲成万物，造化之心也。
其五曰圆器修模
圆器之造，每一款式，动经千百。不有模范，断难画一。其模子必须与原样相似，但尺寸不能计算。生坏泥松性浮，经火，则松者紧，浮者实。一尺之坏，止七八寸，伸缩之理然也。欲求立坏之准，必先模子，故模匠不曰造而曰定。一器非修数次，尺寸款式出器时定不能吻合。必熟谙火候泥性，方能计算加减以定模范。此匠一镇推名手者，不过三两人。
〔按〕《考工记》：抟埴之工，器中，豆中县。郑氏注云：读如车辁之辁，既拊泥而转其均，<寸>其侧，以拟度端。其器县县绳，正豆之柄。今之模子，其亦中中县之遗意与？《记》之篇首云：国有六职，百工居其一焉。而审曲面势，以饬五材，叙于王公坐论，士大夫作行之下。郑司农云：审察五材曲直、方面、形势之宜以治之，此工良不易矣！
其六曰圆器拉坏
器之制不一，方瓣棱角者，则有镶雕印削之作。圆器就轮车拉坏，盘、碗、锺、碟等器，大小分二作。大者主一尺至二三尺，小者主一尺以下。车如木盘，下设机轴，俾旋转无滞，则所拉之坏无厚薄偏侧之患，故用木作随时整治。又有泥作，抟泥融结，置车盘。拉坏者坐车架，用一竹杖拨车走轮，双手按泥，随其手法之屈伸收放以定圆器款式。
〔按〕《通雅》云：「古于」、「宋于」、「四罗」、「六罗」，景德镇碗碟式也。即此以推，器不一式，而式之同者，必贵画一。有模子以定其规制，有轮车以使之整齐，条理之始，精密如此。王充《论衡》云：陶者用土为簋廉，器形已成，不可小大，夫欲其小大之不可，所以营度于未成之时者当何如。簋廉者，汉时成土器之具也。凡器之成，各有依准。《通俗文》云：以土曰型，以金曰熔，以木曰模，以竹曰范。
其七曰琢器做坏
瓶、罍、尊、彝，皆名琢器。其圆者，如造圆器之法，用轮车拉坏。候干，仍就轮车刀镟。定样后，以大羊毫笔蘸水洗磨，俾极光洁。然后吹釉入窑，即成白器。如画料罩釉，即为青花。其镶方棱角之坏，用布包泥，以平板压之成片，以刀裁之成段，用原泥调和黏合。又有印坏一种，从模中印出，制法与镶方同。镶印二种，洗补磨擦，与圆琢器同。凡有应锥拱、雕镂者，侯干定付样，与专门工匠为之。
〔按〕《事物绀珠》云：窑器方为难。方何以难也？出火后，多倾欹坼裂之患，无疵者鲜。造坏之始，当角者廉之，当折者挫之，当合者弥缝之。隐曲之处，虑其不和；上下前后左右，虑其不均，故曰方为难。若圆器浑成，固由手法之准，而车已当人力之大半，不如方棱之全资乎人巧也。印坏有模，「唐碗脱」见高宗时民谣，为造碗之模。土室为瓯脱，谓土室如瓯之脱。瓯脱，亦造瓯之模也。其外有堆器，有锥器，堆者用，白泥堆坏上，以笔堆成花样。锥者，坏上用锥锥成花样。印作、锥作、各有专工。
其八曰采取青料
瓷器青花、霁青大釉，悉藉青料。出浙江绍兴、金华二府所属诸山。采者入山得料，于溪流漂去浮土，其色黑黄，大而圆者为上青，名「顶圆子」，携至镇，埋窑地三日，取出，重淘洗之，始出售。其江西、广东诸山产者，色薄不耐火，止可画粗器。
〔按〕晋曰缥瓷，唐曰千峰翠色，柴周曰雨过天青，吴越曰秘色，其后宋瓷虽具诸色，而汝器宋烧者，淡青色；官窑以粉青为上；哥窑、龙泉窑，色皆青；陶器青为贵也。白地青花，亦资青料。明宣德用苏泥勃青，嘉靖用回青。青非不佳，然产地太远，可得而不可继。工匠之弊，又不胜防也。
其九曰拣选青料
青料拣选，有料户专司其事。黑绿润泽，光色全者为上选，仿古霁青、青花，细器用之；虽黑绿而欠润泽，祗供粗瓷；至光色全无者，一切选弃。用青之法，画坏上罩以釉水，入窑烧成，俱变青翠。若不罩釉，其色仍黑。火候稍过，所画青花亦多散漫。青中有「韭菜边」一种，独为清楚，入火不散，细器必用之。
〔按〕明用回青法：先敲青，用捶碎之。拣有朱帡砂斑者为上，有银星者为次，约可得十分之二。其奇零琐碎，碾之入水，澄定，约可得二十分之一，所得亦甚少。选料不精，出器减色。故必属之料户专司。
其十曰印坏、乳料
拉成之坏，候干定，用修过模子套上以手按拍，使周正匀结，然后退下，阴干，以备旋削至画瓷所需之料，宜极细，粗，则起刺不鲜。每料十两为一钵，专工乳研，经月，始堪应用。乳法：用研钵，贮矮凳。凳装直木，上横一板，镂空以受乳钵之柄。人坐凳，握槌乳之。每月工直三钱，亦有乳两钵，夜至二更者，倍之。老幼残疾藉此资生焉。
〔按〕画器调色，与画家不同。器上诸色必出火而后定。配合调剂，前人有经验之方，毫厘不得差。又须极细极匀，则色透骨而露彩。古瓷五彩，成窑为最。其点染生动，有出于丹青家之上者。画手固高，画料亦精。今增洋彩一种，绚艳夺目，而于象生及仿古铜器、紫檀、雕竹、螺甸各种，惟妙惟肖，画料得法之明效可验也。
其十一曰圆器青花
青花圆器，一号动累百千，若非画款相同，必致参差，难以识别。故画者学画不学染，染者学染不学画，所以一其手，不分其心也。画者、染者，分类聚一室，以成画一之功。至如边线青箍，出旋坏之手，识铭书记，归落款之工。写生以肖物为上，仿古以多见能精，此青花之异于五彩也。
〔按〕《考工记》设色之工五：画、缋、锺、筐、。锺染羽，练丝，筐人阙，画、缋则合称之曰画缋之事。贾公彦《疏》云：二者别官同职，共其事者，画缋相须也。画，即画也；缋，为染采之事，即染也。分为二作，聚处一室，其即古「别官同职」之义与？
其十二曰制画、琢器
琢器有方、圆、棱、角之殊，制画有彩绘、雕镂之异。仿旧须宗雅则，肇新亦有渊源。或相物而赋形，亦范质而施采。
〔按〕古器仰曰山文，俯曰叶文。而以云回为之盘旋。有款有识，三代已然。汉《贡禹传》云：杯案画文，画金银饰，则凡日用之具烂然也。陶器彩画盛于明，其大半取样于锦段。写生、仿古，十之三四。今瓷画样十分之，则洋彩得四，写生得三，仿古二，锦段一也。愚窃谓《三礼图》《博古图》《古玉图》，画法略备，锺鼎款识，具载于薛尚功之书。能仿古为之，当夌定轹汝，驰官骤哥，而与尊彝并重矣。
其十三曰蘸釉、吹釉
圆琢青花与仿古官、哥、定、汝等器，均须上釉入窑。上釉旧法，将琢器之方长棱角者用羊毛笔蘸釉上器，失之不匀。至大小圆器，浑圆琢器，俱在缸内蘸釉。有轻重且多破，故全器难得，今于圆器之小者，仍于缸内蘸釉，其琢器与圆器大者，用吹釉法。截径寸竹筒，长七寸，口蒙细纱，蘸釉以吹，吹之遍数，视坏大小与釉之等类为多寡之差，多至十七八，遍少亦三四。
〔按〕《蓉槎蠡说》以垩泽为水法，垩泽，即釉也。定窑滋润，汝窑厚如堆脂，官窑莹澈。旧器釉重，大抵蘸釉不急能匀，重复蘸之，故莹厚者多也。昔人论棕眼蟹瓜，以别旧器则云尔。其实亦垩中心小疵，正坐此耳。吹釉之法，补从前所未有，用之良便。又《博物要览》云：有一种复烧者，取旧官哥瓷器，如炉欠耳足，瓶损口棱，以旧补旧，加以釉药，一火烧成，与旧制无二。但补处色浑然，得此更胜新者。愚谓用今吹釉之法补旧，补处可使无迹。
其十四曰旋坏、挖足
圆器尺寸定于模，而光平必资于旋，故有旋坏之作。旋车与拉坏车相等，中心多一木椿，视坏为粗细；其顶浑圆，包以丝绵，恐损坏里也。旋时坏合椿上，拨轮转旋。用刀旋之，则内外光平。其粗细分于旋手高下，故旋作为重。挖足者，拉坏时足下留一泥靶，长二三寸。画坏吹釉，便于执持。工竣去靶，挖足书款。
〔按〕镟坏为抟埴之终，至此而坏成矣。旧制以足载器，多取沉重。柴窑，足多粗黄土，官、哥、龙泉皆铁足。至明，永乐窑压手杯沙足滑底，宣德窑坛盏釜底线足，嘉靖窑鱼扁盏馒心圆足，踵事而精矣。陶器出窑，底足可验火法。
其十五曰成坏入窑
窑制：长圆如覆瓮。崇广并丈许，深倍之。上覆瓦如屋，曰窑棚。烟突立其后，崇二丈馀，在窑棚外。坏成装匣，付窑户入窑，分行列之。中间稍疏，以通火路。火有前、中、后之分：前火烈，中火缓，后火微。量器之宜称，配合窑位。器满发火，<缶专>涂塞窑门。留一方孔，投松片不得停。候匣钵作银红色，止火。又一昼夜，开窑。
〔按〕陶器入窑，初曰溜火，欲习于火而无羸。既曰紧火，欲孰于火而无缩。风火之窑，审候为难。《通志》云：造坯彩画，始条理也；入窑火候，终条理也。
其十六曰烧坯、开窑
入窑至出窑，以三日为率。第四日晨开窑，器匣尚带紫红色，不能近。开窑匠用布十数层，制手套，蘸冷水护手，乘热安顿新坯。因新坯带潮，就热窑烘炙，可免火后坼裂、穿漏之患。
〔按〕火候得失，开窑而知。故《志》称：瓷器入窑，必详视胚胎堪否，然后盖匣，封固起火。如绘画小器，亦细看上下四周，有无疵谬。必体质完美，方可入窑。如是而开窑，可专验火候矣。火弱则窳，火猛则偾。
其十七曰圆琢洋彩圆琢白器，五彩绘画，仿西洋曰洋彩。选画作高手，调合各种颜色，
先画白瓷片烧试，以验色性火候，然后由粗入细，熟中取巧，以眼明、心细、手准为佳。所用颜色与佛郎色。同调法有三：一用芸香油；一用胶水；一用清水。油便渲染，胶便拓刷，清水便堆填也。画时或倚卓，或手持，或侧眠低处就器，各随其宜，以取运笔之便。
〔按〕大食窑与佛郎嵌相似。《通雅》云：佛菻能为之，广语读菻为郎，故曰佛郎，亦曰拂郎，今「发蓝」也。然所谓佛郎嵌者，以铜作身，用药烧成五色花，其鲜润不及瓷也。洋彩祗仿其彩法，器品实出其上。《宣和画谱》载日本画山川小景，设色甚重，多用金碧。宋邓椿记高丽扇画所染青绿奇甚，与中国不同，专以空青海绿为之，近年尤精。明，杨埙工倭漆，得缥霞彩漆法。山水人物，神气飞动，描写不如，海外往往有此。昔黄山谷题高丽画有曰：「海外人烟来眼界，全胜《博物》注鱼虫」，吾于此亦云。
其十八曰明炉、暗炉
白器烧成，始施彩画。画后复烧，使颜色入器，因有明炉、暗炉之别，器之小者，用明炉。口门向外，周围炭火，器置铁轮上，下托以铁叉，送入炉，旁用铁钩旋转其轮，以匀火气，采色光亮为度。器之大者，用暗炉。炉高三尺，径二尺六七寸，周围夹层贮炭火，下留风眼，器贮炉膛，人执圆板以御火气。炉顶盖板，黄泥固封，烧一昼夜为度。凡浇黄、紫、绿等器，烧法相同。
〔按〕宣炉造法：蜡茶色以水银浸、擦、熏、洗为之，金以金烁为泥，数四涂抹，火炙成赤，亦于出熔之后加色，而复用火成之，同一法也。其十九曰束草、装桶
瓷器出窑，分类拣选。有上色、二色、三色、脚货之名，定直高下。三色、脚货，即在本地出售。其上色圆器与上色、二色琢器，用纸包装桶，有装桶匠专司其事。二色圆器，每十件为一筒，用草包扎装桶，各省通行。粗器用茭草包扎，或三四十件为一仔，或五六十件为一仔。一仔犹云一驮。茭草直缚于内，竹篾横缠于外。水陆转搬，便于运送。其匠众多，以茭草为名目。
〔按〕《稗史类编》云：官窑开窑之日，反复比量而美恶辨。盖以器品有定，而火候必开窑始见也。《志》称窑干、坏干、柴干，则少拍裂沉暗之患。土细、料细、工夫细，则无粗糙污滓之患。又必火候均匀，釉色光荧，器自完好。上色必能备此，以次而降。釉泽不具曰骨；罅折曰蔑，边毁剥曰茅，当在脚货中矣。
其二十曰祀神、酬愿
景德镇袤延仅十馀里，山环水绕，僻处一隅，以陶来四方商贩。民窑二三百区，工匠人夫不下数十万，藉此食者甚众。候火如候晴雨，望陶如望黍杜，故重报赛。有神童姓者，窑户也，前明烧龙缸，连岁不成，中使督责甚峻，窑民苦累。神为众蠲生，跃入窑突中以死，而龙缸即成。司事者怜而奇之，建祠厂署祀焉，称风火仙。屡著灵异，窑民岁祀惟谨，拟之社方也。
〔按〕明初中官督造，其后议裁，用同省府佐轮值。又远近不均，移饶州府佐驻镇专理。而中官借上供之名，分外苛索。隆庆五年，都御史徐栻疏称：内承运库太监题奏，缺少各样瓷器，要造里外鲜红碗、锺、瓯，并大小龙缸，方盒，共十万五千七百七十。其龙缸体式底阔肚凸，多致坠裂。五彩缸样重过大色，多系惊碎。万历十一年，工科都给事中王敬民题称：今据该监所开，碗、碟、锺、盏之类，皆上用必需，而祭器尤不可缺。中间如围棋、棋盘、棋罐无益之具，屏风、笔管、瓶罐、盒炉不急之物，总九万六千有奇。苛索如此，风火仙之事不知何时，大率类此。当兹惠民通商，利工便俗之世，其效灵宜也。

[book_title]卷二·说古
○原始《周书》：神农作瓦器。《物原》：神农作瓮。《绀珠》：瓶、瓶同，神农制。
〔按〕《礼运》：后圣有作，然后治火之利，范金合土，不详何代。《左传》云：炎帝以火纪官。然则治火之利者，必炎帝也。故瓦器托始于神农，必举一以实之，凿矣。《说文》：瓶或从瓦，二字通用。如《绀珠》言：<雍瓦>瓮、瓿<缶>，罂罂，皆二器耶？《路史》又云：燧人为釜。
《吕氏春秋》：黄帝有陶正，昆吾作陶，亦见《尸子》。《说文》：古者，昆吾作。
《古史考》：神农时食谷，加米于烧石之上食之。黄帝时有釜甑。《物原》：轩辕作碗碟。
〔按〕黄帝陶正，设官之始。《古史考》，食谷烧石之上，当是燧人时事，神农时当有釜甑也。碗碟之名后起，《物原》亦附会之言。
《春秋正义》：少皞有五工正，抟埴之工曰鶅雉，职东方。注：服虔曰，雉，夷也；夷，平也，使度量器用平也。
〔按〕此依旁《考工记》而新其名恐属附会。《考工记》：有虞氏上陶。注：舜至质，贵陶器，甒大，瓦棺是也。《礼记·明堂位》：泰有虞氏之尊也。
《韩非子》：虞舜作食器。
《史记·五帝本纪》：舜陶河滨河滨，器皆不苦窳，作什器于寿邱。
〔按〕陶，始于炊器，大抵如今黄沙之质。至虞而泰尊，无瓦大，详及礼器，其制略备，当有精粗之别，故曰上陶。其后，虞阏父入周为陶正，陈敬仲奔齐为工正，亦或以上陶之裔故也。《礼记·曲礼》：天子之六工，典制六材。陶［A］之工曰土工。
〔按〕《曲礼》，天子建官先六大。以下数条，郑注皆谓殷时制。
《考工记》：抟埴之工，陶、［A］。（［A］，郑司农读若甫，郑康成读若放。）
又陶人为甗、盆、甑、鬲、庾，［A］人为、簋豆。（甗、鱼辇反，一音彦。鬲音历）。
又凡陶［A］之事，髺、垦、薛、暴不入市。（郑司农髺读刮，薛读药，暴读剥，郑康成髺读刖。）又器中，豆中县。（，市专反）
〔按〕周制：陶瓬、分职。陶人所掌皆炊器，惟庾是量名；瓬人所掌皆礼器。其制度必有精粗不同，后世分窑，分作因之。《注》云，抟之，言拍埴黏土，又与采石、炼泥、造坏相似。《注》又云，垦，顿伤。薛，破裂。暴，偾起，不坚致。髺，先郑读刮，后郑读刖，亦伤意；是忌骨、忌蔑、忌茅之说也。《注》又云，<寸>其侧，以儗度端，其器县绳，正豆之柄，是模子拉车旋车之事也。椎轮之始，规模已具。愚谓陶之由来，详于虞而备于周。
○古窑考唐越州窑
夏少康封少子无馀于会稽，号曰于越，秦于此立会稽郡，隋改为越州，唐复为会稽郡，后又为越州，今浙江绍兴府。
陆羽《茶经》：碗，越州上，鼎州次，婺州次，岳州次，寿州次，洪州次。或以邢州处越州上，殊为不然。邢瓷类银，越瓷类玉，邢不如越一也；邢瓷类雪，越瓷类冰，邢不如越二也；邢瓷白而茶色丹，越瓷青而茶色绿，邢不如越三也。
《乐府杂录》：唐大中初，有调音律官大兴县丞郭道源，善击瓯。用越瓯、邢瓯一十有二，以箸击之。
陆龟蒙诗：「九秋风露越窑开，夺得千峰翠色来，如向中宵承沆瀣，共嵇中散斗遗杯」。
〔按〕唐越窑实为钱氏秘色窑之所自始。后人因秘色为当时烧进之名，忘所由来。《负暄杂录》据陆龟蒙诗，谓越陶唐世已有，《四六法海》得柳宗元代人《进瓷器状》，谓欲补《负暄杂录》之遗，然亦存其说而已，未得越窑明据。晋杜毓《荈赋》云：「器择陶拣，出自东瓯。」瓯，亦越也。今《茶经》曰越州已有其地，证之当时顾况《茶赋》云：越泥似玉之瓯；孟郊诗云：越瓯荷叶空；郑谷诗云：茶新换越瓯；韩偓诗云：越瓯犀液发茶香。言越瓷者，不一而足，遂特表而出之曰唐越州窑为之一快。又《（唐）国史补》云：内邱白瓷瓯、端溪紫石砚，天下无贵贱通之。考《（唐）地理志》：邢州钜鹿郡县内邱。是邢瓷亦为时所重，故郭道源击瓯，邢、越并用。《杜工部集》有《于韦处乞大邑瓷碗诗》云：「大邑烧瓷轻且坚，扣如哀玉锦城传」，大邑，在唐属工卩州。又出《茶经》所数诸州之外，陶至唐而盛矣。《瓶花谱》亦云：古无瓷瓶，皆以铜为之，至唐始尚窑器。
吴越秘色窑钱氏有国时，越州烧进。
《高斋漫录》：越州烧进，为供奉之物，臣庶不得用，故云秘色。
〔按〕王蜀报朱梁信物有金棱碗，致语云：「金棱含宝碗之光，秘色抱青瓷之响」，则秘色是当时瓷器之名，不然吴越专以此烧进，而王蜀亦取以报梁耶？后周柴窑柴世宗时烧者，故曰柴窑。相传当日请瓷器式，世宗批其状曰：「雨过天青云破处，者般颜色作将来（作，读做）。」《夷门广牍》：柴窑出北地，天青色。滋润细媚，有细纹，足多粗黄土，近世少见。《博物要览》：昔人论柴窑曰，青如天，明如镜，薄如纸，声如磬。《事物绀珠》：柴窑制精色异，为诸窑之冠。《清秘藏》：论窑器必曰柴、汝、官、哥、定。柴不可得矣，馀向见残器一片，制为绦环者，色光则同，但差厚耳。
〔按〕后周都汴，唐属河南道。考《唐书·地理志》：河南道贡瓷石之器，是其地本宜于陶也。宋政和官窑，亦起于汴，汝亦唐河南道所辖之州，柴窑当即在其都内。高澹人《宋均窑瓶歌注》云：近人得柴窑碎片，皆以装饰玩具，盖难得而可贵也。王渔洋《香祖笔记》谓：贵人得碗一枚，其色正碧，流光四照，何其幸与？
宋定窑出定州，今直隶真定府。
《格古要论》：古定器，土脉细。色白而滋润者贵，质粗而色黄者价低。外有泪痕者是真。划花者最佳，素者亦好，绣花者次之。宋宣和、政和间窑最好，但难得成队者。有紫定，色紫；有黑定，色黑如漆。
《留青日札》：似象窑色。有竹丝刷纹者，曰北定窑。南定窑有花者，出南渡后。
《博物要览》：定器有划花、绣花、印花三种，多因牡丹、萱草、飞凤三种。时造式多工巧。
《清秘藏》：定窑有光素、凸花二种。以白色为正，白骨而加以泑水，有如泪痕者佳。间有紫色、黑色者，不甚珍也。
〔按〕定器以北定为贵，北定以政和、宣和间窑为最好。然如东坡《试院煎茶诗》所云：「定州花瓷琢红玉」，不在宣和、政和前与？且云花瓷，亦非必有花者出南渡后也。又有元朝戗金匠彭均宝者，效定器作折腰样，甚整齐，曰彭窑，时称之为新定。《格古要论》云：土脉细白者，与定器相似，比青口欠滋润，极脆。又《博物要览》谓：新仿定器，如文王鼎炉、兽面戟耳彝炉，不减定人制法，可以乱真。若周丹泉初烧为佳。爱古者能分别南北定，而又不为后来仿效者所惑，庶几不愧鉴赏家矣！
宋汝窑时以定州白瓷器有芒，命汝州建青器窑，屑玛瑙为油。
《留青日札》：唐、邓、耀悉有之，而汝为冠。色如哥而深微带黄。
《格古要论》：宋时烧者淡青色，有蟹爪纹者真，无纹者尤好。土脉滋润、薄，亦甚难得。
《博物要览》：汝窑色卵白，汁水莹厚，如堆脂。然汁中棕眼，隐若蟹爪，底有芝麻花、细小挣钉。《清秘藏》：汝窑较官窑质制尤滋润。
〔按〕汝本青器窑，《留青日札》云：色微带黄；《博物要览》云：色卵白，似立异论，然合之可得淡青色也。辨蟹爪纹，如端溪石子辨鸲鹆眼眼，本石病，得此可验真水坑，故曰无纹者尤好。
宋官窑宋政和间，京师自置窑烧造，曰官窑。
《留青日札》：文色上白而薄如纸者，亚于汝，其价亦然。《博物要览》：官窑品格，大率与哥窑相同，色取粉青为上，淡白次之，油灰色，色之下也。纹取冰裂，鳝血为上，梅花片、墨纹次之，细碎纹，纹之下也。
宋修内司官窑
宋南渡有邵成章提举，号邵局。袭旧京遗制，置窑于修内司，造青器，曰内窑，亦曰官窑。《留青日札》：模范极精，油色莹澈，为世所珍。
《格古要论》：官窑器，宋修内司烧者，土脉细润，色青带粉红，浓淡不一。有蟹爪纹，紫口铁足，好者与汝窑相类。
《博物要览》：官窑在杭凤凰山下，其上紫，故足色若铁，时云「紫口铁足」。紫口，乃器口上仰，釉水流下，比周身较浅，故口露紫痕，此何足贵？惟尚铁足，以他处之土，咸不及此也。
《稗史类编》：后郊坛下别立新窑，亦曰官窑，比之旧窑，大不侔矣。
〔按〕古窑，柴、汝最重，次及官、定。柴、汝之器传世绝少，而官、定犹有存者，非官、定易得也。定有北定、南定，而彭窑亦曰新定。官有旧京、修内司之别，而郊坛下新窑亦曰官窑。新定不如南定，南定不如北定。旧京官窑为时未久，当以修内司所造为最，新窑为下，其时已有差等。而《博物要览》谓新仿定器，有不减定人制法者，有制作极工不入清赏者。《格古要论》谓：官窑器有黑色，谓之乌泥窑。伪者皆龙泉所烧，无纹路。《六研斋笔记》谓：南宋馀姚秘色瓷，今人率以官窑目之，不能别白，间见叠出，以乱其真又如此。好事者指某器曰定，某器曰官，安知不为赝鼎所惑也？
〔又按〕内窑器，叶置《笔衡》云：沉泥为范，极其精致，其妙处当在体质。而世之论者，曰紫口铁足，皮毛之见也。《博物要览》辨之是矣。《五杂俎》云：定、汝难于完璧。宋时宫中所有，率铜钤其口，以是损价。而今之求定、汝者，即以铜钤口为真。骨董家之论古，往往如此。
宋哥窑
本龙泉琉田窑，处州人章生一、生二兄弟于龙泉之窑，各主其一。生一以兄故，其所陶者曰哥窑。
《格古要论》：旧哥窑色青，浓淡不一，亦有铁足紫口，色好者类董窑，今亦少有。
《稗史类编》：土脉细薄，油水纯粹者，最贵。哥窑则多断纹，号「百圾碎」。《春风堂随笔》：哥窑，浅白，断纹。
《博物要览》：官窑质之隐纹如蟹爪，哥窑质之隐纹如鱼子，但汁釉不如官窑。
《五杂俎》：柴窑之外，定、汝、官、哥，皆宋器也。流传至今，惟哥窑稍易得，盖质重耐藏。定、汝难于完璧。宋龙泉窑
即章生二所陶者。时以哥名兄窑，弟仍龙泉之旧，曰龙泉窑。《稗史类编》：龙泉窑，至今温处人称为章窑。
《格古要论》：古龙泉窑，今曰处器、青器、古青器。土脉细且薄，翠青色者贵。有粉青色者。有一等盆底有双鱼，盆外有铜掇环。体厚者，不甚佳。
《博物要览》：龙泉窑妙者与官、哥争艳，但少纹片紫骨耳。器质厚实，极耐摩弄，不易茅篾。
《清秘藏》：古（宋）龙泉窑器，土细质厚，色甚葱翠。妙者与官窑争艳。但少纹片，紫骨铁足耳。且极耐摩弄，不易茅篾。第工匠稍拙，制法不甚古雅。有等用白土造器，外涂泑水，翠浅，影露白痕，乃宋人章生所烧，号曰章窑，较龙泉制度，更觉细巧精致。
《春风堂随笔》：弟所陶青器纯粹如美玉，为世所贵，即官窑之类。兄所陶色淡。
〔按〕《稗史类编》论章生一、生二窑云：其色皆青，浓淡不一，其足皆铁色，亦浓淡不一。旧闻紫足，今少见。而《格古要论》亦云：旧哥窑色青，浓淡不一，亦有铁足紫口。古龙泉青器，土脉细且薄，翠青色者贵，曰旧，曰古，盖指生一、生二之所制，原不甚殊也。惟有纹无纹，为兄弟之别。必曰兄所陶色淡，弟所陶质厚，皆非章氏之初也。哥窑在元末新烧，土脉粗燥，色亦不好。龙泉窑在明初移处州府，青色、土垩、火候，渐不及前矣。方密之《通雅》云：假哥窑碎纹不能铁足，铁足则不能声，龙泉不能得其淡，色淡则无声。此亦鉴古之精者也。
〔又按〕《博物要览》云：官、哥二窑出器，时有窑变，状类蝴蝶、禽鱼、麟豹。于本色釉外，变色或黄或红紫，肖形可爱。火之幻化，理不可解。然窑变时有，尚不足异。《苏东坡集》载《瓶笙诗》有引云：庚辰八月二十八日，刘几仲饯饮中觞，闻笙箫声，杳杳若在云霄间，抑扬往返，粗中音节。徐而察之，则出于双瓶，食顷，乃已。《春渚纪闻》载万延之《瓦缶画冰》云：赴铨都下，铜禁严甚，以十钱市之，代沃盥之用。时当凝寒，注汤頮面。既覆，有馀水留缶，成冰，视之桃花一枝也。明日成双头牡丹一枝，次日又成寒林满缶，水村竹屋，断鸿翘鹭，宛如图画。后以白金为护，什袭而藏，遇寒则约客张宴以赏之，未尝一同。此二事，幻之又幻矣。
吉州窑在今吉安府庐陵县永和镇。
《格古要论》：色与紫定器相类，体厚而质粗，不甚直钱。宋时有五窑书公烧者最佳。有白色，有紫色。花瓶大者直数金，小者有花，又有碎器，最佳。相传宋文丞相过此，窑变为玉，遂不烧。
《矩斋杂记》：宋时江西窑器，出庐陵之永和市。有舒翁工为玩具，翁之女尤善，号曰舒娇。其炉瓮诸色，几与哥窑等价。馀尝得一盘、一盎，质苍白而光黝，然以注水，经月不变，望之知为古物。相传陶工作器，入窑变成玉，工惧事闻于上封穴逃之饶。今景德镇陶工，故多永和人，见吉安太守吴炳游记。
象窑在今宁波府象山县。
《格古要论》：有蟹爪纹、色白而滋润者高，色黄而质粗者低，俱不甚直钱。董窑
《格古要论》：淡青色，细纹，多有紫口铁足，比官窑无红色，质粗而不细润。
〔按〕吉窑、象窑似定，董窑似官。其不同者，质粗欠滋润耳。《留青日札》云：象窑又次彭窑。均州窑今河南禹州。
《留青日札》：稍具诸色，光彩太露，有兔丝纹，火焰青。
《博物要览》：有帡砂红。葱翠青，俗名鹦哥绿，茄皮紫者。红如燕支，青若葱翠，紫若墨黑。三者，色纯无少变露者为上品，底有一二数目字号为记。猪肝色、火里红，青绿错杂，若垂涎，皆上三色之烧不足者，非别有此样，俗取鼻涕、猪肝等名，是可笑耳。此窑惟种菖蒲盆底佳甚，他如坐墩、炉、合、方瓶、罐子，俱黄沙泥坏，故器质不佳。近年新烧，皆宜兴砂土为骨，釉水微似，制有佳者，但不耐用。
《清秘藏》：均州窑，红若胭脂者为最。青若葱翠，紫若墨色者次之。色纯，而底有一二数目字号者佳。其杂色者无足取。《通雅》：均州有五色，窑变则时有之。报国寺观音，窑变也。
磁州窑在河南彰德府磁州。
《格古要论》：好者与定器相似，但无泪痕。亦有划花、绣花、素者，价高于定。新者不足论。
建窑在福建泉州府德化县。
《格古要论》：碗盏多是敝瓦口，色黑而滋润。有黄兔斑，滴珠，大者真，但体极厚，少见薄者。旧建瓷有薄者，绝类宋器，佛像最佳。
〔按〕宋时茶尚敝瓦碗，以建安兔毫盏为上品，价亦甚高。《留青日札》云：建安乌泥窑，品最下。岂今昔不同耶？然《瓶花谱》以乌泥与龙泉、均州、章生诸窑并重。《博物要览》谓乌泥质粗不润，而釉水燥暴、溷入官、哥，今亦传世，则当差肩象、董。《留青日札》最下之品目，未可传信也，因论建窑及此。
山西窑在太原府榆次县、平定州。平阳府霍州。霍州所出曰霍器。高丽窑在高丽国。
《格古要论》：色粉青，似龙泉，上有白花朵儿者，不甚直钱。
〔按〕高丽窑器与饶相似，有细花仿佛北定者，故附杂窑之后。岛夷之玻璃窑，大食国之佛郎嵌，皆非瓷石所成，不概录。

[book_title]卷三·说明
○饶州窑
饶州府浮梁县西兴乡景德镇，水土宜陶。镇设自宋景德中，因名。置监镇，奉御董造，饶州窑自此始。《容斋随笔》云：彭器资尚书文集有《送许屯田诗》曰：「浮梁巧烧瓷，颜色比琼玖」，谓此也。元更监镇为提领，本路总管，监陶。宋、元皆有命则供，否则止。《格古要论》云：「御土窑，体薄而润，色白花青，较定器少次」，此言宋窑也。又云：「元朝烧小足印花，内有『枢府』字号者最高」，此言元窑也。又云：「新烧大足素者，欠润。有青色及五色，花且俗。又有青黑色戗金者，多是酒壶、酒盏，甚可爱」，此言明初窑也。江西窑，唐在洪州，今南昌，见《茶经》。弋阳县太平乡处州，民瞿志高等来创造，亦有窑。其后，民饥为乱，嘉靖间，即横峰窑镇地，改立兴安县，遂废。弋阳之湖西马坑，以陶为业，所造瓶、罐、缸、瓮、盘、碗之器甚粗，给工匠之用。
洪武窑
明洪武三十五年，始开窑烧造，解京供用。有御器厂，厂东为九江道，有官窑。窑之名六，曰：风火窑，色窑，大小蓝窑，大龙缸窑，匣窑，青窑。
〔按〕《志》称：官窑除龙缸外，青窑烧小器，色窑烧颜色，圆而狭，每座只容小器三百馀件。民间青窑长而阔，每座容小器千馀件。民窑烧器，窑九行。前二行，粗器障火，三行间有好器，杂火中间；前四、中五、后四皆好器，后三、后二皆粗器，视前行。官窑重器一色，前以空匣障火。官窑器纯，民窑器杂。官窑涂欲密，砌欲固，使火气全，而陶器易熟，不至松泄。官窑之异于民窑如此。
永乐窑
《事物绀珠》：永乐、宣德二窑，皆内府烧造，以棕眼、甜白为常，以苏麻离青为饰，以鲜红为宝。
《博物要览》：永乐年造压手杯，中心画双狮滚球为上品，鸳鸯心者次之，花心者又次。杯外青花深翠，式样精妙。若近时仿效，殊无可观。
《南村随笔》：明景德镇所造，永乐尚厚，成化尚薄；宣德青尚淡，嘉靖青尚浓；成青未若宣青，宣彩未若成彩。《通雅》：永乐窑贵厚，成化窑贵薄，前后规制殊异。
〔按〕古窑重青器，至明而秘色已绝，皆纯白。或画青花，或加五彩。永窑亦足贵重，在宣、成之下，嘉之上。宣德窑
宣德中，以营造所丞专督工匠。
《博物要览》：宣德年造红鱼靶杯，以西红宝石为末，鱼形自骨内烧出，凸起宝光。又如竹节靶罩盖卤壶、小壶，此等发古未有。他如妙用种种小巧之物尤佳，描画不苟。又有白茶盏，光莹如玉，内有绝细暗花，花底有暗款，隐隐橘皮纹起。虽定瓷何能比方，真一代绝品！
《南村随笔》：宣德祭红，以西红宝石末入泑，凸起者，总以汁水莹厚，如堆脂，汁纹鸡橘，质料腻实，不易茅蔑。正、宏、隆、万间亦有佳者。
《清秘藏》：宣庙窑器，质料细厚，隐隐橘皮纹起。冰裂鳝血纹者，几与官、汝窑敌。即暗花者，内烧绝细龙凤暗花，底有「大明宣德年制」。《妮古录》：宣庙时，蟋蟀澄泥盆最为精绝。
〔按〕此明窑极盛时也。选料、制样、画器、题款，无一不精。青花用苏泥勃青。至成化，其青已尽，只用平等青料。故论青花，宣窑为最。成化窑
《博物要览》：成窑上品，无过五彩葡萄口扁肚靶杯式，较宣杯妙甚。次若草虫子母鸡劝杯，人物莲子酒盏、五供养浅盏、草虫小盏、青花纸薄酒盏、五彩齐箸小碟、香合、各制小罐，皆精妙可人。
高澹人《成窑鸡缸歌注》：成窑酒杯，名式不一，皆描画精工，点色深浅，莹洁而质坚。鸡缸上画牡丹，下画子母鸡，跃跃欲动。
〔按〕成窑以五彩为最，酒杯以鸡缸为最。神宗时，尚食御前，成杯一双，直钱十万，当时已贵重如此。前人评宣成高下，《留青日札》谓宣与汝敌，永乐、成化亦以次重；《蓉槎蠡说》谓胜朝官窑，首成，次宣，次永，次嘉；《博物要览》则谓青花成不宣。若宣窑五彩，深厚堆垛。成窑用色浅深，颇有画意。三家之论不同。总之，明器无能过宣、成者，而一时有一时聚精之物，则《博物要览》之言是也。
正德窑正德初，置御器厂，专管御器。
《事物绀珠》：正德间，大璫镇云南，得外国回青，以炼石为伪宝，价倍黄金，已知其可烧窑器，用之色愈古。《通雅》：回青以重色贵。
〔按〕宣德中，以营膳所丞专督工匠，即专督御器厂之工匠。正统初罢之者，《志》所称以兵兴，议寝陶息民之事也。《豫章大事记》云：景泰五年，减饶州岁造瓷器三之一。是既罢督造之官，又减岁造之数也。故宣宗后几二十年，窑事不著。天顺复辟，丁丑仍委中官烧造，则御器之监造如故矣。《大事记》又云：成化二十二年，裁饶州烧造官，此宪宗末年，必孝宗初政。故终孝宗十八年，不言窑事。正德初置御器厂，专管御器者，复用中官也。故至嘉靖又裁之云。
〔又按〕当日用回青，工匠恣为奸利。浮梁朱令，为剂量之法，其弊稍息。用青，亦回青与石青相兼，十杂一为上，四六为中。嘉窑惟御器给之。《志》云：回青行，而石子遂废者，非也。
嘉靖窑嘉靖初，裁革中官，于各府佐轮选一员管理。四十四年，添设饶州府通判，驻厂督造，寻止。
《事物绀珠》：嘉靖窑，回青盛作，鲜红土断绝，烧法亦不如前，惟可烧［］红色。
《博物要览》：嘉靖青花、五彩二窑，制器悉备。奈饶土渐恶，较之往日，大不相侔。有小白瓯，世宗经籙醮坛用器亦曰坛盏。制度质料，迥不及宣德。如鱼扁盏、红铅小花合子，亦为世玩。
〔按〕青器，宣青尚淡，嘉青尚浓。回青之色，幽菁可爱。鲜红土绝，而回青效灵，亦一时之会也。然当麻仓土将次告竭之时，体质不及宣器远甚。坛盏色以正白如玉为最。垩嫩则近青、垩不净则近黄，皆无足取。《通雅》谓嘉靖时有填白坛盏，指此。
隆庆万历窑
隆庆六年，复起烧造，仍于各府佐轮选管理。万历初，以饶州督捕通判改驻景德镇，兼理窑厂。《江西大志》：旧用浮梁县麻仓等处白土，每百斤给直七分。万历十一年，同知张化美见麻仓土膏已竭，掘挖甚难，每百斤加三分。近用县境吴门托新土，有糖点者尤佳。
《豫章大事记》：窑变极佳，非人力所可致。人亦多毁之，不令传。万历十五六年间，诏烧方箸屏风，不成，变而为床，长六尺，高一尺，可卧。又变为船，长三尺，其中什器，无一不具。闻主者于饶州，郡县官皆见之，后捶碎不敢以进。
〔按〕明瓷至隆、万，制作日巧，无物不有。然隆窑之秘戏，殊非雅裁他物汁水莹厚如堆脂，有粟起若鸡皮者，有发棕眼若橘皮者，亦可玩也。《通雅》云：官窑土骨坏干经年，重用车碾薄，上釉候干，数次出火，釉漏者，碾去上釉，更烧之。故汁水莹厚如堆脂，不易茅篾。此亦民窑之不得同者。
〔又按〕明时江南常州府宜兴县欧姓者，造瓷器曰欧窑。有仿哥窑纹片者，有仿官、均窑色者。采色甚多，皆花盘、奁架诸器，旧者颇佳。附记于此。饶窑仿定器，用青田石粉为骨，曰粉定。质粗理松，不甚佳。
○造法杂采诸书，为之条理，不复更详原出书名。
陶土，出浮梁新正都麻仓山，曰千户坑，曰龙坑坞，曰高路坡，曰低路坡。土埴垆，均有青黑界道，洒洒若糖点。莹若白玉，闪烁若金星者为上土，每百斤给直七分。万历间，坑深膏竭，镂空穿穴，民力维艰，管厂同知张化美，议百斤加直三分。其后，因县境内吴门托新土有糖点如麻仓者尤佳。取土于彼，路倍于前，给直如故，不能多运。造龙缸用馀干婺源土及石末、坏屑、参和为之（以下采料）。石末，出湖田一二图，以和官土造缸，取其坚也。
釉土，出新正都，曰长岭，作青黄釉；曰「义坑」，作浇白器釉。二处皆有柏叶斑。又出桃树坞，青花、白器通用之。
砂土、黄土，用造匣钵。砂土，募夫挑取，每百斤给直二分；黄土，拨本厂上工夫挑取。
鲜红土，未详出何地，烧炼作红器，正嘉间断绝，烧法亦不如前，仅可作［］红色。西红宝石，宣窑造红鱼靶杯，粉宝石涂垩，红鲜夺目。朱砂，宣窑作小壶、大碗，色红如日。
青，用陂塘青，产乐平一方。嘉靖中，乐平格杀，遂塞。用石子青，产瑞州诸处。苏泥勃青，宣窑青花器用此，至成化时已绝。
回青，正德时大璫镇云南，得此于外国。嘉窑御器用此，其后亦不能继。黑赭石，出庐陵新建，一曰「无名子」，用以绘画瓷器。
御器厂分二十三作，曰：大碗作，酒锺作，碟作，盘作，锺作，印作，锥龙作，画作，写字作，色作，匣作，泥水作，大木作，小木作，船木作，铁作，竹作，漆作，索作，桶作，染作，东碓作，西碓作（以下工役）。
正嘉之际，官匠凡三百馀。画工另募，盖绘事难也。
陶夫、砂土夫，雇用。上工夫，泒饶州千户，所编泒七县，解征工食。
回青，捶碎有朱砂斑者曰上青，有银星者曰中青，每斤可得青三两。敲青后，取奇零琐碎，入注水中，用磁石引杂石澄定，每斤可得真青五六钱。（以下制料）
浮梁令朱贤议除匠匿回青之弊。打青用三人，各付青一斤，当官锤炼，再加研淘，令各计得青若干，有能多满一钱者，赏银。较三人所得酌多寡之中，为之剂量，定得青之数。
回青淳，则色散而不收，石青加多，则色沉而不亮。每回青一两，加石青一钱，谓之上青；四六分加，谓之中青。中青用以设色，则笔路分明；上青用以混水，则颜色清亮。油色，用豆青油水、炼灰、黄土合成。紫金色，用罐水、炼灰、紫金石合成。翠色用，炼成、古铜水、硝石合成。黄色，用黑铅末一斤、碾赭石一两二钱合成。金绿色，用炼过黑铅末一斤、古铜末一两四钱、石末六两合成。金青色，用炼成翠一斤、石子青一两合成。矾红色，用青矾炼红，每一两加铅粉五两，用广胶合成。紫色，用黑铅末一斤，石子青一两、石末六两合成。浇青，用釉水、炼灰、石子青合成。纯白，用釉水、炼灰合成。
祭红，以西红宝石为垩。又有帡砂点、翠青花点，色不同。垩肥乃有橘皮纹起。
瓷器用苎麻灰淋汁涂之，黄色者赤。土汁涂坏烧之，用芝麻秸淋汁染色，则成紫。
画青，每晨午二次，集工役分青染渍，择愿朴者二人，一绘大，一绘小。看画完，差其多寡同异，付窑带烧，合格者为样器，给画工。凡绘器颜料加减，色泽程度，悉以此器为准。（以下画染）
黑赭石磨水画坏上，初无色，烧之便成天蓝，呼之为画烧青。
画法，如成窑酒器，高烧银烛照红妆，一美人持烛照海棠也；锦灰堆，折枝花果堆四面也；高士，一面画周茂叔爱莲，一面画陶渊明对菊也；娃娃，五婴儿相戏也。其他龙凤、鱼藻、花草、瓜瓠、八吉祥、西番莲等式，各有成样。
画名，如嘉靖八年烧造，募工给直。其画有赶珠龙、一秤金、娃娃、升降戏龙、凤穿花、满地娇、云雀、万岁藤、抢珠龙、灵芝捧八宝、八仙过海、飞雀牡丹、狮子滚绣球、转枝宝相花、鲭鮊鲤鳜、水藻、江下八俊、巴山出水、飞狮、水火捧八卦、竹叶灵芝、云鹤穿花、花样龙凤、转枝莲托八宝、八吉祥、海水苍龙捧八卦、三仙炼丹、耍戏娃娃、四季花、三阳开泰、花天花捧云山福海字、二仙、出水云龙、龙穿西番莲、穿花凤、双云龙、青缠枝宝相花、穿花龙、如意团鸾、凤穿花、鸾凤团龙、群仙捧寿、苍狮龙、耍戏鲍老、升凤拥祥云、乾坤六合花、博古龙、松竹梅、鸾凤穿宝相花、四季花等名，不可胜计。
堆器，以笔醮白泥堆坯上，成各样龙凤花草，加釉水炼灰烧成。（以下堆琢五彩）锥器，各样坯上，用铁锥锥成龙凤花草，加釉水炼灰烧成。
描金，用烧成白坯上贴金，过色窑。如矾红过炉火二次，馀色不上全黄。
金花定碗，用大蒜调金描画，再入窑烧，永不复脱。五彩，用烧过纯白瓷器，缋彩，过炉火烧成。造匣，用黄土砂土，参和为之，大小不一。（以下制匣）
匣窑，除龙缸大匣外，其馀大小匣，可烧七八十件，烧成计薪五十五扛。有一用即损者，有再用方坏者，每窑烧缸匣六层，大样二样，或盖或圈，皆烧香一炷，旁以小匣培之。三样缸匣，小则烧香二炷，培亦如之，薪视前加十之一赢。溜火三日夜，紧火一日夜，止火三日，出窑。
坯入窑，上下四角，周详审视，有无疵谬。必体质完美，然后盖匣封固，起火。（以下装窑）
窑座，前宽六尺。后如前，饶五寸。入身六尺，顶圆。龙缸大样、二样者，容一口；三样者，一窑结砌二台，容二口。青窑比缸窑略小，前宽五尺，后五尺五寸，入身四尺五寸。每座烧盘碟中样器二百有奇，稍大者一百五十有六，大碗二十有四，尺碗三十，大坛十六七，小酒杯五六百。
缸窑，溜火七日夜。溜火如水滴溜，续续然，徐徐然不绝而已。使水气收，土气和，然后可以扬其华也。起紧火二日夜，视缸匣色变红，转而白，前后洞然矣，可止火封门。又十日开窑，每窑约薪百二十扛。遇阴雨，加十之一。（以下火候）
青窑溜火封日，紧火一日夜，候火色，如缸窑。火止封门，则窑易冷。首尾五日，可出器。每窑用薪六十扛，器大加十之二。遇久雨窑湿，又加十之二。秋阳烈日，即大器，薪可不加。
六窑之中，风火窑匠最劳，溜火一日之前，细心而已，无所用力。第二日紧火之后，昼夜添薪，不使忽烬忽焰，炎凉不均。倦睡不能应机，神昏不能辨色。火有破璺走烟之失，器即有折裂阴黄之患。

[book_title]卷四·说器上
○唐虞器缶《吕氏春秋》：尧命质以麋皞，置缶而鼓之。
〔按〕缶，本汲器、饮器，兼可节乐。尧命以麋皞置之者，生革曰皞，谓以麋革冒之也。法「筑土为鼓」之意而变之，与后世击缶不同。《风俗通》云：缶者，瓦器，秦人鼓之以节歌。《史记》载赵王与秦王会渑池事，秦王酒酣，令赵王鼓瑟，蔺相如前进缶，请秦王击缶。则击缶原秦人旧俗。然匪独秦人，坎其击缶，见于《陈风》，即事有渐，当以尧之鼓缶为击缶之始。《山堂考索》云：缶如覆盆，古西戎之乐，以四杖击之。又一击缶之法。
土塯（一作土簋）土刑（一作土型）
《韩子》：尧舜饭土塯，啜土刑。如淳曰：刑，饭器。《广韵》：塯，瓦饭器。《韩诗外传》：舜饭乎土簋，啜乎土型。
〔按〕《考工记》，醿人为簋，原是陶器。然簋之为名，或其形与簠簋之簋相似，而后人加之，其初则名塯也。簋字从竹，得称当从竹器始。刑，型省文，器之模曰型。刑者，侀也。侀者，成也，一成而不可变，亦有模意。啜土型者，事从简略，即成器之型，为啜具也。
泰尊《礼记·明堂位》：泰尊，有虞氏之尊也。《注》：泰用瓦。
〔按〕《世本》云：仪狄始作酒。《孟子》赵岐《注》云：仪狄作酒，禹饮而甘之，遂疏仪狄而恶旨酒。是仪狄为夏禹时人，然虞已有泰尊，有虞氏养老以燕礼，又见《王制》，酒不始于仪狄可知。
甒大、瓦棺
《考工记》：有虞氏上陶。《注》：舜至质，贵陶器。甒大、瓦棺是也。（甒大详周器）
〔按〕《檀弓》：有虞氏瓦棺，《注》始不用薪也。《古史》：舜作瓦棺土堲，则夏后氏之堲周，亦始于舜。《卮言》云：史系天监五年，丹阳山南得瓦物，高五尺，围四尺，上锐下平，如盒。沈约云，此罨盂也，死则坐葬之。《檀弓》：夏后氏堲周是也。然郑《注》谓火热曰堲，烧土冶以周于棺，与此大异。此当是虞之瓦棺。
甑盆
《韩诗外传》：舜甑盆无膻。《注》：膻，即今甑箄，所以盛饭，使水火之气上烝，而后饭可熟。谓之膻，犹人身之膻中也。
〔按〕《考工记》：陶人为甗，《注》，无底甑。昔传宋太宗时，长安民得甗，其状下为鼎，三足，上为方甑，中设铜■，可以开阖。无底，故设铜箄。则此甑盆亦无底甑，而又不设甑箄，故曰无膻。
〔又按〕《研北杂志》谓得古陶器，或言舜时物。《通雅》谓宋人言河南土中有羽觞，无色泽者，舜之陶。虞帝去今远，未敢尽信。吾子行以为秦铸金人之后，合土为陶，殆不然矣。
○周器瓦［A］《礼图》：祭天用瓦［A］。
〔按〕《郊特牲》：器用陶匏，不详何器。《礼图》：瓦［A］，亦统言之曰陶［A］之事而已。《山堂考索》记周之郊，谓王以匏片为爵，酌瓦甒之泛齐以献，是瓦甒其一也。礼器有水簋，又有瓦簋，有木豆，又有瓦豆。疏家谓祭天地之器尚质，若宗庙则以木为之，是凡礼器之从瓦者，或皆在瓦［A］之列也。
大尊（大音泰）
《周礼》：司尊彝，掌六尊、六彝之位。凡四时之间祀、追享、朝享，其朝践，用两大尊。
《山堂考索》：大尊受五斗，口圆。径一尺，胫高三寸，中横径九寸，脰下大横径一尺二寸，底径八寸。腹上下空径一尺五分，厚半寸，底平厚寸。两大尊，一盛元酒，一盛醴齐。
大罍
《周礼》：鬯人，凡祭祀社鋋用大罍。《注》：瓦罍。《疏》醿人为瓦簋，据外而言。罍亦用瓦，取质略之意。瓦
缶壶
《礼记·礼器》：君尊瓦甒，门外缶，门内壶。《注》：鳷五斗，壶大一石，缶大小未闻。以小为贵，则近小远大；缶在门外，则大于壶。《山堂考索》：大尊与甒形制容受同。
〔按〕瓦甒，即虞尊。缶、壶，俱所以盛酒。《尔雅》郭注谓：缶即盆。《考工记》：盆实二鬴，四区为鬴，鬴六斗四升。缶大于壶矣。又《易》坎卦爻辞，王弼本，樽酒句，簋贰句，用缶句。《注》云：一樽之酒，二簋之食，瓦缶之器，纳此至约，自进于牖，是谓樽簋，皆瓦缶之器也。
瓦大《仪礼·燕礼》：公尊瓦大，两用丰。《注》：瓦大，有虞氏尊。瓮
《周礼》：醢人，王举则共醢六十瓮，宾客之礼，共醢五十瓮。醯人，王举则共齐，菹醯物六十瓮。宾客之礼，共醯五十瓮。膳夫，凡王之馈食，酱用百有二十瓮。《注》：酱，谓醯，醢也。
《山堂考索》：瓮高一尺，受三斗，口径六寸五分，腹径九寸五分，底径六寸五分，腹下渐杀六寸。甗、盆、甑、鬲、庾
《考工记》：陶人为甗，实二鬴，厚半寸，唇寸。盆，实二鬴，厚半寸，唇寸。甑，实二鬴，厚半寸，唇寸，七穿。鬲，实五觳，厚半寸，唇寸。庾，实二觳，厚半寸，唇寸。《注》：量六斗四升曰鬴。郑司农云：甗无底甑。觳，读为斛，受三斗。元谓豆实三而成觳，则觳受斗二升，豆实四升。甗鱼辇反，一音彦。鬲，音历。《尔雅》：䰝谓之鬵，鬵，鉹也。《注》：凉州呼鉹。
〔按〕甗，在陶人，周制也。《博古图》所载，则饕餮、垂花、雷纹、盘云、偃耳、直耳，极雕饰。亦有铭，验其款识，则曰父己、父乙、祖己。考古器，鼎有父乙、父甲、父丁、祖戊，彝有父癸、祖乙、父乙、父丁、父己、父辛、母乙，爵有父丁、祖辛、父癸、父辛、父戊、祖己、父己；卣有父甲、祖癸、父己，匜有祖戊；盉有父丁；觚有父庚，皆商器。则此《博古图》所载，是商甗。周文商质，不应商有雕饰之形，周反守浑朴之素。而《博古图》又有丁父、父己、父戊，商鬲亦如甗然。或者陶人亦为雕饰之文，未详言之也。又《左传》齐赂晋纪甗。《释文》以为玉甑。甗有以玉为者，古器盖不一其制云。
〔又按〕《器用指归》云：甑所以炊饭。古甑瓦器，陶者为之。《尔雅》：甑，作䰝，从瓦从鬲，一也。《说文》：瓦、缶、鬲、［］四部，本以类从。［］即鬲，［］鬴，从鬲騑，又从［］，作［］甑，又作［B］鬲，是炊器无疑。《博古图》谓甗之为器，上若甑，可以炊物，下若鬲，可以饪物，又一器兼甑、鬲之用。郑康成《注》「老妇之祭」云：瓶盆炊器，盆亦主炊，是陶人所掌，皆炊器，庾何为也？
〔又按〕庾是量名，杂之甑、甗、盆、鬲，不于其伦。《左传》疏云：杜据《仪礼》今文，以庾为十六斗。《考工记》：陶人为庾，其下文［A］人之豆，实三而成觳，则觳受斗二升。庾实二觳，则受二斗四升也。彼陶所作，是瓦器瓮之类，非量。
簋豆
《考工记》：［A］人为簋，实一觳，崇尺，厚半寸，唇寸。豆实三而成觳，崇尺。
〔按〕［A］人簋，豆当是礼器。《尔雅》：木豆谓之豆，竹豆谓之笾，瓦豆谓之［］。［］，《注》：膏［］，非 ［A］人之豆。故别见于后。《通雅》谓古器有祖癸豆，姬宀央豆，是礼器又有铜豆也。《山堂考索》云：［A］人不言簠，簠、簋是相将之物，亦应制在［A］人。然经无明文，不敢于簋豆之问杂出簠名，故附其说于此。
［］《尔雅》：瓦豆谓之［］。《注》：膏［］。
〔按〕《楚辞》：兰膏明烛华镫错。《注》：镫，锭也。徐铉曰：锭中置烛，故谓之镫。《博古图》有锭铭曰：「王氏铜缸烛锭。」李贺诗「晓虹屏中碧」，本此。唐人诗又有用银缸者，本作［］，后人以铜为之。从金，作镫，今俗作灯。古人焚膏必有器，故从郭注膏［］之说，以著后来「华镫」、「铜虹」之托始于［］矣。
瓵甈
《尔雅》：瓯瓿谓之瓵。《注》：瓿甊小罂，长沙谓之瓵，又康瓠谓之甈，《注》：瓠，壶也。
〔按〕《博古图》：方斜瓿无铭，文饰极精妙，肩作电形，环腹之饰，皆取象于雷。肩脰之间，文镂相错，如盘丝发，微起乳形，而中作黄目状。鱼瓿无铭，肩腹之间，饰以鱼形。蟠螭瓿，饰以蟠螭。饕餮瓿，饰以饕餮，或间之以雷纹，形模典雅。瓿字从瓦，《尔雅》，瓯瓿，出自陶人。出罍木器，郑元谓亦刻而画之，为山云之形。则陶器或亦有文饰，然无所考。
汲缶《易》比卦有孚盈缶。《注》：井之水，人所汲，汲用缶。《左传》：具绠缶，备水器。挈壶
《周礼》：挈壶氏，挈壶以令军井。注：郑司农曰，壶，所以盛饮。瓶《左传》：虽有挈瓶之智，守不假器。《礼记·礼器》：夫奥者，老妇之祭也，盛于盆，尊于瓶。
〔按〕《说文》：壶，昆吾圜器。《礼》注：一石曰壶，本是饮器，故门外列缶，门内列壶，以饮器而通为汲器。《周礼》之挈壶令井，犹《左传》之具绠缶也。缶、壶、瓶，总一类，只小大不同。壶小于缶，瓶更小于壶。《方言》：缶，谓之瓿㼴，其小者谓之瓶罃。《说文》：罃，备火长颈瓶也，瓶，瓮也。瓶，重文曰瓶，并薄经切。《玉篇》：瓶，蒲并切，瓶，蒲丁切，皆汲器。为器既同，何必异音，从《说文》为是。老妇之祭，尊于瓶，其备火之罃与？故《注》曰炊器。然此已为后代酒瓶之始。《唐书·李大尧传》：太宗赐胡瓶一，曰：虽非千镒，乃朕所自御。《政要》作壶瓶，《通鉴释文》以为汲器。胡三省《辨误》曰：酒器，太宗有自御之，言非汲器可知。《贤奕编》云：今人呼酌酒器曰壶瓶。
夫子书瓮（鲁器）
《锺离意别传》：意为鲁相，修夫子庙堂，道有瓮，召守庙孔鸑问曰：此何等瓮？曰：夫子瓮，背皆有书。夫子亡后，无敢发者。意乃发，得素书。
灌瓮（楚器）
《庄子》：子贡入楚，过汉阴，见一丈人，方为圃畦，凿隧而入，抱瓮而灌。经程（齐器）
《韩诗外传》：齐桓公饮诸臣酒，令曰：后者罚一经程。《注》：酒器之大者曰经程。瓦卮（韩器）
《韩非子》：堂■公谓韩昭侯曰：今有白玉之卮，无当瓦，卮有当，君宁何取？曰：取瓦卮。
〔按〕齐之经程，不详何器。《侯鲭录》云：陶器有酒经，晋安人盛酒，似瓦壶之制。小颈，环口，修腹。凡馈人牲，兼以酒器。书云酒一经，或二经，至五经焉。齐桓公之经程，当即此器。应劭《汉书注》云：卮饮酒礼器，古以角。据《韩非子》堂溪公之语，是当时有瓦卮也，故附于后。列国器名，载在《方言》，参错互异，且不详何制，仅采一二，可据者，以备考览。陶出三代，世所传甓器是也。《笔衡》云：今土中得者，其质浑厚，不务色泽。
○汉器桂酒尊泰尊
《郊祀歌·练时日》：一尊桂酒，宾八乡。《注》：晋灼曰尊，大尊，元帝时大宰丞李元记云：以水渍桂为大尊酒。又《景星》十二，百末旨酒布兰生，泰尊柘浆析朝酲。
〔按〕《周礼》六尊，大尊用于宗庙。四时之朝践，祭天地，则曰器用陶匏而已。其用大尊与否，经典未有明文。汉《郊祀歌·景星》则曰泰尊，《练时日》则曰尊桂酒，《注》亦以为大尊。既两见之，吾从其实，列之为二，于《练时日》之尊则曰桂酒尊。
亏皿
《东方朔传》：置守宫下。《注》：亏皿，食器，若盋而大，今盋亏皿也，读作钵。
〔按〕《稗史类编》谓：钵，本天竺国器，故语谓之「钵多罗」，晋宋间始为中夏所有。《演繁露》据《汉书注》「若盋而大，今之盋亏皿」语，以为古有此名。盋、钵字，本通，《注》曰：若作譬况之词曰「今」，明非昔之器，《稗史类编》之言是也。《广韵》笺缶云：瓦器，钵也，当亦如注《汉书》者，以今明昔之义。
康瓠贾谊吊屈原：干弃周鼎兮，宝康瓠。甂、瓯、甀
《淮南子》：蓼菜成行，甂、瓯有堤，称薪而爨，数米而炊，可以治小，而未可以治大。又狗彘不择甂、瓯。又抱甀而汲。瓿
《扬雄传》：吾恐后人之覆酱瓿也。瓨《史·货殖传》：醯酱干瓨。儋
《蒯通传》：受儋石之禄。《注》：应劭曰：「齐人名小瓮为儋，受二斛。」
〔按〕《汉书注》：康瓠，瓦盆底。《尔雅》康瓠谓之甈。《注》壶也。《释文》云：康，《埤苍》作𤮊，《字林》作㼹，《说文》云㼹，破罂。《方言》云：瓿甊，罂也。灵桂之间谓之㼚。《玉篇》云：㼚，大瓮也。㼹、𤮊、㼚，音近，其一类也。《说文》云：瓯，小盆也，甂似小瓿，大口而卑，用食。《方言》云：甈谓之盎，自关而西谓之盆，其小者谓之升、瓯、甂。又云：甂，陈、魏、宋、楚之间谓之㼵，其大者谓之瓯，今河北人呼小盆为㼵子。然则瓯、甂皆小盆，而甂又小于瓯也。甀，《说文》作［］，云小口罂也。《列子》云：状若甔甀。《国策》云：醯壶，酱甀。甀云者，今之小口瓮，故可抱而汲。瓿，音部，亦罂之小者。瓨，《说文》云似罂，长颈，受十升，亦作缸。瓶之长颈者，《方言》谓罃，又云：周、洛、韩、郑之间，谓之甀；齐之东北、海岱之间，谓之甔。甔、儋通用。然则甀也，瓿也，瓨也，儋也，皆小口罂也。《通雅》云：今俗曰坛，曰埕。繇此言之，㼚大而缸小，今俗又以大者为缸也。
盏
《池北偶谈》：宋荔裳观察藏汉瓷戋二，内有鱼藻文，云在秦州耕夫得于隗嚣故宫。
〔按〕戋属饮器，从酉作戋。夏戋饰以玉，遂从玉；亦从角，作𧣴。今俗作盏，从皿。数字通用。唐戋，紫金、白玉、银凿落、水晶、玻璃制，甚华美，专以佐饮。至宋，则瓷戋为斗茶之胜具矣。
漆乌瓦盘《修复山陵故事》：武帝悼后元宫，漆乌瓦盘一枚。
〔按〕《周礼》：玉府，合诸侯则供珠盘，盘之始也，亦作盘。《说文》：盘，承盘也。中山王《文木赋》：制为盘杆，亦作柈。《古乐府》奉药一玉柈。盘、盘、柈，通。古文作鎜。《集韵》云：今曰托盘。
安哉
《太平御览》：李尤《安哉铭》：「安哉令名，甘旨是盛。埏埴之巧，甄陶所成。」
〔按〕《通雅》云：古，哉与裁、载通。《说文》：［］，设饪也，从［］，从食。才读若载。慎之曰，见《石鼓文》考石鼓，［］卤［］北，谓载西载北也。安哉为安［］近是。铭词有埏埴甄陶之语，窑器无疑。
○魏器陶尊
《晋·礼志》：魏景初元年，营洛阳南委粟山以为圆邱。祀之日，以始祖帝舜配，房俎生鱼，陶尊元酒。
〔按〕汉郊祀用泰尊，此但言陶尊，陶言其质，泰言其制，一也。○晋器缥瓷潘岳《赋》：「披黄苞以授甘，倾缥瓷以酌酃。」
〔按〕左思《蜀都赋》注：翠微，山气之轻缥也。《说文》云缥帛，青白色。
潘《赋》曰：缥瓷，当时即以浅青相尚。后来峰翠、天青于此开其先矣。东瓯荈器杜毓《荈赋》：器择陶拣，出自东瓯。
〔按〕杜《赋》云器择陶拣，当时亦不止一窑，此乃其精焉者耳。瓯亦越地，是先越州窑而知名者也。○南北朝器鹤觞罂
《洛阳伽蓝记》：河东人刘白堕善酿。六月中，以罂贮酒，暴日中，经旬酒味不动，饮之香美，朝贵千里相饷，谓之「鹤觞」。军持
《寄归传》：军持有二，瓷瓦者净用，铜铁者浊用。《庶物异名疏》：梵语军持，一云军迟。此云瓶也。
〔按〕《西域记》：捃稚迦，即澡瓶也。然则军持之名，捃稚讹文，又省迦字。释家以之洗手，故曰澡瓶，亦曰净瓶。《词林海错》云：蒙古人谓净瓶曰羊讹。佛教东汉入中国，至六朝而盛，故附于此。
○隋器绿瓷琉璃
《隋·何稠传》：稠博览古图，多识旧物。时中国久绝琉璃之作，匠人无敢措意，稠以绿瓷为之，与真无异。
〔按〕琉璃，出黄支、斯调、日南诸国。大秦出者，赤、白、黑、黄、青、绿、绀、缥、红、紫十种。琉璃，本自然之物也。颜师古《汉书注》云：今俗所用，销冶石汁，加以众药，灌而为之，虚脆不贞。铸之之法，北魏太武时，有大月氏国人商贩来京，自云能铸石为琉璃。于是采矿为之。既成而光色妙于真者，遂传其法至今，想隋时偶绝也。然中国铸者质脆，沃以热酒，应手而碎。惜乎月氏之法传，而稠之法不传也。琉璃，《汉·西域传》作流离。

[book_title]卷五·说器中
○唐器大尊
《唐六典》：凡尊彝之制，十有四，祭祀则陈之，一曰大尊。《礼乐志》：陈设则祀上帝，大尊二，在坛上东南隅。五帝、日、月，各大尊二，在第一等。宗庙，大尊二，在堂下。进熟，则上帝以大尊实泛齐。五方帝从祀于圜邱，以大尊实泛齐。日月以大尊实醍齐，从祀于圜邱，以大尊二实泛。齐地祗从祀于方邱，以大尊二实泛齐。宗庙祫享，大尊实沈齐。
〔按〕大尊，周用于宗庙，汉用于郊祀，皆可据者。唐则郊祀宗庙并用之，盖以周祭天地用陶，必大尊也，故师其意如此。进瓷
《柳柳州集·代人进瓷器状》略云：「禀至德之陶蒸，自无苦窳。合太和以融结，克保坚贞。且无瓦釜之鸣，是称土鉶之德。」
〔按〕《状》不言何器，亦不言何人进。唐之造陶器者不一地，考《地理志》言贡瓷石之器者，祗见河南道。河南、河东，地本接壤，岂即河南岁进之瓷，而柳州代为之状与？
紫瓷盆（渤海贡器）
《杜阳杂编》：会昌元年，渤海贡紫瓷盆，容半斛。内外通莹，色纯紫。厚半寸许，举之若鸿毛。
〔按〕《唐书》：渤海本粟靺鞨，附高丽者，其烧瓷当即高丽法也。何以后之传高丽窑器，未闻有此莹而轻者？《唐书》又云：宝应元年，诏以渤海为国，地有五京、十五府、六十二州，距京师八千里而远。朝贡至否，史家失传，故叛、附无考。若然则《杜阳杂编》之所纪，可以补史之缺。
越碗
陆羽《茶经》：碗，邢不如越。越碗，上口唇不卷，底卷而浅，受半升（详越州窑下）。内邱白瓷碗《国史补》：内邱白瓷碗，端溪紫石砚，天下无贵贱，通之。
大邑瓷［］
《杜工部集·于韦处乞大邑瓷［］诗》：「大邑烧瓷轻且坚，扣如哀玉锦城传。君家白［］胜霜雪，急送茆斋也可怜。」
〔按〕《说文》：［］，小盂也，字或作椀。《汉·淮南王传》注，食器杯椀之属。杨升菴述宋林少颖语，谓案古［］字，张平子青玉案，即青玉 ［］，南京人谓传［］为案酒，可证。《枢要》录言：元载家冷物用硫黄［］，热物用冷水瓷［］。瓷［］，自唐时盛行。内邱属邢州，如《国史补》所云邢［］亦重于天下。大邑属工卩州，色白而坚且轻，扣之有韵，味工部诗，瓷［］之上品矣。《茶经》并不列之下次中，独有取于越州者何也？《格古要论》云：古人吃茶，多用甗，取其易干，不留滓。《茶经》言越［］上口唇不卷，底卷而浅，敝瓦 ［］是已。而况似玉、似冰，色青之有助于茶者，邢不如也。宋人取兔毫盏，亦于斗茶为宜。九经无茶字，前人论茶，遂谓自晋宋以降始盛，然《晏子春秋》有茗茶之食，汉王褒《童约》有买茶之语，《吴志·韦曜传》有孙皓赐茶荈当酒之事，此皆在晋以前。《说文》：荼，苦茶，即今之茶。荈檟、苦荼见于《尔雅》，郭《注》云：早采为荼，晚采为茗，一名荈，蜀人名之为苦荼。《茶经》云：味甘，檟也，不甘而苦，荈也，啜苦咽甘，茶也，分别如此。自初采而制造，而收藏，而烹点，有条有理。水则某上水，某中水，某下水；火则时一沸，时二沸，时三沸。育汤之华，薄不为沫，厚不为饽，而有取于轻且细之花。择焉精，语焉详，其用器必审辨于历试之后，非率然也。
绿瓷杯季南金诗：「听得松风并涧水，急呼缥色绿瓷杯。」
〔按〕《方言》：疋皿（音雅），閜（呼雅反），杨皿（音章），𥂓（音麽），皆杯也。秦晋之间谓之疋皿，伯疋皿 是也。自关而东，赵魏之间曰椷，或曰盏，或曰［］，其大者谓之閜。吴越之间曰杨皿，齐右平原以东或谓之麻皿，杯，其通语也。杯、棬见《孟子》、《礼记·玉藻》，久有此名，古人以此为酒器。如季南金所咏，用以试茗，恐后代茶种，即起于此。
瓷罂老瓦盆
杜工部诗：「瓷罂无藉玉为缸」，又「莫笑田家老瓦盆，自从盛酒长儿孙，倾银注玉惊人眼，共醉还同卧竹根」。盏托
《演繁露》：台盏始于盏托，托始于唐。蜀相崔宁女饮茶，病盏热熨指，取碟子融蜡，象盏足大小，而环结其中，置盏于蜡，无所倾侧，因命工谷漆为之。宁喜其为，名之曰托。
〔按〕《周礼》：彝下有舟。郑司农曰：舟乃尊下台，若今之承盘。是台盏之象，略见于周，而已具于汉。《通雅》云：有鬲塞者，乃碟子环蜡遗制。黄伯思曰：北齐画图已有之。是《演繁露》谓盏托始于唐，《格古要论》谓古无劝盘，非也。或者瓷碗之托，自唐蜀相崔宁女始。《通雅》又云：陶偲曰，刘张有鱼英托镂，言以鱼［］为酒台盏也。又有衬茶碗者，《资暇录》云：贞元初，青郓油缯为叶形，以衬茶碗，又是一家之制。
越瓯、邢瓯
《乐府杂录》：唐大中初，有调音律官、大兴县丞郭道源，善击瓯。用越瓯、邢瓯十有二，以箸击之，其音韵妙于方响。八缶（后唐器）
《绀珠》：八缶，如水盏，凡八，置之卓上击之。后唐司马滔作。
〔按〕击瓯之风盛于唐，其法：瓯中用水加减以调宫商也，习于音而聪者能之。瓯取质紧而声清，此非如点茶佐酒。其窑法佳否，上手立验。《温尉集》中有《郭处士击瓯歌》，即道源也。又有马处士者，善此技，建击瓯楼，张曙有赋。武公业妾步非烟，亦以此名，见《非烟传》。此本因乎击缶，以十二瓯主音律，则击瓯变法。后唐司马滔以八缶置卓上击之，又以击瓯新意，参击缶古风也。杨升菴曰，今人水盏本此。
陶砚（十国前蜀器）
米元章《砚史》：陈文惠家，收一蜀王衍时陶砚，连盖。盖上有凤坐一台，馀雕杂花草，涅之以金泥红漆，有字曰「凤凰台」。
〔按〕昔人论砚曰：细润为德，发墨为材，端州水坑所以贵也。歙石发墨而难细润，澄泥细润而难发墨，陶砚在澄泥之次。旧有以玉、水晶、五金作砚者，更出其下矣。《砚史》又云：杭州龙华寺，收梁傅大夫瓷砚一枚。甚大，褐色，心如鏊，环水如辟雍之制，下作浪花。近足处，磨墨处，无瓷油。是梁亦有之也。
高足碗（十国南平器）
周羽冲《三楚新录》：高从诲时，荆南瓷器皆高足，公私竞置用之，谓之高足碗。○宋器白定仁和馆瓶
哥窑瓶
《妮古录》：馀秀州买得白定瓶一。口有四纽，斜烧成「仁和馆」三字，如米氏父子所书。又于项元度家，见哥窑瓶。纸槌、鹅颈、茄袋、花尊、花囊、蓍草、蒲槌等式瓶
袁宏道《瓶史》：江南人家所藏旧觚，青翠入骨，砂斑垤起，可谓花之金屋。其次官、哥、象、定等窑，细媚滋润，皆花神之精舍斋。瓶宜矮而小，窑器如纸槌、鹅颈、茄袋、花尊、花囊、蓍草、蒲槌形制，短小方入清供。
吉州窑白紫色大小瓶
《格古要论》：吉州宋时有五窑，书公烧者最佳，有白色、紫色花瓶，大者直数两，小者有花。箸瓶（官、哥、定窑）
《香笺》：箸瓶，吴中近制短颈细孔者，插箸，下重不仆。官、哥、定窑者，不宜日用。玛瑙釉小罂
《六研斋笔记》：汝窑用玛瑙为末作釉，当时止供御，绝难得。馀倅汝仅见温指挥使家一小罂。
〔按〕古器，瓶、罂，属汲器、酒器而已。释子有所谓「频伽瓶」者，用以洗手，故佛氏有供花之说。《名义》谓未闻用瓶。《秘阁闲谈》谓：巴东下岩僧，得一青瓷［］，折花供佛也。至定、官、哥窑，而花瓶之款遂多。至明而讲清供者，花瓶最重。张谦德《瓶花谱》云：「贮花先须择瓶，春冬用铜，夏秋用瓷，因乎时也。堂厦宜大，书屋宜小，因乎地也。贵瓷铜，贱金银，尚清雅也。忌环，忌对，象神明也。口欲小，足欲厚，取其安稳不泄气也。」其论精矣。支廷训为之作传，曰：《涵春君传》，其略云：「借交于姚魏，受知于陶令，折节于董奉师门，披衷于六郎西子。姓湛氏，名撷英，移芳其字云。」
〔又按〕《考盘馀事》：养兰蕙，须用瓢，牡丹则用蒲槌瓶，方称。瓶内须打锡套管，收口作一小孔，以管束花枝，不令斜倒。又可注滚水，插牡丹芙蓉等花。冬天贮水插花，则不冻损瓶质。亦安置花瓶之良法，不可不知。
陶砚
《麈史》：郭惟济得陶器，体圆，色白，中虚，径六七寸。酌水于轮廓间，隆起处磨墨甚良，古砚也。哥窑砚
《曝书亭集·古林哥窑砚铭》：「丛台澄泥邺宫瓦，未若哥窑古而雅，绿如春波渟不泻，以石为之出其下。」哥窑三山、五山笔格
白定卧花哇哇笔格
《考盘馀事》：笔格有哥窑三山、五山者，制古，色润。有白定卧花哇哇，莹白精巧。
〔按〕《说文》：咳，小儿笑声。《礼记》：咳而名之，是也。《孟子》：孩提之童，注，知孩笑。唐司空图文：女则牙牙学语。《通雅·谚原》：赤子曰<子牙>儿，逐字转注为小儿。声则同哇哇，如所云牙牙也。《广韵》：哇，小儿声。
官、哥窑圆式、钵盂式、仪棱肚式水中丞青冬瓷菊瓣水中丞定窑瓶式水中丞，又束口圆肚三足者龙泉窑细花纹水中丞
官、哥窑方圆壶，立瓜卧瓜壶
官、哥窑双桃注，双莲房注，牧童卧牛注，方注，笔格内贮水作注定窑瓜壶，茄壶，驼壶，又可格笔定窑蟾注青冬瓷天鸡壶
《考盘馀事》：水中丞，陶者有官、哥窑瓮肚圆式，有钵盂小口式者，有仪棱肚者，有青冬瓷、菊瓣、瓮肚、圆足者。有定窑印花长样如瓶，但口敞可以贮水者，有圆肚束口三足者，有龙泉瓮肚、周身细花纹。近用新烧均窑，俱法此式，奈不堪用。水注，陶者有官、哥方圆壶，有立瓜、卧瓜壶，有双桃注，有双莲房注，有牧童卧牛者，有方者，有笔格内贮水用者。有定窑枝叶缠扰瓜壶，有滞叶茄壶，有驼壶，可格笔，有蟾注。有青冬瓷天鸡壶，底有一窍者。工致精极，俱可入格。
〔按〕《西京杂记》：广川王有玉蟾蜍一枚，以盛书滴。秦嘉妻与嘉书：「今奉金错碗一枚，以盛书水」，即后之所谓砚滴也。水中丞，本宋可山林洪「文房十八官」。酒壶，古称注子。唐太和中，中官恶其名同郑注，改偏提。水注沿注子之名也。《砚北杂志》载：南唐金蟾蜍砚滴，有铭，篆书腹下，甚古，附记于此。左足心曰舍月窟，右足心曰伏棐几。左后足曰为我用，右后足曰贮清氵此，颔下左右各三字，曰端溪石，澄心纸，腹两傍各三字，曰陈元氏，毛锥子，腹下两旁各七字，曰同列无哗听驱使，微吾润泽乌用女。
官、哥、龙泉、定笔洗
《考盘馀事》：陶者有官哥元洗、葵花洗、磬口洗、元肚洗、四卷荷叶洗、卷口蔗段洗、长方洗，但以粉青纹片朗者为贵。有龙泉双鱼洗、菊花瓣洗、钵盂洗、百折洗。有定窑三箍元洗、梅花洗、绦环洗、方池洗、柳斗元洗、元口洗、棱洗。有中盏作洗，边盘作笔觇者。有定窑匾坦小碟最多，俱可作笔觇。
哥窑蟠螭镇纸青冬瓷狮鼓镇纸哇哇狻猊镇纸见《考盘馀事》。
〔按〕《砚北杂志》云：薛道祖与米元章为书画友，其笔砚间物云，镇纸宜金虎盖取重也。官、哥、青冬窑瓷印
《考盘馀事》：印章有哥窑、官、窑青冬窑者，制作巧，纽色之妙，不可尽述。
〔按〕秦以前，金玉为印，其后乃铸铜，最讲纽色。至元末，会稽王冕，以花乳石代之，而镫明镫光，质温色雅。笔意得尽，最相宜也。昌化、寿山，相继而起，为品多矣。陶印亦莹润可喜。窃恐工于冶，未必工于篆，即觅工篆者为之，入火后未必能丝发不走。莫若仿古铜章，钮色烧成，用纲刀［］之，更带生趣。
官、哥窑方印色池，八角、委角印色池定窑、印花纹、方印色池
《考盘馀事》：印色池，官、哥窑，方者佳。尚有八角、委角者，最难得。定窑方池外，有印花纹，佳甚，亦少者。
〔按〕《考盘馀事》又云：有陆子冈做周身连盖滚螭、白玉印池，工致侔古，近多效制。有三代玉方池，内外土锈，血侵四里，不知何用。今以为印池，似甚合宜。又云：诸玩器玉当较胜于瓷。惟印色池，以瓷为佳，玉亦未能胜也。此言良是。愚谓近制多工华丽，如陆子冈白玉印池之式，当令陶人仿而为也。
官、哥、定窑、龙泉彝炉，乳炉
《香笺》：香炉，官、哥、定窑、龙泉彝炉，乳炉，大如茶杯，而式雅者为上。（亦见《考盘馀事》）
〔按〕《博物要览》云：宣炉之式，多仿宋瓷，其款多佳，惜乎存世者少也。古无香炉，古铜器为香炉用者，皆尊、彝、卣、鼎礼器。后之为炉者，亦即仿此为式。古博山炉是烧香之器，其制与今香炉迥异。长安丁缓作者，九层镂为奇禽怪兽，穷诸灵异，皆自然运动。合德遗飞燕金博山五层炉，见《西京杂记》，此制今不见矣。定窑香盒
《香笺》：有宋剔梅花蔗段盒，有定窑、饶窑者，有倭盒、三子、五子者。必须子口紧密，不泄香气，方妙。（亦见《考盘馀事》）
〔按〕香贵燥湿得宜，合和八窨，须蜡纸封固，埋地下半月馀，用香室瓷盒最宜。盒亦作合，亦称合子。合中小合子曰义子，即《香笺》所云倭盒之三子、五子也。《博物要览》云：均窑有炉合，黄沙泥坯，不佳。
糊斗
《考盘馀事》：有建窑外黑内白长罐，定窑元肚并蒜蒲长礶，哥窑方斗如斛，中置一梁。俱可作糊斗。书镫
《考盘馀事》：有定窑三台灯檠，有宣窑两台灯檠，俱堪书室取用。瓷箫
《南村随笔》：德化瓷箫，色莹白，式亦精好，但百枝中无一二合调者。合则其声凄朗，远出竹上。瓷枕
《考盘馀事》：旧窑枕，长二尺五寸，阔六寸者，可用。长一尺者，谓之尸枕，乃古墓中物。虽宋瓷白定，亦不可用。有瓷石者，如无大块，以碎者琢成枕面，下以木镶成枕，最能明目益睛，至老可读细书。
《居易录》：德州赵侍郎宅，掘得古冢。有一瓷枕，枕上有杜诗「百宝装腰带」四句。
〔按〕《丰宁传》云：益眼者无如瓷石为枕，可老而不昏，宁皇宫中多用之。官窑花浇
《曝书亭集》：《官窑花浇铭》：「絪兮，若鱼尾之散馀霞。润兮，若海棠之过朝雨。」
〔按〕罗虬花九锡，三曰甘泉浸。《清异录》谓润花雨为花沭浴。花浇可以代润花之雨，而备九锡之一矣，其制当托始于抱瓮之灌。定窑兔毛花
许次纾《茶疏》：茶瓯，古取定窑兔毛花者，亦斗碾茶用之耳。定州花瓷
《苏东坡集·试院煎茶诗》：「潞公煎茶学西蜀，定州花瓷琢红玉。」建安兔毫盏
蔡襄《茶录》：茶色白，宜黑盏。建安所造者，绀黑，纹如兔毫。其坯微厚，熁之久，热难冷，最为要用。出他处者，皆不及也。其青白盏，斗试家不用。
鹧鸪斑《清异录》：闽中造茶盏，花纹鹧鸪斑点，试茶家珍之。
〔按〕《方舆胜览》云：兔毫盏，出瓯宁，下注云，黄鲁直诗，「建安瓷碗鹧鸪斑」，是鹧鸪斑即兔毫盏。斗试之法：以水痕先退者为负，耐久者为胜。故较胜负曰一水、雨水。茶色白入黑盏，水痕易验，兔毫盏之所以贵也。又《茶录》云：凡欲点茶，先须熁盏令热，冷则茶不浮。兔毫坯厚，久热用之适宜。称兔毫者，皆曰建安，而许次纾谓定州兔毛花为斗碾之宜，定州先有之耶？东坡《试院煎茶诗》云，「定州花瓷琢红玉」，又不独贵黑盏。《送南屏谦师诗》云：「道人晓出南屏山，来试点茶三昧手，忽惊午盏兔毛斑，打出春瓮鹅儿酒。」又以兔毫盏盛鹅儿酒矣。
小海鸥《清异录》：耀州陶匠创造一等平底深碗，号小海鸥。卵碗苏东坡《食槐叶冷淘诗》：「青浮卵碗槐芽饼。」
紫碗
《苏东坡集》：兴隆节侍宴前一日微雪，与子由同访王定国，小饮清虚堂，诗云：「银瓶泻油浮蚁酒，紫碗铺粟盘龙茶。」铜叶汤敝瓦
《演繁露》《东坡后集·从驾景灵宫诗》云：病贪赐茗浮铜叶。按今御前赐茶，皆不用建盏，用大汤甗，色正白，但其制样似铜叶汤敝瓦耳。铜叶色黄，褐色也。
〔按〕寿州瓷黄，茶色紫；洪州瓷褐，茶色黑。《茶经》以为不宜茶也。铜叶以形名，不以色名。然邢瓷白，越瓷青，陆谓越在邢上，宋人又尚建安黑盏，不取白者，大抵宜于斗试耳。饮器自然以白为上，故当日御前茶器用白。
东坡茗碗
《苏东坡集·赠杜介诗》：「仙葩发茗碗，剪刻分葵蓼。」《注》：《东坡十八罗汉颂后跋》，轼家藏十八罗汉像，每设茶供，则化为白乳，或凝为花木、桃李、芍药，仅可指名。
益公汤盏
《夷坚志》：周益公以汤盏赠贫友，归以点茶才注汤其中，辄有双鹤飞舞，啜尽乃灭。
〔按〕此二事甚奇，然亦如窑变之类，时或有之。盖陶出于土，又聚水火之精华也。《吴船录》云：蜀眉郡治军资库中，有一水瓮，满贮石子，每月朔祠之，仍增水石各一器，不知几年，而至今不满。《幽雅志》云：曹著为建康小吏，忽有卢府君，见府门前有大瓮，可受五百石，风云出其中，事亦相类，故附记于此。
定窑劝盘
《格古要论》：定劝盘，古之洗也。古人用汤瓶、酒注，不用壶瓶及有觜折盂。茶锺台盘，始于元朝，古定官窑无此器。官窑人面杯
《妮古录》：馀于项元度家，见官窑人面杯。哥窑合卺双桃杯，有承盘
《妮古录》：项希宪言，司马公哥窑合卺双桃杯，一合一开，即有哥窑盘承之，盘中一坎正相容，亦奇物也。后入刘锦衣家。
〔按〕承盘，汉时已有之，见《礼》注，《格古要论》：以定劝盘为古之洗，非也。《周礼祭器图》：洗，形如罍，洗。罍，受一斛。罍形似壶，与劝盘不相似，且《妮古录》载哥窑合卺杯，已有承盘，彰彰如此矣。合卺，见《仪礼·昏礼》，曰：尊于房户之东，无元酒，篚在南，实四爵，合卺。《注》：破匏也，四爵两卺凡六，为夫妇各三酳。《释文》《字林》作渼，蠡也。古制用匏，亦用蠡。胡应麟《甲乙剩言》云：都下高邮守杨君家，藏合卺玉杯一器，以两杯对峙，中通一道，使酒相过。两杯之间，承以威凤，凤立蹲兽之上，高不过三寸许。制作甚妙，可与此匹。
哥窑八角把杯《妮古录》：馀于项元度家，见哥窑八角把杯。
〔按〕《南史》：齐徐孝嗣议王侯贵人昏，连卺以真银杯，盖出近俗。今除金银连环，自馀新器悉用埏陶。是杯之用陶，在六朝已然矣。酒杯亦曰酒锺，东坡诗：「薄薄酒饮两锺。」
酒榼《清异录》：瓷宫，谓耀州青榼。
〔按〕《孔丛子》云：昔有遗谚，尧舜千锺，孔子百觚，子路嗑嗑，尚饮十榼。酒器有锺，有榼，其来已久。杨雄《酒箴》云：鸱夷滑稽，腹大如壶，尽日盛酒，人复借酤。应劭《注》：鸱夷，形是榼，又名鸱夷也。后又单名之曰鸱。黄鲁直诗，「时送一鸱开锁眉」，苏东坡诗，「金钱百万酒千鸱」。
饶州花青碗
《格古要论》：饶州御土窑，体薄而润，色白，花青，较定器少次。〔按〕此饶器之始。箸<角并>《香笺》所引，亦出《考盘馀事》。
浙瓮
《太平寰宇记》：杭州亭市山馀石乡亭市村，多陶户，善作大瓮。今谓之浙瓮，在南渡后。秘色瓷《六研斋笔记》：南宋馀姚有秘色瓷。
〔按〕此即钱氏秘色窑之遗也。今未得见秘色窑器，岂《笔记》所谓粗朴耐久，似均窑者。前之秘色，亦如此与。○元器
饶州小足印花碗饶州青黑色戗金酒壶、酒盏
《格古要论》：元朝烧，小足印花，内有「枢府」字者最高。又有青黑色戗金者，多是酒壶、酒盏，甚可爱。
〔按〕饶窑在宋元时，有命则开，停即止。故所传者少。今只据《格古要论》，以存大概。

[book_title]卷六·说器下
○明器绿瓷燎炉
《春明梦馀录》：圜邱外围方墙，门四，内灵星门。南门外东南，砌绿瓷燎炉，旁毛血池。
〔按〕古炊器用陶，周陶人甑、盆、甗、鬲，皆炊器也。此因祭天地，尚质之义，法古用陶之制。大尊、牺尊、著尊小罍
大羹和羹碗毛血笾豆盘扁壶、方罐看瓶、牡丹瓶、壶瓶
拜砖以上嘉窑祭器，见《江西大志》。
〔按〕古祭器用陶，大尊而外，鳷大、壶、缶、簋、豆用之于祭，未有经证，明陶器既盛，乃充其类而为之，又杂以后代之制。拜砖者，当拜之地。《汉官仪》：明光殿省中，以丹朱漆地，故曰丹墀，尚书伏其下奏事。此拜地之饰也。王仁裕《入洛记》：含元殿龙尾道，各上六七十步，方达第一级，皆花砖。此饰地之砖也。今移殿省之制于庙，故用瓷砖。嘉窑所烧，而列之于前者，祭器也。
压手杯（永乐窑）
《博物要览》：压手杯，坦口折腰，沙足滑底。中心画双狮滚球，球内篆大明永乐年制六字，或四字，细若粒米，此为上品。鸳鸯心者次之，花心者又其次也。杯外青花深翠，式样精妙，传世可久，价亦甚高。
〔按〕此即敝瓦也，坦口折腰，手把之，其口正压手，故名。白坛盏（以下宣德窑）
《博物要览》：盏心有坛字白瓯，所谓坛盏是也。质细，料厚，式美，足称文房佳器。
〔按〕汉竹宫紫泥为坛，齐梁《郊祀歌》，称紫坛。其后经籙醮事，皆曰坛。此盏当是坛中供器。白茶盏
《博物要览》：较坛盏少低，瓮肚，釜底线足，光莹如玉。内有绝细龙凤暗花，底有大明宣德年制暗款，隐隐橘皮纹起。虽定瓷何能比方，真一代绝品。
红鱼靶杯
《博物要览》：以西红宝石为末，图画鱼形，自骨内烧出，凸起，宝光，鲜红夺目。若紫黑色者，火候失手，似稍次矣。
〔按〕靶，辔靶也，从革。弓巴，从弓。刀壒，又从木，从霸。剑，又称镡。《急就章注》云：镡，剑刃之本入把者也。总之，皆手把处。《稗编》刀靶，《古镜记》剑靶，皆借靶，原可通用。然《妮古录》哥窑八角把杯作把，靶杯从手，作把为是。
青花龙、松、梅花靶杯青花人物、海兽酒靶杯竹节靶罩盖《博物要览》：此发古未有。
轻罗小扇扑流萤茶盏徐应秋曰：人物毫发具备，俨然一幅李思训画。五采桃注，石榴注，双瓜注，双鸳注，鹅注《考盘馀事》：双瓜注，采色类生。双鸳注，鹅注，工致精极。
磬口洗、鱼藻洗、葵洗、螭洗
〔按〕古礼器有洗。此以洗笔之器，亦名洗也。《考盘馀事》云：笔书后，即入笔洗中，涤去滞墨，则毫坚不脱，可耐久用。洗完即加笔帽，免挫笔锋。若有油腻，以皂角汤洗之。此可备用笔法。又东坡以黄连煎汤，调轻粉蘸笔头，候干收之。山谷以川椒黄檗煎汤，磨松烟染笔藏之。《文房宝饰》谓，养笔以硫黄酒舒其毫，此收新笔法也。
朱砂大碗、朱砂小壶《博物要览》：色红如日，用白锁口。卤壶、小壶《博物要览》：此等皆发古未有。
〔按〕冯可宾《岕茶笺》云：茶壶，窑器为上，又以小为贵。每一客，壶一把，任其自斟自饮，方为得趣。壶小则香不涣散，味不躲阁。愚谓茶器以罩盖为上，罩盖亦以小为贵。然罩盖之大者，不过如小壶而止。若茶壶愈大，其失香变味愈甚，下之下矣。敞口花尊
〔按〕尊与瓶异。瓶，口小于腹；尊，腹小于口。瓶高，尊庳。尊，仿古尊也。漏空花纹填五彩坐墩五彩实填花纹坐墩
填画蓝地五彩坐墩青花白地坐墩冰裂纹坐墩
《博物要览》：漏空花纹，填以五采，华若云锦。又以五采实填花纹，绚艳悦目。二种皆深青地子。有蓝地填画五采，如石青剔花，有青花白地，有冰裂纹者，种种式样，非前代曾有。
〔按〕宋学士王圭召对蕊珠殿，设紫花坐墩，命坐。墩，音顿。《尔雅》：邱一成为邱敦，又如覆敦者。敦邱注：敦，盂也。敦，音堆。《诗》「至于顿邱」。《毛传》：邱一成为顿邱。敦转为顿。坐墩亦如覆盂形，故以是名。从土者，《尔雅》注云：江东呼地高堆为敦，墩是敦俗字，相仍用之也。墩与杌子异，杌子有足，俗又以杌之小者曰凳。均窑亦有坐墩。《博物要览》云：黄沙泥坯，器质粗厚，未佳。
扁罐、蜜食桶罐《博物要览》：甚美，多五采烧色。
〔按〕释氏有澡灌。《西域志》载：月支国佛澡灌青石，名罗勒。《惠远法师澡灌铭序》云：得摩罗勒石澡灌，皆作灌，以水可灌濯也。后人从缶，作罐。凡盛物小器，皆曰罐。又《急就章注》云：椭，小桶，以盛盐豉，蜜食。桶，古之椭也。
灯檠雨台幡幢雀食瓶蟋蟀盆
〔按〕戗金宣盆最重，亦有戗金蟋蟀盆，《吴梅村集》有歌。又苏州陆邹二姓所造，极工巧，雕镂精致，出之大秀、小秀者尤妙，大小秀，邹氏二女也。当时重促织之戏，胜负至千百，不惜重直购盆，故精巧如此，匪独陶器。
五彩靶杯（以下成化窑）
《博物要览》：成窑上品，无过葡萄甗口五彩扁肚靶杯，式较宣杯妙甚。鸡缸
《高江村集·成窑鸡缸歌注》：成窑酒杯，种类甚多。皆描画精工，点色深浅，瓷质莹洁而坚。鸡缸上画牡丹，下有子母鸡，跃跃欲动。
〔按〕《野获编》云：窑器初贵成化，次则宣德。杯盏之属，初不过数金。顷来京师，成窑酒杯，每对至博银百金，为吐舌不能下。《曝书亭集》云：尝以月之朔望，观京师慈仁寺集。贵人入市，见陈瓷碗，争视之。万历窑器索白金数两。宣德、成化款者，倍蓰。至鸡缸，非白金五镒市之不可，有力者不少惜。以陶器而得玉之上价，其贵重如此。
宝烧碗朱砂盘
《高江村集·均窑瓶歌注》：成窑鸡缸、宝烧碗、帡盘，最精致，价在宋瓷上。〔按〕宝烧，以西红宝石末烧也。人物莲子酒盏
青花纸薄酒盏草虫小盏五供养浅盏五彩齐箸小碟
香合各样小罐《博物要览》：皆精妙可人。高烧银烛照红妆酒杯
锦灰堆秋千、龙舟、高士、娃娃杯
满架葡萄、香草、鱼藻、瓜茄、八吉祥。优钵罗花、西番莲杯。《高江村集·成窑鸡缸歌注》：成窑酒杯，有名高烧银烛照红妆，一美人持烛照海棠也。锦灰堆，折枝花果堆四面也。秋千，士女戏秋千也。龙舟，斗龙舟也。高士，一面画周茂叔爱莲，一面画陶渊明对菊也。娃娃，五婴儿相戏也。满架葡萄，画葡萄也。其他香草、鱼藻、瓜茄、八吉祥、优钵罗花、西番莲，皆描画精工，色莹而坚。
〔按〕《考盘馀事》：有定窑哇哇狻猊镇纸，哇，小儿声，故以此称婴孩，详见前。明器，皆从女作娃。吴楚之间谓好曰娃，吴有馆娃宫，《扬雄赋》：资娵娃之珍髦。师古曰：美女也。指婴孩，作哇哇为是。
坛盏（以下嘉靖窑）
《博物要览》：小白瓯，内烧茶字、酒字、枣汤、姜汤字者，乃世宗经籙醮坛用器，亦曰坛盏，不及宣德。
〔按〕坛盏有大、中、小三号。内有茶字者佳，姜汤字为下。盏色以正白如玉为最，较之宣窑不及，其佳者亦足重也。磬口、馒心、圆足、外烧三色鱼，扁盏。
红铅小花合子，大如钱。
《博物要览》：二品为世珍，小合子花青画美，向后官窑，恐不能有此。赶珠龙、外一秤金、娃娃花碗里外满地娇花碗竹叶、灵芝、团云龙、穿花龙凤碗
外海水苍龙捧八卦、里三仙炼丹花碗外龙凤鸾雀、里云龙碗外鲭鮊鲤鳜、里云雀花碗外天花捧寿山福海字、里二仙花盏
外双云龙、里青云龙花酒盏外云龙、里升龙花盏外博古龙、里云鹤花酒盏外双龙、里双凤花盏
外四季花、要娃娃、里出水云龙、花草瓯外出水龙、里狮子花瓯外乾坤六合、里升龙花瓯福寿康宁花锺
里外万花藤、外有控珠龙茶锺外耍戏娃娃、里云龙花锺外团龙菱花、里青云龙茶锺外云龙、里花团锺
松竹梅酒尊里外满地娇花碟里外云鹤花碟外龙穿西番莲、里穿花凤花碟外结子莲、里团花花碟外结
子莲、里龙凤碟外凤穿花、里升降戏龙碟灵芝捧八宝罐八仙过海罐耍戏鲍老花罐
孔雀牡丹罐狮子滚绣球罐转枝宝相花托八宝罐满地娇、鲭餙鲤鳜、水藻、鱼罐
江下八俊罐巴山出水、飞狮罐水火捧八卦罐八瓣海水飞龙花样罐
苍狮龙花瓶灵芝四季花瓶外四季花、里三阳开泰花盘外九龙花、里云龙海水盘
海水飞狮龙捧福寿字花盘外画四仙、里云鹤花盘外云龙、里八仙捧寿花盘云鹤龙果盒
青苍狮龙盒龙凤、群仙捧寿字花盒双云龙花缸里云龙花缸
转枝莲托八宝、八吉祥、一秤金、娃娃花坛转枝莲托百寿字花样坛右器皆青花白地
〔按〕《法华经》：是人甚希，有过于优昙华。《疏》：优昙华，钵名，省文曰昙钵，遂有昙之名。而瓮之小者。亦以昙称。《群碎录》云：今人呼藏酒器曰昙，又从土作［］，陆龟《蒙谢山泉诗》云：「石［］封寄野人家」是也。［］，、坛，古今字耳，亦作甔。皮日休诗「酒甔香竹院」，陆游诗「美酝绿盈鐌」。甔之名，由来已古，或以上转而为坛也。
青碗、天青色碗、翠青色碗外穿花鸾凤、里青如意团鸾凤花膳碗青酒盏外荷花鱼水藻、里青穿花龙、边穿花龙凤瓯
青茶锺青碟、天青色碟、翠青色碟暗鸾鹤花碟转枝宝相花、回回花罐
暗龙花罐纯青里海水龙、外拥祥云地、贴金三狮龙等花盘双云龙缸外青双云龙宝相花缸
头青素缸双云龙穿花坛青瓷砖右器皆青瓷
双云龙、花碗双云龙雀盏四季花盏右器皆里白外青
暗姜芽海水花碗暗鸾鹤花酒盏爵盏磬口茶瓯暗龙花茶锺
甜白酒锺甜白壶瓶甜白盘暗姜芽海水花坛
右器皆白瓷暗龙紫金碗、金黄色碗暗龙紫金碟、金黄色碟右器皆紫色
鲜红改矾红色碗、碟翠绿色碗、碟青地闪黄、鸾凤穿宝相等花碗黄地闪青、云龙花瓯
青地闪黄、鸾凤穿宝相花盏、爵黄花、暗龙凤花盒紫金地闪黄、双云龙花盘、碟素穰花钵
右器杂色。以上俱见《江西大志》。
〔按〕《魏志》：赐女倭以绛地交龙锦。《通雅》云：凡锦皆有地。绛地，裴松之不知，欲改为绨，可笑也。又宋仁宗景佑诏，以青罗绘龙麟，饰冕筒，补空地以云龙钿窠。《通雅》云：钿窠，锦上云龙之地也。五彩瓷，如制锦之法，故有青地、黄地、紫金地之名，画花亦如之。走龙、云凤、麒麟、狮子、鸳鸯、万金、盘龙对凤、孔雀、仙鹤芝草、大窠狮子、双窠云雁、大姜芽、云鸾、宜男百花、穿花凤、聚八仙、滴珠龙、狮子盘球、水藻戏鱼，皆古锦名。陶人画染之作，约略相似。双云龙、凤霞穿花、喜相逢、翟雉、朵朵菊花、缠枝宝相花、灵芝、葡萄桌器（以下隆庆窑）
〔按〕《清异录》：五代时，贵势以筵具更相尚。至方丈之案，不能胜，旁挺二案翼之。参差数百，谓之绰楔台盘。又《北辕录》：淳熙丙申，待制张子政，贺金国生辰。抵馆供晚食，先设茶筵具瓦垄。此云桌器，即筵具也。约一桌之器，而整齐之瓷色花样，俱以类从。明窑始见于此，今亦盛行。古人用几筵，今之桌，所以代几也。《杨亿谈苑》云：咸平景德中主家造檀香倚卓，借倚卓字。后人从木，作椅桌。又桌字加木傍，作濆，俗书也。
外穿花龙凤、五彩满地娇、朵朵花，里团龙鸾凤、松竹梅、玉簪花碗
外双云龙凤、九龙海水、缠枝宝相花，里人物、灵芝、四季花盘。
外双云龙凤、竹叶、灵芝、朵朵云龙、松竹梅，里团龙、四季花碟。
外双云龙、芙蓉花、喜相逢、贯套海石榴、回回花，里穿花翟雉、青鸂鶒荷花、人物、狮子、故事、一秤金、金黄、暗龙锺。
外穿花龙凤、八吉祥、五龙淡海水、四季花捧乾坤清泰字、八仙庆寿、西番莲、里飞鱼、红九龙、青海水鱼、松竹梅、穿花龙凤瓯。
双穿云龙花凤、狮子滚绣球、缠枝牡丹花、青花果翎毛、五彩云龙、宝相花、草虫罐。穿花龙凤、扳枝娃娃、长春花、回回宝相花瓶。
外梭龙、灵芝、五彩曲水、梅花，里云龙、葵花、松竹梅、白暗云龙盏。
外云龙、五彩满地娇、人物、故事、荷花、龙，里云龙曲水、梅花盆。
双云龙、回回花果翎毛、九龙淡海水、荷花、红双云龙、缠枝宝相花香炉。双云梭龙、松竹梅、朵朵菊花香盒。双云龙花凤、海水兽、狮子滚绣球、穿花喜相逢、翟鸡柤斗。
〔按〕《广韵》：柤，煎药滓。凡食有滓者，亦称柤。斗，所以盛之也，俗作渣。
双云龙花凤、海水兽、穿花翟鸡、狮子滚绣球、朵朵四季花醋滴。
双云龙凤、草兽、飞鱼、四季花、八吉祥、贴金孔雀，牡丹花坛，有盖，狮子样。右器皆青花白地，见《陶书》。
外双云、荷花、龙凤、缠枝西番莲、宝相花、里云团龙、贯套八吉祥、龙边、姜芽海水、如意、云边、香草、曲水、梅花碗。（以下万历窑）
外云龙、荷花、鱼、耍娃娃、篆福寿康宁字、回回花、海兽、狮子滚绣球、里云鹤、一把莲、萱草花、如意云、大明万历年制字碗。
外团云龙、鸾凤、锦地八宝、海水、福禄寿、灵芝、里双龙捧寿长春花、五彩凤穿四季花碗。
外寿意、年镫、端阳节、荷花、水藻鱼，里底青、正面云龙，边松竹梅碗。
外双云龙、八仙过海、盒子心、四季花，里正面龙、篆寿字、如意、葵花，边竹叶、灵芝碗。
外穿花云龙鸾凤、缠枝宝相、松竹梅，里朵朵四季花、回回样、结带、如意、松竹梅，边竹叶、灵芝盘。
外荷花龙、穿花龙凤、松竹梅、诗意，人物故事、耍娃娃，里朵朵云，边香竹叶、灵芝、暗云龙宝相花盘。
外团螭虎、灵芝、如意、宝相花、海石榴、香草，里底龙捧永保万寿，边鸾凤宝相花、永保洪福齐天、娃娃花盘。
外缠枝莲托八宝、龙凤、花果、松竹梅、真言字，折枝四季花，里底穿花龙，边朵朵四季花、人物故事、竹叶、灵芝、寿意、牡丹花盘。
外穿花鸾凤、花果、翎毛、寿带花、满地娇、草兽、荷叶龙，里八宝苍龙、宝相花捧真言字、龙凤、人物故事碟。
外缠枝牡丹花托八宝、姜芽海水、西番莲、五彩异兽、满地娇，里双云龙、暗龙凤、宝相花、狮子滚绣球、八吉祥、如意云、灵芝、花果碟。
外长春、转枝宝相花、螭虎、灵芝，里五彩龙凤，边福如东海、八吉祥、锦盆，堆，边宝相花、结带八宝碟。
外缠竹叶、灵芝、花果、八宝、双云龙凤，里龙穿四季花、五彩寿意、人物、仙桃、边葡萄碟。
外双云龙、贯套海石榴、狮子滚绣球，里穿花云龙、如意云、边香草、红九龙、青海水、五彩裛厓荷花、遍地真言字锺。
外蟠桃结篆寿字、缠枝四季花、真言字、里云鹤、火焰宝珠、暗双云龙、荷花鱼、青海水锺。
外穿花龙凤、八仙庆寿、回回缠枝宝相花，里团云龙、荷花鱼、江芩、子花、捧真言字瓯。
外团龙、如意云、竹叶、灵芝、五彩水藻鱼，里篆寿字、如意、牡丹花、五彩如意瓯。
外云龙、长春花、翎毛、士女、娃娃、灵芝捧八吉祥，里葡萄。朵朵四季花、真言字、寿带花盏。
外穿花双云龙、人物故事、青九兽、红海水，里如意、香草、曲水、梅花、穿花翟鸡、白姜芽、红海水盏。外双云龙凤、里黄葵花、转枝灵芝、五彩菊花盏。
如意云龙、穿花龙凤、风调雨顺、天下太平、四鬅头捧永保长春字、混元八卦、神仙捧乾坤清泰字盒。
异兽朝苍龙、如意云锦、满地娇、锦地葵花、方胜、花果、翎毛、草虫盒。万古长春、四海来朝、面龙、四季花、人物故事盒。天下太平、四方香草如意、面回纹人物、五彩方胜盒。
人物故事、面云龙、娃娃面、四季花、五彩云龙、花果、翎毛、灵芝捧篆寿字盒。外海水飞狮、缠枝四季花、长春、螭虎、灵芝、石榴、里葵花。牡丹、海水宝相花杯。
外牡丹、金菊、芙蓉、龙凤、四季花、五彩八宝、葡萄、蜂赶梅花、里葵花、牡丹、篆寿字、五彩莲花、古老钱杯盘。外云龙海水，里顶妆云龙箸盘。
缠枝金莲花托篆寿字酒海。乾坤八卦、灵芝、山水、云龙香炉。
外莲花香草如意，顶妆云龙、回纹香草、云龙、灵芝、宝相玲珑、灵芝、古老钱炉。
穿花龙凤、草兽衔灵芝、锦雉、牡丹、云鹤、八卦、麻叶西番莲瓶。
团龙、四季花、西番莲托真言字、凤穿四季花、葡萄西瓜瓣、云龙捧圣寿字、杏叶、五彩水藻金鱼壶瓶。云龙、芦雁、松竹梅、半边葫芦花瓶。花果、翎毛、香草、草虫、人物故事花瓶。
凤穿四季花、满地娇、五彩龙穿四季花、灵芝托八宝璎珞、香草花瓶。
山水、飞狮、云龙、孔雀、牡丹、八仙过海、四阳捧寿、陆鹤乾坤、五彩人物故事罐。双云龙穿花、喜相逢柤斗。云龙、回纹、香草、人物故事、花果灵芝柤斗。
双云龙、缠枝宝相花醋滴。云龙棋盘。
〔按〕纹楸，棋盘也，故曰楸枰。《棋天洞览》云：元颐本枰棋声与律吕相应，盖用响玉棋盘，非有异术。得瓷为盘，所以助丁丁者，当与响玉比胜矣。海水云龙、四季花、金菊、芙蓉檠台。
陆鹤乾坤、灵芝、八宝、宝相花、如意、云龙烛台。宝山海水、云龙团座、攀桂娃娃、茈菰、荷叶、花草烛台。云龙凤穿四季花剪烛罐。
锦地花果、翎毛，边双龙捧珠心屏。锦地、云穿宝相花、灵芝、河图洛书笔管。
〔按〕王羲之《笔经》云：昔人或以琉璃、象牙为笔管，丽饰则有之，然笔须轻便，重则踬矣。近有以绿沉漆竹管及镂管见遗，斯亦可玩，何必金玉。斯言参书家三昧，瓷管恐亦嫌重。
八宝团龙笔冲。
〔按〕王献之有斑竹笔筒，名「裘锺」，世无其匹。《考盘馀事》以笔筒必湘竹为雅品，似亦不然。如近日陶器，颇多妙制。若此八宝团龙，恐非清玩所宜。麒麟、盒子心、缠枝宝相花、回纹、花果、八吉祥、灵芝、海水、梅花香奁。
〔按〕《急就章》：芬薰脂粉膏泽筒。注：筒，本用竹，其后转用金玉杂物，写竹状而为之，皆所以盛膏泽者也。愚谓香奁陶器，可仿古制，写竹状，大小高下，随器变易，亦是雅玩。
云龙回纹扇匣。海水、顶妆玲珑三龙山水笔架。蹲龙、宝象、人物砚水滴。人物故事、香草莲瓣槟榔盝。
锦地、盒子心、龙穿四季花冠盝。
外盒子心、锦地、双龙捧永保长寿、四海来朝。人物故事、四季花，里灵芝、松竹梅兰巾盝。玲珑双龙捧珠、飞龙狮子、海马凉墩。庆云、百龙百鹤、五彩百鹿、永保乾坤坛。
水藻鱼、八宝、香草、荷花，满地娇、海水、梅花缸。右器皆青花白地。云龙棋盘升降海水云龙笔管。
海水龙、盒子心、四季花笔冲。贯套如意、山水、灵芝花尊。宝山海水、云龙、人物故事、香草莲瓣烛台。云龙凤穿四季花剪烛罐。
穿花山水、升降龙、青云鸾凤缸。香草玲珑、松纹锦、四季花香奁。锦地、盒子心、四季花果、翎毛、八宝罐。云龙回纹扇匣。
玲珑山水笔架。四季花巾盝。云龙、回纹、四季花柤斗。升转云龙、回纹、香草缸
右器皆五彩。里白外青，贯套海石榴瓯。里白外青，对云龙、狮子滚绣球、缠枝金莲、宝相花缸。青地白花、白龙穿四季花笔冲。
青双云龙捧篆寿字、飞丝龙穿灵芝、草兽、人物故事、百子图坛。五彩荷花云龙、黄地紫荷花凉墩。暗花云龙宝相花、全黄茶锺。黄地五彩、里白、外螭虎、灵芝、四季花、香草、回纹香炉。
暗花鸾凤宝相花白瓷瓶。里白、外红绿黄紫、云龙膳盘。右器、杂彩，以上皆见《陶书》。仿白定长方印池。
《考盘馀事》：近日所烧有盖白定长方印池，并青花白地，纯白者，古未有，宜多蓄之。且有长六、七寸者，佳甚。仿定器文王鼎炉、彝炉
《博物要览》：新仿定器，如文王鼎炉，兽面戟耳彝炉，不减定人制法，可用乱真。若周丹泉初烧为佳，亦须磨去满面火气，可玩。若继周而烧者，合炉桶炉，以锁子甲、球门锦、龟纹、穿挽为花地者，制作极工，不入清赏，较丹泉之造远甚。
流霞盏
《池北偶谈》：近日一技之长，如雕竹则濮仲谦，螺甸则姜千里，嘉兴铜炉则张鸣岐，宜兴泥壶则时大彬，浮梁流霞盏则昊十九，皆知名海内。卵幕杯
《居易录》：万历时，浮梁昊十九所制瓷器，妙极人巧。尝作卵幕杯，莹白可爱，一枚重才半铢。
〔按〕昊十九，自号壶隐道人，隐于陶。《居易录》称其能诗，书法赵承旨。性不嗜利，所居席门瓮牖而已。此一雅人，不仅以一技鸣矣。樊玉衡赠诗云：「宣窑薄甚永窑厚，天下知名昊十九。更有小诗清动人，匡庐山下重回首。」李日华诗云：「为觅丹砂斗市廛，松声云影自壶天。凭君点出流霞盏，去泛兰亭九曲泉。」馀亦追赠一诗，记于末云：龙泉兄弟知名久，甄土新裁总后尘。独有流霞在江上，壶中高隐得诗人。

[book_title]跋
右《陶说》六卷，吾宗笠亭先生之所著也。先生闻见广博，而著论务裨实用。客游饶州，饶产之巨，莫如景德镇之瓷，而其器尤为日用不可缺，乃以亲见之事，参诸旧闻。其说不诬，洵可传也。文藻不敏，性好涉猎典籍。若陶器一类，实前人所未备，此书允推创制。而鄙意闻见所及，尚有数事可资采择者。若吾杭新平镇素瓷，唐贞观时名于天下。今其地久废，其说犹存。他若宜兴洪春所制之茶壶，流传海内，例所宜广。武林绣谷吴氏所藏百八酒器，一时名宿，各有诗歌，亦可胪陈其形式，而备其说。杨中丞雍建尝监窑事，其酌定事宜，见于文集者，亦有可采。至书瓷一节，仁和邵远，平尝禁绝之，以为敬圣，惜字之一端。而世宗时亦有请书年号以垂永久者，谕旨不允其请。凡巨细各条，当俟暇时稍为辑录，以正有道。先生勤学好古，文藻契慕已久，未获亲炙丰采。而今者读先生之书，辄有所献。知大雅虚怀，必不以鄙猥而斥其妄也。
乾隆三十九年，岁次甲午，春仲，文藻谨跋
典籍于今大备矣。考工之书，汉隋唐宋诸志，撰述寥寥。若朱遵度《漆经》，杜镐《铸钱故事》之类，不过数种而已。《宣和博古图》，吕与叔《考古图》，大率详列彝器款识，无关民间日用之器具。前明则吕棠之《宣德彝器谱》，傅浚之《铁冶志》，汪砢玉之《古今鹾略》，皆莅其官，亲其事，纂辑成书。而陶器一艺，古今曾未闻述作。海盐朱笠亭先生，经世才也。丁亥岁，馆于江西大中丞吴公宪署，因得悉景德窑器之制，撰成《陶说》六卷。考古验今，灿然具陈。草野编氓，目不睹先王礼器法物，而瓦盆土缶，无人不资为饮食之用。此书流传，天下之乐闻其说者广矣。岂特补古人未备已哉先生需次就诠，属博雠校，付之梓氏。既竣，因书数语于后。
乾隆甲午三月朔，新安后学鲍廷博识于知不足斋

        </div>
      </div>
    </div>
  </div>
</div>
<!--update:2025-08-30 10:08:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>