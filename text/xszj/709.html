<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="广蚕桑说辑补序,原序,原序,广蚕桑说辑补凡例,广蚕桑说辑补目录,卷上,卷下,广蚕桑说辑补全文在线阅读,广蚕桑说辑补全文在线下载,大玄古籍书库">
<meta name="description" content="清代后期的著名蚕书。沈练撰,成书于道光二十年(1840)。沈练字清渠,江苏溧阳人。曾任安徽绩溪县教官。他在绩溪提倡蚕桑,除家中栽桑养蚕为绩溪农民示范外,并以其家人栽桑养蚕方法写成《蚕桑说》一书,在绩溪散发。后又参考其他蚕书加以增订,并改名为“广蚕桑说”。1875年和1907年先后由仲昴庭和章震福用按语的形式,逐段作了补充校订。此书自沈练初刊后,数十年间,一再增补传刻,是清代后期蚕书中流传最广的一种。《广蚕桑说》叙述简练,处处以实用为务。说桑19条,自桑地说起;。说蚕60条,自留种说起,次序一丝不乱,按照蚕">
<title>广蚕桑说辑补_沈练_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">广蚕桑说辑补</span> <br/>
          作者： <span class="inputVal" id="bkauthor">沈練</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,农书,完结</span> <br/>
          字数： <span class="inputVal" id="bknum">[book_length]28502</span> <br/>
          说明： <span class="inputVal" id="bkdec">清代后期的著名蚕书。沈練撰,成书于道光二十年(1840)。沈練字清渠,江苏溧阳人。曾任安徽绩溪县教官 他在绩溪提倡蚕桑,除家中栽桑养蚕为绩溪农民示范外,并以其家人栽桑养蚕方法写成《蚕桑说》一书,在绩溪散发。后又参考其他蚕书加以增订,并改名为“广蚕桑说”。1875年和1907年先后由仲昴庭和章震福用按语的形式,逐段作了补充校订。此书自沈練初刊后,数十年间,一再增补传刻,是清代后期蚕书中流传最广的一种。《广蚕桑说》叙述简练,处处以实用为务。说桑19条,自桑地说起; 说蚕60条,自留种说起,次序一丝不乱,按照蚕桑生产的过程,使读者能依次作业,是此书的一大特色。光绪初年,浙江严州府知府宗源翰设立蚕局,推广蚕桑,请淳安县的学博仲昂庭对沈练的《广蚕桑说》加以疏通证明,又增补了一些内容,题名为《广蚕桑说辑补》,重新付刻。《广蚕桑说》不完备的地方,仲氏都加了按语,作了补充,内容更加完善了,被推为蚕桑善本。</span> <br/>
          封面： <span class="inputVal" id="bkimg">Z_12473.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]广蚕桑说辑补
[book_author]沈練
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,农书,完结
[book_length]28502
[book_dec]清代后期的著名蚕书。沈練撰,成书于道光二十年(1840)。沈練字清渠,江苏溧阳人。曾任安徽绩溪县教官 他在绩溪提倡蚕桑,除家中栽桑养蚕为绩溪农民示范外,并以其家人栽桑养蚕方法写成《蚕桑说》一书,在绩溪散发。后又参考其他蚕书加以增订,并改名为“广蚕桑说”。1875年和1907年先后由仲昴庭和章震福用按语的形式,逐段作了补充校订。此书自沈練初刊后,数十年间,一再增补传刻,是清代后期蚕书中流传最广的一种。《广蚕桑说》叙述简练,处处以实用为务。说桑19条,自桑地说起; 说蚕60条,自留种说起,次序一丝不乱,按照蚕桑生产的过程,使读者能依次作业,是此书的一大特色。光绪初年,浙江严州府知府宗源翰设立蚕局,推广蚕桑,请淳安县的学博仲昂庭对沈练的《广蚕桑说》加以疏通证明,又增补了一些内容,题名为《广蚕桑说辑补》,重新付刻。《广蚕桑说》不完备的地方,仲氏都加了按语,作了补充,内容更加完善了,被推为蚕桑善本。
[book_img]Z_12473.jpg


[book_title]廣蠶桑說輯補序
自來言農之書必兼言蠶，後魏之《齊民要術》，宋元之農書，明之《農政全書》莫不皆然。農桑者，衣食之大本，凡宜五穀之地，無不宜桑，即無不宜蠶，見之前人論說者屢矣，不獨檿絲桑土著於青兗，蠶月桑田播於豳衛已也。近代擅蠶桑之利，莫如江浙，浙之杭、嘉、湖、紹，比戶皆嫻蠶事，嚴地與為接壤，顧獨遜謝弗能耳。食者且以為其地不宜於桑，予考舊志，宋時嚴有絹稅，南齊沈瑀為建德令，課一丁種十五桑。夫民習有勤惰，物力不能不因之為盛衰，而土之所宜，亘古弗為變。兵燹以來，郡圃樹木斬伐殆盡，獨餘老桑十數株，披露含烟，亭亭如蓋。乙亥歲，予於署中，選僕嫗育蠶。丙子，募紹人於府倉開蠶局，招嚴之男婦與共居處講習，得絲皎如霜雪。又於杭境購桑秧數千，種於西郊外思范亭故址，逾年可成林。比聞建之東鄉人頗事蠶桑，且持所繅絲來城，相較自以為弗如。蓋嚴之人甚有志於此，特未盡得其竅要耳。言蠶專書，自宋秦湛後不乏作者，惟　本朝沈清渠《廣蠶桑說》明辨以晰，婦孺皆能通曉。湻安學博仲昂庭志薄華靡，究心本務，其孺人又工蠶事，儼然有沈君之風，乃屬昂庭取沈君之書，疏通證明，采湖人《蠶桑輯要》之言，稍稍附益，而昂庭又伸已意為《廣蠶桑說輯補》，條理始末燦然畢備。予亟刊以貽嚴人，以此為導師，無地不可蓄桑，無人不能育蠶。夫力田為農民之先務，而山多田少，暘雨愆時，嚴之農則久困矣，婦女以蠶桑為職自飽食而嬉不衣其夫，嚴之婦工又甚荒矣。誠能以蠶桑濟稼穡之艱，以婦工補丁力之絀，賦事獻功勞思而不忘善，富教之道，豈遽遠哉，在嚴之人勉之而已矣。光緒三年春正月，浙江補用道嚴州府知府宗源瀚。

[book_title]原序
農桑之書，莫古於賈思勰之《齊民要術》，而其間名物訓詁，通儒或不盡解，何論耕夫織婦，故便民之事，必取通俗之文以曉之。至于蠶桑，則婦人女子之專職，古者后夫人親繅，世婦獻繭，及其成也，元紞紘綎以供祭服，命士以上皆衣其夫。故漢詔以錦繡纂組為害女紅，女紅者，女工也，然則四德之一，其無于百工之事，明矣。今則不然，自康熙二十一年平台灣，開海禁，于是番舶歲至中國貿易，于舟山、四明之間，率取頭蠶湖絲滿載回國，以為常。至乾隆三十四年，始嚴絲觔出洋之禁，復經兩廣督臣奏請，照東洋銅商搭配之例，每船准買土絲五千觔，二蠶湖絲三千觔，著為額文。又不數年，而頭蠶湖絲之禁亦弛矣。燮昔撰《中西紀事》一書，參核西人月報，計湖絲近年出口之數，歲不下二千餘萬，幾幾乎與茶利相埒，然則竭東南婦人女子之力，其足以給中外恒河無量之求乎。蓋自女紅失其職，而牟利者干之，乾嘉以後，承平既久，晏安成習，蘇湖之間婦人靡不麗服靚裝，粉白黛綠，以相夸耀，詢以蠶桑，如扣槃捫燭，莫識誰何。而至於奇技滛巧，踵事增華，則一衣一裙一純緣之費，其足以耗蠶事之杼柚者，方且百人并力幾度拋梭，于是利之所在，蟻附蠅營，反使工得之以居奇貨，商操之以利轉輸，而婦人女子逸居思滛，其與乃逸乃諺之男子，不知稼穡之艱難者，何異哉。吾友沈君清渠憂之，自其為秀才時，與德配陳孺人積苦自勵，塾中誦讀之聲與閨中機杼之聲交相和荅，無間寒暑。洎道光辛巳　恩科，與燮同出蕭山文端公門下，是年榜首不祿，君遂以第二人領解赴南宮。一時同譜之彥僉，奉君為一日之長，而燮過從獨久。其後弢甫伯兄司訓婺源，與君同舟。又近十年，人但知君以文名譟，海內揣摩家奉為金科，而不知君務為有用之學，生平撰著，酌古準今，以卓然可見之施行者為貴。其初至績也，琴書在前，繅車在後，人鮮不以迂濶誚君。迨數年間，見緜蕝之旁，桑柘成陰，籧筐盈載，乃稍稍從君，講求蠶事不得，則遣其家人入署，從陳孺人口講指畫，并刊蠶桑說以示之。迨大吏書之上考，君顧幡然引退，就近卜居海陽。海陽宜桑之土多於梁安，君益督家人植桑飼蠶，又增輯前說所未詳，以期行遠而傳後，君之卓然見諸施行者，多此類也。頃君之季子季美謀刻君《廣蠶桑說》，屬為校正，以廣其傳。嗚呼，晨星落落，予髮種種，追憶四十年來滄桑變易，讀君之書不禁感慨係之矣，爰序而歸之。
同治二年歲次癸亥立秋後一日，當塗同歲生嗛甫夏燮。

[book_title]原序
蠶桑之載於經籍者，與農事並重，而其法或不盡傳，然繹〈禹貢〉「桑土既蠶」一語，則物之宜，與地之宜，可體驗而得也。近世浙西之嘉、湖二郡土最宜桑，而湖桑為尤盛。湖絲之美，甲於中土，達於外洋。然止習俗相沿，初非有成書可述而志也。吾邑土產之桑，葚多而葉稀，閭閻之飼蠶者尠。乾隆中葉，茂林吳公學濂來為宰，始教民植湖桑，其夫人又嫻蠶事，招婦女之明慧者，至後堂授以機要。自是遞相傳習，漸推漸廣，數十年後，桑陰遍野，蠶絲之精好，媲美吳興，商賈輻輳，享其利者立專祠以祀之，如古人之祀先蠶焉。然吳公亦末嘗著書以傳教也，余執友清渠沈公練，以道光初元辛巳　恩科，江南鄉試第二人，司鐸績溪，多士以公之闈墨膾炙人口，爭以制舉業，就公問學，然公固自有經濟，非僅為文章宗匠也。公之至任也，德配陳孺人偕焉，但見圖書擔囊，繅車在後。有忌公者，謂援陸清獻公之故事，以博令名，而不知公刑于式化一家之中，自孺人以至子婦皆業蠶桑。蒞任後，見學舍墻外多隙地，遣人赴湖買桑秧來，徧植之，未幾成林，蠶用蕃息。績人聞而效之，每至蠶月，城鄉士女紛至來觀，公約令分日以進，孺人及長公子為之口講指畫，既各得其意以去。公復於校文之暇，諮詢孺人，取育蠶培桑之所宜忌，條舉件繫，彙為一編，名之曰《蠶桑說》，以貽績人，俾之鐫板流傳，家喻戶曉，由是，麥秋之外增一歲收，績人德之。會逢計典大吏，遂書公上考，以堪膺民社薦，公以年逾六旬，不耐簿書，請免送部願就京秩，蓋又懼前之忌者藉口也。公家無恒產，解組後，不能具歸裝，乃就近卜居休甯，買荒地十餘畝，悉以樹桑，兼種蔬茹，以佐盤飱。又以其間應李鐵梅學使選刻試卷之聘者一年，主講涇川書院，兼攝湻湖書院者又一年。咸豐甲寅，始以避寇歸，課諸孫讀，又購得近人《蠶桑輯要》一書，見其中徵引之詳，有足補前說所未備者，采錄而增訂之為《廣蠶桑說》，將授梓以永其傳，乃甫經脫稾，而公以疾作，遽捐館舍，兩公子謹守父書，珍藏篋笥者八年於茲矣。余與公同里、同窗，最稱莫逆，自乙未大挑後，宦轍分馳，久不相見。己未秋，公之子琪字季美者，由郡庠援例得縣丞分發江西。庚申暮春，余自玉山來省，以賊氛梗阻不得歸，遂下榻季美寓中，詢知陳孺人年近八旬，尚滯海陽。會是年之秋，歙休失守，季美亟求得糧道，委札前赴饒州守催七縣道欵，希冀就便回休迎養，詎行至樂平，譁言寇至，卒不得達。迨十二月初旬，而陳孺人罵賊遇害之凶問至，季美痛不欲生，時公之同年夏君嗛甫，方在祁門曾帥幕府，乃撰為事實，由嗛甫以呈請大帥，歸入忠義科，彙題請　旌焉。辛酉夏，季美回休安葬，於書冊狼籍中檢得公之手澤，尚存《禹貢彙詮》及《廣蠶桑說》二編，㩦歸示余，將並壽之棗梨，以垂久遠。余與公相處最久，知其盛年稽經諏史，援古證今，務為有用之學，雅不欲以空言表見，故生平所作詩文，隨手散佚，所輯《禹貢彙詮》未遑付梓，而《蠶桑說》則既刻於梁安，復于退居海陽時，推廣其說，思續刻以行世。于是季美仰承先志，問序于予，予知季美他日為肖子，為循吏，而公之力學賫志與孺人之取義損軀，其食報豈有艾哉。峕　同治元年歲在壬戌正月上澣，前任江西玉山縣知縣同里姚繼緒拜撰於樂平旅次。

[book_title]廣蠶桑說輯補凡例
一、《廣蠶桑說》平陵沈公練所著，明白如話，絕不引徵經史，蓋詞繁則意晦，不如掃去陳言，故說桑僅十九條，說蠶僅六十六條。說桑則自桑地說起，說蠶則自留種說起，次序一絲不亂，真善本也，業蠶桑者當以此為定盤鍼、指南車。
一、蠶桑為民生之大計，前人本有成書，《農政全書》中亦有圖、有說。近日新輯《湖州府志》，於蠶桑一門徵引頗富，惟初學閱之，或覺其繁，或嫌其簡。常鎮通海道沈公秉成所刊《蠶桑輯要》，不簡不繁，有禆實用，惟頭緒與語意亦皆不如《廣蠶桑說》之清，茲但摘其要語，分附各條之後。
一、各條有未備暨未愜之處，復於《蠶桑輯要》外，參以平日見聞雜說，及各種經驗法門作為按語，綴於各條之下，使初學者一閱了然。
一、各條之下所附《蠶桑輯要》及按語，間有畧於此而詳於彼者，下必註曰詳第幾條與第幾條下。有見於彼而又見於此者，各從其類故也，下必註曰見第幾條與第幾條下。若前後條相去甚近，則註曰詳見某條與某條下。皆取其便於尋覽而已。至於器用圖內，器各有式，其可無式者，仍照式註明，註或盡用《蠶桑輯要》，或稍改竄，總求醒目。

[book_title]廣蠶桑說輯補目錄
卷上
培養桑樹法共十九條
桑地說一條
栽桑說二條
肥桑說四條
桑須修翦說一條
壓條說一條
除蟲傷說一條
初桑二桑說一條
采桑有次第說一條
桑老補種說一條
柘桑說一條
桑秧說三條
接桑說二條
卷下
飼蠶法共六十六條
留蠶種說一條
對蛾收種說三條
醃種說一條
煖子令出說一條
布葉說二條
桑渣蠶砂說一條
蠶初眠起說二條
再去桑渣蠶砂說一條
初眠起後說一條
二眠起後說三條
三眠起後說一條
大眠說二條
大眠起後說三條
放地蠶說三條
大眠起後兩三日說一條
蠶將老搭山說三條
蠶老上山說四條 〈附用火法〉
上山一兩日後說二條
落繭說四條
蛾出繭說一條
繅絲器具說五條
軟車時說一條
繅絲說一條
稱蠶花說一條 〈以下總論〉
葉有宜忌說二條
將雨采葉說一條
切葉說一條
食葉疾徐說一條
蠶屋說一條
蠶事預備說一條 〈付器用式〉
雜說九條
新增蠶桑總論六條

[book_title]卷上
培養桑樹法十九條
桑地說一條
一、桑地宜高平而不宜低濕，低濕之地積潦傷根，萬無活理。〈高平處亦必土肉深厚乃可。〉
按：地將栽桑，須鋤地分埨，使無積水。〈詳第十七條。〉
栽桑說二條
一、栽桑之法，不宜太密，須隔六七尺而栽一株。於其栽處，掘地成坎，深尺五六寸，廣三尺，儲水糞其中，和泥攪之，務令濃厚。取桑秧栽之，加土其上，築之使堅，則不須日日澆灌矣。
將栽時，桑根用水洗淨，翦去根之腐而無用者。所留之根，安置得要舒暢，不宜稍有拳曲。
《蠶桑輯要》曰：條桑栽法，宜五尺許一本，如品字樣，不可對植。　按：品字樣者，如東邊第一行桑樹，不與第二行作對，而與第三行作對。第二行與第四行作對。大約三四行為一埨，或二行為一埨。
一、栽桑之時，宜及隆冬。遲至正二月者，雖未嘗不活，易生蟲。
按：隆冬栽桑，須是陽回時候，若陰寒正盛，地氣尙伏，恐被凍受傷，不如遲至春初為妥。
又按：條桑栽法，翦去上條，留離地二尺許。而《蠶桑輯要》則於次年翦之。〈見第八條下。〉
又按：未成條之桑，長不過一二尺，只好分種。約離地二三寸，翦去上條，俟來年長成粗條，移栽如法。
肥桑說四條
一、桑宜肥，肥則葉厚而光潤。冬春必須沃之以糞，糞桑之法，於桑旁掘一小坑，實以糞，以土覆之，使其氣下降，根乃日深。　肥桑之物不一，人糞力旺，畜糞力長，拉颯最鬆地。而河泥之為益尤鉅，蓋一歲中，雨淋土剝，專藉此泥培補，根乃不露。諺所以有「桑不興，少河泥。」之說也。去河遠，則取諸池塘。
《蠶桑輯要》曰：二五八月及冬月要上肥，豬羊牛馬之糞皆可，人糞尤肥，棉子油渣、豆餅之類，性緩更肥。
按：豆餅、菜餅之類，性肥力長，但上面葢泥須厚，以防惡物糟蹋，戕及桑根。最好冬月壅餅，上葢河泥，不獨惡物難聚，而且河泥經凍之後其土易鬆，凍融則肥氣歸根，枝葉自茂。
又按：一年之內，惟小蠶食葉時不宜壅糞。壅糞之地，勿采桑葉，俗名肥葉是也，蠶食之，則當眠不眠矣。若蠶大眠後，糞始無妨，然采葉須在糞後二三日，使穢氣稍退，纔可飼蠶。
一、桑下不可使有草，有草則分肥，而地力易窮。不可使多石，多石則礙根，而生機不暢。須於農隙時，以四齒鐵耙鋤去之。
按：桑下無石，亦宜鋤地翻土，使土氣鬆動，草亦在下，不復上生。若鋤土未久，一經時雨，又見嫩草叢生者，祇須將刮子削去草根，不必用四齒鐵耙。
又按：《蠶桑輯要》曰：土乾便灌，意謂桑未盛時，其根尙淺，護根之土須帶潤也，灌用水糞，不宜太濃。至茂密成陰，根已深入土面，土乾無礙，可以隨時上肥，不必頻灌。
一、桑未盛時，可兼種蔬菜、棉花諸物。蓋兼種諸物，則土鬆而桑益易繁，此兩利之道也，但不可有妨根條。〈如種瓜、豆，斷不可使籐上樹。〉
按：土肥則桑亦肥，桑下兼種襍物，究分土力，俗名奪肥，宜於上肥時令肥稍厚。
桑須修翦說一條
一、桑之茂者，四面圓勻如雨蓋狀，修翦得法故也。修翦之法，刪繁補缺，去舊換新而已。〈補缺，非另植一株以補之也，於缺處多留幾枝嫩條，使之散布，則補矣。換新，非另植一株以換之也，舊條旣去，其著翦處自然抽出新條。〉栽桑旣活，於芽嘴透露後，用桑翦翦去頭上枯枝，餘俱留之第二年。〈從芽嘴透露時算起。若從栽時算起，則第三年矣。〉立夏後，於第一年所養之條上，每條留大而長者三四枝，餘俱翦去。第三年立夏後，於第二年所養之條上，每條再留大而長者二三枝，餘俱翦去。第四年立夏後，仍於第三年所養之條上，每條更留大而長者二三枝，餘俱翦去。至第五年，則所養之條業已四層，可將所發嫩條於立夏後盡行翦去，而專養厯年所留之條矣。拳曲向下之枝勿留，橫斜碍道之枝勿留。
所留之條亦非全不翦去也，留其近幹之五六寸而已。〈「幹」字不可泥，如第一次則以本身為幹，第二次則卽以第一次所留之五六寸為幹矣。〉
《蠶桑輯要》曰：條桑栽法，如品字樣。〈詳第二條下。〉待次年正月，天氣清和，離地二尺許翦去上條，候芽出時，只留二芽。秋後條成，又五六尺許。待次年正月，離丫尺許復翦去，如叉樣式，再留頂上各兩芽，餘芽抹去。來年又翦新枝，總留尺許，仿前法再翦再留，而枝葉又增倍矣。約五六年，至立夏後開翦，連枝葉盡行翦下飼蠶。翦至數年，桑成拳式，八九十拳不等。〈言八拳、九拳、十拳不等也。〉次年立夏，又將拳處翦下飼蠶。
按：栽桑之次年，或第三四年，須接桑者，接之。〈接法詳第十七八條。〉
又按：立夏拳桑放翦，不過約計時候，並非呆板。〈詳第十二條。〉
《蠶桑輯要》翦桑及拳桑圖如左：
栽桑翦去上條，如此樣：[IMG:广蚕桑说辑补_1.png]
來春，頂上又留兩芽，長成雙條。冬令又翦去，如此樣：[IMG:广蚕桑说辑补_2.png] 留兩芽者，如此樣，則本條盛旺，須留三芽者，可以類推。若接桑之次年正二月，見所接之條業已滋長，亦照樣留之。
清明出芽，頂上又各留兩芽。冬令又翦，如此樣：[IMG:广蚕桑说辑补_3.png]
春芽又如前法，留之冬令又翦成八頭，如此樣： [IMG:广蚕桑说辑补_4.png]自此以後，年年在此翦之，卽成拳桑。
又如前留芽十六條，自此冬令不翦，立夏連枝葉翦下，抹葉飼蠶。其樹本之下出芽者，年年抹盡，只留頂上者。頂上所生枝葉，立夏平翦之，再發芽為黴條，次年仍在此處翦之。
按：上四圖不過備式而已，須與本條參看。蓋翦留之法，先相枝幹，枝幹有強弱，有稀密，強者不妨多留幾寸，稀處不妨多留幾芽。至成拳桑，則拳上之枝葉年年平翦，不再留矣。
壓條說一條
一、桑有壓條法，所栽之桑有旁出之條，長二尺許而去土不遠者，鋤鬆其土，攀條就之，加肥泥於其上，用石壓好，露其梢使之向上。一年之後，其條之在土下者根已散布，可翦斷移栽。
除蟲傷說一條
一、所栽之桑，厯年未久，人功地力俱足，而其葉黃瘦多枯枝者，蟲傷故也。蟲有二種，一生皮內，一生皮外。皮內生者，其母為桑牛，〈卽天水牛也，在楊則曰楊牛，在桑則曰桑牛，於盛夏時生。〉口有雙鉗，其利如翦，新發之條齧之輒折，其下卵必齧破樹皮，而藏其卵於皮內。治之之法，於樹之本身及大枝上見有脂膏流出之處，剔破其皮，中有卵如米粒者，取而碎之。若已成蟲，則須尋著蟲所出入之戶，〈其戶外必有蛀屑，故易尋。〉用鐵線向戶內刺死，其深入而非鐵線之所能及者，以百部草〈藥名，能殺蟲。〉切碎，納小甕中，用水浸瀾，〈封固甕口，勿令走氣。〉取其汁灌之，〈用熟桐油亦可。〉無不死者。〈此蟲自初一至十五其頭向上，十五以後則其頭向下矣。治蟲者，宜於十五以前清晨卽起，以此法治之。蓋此蟲天未明時，必出戶飲露，清晨卽起，或猶未歸，卽歸亦未深入，易於下手。失此不治，則愈入愈深，其樹必死。〉皮外生者，常在五六月間，狀與蠶同而差小，俗謂之白蠶，專食桑葉，桑葉雖肥大，一經此蟲便如麻布，而明春所發之葉，亦不能繁。治之之法，用煙油〈卽煙筋所熬之汁。〉和水，以洗箒於葉上密密灑之，〈用百部草汁亦可。〉蟲食其葉則死。然宜於初生時卽治，稍遲數日便成無用小繭，繭出飛蛾，蛾又為明年留種，治之益費力矣。
按：食葉之蟲，亦名蝗，必遺子在桑身或在桑拳及丫內浮結，上面微高起成堆，形色與桑皮稍別。冬月或正月逐樹按驗，遇此，卽將刮桑刀括下，蟲自不生，較煙油灑葉之法似更簡捷。
《蠶桑輯要》曰：有一種時蟲，立夏時遇西南風，戌酉時從土中飛出食葉，至卯時復入土，捉之不能盡。黃昏時灼以亮火，蟲盡投火而燒除之。宜遠燒於下風，葉忌煙熏。
初桑二桑說一條
一、桑之萌芽於二三月間者，謂之初桑。旣翦後，旋復抽條放葉者，謂之二桑。初桑不去，則明春葉薄，雖蠶食不盡，亦必去之。二桑則不必去矣，於經霜後取以飼羊甚肥。〈取葉時，勿傷其條，蓋此條卽明春放葉之條也。〉
按：初桑之葉飼頭蠶，二桑之葉飼二蠶。但飼二蠶須於枝之過密處及枝之少力者，酌量刪下抹葉飼蠶，如無可刪之枝，則於各枝上刪葉飼蠶，每枝祇刪三分之一，於近拳處刪下。若拳下及桑丫襍生之枝葉，卽二蠶過時，亦宜一槪翦去，俗謂之刪莓丫。
采桑有次第說一條
一、采桑須有次第，擇其色之較老者先采之，而留其嫩者以俟其長。尤不可傷其芽嘴，蓋芽嘴方長，畧遲旬日便數十倍於此時，且其味苦澀，非蠶所宜食也。蠶初生時，食葉甚少，只可采其底瓣。〈底瓣者，芽嘴旁邊先放之一兩葉也，其色較老，雖留之亦不甚長。〉二眠以後，食葉漸多，若底瓣足以供之，則仍采其底瓣，底瓣已盡，則采瞎眼。〈瞎眼者，芽嘴已放只兩三葉，而其中心已無未放之芽，雖留之，長亦不多，宜采去。〉三眠以後，食葉愈多，然尙須辨其老嫩。至大眠以後，則桑已長足，可開翦矣。〈桑有遲早，則開翦亦自有後先，以長足為度可也。〉
三眠前所采之底瓣、瞎眼，俗謂之小葉。采小葉得法，則止望其采得百斤者，合前後計之，可得百二三十斤。然年年采小葉，樹亦易敗，以隔年一采為妙。〈如植桑百株，則今年采此五十株，留彼五十株至大眠後開翦。明年采彼五十株，此五十株留至大眠後開翦。〉
按：老蠶時，桑脂盛旺，開翦之後其脂必從翦處流出，故某埨翦完，卽就某埨鋤土令鬆，沃以水糞，如是則桑根氣暢，且得所養，自能攝脂，使不上溢。
又按：桑地開翦之後，俗名產母地，可悟調養之宜急矣。
桑老補種說一條
一、桑老而枯或中空，此年代久遠不能不敗者也。於其前後左右空缺處，補植一株。兩三年後，將已敗者伐去，而養其新者，則土不曠矣。如不補植，則將已敗之樹，離地六七寸截去，而留其老樁，以肥土堆積其上。俟明春，另發嫩條，養成低桑，亦一善法也。〈低桑之放葉較早，於采小葉時最宜，但去地近，遇有驟雨，其葉上或有泥點，須擦淨方可飼蠶。〉
按：葉上有泥點者，俗名泥葉。如忙時，不及擦淨，棄之可惜，養蠶者不妨帶養泥蠶，令食泥葉。〈泥蠶者，蠶之一類二種，眠起皆同，依後飼蠶法飼之。〉
柘葉說一條
一、柘葉亦可飼蠶，但比桑葉較堅厚，非小蠶所能食。桑葉缺少，可於三眠開口時，〈第一次布葉，謂之開口。〉令食柘葉兩三次。大眠開口時，令食柘葉五六次，則省下許多桑葉矣。〈所以必於開口時者，柘葉之味不及桑葉，旣已食過桑葉，必不肯再食柘葉也。〉
桑秧說三條
一、桑秧出浙之嘉、湖等處，相距數百里，非旦夕所能致也。好在此樹最易活，雖離土二三十日而其根未枯者，栽之亦活，可無以道遠為疑。
按：〈禹貢〉及〈國風〉所載，則各州皆有蠶絲，皆有桑樹。雖梁州未有明文，而自蠶叢氏教民養蠶，後世蜀錦重天下，則梁州蠶桑之盛亦可想見。本條言桑秧出浙之嘉、湖，就近處多處而言，非謂二郡有之，而他郡不能有也。但遐僻之地，乏人教導，未習蠶桑，遂疑風土本不相宜，闕焉不講，因此沃野釀成瘠土，婦人不識女紅，若非因逸生滛，卽是逐末忘本，亦可哀已。
一、桑種甚繁，以荷葉桑、黃頭桑、木竹青為上，取其條幹堅實，眼眼發頭也。別有一種火桑，視他桑較早，可飼早蠶，且雨過卽乾，飼蠶家宜多植。若住基寬曠，牆下可以植桑，宜覓富陽、望海等種植之，其大者可得葉數石，能不令蟲蛀及水灌其根，則愈老愈茂，不以年遠而敗。
《蠶桑輯要》曰：桑本箕星之精，種類不一。葚少，葉圓大而豐厚者，皆魯桑之類。葚多，葉小邊有鋸齒者，皆荊桑之類。荊桑宜飼初生之蠶，魯桑宜飼三四眠以後之蠶。
按：魯桑之類家桑也，荊桑之類野桑也。〈家桑，見第十七條。野桑，見第十八條。〉
又按：望海桑，須植土氣深厚之處。
一、桑秧皆以桑葚種之。種葚之法：於五月間，以桑葚純黑者，置水中搓碎，去其浮者，而取其沈者，陰乾之。〈經日曬，則其出較遲。〉撒於肥地，以薄糞澆透，而覆之以灰。〈覆以泥，則其出又遲矣。〉芽出，更以薄糞勤澆之。明春，則其長尺許，可以移栽他處矣。移栽之法：鋤地分埨，〈縷尹切土之加高處也。〉使無積水，於埨背分行栽之，與治圃排葱蒜之埨相似，其栽宜踈。〈彼此相去須在八寸外。〉勤澆勤鋤，至其大如指，則可以接之，使變家桑矣。
按：接成家桑後，再要移栽，恐有傷損，且根頭漸大，移亦費事。若不移栽，則彼此相去祇八寸外，勢必不能兩大，何如先照第一條栽法，栽之至大如母指或如兒臂，纔用接條。
《蠶桑輯要》曰：桑本有三寸圍，圓接之最妙。
接桑說二條
一、接桑，宜在驚蟄以後、清明以前，天色老晴時接之。〈甫接而遇驟雨，則活者寡矣。〉其法：擇家桑條如筆管粗者，翦下謂之接條。〈其條上半空而下半實，空者無用，擇其實者用之。〉每一條約可接野桑三兩株，翦下接條，置筐中，以濕布覆之，勿使見風日。將野桑根旁浮土抓開，見有絲根，卽將樹身齊土面翦斷，〈翦不斷者，以小鋸斷之。〉於翦斷以下，擇光潤無傀儡處，用快刀竪劃破其皮寸半，隨將刀畧一擺動，則皮已離骨。取小竹釘，長二寸許者，削如馬耳樣，嵌入皮內，嘉湖人謂之桑餂。翦接條三寸，削一寸如馬耳樣，上二寸留芽嘴二，取出桑餂，而以是條嵌入。〈其嵌入也，須以刀削一寸向外，乃活。蓋桑之膏液皆從皮上流通，故必以接條之皮，與本樹之皮彼此相向，乃得浹洽。若以皮貼皮，以骨貼骨，則必不活矣。〉用桑皮繞緊，以土擁之，但露芽嘴二於土上，愼勿動搖。清明後，卽漸漸發芽。八九月間，其高大已與未接時之本樹等矣。俟至冬月，移至他處，照第二條栽法栽之。
野桑，雖亦可以飼蠶，然葉薄而小且易癟，〈音蹩。〉故必接成家桑。
按：樹身齊土面翦斷，嵌入接條，俗名平頭接。若土面有物經行，最易碰動，碰動則壞，且接之不活，則桑本之生機亦絕，來春不能再接矣。補種又覺費事，不如離地數寸，樹身大者離地較遠，勿斷樹身，但照法接入，用稻草緊縛之，再用潮潤細土封之，上露接條芽嘴，如本條所說。俟來年，接條滋長，然後用刀從本樹接處之背將上段截去，勿傷接條，截處帶斜平勢，不令聳突。如恐風折，則第十九條保護之法仍用一次。數年後，接條盛大，刀疤填滿，不見接痕矣。倘接時不活，則本樹之根幹具在，生氣無虧，來年再接可也。
又按：接條旣活，蠶事已畢，可將接條以上本樹用刀橫劃之，祇劃斷樹皮，而本樹之上段自枯，其生發之氣盡萃於接條矣。至來年正月，將上段照法截去。
一、接桑所發之條，高至尺許，卽須用立夏後所翦之粗桑條，〈他條之堅實者亦可。〉牢植其旁，用桑皮鬆鬆縛住，以防風折，且可使挺然直上，無橫斜拳曲之枝。接而不活者，其本身必更發新條，可候明春再接。
解此二條，則桑秧可於本處取辦，然必先栽有家桑乃可，否則無處取接條。
按：本條接法得活，固佳。然接而不活，本身未必更發新條，或者雖齊土面翦斷，近根處尙有芽口，得以透達生機，不至悶絕也。
以上十九條內，都說桑樹其培養之法，已畧備矣。植桑者，依次行之，初無難事，然有恒產，貴有恒心，亦有恒心，斯有恒產，無窮之利益，非由無倦之精神得來耶。

[book_title]卷下
飼蠶法六十六條
留蠶種說一條
一、養蠶必先留種，留種先宜擇蠶，蓋必蠶無病，種方無病也。於大眠後，擇蠶之整齊強健者，日以蕻頭葉飼之。〈蕻，胡貢切，音閧，枝頂最茂處也。蕻頭力旺，蠶食之其力自旺。〉老則另搭一山以上之，溫以微火，使速成繭。抝繭時辨其雌雄，〈尖而腰小者雄，圓而腰大者雌。〉分作兩筐，單排之。〈不宜堆積，致傷鬱蒸。〉置之透風之靜室，勿搖動，〈搖動則受驚，雖變蛾而不能生子，俗謂之癡蛾。〉勿靠牆靠柱，〈避鼠也。〉約半月而蛾出矣。若前此未能擇蠶，則須於蔟〈俗謂之蠶山。〉之上半截，〈在下半截者少子。〉擇繭之堅硬潔白者，留之。
蠶事收成之豐歉，雖由飼蠶所致，然亦須種好，方能不受病。〈譬之於人，先天之氣足，則風霜雨露猝不能傷。〉而鬻種之家，乃往往以繭之不可繅者留種，此最造孽，愼勿效尤。
按：留種之繭，平鋪匾內，架上蠶植，外用稻草簾圍之，以避風霧。
又按：初次養蠶，必先問人買種，須於蠶事將畢時，探得鬻種之家素不欺人者，與之訂定，隨時往取，然種類不同，問明為要。〈詳見第五條。〉
對蛾收種說三條
一、蛾出時，揀去拳翅、禿眉、焦尾、赤肚諸病蛾，而取其無病者，判雌雄，〈腹小者雄，腹大者雌。〉分儲之。〈所儲之器，先以稻草心鋪其內，使蛾有立腳處，乃不致鼓翅盤旋，空耗氣力。﻿〉候其出已多，將雌雄併在一處，〈須其數相當，設有多寡，留其餘，以待未出之蛾。〉聽其自相配合，俗謂之對。旣對之後，一一提置空筐，關閉門戶，勿令見風，見風則易折散，滿筐擾亂矣。亦有不見風而折散者，謂之走對。走對者，將兩蛾提置一處，以小盃覆之，則復對。對滿四個時辰，卽分之，謂之折對。〈如子初對者，於卯未折之。卯初對者，於午未折之。不宜折得太早，早則來年多不眠之蠶。亦不宜折得太遲，遲則來年大眠後，多高節而拖白水之蠶。〉
蛾之出於五更前後者多，四更時便須有人守候其旁，〈俗謂之看蛾。〉出卽分儲之。否則蛾性極滛，雌雄相遇，卽於繭上配合，〈俗謂之抱繭對。〉而所對之時刻不準矣。
按：對蛾時，如遇風和日朗，生子必佳。最忌大風大霧，臭穢氣，油醋煎熬氣，須圍護如前。
一、折對之後，鋪蠶布〈不拘新舊，以方為貴。〉於筐中，〈於一筐鋪許多蠶布者，須配搭得好，勿露筐底。〉而勻置雌蛾於布上，〈疎則子有空缺處，密則子有堆積處，須頻頻檢點，遇有疎密，卽宜移密補疎。〉四面用木界尺攔住。〈恐其生子於布外也。〉更以他物架空，蓋好使透風而不見日光，過半日而蠶子滿布矣。〈有空缺處，須卽日補之，越宿再補，則明年蠶出不齊矣。〉
生子後，取蛾之有氣力者，再配之，則復生子，是為新定子。子少之年，亦有取以為種者，然究不如前所生者之佳。
按：折對後，卽將雌蛾一一提置空筐，或用裱過厚皮紙以代布，另鋪一處，俟蛾已去溲，勻置紙上，聽其生子。其溲粉紅及微黃者為上，白色次之，黑色勿用，須揀去。
一、蠶布旣滿，擇室中潔淨通暢處，〈仍不可靠牆靠柱。〉以竿懸之，收其濕。過六七日，而其色變黑，〈初下之時色黃，次轉青，後又轉黑。至轉黑，則子中已成蠶矣。〉則用陳石灰研細，以絹篩，篩在蠶布之上，〈但要勻，不過厚，以不要露蠶子為度。〉隨卽摺好，以小帶縛之，懸淨室。待隆冬時，取下醃之。
色已變黑，而不以石灰制之，則梅風一起，卽破殼而出，不能留及來春矣。
《蠶桑輯要》曰：挂於高處，遇霉不致受濕，亦忌煙熏。
醃種說一條
一、醃種法：於十二月十二日，取蠶布，輕輕撲去石灰，以炒熟之鹽，俟其冷，勻鋪其上，〈以不露蠶子為度。〉隨卽摺好，浸涼茶中。至是月之二十四日，將蠶布取出，展開承之以米篩，用清水頻頻輕沃之，〈重則恐漂去蠶子。〉去其鹽氣，〈試之以舌，絕無鹹味乃可。〉俟其自乾，照舊摺好，以棉衣護之，置箱中。〈不宜壓，不宜近香氣。〉待來年清明後取出，使受人身暖氣而出之。
種之所以必須醃者，借鹹氣以殺其子之無力者耳。〈無力者不得出，則所出皆有力者矣。〉不醃者，謂之淡種，淡種易病，且蠶身較大，食葉較多，而其繭轉鬆而薄，不若鹽種之繭堅厚。
按：淡種不用鹽，祇將風化石灰沖入沸湯置盆內，候手指可探，卽將蠶布浸在盆底，以手掌連搇〈邱禁切，欽去聲，按也。〉數周，但布須對摺，子在裏面。搇宜不重不輕，搇後以雙手托起，離水為度，緣水中之熱氣尙在，不可久浸，暫令出水，以疏其氣也。旋又入水，照樣浴之，如是三次，則子之氣機通暢，來年易生易育。且十二月十二日為蠶生日，故於此日浴之。浴畢去盆內之水，盛以極濃熱茶，亦候至手指可探，將蠶布粘定之灰末，輕輕洗去，以竿懸之。設遇冰凍，亦無礙矣。《蠶桑輯要》以裱過厚皮紙收種，取其耐浴，與用布同意。
又按：醃者為鹹種，其蠶將老，宜鋪葉愈勤。已老者宜上山，未老者尙須食葉，比淡種稍覺費時。〈詳第三十二條。〉食葉多寡相仿，但鹹種繭小而絲則重，淡種繭大而絲較輕；鹹種見亮則遊山，淡種不甚遊山為異耳，姑附辨於此，聽人擇取。
又按：另有重絲種，亦淡種之類，近時浙右盛行，其繭堅小，確似鹹種，絲亦輕重相當，得此一種，則鹹種可勿備矣。
煖子令出說三條
一、蠶子得人身煖氣而生。清明後，視桑已放，葉如錢大。〈若猶未也，便須畧遲。〉取蠶布摺好，以桑皮紙包好，〈其包不宜太厚，太厚則暖氣有達不到處矣，且須表裏互易，如今日以這一面著裏衣，明日便以那面著裏衣，使所受之氣無不勻，其出乃齊整。〉晝則置不作粗活〈作粗活，則恐其多出汗而蒸壞蠶子。〉者胸背間，〈須在絮襖之內，裏衣之外。〉夜則置之被絮〈絮宜新，舊則不復暖矣。〉間。〈不可壓。〉若天氣和暖，而又無不作粗活之人，則晝亦置之被絮間可也。如是者六七日，而蠶子出矣。
一、蠶子之先出者，謂之破䖢。〈彌遙切。〉有破䖢，卽須以燈草心長四五寸者數十莖，勻鋪布上而摺之，以防壓損。
按：冬時，桑葉須收拾潔淨處，當子出未齊時，可燒一撮於房內，子聞葉香則出矣，是導引法。
一、蠶子之出，大勢已齊於巳午間，〈小蠶畏寒，恐前此尙有餘寒，日已西則暖氣又退矣。〉擇室中無風處，鋪紙於桌上，〈紙宜白，宜光滑，宜比蠶布大些，其下宜襯以棉被。〉使兩人執蠶布之四角，以有子一面向桌，離紙三寸許。一人以尺餘小竹片，於布背輕輕細敲，俟所出之蠶均已落紙，用鷄毛輕輕聚之，盛以竹器。〈柳條者亦可，忌用新油新漆者。○器內先實以秈稻草灰半寸，更以紙平鋪灰上，而以鷄毛所聚之蠶置之正中，四面皆留有餘為後此漸漸撥開地步。〉以蠶筯〈以竹為之，長七寸，比日用之筯差小。上下俱圓尖，其末面磨之使極光。〉輕輕撥開，不可稍有疎密，有疎密則眠得不齊矣。其未出者，仍用前法煖之，至明日，再敲之，另置一處。
一法：先勻鋪細切之葉於紙上，而以蠶布有子一面向下覆之，蠶聞葉香，自離布就葉，較用竹片敲下之法，更穩更簡便。
按：蠶子之出，不過三日當齊，旣齊，然後布葉，過三日而出者棄之。
又按：子之初出者，名蠶花，亦名蟻，又名烏。本條所謂竹器，是筐匾之類，器之小者盛小蠶，大者盛大蠶。〈蠶花稱法及量葉下蟻，詳見第五十條。〉
布葉說二條
一、蠶旣勻開，便須布葉，所布之葉須切得極細，鋪得極勻。〈不必過厚。〉天氣清和，每日可布葉五六次。〈黃昏時一次，須畧厚。〉如遇陰寒，所布之葉而蠶不甚食，須用棉被將盛蠶之器四面包裹，使受暖氣，〈器上須以他物架空，否則恐棉被壓及蠶身。〉則食矣。
欲速者，一遇陰寒卽置火鉢於其旁，非無速效，而後日往往生病，宜戒之。
《蠶桑輯要》曰：切不可蓋遏受濕致生病患，務要冷暖得宜。
按：天寒，蠶小時，須於大牀帳內，架以板片，安置蠶器，夜則沾人暖氣，晝則置火鉢於房內，藉以辟寒。但火鉢不可貼近蠶器，恐熱氣熏蒸，致貽後患，如本條所慮是也。或有貪其速眠，架上向缸者，直行險以徼幸而已。〈見後蠶筐式註。〉
一、蠶出之後，布葉數次，便覺其密，用蠶筯輕輕撥開，再數次，再撥開。
《蠶桑輯要》曰：頭一日拂下之蟻與第二日各置一處，如頭一日之蟻多，飼葉三四頓，卽將蟻置之稍涼處，以減頓，第二日之蟻置煖處，每日加一二頓。
按：每日加一二頓，不過數日自與頭一日之蟻頓數相當，各飼葉三十頓左右，卽齊眠矣，是一日取齊之法。
《蠶桑輯要》曰：養蠶務要冷暖得宜，天寒時不可驟熱，當漸益火，寒而驟暖則生黃輭等疾。煖不驟加風涼，當漸開窗，煖而驟涼則變白殭。
按：葉有宜忌，采有時候，蠶自小至大俱有飼法，已分列於後條，不贅。〈見第五十條及五十一、二、三、四條。〉
桑渣蠶砂說一條
一、桑渣蠶砂不宜厚積，厚積則濕熱上侵，非蠶所能受。蠶出之後，至三四日桑渣蠶砂之積已厚，卽須以他器易之，俗謂之𡳨。〈楮几切，讀若體音。〉𡳨法：俟前後所布之葉已食盡，用絹篩篩薄薄糠灰於蠶上，〈必用糠灰者，取出爽也。其灰以秈稻糠置瓦盆中燒之，盆上不宜用蓋。〉再布以葉，則蠶皆脫灰而上，以桑筯輕輕捲之，置之他器。有未上者，再布葉一次，再捲一次，則所遺必無幾矣，棄之可以，蠶筯輕輕取出亦可。
所易之器，紙下向須襯灰，至二眠以後則不須再襯矣。
按：初次桑渣，俗名香𡳨，烘曬令亁。凡蠶眠旣起，欲放葉時，可於室內先燒香𡳨一撮，蠶聞此香，皆思食矣，是醒胃之法。蠶上出，亦用之。〈見第三十五條下。〉
蠶初眠至起說二條
一、易器後兩三日，有色微白，嘴上隱隱有尖角，而不復食葉者，初次眠也。眠未齊時，仍照常布葉，俟大勢已齊，照前法篩糠灰於其上，而布之以葉，則未眠之蠶皆脫灰而上，以蠶筯輕輕捲之，另置他器，此未眠者也，再布葉數次，則亦眠矣。再用前法，捲其不眠者而棄之。〈所棄者謂之青頭，蠶雖好亦不能絕無青頭者，飼之無益。〉其眠者，以蠶筯撥之使鬆，再篩一次糠灰，置之靜室，以俟其起。〈兩次眠者，不宜合併，蓋眠有先後，則起有先後，固不可以強合也。〉
按：蠶將眠者，向亮處照之，其頭帶綠色，尾似淡紅色，俗謂之見紅綠絲。此時布葉漸薄，至十二時為一周，應已眠齊。有未眠者，少力故也，可舍去。
又按：見紅綠絲時，常昂頭作吐絲狀，此時實有絲，但細而難見耳。凡將眠已若吐絲，將起已見起娘，俱忌喫風并忌穢氣，比平時更要密防。若將眠未眠之時，布葉加勤，勿令稍餓。〈釋第十八條下。〉
一、蠶之眠者，隔一日視之，而其色微黃，其嘴微闊，則起矣。然不宜急於布葉，必視其灰下無一眠者，〈起者必脫灰而上。〉方可布葉，布葉一兩次，便須以前法易器。
眠一次，則嘴闊一次，衣〈皮也。〉寬一次，蓋其嘴、其衣皆於眠時潛換也。布葉太早，恐嘴已闊而衣未盡脫者亦食之，食之則腹大，而未脫之衣脫不下矣。
按：起齊之後，蠶器亁燥，所布之葉易枯，枯則蠶不能食，故布葉須薄而勻，待食去三分之二，急須再布。每起同法，第三次布葉不妨加厚，以後蠶漸大，葉以漸厚，葉盡再布如常。
再去桑渣蠶砂說一條
一、此時食葉漸多，桑渣蠶砂亦較前易厚，隔一日便須易器。
按：此後桑渣蠶砂可肥桑土，然桑渣本不肥，經蠶蹂躪則肥也。或儲土窖，水浸使爛，作糞用。〈見第五十八條〉
又按：隔一日一易器，與下條一日一易器，就天氣煖時而言，煖則食葉較勤，所積易厚故也，若天氣尙寒，無須執一。〈大眠起後𡳨法，詳第二十四條下。〉
初眠起後說一條
一、初眠起後，越四五日，計布葉二十七八次，色又微白，嘴上又隱隱有尖角，而不復食葉，則二眠矣。所用之法與初眠同。
按：初起至二眠，其間布葉不過十八次，此後每起至眠多亦不過二十餘次，本條二十七八次纔至二眠，是就布之薄者而言，並非一定。大約鹹種、淡種頓數相埓，惟眠之早齊與否或有異同。眠之遲者，仍須加葉，然填補而已，無關頓數也。
二眠起後說三條
一、二眠起後，桑渣蠶砂較前益易厚，須一日一易器。〈三眠起後，同。〉
一、二眠起後，越四五日，計飼葉二十七八次，色益白，嘴上明明有尖角，而不復食葉，則三眠矣。照前法篩糠灰於其上，而再布以葉，俟未眠之蠶脫灰而上，輕輕捲之，〈捲之以手，不必更用蠶筯矣。蓋蠶筯專為小蠶而設，蠶身旣大，則用筯固不若用手之為便也。〉另置他器。
一、此次所捲起之未眠，其在葉下食葉者，不過遲眠數刻耳，須上葉以俟其眠。其色青，皮內若有油，不食葉，而在葉上掉頭不住，若有所苦者，此終不能眠，眠亦無用者也，宜急去之。
按：蠶將眠未眠之際，勿令稍餓，如第五十五條以為，中間三兩日上葉宜較勤，其實將眠未眠之際，亦該在內而更要緊，此時稍餓，則第二次當眠不眠，俗名青蠶是也。總之二三眠先餓，其病每見於大眠時。大眠先餓，則起後雖能食葉，而其頭漸空，俗名亮頭，棄物也。
三眠起後說一條
一、三眠起後，食葉較速，宜晝夜上葉，食盡卽上，晝時約可六七次，〈天冷，則食葉稍慢，只約上得四五次。〉黃昏時，上葉一次宜畧厚，三更後，再上葉一次宜畧厚。〈此兩次必加厚者，夜間上葉斷不能如晝時之勤也。〉如是者四日，則大眠矣。
自三眠起後至大眠，有早至三日者，有遲至五日者，天氣有冷暖，而食葉有疾遲也，以上葉之數計之，大約總在三十次外。
按：三眠起齊後，仍布切葉三四次，此後不切亦可。〈詳第五十四條下。〉
大眠說二條
一、大眠狀與初二三眠同，而所用之法則大不同。眠未齊時，仍照常上葉，大勢已齊，以正張大桑葉，〈取其易捲。〉勻鋪其上，〈不用糠灰矣。〉其眠者伏葉下不動，未眠者必上葉就食，連鋪數次，〈葉上蠶多卽鋪，不必俟其食盡。〉則未眠與眠者已隔數層桑葉，將桑葉捲起，則未眠者盡在桑葉間也，〈隨卽勻鋪他器中。〉而其下則皆眠者矣。然後拾其眠者，置平底盤〈不拘方圓竹木，但忌新油新漆者。〉中，盤滿則以秤稱之，〈為此後桑葉計也，大眠五斤，除前所食不算外，尙須食葉百餘斤。〉稱准則堆之晒（⿱𥫗匾）〈字書無此字，從《湖州府志》，讀若匾音，蓋筐之邊淺而底密者也。大者可容大眠五六斤。〉中，〈每斤分作五六堆，堆旁須留餘地，以待其散。〉用粗絹篩篩研細陳石灰於堆上，以收其濕，再以秈稻草用閘刀截作半寸許者〈與餵牛馬之料草相似。〉覆之。〈以不見蠶身為度，不宜過厚。〉
按：一曬匾可堆大眠頭二斤有零，圓作一堆，旁留餘地，以待其散。至蠶將老，雖餘地滿布，亦無須添匾矣，不但省工而已也。〈詳下大眠起後第三條下。〉
一、大眠一晝夜後，其起者必脫灰脫草而散，〈天氣熱則一晝夜卽起，寒則較遲，有遲至兩三日者，只宜靜候，斷不可欲速而促之以火。〉尤不可急於上葉，必堆已散盡，無一眠者乃可上葉。
大眠起後說三條
一、大眠起後，先飼以柘葉兩三次，其絲乃韌而有光。
按：大眠起後布葉，如天晴無霧，可用帶露桑葉，露為天酒，能補助好蠶，令後來繭絲光澤，病蠶食之卽輭死，力不勝也。或先布燥葉一二次，再用露葉法亦妥。若帶霧者，仍宜待燥，霧有毒故也。
一、大眠起後，食葉愈速，上葉宜愈勤，食盡卽上，能一晝夜食葉十餘次，則五晝夜卽老矣。
自大眠起後至老，約須食葉五十餘次，能多食數次更好，蓋此時多食一口葉，則上山後多吐一口絲，故飼蠶者惟恐其所食之少。
按：各條屢言食葉次數，俱就布之薄者而言，其實不應過薄，惟每眠初見紅綠絲，布葉宜頻且宜薄耳。餘詳前初眠起後條下，不贅。
一、大眠起後，占器日多，如今日十晒匾，至明日𡳨時，便須勻作十二三晒匾，再𡳨時便須勻作十六七匾矣。此後如無器物可𡳨，可於地上設蠶倉以代器，俗謂之放地蠶。
蠶倉制度，擇室之明亮者，打掃潔淨，〈倉之大小，以蠶之多寡酌之。〉以堅厚土磚散置其中，〈磚方尺許，彼此相距三尺餘，須安置得穩。〉使布葉者有立腳處，倉邊用厚木板圍好，〈小土磚亦可。〉再以稻草〈不拘秈穤。〉截作寸許者，勻鋪地面，〈以不露地面為度。〉而以蠶勻鋪其上，不宜過密，亦不宜過疎，過疎則費葉，過密則老得不齊。
按：大眠起後，舊皮纔脫，腳尙嫩，未可碰動，何則。蠶之吐絲，恃前六足踐踏成繭，大眠之後，接近老蠶，腳嫩則碰動便糙，而日後絲條亦不純。故此番上葉，如遇天暖，經兩周日纔𡳨，天寒，經三周日纔𡳨，嗣後腳漸蒼老，碰動無妨，却當日𡳨。
又按：本條添匾之法，亦非三周日內所宜，以其碰動蠶腳也，宜照大眠說首條下布置。
又按：《蠶桑輯要》大眠後𡳨法：俟葉食盡，將蠶網展鋪上面，復布以桑葉，蠶聞葉香，卽脫網而出，齊上葉矣。二人持網之四角，和葉移覆他器，旣不碰動蠶腳，又可省工，𡳨法甚妙。
又按：本條所言，養蠶家擬做肥絲則可，若作細絲則絲縷貴光而不貴糙，故詳辨之。
放地蠶說三條
一、蠶旣下地，居高布葉，最忌拋擲致損，須蹲踞土磚上，輕輕布之，務使均平。〈有手所不能到處，用細竹枝挑之使勻。〉
一、蠶不宜放得太早，蓋旣放地蠶，則桑渣蠶砂之積，無法可以以去之，俟開口兩三日乃放，庶所積不致太厚，而無濕熱上侵之患。
蠶倉之所積旣厚，遇天時濕熱氣卽上騰，取亁茅草細切勻撒，蠶倉再布以葉，則蠶皆就食上升，而下有茅草可隔濕熱氣矣，亦救急之一法也。
按：放地蠶為無器具而設，不得已也。蓋地面多濕氣，非蠶所宜，須下鋪板片，然後照上大眠起後第三條之法行之。倘無板片，則下勻鋪礱糠，再施稻草令稍厚，此不獨避地面之濕氣，且以泄桑渣蠶砂之濕氣也，但稻草、礱糠須用極燥者。
一、蠶倉須旁有餘地，可以展拓得開，蓋倉中之蠶，有疎有密，則移密就疎。若有密無疎，便須倉之邊際漸漸放開，添設立腳土磚，再以稻草截作寸許者勻鋪地面，而以密處之蠶移置之，俗謂之放倉。
大眠起後兩三日說一條
一、大眠起後兩三日，有蠶身獨短，其節高聳，不食葉而常在葉上往來，腳下有白水者，宜急去之，勿使他蠶沾染。
按：吳俗相傳，以為此種病蠶如見一二，須默除之，勿令好蠶知覺，若一聲張則愈化愈多，不勝去矣。此說人皆信奉，未知果驗否也。
蠶將老搭山說三條
一、蠶將老，便須於有窗靜室中，〈初上山時，宜避風避日，旣成窠，則又宜透亮，故以有窗之室為便。如無有窗之室，則於上山畢後，用竹席或蘆席密密圍好，而於成窠後撤去之。〉打掃潔淨，以亂草平鋪地面，〈如其地低濕，便須去地數寸架作板房，而鋪草於板面。如無板可架，則於鋪草前，以碎石灰收其濕。〉搭山六七層以俟。〈層，猶排也。南向之室，則以自西至東為一層，西向之室，則以自北至南為一層。上山者，自第一層上起，至第五六層便須添搭數層以俟，不宜上盡再添。〉有樓者，於樓上搭之最妙。
按：本條所言山，下腳不用火，俗名冷火種，留作肥絲，免費火料。若肥細兩可之蠶種，其山下用火，亦無鋪草、架板等法。〈詳後搭山二條下。〉
一、搭山不宜緊靠牆壁，蓋蠶性好高，必至無可高處乃止。緊靠牆壁，則近牆之山之蠶，將有成繭於瓦縫間者。
蠶山以糯稻草為之，〈秔稻草亦可，麥桿亦可，秈稻草斷不合用。〉用四齒鐵耙仰縛他物上，持草稍於耙齒上，批去其葉之散亂者，〈散亂者必輭，而毛輭則載蠶不起，毛則多浮絲，故去之。〉以草紐鬆鬆縛之，而截齊其兩頭，如洗箒狀，長尺五六寸，〈紐以上長尺許，紐以下則五六寸足矣。〉圍五寸許，〈以隻手握之滿握，則五寸許矣。〉俗謂之山箒。搭山時，以左手持紐所縛處，以右手持其下之五六寸，以草紐之兩頭分置左右手間，而扭之使轉，則隨扭隨緊，隨扭隨開，下如覆碗，而上若仰盂矣。
按：搭山之法：橫架竹木須平正牢固，高齊胸，上鋪蘆簾，將隔冬簇料〈卽山箒之草。〉照本條行之。若山下用火之蠶種，其山箒另有一式，詳後山棚蘆簾草帚式註中。總之，山箒插上蘆簾，務要個個聯絡，勿留空隙，其火料預先派定，待蠶上山用之。〈用火及看火之法，詳後上山說首條下。〉
一、搭山須彼此交錯，其山乃穩。〈第二層必須與第一層交錯，第三層者必須與第二層交錯，兩旁亦然。〉
按：上條言搭山不宜緊靠牆壁，然竟離開，不獨其山難穩，且蠶往往遊至極邊失足墮地。須蘆簾與牆壁貼近處，周圍橫塞草把，使遊山之蠶至此停留作繭，雖有上牆壁者，亦不多矣。
蠶老上山說四條
一、蠶之老者，其色微黃，〈如用熟之牙筯。〉其軟如綿，而通體明亮。見有老蠶，卽以正張桑葉薄薄鋪之，其未老者，食葉如常，其老者必起至葉上，昂頭若有所求，可卽於葉上一一取之，俗謂之捉老蠶。葉盡再鋪，隨捉隨鋪，至老者多捉之不勝捉，則以柳枝提之。
提之之法：以多葉之柳枝數十條，勻排葉上，其老者卽上柳枝，以次提之，承之以布。〈被單可，衣包亦可，使兩人執其四角，而微凹其中。一人以所提之條，向凹處畧一搖擺，則其下如雨矣，隨卽以擺淨之條移鋪他處，以徧為度。〉
一、所捉所提之蠶，均以盤盛至搭山處，依搭山之層數，次第上之，〈上滿第一層，再上第二層，有凌亂便恐有上不到處。〉每山一箒，約可上六七十蠶。
按：上山時，可將盈握老蠶於山帚上勻洒之，若山帚稍遠之處，每舉半握輕輕拋去，使山之中央與邊際多寡悉稱。
《蠶桑輯要》曰：蠶老上山，蘆簾架下必用極熱火坑，為熱蠶絲，一則烘去蠶溲之水，使山燥爽，二則蠶口吐絲快利，不致粘實，繅絲性純，蛻蛹不斷。上機設有絲斷，可以扯接織紬光彩。上山不用火坑，為冷蠶絲，吐絲口緩，膠粘著實，繅絲不純，易斷。〈冷蠶絲卽冷火種。〉
一、見老蠶後，已鋪葉五六次，則可以盡上山矣。不宜太遲，遲則繭薄，亦不宜太早，早則停山。〈停山者，上山一兩日始作繭也。〉
一、上山時，天氣晴和，蠶家之大幸也，其成繭必速，其絲必易繅。如遇陰寒，可於四旁置火爐〈前後左右皆引火之物也，宜用有蓋者。〉以暖之，〈火炙之法，惟此時可用。〉否則停山。
按：本條之火爐，不得已而用之，非言熱蠶絲作法也。若熱蠶作法，須用向缸，其缸口大而底小，高尺餘，大如尋常飯鍋者。合用缸或不足，可以破鍋代之。如大眠頭十一二斤，約用向缸五隻，將極燥柴頭，〈桑柴、栗柴、青柴、柿柴俱可。其有香臭氣與多煙之柴頭不宜夾入。〉每個破作四刃左右，各缸底直豎八九枚，上鋪礱糠高至八分，再加窯炭共九分半，上蓋茅灰共十分，其礱糠、窯炭均須中央稍高，邊際稍底，留中央盌大一塊不蓋茅灰。待蠶上山時，置火屑於中央，吹使炭紅為度，卽將向缸勻擺山下，缸面無蓋，缸下或用架，或襯磚，或竟放地面。其無向缸者，應於地面置火堆，亦名火坑，高如膝，下大而上漸小作圓拱勢，挨排火料悉照向缸。雖名火坑，實無須用土也，但旁護之茅灰較厚耳。山外用稻草簾或大晒（𥫗冷）竪圍之，不獨藉以蔽風，且使向缸熱氣不致外散，俗謂之關火門。關火門後，或燒香𡳨一二撮於山下，引蠶吐絲。
又按：山在平屋者，上頭瓦縫參差本能通氣。若在樓下，須先揭起正中樓板一二塊，否則日後繅絲恐不爽利，謂之悶頭繭。大約屋有二丈零之深，一丈零之闊，以大眠頭計之，可上四十七八斤，向缸廿隻左右。
又按：蠶上山後，缸內如見漏煙，仍宜茅灰蓋護。夜間看火，勿令燈光上射，須戴笠而進，或遮以扇緣。蠶見燈光，則頭一昂，絲亦一斷，日後繅絲添些疵累也。
又按：向缸之數，以蠶與屋為準，上已明言，無庸贅述。然撥火之法，亦不可不講也。大凡火勢不宜過大過小，亦不得忽小忽大，撥火者於蠶上山後，見缸內火力漸微，仍於中央撥之使醒，吹之使旺，切忌大撥大吹，致令灰飛煙動。第一日，以手按蘆簾架子，處處溫煖，便是恰好火候。至第二日，蠶已入窠，火力雖衰，不宜更助火力，祇須缸內輕撥，稍令回陽足矣。過兩周日聽之可也，總之用火得訣，日後繅絲省力，肥細均宜。〈窠者繭外之浮絲，絲卽繭旒也，義說下落繭首條。〉
又按：蠶將成窠時，不宜碰動蘆簾架子，若一碰動，則蠶口一縮，如受驚狀，往往棄將成之窠，而另結一窠。大約三日內切勿碰動，緣蠶口一縮與上所言頭一昂之病相同故也。
又按：上山時各事一一調置得宜，不但日後出絲容易，而且絲美價高，故《蠶桑輯要》側重熱蠶絲，其說已見於蠶老上山說第二條下，茲特詳用火之法，以補本條所未言。
上山一兩日後說二條
一、上山一兩日後，有在山頂昂頭上向，而未得著絲之處者，以竹枝〈柳條亦可。〉勻鋪山上，〈不必密密鋪之，隔七八寸而鋪一枝可也。〉卽成繭，俗謂之青山。〈已在山頂者必不肯復下，故不得不於山上加山。〉然必俟成窠者已過十分之九，乃可用此法，用之太早，則未成窠者無不擠上青山矣。
一、上山至第五日，則絲已吐盡，而繭可落矣。落繭之法：先上者先落，落下一箒，視其箒之中心無腐黑之蠶，卽輕輕摘下，〈用力太猛，則圓者匾矣。〉使其有之，便須以箒向下，先去其腐黑者，而後摘，勿令汙及他繭。〈腐黑者觸手卽破皮，破皮則必汙及他繭矣。〉
按：向火之老蠶，經三周日，絲當吐完，可落繭矣。不宜過遲，過遲則後繅之繭漸防火小而絲易斷。
落繭說四條
一、落繭後，卽須於涼室中，以晒匾薄薄攤之，〈自落繭至出蛾，不過十餘日耳，其變蛾約在十日內，蛾已變成，雖未出，絲已難抽。而所落之繭尙須剝繭，斷不能卽日便抽，則抽絲只可以七八日為限，極其匆促，置之涼室，其變蛾可畧遲一兩日，抽絲者較從容。〉而剝去繭𥿼，〈呼光切，音荒，俗讀若黃音，繭之外面浮絲也。〉以待繅。〈已剝後，仍復攤好，天氣炎熱，無論已剝、未剝皆宜貯井水於匾中，使受涼氣。〉
有防其出蛾，而以火焙之，使不能變者，實在繅不及時則，不得不用此法矣，然其絲究不若未經火焙者之光潤。
按：繭之難繅者，除病繭之外，或嫌火大，或嫌火小，苟非向火失法，卽是天時使然。凡火大之繭，其絲過眼上軸時，繭卽牽連至眼，阻塞去路。法須將繭攤在匾內，以熱水勻噴，如細雨濕衣狀，卽取置潔淨甕內，封蓋半時許，然後取出繅絲。若火小之繭，則絲過眼上軸，忽細極而斷，應接不暇，當以燒酒勻噴，無封蓋。諸法其繅絲之水，火大者不宜太熱，火小者不宜稍涼，如一家之繭有火大、火小兩等，則火小者先繅，而火大者後繅。
一、落繭後須過秤。〈知繭之斤兩，則知絲之斤兩，而繅絲之日數，可屈指計矣。繭百斤約可得絲十斤，善繅者，以雙錢眼繅之，一日亦止繅得斤半，須七日乃畢。若不能用雙錢眼者，而以單錢眼繅之，一日止繅得一斤，則必十日乃畢。故用雙錢眼者，繭過百斤便須添設絲車，用單錢眼繅者，繭過八十斤便須添設絲車。〉
按：本條繅法，每眼之下繭應有三四十枚，絲已甚肥可充粗料。若細料必求細絲，以三錢眼繅之，送絲鉤亦三枝，每眼之下繭約六七枚，多則八九枚，每日可消繭八斤，此謂之七繭絲，貨最高。繭十餘枚者，謂之中勻絲，每日可消繭十斤。有零貨較次，如消繭至二十斤，無論絲之肥細，俱可落車矣。
又按：三錢眼之細絲及中勻絲，較單錢眼之肥絲，其工之多寡，絲之分兩，相去無幾，而貨高則過之，故業蠶之戶往往肥細兩兼。
又按：錢眼者，以錢鑽眼度絲也。而《蠶桑輯要》則用銅鐵條三寸，一頭椎匾鑽眼，眼須光潤，不令剾斷絲緒。然不如將粗壯銅絲一頭折作小眼，如螺旋狀，絲一挽卽入，無庸細篾粘穿，法更簡便。
一、落繭時，遇有綿繭、蛆鑽繭、映頭繭、凹赤繭、穿頭繭、草凹繭、尿緒繭、同宮繭，〈蠶嘴受傷，縈絲寬慢，其繭軟而鬆者，曰棉繭。蠅集蠶身，蛆生腹上，成繭後穿穴而出者，曰蛆鑽繭。老不化蛹，斃爛繭中，穢汁潤映者，曰映頭繭。薄緒纏身，赤蛹外露者，曰凹赤繭。山火太旺，匆遽吐絲，不及周徧環繞其繭，一頭穿破者，曰穿頭繭。黏簾附帚，結成深印者，曰草凹繭。蠶溺沾染，漬成黃瘢者，曰尿緒繭。上山太密，兩三蠶共成一繭者，曰同宮繭。〉皆宜提出另儲。其不可繅者，或為棉，或為絮。其畧可繅者，或另繅作醜絲，愼勿襍入好繭中繅之，致使好者亦醜。
一、所落之繭，有內潰而漬濕者，謂之陰繭。摘繭時便須提出，愼勿襍入好繭中繅之。〈襍入其中則絲湯易濁，併好繭之絲亦不能發亮矣。〉
所提出之陰繭，以清水浸之，日易水兩三次。俟繅絲旣畢，〈繅絲時無暇及此，且本以多浸幾日為妙。〉搗去其汙，〈以絞不出汙水為度。〉用桑枝灰和煮，復以清水漂淨而晒之使亁，則極潔極鬆，如彈熟之棉花矣。以手抽之，〈但欲其勻，不必過細。〉可織棉綢。以手抽絲之法，一見便曉，然必見而後曉，非筆所能述也。
蛾出繭說一條
一、留種之繭，蛾已盡出，〈俗謂之蛾口繭。〉卽以清水浸一兩日，〈其汙較少，且在外而不在內，故無須久浸。〉濯去其汙，煑而晒之，餘與治陰繭之法畧同，其用亦畧同。
按：年老之人，陽氣衰弱，筋骨漸不勝任，冬衣裹綿，〈卽絲綿。〉取其溫且軟也。陰繭、蛾口繭繭𥿼絲搭頭成綿之後，皆可裹入。〈製綿法，詳上及絲灶之左條，陰繭、蛾口繭繭𥿼絲搭頭製法相同，但煑繭𥿼不用桑枝灰耳。〉
繅絲器具說五條
一、繅絲之竈，上下俱圓，高二尺，寬其上而窄其下，〈使繅絲者有容膝處也。〉上徑尺六寸，圍四尺八寸，下徑尺一寸，圍三尺三寸。置鍋其上，以泥護之，勿使漏煙。
按：本條絲竈上面尺寸似嫌稍狹，惟單錢眼或雙錢眼者用之。〈餘詳後絲車制度條下。〉
一、繅絲之水，擇溪澗之極清者取之，〈自石罅流出者尤佳。〉勿用井水。〈用井水者絲不亮。〉
按：用井水而絲不亮者，其水必帶鹹味，或黯濁不清，故也。若無諸病，何妨擇用。且絲貴亮亦貴白，總要換湯得法，如勤換湯則絲白而不光，少換湯則絲光而不白，須適中。
一、絲車制度，不可差以分毫，差之分毫則必有窒礙處矣。有木匠曾在嘉湖等處年久者，其胸中必有成竹，可使製之。
按：繅絲之法及絲車、絲竈制度，《蠶桑輯要》述之最詳，並列圖樣，卽古人左圖右史之意。然其中許多曲折未盡明徹，况以易格之事物，而竭力形容之，頭緒煩瑣，翻令閱者神昏，誰敢獨斷獨行，竟自照辦，以上各條俱得依次取法，恐至此忽生畏難之心矣，故後路雖亦照描聊備名式，以便查對云爾。而其事究不若植桑養蠶之難，一切物件，若照本條及後蠶事預備說條下一一購辦辦到，卽教本地工作依樣製造，賣與養蠶無器之家，豈非兩利。再延一繅絲好手前來繅絲，無論智愚一學便會，大約一人繅絲，十人從學，不過二日皆好手矣。本條所以從畧者，謂事甚淺易，無用深求也。
一、絲車後須設火倉，與車上著絲處針對，〈雙錢眼設兩倉，單錢眼設一倉。〉蓋絲從水中抽出，使從火倉上過，〈火與絲約離二寸許，遠則火力不及，近則恐有火傷。〉則隨繅隨亁，否則彼此膠粘〈俗謂之水粘。〉掉絲，時費手矣。
倉中所用之炭，須無煙且不爆者。〈煙則熏壞絲色，爆則燒斷絲條。〉
一、絲竈之左，須設一木盆，用物架高，使與竈齊，以盛蛹〈卽蠶所變也，成繭後一變而蛹，再變卽蛾。〉與繅不上絲之熟繭。歇車後，擇繭之尙厚者，併入陰繭治之，餘則盡置鍋中，以原湯煑之，煑透後，以絲帚撥之擺之，則蛹皆離絲，而絲亦牽連成片矣。於明晨取出，貯以蒲包，用重物壓亁，提起牽連成片之絲，擺落其蛹而晒之，俗謂之絲搭頭。俟抽絲旣畢，後以桑枝灰和煑，扯開，勻鋪篩底，用竹軟枝於淺澗中疊疊敲去蠶嘴，而晒之使極乾，以手抽之，用與陰繭畧同。於冬時披之肩背間，〈裹衣之外，絮襖之內。〉尤足以禦寒。
軟車時說一條
一、軟車時，鍋中所餘之繭謂之湯頭繭，以大碗儲之。於明日動車後，襍入生繭〈未經湯者曰生繭。〉抽之。
繅絲說一條
一、繅絲之法，難以言傳，必熟看始能通曉，可於繅絲時，留心觀看。
有親友貿易嘉湖等處者，可囑其在彼學習，學習旣成，則旋里後，可傳之無數人矣。
稱蠶花說一條 〈以下總論﻿〉
一、飼蠶者須度量自家桑葉之多寡，初生之蠶謂之蠶花，蠶花落紙時便須以戥秤稱之，蓋蠶花一錢，飼之得法，約可得大眠五六斤，統前後計之，須食葉百三四十斤，不可於收蠶花時一味貪多。
稱蠶花之法：先將蠶布稱准，至蠶落紙後，取蠶布再稱之，則蠶花之分兩曉然矣。〈竟以蠶花置戥稱盤中，恐其畏冷。〉
《蠶桑輯要》曰：烏重一錢為一筐，出火以二十四兩或二十兩為一筐，大眠以六斤或五斤為一筐。
葉有宜忌說二條
一、蠶有不食之葉二，金葉、〈有黃班者。〉油葉。〈色黑若有油。○儲之太堅。踰時則油矣。如買葉於數十里外，而儲之不得不堅，則須於中道放風。放風者，擇有風無日之處，發而鬆之也。約行二十餘里便須放風一次。〉是也有不可使食之葉二，水葉、〈食水葉則絲爛。〉及桑樹在大麥田中者〈食之壞蠶，種桑、買桑者均宜牢記。〉是也。
按《蠶桑輯要》并忌黃沙葉，黃沙來自沙漠，蠶食之有損，或洗用，或拭淨用。若大眠起後，食葉愈多，亦不勝洗拭矣。〈霧葉，詳前大眠起後說第二條下。〉
一、晝時所食之葉，宜於辰刻采之。〈早則尙濕，遲則易枯。〉夜間及明日清晨所食之葉，宜於申末酉初采之。〈亦恐其易枯故也。日色正盛時所采必易枯。〉
按：烈日中采桑，其樹易壞，故連枝翦下者，必在日出之初，日斜之後。
將雨采桑說一條
一、飼蠶者宜識天時，天將雨，便須采足一兩日之葉，以為之備。少則以缸甕鬆鬆儲之。多則於無風日處，鋪竹席於地而鬆鬆堆之。使食盡此葉，而雨如故，則不得不於雨中采葉，所采之葉以布夾之，〈新者惟白布可用，舊則不拘顏色矣。〉少頃卽亁。否則，以水淘過〈未淘者恐有灰。〉之乾麥拌之，亦少頃卽亁。若大眠以後，需葉甚多，則翦取長條，於有風而雨點不到處懸之，亦少頃卽亁。
按：天時難識，而晴雨却有常理，大約養蠶時候，或聞鳩喚，或連朝大霧，都有雨徵。
切葉說一條
一、葉之所以必切者，切則易勻且較省也。切葉之粗細以蠶之大小酌之，蠶初生時，所上之葉宜細如絲綫，初眠起後，則可寬至半分，二眠起後，則可寬至分許，三眠起後，則可寬至二三分，至大眠起後，但去其枝與葚，以閘刀大致閘之可矣。
按：蠶多人少之家，三眠起後，每嫌工力難敷，故布切葉三四次便可停切，亦無庸閘。
食葉疾徐說一條
一、食葉之疾徐，亦不盡關乎冷暖也。初起時，必不甚疾，將眠將老時，亦不甚疾，其最疾者，中間之三兩日耳，此三兩日上葉宜較勤。
蠶屋說一條
一、飼蠶以屋多為貴，如屋不多，便須多設晒匾，以蠶架架之。
《蠶桑輯要》曰：蠶初生用篩，烏滿用（𥫗達），兩眠用匾，取臘月竹編者不蛀。
按：本條貴屋多者，為蠶倉計也，究之匾若不足，纔設蠶倉。〈見前大眠起後說第三條。〉
蠶事預備說一條
一、糠灰、山帚、絲柴、〈卽燒絲鍋之硬柴也，以少煙者為貴。〉及淘過之乾麥、蠶倉所用之土磚，皆宜先時預備。
按：蠶事器用不一而足，其最著者，則切葉砧也，葉篩也，蠶筐也，𡳨蠶網也，大小蠶植也，攩蠶毛也，蠶箸也，飼蠶架也，地蠶凳也，山棚蘆簾草帚也，繭籃也，內有不能姑缺者，有不妨他代者，須隨宜變通。若繅絲之車，則車牀也，車軸也，牌坊也，絲稱也，牡孃鐙繩也，撈絲帚也，踏腳板也，及車後向絲火盆，車前絲竈煙囱，均須預備，非臨時所能猝有也。尙有綿豁與拓綿叉墜梗於繅絲後用之，婦女專任之，非若車竈之難，緩續置可也。至桑之器用，則桑翦也，桑梯也，桑鉤也，葉𥳖也，桑鋸也，接桑刀也，刮桑鈀也，噴筒也，擔桑凳也，鑿釘也，俱隨時取用者也。他如圍蠶之稻草簾，理簇料之草梳，都是要件。
又按：以上各件器用雖摘要列圖於左，未必能一一仿造，其可依圖為之者，皆顯而易見者耳。然或刻鵠不成，翻恐類鶩，奈何，茲查蠶桑素盛之鄕，如杭嘉湖紹等處，遇蠶事將臨，其市鎮必先陳設各器，聽人貿易，業蠶者記定圖名及用處，往該鎮購辦可也，以後便能仿製，無庸僕僕道途矣。
《蠶桑輯要》器用式，列圖如左：
切葉砧式：〈一名切葉鐙。葉篩附註。〉
【圖】。砧以稻草為之，芟盡藳葉，用篾篐三層緊束，高可四寸，圓徑尺餘，兩面皆須截平。○篩以細篾編之，飼小蠶用此盛葉篩之則勻。
蠶筐式：〈篩、（𥫗達）、匾皆可名筐，而形制不同。𡳨蠶網附註。〉【圖】。篩與（𥫗達）底眼皆疏，須以紙糊之，盛小蠶或架上向缸，圍以小（𥫗冷）條，取其得暖早眠，然法殊未妥，近來不用者多，但以小匾代篩（𥫗達）而已。○蠶網，績麻為之，如魚網之制，方樣大如匾，眼有疏密，蠶小宜密眼，大宜疏眼。
大蠶植式：〈一名蠶具。小蠶植附註。〉【圖】。植三角式，用三木作柱，高八尺。中設檔九層，相懸各八寸，前檔長六尺，後檔長三尺。前檔木之中，俱平鑲一短榫，各長四寸。後檔木之頭，各裁成榫口，湊於前檔木之短榫上，中穿一孔，用竹釘綰住，可使轉移摺疊。○小蠶，用小植，高四尺餘，闊亦四尺。檔用五六層，可置牀帷之內。
蠶箸式：〈担蠶毛附註。〉【圖】。箸以竹為之，長五寸，細如常箸，一頭削尖，磨令光潤，視小蠶稀密未勻之處，撥之使勻。○毛卽鵝雁之毛，取其輕柔無損蠶之患。新烏初生，微如毫髮，無從下手，須此担之。鷄毛亦可用，但嫌軟弱耳。
飼蠶凳式：〈飼蠶架，一名三腳架，更輕便飼蠶凳，改註三腳架。地蠶凳附註。〉【圖】。飼蠶架，三角式，高三尺，腳三柱如鼎足勢，檔兩層，相懸一尺八寸，其鑲榫及穿孔之法與蠶植同。但上層之前檔長四尺餘，後檔減半，俱冒出柱外各五寸，以便架蠶匾飼蠶。下層之檔俱稍短，取其撐開三柱，不令傾欹而已。○地蠶凳，高一尺，長七八尺，面闊八寸，以壯實為主。蠶鋪於地，人無從駐足，須登此飼蠶。
山棚、蘆簾、草帚式：〈草帚，卽蠶山，亦名山帚，附註。繭籃亦附。〉【圖】。簾以蘆葦織成，山棚之上非此無以簇蠶，長短闊狹無定制，一室之中大約五六簾鋪滿。○草帚，詳前第三十條，若山下用向缸者，帚又稍別。其法：將草一小把，長二三尺，就中腰絞緊折轉，卽成兩股，隨於兩股中搦住數莖，從總絞處盤旋，復絞數轉，使其末散開如傘，蓋有覆碗之形，而無仰盂之象也。○繭籃者，盛繭於籃以稱斤兩也。凡光滑之篾籃皆可用。
繅絲車牀式：【圖】。車牀之四柱宜用檀木，上架車軸，其巧合處則筆不能盡傳，惟將現成牀軸，令木工照樣製造，自然中肯矣。凡絲車內物皆倣此。
車軸式：【圖】。軸上橫木及鑲針皆檀木，橫木一名橫梁，周圍套車衣襯絲卽易脫車。
牌坊式：【圖】。此雙錢眼之牌坊也，長柱響緒各二。尙有三錢眼者，其牌坊之長柱響緒亦各三，以作細絲及中勻絲。
絲稱式：【圖】。絲稱，俗名抽鎗，所以制絲使之橫斜上軸也。以小木條為之，長二尺四五寸，上釘鉤，曰送絲鉤，鉤料不一，楊枝鉤為上，銅鐵勿用，鉤之數視響緒之數。
牡孃鐙繩式：【圖】。鐙宜桑木，繩以棉絞者為上，㯶絞者次之。凡絲之成片，必由於鐙，鐙之靈否，半由於繩，繅絲時常須照顧。
踏腳板式：〈自車牀至此，絲車內之物大致已完。〉【圖】。踏腳板，用尺五寸長，六寸寬木一塊，上製兩耳以為底，再用八寸長厚板一片，削成屨樣，綴二榫嵌於底木兩耳上，直鑲二尺小木條。〇頭裁榫口，另用二尺小木條，一頭湊於直木之榫口，以竹錢貫之，一頭鑿成圓孔貫於軸柄，踏動板木，可屈可伸，軸卽隨之轉矣。此《蠶桑輯要》法，然不如直木上頭縛以麻縴，另以老毛筍壳水潤作紐，套上軸柄，下接麻縴，以運動車軸更覺輕靈。
絲竈煙囱式：〈撈絲帚、火盆，均附註。〉【圖】。絲竈裏面或用𤭛，或以甎代𤭛，製法無異。茲但以磚竈言之，竈底用四五寸高之木架，另以大篾就架上編就竈皮，一面開火門，火門上編煙囱，其竈內用磚砌作𤭛樣，石灰和泥厚托，不使漏煙，煙囱亦塗灰泥，但無磚。○撈絲帚，一名做絲手，一名打絲帚，以帶節竹一片為之，闊二寸，長八寸，節須留在六寸之間，上斲根縷七八條，近節處嵌以銅絲，使縷析條分，以便導繭出緒。○火盆，可用山下向缸，盛以炭火，繅絲時，安置軸後烘絲，若停軸先移去。
緜豁式：〈拓綿叉墜梗附註。〉【圖】。緜豁，以二尺長，三寸厚，四寸闊木板為之。兩頭各鑿一孔，用厚竹片長三尺四五寸，濶五六分者，環轉兩頭，其形如弓，所以拓綿也。○綿叉，以叉綿綜，用銅為之，下鑲三尺木幹，粗如指，其墜梗用竹長一尺，削令圓潤如箸，一頭留節，貫上錢十餘文使之重墜，一頭刻成螺旋深痕，以便嵌線，不致滾脫，套入五六寸長之蘆管，管大亦如指。
桑翦式：〈桑梯、桑鉤、葉𥳖，附註。〉【圖】。翦以鋼鐵為之，頭長寸半，身高五寸，肩不可太濶，取便把握。口宜犀利，以桑條不當攀折，須以此翦翦之也。○梯之高低無定約，以八九尺為適中，兩梯相並，頂側各釘鐵圈二枚，以細木連貫之，移之則下兩開，摺之則下雙合。○鉤以三尺長之小柄上裝鐵鉤，鉤高颺之桑條以便翦取。○葉𥳖，編篾為之，圓徑尺半，高二尺餘，上須絡繩以便挑運。
刮桑鈀式：〈亦名刮桑刀。桑鋸、接桑刀、噴筒，附註。〉【圖】。鈀刮桑蟲，以鐵為之，口闊寸餘，環屈其身，長三寸，末作圓孔以受柄，柄長二三尺不等。○凡桑幹堅壯，翦不能取者，用鋸截之。長尺餘，闊半寸，厚分半，勻排細齒，用鐵條環屈如弓，釘住兩頭，末鑲短木為柄。○刀長五寸，闊寸半，以利為主。蓋接桑之要全在劈削，其刀正不得苟且也。○筒或銅或竹為之，圓徑六七分，長一尺，底鑽七孔為水出入之處。更用細圓木一根，長於筒身有半，一頭置短拐，一頭釘牛皮二三層，或用布卷亦可，取其滿塞筒內，吸巴豆水噴桑之蠶蟲。
擔桑凳式：〈鑿釘，附註。〉【圖】。擔桑凳，以杉木為之，凳面長五尺，腳高二尺五寸，其餘制度如式。翦下桑條連枝葉架於凳上，以免着地拖泥，擔回亦便，遇雨可以覆蓋。○鑿釘，以鐵打成，本身四寸長，口用鋼斧口一寸五分，鋤口一寸，中置堅木柄。桑本內生蛀蟲，用此鑿取，以免蛀空之患。
草梳式：〈或用四齒，名四齒鐵耙。稻草簾，一名龐薦，附註。〉【圖】。草梳，用堅圓木，橫長七寸，柄長五寸，用兩頭尖鐵釘長四寸者五支，橫木鑽眼排勻，釘出把頭。用粗繩挽草，疏去軟殼作山，成繭無草殼痕，繅絲無吊繭患。○稻草簾，用麻繩編九尺，相離二尺許，夾細竹一根高七尺，麻繩五道，兩邊盡處並用竹各一根。蠶到眠起之際，以此竪圍大蠶架外，上山時卽以圍山 。
雜說九條
一、桑渣、蠶砂皆非棄物，設土窖儲之，而浸之以水俟其腐爛，取以糞田極肥，糞桑亦極肥。
一、蠶最為鼠所喜食，飼蠶者不可無貓。
按：無貓之家，每以泥塑假貓，外加粉飾，置蠶室中，以嚇鼠，此可暫恃久則不靈。
一、蠶喜靜而惡鬧，勿任人喧嚷其旁。
一、蠶忌香、醋瓶、酒甕、藥罏及一切有香氣之物，勿使近蠶，婦勿佩香囊。
一、蠶忌煙，吸煙者向蠶吐之，蠶口立流黃水。
一、蠶忌油漆，勿於飼蠶處油漆器具。
一、襯蠶愼勿以字紙。
一、栽桑原以飼蠶，然不飼蠶而栽桑，亦未始非計也。栽桑百株，成陰後可得葉二三十石，以平價計之，每石五六百文，其所獲利已不薄矣。
《蠶桑輯要》曰：植桑救窮，亦要三年方有微利。○桑之大利，總以十年為期，育蠶利倍。
一、蠶多而桑葉不足者，須約計其所缺之數，先時買定，并言明立夏後幾日翦采。〈早則立夏三日後，遲則立夏五日後，不先言明，恐買者欲早，賣者欲遲，易滋口舌。〉蓋桑之貴賤，最難逆料，先時買定必平價也。
飼蠶者，不可專望其賤而不買，宜知有貴至二三千文一石時。栽桑者，不可專望其貴而不賣，宜知有賤至百十文一石時。
以上六十六條內，大都是收種養蠶之法，逐條說下，頭緒雖似冗繁，然却一綫到底，與培養桑樹法十九條格局相同。業蠶桑者，隨時翻閱，自能左宜右有，不致向隅，及經習數年，自然巧生法外矣。
新增蠶桑總論六條附左
一、蠶桑不可偏廢，每見鄕村煙戶，其屋前屋後，牆東牆西不無隙地，除行路之外，俱可栽桑。以三時之餘閒，勤加培養，至放拳以後，日長一日，不數年而高至丈餘，狀如華蓋，至夏濃陰成片，景致天然。况二三月，插田尙早，男丁婦女采桑養蠶，正當天氣融和，不畏寒暑，祇須三四旬之久，其蠶絲便可換錢，其繭壳繭𥿼及襍亂之絲緒歸之婦女，或作綿，或製衣，一家均被其利矣。
一、蠶桑不可過貪，蓋天時水旱不齊，秋收盈歉異致，惟蠶桑之利可備凶荒。然宜知節，貪多則有害，何也。桑多防葉賤，蠶多防葉貴，蠶桑並多更防工力不敷反至蹧蹋。大約一人之力，可植桑三畝，二人之力，可留蠶種一連。〈連取密密相連之意。吳俗謂一連為一方，一方者，方一尺七八寸也。〉
一、農家宜重蠶桑，何則。肥田百畝，每年除去錢漕襍費，所餘有幾，苟無蠶桑之利以輔之，則豐年猶可支撐，凶歲或難敷衍。一旦饑寒交迫，賢者雖能忍受，而愚者往往放辟邪侈，無所不為，及事情敗露，被獲就刑，悔無及矣。是以農隙之時，卽須兼顧蠶桑，為救貧地步。諺云：一時蠶，可抵半年糧。利非小補明矣，願農家之未業蠶桑者，聞風興起。
一、工作之家，宜識蠶桑。蓋蠶性宜靜，比戶養蠶時候，凡土木金石諸工大都停止，緣造作之聲恐驚隣舍之蠶也。斯時，工匠不若趁蠶忙之際，幫人采桑養蠶，所得工資正可抵償本業，習熟之後，且可教其兒女，然則旣操本業，帶課蠶桑，有何不利。
一、商賈之家，宜稍事蠶桑。蓋貨利有盛衰，得息豈皆十倍，卽經營盡善，財帛日盈富埒，王侯交通，官吏聲勢，非不赫矣，不再傳，而黃金消散，華屋空虛，其故何哉。緣巿利去來無定，來易則去亦易，理固然也。孰若稍事蠶桑，令家人玩習，不但使知物力艱難，亦以弦高之婦代敬姜之勞，於理甚當。况市利自盤剝得來，暗中招造物之忌，蠶桑之利自辛勤得來，人勤則善心生，豈獨免白香山飽食濃妝之諷哉。
一、仕宦之家，宜理蠶桑。詩云：婦無公事，休其蠶織。在王妃之貴，猶以女紅責之，况其下者乎。每見身列仕籍者，携眷出鄕，以為旣食天祿，則男可不耕，女可不織，遂將蠶桑瑣事置之度外，迨至年老歸田，一無所恃，所謂桑者閑閑行與子還者安望耶，不得不教其子弟，仍奔走於形勢之途，子弟若賢，或能繼起，子弟若愚，則潦倒他鄕，莫知為計。於是有操奇贏權子母為後人圖萬全者，豈知後人安享慣常，誰肯追念祖父之艱難，時加勤勉，勢必筋柔骨脆，為天地之棄材。何如早分鶴俸於故里，購辦桑田，倩人經理，他年歸隱，不但桑陰滿逕可以娛目騁懷，而且倉庚一鳴，則采桑養蠶，令後人稍習勞苦。如是，則內有所恃，出可以養廉，處可以食力，亦何至進退維谷，貽患後人耶。

        </div>
      </div>
    </div>
  </div>
</div>
<!--update:2025-08-30 10:05:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>