<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="裨农最要序,裨农最要序,裨农最要例言,裨农最要目录,裨农最要卷一,裨农最要卷二,裨农最要卷三,裨农最要全文在线阅读,裨农最要全文在线下载,大玄古籍书库">
<meta name="description" content="三卷。清陈开沚撰。陈开沚,字宛溪,四川三台县人。家世清贫,亲身从事农业生产,同时也植桑养蚕。经过十余年的劳作,受益颇多,使他较为深刻地理解了农田生产与植桑养蚕的关系,认识到农桑并举更有利于农业发展。《裨农最要》集中体现了他的这种认识。《裨农最要》上卷为制蚕具法,中卷为培养桑树法,下卷为饲蚕缫丝法。书中虽然引用了不少前人的论述,更为主要的却是作者的经验之谈,反映出作者的认识和看法。《裨农最要》不失为一部专谈四川养蚕业的难得著作。《裨农最要》于光绪二十三年(1897)完成。有光绪丁酉原刻本,铜邑刻本。1956">
<title>裨农最要_陈开沚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">裨农最要</span> <br/>
          作者： <span class="inputVal" id="bkauthor">陈开沚</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,农书,完结</span> <br/>
          字数： <span class="inputVal" id="bknum">[book_length]34249</span> <br/>
          说明： <span class="inputVal" id="bkdec">三卷。清陈开沚撰。陈开沚,字宛溪,四川三台县人。家世清贫,亲身从事农业生产,同时也植桑养蚕。经过十余年的劳作,受益颇多,使他较为深刻地理解了农田生产与植桑养蚕的关系,认识到农桑并举更有利于农业发展。《裨农最要》集中体现了他的这种认识。《裨农最要》上卷为制蚕具法,中卷为培养桑树法,下卷为饲蚕缫丝法。书中虽然引用了不少前人的论述,更为主要的却是作者的经验之谈,反映出作者的认识和看法。《裨农最要》不失为一部专谈四川养蚕业的难得著作。《裨农最要》于光绪二十三年(1897)完成。有光绪丁酉原刻本,铜邑刻本。1956年中华书局出版《裨农最要》。1958年农业出版社也出版了 《裨农最要》。</span> <br/>
          封面： <span class="inputVal" id="bkimg">Z_13221.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]裨农最要
[book_author]陈开沚
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,农书,完结
[book_length]34249
[book_dec]三卷。清陈开沚撰。陈开沚,字宛溪,四川三台县人。家世清贫,亲身从事农业生产,同时也植桑养蚕。经过十余年的劳作,受益颇多,使他较为深刻地理解了农田生产与植桑养蚕的关系,认识到农桑并举更有利于农业发展。《裨农最要》集中体现了他的这种认识。《裨农最要》上卷为制蚕具法,中卷为培养桑树法,下卷为饲蚕缫丝法。书中虽然引用了不少前人的论述,更为主要的却是作者的经验之谈,反映出作者的认识和看法。《裨农最要》不失为一部专谈四川养蚕业的难得著作。《裨农最要》于光绪二十三年(1897)完成。有光绪丁酉原刻本,铜邑刻本。1956年中华书局出版《裨农最要》。1958年农业出版社也出版了 《裨农最要》。
[book_img]Z_13221.jpg


[book_title]裨農最要序
《裨農最要》三卷，吾友宛溪陳君之所作也。君家世清貧，力於農事，耕耘之暇兼及蠶桑，十餘年來，舍硯田，銳志於斯，頗收其效，蓋駸駸乎偁小康矣。里人相與慕之，知必非鹵莽從事者，時進而叩所以。君既不憚詳說，而益慨然，思有以公之於人，於是舉生平所心得而行之獲效者，酌古準今，條分縷晰，殫歲月之力輯為是編，其用意甚勤，其宅心甚厚，其立法平正而周慎，其持論剴切而明通。今年秋，出以示予，予受而卒讀之，乃不禁重有感也。士君子不得志於時，偃蹇窮盧，舉世莫知，上下既寡所交，教養又非所事，縱抱杜陵廣廈之願，亦每以儒生坐論，無裨生靈。而君顧軫念民艱，欲溥其利，惟恐不能家諭戶曉，不得己筆之於書，其諸立人達人，有翕於聖門求仁之旨，與抑先天下之憂而憂，若范文正公為秀才時，卽以天下為己任者與。矧今世路艱虞，民財告匱，戶乏餘三之積，人思緩二之征，使非亟求善策，廣營生計，是自困也。其在《詩》曰：十畝之間，桑者閑閑，十畝之外，桑者泄泄。說者曰：賢者不樂仕於朝，而思與其友歸於農圃。以吾觀之為是，詩者豈第高蹈遠引儉德避難已哉，蓋亦自食其力以長育，子孫世世為奉公循理之良民，伐檀詩人之流亞也。予與陳君生既同鄉，性復相近，讀其書不禁怦怦心動焉。南山之南，北山之北，有先人之敝廬，在行當辭塵離滓，呼黃犢，招白雲，以樹以畜，以耕以稼，饘粥出其中，王稅出其中。使鄉鄰有識者曰：此清白吏，子孫數傳，而後猶有勤耕桑者。亦云幸矣，則陳君是編，予當終身佩之，且令子若孫世寶之。時　光緒丁酉孟冬三臺星日，鄉人王龍勳蟄庵甫識於潼川草堂書院。

[book_title]裨農最要序
丁酉秋，予與宛溪棘戰同北，宛溪復亹亹以著書為事，旋出所著《裨農最要》一書示予。參閱讀畢，適有客問曰：宛溪少穎敏，壯授生徒，今閱世益深，宜肆力書史，作為文發揮天地古今之奇，以効用　國家，整頓當今時務，斯乃士之本願，區區蠶桑奚為者。予曰：蠶桑乃時務之最，方今稼穡維艱，財力虛耗，非植桑育蠶以補其闕，閭里安恃。試觀外洋諸國囊括中國之利，幾欲一網打盡，所賴稍稍收回利權者，絲為尚，絲可忽乎哉。况吾輩讀書當以治生為急，不幸墮落窮途，一氊羈絆，覓館索脩，艱苦萬狀，誠不如宛溪別開蹊徑，進退綽綽，不忮不求，何樂如之。客曰：如子言蠶桑善矣，奈世之育蠶者，往往不盛，何。予曰：蠶不盛，非蠶之咎，人之育之者，不善用其法之咎。宛溪善用其法，獲厚利者厯有年，其所取用，皆手試目驗而有心得，故收效獨神，彼鹵莽滅裂，安能也。客曰：蠶桑諸法，古皆有書，宛溪亦讀古書可也，奚別著為。予曰：不然，我輩作文不能不取古人之說，運古人之說而加以陶鑄，使人忘其為古人之說，斯為善矣。宛溪之書，有會萃古人處，有參酌古人處，有古人已發而疏通變換處，有曲體情理因時制宜處，要皆厯試厯驗，獨出手眼，並無自誤誤人之弊，且勸善惜物，別具深心，古書固有未盡言者，顧謂宛溪為剿襲陳言，可乎。客曰：宛溪既獲利有年，曷不秘厥傳以授子孫，是編出，使人皆效法後，其利將分，奈何。予曰：宛溪之為人也，素坦直，未嘗較錙銖，此書之刻，意亦在公其利，而不欲私耳。蘊利生孼，是編已明白言之，今苟傳其法於一鄉一邑，遠及天下，俾人人羨慕，倣傚行見，從前虛耗羸弱之氣，一舉而變為富強。世運維持，端在於此，非僅一身一家之計已也。客唯唯退，予因次第是語，以弁諸首。
光緒二十三年孟冬月，同學弟趙用賓鼇山甫撰。

[book_title]裨農最要例言
一、自古農桑並重，衣食攸賴，未有務農而不務桑者。今人急於農，而忽於桑，殆謂桑於農有妨爾，是編發明，栽桑不站農之地，灌桑不分農之糞，以絲售錢，可補糧佃諸費，俱有裨農而不妨農之意，故名之曰《裨農最要》。
一、是編不載占驗，不惟厯試不效，抑易搖動人心，而蓄桑必期於行恕，獲利必分以濟人，且祀神祈蠶，言之再再，蓋圖美報，貴合天心，固作善降祥之理也，亦與人為善之道也。
一、採輯諸書，會萃成編，有全錄原文者，有摘數句數字而變其文者，有用其法而稍變換者，有繹其義而深發明者，有得之傳聞屢經閱厯而不妨參入者，故不能載明出處，非掠美也。
一、言桑自種葚至采葉，言蠶自養種至繅絲，皆有次第。至下蟻詳說逐日頓數，逐日體刮，並分別各樣蠶種、眠期、老期，非故為瑣屑，實期明白易曉。
一、種桑養蠶諸法，前後各條有互見者，有重出者，有另用細書夾註者，或此詳彼略，或彼詳此略，皆宜繹其意而明其法，閱者慎勿忽略。
一、接桑飼蠶，有古法有而是編未載者，皆試之末驗，豈地不宜歟，抑用之未當歟，姑略之。
一、是編言桑、言葉、言蠶、言繭，多載俗語，前書實無其名，且言蠶處處以人比例，意在通俗，欲使婦孺皆知。
一、蠶，寶物也，古人方長不折，何况於蠶。是編於下連時之首尾蟻，落眠時之青頭蠶，另置一處，飼以劣葉，既不費葉，兼恤物命，重之也。
一、業農而不栽桑，收農之利，而未收桑之利。栽桑而不飼蠶，收桑之利一半，而未獲其全。飼蠶而不學繅絲，其獲利也九分，而尚遺去一分。業農栽桑，飼蠶繅絲，本一套事，未可歧視。然而甯肯貪栽桑，不可貪飼蠶。桑多於蠶，桑賸可賣。蠶多於桑，葉缺難覓。况當農忙之時，到處覓桑，不惟蠶之饑飽不勻，亦且有妨農功，是編言葉之宜量宜備最切，業蠶者慎之。
一、或謂編中言法如是之詳，今鄉間愚歸亳不知法，仍然有成，何也。予應之曰：子不觀乞丐乎，受暑溼，受凍餓，豈無肥壯，然而夭折者多矣。况愚婦成蠶，大都皆慇勤耐勞之人，細心愛護，或受之前代，或得諸傳聞，皆古法也，安得謂毫不知法乎。予如法行之，厯年有成，故敢出以告人，慎勿以予言為河漢。

[book_title]裨農最要目錄
卷一
農桑兼資說　蓄桑行恕說
祈蠶翕天說　以人例蠶說
鑿洞儲桑說　牛糞溫蠶說
蠶德蠶種
蠶色蠶性
雜忌禁飼
食料火料
糝料蓐料
簇料切桑砧
布葉篩　蠶網
蠶室立蠶母
養蠶總要進火法
勤體法　體蠶法
分蠶法　摧眠減葉法
另選未眠法　加魯桑飼法
計日備桑法
卷二
擇種種葚
插壓傳種接桑
劈接皮接
治地治泥
治糞乘時
移秧栽桑
積糞澆法
培壅修桑
全砍去水
治蟲桑間宜忌
采葉宜量樹　采葉有次第
采葉有時刻　餘桑宜采淨
桑葚可作酒　冬桑宜廣收
卷三
養種捉種
選繭選蛾
配蛾上連
記連夏浴
冬浴發連
煖子治屋
待時下蟻
分蟻稱連
停蟻收連
熟眠飼蟻
頭眠初起眠未齊
二眠頭眠起齊
大眠二眠起齊
老蠶大眠起
簇屋宜明通　捉老蠶
布蠶要勻紥山宜鬆散平穩
山上加山上山宜及時
戒驚駭　定暗明
置火盆　景棚
摘繭別繭
曬繭蒸繭
炕繭收繭
煮繭治繭
抽線做緜
謝蠶神　婦女宜學繅絲

[book_title]裨農最要卷一
三臺陳開沚宛溪述
農桑兼資說
古者農桑並重，《孟子》曰：五畝之宅，樹牆下以桑。《史記》齊魯千畝桑，其人與千戶侯等。張詠治崇陽，令民拔茶植桑。沈瑀令建德，使一丁種十五桑。厯考往藉，確有明徵。今人開墾草萊，務盡地力，而蠶桑則忽諸，殆謂蠶桑有妨於農，而不知實有裨於農也。栽桑之地，亦宜耕種，旱年稍遜，水澇尤過之，以桑土乾燥，故也。况腴地植桑，鋤去浮根，使桑本深入土面，仍收美稼。瘠地四圍植桑，使桑樹外蔭地內，無礙嘉種。牆角、畦稜、道旁、場圃隙地，一一植之，既不站地，尤便看守，此蠶桑之不妨於農也。植桑一株，盛者葉百餘斤，得絲廿兩，易粟一石，次者易粟數斗，又次者亦易粟斗許或數升。桑渣、桑葚、蠶屎飼豬敵麥豆，嫩枝、敗葉、粗滓飼牛馬勝他料，絲水灌蔬，繭絮鬻市，桑幹為薪，桑皮入藥，無所不宜。且農按畝計稅，而桑無征，或遇旱澇，蠶桑亦可添補糧佃諸費，此蠶桑之有裨於農也。况農終歲勤動，所入有限，倘遇凶荒，顆粒俱無。蠶則男女老幼皆可為之，月餘呈功，無水旱之虞。農收粟數十石，必治地數十畝，雇工數人，口食糞資百餘釧，厯數月乃收入，及售出又須多人荷擔，百計營謀，乃得錢數百釧。絲當四五月間，吳越閩番以及外洋商賈競收，一人負絲千餘兩，便可得錢貳叁百釧，以此計之，無農之勞而倍農之利也，世人何憚而不為也。自今告我同人，多植一本桑，即可多得數兩絲，多植數十百千本桑，即可多得數十百千萬兩絲，一戶鬻絲二百斤，即小康家矣。由是而富而教，盜賊潛消，風俗純樸，固予之厚望也夫。
蓄桑行恕說
昔聖門之論恕也，曰己所不欲勿施於人，吾因蠶桑之利，尤望人以行恕焉。夫絲由蠶吐，蠶因桑成，育蠶者莫不愛桑，而於桑之成敗殫力經營，桑之美惡細心辨認，恐恐乎惟慮無以供蠶不時之需，而又防蠶之誤於嘗試也，其心切矣。乃今之自私自利者，己之桑愛護惟恐不周，而人之桑或任牛羊踐踏，或縱子弟潛伐，甚且妒其美盛，或拔其根，或盜其葉，如此戕桑，不先自戕其心乎。夫戕桑者，未必無桑，而戕心者，身家莫保，則何弗推己及人，而以愛己之心愛人也。至如偷盜之葉，即為穢物，飼蠶每多不順，不宜希圖價廉，營謀貪買，不買盜物，盜葉者自稀，不惟蓄桑者省防守之勞，而鄉鄰亦少爭奪之患矣。若夫桑徑之間，雜有桃桐，臭味差池，不免毒蠶。又有一種劣桑，其形雖同，其味獨苦，如參疑似，須用咀嚼。他如庖廚之外，時有煙熏，溷廁之旁，不無惡臭，均足病蠶，斷宜勿用。萬一葉缺，必經洗濯，方可飼之。如惡其害己，又切勿售人，以為可惜，甯飼牛馬，此亦推己及人之道也。予與人公利，非與人論學，然而見利思義，苟不行恕，是多行不義也。不義者必有天殃，尚何利之能保哉。
祈蠶翕天說
先蠶之祀，由來已久，神祠疊鼓，采風者有餘慕焉。予家世業蠶，其祀蠶神，倣吳人張成故事，於正月十五夜，作白粥泛膏，設香帛酒肴，依正宅蠶室方祀之。下蟻時，又命蠶母率子女於蠶室祀之。必潔必虔，無所苟己。元旦，夙興衣冠，祀先祖百神，默祝曰：某承先人餘業，肆力蠶桑，以事以畜，以衣以食，願乞稱意，得利饒優，更分贏餘，作諸善舉，緩急攸賴，人己兩得，荷天庥貺，保我後昆。循是以為常，亦既厯有明驗矣。不敢自秘，竊以其說，告我同人，夫蠶桑之利倍於農，天之寶也。天不自惜而𢌿之人，人貪其功而專其利，是違天也，違天不祥，蠶神雖靈，烏得而福之。蠶之字俗作蚕，謂天虫也，〈虫本虺字，俗讀作蟲。〉育之者人，主之者天，天心愛人，故降天蟲以利人，人苟不愛人以順天，天豈復佑之乎。嘗見育蠶之家，累獲厚利，奇貨是居，謂吾子孫百世之利，而不知存心刻薄，不肯為善，即懟於人，必厭於天，災禍之臨有悖入悖出者矣。今使豐裕之家計所獲取十之三四，小康之家計所獲取十之一二，時行方便，拯濟人窮，天必助之，神必相之，其業彌增，其家日大。若夫根基淺薄，僅足自給，而俯仰有資，孝慈兼盡，夫耕妻蠶，作盛世之良民，不至為盜罹法，是亦自食其力，與人無尤，而為天心所默佑者也。不此之務，幸而獲利，曰惟己之功，不幸失利，曰惟運之阨，抑知人定勝天，天定亦勝人，固有相在爾室者，而何僅祀與祈之虛文哉。
以人例蠶說
《宋書．禮志》云：皇后視蠶，取民妻六人為蠶母。夫人有蠶母之名，則蠶即其子也，以養子之心養蠶，斯養蠶之道得矣。是故善養蠶者，必自養種擇繭始，如人擇壻娶婦，貴氣體充盈，精神旺足，然後易於育子也。浴種如婦人之服安胎藥，所以抑邪扶正也。收種如古人有胎教法，所以制外養中也。煖子待時而伏，日至而生，毋卻速，毋助長，順天地自然之理，人物有同情也。及蟻出，如兒甫生，畏風寒，喜溫煖，少失調護，後此多病，難育始焉。但食液如兒初食乳，宜薄鋪頻飼，繼焉兼食葉，如兒漸食穀，宜厚鋪減飼。兒有痘痲兩關，蠶亦有起眠三次，人出痘痲以洩毒氣乃易長，養蠶有起眠以蛻皮膚乃能壯大。將眠如痘痲將作，胸滿身倦，常思坐臥，宜忌風寒，節飲食。正眠如痘痲正盛，心煩體痛，不思飲食，宜適寒煖，戒動搖。初起如痘痲初愈，氣體漸舒，却畏風邪，脾胃雖開，猶防凝滯。既起如痘痲既出，急須飲食調劑，何妨並進肥甘，旣已身體康強，尤宜屢見風日，人至壯時，食愈多而體愈充，血氣方剛，故戒鬭。蠶既大眠，葉愈加而體愈盛，精神內斂，故宜涼。及其老也，人則閱世既久，血氣雖衰，智慧益出，蠶則食葉既多，形體雖縮，經綸彌滿。其作繭也，如君子沒世，人雖不見，功著兩間。而不作繭之蠶，如小人之死，身滅而名俱滅矣。彼徒食粟者，豈獨有愧於人，不亦有愧於蠶哉。余為是說，欲人以養人之道養蠶，並冀人以為蠶之道為人，則謂不專為養蠶發也亦可。
鑿洞儲桑說
養蠶之道，必先儲桑，儲桑之法，莫如鑿洞。夫蠶之資桑，如人之賴穀，飯必新烹而味乃鮮，食方有益，葉必新摘而汁乃厚，飼纔見功。况初夏之時，雨暘無定，熱葉傷蠶，當日旣難採取，水葉敗蠶，未雨尤宜綢繆。昔人以木架覆樹，未免過勞，或以篾籠貯桑，仍難耐久。至如埽室洒水，布席堆桑，縱無潮熱，難免枯焦。欲圖萬全，戛戛難之，竊思庶物發生皆資地氣，人功培養可補天工，間嘗傍宅尋岩，鑿石為洞，類唐花於窨室，倣上古之穴居，其大小數目可以不拘，而燥溼溫涼庶幾適當，蓋其四壁皆潤，風日莫侵，一門緊閉，塵坌不入。晨露方乾，採之可存津液，斜日初落，摘之可免熏蒸。葉積尺許，只要摻鬆通氣，便覺寬舒。日當正中，無須灑水回潮，偏饒勻潤。縱停數日，猶似新翦之枝，取飼眾蠶，何殊旋采之桑。經零雨，人皆浩歎，我則蓄之有餘，遇暴風，樹盡含沙，此獨出之無恙。是故較棚覆籠貯而彌佳，比鋪席堆屋而更善矣。若夫采葉當及乎時，用命尤資乎眾，微行遵彼宜荷擔以偕來，居人豈無可聞呼而畢至，或童或壯，以筥以筐，按斤數以給工貲，俾鄰里亦霑瑣利，彼此兩益，人己不勞，由是歸置洞中，以便取㩦之用，較之買從市上，不有美惡之殊哉。予夙務耕桑，頗諳利弊，偶得妙訣，不敢自私，雖屬管窺，願公同好，試仿而行之，當信予言之不謬也。
牛糞溫蠶說
凡物必識其性之好惡，而順以投之，乃可薰蒸煦育而至於成。鰍，腥氣也，貓聞之則喜。糞，臭氣也，犬聞之則爭。旨酒，燥氣也，蜂聞之則聚。敗脯，穢氣也，蠅聞之則嘬。無他，其性然也，蠶之薰以牛糞，亦然。書云：蠶乃氣化，聞香則腐，聞臭則敗，惟牛糞薰之，其性最宜。而世多疑其說，謂牛糞臭不可用，概以檀香、料香及柏葉有香氣者薰之，及愈薰愈敗，反歸咎於蠶之無可救藥。嗚呼，豈知其救之者，乃旣其所以殺之乎。人性與物不可強同，蠶之喜聞牛氣，猶人之喜聞香氣，今以人之食食蠶，蠶必不食，而奈何以人之聞聞蠶耶，明乎此，而凡蠶書所載牛溲浴連，固不必疑，即所謂食鹽、石灰浴連，亦可類推矣。
蠶德
蠶有六德：衣被天下，仁也。食其食，死其死，以答主恩，義也。身不辭湯火之厄，忠也。必三眠三起而熟，信也。象物以成，繭色必黃素，智也。蛹而蛾，蛾而卵，卵而蠶，神也。
蠶種
三眠蠶，〈下連後七日初眠，又七日二眠，又七日三眠，又五六日或七八日而老。〉四眠蠶，〈下連後七日初眠，又四五日二眠，又四五日三眠，又四五日大眠，又或四五日而老，比三眠蠶多一眠，然自下連至老總計時日與三眠蠶亦不甚參差。〉十眠蠶，〈下連後十日初眠，七日二眠，又七日三眠，又七日至老，下連至老總時日比三眠蠶多四五日。〉體有大小之殊，〈十眠蠶大於三眠蠶，四眠蠶又大於十眠蠶。〉色有白、烏、斑爛之異，繭有黃、〈有金黃繭，有二黃繭。〉白、〈有純白繭，有草白繭。〉尖、〈一頭圓，一頭尖，如筆錐形，俗呼筆杆繭。〉圓〈有大繭，有米繭，有光繭，有毛繭。〉之分，種雖不一，以鹽滷蠶浴則曰鹹種，以石灰水浴則曰灰種，以清水浸則曰水種，各有其類，不可紊亂，業蠶者宜分別飼養。
蠶色
蠶蛋初下色黃，次轉青色，過五六日轉黑色，將出變綠色，又變灰色，變灰色則不日即出矣。蟻初出色黑，三日後漸變白色，又變青色，復變白色，又變黃色，則頭眠矣。〈將眠色白，眠起色黃。〉頭眠起後微黃色，又由黃而白，由白而青，復由青而白，由白而黃則二眠矣。三眠、大眠，〈三眠蠶，三眠即大眠。四眠蠶，三眠後，方大眠。〉色亦如之，臨老微黃色，已老微紅色。
蠶性
食而不飲，屎而不尿，〈自初生至老均不尿，惟上山做繭時，先撒尿耳。〉聚而不散，守而不走。〈未老之先有游者，病蠶也。旣後有游者，欲作繭也。〉喜潔惡穢，〈蠶聞穢臭則結縮，青白好蠶頃刻變成黃色，不食葉，三日後輭死。故養蠶人身手皆宜潔淨，蠶房內不宜放便桶溺壺，及一切穢臭不潔之物。〉喜靜惡喧，〈蠶房內忌哭泣、叫喚、怒罵。忌敲擊門窗、棹几及蠶架、蠶盤。院內忌養鵝。〉喜燥惡溼，〈傷溼則生白醭黏沙之病。醭，酒上白也。〉喜陽氣惡陰氣，〈蠶為陰氣所蒸損，必多白殭。晴暖日須開窗以通陽氣。〉喜通風惡迎風。〈不通風則溼鬱不除，天氣晴明，遇南風須捲北窗，遇北風須捲南窗。若對風開窗則傷風，傷風者節長口禁。又蠶屋倉卒開門，風由門口暗射蠶身，謂之賊風，後多紅殭。〉子在連喜極寒，蟻初生喜極煖，眠時喜溫，頭二眠起後喜煖，〈大眠以前若受寒冷，老時必為殭蠶，不昨繭。〉大眠起後喜涼，〈四眠蠶三眠後方大眠，則三眠起後仍宜煖。〉臨老喜漸煖，上山喜極煖。初生喜暗，大時喜明，方眠喜暗，眠起喜明，初上山喜暗，成窠後喜明。
雜忌
忌香氣，〈蠶屬氣化，香能散氣，故聞香氣則焦黃而死。凡麝、檀等香及一切辛香之物，皆不可入蠶屋。〉忌油腥氣，〈蠶屋內及近蠶屋處均不可煎炒。〉忌酒醋氣，〈帶酒人不可切葉，不可餧蠶、體蠶。〉忌蔥、韭、蒜、薤、薑、椒、苦蕒氣，〈食蔥、韭、蒜、薤、薑等物者，不可入蠶屋，以臭氣自口出也。手有苦蕒氣令蠶青爛，食苦蕒亦不可入蠶屋。〉忌硫磺、煤炭氣，忌燒皮毛、骨頭，忌漆，〈飼蠶處勿油漆器具。〉忌沾灰塵，忌沾燈油，〈無論燭油、菜油、麻油、桐油均不可沾著蠶身。又桑葉沾油，蠶食一口立死。〉忌蠅，〈蠅集蠶身，則生蛆，宜以竹簾遮門。〉忌鼠，〈鼠喜食蠶，故養蠶家不可無貓也。〉忌穢語淫詞，忌生人及凶服人入蠶屋。〈生人進門及在門外叫喚，蠶即變壞，或沿篩遊走，或不食葉。凶服人入屋，蠶多暴死。〉
禁飼
雨葉，〈大眠以前食之，則變褐色，生瀉病。旣或不病，老來必成氣水蠶，不作繭。大眠後則不甚忌。〉露葉，〈大眠以前食之，生瀉病。至大眠起後，遇天晴無霧，可用帶露葉，因露為天酒，能補助好蠶，使後來繭絲光澤也。若病蠶食之則輭死。〉霧葉，〈霧有毒，大眠以前食之，則老來必成白肚蠶，肚子下有白水流出，沾在好蠶身上，好蠶亦死。如遇有霧，須將蠶房門關閉。〉黃沙葉，〈蠶食之病脹。〉肥葉，〈桑近糞池，桑甫澆糞，穢氣染葉，蠶食之，其身粗肥，皮膚光亮如油漆，謂之肥青，當眠不眠。〉熱葉，〈澀而不潤，蠶食之則腹結，頭大尾焦。〉枯葉，〈全無津液，蠶不喜食，食之亦必病。〉氣水葉，〈積葉過久所致，大眠以前食之，亦生白肚蠶。〉烏葉，〈桑椹染烏者，蠶食之，通體變烏而死。〉油葉，〈筐內貯葉，過於緊實變成黑色，若有油者，蠶多不食。〉苦葉，〈其味苦，蠶食之，多青□而死。〉雜桃、桐葉，〈桑雜桃、桐、椒、椿有氣味等樹，根鬚相連，枝葉交錯，不免沾染氣味，蠶食其葉，多□死。〉蘆花葉，〈桑葉背有蟲如蘆花樣，蠶多不食。〉捲耳葉，〈多乾燥，蠶不喜食。〉毛背葉，〈葉濇而毛，蠶多不食。〉雞腳葉，〈葉缺而薄，蠶食之便成薄繭。〉金葉，〈葉上有黃斑者，其樹將槁，不但蠶不食也。〉奄桑葉，〈小桑秧未過三年者所生之葉，謂之奄桑葉，小蠶不可食，食則生病。大眠以後，桑葉缺少，可用奄桑葉餧之，若桑價賤，另買葉飼可也。〉芽觜。〈萌芽初出，謂之芽觜，俗名眼頭，其味苦澀。今人生蟻太早，桑未出葉，遂挑芽觜飼蟻，後多無成，養蠶者戒之。〉
食料
桑葉麪，〈秋深葉欲落時，趁其未黃，即將葉摘下。以早採則傷來年桑眼，遲則自落，少津液也。曬極乾，經霜更妙。臘月內搗磨成後麪，收貯無煙火處。春蠶大眠後，患熱病，以此拌葉飼之，可解熱毒。〉綠豆粉，〈臘八日，以新水浸綠豆，淘淨，薄攤曬乾，磨細成麪。或俟來年臨用時，將綠豆浸溼，俟微發芽，曬乾磨粉，亦可。蠶大眠後，拌葉餧之，可解熱毒。蠶脫肛，以此飼之，立愈。〉米粉。〈臘八日，淨淘白米，曬乾收藏。至春，蒸熟作粉，令極細。用與綠豆同。〉
火料
牛糞，〈正月收牛糞，做成餅，貼牆壁自乾。或研炭末和牛糞做成，亦好。蠶喜聞牛糞氣，每日早夜，以牛糞餅燒過，擊絕煙氣，盛火盆內，置於蠶室。倘有臭穢近蠶室，即燒牛糞餅，薰於蠶外，以避之，俟其煙盡，擡入蠶室。使蠶自初生至老，皆聞牛氣，則一切避忌之物不聞矣，此最驗，最美法也。又或以鉢盛牛尿，置室四角，攪之，以助其氣，大眠後，不用火，以此法行之，更妙。〉柴炭，〈青崗炭最耐久。〉乾柴。〈絲忌煙薰，煮繭之柴宜早備，令極乾。〉
糝料
穅灰，〈先將稻穅燒焦存性，新燒者不可用，隔年燒者更好。蠶自初出至三眠，每體一次，即簸穅灰於盤內。每眠起一次，即撒穅灰於蠶身，最能收潮。〉陳石灰。〈新者不可用。〉
蓐料
茅草。〈臘月收茅草，搗輭作蠶蓐，最佳，以茅草不蒸熱也。稻草亦可用。〉
簇料
作簇以鐵埽帚為上，竹枝、菜子桿次之，稻草、苕藤又次之，棉花桿、青崗柴亦可用。蠶未老時，先將諸料敲拍，去其渣滓，曬極乾，日未落便收積乾燥處。〈否則回潤壞繭。〉至作簇，又曬，更妙。
切葉砧
砧以稻草為之，芟盡浮葉，用篾箍三層，緊束。〈高約四寸，圓徑一尺。〉兩面皆須切平，切葉既易斷絲，〈無牽連之弊，篩之易漏。〉又不損刀鋒，〈以草柔輭，故也。〉較木砧更好。〈若以木為砧，桑木亦好，其餘須擇無氣味陳木方可用。〉
布葉篩
編細竹為篩，〈圓徑八寸，高二三寸。〉眼宜疏朗，〈眼可容指，俗名胡椒眼。〉篾宜光潤。餧小蠶時，用此盛切細葉，篩於盤內，則勻。
蠶網
蠶網者，擡蠶除沙之網也，為蠶事要具。養蠶諸事皆易，惟除沙揀蠶甚是勞苦。〈婦女以手揀蠶，其頭必垂，日久則面目皆腫。且蠶堆積一處，熱蒸汗出，即不生病，後亦結薄繭。所以養蠶不能過多，惟用網擡蠶捷便，甚妙，即養數百箔亦不難矣。〉用細麻繩織網，長短闊狹，視箔之大小。〈箔長，宜做兩節網，方便擡放。〉眼之疎密，視蠶之大小。〈頭眠，眼可容豆大。二三眠，眼眠可容大指大。及大眠，眼可容雞子大。如葢網後，多餒兩頓葉，擡大蠶網可擡二三眠蠶。〉以粗麻繩穿邊，四角結圈，以便手提，用豬血塗。〈接豬血一盆，以稻草㨎開，羅篩過之，入水二三盌，緩緩打勻，如塗稀糊樣，塗網二三次，曬乾聽用，甚是耐久。若貧家力不能辦，可購取爛魚網，照蠶盤裁剪，補綴完好，亦可適用。〉以二網輪流擡換。〈於沙煥已厚，待蠶食葉盡時，葢網於於蠶上，撒葉於網上，蠶即穿網而上。二人執網兩頭，連蠶擡起，另放一箔。迨飼一晝夜，沙煥厚時，又以一網葢蠶上，撒葉擡放如前。總之一網常在蠶下，共用二網輪流替換，如飼一百箔蠶，置一百廿網即可適用。〉
蠶室
蠶室，坐北向南為上，〈以負陰而抱陽也。〉坐西向東次之，忌向西北。〈北風猛烈傷蠶，西風非長養之氣，西曬尤忌。但人家住屋各有定向，須擇橫廳之乾燥背風向東南者為蠶室。即坐向西北，勢難改換，惟閉西北門，開東南門窗，俟蠶事畢，仍依原向，亦未嘗不可。〉屋宜高廣，〈低窄則不免熱蒸。〉外宜爽朗，〈屋前勿留大樹遮蔽陽光。〉地宜潔淨。〈不可近廁房、廚房。〉每間兩壁去地二尺五寸，〈太高則屋黑暗，難辨起眠。〉各置亮窗，窗用紙糊，中留捲紙，以便啟閉。屋頂置亮瓦一二處，每臨旦暮，以助陽明，易辨起眠。附地宜開風竇，〈形如貓洞。〉用磚合封，以便啟閉。地下有地板最好，如無地板，必擇乾燥地，鋪以舊席。〈俟蠶大，地下不必鋪席了。〉四壁隙穴，以牛糞和田泥預先塗好，〈二月上壬，取土泥屋四角，宜蠶，吉。又塗則乾煖，遲則溼寒而傷蠶。〉牆腳以麥穅和泥兼瓦石，塞絕鼠穴，須留貓洞，屋內宜養貓。〈鼠喜食蠶。〉蠶室方，忌修造，犯之主是年飼蠶不利。〈蠶室方，載時憲書年神方位圖，年年運動，按圖量宅便知。〉
立蠶母
蠶母乃主蠶事，率領多人以飼蠶者。凡蠶之飢飽寒熱，體恤愛護，如慈母之育嬰，故有母稱，男女皆可為之。〈男忌臭穢，女忌產婦及不潔淨者。〉衣服必潔淨，每食必盥手，勿飲酒，勿食葱蒜等一切有氣味之物。〈以食，則氣從口鼻出，蠶嗅此氣，登時生病。〉勿親身搯苦菜，切薑、葱，冲海椒、花胡椒之類。〈身衣染惡氣，蠶嗅此氣，亦登時生病。〉勿佩香囊，勿著顏色衣服，弔孝人及孝家人勿令入蠶室。凡蠶室一切事宜，均以蠶母為主，熟記其法，隨時留心，按法飼養，〈如蠶之眠起，小老各有其狀。煖涼明暗，各有其時。切餧分體，各有其術之類。〉自然宜蠶，不必信陰陽巫師及鄉間愚夫愚婦之言，某命某相不宜蠶。蓋農桑之理，世無不宜農之男，焉有不宜蠶之婦乎。故立蠶母，務要慇懃，不躲懶，不貪睡之人為主。〈以催眠、催老之時，夜間宜起餧，故也。〉
養蠶總要
蠶有五廣：一桑廣，二人廣，三屋廣，四箔廣，五簇廣。　蠶有三稀：下蟻稀，上箔稀，上簇稀。　蠶有三光：白光向食，青光厚飼，〈皮皺為飢。〉黃光以漸住食。　蠶有八宜：將眠時宜暗。起以後宜明。蠶小並眠時宜煖、宜暗。蠶大並起時宜明、宜涼。向食時宜通風，〈風自架下緩入者乃佳，忌小孔賊風吹入，及倉卒開門猛風吹入。〉宜加葉緊飼。新起時怕風，宜薄葉慢飼。　蠶有十體：寒，〈在連宜寒。〉熱，〈下蟻宜熱。〉飢，〈眠起宜飢。〉飽，〈向食宜飽。〉稀，〈布之宜稀。〉密，〈下子宜密。〉眠，〈臥為眠。〉起，〈脫殼為起。〉緊，〈臨眠上簇宜緊飼。〉慢。〈方起宜慢飼。〉
進火法
凡蠶畏冷，然亦不可傷熱。一日內分四時，寅卯辰如春，巳午未如夏，申酉戌如秋，亥子丑如冬。又陰晴風雨即分寒熱，須以進退火盆為調劑。如蠶蟻時，宜極煖，天氣猶寒，以盆盛牛糞無烟火送入蠶室，旁置火鏟一具，多留餘灰以便撥覆，火盆不宜大近，宜以席圍其煖氣，使上下四旁溫和如一。蠶母以身試，稍涼即添火，稍煖即聚灰覆火，務令順時。蓋蠶火類也，宜用火以養之。用火養蠶，又恐用火傷蠶。蠶既鋪葉，餧矣，待其循葉而上，始進火，乃無傷火之患。若飢而進火，則傷火，即纔鋪葉，蠶猶在葉下，未能循葉而上，此時遂進火，則下為糞蒸，上為葉蔽，遂有熱蒸之病。又，寒不可驟加熱，當漸漸進火，寒而驟熱，則生黃輭等症。熱不可驟加涼，當漸漸開門，熱而驟涼，則變白殭諸症，此又不可不知。又，正熱猛著寒，便禁口不食，即盛無煙牛糞火，用釵撥火於槌箔下往來，避去寒氣，則蠶自然食葉。
勤體法
初眠以前，隔兩日一體。初眠以後，隔一日一體。二眠以後，一日一體。若天氣過涼，則應隔一日兩日者，多隔一日亦可。若天氣過熱，定宜如法，不可過限。〈不體則桑渣、蠶屎太厚，溼熱薰蒸，無病者亦必生病，後多白殭，或身上黃糙，或項上發黑點、黑斑，甚有周身生黑點、黑斑者。一樣吃葉，不生絲腸，到老必不作繭。〉每次將眠之候，體刮尤為要緊。
體蠶法
蠶食葉已盡，用篩篩穅灰於蠶上，〈灰宜薄不宜厚。必用穅灰者，取其爽利也。〉後布葉於灰上，則蠶皆脫灰而出，俟其既集葉上，用蠶筷子連葉帶蠶輕輕夾出，庶免損傷蠶身。有未上葉者，又布葉再夾，不可輕棄。〈夾小蠶必用蠶筷，亦有用蠶匙挑起者。若蠶稍大，用筷子又不若用手之便也。又，用穅灰，古法也。蜀人體蠶少用，若天晴蠶少，不用亦可。天雨蠶多，定不可無。〉
分蠶法
蠶大宜分，〈不分則漸長漸大，愈大愈擠，必有積壓損傷之患。且食葉不均，必有大小不勻，眠起不齊，所損實多。大約新蟻一盤，旋長旋分，老可至三十盤。〉分蠶宜快，〈手不多則不快，不快則箕內堆積多時，蠶身出汗後必損耗，老者亦不作繭。〉移蠶宜輕，〈不輕則遠擲高拋，互相撞擊，將來上山，必多赤蛹，或多嬾蠶。〉布葉宜稀，〈不稀則強者得食，弱者不得食，必至繞盤遊走。〉進退蠶箔宜慢。〈箔在架上，倘拖出太速，蠶必外厚內薄。放進太速，蠶必內厚外薄。不惟食葉不均，且使蠶受驚恐。又，蠶架不可移動、敲響。並蠶室久停什物，亦不得移勤，恐觸犯蠶神，故也。〉
催眠減葉法
蠶向眠時，量黃白分數，〈已眠者色黃，未眠者色白。〉抽減已眠者之葉，〈不致覆壓。〉專飼未眠之蠶，細切、薄篩、頻飼，以督其眠。如十分中有三分黃光，則是眠者三分，未眠者七分，即十分中抽減三分葉，而以七分葉，較前切稍細，篩稍薄，頓數亦稍頻，以飼未眠之蠶，而速其眠。如十分中有五分黃光，則是眠者五分，未眠者五分，即十分中抽減五分葉，以五分葉，較前又細切薄篩，頓數更加頻，以飼未眠之蠶，而速其眠。六七八九分準此，俟十分眠盡，方可住食。
另選未眠法
蠶若眠齊起齊，自然省功省葉，堅繭多絲。或有眠起不齊者，如純黃之中有由白而向黃者，是與純黃不相遠，頻飼以督之，猶可相及。如已見純黃，又多青白，則與純黃甚遠，飼雖頻亦不能及。且蠶眠一晝夜，以安靜不擾為得所，〈蠶眠乃脫殼之候也，身硬皮緊色黃，觜縮不食不動，如人之大病，周身血氣為之變換，只宜靜睡，不可驚動擾亂。〉今以青白者尚多，飼而亂之，動而蹂之，則先眠者失所矣。迨青白未眠者變而欲眠，則前之眠者已起，因後者之方眠，而停起者之食，起者既不堪其饑。〈如病人新愈，欲漸進食以補血氣，饑則受傷。〉因前者已起，而不停起者之食，眠者又不堪其擾，〈如病人睡眠，驚動擾亂則身心不安，身心不安則病流連難起。〉多病少絲，實由於此。〈古云：蠶起不齊絲減少。〉宜於純黃之中，見有青白者隨即選去，另置他器，仍頻飼以督其眠。其餘眠者，置之靜室以俟其起，則眠與未眠兩不相妨，每眠俱如此，否則費葉損蠶。
加魯桑飼法
魯桑宜飼大蠶，然素食荊葉，突加魯葉，蠶多傷食，禁口而病，〈魯桑汁濃，突多食，則漿凝氣結而死。〉宜荊、魯間飼。〈如初加魯桑，宜二頓荊一頓魯，次宜一頓荊一頓魯，後可純用魯桑。亦有每眠起後，飼魯桑一頓者。〉
計日備桑法
食葉之疾徐，不盡關乎寒熱。新起時，食不甚疾，將眠將老時，亦不甚疾，不可多備葉，恐蠶食不及，以致久停焦枯，或生氣水不堪為用也。其最疾者，中間之兩三日，〈即催眠、催老之時。〉急宜多備葉，恐食不足，以至黑夜、清晨、雨中、烈日摘葉不及，使蠶受餓也。
裨農最要卷一終

[book_title]裨農最要卷二
三臺陳開沚宛溪述
擇種
飼蠶必先植桑，植桑必先擇種。然種類雖多，不過荊桑、〈俗呼油桑、砍桑。〉魯桑〈俗呼盤桑。〉盡之。荊桑多葚，葉薄而尖，邊有鋸齒，較魯桑畧早，宜飼小蠶。樹亦耐久，然不如魯桑之茂，宜以魯桑條接之，則樹耐久，而葉又厚大也。魯桑少葚，無葚者更佳，葉圓厚，〈亦有長而厚者，俗名柳葉桑。〉而多津液，較荊桑稍遲，宜飼大蠶。再以魯桑條接之，則葉愈厚而液愈多。〈如魯桑美，不接亦可。〉飼蠶家宜荊少魯多。〈一分荊桑，二分魯桑。〉至若鷄桑，〈葉小如鷄嘴。〉花桑，〈葉缺，數瓣如花，非開花之桑。〉毛桑，〈葉粗澀而背有毛。〉子多葉少，飼蠶則成薄繭，此桑之最劣者，宜鋸樹另接魯桑。
種葚
先治地極熟，次以熟糞和土。〈卽乾糞，若用水糞，須前一月潑之。〉擇葉厚大之魯桑葚，取其老而黑者，剪去兩頭，〈葚之兩頭子細小，作種必變成鷄桑、花桑。〉只取中間，置水內搓洗，浮水面者去之，沉水底者漉出，〈不用水洗，以灰和子搓散亦可。〉陰乾。〈經日曬則其生較遲。〉值芒種前後，雨後布種，或以蠶沙和種更好。〈遇旱則灌水，令土溼透，然後布之。〉上以灰糞薄葢，〈不宜厚，厚則不生。﻿〉當用穀草覆之，遮蔽烈日、大雨。俟苗生，則去覆草，值烈日晝覆〈桑苗初生質嫰，一著驕陽卽死，定要用席遮葢。〉夜廠。〈使受露氣。〉秧密則芟之，草生則去之。淺則用水澆，深則兼用糞澆。〈初宜二分糞，八分水。繼宜四分糞，六分水。後宜半糞，半水。〉至明年二月，用水澆透，連根帶土鋤起，輕輕提桑苗，勿傷根鬚。有獨根定底及有蟲傷黑痕者，擇去不用。其餘好者，剪去桑梢，〈桑秧直美者，不剪梢亦可。〉用火烙過，下剪定底直根。在土中廂溝，〈當日空地、豌豆地，本年種棉花、花生、海椒、黃豆等淺苗之物俱可。〉或栽一邊，或栽兩邊，一尺一株。用水灌漑，後兼糞澆，旣不佔地，又無牛羊踐踏，且土脈虛鬆，易於長成。俟苗長尺餘，去其旁芽，旋長旋去，一年卽長數尺，較以空地滿植者為良。〈如苗未至數尺，冬至後，離地寸許，用利刀砍去枝稍，薄鋪柔草，縱火燒之。次日以水和糞澆之，薄葢塘泥一層，再覆濫草。來春發苗更茂，只留旺者一條，去其旁芽，亦如前法。〉　又，葚熟時，摘黑葚拌食餧豬，取糞和土，翻極細，用篩篩過，如前法布種，名曰豚桑，其葉厚大。　又，取黑葚和灰，搓散陰乾，拌以穀殼，用㯶包好，懸挂當風處。至明春布種，旣不須遮日，又易生長。
插壓傳種
雨水前後，〈或九、十、臘、正月亦可。〉選已經接過厚大魯桑條砍下，〈或於臘月內砍魯桑條，盡頭處用火微微烙過，每四五十條草束，臥向陽坑內，以土厚覆。春分前取出，〉截尺餘長，兩頭用火微微烙過。於肥土中掘坑，每坑相去一丈，方深二尺，用熟糞和土拌勻，斜插四五枝，生芽向上，下半節覆土三四指厚，〈土太厚則不生。〉用腳踏實。〈下半節不實，雖苗長尺餘，倘被風猺，則根不行而死。〉上半節用土鬆覆，勿使節現於外，則芽生壯大。上面厚葢絲草，長保潤氣。燥則淋水，以水氣透為止。俟芽長數寸，澆以水糞，葢糞土一遍。待高尺餘又澆水糞，葢糞土一遍。只要三伏日澆。〈太乾則根不行，太溼則皮遂腐。〉蔭。〈桑條在土中，先生芽，後生根。烈日薰蒸，其苗必槁，故宜畫葢夜廠。〉得法無不活者。俟其旣活，須剪除旁芽，只留正枝。正枝又須揭去旁芽，只留正尖。至秋可淋盡糞，本年卽長數尺。至明春，視各條所向，攀至地，〈如條未長數尺，須隔一年攀壓。〉依條所向開溝，寬深各四五寸，剪去梢頭三四寸，倒臥溝內，用鈎橛釘住。〈條短用二箇，條長用三箇。〉臥條須懸空，不令著土。〈著土則日蒸土熱，其苗必槁，卽不槁而生芽亦不舒長。〉俟臥條生芽向上，如細耙齒狀，離四五寸留一芽，其餘剝去飼蠶。四五月，天晴巳午時，取泥和水攪勻，曬熱壅臥條成壟。〈或牛糞和溼泥，至午曬熱，用葢甚妙。〉以後視土燥溼酌澆，〈正午澆臥條，早夜澆本根。〉則臥條自生根鬚，澆以糞，至秋，芽皆成條，近本處發條，仍令滋長。來春輕輕鋤起臥條，節節截斷，〈如拐子樣。〉移栽他處。又將近本枝條，復如前法攀壓，一坑約數條，每條約數苗，十坑卽可得苗數百條。况移栽之桑，又可攀壓，愈壓則苗愈多，苗多則移栽無窮，何患美種之難得哉。
接桑
桑以接換為妙，無論美惡，一經接換，二氣交通，美者愈美，惡者亦變而為美，其利有不可勝言者矣。〈接桑飼蠶，一株可當數株之用。且絲多而柔和，又有光潤之色。但不宜飼初蠶，須於大眠後用之。〉其時以驚蟄後，見桑眼回青，卽可接。然必須天氣老晴，長得陽和之氣，肌膚交融，津液流通，乃易生活。若甫接而遇驟寒、驟雨，則活者寡矣。又接時必待月暗，自下弦至上弦皆宜，晦日尤妙。自上弦至下弦皆忌，望日尤險。〈何日上弦，何日下弦，看時憲書便知。〉蓋地氣隨月而盛，當地氣盛時，生機全在枝葉，移則傷其性，接則傷其氣也。
劈接
樹本用細齒鋸，〈粗則損皮肉。〉截〈樹小宜低，截高則地氣不應。樹大宜高，截低則地氣太旺。再大者，截枝接亦好。〉作砧盤。〈卽截梢所留之桑本也。〉以利刀削平砧盤之頂，再以刀口按定中心，用斧擊刀背一下，劈為兩半，拔去刀，以木釘從心中插入，其縫自開。將接頭〈取魯桑當年所發向陽新條氣旺者用之，陰嫩者不用。又桑條上半空，下半實，須擇其實者用之。剪下接頭置筐中，以無油汗溼帕覆之，無令見風日。〉下截用薄口鋒利刀，〈鈍則損津液。〉兩面各削一下，〈勿削桑眼之方，削則傷眼，難活。〉形如烏鴉觜，〈烏觜尖處最怕皮離骨，離則難活，宜再削。〉長短須與劈縫一樣。〈不可過長，亦不可過短。〉插入縫內，拔去木釘，細看接頭與劈縫是否緊密。如不緊密，拔出另削，總以緊密為度。〈務要皮對皮，肉對肉，骨對骨，與樹身一般無痕跡為妙。又，砧盤皮厚，接頭皮薄，須嵌進一絲，則皮與骨肉各相對矣，此又不可不知也。〉外包綿紙三四層，桑皮〈構皮、檾麻、㯶葉皆可用。〉纏縛牢固，鬆則皮肉離脫，津液不凝，不能活矣。然亦不可太緊，緊則皮肉受傷，津液不通，亦不能活。纏畢，以牛糞和田泥搓融包固，再以潤土壅封四圍。〈否則風寒雨溼，入而害之，砧盤在樹身在樹枝者，用竹箬包好，內盛潤土或蓆片，無底瓦盆亦可。〉略露梢頭二三眼，護以荊棘，免人畜觸動。如數日土乾，周圍灑水少許，勿使浸入接頭。見接頭發芽，必刪除砧盤之芽，使生氣盡歸接頭。及接頭抽條，又掐去接頭旁芽，使旺氣盡歸正尖。植竹枝桑條於旁，以繩繫定，免風搖損，且可扶之使直。本年卽過於原樹，此法易知易能。〈時人接諸菓俱用劈法。〉根接、身接、枝接皆可用，亦最穩。樹大者，截樹身為砧盤，橫直各劈一刀，如十字，接四枝。再大者，截樹枝為砧盤，每枝劈一刀，各接二枝。樹小者，附地截砧盤，劈一刀接二枝。再小者，撥開浮土，見絲根，平土面截砧盤，劈一刀，接一枝。只要插包壅灌得法，斷無不活，但不可畏難苟安耳。
皮接
先削竹籤一枝，〈粗細比接頭一樣。〉一邊削平，一邊削圓，下截盡頭處，削成馬耳尖形。〈左右各削一刀，便成尖形，如馬耳矣。〉不必截樹身，只用刀將桑皮兩邊帶斜割開，〈樹大宜高割，樹小宜低割，再小附地割。〉如人字形，刀口長約一寸，以竹籤插入，〈籤之平面須附骨插下，籤之圓背須附肉插下。〉取接頭四五寸，下截一寸照竹籤樣，削平一面，其餘一面本是圓背不必再削，盡頭處仍削馬耳形，拔出竹籤，以接頭削平之面向外插入，使兩邊皮上滋水粘連。〈樹之膏液皆從皮上流通，故必以接頭之皮，與本樹之皮彼此相向，乃得浹洽。若以皮貼皮，以骨貼骨，必不能活。〉外貼以紙，用稻草〈㯶葉亦可。〉一莖，鬆鬆紮之，牛糞田泥合勻封之，外包竹箬盛潤細土，露桑眼二三，愼勿搖動，清明卽活。條長數寸，以繩繫於樹身，本樹當年仍可採葉。〈若要接條速長，採葉後，卽將本樹皮用刀從接口上周圍劃斷。〉俟明年，接條滋長，勿採其葉，只從本樹接口上尺餘長處，全砍其梢以取葉，則接條壯大。明年亦如是，則接條更壯大。又明年，然後用刀從本樹之背，將上段截去，勿傷接條，則來年發葉，更勝於本樹。凡桑樹，如指大，酒杯大，茶杯大者，俱可用此接法。倘接而不活，則本樹仍在，次年又可易一面接之。接而旣活，則本樹尚可採葉，無傷接條。如法砍枝截幹，接條由小而大，葉不缺少，桑亦變換，其獲利也厚矣。　近人有平地截桑本，擇光潤無磈礧處，用刀帶斜割開，將刀略一擺動，則皮已離骨，用接條斜剪插入者。　有連皮帶骨斜割，接條兩面各削上圓下尖，邊厚邊薄如刀有口背樣，用背面寬皮向外插入者。　有將桑樹離土面四寸，用鋸截去三分之一，上以利刀斜削，如半心空，用竹籤插入，接頭亦削籤形插入，周歲後刮去本樹粗皮，俾脂膏流貫，易於合抱。又一年，乃於接口上全伐桑本者。　有將大桑廢桑，靠地截作砧盤，如前法插接者。　有不用竹籤插，而於砧旁開小孔，剔去孔內肌肉，長一寸餘，下尖上闊，接頭下截左右各削一刀，亦下尖上闊，嵌入孔內者。　以上各法，俱要如法包裹壅護，皆能有成，諸書所載，曰身接，曰根接，曰皮接，曰枝接，曰靨接，曰搭接，悉試之，惟劈接、皮接〈根接、身接、枝接亦不外此兩法。〉較穩，其實皆接皮耳。皮不相接，斷不能生。皮旣相接，斷無不活。接皮之要在肉對肉，〈卽皮內白輭者。〉皮對皮。其緊要在縫對縫，其尤緊要在有縫而無縫，蓋至無縫，接桑之能事畢矣。梅可接杏，桃可接李，構可接桑，螟子蜾負之義也。不類者尙可，類况本相類者乎，欲求種美者，非接不可。
治地
桑種如女兒，以貧賤而嫁富貴則富貴矣，以富貴而嫁貧賤則貧賤矣。種雖美而植瘠土，又不加糞培壅，則樹枯小而葉薄少，故植桑以治地為要。宜於山坡水際，勢斜處農隙，開墾深厚，作小長平地，耕犂種植，立埂栽桑，乃無牛羊踐踏，較熟地植桑，尤易長成。蓋桑根柔細，新墾之地土脈虛鬆，根易行走故也。家園牆頭，屋角徑側農隙，掘坑，每坑寬深各二三尺，鋤草渣穢泥填滿，以便栽桑，多掘多栽，不惟得絲，且宜婦人。蓋桑本箕星之氣，下映而生，箕主婦人，桑樹濃陰，婦人病少，可預卜也。道旁場圃，田畔土埂，河岸〈飼蠶時，無大水，不害桑。〉城壕，悉於農隙掘坑種桑，不使有尺寸曠土，則遍地皆錦繡之資矣。
治泥
諺云：家不興，少心齊，桑不興，少河泥。三伏日，將河泥多擔薄鋪曬乾，雨後鋤極細，未細，下次雨過又鋤，收堆待用。如無河泥，取田泥、溝泥、塘泥及埽地所集之渣滓泥俱可。
治糞
桑喜牛糞，以牛糞體鬆而性熱也。凡除牛糞淤積之泥，另置一堆，農隙鋤細備用。
乘時
栽桑以春分前十日為上，〈各種桑眼俱將發未發，趁此時栽，乘生氣也。〉立冬、〈十月號陽月，又曰小春，木氣生長之月。〉立春〈春氣發生也。〉次之，芒種、寒露〈桑秧離土卽栽，無株不活。〉又次之，餘月雖亦可栽活，要不如待時之為美。又，栽桑必待天氣晴和，若暑月則宜晚涼。
移秧
移桑秧宜用快鋤，四圍鋤之後，鋤定底直根，〈凡栽桑俱要剪去定底直根，如不剪去，反難榮茂。〉輕輕帶護根土提起，如提不起，是有根未鋤斷者，宜再鋤，旣已提起，便要移栽，勿久停延致使細根焦枯。若遠移，用溼草包根，外用席裹，運到卽栽。壓桑條更宜帶護根土速栽，蓋桑活全賴有細根，倘細根焦枯，必另生細根，方長條葉。諺云：栽樹無巧，勿令樹曉。如已乾涸，亦須如法速栽，仍還滋潤，若用水浸溼，反不能活。凡栽桑秧，宜於尺長割去其梢，當牛羊處則不宜割，恐割而發芽，被牛羊傷損難成，故也。又，移大桑須記認南枝，勿錯原向。〈凡移大樹皆然，樹小不拘。〉
栽桑
將所掘之坑撥開，下河泥、糞泥拌勻，鋤起少半，方栽。以鋤起之泥環蓋，灌水令透，提三四次，使根鬚皆順。俟半日水性定，然後下土填實。〈勿太緊，扶端樹身。〉附身土須築緊，否則風易搖動。〈坐槳法栽亦好，然微嫌將土結緊。〉地埂栽桑，宜五步一株，坑掘地內，〈如前法。〉幹斜地外。〈旣不陰地，又便人行，灌築如前法。〉地中栽桑，〈宜肥厚土。〉須丈四五尺一株，〈桑成尙可耕種，倘六尺一株，桑大則成空地，且數年根枝交錯，葉亦不茂，不如隔遠而無妨於農也。〉不得對值，宜用品字形式。〈一三五七九行相對，二四六八十行相對，則成品字形矣。〉如秧不直美，剪去上梢，只留四寸，倒按燒紅鍋內，用火微微烙過。栽下，務令頂與地平，四圍填實輕築，附身土勿築，以細土鬆葢其頂，後發條葉更茂。栽地桑亦如是，但每坑相去五尺，一坑必栽二三株，每年附地割條飼蠶，獲利亦厚，然終有妨於農也。
積糞
農家糞田，常憂不足，何能及桑，惟於宅近鑿深大糞池，上葢草篷以遮雨露，並開溝引接洗衣洗物一切穢臭水。凡禽獸羽毛骨角，田土中所耘苗草，俱收入池中泡濫，更下牛馬糞，〈糞多者，下人糞更妙。〉用以澆桑，可代水糞。
澆法
糞宜陳，〈儲積日久，便是陳糞。〉不宜新。〈恐新糞猛烈，燒損桑樹。〉宜稀，不宜稠。〈以水和糞澆桑，水氣所到之處，卽糞力所到之處。〉小桑秧及新栽者，宜二糞八水和澆。大桑樹宜半糞半水和澆。〈掘開樹脚四面土，方澆，俟糞浸入，又必用土葢好，使肥氣不走。〉桑不厭肥，愈澆則葉愈厚大。每月俱可澆，春初未發葉先，首夏旣采葉後，二次澆糞，尤為要緊。惟蠶食葉時忌澆糞，否則糞氣上行至葉，蠶食之卽中糞毒便壞。今人忌糞池邊桑葉飼蠶，卽此意也。
培壅
未立春以前，將樹腳土四圍掘開，見有絲根卽止。先澆以糞，次壅以所治河泥、田泥、塘泥、牛糞泥，〈加以蠶沙、菜餅、棉餅更好。〉再用原土葢好，四圍作埂，以便遇旱澆灌。肥氣下降，桑根上行，本年發葉倍茂。又，桑下有石則礙根，宜去之。桑下有草則分肥。且易生蟲，宜鋤之。
修桑
魯桑無子者，只宜修條，不宜砍枝。〈修條，樹大者葉數百斤。砍枝，樹大者葉數十斤。〉不特樹大宜修，卽小者亦宜修。魯桑秧去地三尺，〈古法去地一尺，雖便採葉，卻防盜賊。〉割去其尖，俟發芽，只留三枝，餘皆揭去。俟三枝長尺餘，又割去其尖，〈割尖留條須在立夏以前，遲則發之不茂。若不取葉飼蠶，臘月割更好。〉每枝各留二芽，共六枝。至來年，各從尺餘處割去飼蠶，俟發嫩條，每枝各留二條，共十二條。又來年，各從尺餘處割去飼蠶，俟發嫩條，每枝各留二條，共二十四條。〈地不肥，桑不茂者，少留一層，只十二枝。亦有由二枝起至四層共十六枝者。〉以後任其滋長，每年只采葉飼蠶，不必砍條。惟於臘月內，〈臘月津液未上，又農隙正月前半月亦可，否則損津液。〉將枯枝、冗脞枝、〈雖順生，卻稠脞。〉瀝水枝、〈向下垂者。〉刺身枝、〈向裏生者。〉駢指枝，〈相併生，砍去其小者。〉一並砍去。皮上有桑耳、桑苔，用刀刮去。〈若不刮去，桑卽枯槁。〉便成高大魯桑。荊桑有子者，去地三尺割斷，俟發嫩條，只留四枝，如前法，每枝各留二條。次年，該八枝。三年，該十六枝。〈此為地美桑茂者而言，不然或由二枝起至八枝終，或由三枝起至十二枝終亦可。〉以後每年砍條，〈割尖留條在立夏前，伐條取葉在立夏小滿前。〉皆齊老瘢，〈砍條不可當午。〉則樹頭俱如拳形。有枝小者，留全枝勿砍，次年便長一樣。有缺者，旁留一二嫩枝以補之。務使枝向外出，桑之四圍圓如雨傘，中可立一人，〈不留中心之枝，便可站人。〉轉身運斧，條葉外落，較繞樹上下，采有心之樹者，一人可敵數人之功。臘月如前法修之，使條有定數，葉不繁多，衆葉脂膏聚於一葉，其葉自厚大，飼蠶壯，得絲多。　凡修剪留枝，俱要齊如拳，直如矢，圓勻如蓋，無高下參差，乃為合法。然亦不可過拘，如地埂斜栽之桑，幹雖斜出於外，枝不無向於內，其留枝須外多內少，外斜內直，務令土埂不礙人行，則桑枝外蔭不妨稼穡。有腳柯及橫斜遠揚之枝勿砍，攀至地，取燥土壓之，枝强者壓以石，一年卽可移栽。
全砍
桑栽三年，有芽葉不旺者，或樹老而中空者，於穀雨時，以硬木貼樹身，離地留二三寸，或四五寸，全砍其樹。〈如不取葉，臘月靠地砍之更好。〉以土封瘢，並以肥土壅其四圍，旱則澆之，自然復茂。又，桑老而枯，砍之恐發不茂，則於其旁另栽一株以補之，兩三年後，將已敗者砍去，而養其新者，則土不曠矣。
去水
漬水傷根，萬無生理，須培土作埂，栽於埂上，且四面開溝，以防漬水。
治蟲
蟲有生於桑樹皮內者，名天水牛。〈又名桑牛，俗名牽牛。〉其下卵也在小滿後，必齧破樹皮而藏其卵於皮內。其變蟲也在芒種後，形如蛆，吮樹脂膏。將近夏至，漸漸鑽穴而入。秋冬間，大如蠐螬，身長足短，名蝤蠐，〈一名蝎，又名蠹。〉食樹心，穿木如錐。明年三四月間成蛹，變為天水牛，兩角如八字形，〈似水牛角，亦有一角者。〉色黑，背有白點，緣木上下，口有雙鉗，其利如剪，新發之條齧之輒折。治之之法，須於樹之本身及大枝上流出黃水之處，剔破其皮，中有卵如米粒，取而碎之，此蟲便絕。如子已成蟲，則須尋著蟲穴，〈穴外必有蛀屑。〉用鐵絲向穴內刺死，或用鐵絲作小鉤，將蟲鉤出。如蟲已深入，非鐵絲所能及，則用百部草汁灌之，無不死者。〈百部，藥名，能殺蟲。將百部草切細，納小甕中，用水浸爛，浸時須封固甕口，勿令走氣。鄉間藥店皆有此藥，並非貴重難得之物。〉或用熱桐油灌入穴內，或用爆竹藥線插入蟲穴，以火燃之，蟲聞桐油氣藥氣卽死。或用篾絲透入菸桿中，多裹菸油，插入蟲穴，又以葉菸塞其穴，其蟲卽死，更為簡便。〈此蟲自初一至十五，其頭向上，宜於十五以前，清晨時以此法治之。此蟲天未明時，必出穴飲露，清晨或尙未歸穴，卽歸亦未深入，易於下手，失此不治，則愈入愈深，其樹必死。〉如已變為天水牛，則緣樹而飛，但飛騰不遠，宜急撲捕。　蟲有生於桑樹皮外者曰蠦蛛，曰步屈，曰麻蟲，曰桑狗，曰白蠶，皆食葉蟲也。葉雖肥大，一經蟲食，不特葉如麻布，卽明年所發之葉，亦不能繁茂。治之之法，須用木棒橫埽桑葉，蟲自跌落，下以布幅承聚，〈或篾簟蘆席皆可。〉將蟲打死。或用菸油和水，〈菸油卽菸骨所熬之汁。〉百部、巴豆浸汁，以㯶帚蘸汁，於葉上密灑之，〈樹高則以吸筒吸而噴之。〉蟲食其葉則死。然宜早治，遲則生子，留為明年之害矣。又有食葉之蟲，其名曰蟥，生子必在桑身，或在桑拳及桑了內，子浮皮上，微高起成堆，〈形色與桑皮稍別。〉須用桑刀將子刮下，蟲自不生，謂之刮蟥。每年刮蟥三次，立春看頭蟥，清明節前看二蟥，剪桑畢看三蟥，必須刮盡，不可遺剩一顆。如蟥已成，則六月捉頭蟥，七月捉二蟥。頭蟥尤宜細看，留頭蟥一，則二蟥便有百也。又有桑蝨，初生如白屑，漸成細粒。〈如蘿蔔子一半大。〉吸飲桑皮之漿，皮漸槁，葉亦漸枯。須用刮桑鈀刮之，然治之不早，樹已受傷，不如見有白點時，卽用巴豆研細，和以桐油，用㯶帚蘸油埽之，則白蝨盡死。　蟲有生於桑樹皮外而入居皮內者，名曰齧桑，〈又名齧髮。〉形似天水牛，淺黃色，角差短，體有白點，喜緣桑上，齧桑樹作孔入其中，當以治蝤蠐之法治之。　蟲有生於樹上，而晝伏夜動性與他蟲迥別者，名曰蜣蜋蟲，晝潛樹內，夜出食葉。又有不生於桑樹而食桑葉者，名曰時蟲，夏初遇西南風，酉戌時從土中飛出食葉，至卯時復入土。蜣蜋晝潛樹上，晝尙可捉，時蟲晝藏土中，難於尋覓，須於夜間燃火，蟲見火光便紛紛投入火內，但火宜遠燒，因葉忌烟薰也。
桑間宜忌
桑下之土，宜耕犂翻鬆，種黍、〈桑發黍，黍發桑。〉種豆、〈豆性肥美。〉種蔬菜、芝麻、棉花、紅苕、花生、御麥諸物。〈諸物皆柔潤，能益桑。若不耕種，土結草生，桑反不茂。〉忌種粟穀、高粱、〈地脈乾燥，至秋則桑葉先黃，明年發葉澀薄，十減二三。〉及一切有藤蔓之物。〈藤蔓樹上，則枝葉被其糾纏，必不暢茂，且易生蟲。〉
采葉宜量樹
凡所栽所接之桑，俱要樹至把大，方可采葉。如采葉太早，則其長倍遲，且桑未三年，謂之奄桑葉，〈俗呼毛葉。〉蠶食之招損。萬一葉缺桑貴，大眠後亦可采飼，但不宜盡采，致傷樹本。〈如采大枝葉，留小枝葉，小枝便長一樣大。或采枝中葉，留枝尖葉，枝尖亦易於抽長。〉
采葉有次第
桑之生葉有早遲，〈荊桑早，魯桑遲。又荊魯二種各有早遲。〉采葉卽不可無次第。須擇其葉之較老者先采之，而留其嫩者以俟其長。尤不可傷其芽嘴，蓋芽嘴方長，略遲旬日，便十倍於此時，且其味苦澀，〈如瓜果未熟之類。〉非蠶所喜食也。蠶初生食葉甚少，只采其底瓣。〈底瓣者，芽嘴旁邊先放之一兩葉也。其色較老，雖留之亦不甚長。〉二眠以後食葉漸多，若底瓣足以供之，則仍采底瓣，底瓣已盡，則采瞎眼。〈瞎眼者，芽嘴只放兩三葉，而其中心已無未放之芽，雖留之長亦不多。〉大眠以後食葉愈多，然尙須辨其老嫩。〈先采老者，後采嫩者。〉至桑已長足，則可開翦矣。〈桑有早遲，則開翦亦有先後，以長足為度可也。〉又，每年采底瓣、瞎眼，樹亦易敗，以隔一年采為妙。〈如植桑百株，今年采此五十株，彼五十株留至大眠後開翦，明年采彼五十株，此五十株留至大眠後開翦。〉
采葉有時刻
晝時所食之葉，宜於辰刻采之。〈黎明卽起，視有露無露，如無露宜速采，有露則俟露將乾未乾采之。〉夜間及明晨所食之葉，宜申酉刻采之。〈如無日，可早采。有日，則宜俟日落，熱退方采。〉中午不宜采，〈日色正盛，熱蒸易枯，蠶食生病。〉將雨宜多采，〈不論何時急宜雇人多采，儲之於洞，以為之備。〉雨過宜速采。〈如時多雨，雨過卽采，遲則恐雨又來，采之不及。若已向晴，則不必多采。〉雨中宜翦條，置風處令乾。〈倘雨久而葉食畢，則不得不於雨中采葉，所采之葉以淨布夾之，少頃卽乾。以淘過之白米拌之，亦少頃卽乾。皆不若翦取長條，擺去雨點，置有風而雨點不到處懸之，俟乾，摘葉較為簡便。〉大眠後，以溼葉拌桑麵，不特可收溼氣，而且有益於蠶，尤為妙法。
餘桑宜采淨
凡遇桑賤，蠶食有餘，宜速盡行采之，〈須在小滿、芒種之間，不可太遲，遲則發之不茂。〉不留一葉。蓋春生葉不采淨，則來年桑葉不盛。所采桑葉亦非棄物，當置烈日曬乾，〈不可沾泥。〉用篾籠收貯無烟處，至臘月搗細成麵，俟明年蠶大眠後拌葉飼之。葉缺多飼不妨，一斤桑麵可敵六七斤桑葉，緣夏月采者較深秋所采精氣更完，故也。
桑葚可作酒
桑葚釀酒固佳，鄉人畏其繁難。摘黑葚〈不可沾泥。〉搓濫，盛以布袋，擠水熬膏，俟冷定對酒，〈久停則變味。〉封固，愈久愈好，飲之甚益人。
冬桑宜廣收
桑葉經霜自落，〈有未落者，將枝擺搖，亦自落淨。〉廣收曬乾搗細，〈忌沾泥。〉用以飼猪，光潤易肥。較花生葉、紅苕葉更好，愼勿視為無用，聽其朽濫也。
裨農最要卷二終

[book_title]裨農最要卷三
三臺陳開沚宛溪述
養種
育蠶必先養種，養種尤須選蠶。二眠後，或大眠後，擇蠶之整齊強壯者，日摘枝頭茂盛葉飼之，比眾蠶多餧一二頓，〈方吃完，就要餧。〉更加小心愛護。俟老，在向陽處另搭一山，勻布其上，天寒以火烘之，則繭可速成而堅硬，出蛾肥美，生子圓滿氣旺，次年出蟻必盛。譬如孕婦強健生子亦強健，孕婦衰弱生子亦衰弱，以兒在母腹先已受虧，縱使出落時哺養得宜，猶難望其肥壯，况哺養未得宜者乎。故養蠶之家，不可不先養種。
捉種
若未先期養種，定將臨老時捉種。須於蠶正老時，擇中間之最旺者，〈先捉則不齊，末後則衰弱。〉辰時上簇作種，不必一一分別，自然雌雄各半。〈簇下薄輭劣繭，亦宜選去，蛾出乃壯。〉
選繭
旣未先期養種，又未臨老捉蠶，只宜於同日入簇之繭，〈繭選同日，蛾出亦同日。〉選近上向陽處，堅硬圓潔好繭。〈上半截多子，下半截少子。一說必取簇中者，近上則絲薄，近下則子不生。〉剝去浮絲，辨別雌雄，〈尖而緊小者多雄，圓而厚大者多雌。〉分置兩筐，一一單排，不宜堆積，放透風涼屋，勿擊撞搖動，恐蛹受震驚，雖變蛾而不甚生子，俗謂之癡蛾。
選蛾
第一日出者名苗蛾，末後出者名末蛾，皆不可用，惟第二日、第三日出者可用。其中若有拳翅、秃眉、赤腹、薰黃、焦腳、焦尾、黑紋、黑身、黑頭諸病蛾，揀去勿用，只留完全肥美者。分別雌雄，以兩筐儲之，實以稻草，使蛾有立腳處，乃不致鼓翅盤旋，空費氣力。但蛾於五更前後出者居多，使人早起看守，出時卽將雌雄分儲，勿令蛾在繭上配合，否則時刻久暫不均，得氣有過厚過薄之弊。
配蛾
蛾出旣多，將雌雄兩筐之蛾放在一處，聽其自相配合。〈先出者先配，後出者後配。〉一一提置空筐，緊閉門窗勿令見風霧，觸油醋煎炒穢惡諸臭氣，使人常視，有走脫者，提出另配，配又提入。〈或以小杯覆之則復配。〉俟滿四個時候，拆去雄蛾，〈如卯時配，午時拆。辰時配，未時拆。﻿〉放草上。如未滿四個時候，則來年多不眠之蠶，其繭亦薄。已過四個時辰，則來年大眠後，多節高而拖白水之蠶。
上連
蠶連以裱過厚皮紙為之，或用細洋布更好，俱宜用繅絲湯泡過，〈泡過則柔輭，生子不脫落，且蛾聞香氣，喜生子。〉曬極乾，稱明分兩，平鋪箔內，四圍散灰為埂。〈蛾見灰卽止，便不出連外。〉俟母蛾撒尿後，〈尿以粉紅及微黃為上，白色次之。黑色者不堪為種，揀去勿用。〉勻布連上，宜常檢點，有走聚者立卽提勻，以箔葢好，使透風而不見日光。〈暗則多生子，明則喜遊散。〉若遇天氣炎熱太甚，巳午未時將箔擡涼屋淨地，至申擡架上。其生子環堆者，卽摘提其蛾，刮去其子。生子旣足，令在連覆養四五日，則氣更完固，然後將蛾置草上。俟十八日後，收雌雄蛾，並埋淨土，免為鷄鴨所食，蠶有功於人，理當如此。一法，帖連牆壁，勻布母蛾於連，更透涼風，遺尿落地，不致污穢蠶連也。
記連
每日所出之蛾，各置一連，若有空缺，卽日補滿，連背記寫日期，不可將數日之蛾，混在一處下子。次年下蟻，將每日生子之蟻，置一處飼養。分箔時，切記勿混，便每箔眠一齊眠，起一齊起，肥一齊肥，老一齊老，二三眠時條條一樣大，不用人工分別大小先後。若將數日所出之蛾混在一處，下子生蟻同養，則眠起不齊，極為患害。大約母蛾一雙下子三百餘，百母蛾下子三萬餘，明年可生蟻一兩。連重一兩者，〈厚紙、洋布宜除去算。〉明年除頭尾外，可得蟻七錢。
夏浴
蛾生子十八日後，〈若遇天氣太熱，十日後卽宜浴。〉遇天氣晴明，日未出時，汲井新水浴連。〈孕婦、產婦忌浴連。〉一頓飯時，浸去便溺毒氣，置通風處陰乾。用篩篩桑柴灰於連上，或篩陳石灰於連上。遇夏熱薰蒸，子不變色而出，懸挂淨室中無烟處，〈凡貯連、挂連皆宜於無煙處。值煙薰者，多不生子，生亦多病。〉或翻帖牆壁，或作四方木架，疎疎垂於架中，上下四圍用紙褙好，勿見風日。今人多置蠶種於箱中，經雨溼熱蒸，寒煖不時，卽便罨損。浙人謂之蒸布，言卵在布中已成病，其苗出必黃，苗黃卽不堪育矣。譬如嬰兒在胎中受症，出貽便病，難以醫治。至三伏內，清晨再汲井新水浴一次，陰乾，如前挂帖架垂。凡連勿用麻繩繫挂，蠶連惡聞麻氣，麻近蠶種，後多乾死不生。勿被風磨損，〈兩連反背，不使風吹磨盪損傷其子。〉勿觸香臭氣，〈近香臭則腐，生子不齊。〉勿令日曬及煙煤薰蒸。
冬浴
十二月初八日，清晨汲井新水，浸連一二時，取出置院中，日曬月照一晝夜，使受日精月華之氣則耐養，收懸室中。　又，是日以鹽滷浸連，〈鹽滷卽鹽化之水也。〉對日取出，泡極濃茶洗盡鹽氣，懸挂俟乾。　又，是日以石灰泡水，浸連一日，取出，再浸於冷茶汁內，漂去石灰，懸挂候乾。　又，是日用穀草、桑柴、茄桿燒灰淋汁，兼食鹽、牛尿、冰水、雪水共合攪勻，俟溫〈凡浴連水不可太熱，太熱則損子。亦不可太冷，太冷則無氣。如人體溫煖，斯可矣以解其不祥也。〉浸連，置風處吹乾，次日汲井水或河水洗盡灰鹽氣，〈宜頻頻輕沃，恐漂去蠶子。〉仍置風處吹乾，用長竿高懸空中，或挂桑樹上，令霜雪壓三五夜，收挂。〈浸鹽滷中則利繅絲，壓霜雪中則耐養。〉　十二月十二日，蠶生日，〈初八日未浴者，蠶生日亦可浴。如初八日已浴者，是日不必再浴矣。〉以井水吹連令溼，次以桑柴灰撒上，摺浸鹽滷中，至二十四日取出，用河水滌去灰鹽，風乾。　又，是日鹽滷、茄灰薰揉蠶子上，藏穀殼中，至二十四日出之，浴於川，以待春至。　又，是日用風化石灰置盆中，以開水冲之，候手指可探，將連對摺，子在裏面，浸於盆底，以手按連數周，雙手擡起，離水為度。〈水中熱氣尙在，不可久浸，故暫令出水，以疏其氣。〉旋又入水，照樣浴之，如是三次。泡極濃茶，亦候手指可探時，輕輕洗盡石灰，以竿懸之。〈如此則子之氣機通暢，來年易生易育。〉　正月十五日，以研細硃砂，調不冷不熱溫水浴之，晾乾。　以上浴連諸法，皆蠶書所載，始而見疑，謂雞鴨蛋之大，灰鹽包裹，七日而熟，便可開食。蠶子甚細，灰鹽等物浴之，詎不傷損。旣而思之，人之目一塵不可入，偶有風火，食鹽揉洗，暫覺不安，卽用淨水洗去食鹽，爽快異常。乃知古法，用鹽灰浴連，自有深意，未可以淺見寡聞測也。予如法浴之，厯有成效，較前未浴時更盛。蓋蠶火物也，不浴者為火蠶，浴者為水蠶。以灰鹽、牛尿等物浸之，攻其毒也，沃水洗盡灰鹽、牛尿，復其本也。置霜雪風露中去其燥，而平其性也。浴者易育，不浴者難育，以氣未舒，而病未除也。且子不皆有力，借灰鹽以殺其子之無力者，使不得出，則所出者皆有力，故出無不齊，育無不盛也。試觀野蠶，生蛋寄於光天化日之下，風雨霜露無所不受，及至次年，以生以長仍然有成，此物理之顯然可見者也。略採諸書浴法，使人知連不難於浴，浴不窮於法，隨其所取，寔皆可用。但食鹽浴者，每年宜用鹽，是謂鹽種。石灰浴者，每年宜用灰，是為淡種。鹽種繭小而絲重，勝於淡種，上山時見亮則遊山，比淡種稍覺費時。淡種繭大而絲輕，上山時見亮不甚遊山，較鹽種覺稍速耳。
發連
驚蟄蟲動之時，將乾地埽淨，尋青蒿之有氣味者十餘種，煎濃汁洒溼地面，地氣上騰，鋪連地上，使受地氣。又以葱、蒜、芫荽、韭葉、陳艾、紫蘇、菜花、柳葉等合煎濃汁，俟微有溫氣，洒於蛋面之上，風乾摺好，稱定分兩書簿，用布衣包數層，置溫煖處。
煖子
煖子不可太早，太早則時尙寒，蟻生受寒，桑尙未發，蟻又受飢，飢寒交迫，易致損傷，卽使善為保護，後亦多病難成。〈小蠶受飢寒，終不能成絲。〉又不可太遲，遲則蠶過小滿卽少絲，作繭多不封頭，又恐葉缺無處覓買。惟春分社日前後，見桑已發葉，〈各省氣候不同，蜀地則在春分社日前後。〉將連對摺，用棉花包好，外用淨衣裹之，放綿絮上面，朝起則覆以所葢之溫被，夜睡則覆以所服之煖衣。至十餘日，子變綠色，又變灰色，不日將出，若出有報頭蠶，提連拋下，另置飼養。切燈草長四五寸者，數十莖，勻鋪連上，依舊摺好，以防壓損。置懷中，上半日以一面靠裏衣，下半日又以一面靠裏衣，包內亦須中層移至上下層，上下層移至中層，庶煖氣均勻。時常用手探試，總要有溫和之氣，如雞抱卵之溫和為妙，其出乃齊。葢子之變色要在遲速由他，不可稍有勉強，如婦人懷胎，必時日旣足，瓜熟蔕落，自然而生，易養成人。今人煖子，不論桑葉發與未發，定於驚蟄社日取連著懷中，以速其出，若數日不出，則加以火焙，及其旣出，則以鴨鵝羽掃跌，驚傷不知凡幾，種種俗弊，何可勝言。詎知天地生物，必有自然之理存乎其中，非人力所能為也。如因留種太多，恐後來過於忙迫，分作兩次生蟻亦可，前一次生蟻，比後一次相去十日為度。忌熱、〈太熱則蟻不出，出亦枯焦不旺。〉忌寒、〈寒則其出必遲，出亦先後不齊。〉忌乍熱乍寒。〈乍熱乍寒子必損壞。〉勿置產婦孕婦不潔淨婦人身上，〈恐穢氣觸蠶。〉勿置作粗活路人身上，〈作粗活路多出汗，恐蒸壞蠶子。〉勿當風開視。〈恐殼乾難出。﻿〉
治屋
蠶生前幾日，以牛眠過屎尿爛草合栢葉煨火薰之，緊閉門窗，不令煙氣走出。蠶生前一日，掃除上下四旁塵埃，有樓屋最好，如無樓，上用曬席蓋好以蔽塵埃，天寒加火，熱氣不走，滿室皆溫，若上空，則火氣上洩不能轉下，溫氣不勻。置牀一架，帳被整齊，蠶架蠶箔蠶褥，一一安妥，用牛糞燒火再薰，至次日開門，令煙出盡，以便貯蟻。
待時
蟻之生也有先後，〈蟻生在午前，過午則不生。〉然不過三日，卽當出齊。三日出齊，同時下連。〈三日之內，蟻在連上，不餧葉無妨。〉但蟻畏冷，巳前下連則餘寒尙在，午後下連則煖氣已退，須於巳午時，擇無風處下之。過三日而後出者，宜另飼一處。
下蟻
先祀蠶神，後取綿布，〈或用灰，用茅草俱可。〉鋪箔中為蓐，又揉細白紙粘蓋。然後摘桑葉，著懷中片刻令煖，用薄口快刀，〈刀快截葉則津液多。〉截極細如絲，〈下蟻時方可截，旋截旋篩，若先截先篩，則津液乾。〉篩鋪紙上，務令勻薄。然後以連覆葉上，蟻聞葉香，自然下連就葉。倘覆多時，尙不下連，或緣上連背翻過仍不肯下者，此病蠶也，併連稱之，寫定分兩，此時棄之則傷物命，育蠶者不宜如是毒，收之則損好蠶，養蠶者亦豈如是。愚惟以枝敲連背，或以羽掃連面下之，另置一處，飼以劣葉，〈如鷄桑葉、枯葉、捲耳葉、煙薰葉、雜桃桐葉、近糞池等葉。〉飼好蠶所不用者，槪與食之，成則尙收薄輭小繭，不成亦全此心之仁愛。况未必無一成者，如有肥美之蠶，仍可選出與好蠶同飼，猶之生子，肥壯者養之，瘦弱者忍棄之乎。欲收蠶利，須恤蠶命，且不費好葉，何憚不為。
分蟻
三日出齊之後，同時下連，係指本連之蟻而言。若此連與彼連之蟻，生有先後，則下連亦有先後。第一日下連之蟻與第二日下連之蟻，須各置一箔，切不可合并一處，若合并一處，則將來眠起不齊，費工損蠶。
稱連
煖子時稱連分兩，下蟻時又稱空連分兩，除去空連若干，便知得蟻若干。每蟻一兩，初生至作繭，約食葉一千五六百斤，卽預備葉一千五六百斤。〈蠶旺者尙不足，蠶不旺者則有餘，所以他省有二眠大眠稱蠶計葉之法，宜隨時視蠶盛衰，酌葉多寡，不可拘泥。〉今人養蠶，旣不知量葉下蟻，又不知稱蟻備葉，不是蠶少葉多，便是蠶多葉少。甚有下蟻時一味貪多，後來葉不接繼，則典質貿鬻無所不至，苦於蠶受饑餓，狼藉傷壞，枉損物命多矣，豈不惜哉。〈光緒癸巳夏四月，桑貴，每斤百錢，邑人某因無力覓葉，不忍視眾蠶飢死，有自縊死者，有自溺死者，聞之不禁惻然淚下。又，邑人某因桑貴難覓，將蠶傾竈內逼死，後數日宅被火焚，人皆謂戕蠶之報，謹並識此為戒。〉又或桑葉有餘而人力不足，房屋不廣，器具不多，則亦未便多養，此蠶事緊要關頭也，不可不知。
收連
蠶連不可輕棄，蠶上簇時，如有雷聲，以此覆之，可免驚傷之患。
停蟻
蟻之初生，如兒之初生，最畏風寒，喜溫煖，宜置牀帳內，緊閉門窗，勿令通風。天氣晴和，晝移架上，早夜置牀上，進牛糞無煙火。〈蠶宜火養之，但畏煙薰。〉風雨更添火，晴卽減火，溫和便去火。以天時之寒煖為火盆之進退，不可使蠶受寒，受寒卽中寒症，亦不可使蠶受熱，受熱卽中熱症。總之天時之寒煖不一，而蠶之溫煖則一也，斯得養蠶之道矣。
飼蟻
蠶書有第一日飼三十六頓，第二日飼卅頓，以後按日遞減六頓。又有第一日飼一頓，第二日飼二頓，以後按日遞增一頓。二說有太過不及之弊，予酌其中，新蟻下連，每時飼一頓，如午初下蟻，午未申酉戌各飼一頓，篩葉要薄而勻，惟戌時一頓稍厚。〈後倣此。〉蓋蟻初下連，只食葉之津液，如小兒下地飲乳，不久卽飢，飢便思食。養之之法，桑宜宿澆，〈不宿澆則津液少。〉葉宜現摘，〈不現摘則津液乾。〉刀宜快，〈刀不快則葉少津液。〉切宜細，〈切不細則蟻難食。〉篩葉宜薄宜勻，〈不勻則飢飽不一，不薄則蟻未食徧，津液已乾。下蟻第一二三日，尤宜極薄。〉又須旋摘旋切旋篩。〈以津液易乾，不宜久停也。〉遇天氣晴和，多飼一二頓，如遇陰寒，蟻不甚食，少飼一二頓，須用綿被將蠶器四面包裹，蟻得煖氣，便思食矣。倘甚寒，再用牛糞無煙火盆，置屋四角，〈不可近蠶器，恐傷火受症。〉使微有溫氣，斯可矣。第二日飼六七頓。〈凡言頓數不必過拘，天熱可加，天寒可損。〉第三日飼二三頓，至巳午時用蠶筷子輕輕撥開，又飼三四頓。第四日飼三頓，至午一頓稍厚，俟蟻上葉，用蠶筷子帶葉輕輕夾起，分布他器，〈器內先鋪蓐草，後用綿紙蓋好。或篩穅灰於器內，後蓋紙亦可。〉務要勻薄，再飼三頓。〈初次體去桑渣，謂之香體，須烘曬令乾，以備蠶眠起齊後之用。〉第五日飼六七頓，較前稍厚。第六日飼三四頓，如前法體刮，體刮以後，摘最旺葉頻飼，以督其眠。〈七眠四眠蠶在第六日，十眠蠶在第八日。〉第七日〈十眠蠶在第九日。〉飼之宜薄宜頻，視蠶頭帶綠色，尾帶淡紅色，俗謂之見紅綠，身肥皮緊，色白而亮，〈由青轉白亮，在已變白色之後，未變黃色之前。〉趁此將眠未眠之時，急須體刮一次，〈黃光一見蠶卽熟眠，熟眠不可驚動，若加體刮恐不堪其擾也。〉體刮之後，宜頻飼薄飼，以齊其眠，必然沸絲，〈口吐絲於葉，俗謂之沸絲。〉沸絲之後就要打裝。〈打裝則仰面向上，身子不動，熟眠之狀。〉蓋蠶色善變，初起色灰，繼變為青光，又變為白光，漸漸發亮，一日夜卽變黃光。當白光發亮之時，卽將眠打裝之時，不過一二箇時辰必定沸絲，宜趁白光發亮，將沸絲尙未沸絲之際，速速體刮一番，若黃光一見，卽打眠裝，體刮已屬無及。且蠶眠將起時，全賴此絲扯住腳跟，方能脫去蠶殼，打裝之時絲已沸盡，至此始行體刮，必將眠腳扯斷，將來起娘之殼，必難脫出，此至要關頭也，不可不知。此時宜極煖，宜微明，忌風，忌穢比平時更要謹防。
熟眠
熟眠之時，從下連後算起至第七日，〈或第八日，十眠蠶當在第九日或第十日。如應眠不眠，必過期方眠，是飼的頓數少，或天寒未以火溫蠶室，便要少許多絲，切不可大意，後仿此。〉是頭眠時候，從沸絲算起一晝夜方能箇箇成眠。〈蠶不眠則殼不脫，殼不脫則身不長。〉熟眠之狀，色微黃，頭向上，身子不動，謂之打眠裝，觜縮入不食謂之結觜，觜縮之後，旋又徐徐吐出，謂之吐觜，直至觜上隱隱有一點尖角紫蔭，方纔吐全，謂之眠娘。此時宜暗，宜溫煖，〈煖則一日夜可脫殼，寒則一日半或二日方能脫殼。〉宜避風，〈尤忌西北風，西北風一吹，便吐觜不出。〉宜避穢，不可餧葉，不可驚動蠶器。〈蠶方吐觜，動則觜又縮入，要再吐便不容易。〉篩穅灰於蠶身之上，〈或用陳石灰，篩於蠶身之上。一說頭眠二眠不必篩右灰，惟大眠可篩石灰。若遇陰雨，頭二眠亦可篩，但篩石灰宜在方眠之時，見有新起者，切不可篩石灰，恐傷嫩皮，故也。〉以收潮溼，則眠快而無疾，〈如此則眠娘易於脫殼。〉置之靜室，以俟其起。〈每眠脫殼盡起，再篩穅灰於蠶上。〉
眠未齊
易器之法：未眠之蠶，與已眠之蠶，不宜併在一處。先一日眠者，必先一日起，後一日眠者，必後一日起，若強勉合併，則一器之內有已眠者、有未眠者，覆壓擾亂，甚不相宜。必須篩穅灰於蠶上，布桑葉於灰上，俟未眠者脫灰而出，便可移置他器，飼葉宜勤，勿偸懶，餧至數次，則眠矣。〈昔人所謂頻飼，以督其眠，卽指此時而言。〉眠定仍篩穅灰於蠶上，以俟其起。有青頭蠶，易器餧葉之後，仍不能眠，俗謂之青頭蠶，養之無益，揀出另置一處，以劣葉飼之。〈蠶雖好，亦不能絕無青頭者。〉
頭眠初起
眠起之時，自下連後算至第八日，〈或第九日。十眠蠶當在第十日或第十一日。〉眠者卽脫殼而起。以眠後計算，大約一晝夜多卽起。眠起之狀，眠娘色微黃，嘴微闊，衣已盡褪則起矣，俗謂起娘。〈衣皮也，眠一次則嘴闊一次。蓋其衣、其嘴皆於眠時潛換也。〉宜微明微煖，禁止煎炒，〈一見起娘，竈上卽須禁止煎炒，因油腥之氣吹入蠶室，起娘嗅此氣則登時生病也。〉不必急於餧葉，〈因其口尙嫩也，且恐有嘴已闊而衣未盡脫者，若食葉太早則腹大，而未脫之衣脫不下矣。〉必待箇箇起齊，方可餧葉。
頭眠起齊
餧葉之法：箇箇起齊，灰下無一眠者，〈起者必脫灰而上。〉再看桑渣、桑屎之上有絲布滿，則起娘嘴老，便可餧葉。先於室中燒香體一撮，蠶聞此香便卽思食，此是醒胃之法。〈香體卽育蟻所體刮之初次桑渣也，留之正為此時之用。〉第一頓布葉，宜薄而勻。〈眠時器內篩有穅灰，起後蠶器乾燥，所布之葉易枯，枯則蠶不能食，故布葉宜薄而勻。又，眠起布葉勿擲，擲則蠶驚。〉俟食去三分之二，卽再布一次，比第一頓更薄。〈凡蠶眠初起，與食不可太多，多則傷食病死，故飼蠶逐日頓數，宜記清，後仿此。〉第三頓如第一頓。第二三日飼四五頓。〈以後蠶漸大，葉宜漸厚。〉第四五日飼六七頓。〈頭眠起齊之後，二眠之前，中間三四日最要緊，此三四日設有小病，到老必無收成。第一不可受飢，夜間切勿貪睡，子刻宜飼一次。〉第六日飼之，宜薄宜頻。古語：蠶催三眠。謂三眠俱有催時，非謂至三眠而始催也。〈頭二眠催者，催其眠也。三眠後催者，催其老也。〉易器之法，隔一日體一次。〈蠶眠起後，食葉漸多，桑渣、蠶屎較前易厚，如天氣寒，隔兩日亦可。〉
二眠
頭眠起後，越七日卽是二眠時候，亦有因天氣煖和，飼葉勤勻，越六日便要二眠者。〈十眠蠶惟頭眠與大眠後老，比七眠蠶各多兩日，二眠大眠與七眠相似。四眠蠶頭眠起後，越四日卽要二眠，如天煖飼勤，越三日卽要二眠。〉其體刮催眠，保護眠狀，俱與頭眠同。俟其眠定，篩穅灰於蠶上，以俟其起。眠未齊，篩灰後，以整葉剪數下布之，未眠者脫灰而出。有在葉下食葉者，不過遲眠數刻，只須餧葉以俟其眠，不必移置他器。有在葉上食葉者，以手輕輕帶葉提置他器，仍頻飼，以督其眠，及至眠定，仍篩穅灰於蠶上，以收溼氣，而俟其起。此時有青頭蠶，〈蠶色甚青，皮上如有油。〉不食葉，而在葉上掉頭不住，似有所苦者，此終不能眠，眠亦無用之蠶，急宜選出，另飼劣葉。
二眠起齊
必待箇箇起齊，方可餧葉。餧葉之法，加葉次第，催眠時候，俱與頭眠起齊同。蠶至此食葉漸多，布葉亦漸厚，是時不可使蠶受飢。〈蠶在二眠內，擡起頭來就餓也。〉夜間亦必看餧，尤須斟酌寒煖，進退火盆，禁忌一切臭穢，時時留心保護。此數日內若有些小受病，遂為後日之累，不可不知。體刮之法，天氣煖則一日體一次，天氣寒則隔一日體一次，所易之器，紙下不必如前襯灰。
大眠
將眠之時，二眠起後越七日卽是大眠時候。〈四眠蠶，二眠起後越三四日三眠，一晝夜多卽起，三眠起後越三四日方大眠。頭眠前，大眠後，與七眠蠶相近，惟中間較七眠蠶多一，三眠以時日計之亦大略相近。〉催眠、保護、眠狀俱與頭二眠同，但頭二眠嘴上隱隱有尖角，大眠嘴上明明有尖角。用羅篩篩陳石灰於蠶上，以收溼氣，或再截稻草半寸長，〈如餧馬之草料相似。〉覆於蠶身，〈以不見蠶為度。〉以俟其起。〈如天氣溫和，不用草覆亦可。〉蠶眠未齊，蠶上不必篩穅灰，只用整張大葉勻鋪其上，〈以葉之光面向上。〉其已眠者伏葉下不動，未眠者必上葉就食，接連鋪葉數次，〈葉上蠶多，卽再鋪葉，不必俟其食盡。〉未眠者與已眠者已隱隱隔數層桑葉。將葉捲起，則未眠者盡在葉間，隨卽鋪他器中，仍餧整張大葉，以督其眠，至眠定，仍以灰草覆蠶上，以俟其起。
大眠起
大眠一晝夜，蠶必脫草灰而起。倘遇天氣寒冷，則其起較遲，甚有遲至兩三日者，只宜靜候，不可促之以火。〈大眠起齊後宜涼，若纔眠，遇天氣太冷，宜稍以火微溫，便易於起，但不可太熱而促之使起，致後來成熱病也。〉至蠶起七八分，便須餧葉，〈若俟箇箇起齊，嘴老餧葉，則臨期一時齊老，必至捉蠶不及也。〉第一日薄餧三次，頭頓布葉宜露白，二頓比頭頓稍薄，三頓如頭頓〈第一日食如不減，則蠶至老食慢。〉亦宜露白。眠起一二日，有亂遊及食畢卽昂頭者，是為懶蠶；又有通體青白，其頭獨亮者，是亮頭蠶，日後俱不能作繭，宜揀出另飼劣葉。第二日早飼一頓，至辰巳之間，覆蠶網於蠶上，以臘月所藏綠豆粉拌桑葉餧一次，可解熱毒，〈先以盤盛葉，用新水灑拌，後用細羅篩篩綠豆粉於葉上，拌令極勻布飼。〉且絲堅韌有色，易於抽繅。間飼純葉一頓，又用臘月所藏熟米粉拌桑葉餧之，此時方擡網，後飼純葉數頓。第三日辰巳時，以臘月所製桑葉麪拌桑葉內，〈如前灑水篩拌。〉比豆粉、米粉更好。〈如大眠後葉少，間飼四五頓不妨，葉足者不必多用。〉蠶食畢，又取新汲水噴葉，令微溼如細雨之狀。〈噴時用水漱口。〉再飼一頓。〈不用拌麪了，蓋已往用火，今復用水，取其陽不離陰，水火成功之意也。但飼水葉時，須天氣晴明，若陰雨不宜，俟次日晴明再如法飼之。〉第四日專以純葉飼之，蠶至此時食葉愈多，布葉宜愈勤。〈俗云：小食三日，指此前三日言也。大食三日，指此後三日言也。〉正面反面皆不可拘，溼葉、露葉、霧葉、水氣葉、黃沙等葉皆可不忌。〈惟桑葚染烏葉宜選去，否則蠶食中毒身烏而死。〉務要晝夜換人輪飼，食畢卽布，露白卽補，不論頓數，使蠶無住口。要緊全在此三四日，飼得頓數多者，早老得絲多，飼得頓數少者，遲老得絲少，〈此時多飼一口葉，則上山多吐一口絲。〉俗云催老蠶，謂蠶必待催，乃易老也。〈大約蠶自下連至二十五六七日老者為上，收絲十分。三十日老者為中，減絲二分。三十日以後老者為下，減絲四分。十眠蠶加四日算。〉　易器之法，莫妙於用蠶網，〈大眠起後，食葉愈多，桑渣、蠶屎較前更易厚，不體則蠶受蒸鬱，臨老多病。此時舊皮纔脫，蠶腳尙嫩，未可掽動。早體則掽動蠶腳，日後絲縷不純。惟以蠶網體之，旣可免鬱蒸之患，又不掽動蠶腳，且簡便省力。〉如無蠶網，切勿早體。遇天煖，則於起齊後二日體之，遇天寒，則於起齊後三日體之，三日之後，須每日體一次。〈因蠶腳蒼老，掽動無妨也。〉　頭二眠宜煖。〈四眠蠶三眠亦宜煖。〉大眠起齊後宜涼，須捲起窗外簾薦，開窗下風竇，並剪開窗紙。〈蠶驟見風日則驚而生病，須以漸為之。﻿〉惟雷電交作，則宜密閉窗門，毋令電光射入。或西北風起，或夜氣太冷，須放下門窗簾薦。若遇天氣暴熱，則門外置甕貯以清水，并灑水於門外地上，使透涼氣，天氣平和則不必。　白水蠶起齊後兩三日，見有蠶身獨短，其節高聳，不食葉而常在葉上往來，腳下有白水者，宜卽棄之，勿使沾染好蠶。〈沾染好蠶，好蠶亦壞。〉
老蠶
身肥嘴小，色微紅黃，如糙米色一般，取向明處照之，絲喉漸亮，身漸輭，為老娘。〈蠶色暗，將老則喉間先亮。蠶身硬，將老則漸輭。〉再薄飼〈如人老，多食傷脾。〉數次，〈俗名上馬桑。〉便通身明亮，通身柔輭，中有一絲跳動，且遊走不食，〈蠶性聚而不散，守而不走。前此有遊走者是病蠶也，宜去之。至今食足絲成，尋簇作繭，如有遊走者，是老蠶也，宜揀之。〉是欲作繭，宜急上山，宜微煖。〈如人老不耐寒。〉
捉老蠶
見箔內有老蠶，卽以整張桑葉鋪之。未老者食葉如常，已老者必起至葉上，昂頭若有所求，卽可於葉上一一取之。至老者太多，捉之不勝捉，則以柳枝數十條，勻排葉上，使老蠶上柳枝，以二人執包袱之四角，而凹其中，一人提柳枝於包袱凹中搖擺，則蠶下如雨矣，隨卽以擺盡之枝移鋪他處，以遍為度。所捉所提之蠶，不可久盛盤內，須速勻布山上，避風避日。〈蠶初上山，二三日宜避風日。〉
簇屋宜明通
屋要有窗透亮，若上有天樓，須先揭去二三塊，否則閉氣，日後繅絲恐不爽利，俗謂之悶頭繭。地宜乾燥，有地樓者更好，如無地樓，必用板凳架樹條，或竹竿上鋪曬席篾䇽，〈不令有隙，恐蠶墜地沾泥受冷，卽不作繭。〉然後加簇於上。
紥山宜鬆散平穩
鐵埽帚、菜子桿、棉花桿，俱要繩束中間，分開兩頭，層層排立，一一交錯。竹枝則宜於枝節處，多加稻草把子，或鋪苕藤，葢苕藤甚輭，必兼枝杈作骨，方無回潤塌下之弊。稻草須先拴成把子，截齊兩頭，分開排立架上。凡簇空處及四圍缺處，俱須散亂稻草，以承墜蠶。總要鬆散通風，切忌緊密閉氣。
布蠶要勻
上山之蠶，不宜太密。太密則溼熱薰蒸，俗名燒窩，不便繅絲，又多兩蠶合結一繭，〈俗名雙頭繭。〉頭緒淆混難繅，甚至積壓薰蒸，蠶死繭朽，不特不能繅絲，併不能抽線作綿，最宜謹慎。
上山宜及時
蠶老則通身明亮，若頭有二三刻未亮者，是老氣未至，且緩捉，須留一刻半刻。及時者宜速捉，不可稍緩。蓋未老上山則失之太早，〈太早則上山一兩日始其繭，謂之停山，絲亦少。〉旣老不上山則失之太遲。〈太遲則蠶在盤內吐絲，上山作繭必薄。〉必須隨老隨捉，隨捉隨上，上齊卽止。〈如上半日上齊之處，下半日另上一處，夜又另上一處。倘今日已上之山，明日再上，則先上之蠶已尋枝吐絲成筐，遇蠶攪擾打動，多棄而他走，或將繭壓扁而不圓潤。〉
山上加山
上山一兩日後，有未得結繭之處，而在山上昂頭向上者，以竹枝柳條勻插山上，卽便結繭，俗謂之青山。然必俟成窩已過十分之九，乃可用此法。〈用之太早，則未成窩者無不擠上青山矣。〉
戒驚駭
蠶將成窠時，不宜掽動蠶山架子。〈若一掽動，則蠶口一縮，如受驚狀，往往棄將成之繭而另結一窠。大約三日內切勿掽動。〉夜間看火，勿令燈光上射，須戴笠而進或遮以扇。〈緣蠶見燈光則頭昂，頭昂則絲斷，日後繅絲，添些疵累也。〉
定暗明
蠶老上山，先成窠，後結繭。〈繭在窠內。〉未成窠以前，宜暗不宜明，須將門窗關閉。旣成窠以後，宜明不宜暗，須將門窗打開，令滿屋通風透亮。
置火盆
蠶老上山，遇天氣寒冷，定宜用火。若不用火，約四五日方能成繭，〈間有畏寒嬾作繭，卽作繭亦薄輭。〉謂之冷蠶絲。用火者約兩晝夜卽可成繭，謂之熱蠶絲。〈用火則蠶山燥爽，吐絲自然快利。〉冷蠶絲縷時易斷，不如熱蠶絲之省力。用火之法，緊閉門窗，不使外寒侵入，內熱走散，以無煙炭火盆置屋中，頻頻移動，務令滿室溫煖，不可過大過小，亦不可忽大忽小，〈覺處處溫煖勻和，便是恰好之候。〉俗謂關火門。〈關火門之時，或燒香體一撮，引蠶吐絲亦可。〉上山第一日最為要緊，第二日火力稍微亦可。〈蠶吐之絲，置水土中厯久不敗，若在蠶腹未經吐出，卽化而為水，故天寒定宜用火，方能吐盡腹中絲，結繭圓硬，不用火者反是。但火性最烈，太大旣恐傷蠶，又恐引燃蠶山，里人某因熱蠶焚宅，故用火必須使細心人晝夜時時檢點，若天氣溫煖不用火亦可。〉
晾棚
熱蠶絲，兩晝夜後，繭已作成，聽之無聲，卽將火盆除去，並將蠶山扯鬆通氣，俗謂之晾棚，又謂之翻窠。
摘繭
摘繭不宜過遲，冷蠶絲上山後六七日可摘繭，熱蠶絲上山後四五日可摘繭。〈先將繭摘數箇，搖之聽是蛹聲，更是可摘之候。〉如簇內有黑腐之繭，卽先去其黑者，〈俗呼為血繭。〉然後將好繭摘下，〈繭黑者觸手卽破皮流黑赤水，必污及他繭，故先去之。〉摘時手宜輕不宜重。〈下手太重則圓者捻匾矣。〉
別繭
繭以堅實為佳，然絲有粗細之分，堅實而瑩白者絲細堅實，而晦色青葱者絲粗，須分儲兩處。至若綿繭、〈蠶觜受傷，吐絲遲緩，其繭輭而鬆。〉陰繭、〈內潰而漬溼。〉映頭繭、〈已成繭而不化蛹，斃爛繭中，穢汁潤映，又名烏頭繭。〉草凹繭、〈緊靠草把上作繭，繭上定有紫色印痕。〉尿緒繭、〈蠶尿沾染，漬成黃瘢。〉蛆鑽繭、〈蠅集蠶身，蛆生腹上，成繭後穿穴而出。〉穿頭繭、〈山下用火太旺，吐絲未及周徧環繞，其繭一頭穿破。〉凹赤繭、〈薄緒纏身，亦蛹外露。〉同功繭，〈兩三蠶共作一繭，俗呼大頭繭。〉皆繭之劣者，摘繭時，遇有此等繭，另儲一處，選差可者抽粗絲作線，不可與好繭同繅。若與好繭同繅，不惟好者變而為醜，且起泡當車斷頭，反將好絲扯去，宜以清水浸之，留作做綿之用。
曬繭
摘繭時，如遇烈日，薄鋪箔上置烈日中，連曬三四日，每日三翻其繭，以繭乾蛹枯為度。
蒸繭
先用油一兩，鹽五錢，入釜湯內。次以蒸籠二格坐釜上，內鋪繭三四指厚，俟熱氣蓬勃時，用手背於蒸籠下一層頻頻試探，如手不禁熱，卽取下一層蒸籠，而以上一層蒸籠坐釜上，再添一層為上層，輪流蒸換。不可蒸得太過，太過則輭了絲頭，不利於繅。亦不可蒸得不及，不及則蛾必鑽出，更不利於繅。總以蒸籠來氣，手不禁熱為恰好。如蒸太多，卽於添水時，酌添油鹽。蒸好之繭，傾於箔中俟冷定後，方可用手抄散。勿驟置烈日曝曬，曬乾油氣，則絲必少光瑩柔潤之色。及至水氣晾乾，則又不妨置烈日中曝曬，以蛹枯為度。〈蛹乾，繭始乾。〉蓋蛹內皆水，旣蒸之繭，繭亦帶水，以水濟水，繭內水浸而腐，外面一層好繅，裏面一層不好繅，或不上頭，或上頭卽斷，繭頭微見黑色是其證也。故蒸繭必待天晴，所摘之繭，至未申須薄薄攤開，俟來日始蒸。如無蒸籠，以竹篩盛繭安鍋上亦可。
炕繭
天氣晴明，自可隨蒸隨曬。若當陰雨，又不可不用火炕之法，上繭於炕，如油房炕花生形，時時翻動，務令熱氣均勻，以乾為度，勿過焦。勿用有煙之柴，是為至要。
收繭
籠蒸炕曬，見蛹已枯，然後薄攤箔內，置透風涼屋，一日一翻，使蛹在內換動，不沾繭也。倘經陰雨日久，亦宜出曬。〈久雨則枯蛹回潮，故須暫曬以除潤氣。〉
煮繭
水宜極清，柴宜無烟，鍋宜洗淨。新繭以生繅為佳。蒸炕之繭為日過久，恐絲頭乾燥不利於繅。水內須入油鹽少許，〈不可多。〉以筷子攪勻，然後下繭。換水時，〈換水太勤則黃而不亮，換水不勤則亮而不黃。如湯色稍渾，卽傾出三分之一，以畧溫清水攙入。〉再酌添油鹽。如未蒸、未炕或蒸炕未久則不必用此法。
治繭
煮繭繅絲時，繭有牽連而上，直至絲眼，阻塞去路者，此病繭也。〈此病由結繭時火力過大所致。〉少則以手擊之，繭自墜落鍋內。多則不勝其煩，須將繭攤在曬簟上，以熱水勻噴之，〈如細雨溼衣狀。〉再放潔淨甕內封蓋片時，然後取出繅絲，自然爽利。又有繅絲時，絲已過眼，上軸忽然極細而斷者，亦病繭也，〈此病由結繭時火力過小所致。〉須先以燒酒勻噴繭上，〈不必封蓋甕內。〉再煮而繅之，便不中斷矣。
抽線
同功繭、蛾口繭、穿頭繭、〈俗呼口袋繭。〉蛆鑽等繭，雖不能繅絲，卻係好絲，以水煮，抽線微紡，可織綿綢。
作綿
凡一切繭劣絲污，不能抽線者。以清水浸數日，每日換水兩三次，擣去其污。〈以絞不出污水為度。〉用桑柴灰和煮，後以清水洗淨，曬乾，則極淨極鬆，與彈熟之綿花相似，可襯衣，可實被。
謝蠶神
蠶事旣登，以香帛牲醴，獻繭絲於神前，率閤家禮拜，以謝蠶神，示不忘本也。
婦女宜學繅絲
禮曰：夫人蠶繅。至貴者且然，况鄉間婦女可不學繅絲乎。〈繅絲之法，蜀工已臻巧妙，茲不贅。〉誠令婦女為之，〈諺云：餧猪紡綿，不如栽桑飼蠶，四十五天見現錢。﻿〉四五月間，男耕於外，女繅於內，車聲軋軋，遠與田歌相應答，比戶懽忻，宛有太平氣象。取天地自然之利，受之者無媿色，享之者無他虞，雖竭力以求，而無罔利之咎，上可以質天地，幽可以對鬼神，不勞心計，不召人怨，嗚呼，天下更有何物能與之絜長較短者哉。語云：十畝田園五畝桑，三公不易此風光。旨哉斯言，實獲我心，固田家之樂事，抑農桑中自有學問在也。
裨農最要卷三終
余少受知於邵實孚夫子，入邑庠，陳君宛溪其冠軍也。相與晤談，欣其純謹老成，遂訂交焉。宛溪故寒士，不屑屑糊口業，率其昆仲躬耕隴畝，尤邃蠶桑之學，數年來家漸豐饒。余聞而羡之，詢其術，出一冊以示。閲之，見其首詳種桑，繼以擇種，終以飼蠶，條分縷晰，而又發明其理，著論以冠其首，約而精，淺而明，愚夫愚婦皆可通曉，是誠治生之一助也。邇來儒士，生計日蹙，無行者多藉刀筆以營生，而拘守之人謀一館地，譬若登天，得君之術而用之，可無别購醫貧之藥矣。余夙耽蠶桑，今得此書，珍如拱璧，因勸其付梓，而綴數言於後。
光緒二十三年季冬月初一日，丁酉科舉人萬學先謹跋。

        </div>
      </div>
    </div>
  </div>
</div>
<!--update:2025-08-30 10:07:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>