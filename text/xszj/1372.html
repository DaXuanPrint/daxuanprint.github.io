<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="自序,花木小志,花木小志全文在线阅读,花木小志全文在线下载,大玄古籍书库">
<meta name="description" content="(清)谢坤撰。收录花木130余种。有道光间《春草堂全集》本。_花木小志_全文在线阅读_花木小志_全文在线下载_大玄古籍书库">
<title>花木小志_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">花木小志</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,植物志,完结</span> <br/>
          字数： <span class="inputVal" id="bknum">[book_length]13058</span> <br/>
          说明： <span class="inputVal" id="bkdec">(清)谢坤撰。收录花木130余种。有道光间《春草堂全集》本。</span> <br/>
          封面： <span class="inputVal" id="bkimg">Z_13136.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]花木小志
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,植物志,完结
[book_length]13058
[book_dec](清)谢坤撰。收录花木130余种。有道光间《春草堂全集》本。
[book_img]Z_13136.jpg


[book_title]自序
志者记也，以记其所记，统之曰志。夫统记一邑之事曰县志，记一郡之事曰府志，记天下古今之事曰通志，且天文、律𠪾及礼与乐皆各有志，余所志者花木耳。余性嗜花木，虽居陋巷，读书外必𠎥花木以自娱，祁寒酷暑亦未尝以浇灌假它人之手。壮而之四方，凡遇花木稍有所异，必购而携之，其所不能携者图而记之。自依冶山上公乔梓以来，痼疾犹未能已，𢡽所居地非冲要，俗尚诗书，其所与言花木者鲜矣，往往与上公乔梓论诗论文后，偶一言及，并询及它州外县所有异于是者，乃以所涉江淛闽粤以及燕赵晋楚所见言之，公悦，复命以笔志之。余因所志非天文、礼乐及府县有大关系者，故曰小志，故又曰花木小志。

[book_title]花木小志
《木棉》
此花惟两粤有之。其树合抱，其花纯赤，花大如盌，开时与馀霞相揜暎，虽张南本亦不能写其形似也。
《陆地莲》
此花出自外洋。挺然一干，非花非叶，瓣攒如斗，其色绀碧，暎日则光华焕发，带雾则瑞烟笼罩，真神品也。余得之东粤，携之山左，以彩色方盎置之案头，如高僧晤对，有出尘之表。
《聚八仙》
聚八仙卽唐昌观玉蘂也，诸书所载，极言难得。村农颜四送碧桃来，偶尔言及，颜笑而颔之。明日担一瓦盆，干长二尺馀，花开数萼，每萼心攒红豆十馀粒，周绕粉色小花八朶，素艳寒光，令人心醉。易以瓷盎，移置内室，与羣姬酌酒赏之，兰姬填八仙庆寿长调以纪其事，然此花培养颇不易。
《桂》
水木樨，附。
桂之花有赤色者名朱砂桂，深黄色者名丹桂，浅黄色者名金桂，白色者名银桂。又有名四季桂者，其花虽四季能开，然色香稍减，盖齐鲁间多以翦背罗本接之故耳。其壮大者𦱤如广西桂林郡及浔州，余尝见其有数十抱者，花开不落，结实若梧桐子。骆宾王诗云：桂子月中落，天香云外飘，盖指此也。又一种名水木樨者，草本，花色若蜜，其气味似桂。
《蕉》
名芭蕉者，叶可制扇。名水蕉者，花香，晳白，实形似肥皂水𧢲，可食，根名波罗蜜，亦可食。名媺人蕉者，其叶瘦而长，婉𡡾可观。名东蕉者，花片如兰，色红而𧰟，子若朙天麻，植不甚高，置几案颇称雅致。
《竹》
竹之种类不一，大者如椽，小者似草，谱载六十一种，可谓详备。然友人从辽东来，遗余一种名脆竹，长尺馀，节叶萧疎，长养于系水石上，置石于盆，盆贮净水，供于案头，每当清风徐来之际，飒飒然有天外真人之想。
《兰》
风兰，附。
兰之有谱旧矣，余于广西全州见兰一樷，花色正赤，寄生于古松节穴中。又于齐赵之郊见兰一樷，花色蓝翠，光景可爱，其叶稍劲，亦可谓奇卉矣。然广东风兰，不沾水土，县之檐际，花开甚盛，香气袭人，不见者难与言矣。
《橘》
柑、橙、柚、香橼，附。
橘以福建产者为佳，所称福橘是也。又有金橘，圆者味酸，蜜制之，可理气；长者名羊奶橘，可食皮。橘大而匾者，名之曰柑，洞庭山所产极佳，所称洞庭柑是也。似柑而肥大者，名之曰橙，产新会县者佳，余尝于新会剖一橙，满室皆香，橙宍若翠皮卽新会皮也。又有鸭蛋橙，绉皮，橙味稍次之。似橙而再大者，名之曰柚，味虽逊于柑橘，肥脆过之。似柚而圆净者，名之曰橼，香气永远，可蜜食，不可生食。余自移家于鲁，多方购求，所得橘柚柑橙各数种，约二十馀株，皆旧家数十年物也，环植小院，置身其间，当橙黄橘绿之时，不无有故乡之慨。
《无花果》
此果不花而实，能治痢疾。余尝种一株于巨瓮，果熟后翦去繁枝，仅留数叶相衬，于枇杷同观，有金碧交辉之雅。
《菊》
居扬郡时，所种菊花有三百馀种，内有二种尤爱重之。其一黄色者，名黄金如意，花大如盌，大开之后，心分二股，一左旋，一右旋，皆突起，相对若如意。其一白色者，名玉钩斜，花攒碎瓣于中心，斜拖一瓣，约长二寸许，若匙若瓢。对之怡人，居鲁以来不复能想像矣。
《木槿》
花有五色，状如芍药，其植似树，然朝荣𦱤萎，妇女不甚簪佩。或曰：武后醉，勅百花齐放，翌日诸花吐艳，而木槿独否，因是贬之苑外，世亦由是贱之。吁，设使实有其事，岂不愧死昌宗、三思辈矣，何贬之有。余于空园栽数十株，每当花时，呼邻里之匹夫匹妇，卽以此事讲说一徧，使其以忠孝为本，竟有听之而发愤者、堕泪者，嚱吁再四者。是夕，梦丈夫衣冠而揖余，曰：千载暧昧，一朝为先生道破，岂不快哉。语毕而醒。
《文官果》
此果状如银杏，花色纯白，然银杏不可生食，此果生食其味若新莲实，产齐鲁者佳。
《哈密瓜》
京师传闻此瓜藤蔓甚劲，双轮碾其上而不见痕迹。花开经月不卸，香闻十里。每一瓜熟，邮递入都，无位者不可得而问焉。
《苦瓜》
藤本，易生。俗名癞葡萄，又名锦荔枝。其花磊落，其实高下青黄相间，熟则中裂，吐红子数枚。当秋风夕吹，与扁豆、丝瓜延缘老圃，虫声啾唧，雁影迷离，不由人不动鲈脍之思矣。
《倭瓜》
花实皆无可纪，然与蚕豆同煮，食之可疗雅片菸瘾，故纪之。蚕豆花色紫翠，亦农家野趣也。但瓜忌多食，食多病痢，止痢者𦱤若雅片，物之生尅若是。
《栀子》
有河栀、有澥栀、有牡丹栀，皆不若同心栀能结子。其子入药，能治小儿急慢惊风。花白而香，妇女喜佩之。
《葫芦》
蔓生，易于结实，小者难成。尝见显者以万钱购一枚为风衣扣，颇有别致。花色洁白可观。
《向日葵》
此花园林、寺观、郊野、陂塘在在有之。子亦可食。最奇者，余在湖北孝感县范效顺家，见一大石盆用玲珑石片堆垜为山㘭状，种数十干，长不满尺，花大如钱而皆向阳，殆非人工，讵能如是。
《松》
柏，附。
松之大者，余于泰山及孔圣陵见之，谭松之极矣，真秦、汉间物。松之小者，余于黄山朱子伟家见之，秀润极矣，真图画有所不能到者。居扬时，天台山行僧方智来访，偶谭松之秀润苍古𦱤过泰山、孔圣陵及朱子伟家。僧笑曰：它日当为居士置之。越明年，方智果来，携一松约长二尺许，旋植于石盆，于傍点缀小石。初亦不甚奇，三五年，势若蟠挐，龙鳞斑剥。陈穆堂见之，呼曰：小青虬。未几，有阋墙之衅，为有力者夺之，至今，往往形诸梦寐。居鲁时，有孙𠭭尝为购一柏，天然五臂，不假人工，原主名之曰五凤楼，倘使小青虬对峙，真堪匹敌。
《老少年》
鸡冠，附。
一名秋色，又名雁来红，又名雁来黄。初生似苋，渐长渐嫩。江南红色者，初皆绛色；黄色者，初皆绿色。山东初生皆绛，后变红、黄、绿色，卽所谓十样锦也。然皆以矬而鲜丽为上，鸡冠亦然，近日以矬者名波斯鸡冠，最为贵重。
《金银藤》
卽左缠藤。凡蔓本皆右缠，惟此花左缠，故名。花有黄色、白色，故有金银之称。性凉，微香，有尽白者入药甚佳。近又有红色者，四季皆有花，惜不甚香。
《月季》
此花无月不开，冬夏花色稍减，亦不爽信，古人比此花若妇女信水，故又名月月红。采花入药，为妇女调经妙剂。花有紫色、红色、澹红色、白而红边者、白而有绛色点者、白而带黄者、白而带浅绿者。然入药当以鲜红者为佳，赏玩当以纯黄、纯白者为上。又有水红色者，花如盌，大名曰宝相，为最上品。
《荼䕷》
有黄、白二色，有花大如盘，有蓓虆而樷生者，有有刺者，有无刺者。开时与芍药不争迟速，故前人诗有开到荼䕷花事了。性爱缘墙绕壁，竟不宜于盆。
《罂粟》
南人于藕花盛开，红白争𧰟之际，呼之曰满池娇。一日东鲁友人招玩满池娇，其时初夏，余欣然同往，所见非藕花，乃罂粟也，此花一名米囊，其殻能治雅片菸瘾。画士张锡嘏幕游乌鲁木齐携㱕其种上声种之，花大如盘，五色兼备，与芍药争衡，竟不知鹿死谁手。
《佛手》
此果来自西域。其形状似手，人多以佛手呼之。宇内惟福建、山东两省栽种得宜。福建当年结果，当年取以蜜浸，贾人觅利。山东有数年而不下者，其果有一枚而重数筋者，人争购之以为玩。余尝购得旧宦家一白瓷瓮，内所结十数果，每果重二三筋，色若澹金，碧叶扶疎，询之，百年前物，诚巨观也。
《夹竹桃》
山东名柳叶桃，盖其叶似柳而不似竹也。质粗如盌，枝干婆娑，高出檐际。一花数蕊，百枝齐放，周年不絶，一大观也，回视江南草木，真傀儡耳。然性畏寒，蓄之不谨，则无花矣。
《石竹》
花有单瓣、樷瓣，色有紫、白。性喜阴湿，多傍墙㘭砌角，自春徂秋，花开数次。又有洋石竹，本质若木，其叶如韭，中抽长茎，茎发数花，其色若丹砂，较草本者有致。
《荷包牡丹》
叶似牡丹，挺抽数干，一干数花，花澹红綩𡡾，枝枝下垂，宜于磁盎，为秋澥棠之先声。
《绣球》
襄阳红，附。
唐诗云：信道阳春真有脚，因风踢上树梢头，盖咏其木本绣球也。近有草本名洋绣球者，其叶稍团，由四月开至八月，花与木本相似，而颜色过之。尤奇者，一月一转，其色四月纯白，五月带红，六月浅红，七月茄紫，八月则蓝色矣。山左所呼洋绣球者，非绣球也，乃湖广之襄阳红也，其叶似秋澥棠，色尤深碧，花亦非球状，若馒首葳蕤，樷缀紫粉，无香。其叶味不可近。或云有黄色、白色，惜未之见。
《芙容》
木本者，其大如树，荆南有之。花开烂然，大如盘盌。尝在宝庆与谭铁箫太守对酌花下，余歌玉芙容南曲一阙，太守吹铁箫和之，今十稔矣。草本者，其干若𦼖，花皆单瓣，色亦柔𡡾可观，江淛近水处多有之。
《五月菊》
孩儿菊、僧鞵菊，附。
月令所谓菊有黄华者，秋菊也。其五月菊花叶皆异色，有蓝、白、红三色，其所异者，独无黄色，此天工之造物也。余爱读前人咏五月菊云：似嫌陶令醉，来就屈原醒，真可县之国门。又有孩儿菊，色黄而小，与淛之茶菊相似。又有僧鞵菊，亦雅观也。
《雒阳金钱》
一名日落金钱，盖午时开，酉时落也。花赤红色，五出，若瓯，干高尺许。假以矾石陪衬，亦可玩。
《茄瓜》
此茄得之陜州。干、叶、花、蒂无一不茄，惟结实乃王瓜耳。然种三五本，其瓜青、白、黄相间，别有风趣。又有一种名天茄，形若鸽卵，可酱食。
《子午莲》
藤本，蔓生。花瓣六出，澹粉绿色，大如酒盏，花须周匝上黄下紫，蠕蠕若动，午开子卸，亦奇品也。
《铁线莲》
藤本，其梗劲如铁线。花与子午相似，惟花须不能转动，开可夹旬，此稍异耳。
《夜合》
鲁人呼紫荆花为夜合，又呼马缨为夜合。尝读蒋南沙所绘条幅，粉本，花叶皆似百合，然百合开时絶无香气，马缨、紫荆亦不甚香。唐人窦叔向诗云：夜合花开香满庭。下一满字，其香可知，且结句似二三月光景，而百合、马缨、紫荆皆非二三月所开，或曰，百合，红纹，香澹；夜合，色蜜，香秾，未知孰是。
《榴》
余性喜榴，尤喜其矬而壮者，仍要枝叶相当，不假翦札。蓄有大红者、桃红者、水红者、洁白者。一日有任城花贾携一株深黄色者，饰以五彩甆盆，略加碎石，较所蓄者愈觉古雅，乃以旧锦琴囊易得之，置诸几案，直可使人忘暑。然皆不能结实，矬而结实者惟月榴，月榴乃月月开花之榴，实虽熟而不可食。可食者，其大若树，开单花，有甜榴、有酸榴、有冰糖榴。有罡榴，剖之一房仅三十六子者，为最佳。间有双花结实者，皆酸榴耳。
《金盏》
状如莴苣，花有深黄、浅黄二种，江左谓之长春，盖四季皆有花。近见一种，其花肥大，花开后周遭另生数朶错杂而舒，亦奇卉也。
《秋澥棠》
一名断肠花，世传思妇所化，此齐东语也。花有红、白二种，丰姿绰约，亦花之妖艳者也。
《紫薇》
红花者俗名百日红，白花者俗名百日粉。其实红者名紫薇，唐翰苑甚重其花，故诗云：紫薇花对紫薇郎，是也。白者名银薇，蓝色者名翠薇，南方有之。
《迎春》
近春发花，故得是名。北地园亭多铺满地，故不甚重。贩花者蓄其壮，随其形翦扎成林，餙以佳器，与腊梅、水仙诸品颉颃而列，亦三冬雅玩也。
《天竺》
谱云：其叶似竹。真大谬矣，叶与月季、荼縻相似，或云阑天竹别是一种。花无可赏，惟累累之实色若丹砂，颇耐霜雪。至言能避火灾，未知确否。
《旱莲叶》
翠爵，附。
俗名大虹桥，盖养花之家住大虹桥侧，初得此花，人争买而未识其名，随口因地名呼之，至今遂为花之名矣。其质非藤非蔓，袅娜柔弱，延缘而生。叶似新荷出水，花若飞来，蒂不由梗，红、黄二色，四季有花。近见山左有名翠爵者，花色似靛，其势亦若飞来，惟叶有类藭蒿耳，花亦惟四月能开。
《芦》
此花无可纪说，然于山水之际，登于岑楼，万顷萧萧，冷风斜日，闻呜呜角声，有无限悲凉之感，回忆绿酒红镫，凭香肩而观芍药，真天远矣。
《蒲萄》
余有三株，皆植于盆，春花纂纂，秋实累累，风味佳甚。其一碧色而长者，马乳蒲萄也。其一紫色尖而下垂者，西藏蒲萄也。其一澹绿色细圆无核者，琐琐蒲萄也。叶亦小异。
《苹果》
树劲枝繁，花白而香，亦有粉红花者，果大如盌，甜脆香酥，最耐咀嚼。皮粗色红有斑点而微小者，名林檎，其味酸涩，竟不可食。皮色微润而再小者，名甜果，别有佳境。若再小者，名花红，可供茶品。
《蓼》
蓼卽水葓。叶大于掌，花攒粟穗，其质亭亭。大者似甘蔗，小者粗如拇指，然山㘭水漘之间不可无此。诗人媺其致云：红蓼花深水国秋者，是也。北地园林往往点缀数樷于假山石畔，蜻蜓数枚上下其间，亦堪入画。
《秋葵》
一名鸡脚葵，盖叶似鸡脚而名之。干长四五尺许，一箭数花，五出，黄色而艳，心亦五出，紫黑色。间有白色，甚难得。
《槐》
槐花皆黄色，独四季槐开紫花，花且不断。
《牵牛》
田头、河畔五六月开花，形若钟口，粉蒂翠片，每片有粉棱一线。梗似藤蔓，而叶有三歧。
《梨》
梨有白花、有粉红花者，开时光景莫名其妙。尝置石笋一具于其侧，铭十六字云：𨳲门雨后，月色溶溶，携罇花下，其乐无穷。其实有酸、有脆、有香甜者，种种不一。
《踯躅》
本名杜鹃。谱云：杜鹃以四川产者为上，吴越产者次，且袛黄、白二色，踯躅又一种。所论非是，按杜鹃，鸟也，传云：蜀帝魂魄思乡遂化此鸟，夜深啼血。若因鸟血沥于花上而得名，当是红色，不当又云袛有黄、白二色。或谓诗云杜鹃枝上月三更为证。殊不知枝字属下方与出句成偶，诗所云杜鹃之鸟歇于枝上，因月而见鸟也，且余于楚北见之，满山遍野，五色兼备，千叶者、单花者不一而足，牛羊践踏，旋践旋生，其名踯躅朙矣，土人亦不之𢡽。所可𢡽者，今居山左，购之甚难，非购之难，水土不宜，奈之何哉。
《万寿菊》
鲁人名之曰蝎子草，未审取意。花有深黄、浅黄二色。浅黄者中多碎瓣，坟起有似芍药者，佳。其叶、干味甚恶，使人不可耐。
《蜀葵》
花最易生，枝叶又粗，人不甚𢡽。然细审之，其色有深红、桃红、水红、秾紫、澹紫、茄皮紫、浅黑、浑白、洁白、深黄、浅蓝十馀种。形有千叶、五出、重台、细瓣、圆瓣、锯口重瓣，种种不一。五月繁华赖有此耳，尝遍种于假山石上，㬉风过处真成锦绣堆矣。
《蕙》
一花一干为之兰，一干数花为之蕙。兰叶柔𡡾，蕙叶劲健。楚省多兰，闽省多蕙。兰有梅瓣、荷瓣、素心之称，蕙惟一色花而已矣。近因闽贾所携劲叶一干数花而曰建草者，蕙草也，识者辨之。
《龙爪》
花如龙爪而色似丹砂，开时叶尽乾枯，惟挺一干，顶缀数花，颇似像生齐鲁间呼之为平地一声雷者，竟莫详其说。
《枸杞》
余蓄二盆皆老本虬曲，壮而短之萧疎枝叶。一盆其色红若朱砂玛瑙，一盆其色黄若澹金蜜蜡。子实离离，絶可爱，于霜雪之际，羣花消歇，渠竟巍然独存，颜色不少衰。且可浸酒入药为补剂功臣，岂可以易生而忽之耶。
《金丝桃》
此花易生难壮，余蓄数株，十数年来，才粗如指。其枝叶繁茂，鲜翠欲滴，羣芳𦱤比。𦱤春作花，色若澹金，临风绰约，有不可一世之姿。花须袅娜，使游蠭浪蝶往还其间，真呼之欲活。一日，有客从泰安来，携一株花色如粉名银丝桃者，余不𢡽重价购之，如获双𤩹。尤其妙者，诸花开后枝叶索寞，惟此叶经霜不脱，而色若渥丹。北地无枫叶，𠎥此而可想像吴江风景矣。
《枫》
此树大可合抱，小仅尺馀。其叶三棱，其枝干盘拏屈曲，生成画意。好事者以大石盆点缀十数小株，高下成林。霜初叶黄，霜重叶赤，故诗人媺之曰：霜叶红如二月花。以余观之，尚不若纤月西垂之际，一曲清琴，数声长𥴦，恐神仙之乐不能过此。
《马缨》
枇杷、樱桃，附。
枝叶婆娑，花紫绀色，形若垂钟，又若络马所系胡缨，故得是名。至如赏玩，无甚深趣。因唐人赠伎诗有当门一树马缨花，它伎争购，价因是贵。又有赠薛涛诗句，枇杷花里𨳲门居。又李长吉媺人梳头云：下阶自摘樱桃花。如樱桃、枇杷二花亦无甚赏鉴，事有相类，故附及之。
《紫荆》
叶肥，花碎，色无可观。然能使田氏分而复合，谊气如云，堪配木槿之忠诚，可谓花中之矫矫者也。
《红豆》
一名相思豆，江淛多有之。花穗累然下垂，色颇娇艳。叶较苇荻而瘦。江南风俗，夫妇凡寄书札必缄封红豆数枚，以表相思之意。近日优伶倡伎亦多斆之。
《娃娃拳》
枝干横生，叶亦粗蠢。春夏之交，花甚细碎，色有黄、白。每于八月中旬，其叶似癞，渐如虫积，渐如桂蕊，攒聚叶上，叶色自碧而所积自黄。妇女簪佩宛如桂也，卖花人颇获利焉。
《观音柳》
古有阳柳、阴柳。阳柳有花，入水为萍；阴柳则无花。后人改阳为杨，复又改杨为杨，遂有𡍮杨、青杨、白杨、长杨等号。改柳为柳，遂有𡍮柳、水柳、红柳、巴柳等号，其实皆阳柳也。阴柳因阴、音相混，遂加观字，为观音柳矣。尝植一株于盆，枝叶下𡍮，春碧夏翠，秋亦萧疎，颇有幽致，且为小儿痧疹要药。
《朱藤》
藤花二色，紫色者名朱藤，白色者名银藤。其藤钮转缠绕，院落横架以木，任其沿缘，数年之间，可以为棚矣。花穗下𡍮，经旬不落，其初舒放之际，摘取调麫拌糖炸食，颇适口。
《水仙》
此种出自外洋。性不畏寒，浸水而生，愈洁愈佳。根似蒜，叶亦如之。一干数花，花片洁白，花心深黄，故又名金盏银台。
《缬香》
花色黄，四出，攒开若球，故以缬名。叶尽始花，开颇耐久，风过则幽香远递，诚异品也。
《晚香玉》
叶与金簪相似，花与玉簪相似。近夕则香，可以辟蚊，故妇女爱以盆盆种之，而宜近帷榻。
《茉莉》
古名抹丽，产东粤。花色白而香，凡近妇人枕席其香，尤甚而易开，淫艳极矣。花有六出、七出者。其名素馨者，稍肥。又有草本，名茉莉者，其花五出，五色兼备，晚开朝落，砌角篱边樷生易长，其实非茉莉，而卽俗名晚饭花也。花落结子，剖之可𤃉粉。
《夜来香》
枝叶琐碎，花开若蒂而色碧。花色碧者，惟夜来香与兰耳。其香幽雅，真花之逸品也。
《珍珠兰》
此花亦产东粤，枝叶与茉莉不甚相远。花攒一穗，颗颗如珠，色碧香永。北地有名珍珠花者，花樷生，色白，开则蒙茸柔𡡾，香色艳絶，又名鱼子兰。或云有紫色者，竟未之见。
《草珊瑚》
藤质而能自直。花穗蒙茸，子粒红亮，宛若珊瑚。安徽山中多有之。
《杏》
杏花红艳，人多知之。宋子京极爱簪之，故称之曰红杏尚书。唐人亦重之，诗有之曰一枝红杏出墙来，又曰一色杏花红十里。然余于肥城李掌书家见杏一株，花开似雪，询之，不独花开白色，而实大如瓯，香甜异常，真水杏也，𢡽移种它处多不能活，间有活者，花色仍红。于是互相叹异，余复笑曰若使王戎见之，又当钻核。主人亦笑，别赠十数枚，㱕贻细君，味虽稍败，较市之所言水杏者逈别矣。
《落花生》
长条蜿蜒，叶亦葱翠。花黄色与迎春花相似，花须脱瓣，着地成实，老圃获此而养生焉。
《棠棣》
花攒雪片，子缀红英，诗人媺其韡韡。河南诸郡有之。
《棣棠》
草本。花色鹅黄，比万寿菊差小，微有香气。妇女爱与秋澥棠并插。
《菱》
花色白而心黄，瓣凡六出。梁简文帝爱而重之，亲制采菱歌，使宫女歌之，并取花式以铸镜，亲铭其背。
《鸡头》
浮水而生。花色略似菱而外包似猬，剖包取子，名曰茨实。叶盘与菱小异，菱叶重叠，鸡头叶似翦戳而成。
《莲》
莲之大者，见于诗，花开十丈藕如船。莲之小者，见于昆山张道士家，尝以莲心插于瓯泥中，宋匝月时，叶大如钱，花开似豆，疑其有术者也。至于池塘之中，红者、白者、白瓣而红边者。又有莲实高出莲房者，名八仙莲，其十八瓣者颜色尤丽。
《芍药》
扬州芍药，五色兼备，所佳者金带围也。丰台有卖芍药女子者，丽人也，然芍药称花婢子者，未尝不由此也。
《仙人掌》
无花、无叶、无枝、无干，惟一绿片掌，大掌又斜生一掌，如此叠生数掌，每掌生丁须数十枚。霜雪长青，亦异品也。
《虎须草》
无花，无叶，挺生数百茎似虎须，故名。色不枯槁，然非水浸根不能活。
《萱》
散叶挺生，花片五出。色澹黄者，萱也。瓣似萱而稍长者，金簪也，四月可食。花片重出而有绛点者，宜男也，妇人佩之，生男。无绛点者，忘忧也。色澹而六出者，水葱也。六出而色重者，紫罗栏也。
《虎刺》
花似素馨而无香，子似红豆而无色。或以能催生保胎为贵。
《蝴蝶》
叶似萱而肥，花亦似萱，锯口，蓝色而有血点，须长袅袅，恍似蝴蝶之须，故有是名。
《吉祥草》
叶似福建蕙草而根多，肥短之叶，花无可观，然不易开，开则其家吉祥。叶经冬而不枯，真仙品也。
《万年青》
叶深碧，粗厚。无花有子，色红而鲜，世取其吉，与吉祥草作移家必用之物。
《三七》
叶似金盏而圆，花茸茸，澹紫色。又一种，枝叶似朙天麻，花黄色，有白茸。然皆非真三七。三七在广西田州，雨过，生土中，状如茯苓，剖之色紫而香，能疗血疾，此之谓田三七也。
《金丝荷叶》
俗名虎耳草。瘦梗团叶，其纹似荷而生白毫，垂丝作小紫花。或用小磁盆，置石其中，花须下垂，颇有雅致。治耳疾甚效。
《凤仙》
一名指甲桃，其形有名龙爪者，有名顶凤者，有名飞来凤者。飞来凤者，其叶绉而成花。顶凤者，当头一朶大如月季。龙爪者，其枝干若龙形。花有单瓣，有重台，有并头者。色有大红、桃红、水红、澹紫、澹绿、洁白、红白䥘杂者。妇女常以此花染指，故名指甲桃。
《牡丹》
国色朝酣，唐人可谓善为写照，然所谓者玉楼春耳。其魏紫、姚黄、胡红、季白皆见之矣，或有见其黑色、绿色者，色多暗澹，终不若玉楼春鲜艳朙丽。余尝于曹县旧宦家见玉楼春一株，高齐厦屋，花发百蕚，香色夺目，真大观也。
《桃》
尝仿肥城令某，入境闻某贪婪不堪，诛求无厌。乃主李掌书家晚食，一桃重二十馀两，汁贮盘匕，香甜异常，较之上澥水蜜桃肥而多宍，较之北地王母桃香而无滓，始知素所食肥桃者，非真肥城之所出也。
《苹》
涉江采白苹，柳恽诗也。谱谓花有黄、白二色。余所见者，叶铺水面，而花皆白色，与菱仿髴。黄色者乃藻荇之花，恐谱有所讹耳。
《茨菇》
七八月间生于渌波止水之中，叶三棱而花光若靛。唐诗言：茨菇叶烂别西湾，莲子花开未见还。盖伤其有约未践，卽雨雪霏霏，杨柳依依之意。
《铁树》
卽铁力木也。枝干与铁无异，当春亦无花叶，然非槁木也。间滋莓苔数樷，颇觉苍翠，扪之腻滑凉润，色泽可爱。戊子，嘉应州农家铁树生花数十枝，红色，五出，宛然似梅。同人邀往观之，恐王元之所写铁干梅花，未能仿髴也。
《澥棠》
西府澥棠，花色澹红，枝梗峭拔，恽南田常爱写其形势，余得生绡条幅，每于酷寒县之垒壁，竟有回春之雅。其次则贴梗者，花若秾脂，蓓蕾樷生。又有名𡍮丝者，柔枝长蒂，花色微红。其名木瓜者，所结之实似木瓜而可食。其名梨花澥棠者，色近白矣。
《榑桑》
南产也。枝叶樷聚而色深碧。花有白色、黄色，红色者尤其贵重，形似木槿而艳𡡾过之。亦名佛桑。或曰佛桑，草本也，叶似秋澥棠，花色鲜红，樷生若穗中有圆红子十数枚。
《木瓜》
余居扬郡时，小园旧有木瓜一株，春气融和，花放数枝，异香满院。一名铁脚梨树。花澹红色。
《蜡梅》
此花有名磬口者，有名五蒂者，有名檀香者，有名九英者。香颇幽永，实若𡍮铃。名蜡者，因有蜡虫，嗅则伤人。
《玉兰》
花如白玉，稍含碧色而九出者，玉兰也。初夏所开，外紫内白而不能结实，或四季长开，色有黄、红者，木兰也。花苞尖长，俨然如笔而红熖如莲者，辛夷也，又名木笔。然花无柔条，皆着木末。叶似菌桂。纵横扶疎，大可合抱，雪色莹莹，诚佳植也。
《山茶》
叶似木樨，硬而有棱。花有数种，交冬始开，延至仲春。其大如莲，红如血者，名鹤顶红。深黄瓣，白心红盘，名玛瑙茶。攒瓣，深红者，名宝珠茶。单瓣，色澹红者，名杨妃茶。其它如赛宫粉、一捻红、千叶白者，种类不一，不可胜记。
《使君子》
藤本，绕树而生。一簇十花，花分五瓣，初舒色似澹红，久乃深赤。实长寸许，五瓣合成而有棱，初结色黄，熟则紫黑。仁如榧而味如栗，能治小儿百病。
《㯶》
一名棕榈。叶大如扇，四散歧裂，其茎三棱。四时不凋，干直无枝，叶长一层卽为一节。三月间，木端出黄苞数枚，中有细子谓之㯶鱼，出苞成穗，花色黄白。结实似豆而坚。根缕卽㯶，岁必剥之，不剥则死。
《翦秋罗》
花开六瓣，锯口平铺，八月舒放，其色水红。四月开者，其色深黄，一名翦春罗，一名翦春纱。又有六月开者，其色红而鲜艳，名夏罗。
《梅》
余观梅于庾岭、罗浮、邓尉香雪澥，以及林逋墓上閤部祠前，可谓盛矣。旧有小楼数间，在扬城西北隅，环植绿萼数株，倩邓完伯书萛吹篴三大字颜之。内设盆盎数十，植冰梅、墨梅、红、绿梅花于案头几上参差䥘落，香盈满室。招老䕬梅叔饮酒赋诗，转瞬十馀年间，已成今古，思之慨然。
《甘棠》
今之棠梨也。树似梨，叶圆而有三歧。二月白花，结实如小楝子。又有赤花者，实不可食。
《巨胜》
游仙诗：琼岛香舒巨胜花。巨胜，胡麻也。方茎。叶团而末分三丫，亦有两尖者。秋花，白色，亦有带紫艳色者。节节生枝，角长寸许，或四棱，或六棱，或七八棱。一房数百子，子有赤、白、黑三色，黑色者佳。其油能解诸毒，花能生睂，稭能辟恶，叶能乌发，滓能肥鱼。故仙人爱以胡麻作饭，巨胜为羹者，良有以也。
《八丹杏》
卽巴旦杏。本出回回国。实小宍薄，其核如梅，其仁甘脆，果之佳者。近山左亦有之。
《李》
一名嘉庆子。叶攒，秾绿。花小，繁，白。实有甘、酸、苦、涩之殊。色有红、黄、紫、绿、青、白之别。大有如樱、如弹、如卵、如杯之异。其核又有离者、合者、有无核者。有经霜雪熟而名冬李者，最佳。前明，李树有生王瓜者，不祥。
《柿》
花无可观。叶甚繁，索靖尝积取学书。结实于淮南者，涩不能食，亦如橘不能至淮北，风土之异如此。实乾成饼而生霜，霜能疗咽喉、口舌、肺症。其叶经霜则赤，与江南枫叶不甚相远。
《山𣙁》
尝种山𣙁树于盆，高尺馀，枝柯繁茂。叶有五尖，色青背白，桠杈有刺。花白，五出。实颇𡍮𡍮，经霜纯赤可观。
《杨梅》
树叶形似荔枝，二月有花，结实亦如荔枝，实无皮殻，宍在核上，色有红、有紫、有白，红色者胜白，白色者胜紫，然不熟则酸，熟则如蜜。江以南与卢橘并媺。
《枣》
枣花纂纂，诗人媺之，枣实离离，仙人爱之。余因种数十株于空园，当㬉风子赤之时，浑如火齐木难䥘杂于翡翠，林中大可观也。
《菜》
叶碧，花黄，香清致逸，真吾儒至味也。余生江左，当𦱤春时，翦菜花一樷，置牡丹花侧，大有不移不淫之雅。当秋风细雨之天，命荆钗布帬之妇以晚香稻作饭，佐以瓢儿菜羹，此中风味恐富贵者不能谙也。移家山左，所爱者芸薹菜也。京师至媺黄芽菜也，燕赵之郊莙薘菜也，楚粤䔨菜，淛闽白菜，江左之地踏乌菜，皆至味也。惟蔓菁，花紫，味苦，俗名诸葛菜，别有风趣。
《椒》
花椒，木本。秉五行，叶青、皮赤、花黄、膜白、子黑。四月发花，五月结子。叶对生，有刺。服之坚齿，明目，然𨳲口者亦能杀人。又，胡椒，生外洋。蔓本。叶长条细，结子相对，其叶朝舒𦱤合，合则裹其子于叶中。其味较辣。又，番椒，草本，叶大，花白。结子下𡍮，皮色青黄，霜后鲜红，或有形如羊角者，颇可玩味。
《荔支》
树形如盖，叶似冬青，小白花。结子多双实，殻有绉纹如罗，宍如肪玉，味甘多汁。其名百种，红色居多，然以味论，绿色为佳。谱以闽荔为上，蜀次之，岭南又次之。余在岭南食之，已堪絶媺，后在闽所食，竟不能分其伯仲。
《龙眼》
枝、柯、花、叶宛如荔支。惟结子若穗，一穗百馀子，少亦五六十子，子宍薄而有浆，以此稍异。余时入广州时，在梧州得尝斯味，已觉冠顶醍醐，后食荔支，差堪作匹，然荔支性热，不逮龙眼远矣。
《银杏》
卽白果也。世传白果开花于夜静，旋开旋落，人多不能见，此齐东野语也。余购一株，长不满尺，枝叶扶疎，叶形鸭掌。花澹绿色，傍叶而开，两三日方落。落后蒂绿豆大，渐大渐𡍮，色碧可玩，将熟则带黄矣，此余朝夕亲见。想所传树高花小，色与叶混，此故不易见也。
《耐冬》
此花出山东登莱间。性不畏寒，于大雪纷纷之际而花正舒，艳色似牡丹，瓣如山茶，叶似桂，五色炫烂于冰山之侧，初疑为像生也，又疑为唐花也，天工造化，真令人不可测。
《茗》
余于山东购得一株，四五月间，细花如雪，质如橛柄，条如小指，叶如紫薇，颇可玩赏。
《玉簪》
草本，樷生。茎似白菜。叶大如掌，叶色颇莹而纹若车前子。樷抽数茎，茎生数小叶，每小叶出一花朶，长二三寸，形似玉搔头，开时四出或五出，花须顶尖黄蕊环列，一须独长，香味甚清，子如碗豆。有紫花者，花叶皆小，名红玉簪，捣根着牙卽堕。
《丽春》
一名虞媺人。花之形状宛似米囊，但枝叶柔𡡾，花小于米囊而艳丽过之。余尝以白矾石盆栽蒨色鲜明者数枝，傍衬太湖小石，置东洋几于书案。选妙伶手指晳白者吹笙花下，用红螺杯酌以媺酝，微风轻扬，真可呼之欲活。
《山丹》
根似百合，茎短，叶狭似柳。花有红、白二色，其瓣六出，开最耐久。亦有四季开者。又有高如人者，花大如盌，瓣皆反卷，有红黑斑点。叶杈生子。又有长尺许者，花色如朱，当秋盛开，根竟可食。
《滴滴金》
六月所开之黄菊花也。其千瓣者，𤨏碎层层，瓣色轻黄，花心重黄中有一点微绿，千花无讹，可谓巧矣。
《蓍》
蓍草能知吉凶，屈轶能指邪佞，谁谓草木之无情耶。屈轶𢡽未见，蓍则见于圣陵。花生枝上，形似野菊，色近红紫，结实如艾子然。
《芝》
蓍称神草，芝为瑞草，然所见图画而已，曩见骨董家有枯芝一枝，书之所载似未可信。余尝舟泊君山，登岸数武，草色茸茸，矗然一石，傍生数芝，五色焕发，形状大似骨董家所见。今年甜果树木贴生三芝，桠生一芝，面皆紫茸色而有宝光，背金黄色，面、背之色日凡数易，观之者咸以为瑞。
《瑞香》
枝干婆娑，条柔叶厚，长青不败。开花成簇，状如丁香，色有黄、紫、白及粉红者。内有挛枝紫色者，香尤馥郁。叶似枇杷叶者，有子。挛枝者，其节挛曲如断折状。其性畏热、畏寒，香气能损它花，须另植。
《淩霄》
其花蔓绕，得木而上，可高数丈。蔓间生软茎如爪，缠木坚甚。春枝生叶，其叶齿齿。生花一茎十数朶，大如牵牛，花头五瓣，赭黄色有红色点。八月结荚，如豆角状。妇女嫌其空而易落，不喜插戴。
《木香》
灌生，长条多刺。花有数种，紫心白花者为佳。白色者又有大小不等，其红色、黄色远不逮也。紫心者宜搭高架，万朶齐开，香敷雪积，颇觉怡情。
《玫瑰》
枝条与木香、蔷薇相似，花比蔷薇、木香较大。花多紫色、白色，其黄色者为最。又有碧色者，未及见。
《蔷薇》
茎青多刺。单瓣者香佳。千叶者色媺。赤色者、紫色者、白色、黄色，有深有浅。惟黑色者不易得，余得一本，色若墨水然，亦奇矣。
《丁香》
有山丁香，可置盆盎，叶似丁香而小，花团穗累累。有紫色一盆，白色一盆，相间而开，饶有风味。
《缠松》
磁盆小景蔓绕湖石，或置枯树枝任其盘旋，亦有佳致。花似丁香而色朱砂，叶亦柔艳。
《洋艾》
其本似藤而劲，似木而柔。叶粉绿色，团聚成簇。花似野菊，蓓蕾之际卽时搯去，否则艾恐矣。雨过清香，颇觉幽永。
《昌蒲》
沈存中言：《离骚》所云荃荪卽今昌蒲也。东坡昌蒲赞引本草注云：生下湿地大根者乃是昌阳，不可服。按《本草》：昌蒲，久服轻身延年，一名昌阳，卽石上昌蒲。《抱朴子》云：昌蒲须得石上，一寸九节，紫花尤善。陶隐居云：溪侧有名溪荪者，根形气色极似石上昌蒲。《图经》云：昌蒲，叶长一二尺，中心有脊，状如剑，无花，无实。此与抱朴子所云各异，然水中，似剑有脊者，昌阳也。一寸九节，紫花者，昌蒲也。皆无香，香乃荪也，荪之与昌蒲有别，明矣。余尝以粉定瓯栽石昌蒲一樷，置几案，朝夕晤对，寒不改色，春不逞娇，真吾之益友也。

        </div>
      </div>
    </div>
  </div>
</div>
<!--update:2025-08-30 10:07:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>