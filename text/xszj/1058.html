<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一,卷二,卷三,卷四,跋,澄怀园语全文在线阅读,澄怀园语全文在线下载,大玄古籍书库">
<meta name="description" content="《澄怀园语》是清代名臣张廷玉所作。张廷玉（1672—1755），字衡臣，号砚斋，安徽桐城人，大学士张英次子。康熙三十九年（1700）进士，历任太子洗马、吏部尚书、翰林院掌院学士、户部尚书、文渊阁大学士、文华殿大学士、保和殿大学士、军机大臣等职务，是清代前期汉人大臣中知名的重臣。张廷玉去世后，配享太庙，谥号文和。整个清代，汉大臣配享太庙的，仅有张廷玉一人。《澄怀园语》是张廷玉一生修身处世、齐家为政的经验总结。在为人处世方面，张廷玉训诫子侄要恪守圣贤的教化，刻苦读书治学，居家行孝悌之义，交友则谨慎坦诚待人。在">
<title>澄怀园语_张廷玉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">澄怀园语</span> <br/>
          作者： <span class="inputVal" id="bkauthor">张廷玉</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,家训,完结</span> <br/>
          字数： <span class="inputVal" id="bknum">[book_length]47156</span> <br/>
          说明： <span class="inputVal" id="bkdec">《澄怀园语》是清代名臣张廷玉所作。张廷玉（1672—1755），字衡臣，号砚斋，安徽桐城人，大学士张英次子。康熙三十九年（1700）进士，历任太子洗马、吏部尚书、翰林院掌院学士、户部尚书、文渊阁大学士、文华殿大学士、保和殿大学士、军机大臣等职务，是清代前期汉人大臣中知名的重臣。张廷玉去世后，配享太庙，谥号文和。整个清代，汉大臣配享太庙的，仅有张廷玉一人。《澄怀园语》是张廷玉一生修身处世、齐家为政的经验总结。在为人处世方面，张廷玉训诫子侄要恪守圣贤的教化，刻苦读书治学，居家行孝悌之义，交友则谨慎坦诚待人。在为政方面，张廷玉深感自身所受到的清廷恩宠厚重，他告诫子侄戒骄戒躁，在为官方面需谨慎安静，居安思危才能保证家族事业的昌盛不息。</span> <br/>
          封面： <span class="inputVal" id="bkimg">Z_12822.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]澄怀园语
[book_author]张廷玉
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,家训,完结
[book_length]47156
[book_dec]《澄怀园语》是清代名臣张廷玉所作。张廷玉（1672—1755），字衡臣，号砚斋，安徽桐城人，大学士张英次子。康熙三十九年（1700）进士，历任太子洗马、吏部尚书、翰林院掌院学士、户部尚书、文渊阁大学士、文华殿大学士、保和殿大学士、军机大臣等职务，是清代前期汉人大臣中知名的重臣。张廷玉去世后，配享太庙，谥号文和。整个清代，汉大臣配享太庙的，仅有张廷玉一人。《澄怀园语》是张廷玉一生修身处世、齐家为政的经验总结。在为人处世方面，张廷玉训诫子侄要恪守圣贤的教化，刻苦读书治学，居家行孝悌之义，交友则谨慎坦诚待人。在为政方面，张廷玉深感自身所受到的清廷恩宠厚重，他告诫子侄戒骄戒躁，在为官方面需谨慎安静，居安思危才能保证家族事业的昌盛不息。
[book_img]Z_12822.jpg


[book_title]序
先公〔1〕诗文集外，杂著内有《聪训斋语》二卷以示子孙，廷玉终身诵之。雍正戊申、己酉〔2〕间，扈从〔3〕西郊，蒙恩赐居“澄怀园”，五侄筠〔4〕随往，课两儿读书。予退直之暇，谈论所及，侄逐日纪录，得数十条，曰：“此可继《聪训斋语》曰《澄怀园语》也。”予闻之，惭恧〔5〕不胜，而又不欲违其请，第裒集有限〔6〕，未为完书。自是厥后，凡意念之所及、耳目之所经与典籍之所载，可以裨益问学，扩充识见者，辄取片纸书之，纳敝箧中。而日用纤细之事亦附及焉。十数年，日积月累，合之遂得二百五十余条，因厘〔7〕为四卷。不分门类，但就日月之先后以为次序，命曰《澄怀园语》，从侄筠之请也。
窃念通籍〔8〕而后牵于官守，职务繁多，比年精力惫顿，常有意所欲书而倏忽遗忘者，不可胜数。且自知学识短浅，文辞拙陋，较之《聪训斋语》，不啻霄壤。又随手掇拾，本无所爱惜，不过藏之家塾，俾子孙辈读之，知我立身行己、处心积虑之大端云尔。然有能观感兴起者，是则是效〔9〕，不视为纸上空谈，未必无所裨补，或不负老人承先启后之意也夫！
乾隆丙寅〔10〕冬十月澄怀居士张廷玉撰
注释
〔1〕先公：指张廷玉的父亲张英。
〔2〕雍正戊申、己酉：1728年、1729年。
〔3〕扈从：随从，此处指随侍皇帝。
〔4〕五侄筠：即张筠（1693—1766），张廷玉的侄子。雍正年间举人，乾隆时官至内阁中书、内阁典籍。
〔5〕惭恧（nǜ）：惭愧。
〔6〕第裒（póu）集：第，只是。裒集，收集。
〔7〕厘：梳理。
〔8〕通籍：把官吏姓名登记在宫门外，以便出入的时候核查。指进入仕途。
〔9〕是则是效：出自《诗·小雅·鹿鸣》：“君子是则是效。”效法的意思。
〔10〕乾隆丙寅：1746年。

[book_title]卷一
凡人得一爱重之物，必思置之善地以保护之。至于心，乃吾身之至宝〔1〕也。一念善，是即置之安处矣；一念恶，是即置之危地矣。奈何以吾身之至宝使之舍安而就危乎？亦弗思之甚〔2〕矣！
一语而干〔3〕天地之和，一事而折〔4〕生平之福。当时时留心体察，不可于细微处忽之。
昔我文端公〔5〕，时时以“知命”之学，训子孙。晏〔6〕闲之时则诵《论语》，曰：“不知命，无以为君子也。”〔7〕盖穷通得失〔8〕，天命既定，人岂能违？彼营营扰扰，趋利避害者，徒劳心力坏品行耳，究何能增减毫末哉！先兄宫詹公〔9〕，习闻庭训，是以主试山左〔10〕，即以“不知命”一节为题。惜乎！能觉悟之人少也。
注释
〔1〕至宝：最为珍贵的宝物。
〔2〕弗思之甚：非常不认真地考虑问题。
〔3〕干：冲犯。
〔4〕折：减少。
〔5〕文端公：指张廷玉的父亲张英，谥文端。
〔6〕晏（yàn）：安定，安乐。
〔7〕“不知命”句：出自《论语·尧曰》，“知命”指感知和顺应天命。
〔8〕穷通得失：人的一生中起浮好坏、富贵贫穷等现象。穷通，贫困或显达。得失，是非成败。
〔9〕宫詹公：指张廷瓒，张英的长子，张廷玉的兄长，曾任太子詹事。先兄，指已经逝去的兄长。
〔10〕主试山左：担任山东的科举考试主考官。
康熙庚子〔1〕冬，山东贩盐奸民，聚众劫掠村庄。渠魁〔2〕六七人，各率匪类数百人，昼夜横行，南北道路，几至阻隔。又有青州生员〔3〕鞠士林者，倡率邪教，招集亡命，肆行不法。巡抚总兵竭力捕治，擒获一百五十余人。时余为刑部侍郎，圣祖仁皇帝命同都统托赖、学士登德前往济南，会同该抚镇严行审讯。并谕曰：“伊等俱系妄伪称将军名号，谋为不轨之人，若照例由部科覆奏请旨，则致迟误，又恐别生事端。尔等可审讯明确，其应正法者，即在济宁正法；应发遣者，带至京师发遣。”余奉命惴惴，深以不称任为惧，且同事二公，皆属初交，恐有意见参差、猜疑掣肘之患。途中偕行，以诚信相与，颇无间言。抵东之日，昼夜检阅卷案，廉得其概，因于大庭广众，谓同事诸公曰：“此盗案，非叛案也！”诸公皆曰：“若何？”余曰：“伊等口供内有仁义王、无敌将军之称，又有义勇王、飞腿将军之称。观‘飞腿’二字，不过市井混名耳！凡所谓伪号者，皆道路讹传，不足深究矣！”诸公皆曰：“然。”已而一一研诘，作盗案归结。即时正法者七人，发遣者三十五人，割断脚筋者十八人，因残废疾病而免罪者七十二人，审系无干，即行释放者二十五人。
先是盗首供某名下有四百人，某名下有五百人，合讯之，已不下二千余人之众。因思罪在首恶，若将胁从附和之辈一概株连，非所以仰体皇仁也。于是止就臬司〔4〕械送之一百五十余人审讯归结，外此，未曾拘拿一人。即到案众犯中，有供系某姓佃户者，有供系某姓家人者，有供系某乡绅富户家佣工，或赁居房屋者，亦概不究问。至于失察、疏纵之罪，通省文武官，自抚镇至典史、千把总，无一人得免者，因录其捕贼之功，予以免议，亦体圣主宽大之盛心也。此案谳狱〔5〕将定，本地文武官进而言曰：“公等如此治狱，宽则宽矣！第若辈党羽甚众，未到案者，尚有数千人，若不加严惩，使之畏惧，公等还朝后，仍复蠢动，恐有经理不善之咎，奈何？”余笑曰：“我等但知宣布‘皇上如天，好生，罪疑惟轻’之至德。若为地方有司思患豫防，草菅民命，甚非鞫狱〔6〕初意。且以用法宽而得咎，恐无此天理，诸公不必为余过虑。”既而余回京，后访察山左情形，知匪党渐次解散，并无萑苻〔7〕之警，盖圣主德化之感人，而治狱之不宜刻核也如此。大凡乌合之众，必有一二巨恶为之倡率，果能歼厥渠魁，则胁从者，皆可使之革面革心，不必以多杀为防患之计也。此案爰书定自余手，愿举以告天下之治狱者。
注释
〔1〕康熙庚子：康熙五十九年（1720）。
〔2〕渠魁：盗寇的首领。
〔3〕生员：官学中的在读学生。
〔4〕臬司：指明清时期的按察使。
〔5〕谳（yàn）狱：审理诉讼。
〔6〕鞫（jū）狱：审理案件。
〔7〕萑（huán）苻：春秋时郑国沼泽名，据记载，那里密生芦苇，盗贼出没，后借以代指盗贼藏聚的地方。
《周易》曰：“吉人之辞寡。”〔1〕可见多言之人即为不吉，不吉则凶矣。趋吉避凶之道，只在矢口〔2〕间。朱子云：“祸从口出。”此言与《周易》相表里。黄山谷〔3〕曰：“万言万当〔4〕，不如一默。”当终身诵之。
一言一动，常思有益于人，惟恐有损于人。不惟积德，亦是福相。
文端公对联曰：“万类相感以诚，造物最忌者巧。”又曰：“保家莫如择友，求名莫如读书。”姚端恪公对联曰：“常觉胸中生意满，须知世上苦人多。”又《虚直斋日记》曰：“我心有不快，而以戾气加人，可乎？我事有未暇，而以缓人之急，可乎？”均当奉为座右铭。
注释
〔1〕吉人之辞寡：出自《周易·系辞下》。吉人，指贤能、有福气的人。
〔2〕矢口：指随口、信口。
〔3〕黄山谷：北宋文学家黄庭坚。
〔4〕当：合宜，恰当。
向日读书设小几，笔砚纵横，卷帙堆积，不免踞己之苦；及易一大几，则位置绰有余地，甚觉适意。可知天下之道，宽则能容。能容，则物安而已，亦适。虽然，宽之道亦难言矣！天下岂无有用宽而养奸贻患者乎？大抵内宽而外严，则庶几矣！
凡人病殁〔1〕之后，其子孙家人往往以为庸医误投方药之所致，甚至有衔恨终身者。余尝笑曰：“何其视我命太轻，而视医者之权太重若此耶！”庸医用药差误，不过使病体缠绵，多延时日，不能速痊〔2〕耳。若病至不起前数已定〔3〕，虽卢扁〔4〕岂能为功？乃归咎于庸医用药之不善，不亦冤哉！
雍正八年八月，京师地动，儿辈恐惧忧煎，觉宇宙间无可置身处。余谓之曰：“天变当惧，理所宜然。惟是北方陆居之地震与南方舟行之风涛，皆出于不及觉，何从预知而逃避之？尔等惟有慎持此心。若果终身不曾行一恶事，不曾存一恶念，可以对衾影即可以对神明，断无有上天谴罚而加以奇殃者。方寸之间，我可自主，此为避灾免祸之道，最易为力。”
世之有心计者，每行一事，必思算无遗策〔5〕。夫使犹有遗策，则多算何为？不过招刻严之名，致众人怨恨而已。若果算无遗策，则上犯造物之怒，其为不祥莫大焉！
注释
〔1〕病殁（mò）：指生病去世。
〔2〕痊：指痊愈。
〔3〕前数已定：天命之数，不可更改。
〔4〕卢扁：指战国时期名医扁鹊。因家在卢国，故名“卢扁”。
〔5〕算无遗策：指心思缜密，计算精细。
凡事当极不好处宜向好处想；当极好处宜向不好处想。
人生荣辱进退皆有一定之数，宜以义命自安〔1〕。余承乏纶扉〔2〕，兼掌铨部〔3〕，常见上所欲用之人，及至将用时，或罹参罚，或病，或故，竟不果用。又常见上所不欲用之人，或因一言荐举而用，或因一时乏材而用。其得失升沉，虽君上且不能主，况其下焉者乎？乃知君相造命之说，大不其然。
为善所以端品行也。谓为善必获福，则亦尽有不获福者。譬如文字好则中式，世亦岂无好文而不中者耶？但不可因好文不中，而遂不作好文耳！
制行愈高，品望愈重，则人之伺之益密，而论之亦愈深，防检稍疏则身名俱损。昔闻人言：有一老僧，道力甚坚，精勤不怠。上帝使神人察之曰：“其勤如初，则可度世；苟不如前，则诈伪欺世之人，可击杀之。”神伺之久，不得间〔4〕。一日，僧如厕，就河水欲盥手〔5〕。神曰：“余得间矣。”将下击，僧忽念曰：“此水所饮食也，奈何以手污之。”因以口就水，吸而涤手。神于是出拜曰：“子之心坚矣，吾无以伺子矣！”向使不转念，则神鞭一击，不且前功尽弃矣耶！语虽不经，亦可借以自警。
注释
〔1〕义命自安：安于天命。
〔2〕纶扉：清代时指宰辅所在之地。
〔3〕铨部：指吏部，有铨选之责。
〔4〕得间：获得机会。
〔5〕盥手：洗手。
余近来事务益繁，虽眠餐俱不以时，何暇复问家务？乃知古人所称“公尔忘私，国尔忘家”者，非有意忘之也，亦其势不得不忘耳！况受恩愈深，职任愈重，即本无私心，而识浅才疏，尚恐经理之未当。若再存私意于胸中，是乃有心之过，岂不得罪于鬼神哉！
大臣率属之道〔1〕：非但以我约束人，正须以人约束我。我有私意，人即从而效之，又加甚焉。如我方欲饮茶，则下属即欲饮酒；我方欲饮酒，则下属即欲肆筵设席矣。惟有公正自矢，方不为下人所窥。一为所窥，则下僚无所忌惮，尚望其遵我法度哉？
凡事贵慎密，而国家之事尤不当轻向人言。观古人“温室树”可见。总之真神仙必不说上界事，其轻言祸福者，皆师巫邪术〔2〕，惑世欺人之辈耳！
“入宫见妒”，“入门见嫉”，犹云同居共事则猜忌易生也。至于与我不相干涉之人，闻其有如意之事，而中心怅怅〔3〕；闻有不如意之事，而喜谈乐道之，此皆忌心为之也。余观天下之人，坐此病者甚多。时时省察防闲，恐蹈此薄福之相。惟我两先人，忠厚仁慈出于天性。每闻人忧戚患难之事，即愀然〔4〕不快于心，只此一念，便为人情之所难，而贻子孙之福于无穷矣。
注释
〔1〕大臣率属之道：统率同僚及下级官员的道理。
〔2〕师巫邪术：指欺骗世人的迷信、占卜之术。
〔3〕中心怅怅：指内心怅惘和失落。
〔4〕愀然：脸色改变，多指悲伤，严肃。
古人以“盛满”为戒。《尚书》曰：“世禄之家，鲜克由礼。”〔1〕盖席丰履厚，其心易于放逸，而又无端人正士、严师益友为之督责，匡救无怪乎流而不返也。譬如一器贮水，盈满虽置之安稳之地，尚虑有倾溢之患；若置之欹侧之地，又从而摇撼之，不但水至倾覆，即器亦不可保矣。处“盛满”而不知谨慎者，何以异是？
吾人进德修业，未有不静而能有成者。《太极图说》〔2〕曰：“圣人定之以中正仁义而主静。”《大学》曰：“静而后能安，安而后能虑。”且不独学问之道为然也。历观天下享遐龄、膺厚福〔3〕之人，未有不静者，静之时义大矣哉！
注释
〔1〕“世禄之家，鲜克由礼”：出自《尚书·毕命》。指尊贵的家庭很少能够世代遵循礼法的规定。
〔2〕《太极图说》：北宋理学开山周敦颐所作，为宋明理学的重要经典。
〔3〕享遐龄、膺厚福：指人长寿、多福。
人生乐事，如宫室之美，妻妾之奉，服饰之鲜，饮馔之丰洁〔1〕，声技之靡丽，其为适意者皆在外者也，而心之乐不乐不与焉。惟有安分循理，不愧不怍，梦魂恬适，神气安闲，斯为吾心之真乐。彼富贵之人，穷奢极欲，而心常戚戚〔2〕、日夕忧虞〔3〕者，吾不知其乐果何在也？
余自幼体羸弱多疾，精神减少，步行里许，辄困惫不能支。两先人时以为忧。余因此谨疾益力，慎起居，节饮食，时时儆惕〔4〕。至二十九岁通籍后，气体稍壮。三十二岁，蒙圣祖仁皇帝召入南书房〔5〕，辰入戌出，岁无虚日。塞外扈从凡十一次，夏则避暑热河，秋则随猎于边塞辽阔之地，乘马奔驰，饮食多不以时，而不觉其劳。犹记丁亥秋，圣祖仁皇帝以外藩诸长君望幸心切，车驾远临，遍历蒙古诸部落。穷边绝漠，余皆珥笔〔6〕以从，计一百余日不离鞍马，而此身勉强支持，不至委顿。及世宗宪皇帝〔7〕即位，叨荷殊恩，委任綦重。雍正五六年以后，以大学士兼管吏部、户部尚书，翰林院掌院学士，皆极繁要重大之职，兼以晨夕内直，宣召不时，昼日三接，习以为常。而西北两路，军兴旁午〔8〕，遵奉密谕，筹划经理，羽书四出，刻不容缓。每至朝房或公署听事，则诸曹司及书吏抱案牍于旁者，常百数十人，环立更进，以待裁决。坐肩舆中，仍披览文书。入紫禁城乘马，吏人辄随行于后，即以应行应止者告之。总裁史馆书局，凡十有余处，纂修诸公，时以所疑相质问，亦大费斟酌，不敢草率。每薄暮抵寓，燃双烛以完本日未竟之事，并办次日应奏之事。盛暑之夜，亦必至二鼓始就寝，或从枕上思及某事某稿未妥，即披衣起，亲自改正，于黎明时，付书记缮录以进。每蒙圣慈洞察，垂悯再三，因谕曰：“尔事务繁多至此，一日所办竟至成帙〔9〕，在他人十日尚未能也。恐而眠食之时俱少矣！嗣后切宜爱惜精神，勿过劳，以负朕念。”圣恩如此，益不敢不努力图报于万一。窃思五十岁以后之情形，与三十岁以前迥乎不同。此皆仰赖天地祖宗之默佑，而戒谨恐惧、时时慎疾之一念，亦未尝无功焉。
凡人耳目听睹大率相同。若能神闲气静，则觉有异人处。雍正癸卯〔10〕甲辰间，予与高安朱文端公两主会试，每坐衡鉴堂阅文，予伏案握管，未尝停批，而四座主考官彼此互相谈论，或开龙门时，外场御史向内帘御史通问讯，予皆闻之，向朱公一一叙述。朱公曰：“古称五官并用者，予未遇其人，今于君见之矣！”余曰：“公言太过，予何敢当，此不过偶然耳。”今年逾六十，迥不如前，可知耳目之用，亦随血气为盛衰也！
余近蒙圣恩，赐以广厦名园，深愧过分，昔文端公官宗伯时，屋止数楹，其后洊〔11〕登台辅〔12〕，数十年不易一椽〔13〕，不增一瓦，曰：“安敢为久远计耶！”其谨如此，其俭如此，其刻刻求退〔14〕如此。我后人岂可不知此意，而犹存见少之思耶！
注释
〔1〕饮馔之丰洁：指考究的饮食。
〔2〕心常戚戚：指常怀忧惧之心、居安思危。
〔3〕忧虞：忧虑。
〔4〕儆惕：谨慎，戒惧。
〔5〕南书房：康熙早年读书之处，后在康熙时代成为清廷的核心政务机关。
〔6〕珥笔：古代史官、谏官、近臣常在帽子上插笔，以便随时记录，谓之“珥笔”。
〔7〕世宗宪皇帝：雍正皇帝。
〔8〕旁午：交错，纷繁。
〔9〕帙：册。
〔10〕雍正癸卯：雍正元年（1723）。
〔11〕洊（jiàn）：同“荐”。再次、接连。
〔12〕台辅：三公之位。
〔13〕椽（chuán）：放在檩上架着屋顶的木条，指房屋。
〔14〕刻刻求退：时时刻刻准备引退。
大聪明人当困心衡虑之后，自然识见倍增，谨之又谨，慎之又慎。与其于放言高论中求乐境，何如于谨言慎行中求乐境耶？
人臣奉职惟以公正自守，毁誉在所不计。盖毁誉皆出于私心，我不肯徇人之私〔1〕，则宁受人毁，不可受人誉矣！
他山石曰：“万病之毒，皆生于浓。浓于声色〔2〕，生虚怯病；浓于货利，生贪饕〔3〕病；浓于功业，生造作病；浓于名誉，生矫激病。吾一味药解之曰：‘淡。’”吁，斯言诚药石哉！
注释
〔1〕徇人之私：曲从他人的私心、私欲。
〔2〕声色：指淫声和女色。
〔3〕饕（tāo）：传说中的一种凶恶贪食的野兽，古代铜器上面常用它的头部形状做装饰。此处指贪财，贪食。
人以不可行之事来求我，我直指其不可而谢绝之，彼必怫然〔1〕不乐。然早断其妄念，亦一大阴德〔2〕也。若犹豫含糊，使彼妄生觊觎〔3〕，或更以此得罪，此最造孽。人之精神力量，必使有余于事〔4〕而后不为事所苦。如饮酒者，能饮十杯，只饮八杯，则其量宽然后有余；若饮十五杯，则不能胜矣。
天下万事，莫逃乎命，命有修短，非药石所能挽。文端公常言仁和顾山庸先生，曾患疽〔5〕发背，医药数百金而愈。同时有邻居贫人，亦患此病，无医药，日饮薄粥，亦愈。其愈之月日与公同。以此知命有一定，不系乎疗治也。
余迁居不择日。或问之，余曰：“天下人无论贫富贵贱，莫不择吉日者，莫如婚娶。然其间寿夭穷通不齐者甚多，可知日辰之不足凭，而吾生之有定命也，择日何为乎？”
余生来体弱，每食不过一瓯，肥甘之味，略尝即止。然生平未尝患疟痢，亦由不多饮食之故。世之以快然一饱而致病者，岂少哉！
处顺境则退一步想，处逆境则进一步想，最是妙诀。余每当事务丛集、繁冗难耐时，辄自解曰：“事更有繁于此者，此犹未足为繁也。”则心平而事亦就理。即祁寒溽暑〔6〕，皆作如是想，而畏冷畏热之念，不觉潜消。
为官第一要“廉”。养廉之道，莫如能忍。尝记姚和修之言曰：“有钱用钱，无钱用命。”〔7〕人能拼命强忍不受非分之财，则于为官之道思过半〔8〕矣！
注释
〔1〕怫然：忿怒的样子。
〔2〕阴德：暗中做的有益于人的事。
〔3〕觊觎：非分的希望或企图。
〔4〕有余于事：指做事要留余地。
〔5〕疽：中医指一种毒疮。
〔6〕祁寒溽暑：冬季大寒，夏季湿热。比喻过艰苦的生活。祁寒，大寒。溽暑，湿热。
〔7〕“有钱用钱”句：指有钱的时候就用钱，无钱的时候就听顺命运的安排。
〔8〕思过半：指已经领悟过半。
臣子事君，能供职者，以供职为报恩；不能供职者，即以退休为报恩。盖奉身而退，使国家无素餐之人，贤才有登进之路，亦报恩之道也。
人之葬坟，所以安先人也。葬后子孙昌盛，可以卜先人坟地之吉祥。若先存发福之心〔1〕以求吉地，则不可。
“货悖而入者，亦悖而出。”〔2〕平生锱铢必较，用尽心计以求赢余，造物忌之，必使之用若泥沙以自罄其所有。夫劳苦而积之于平时，欢忻〔3〕鼓舞而散之于一旦，则贪财果何所为耶？所以古人非道非义一介不取。
人家子弟承父祖之余荫，不能克家〔4〕，而每好声伎〔5〕，好古玩。好声伎者及身必败；好古玩，未有传及两世者。余见此多矣，故深以为戒。
昔人以《论》《孟》二语，合成一联，云：“约，失之鲜矣；诚，乐莫大焉。〔6〕”余时佩服此十字。
余在仕途久，每见升迁罢斥事，稍出人意外者，众必惊相告曰：“此中必有缘故。”余笑曰：“宇宙中安得有许多缘故？”而人往往不信。予曰：“细思之，却有缘故。何也？命数如此，非缘故而何？”
注释
〔1〕发福之心：想着为当前之人谋求福禄。
〔2〕“货悖而入者”句：出自《大学》。悖，违背常理。
〔3〕忻（xīn）：同“欣”。
〔4〕克家：承担家事。
〔5〕伎：技巧，才能。古代称以歌舞为业的女子。
〔6〕“约，失之鲜矣”句：分别出自《论语》“以约失之者，鲜矣”和《孟子》“反身而诫，乐莫大焉”，大意是如能约束自己，则很少招致过失；以诚立身行事，便是最大快乐。
夏日退食〔1〕之暇，阅《津逮秘书》〔2〕，颇足忘暑，且可为博物恰闻之助，但其中鄙俚秽亵之语，往往而有，可知古人著书轻率下笔，亦是大病，读者不可不择也。
古来帝王避讳甚严。唐明皇讳隆基〔3〕，则刘知几改名；宋钦宗讳桓〔4〕，则并嫌名丸字避之；高宗讳构〔5〕，则并勾字避之，而改勾龙氏为缑氏。惟我朝此禁甚宽。世宗宪皇帝时，见臣工奏事有避嫌名者，辄怒。曰：“朕安得有许多名字。非朕名而避，是不敬也？”至乾隆元年，今上御极特降谕旨：“二名不避讳。”即御名本字亦不避也。圣人度量识见超越千古，即此一事可见。
宋太宗言吕端〔6〕：“小事糊涂，大事不糊涂。”西林相国〔7〕曰：“大事不可糊涂，小事不可不糊涂。若小事不糊涂，则大事必至糊涂矣。”斯言最有味，宜静思之。
世宗宪皇帝时，廷玉日直内廷，上进膳时，常承命侍食。见上于饭颗饼屑，未尝弃置纤毫。每燕见〔8〕臣工，必以珍惜五谷为训，暴殄天物为戒。又尝语廷玉曰：“朕在藩邸时，与人同行，从不以足履其头影，亦从不践踏虫蚁。”圣人之恭俭仁厚，谨小慎微，固有如是者！
注释
〔1〕退食：退朝休息。
〔2〕《津逮秘书》：明代崇祯时期毛晋辑录的丛书。
〔3〕唐明皇讳隆基：唐玄宗李隆基。
〔4〕宋钦宗讳桓：宋钦宗赵桓。
〔5〕高宗讳构：宋高宗赵构。
〔6〕吕端：宋初大臣，宋太宗时官至平章事。
〔7〕西林相国：鄂尔泰，康熙时期举人，官至保和殿大学士兼兵部尚书。
〔8〕燕见：古代帝王退朝闲居时召见或接见臣子。
昔人言陆放翁诗：“吐纳众流，浑涵万有，神明变化，融为一气。”予自幼读陆诗，数十年来，不离几案。其妙处不可殚述〔1〕。即如七言绝句中《游近村》一首曰：“斜阳古柳赵家庄，负鼓盲翁正作场。死后是非谁管得，满村听说蔡中郎。”又《夜食炒栗》一首曰：“齿根浮动叹吾衰，山栗炮燔疗夜饥。唤起少年京辇梦，和宁门外早朝时。”以眼前极平常之事，而出之以含蓄蕴藉，令人百回读之不厌，真化工之笔也。
“三百篇”〔2〕为诗之祖，人共知之，而不知微言精义有在“三百篇”之前者。《虞书》曰：“诗言志，歌永言。声依永，律和声。〔3〕”吾人用功于诗数十年，果能心领神会此十二字，则诗自臻妙境，不可以语言文字传也。
西林相国曰：“杜少陵《胡马》诗云：‘所向无空阔，真堪托死生。’此二语人知其妙，而不知其所以妙。该良马蹀躞〔4〕奔腾之时，步步著实，所以说‘无空’；又步步不越尺，所以说‘无阔’；惟其如此，所以‘堪托死生’也。”余扈从久，见良马甚多，深知西林确论，能发杜诗之神髓〔4〕也。
注释
〔1〕殚述：说尽。
〔2〕“三百篇”：指《诗经》。
〔3〕“诗言志”句：出自《尚书·舜典》。
〔4〕蹀躞（dié xiè）：马行走的样子。
〔5〕神髓：神韵和精髓。
《虞书》言：乐作而“百兽率舞”“凤凰来仪”〔1〕。此史臣极言德化之盛，不必实有其事也。
先公言《摽有梅》〔2〕之诗，乃女子父母作，非女子自作也。昔人曾有此解，当从之，朱注〔3〕非也。
先公曰：“‘民之失德，干以愆’〔4〕，乃古人自检之密，非轻量天下之人。”此解，玉服膺不忘。非此，则诗人之语病不小矣。
余二十岁时，读陶渊明《五柳先生传》，以为此后人代作，非先生手笔也。盖篇中“不慕荣利”“忘怀得失”“不戚戚于贫贱”“不汲汲于富贵”诸语，大有痕迹，恐天怀旷逸〔5〕者，不为此等语也。此虽少年狂肆之谈，由今思之，亦未必全非。
余向来所作诗，多毁于火，儿辈言及，往往以为憾。一日读《竹坡诗话》〔6〕，曰：“杜牧之尝为宣城幕〔7〕，游泾溪水西寺，留二诗。其一曰：‘三日去还往，一生焉再游。含情碧溪水，重上粲公楼。’此诗今榜壁间，而集中不载，乃知前人好句零落者，多矣。”余读至此，呼若霭〔8〕，示之曰：“古名人尚如此，何况于余？”为之一笑。
注释
〔1〕“百兽率舞”“凤凰来仪”：出自《尚书·益稷》。
〔2〕《摽有梅》：《诗经·召南》中的一篇。
〔3〕朱注：朱熹的注解。
〔4〕民之失德，干糇（hóu）以愆：出自《诗经·小雅·伐木》。大意是，如果老百姓道德沦丧，一块干粮也会导致罪过。干糇，干粮。愆，罪过，过失。
〔5〕天怀旷逸：天性超脱旷达。
〔6〕《竹坡诗话》：宋宣城人周紫芝撰。
〔7〕幕：幕僚。
〔8〕若霭：张廷玉长子张若霭。
昔先文端公祈梦于吕仙祠〔1〕，梦迁居新室，家人荷砚一担。玉感其祥，因以砚斋为号，并刻图章二：上则“砚斋”，下则“以钝为体，以静为用”八字，盖取唐庚〔2〕《古砚铭》中语，以自勉也。
偶读明人《杂记》曰：“今高丽镜面笺，中国无及之者。”吴越钱氏〔3〕时，浙江温州作蠲纸，洁白坚滑，大略类高丽纸。供者免其赋税，故曰“蠲纸”。至和年间，方入贡，以权贵索取浸广，而纸户力不能胜，遂止之。今京中所用高丽纸，质虽粗而坚厚异常，远胜内地者。至高丽镜面笺，则不可得，惟于董宗伯〔4〕墨迹中见之。本朝以来，彼国王用作表笺，市肆中则无从购觅矣。
《竹坡诗话》曰：“凡诗人作语，要令事在语中而人不知。予读太史公《天官书》〔5〕：‘天一，枪、棓〔6〕、矛、盾动摇，角入，兵起。’杜少陵诗云：‘五更鼓角声悲壮，三峡星河影动摇。’盖暗用迁语，而语中乃有用兵之意。诗至此，可以为工也。”予偶检书见此，指以示儿辈。古人作诗之妙，读诗之妙，并见于此，学诗者不可不知也。
注释
〔1〕祈梦于吕仙祠：到吕仙祠（相传是仙人吕洞宾的祠）占卜梦境。
〔2〕唐庚：北宋文学家。
〔3〕吴越钱氏：五代十国时期的吴越国，为钱镠所建。都城为杭州。
〔4〕董宗伯：董其昌，明代万历年间进士，大书法家。
〔5〕太史公《天官书》：指司马迁的《史记·天官书》。
〔6〕棓（bàng）：古同“棒”，棒子。
偶阅韩魏公〔1〕《别录》，公尝曰：“内刚不可屈，而外能处之以和者，所济〔2〕多矣。”又曰：“以之遇则可以成功，以之不遇则可以免祸者，其惟晦乎？”又曰：“知其为小人，便以小人处之，更不须校也。”又曰：“人能扶人之危，周人之急，固是美事。能勿自谈，则益善矣。”又曰：“寡欲自事简。”公因论待君子小人之际，曰：“一当以诚。但知其为小人，则浅与之接耳。”凡人至于小人欺己处，不觉则已，觉必露出其明以破之。公独不然，明足以照小人之欺，然每受之而不形也。尝说到小人忘恩背义欲倾己处，辞和气平，如说平常事。以上数则，语虽浅近，而一段和平忠厚之意，千载而下，犹令人相遇于楮墨〔3〕间。因命儿辈抄录，以备观览。
《周书·君臣篇》曰：“尔有嘉谋嘉猷〔4〕，则入告尔后〔5〕于内，尔乃顺之于外，曰：‘斯谋斯猷，惟我后之德。’”此数语，自宋儒以来，多有以为成王失言者，余谓不然。周公迁殷顽民于下都，公自监之，公殁，成王命君臣代公。是时，顽民习染已深，非动其尊君亲上感恩戴德之心，不能望其潜消逆志。故令君陈〔6〕宣布朝廷德意，以为化民成俗之助，非以颂飏谄谀倡导臣工也。观下文曰：“殷民在辟，予曰辟，尔惟勿辟；予曰宥，尔惟勿宥，惟厥中。〔7〕”其以忠直匡正望君陈者，与大舜“予违汝弼”〔8〕之心又何间哉？
注释
〔1〕韩魏公：北宋大臣韩琦。韩琦，字稚圭。北宋政治家。
〔2〕济：成效。
〔3〕楮墨：纸与墨。借指诗文或书画。
〔4〕嘉谋嘉猷（yóu）：良好的治国策略。猷，谋略。
〔5〕后：君主。
〔6〕君陈：周公旦次子。
〔7〕“殷民在辟”句：出自《尚书·益稷》。大意是凡殷民有罪尚未法办的，虽然我说当罪，但如果无罪，你该以无罪执法；虽然我说可以宽宥，但如果有罪，你该以不可赦执法，务使合乎中道。辟：法，刑。
〔8〕予违汝弼：出自《尚书·虞书·益稷》，大意是我违道，你当以道义辅正我。弼：匡正，辅佐。
《虞书·皋陶》曰：“帝德罔愆〔1〕，临下以简，御众以宽，罚弗及嗣〔2〕，赏延于世。宥过无大，刑故无小，罪疑惟轻，功疑惟重。与其杀不辜，宁失不经。”以上盛德，古今来仁厚恭俭之主，尚庶几能之。至于“好生之德，洽于民心，兹用不犯于有司”，则所谓过化存神，上下与天地同流者〔3〕，此固非帝舜不足以当之。然亦必有此数语，始足以见盛德之至，与大圣人功用之全也。予故曰：唐太宗纵囚而囚归，此太宗之所以为太宗也；虞帝好生，而民不犯于有司，此虞帝之所以为虞帝也。
偶读《韩蕲王〔4〕传》，公尝戒家人曰：“吾名世忠，汝曹毋讳‘忠’字，讳而不言，是忘忠也。”余名玉字，易用而难避。生平见属吏门人皆戒其毋以犯触为嫌，后世子孙当知此意。果能尊敬其父祖，当以服习教训为先，岂在此区区末节乎！
向见同人诗中好句，辄能记诵，历久不忘。今老矣，迥不如前，所记者不过十之一二而已。如院长揆公叙〔5〕《咏白杜鹃花》曰：“三更枝上月如霜。”查悔余慎行〔6〕《咏金丝桃》曰：“偶分处士篱边色，仍是仙人洞口花。”鄂西林《咏枣花》曰：“林端暖爱初长日，叶底香怜最小花。”赵横山大鲸〔7〕《赋得柳桥晴有絮》曰：“雪点朱阑暖未消。”此皆咏物之工者。又见朝鲜诗集中，载其国人《咏渔父绝句》，有曰：“人世险巇君莫笑〔8〕，自家身在急流中。”亦自隽永可味。
注释
〔1〕罔愆：没有过失。
〔2〕罚弗及嗣：定罪不可以牵连其后代。
〔3〕“则所谓”句：出自《孟子·尽心上》，大意是，圣人所过之处，人民无不被感化，受其精神影响，上合天道，下配地德。
〔4〕韩蕲王：韩世忠，南宋初年抗金将领。
〔5〕院长揆公叙：书院山长揆叙，满洲正白旗人。康熙时官至左都御史。
〔6〕查悔余慎行：查慎行，字悔余，康熙年间进士，文学家。
〔7〕赵横山大鲸：赵大鲸，字横山。雍正年间进士，官至左都御史。
〔8〕险巇（xī）：崎岖，艰险。巇，险恶，险峻。
君子可欺以其方〔1〕，若终身不被人欺，此必无之事。倘自谓“人不能欺我”，此至愚之见，即受欺之本也。
天下有学问、有识见、有福泽之人，未有不静者。
天下矜才使气〔2〕之人，一遇挫折，倍觉人所难堪。细思之，未必非福。
凡人好为翻案〔3〕之论，好为翻案之文，是其胸襟褊浅处，即其学问偏僻处。孔子曰：“中庸不可能也。”〔4〕请看一部《论语》，何曾有一句新奇之说？
不深知“知人论世”四字之义，不可以读史。
注释
〔1〕君子可欺以其方：君子可以用合乎情理的方法欺骗。
〔2〕矜才使气：凭借自身的才能意气用事。
〔3〕翻案：推翻已定的成案。
〔4〕中庸不可能也：出自《中庸·章句》，形容中庸之道难以轻易达到。

[book_title]卷二
雍正丙午〔1〕秋，蒋文肃公〔2〕主顺天乡试，时太夫人〔3〕高年在堂。世宗宪皇帝恐其悬念起居，命余索其平安信，于降旨之便传入闱中，以慰其心。圣主锡类之仁，优待大臣之恩谊，至于如此，千古所未有也。
居官清廉乃分内之事。每见清官多刻且盛气凌人，盖其心以清为异人能，是犹未忘乎货贿〔4〕之见也。至诚而不动者，未之有也。问如何著力，曰：“言忠信，行笃敬。”〔5〕
孝昌程封翁汉舒《笔记》曰：“人看得自己重，方能有耻。”又曰：“人世得意事，我觉得可耻，亦非易事。此有道之言也。”
读《论语》觉《孟子》太繁，且甚费力。读《孟子》又觉诸子之书费力矣，不可不知。
注释
〔1〕雍正丙午：雍正四年（1726）。
〔2〕蒋文肃公：蒋廷锡，字扬孙。清康熙年间进士，官至户部尚书、文华殿大学士。
〔3〕太夫人：汉制，列侯之母称“太夫人”。后世官绅之母，不论存殁，均如是称呼。
〔4〕货贿：财物和谋利。
〔5〕“言忠信”句：出自《论语·卫灵公》。
程封翁汉舒曰：“一家之中，老幼男女无一个规矩礼法，虽眼前兴旺，即此便是衰败景象。”又曰：“小小智巧用惯了，便入于下流而不觉。”此二语乃治家训子弟之药石〔1〕也。
凡人看得天下事太容易，由于未曾经历也。待人好为责备之论，由于身在局外也。“恕”之一字，圣贤从天性中来；中人以上者则阅历而后得之；资秉庸暗者虽经阅历，而梦梦如初矣。
“人而不仁，疾之已甚，乱也。”熟读全史，方知此语之妙。
乾隆五年正月灯节〔2〕，家庭闲话之际，长男若霭曰：“凡占卜星相之事，若深信而笃好之，其人必有受累处，但大小或有不同耳。”余闻之甚喜。盖余几经阅历而后知之，不意若霭少年，能见及此也。
本朝定制：各部满尚书在汉尚书之前。廷玉以大学士管吏部、户部事，特命在满尚书之前。雍正六年，公富尔丹〔3〕管部务，富以公爵兼尚书，非他人可比。玉逊让再四，上仍命余居前。又朝会班次：大学士在领侍卫内大臣之下。上命玉在公侯领侍卫内大臣之上。皆异数也。
注释
〔1〕药石：药剂和砭石，泛指药物。在此比喻规戒。
〔2〕乾隆五年正月灯节：1740年正月十五。
〔3〕富尔丹：满族镶黄旗人。任振武将军、靖边将军，乾隆十三年官至川陕总督、参赞军事。
先文端公《聪训斋语》曰：“予自四十六七以来，讲求安心之法：凡喜怒哀乐、劳苦恐惧之事，只以五官四肢应之，中间有方寸之地，常时空空洞洞、朗朗惺惺，决不令之入，所以此地常觉宽绰洁净。予制为一城，将城门紧闭，时加防守，惟恐此数者阑入。亦有时贼势甚锐，城门稍疏，彼间或阑入，即时觉察，便驱之出城外，而牢闭城门，令此地仍宽绰洁净。十年来渐觉阑入之时少，不甚用力驱逐。然城外不免纷扰，主人居其中，尚无浑忘天真之乐。倘得归田遂初，见山时多，见人时少，空潭碧落，或庶几矣！”此先公生平得力处，故言之亲切若此。玉常举以告人，无论行者不可得，即解者，亦复寥寥。吁，难矣哉！
注解古人诗文者，每牵合附会以示淹博，是一大病。古人用事用意，有可以窥测者，有不可窥测者，若必欲强勉著笔，恐差之毫厘失之千里，不可不慎也。
欧阳公〔1〕论诗曰：“状难写之景如在目前，含不尽之意，见于言外然后为工。”此数语，看来浅近，而义蕴深长，得诗家之三昧〔2〕矣。
忧患皆从富贵中来，阅历久而后知之。
“有不虞之誉，有求全之毁。”〔3〕在《孟子》则两者平说。究竟不虞之誉少，而求全之毁多，此人心厚薄所由分也。孔子曰：“如有所誉者，其有所试矣。〔4〕”是则圣人之心，宁偏于厚。其异乎常人者亦在此。
注释
〔1〕欧阳公：指北宋欧阳修。
〔2〕三昧：诀要，佛教用语。指止息杂念，心神平静；也指得其精要。
〔3〕“有不虞之誉”句：出自《孟子·离娄上》。指行为不足以受到赞美反而受到了赞美，而想要达到完美却反而遭到诋毁。
〔4〕“如有所誉者”句：出自《论语·卫灵公》，指假如我对人有所称誉，必然是曾经考验过他的。
余斋〔1〕《耻言》曰：“名谏〔2〕者，忠之贼也。因他人之过以市名〔3〕，长厚者不为，矧〔4〕君子乎？”又曰：“实二而名一，则名立而不毁矣。行五而言三，则言出而寡尤矣，斯之谓有余地。”又曰：“有家者，莫患乎昧大体而听小言，夫衅起于背语〔5〕，而祸烈于传构。若能结妇妾之口，锢仆婢之唇，宜家将过半矣。”又曰：“士大夫在乡，使乡之人敬之，其次爱之，若人可侮焉，末矣，然犹贤于使人惴惴而莫或敢侮者。”又曰：“仁，生理也。故卉木实中之含生者，命之仁。实即诚也，物之终始也，故卉木之既结而又传生者，命之实。”余斋，徐姓，祯稷其名也，江南华亭人，明末官至副宪。
开卷有益，此古今不易之理。犹记余友姚别峰〔6〕有诗曰“掩书微笑破疑团”，尤得开卷有益自然而然之乐境也。余深爱之。
后世取士舍科目，更无良法，但在主考同考官公与明耳！虽所得之士，不能尽备国家之用，而司其柄者，能公正无私，使天下士子安于义命，则士心自静，士品自端，于培养人才，不无裨补。余自通籍以来，累蒙三朝圣主委任，三与会闱分校〔7〕，一典顺天乡试，三为会试总裁。不敢云鉴别无爽，而秉公之念，则恪遵先人之训，可以对天地神明耳！
注释
〔1〕余斋：徐祯稷，明代万历年间进士，曾任四川副使，政绩良好。
〔2〕名谏：通过谏诤而博取声名。
〔3〕市名：求取名声。
〔4〕矧（shěn）：何况。
〔5〕背语：私下传话。
〔6〕姚别峰：清代桐城人，举人，有才气。
〔7〕会闱分校：会试考场。分校，阅卷。
《女论语》〔1〕曰：“凡为女人，先学立身。立身之本，惟务清贞。清则身洁，贞则身荣。行莫回头，语莫露齿。坐莫动膝，立莫摇裙。喜莫大笑，怒莫高声。内外各处，男女异群。莫窥外壁，莫出外庭。居必掩面，出必藏形。男非眷属〔2〕，莫与通名。女非善淑，莫与相亲。立身端正，方可为人。”此训女之至言也！凡为父母者，当书一通于居室中。
康熙壬午〔3〕春，先公予告归里，谕廷玉曰：“嗣后可写日记寄归，俾知汝起居近况，以慰老怀。”玉遵命，每日书之。甲申〔4〕四月，奉命入直南书房。仰蒙圣祖仁皇帝恩谊稠渥，锡赉便蕃〔5〕，不啻家人父子。且每岁扈从避暑塞外，凡口外山川形胜，风土人物，以及道理之远近，气候之凉燠〔6〕，草木之华实，饮食日用之微，游览登眺，寓目适情之趣，悉载日记中。越数日，邮寄数纸，以博堂上一笑。先公每接到，辄命小胥〔7〕缮录〔8〕之，积之既久，遂成四帙。因以抄本及原稿寄廷玉，曰：“好藏之，他日载之集中，亦著述中一种也。”廷玉受而藏之箧笥，后因室庐不戒于火，遂成灰烬。每念先公集邮寄之意，辄为泫然〔9〕！而曩时所历之境，已阅三十余年，静中思之，不过得其仿佛，欲举以笔之于书，不能矣！抚今追昔，慨惜曷胜。
注释
〔1〕《女论语》：唐代宋若莘著，宋若昭作解。与《女诫》《内训》《女范捷录》合称《女四书》。与《列女传》等均为中国古代女性德育教材。
〔2〕眷属：指夫妻。
〔3〕康熙壬午：康熙四十一年（1702）。
〔4〕甲申：康熙四十三年（1704）。
〔5〕锡赉（lài）便蕃：频繁恩赐。锡赉，赏赐。便蕃，多次。
〔6〕燠（yù）：热。
〔7〕胥：官府中的小吏。
〔8〕缮录：修补，抄写。
〔9〕泫然：水滴落的样子。在此指流泪。
雍正十年，山东省奏销上年正赋〔1〕，绅士欠粮不完者，例应褫革〔2〕，该部照例具奏。上以问同官〔3〕，同官曰：“法当如此。不褫，无以警众。”上复问廷玉，廷玉对曰：“绅士抗粮，罪固应褫。第山东连年荒歉，输将不给〔4〕，情有可原，尚与寻常抗玩者有间。可否邀恩，宽限一年，俟来岁不完，然后议处，以昭法外之恩。”上恻然曰：“尔言诚是！”遂降宽限三年之恩旨。此次得免褫革者，进士及举贡生监，凡一千四百九十七人。上之矜恤〔5〕士类，从善如流如此。偶举一端，以见如天之德，诚古今所莫及云。
余授馆职〔6〕后，丙戌科〔7〕，奉命分校春闱。在闱中，有同事人以微词〔8〕探余者，余逆如其意，因作《闱中·对月绝句》四首，中有云：“帘前月色明如昼，莫作人间暮夜看。”其人揽之，怀惭而退。撤棘〔9〕后，士林颇传诵之。
注释
〔1〕奏销上年正赋：上报本年度赋税。
〔2〕褫（chǐ）革：革除功名。褫，剥夺。
〔3〕同官：同一个官衙内的官员。
〔4〕输将不给：无法供应赋税。
〔5〕矜恤：怜悯，体恤。
〔6〕馆职：散馆授检讨职。
〔7〕丙戌科：康熙四十五年（1703）的科举考试。
〔8〕微词：隐晦而有含义的话。指有人试图探听考试结果。
〔9〕撤棘：科举考试结束。
《聪训斋语》曰：“治家之道，谨肃为要。《易经·家人卦》，义理极完备，其曰：‘家人嗃嗃，悔、厉、吉；妇子嘻嘻，终吝。’‘嗃嗃’近于烦琐，然虽厉而终吉。嘻嘻流于纵轶，则始宽而终吝。余欲于居室自书一额，曰‘惟肃乃雍’，常以自警，亦愿吾子孙共守也。”先公之家训如此，因忆先室〔1〕姚夫人，幼奉端恪公之教，长而于归〔2〕。能体两先之心，不苟言，不苟笑，一举一动，悉遵矩矱〔3〕。于“肃”之一字，庶几近之。惜乎享年不永，不能令子女辈亲见而取法也。
凡人精神智虑，少壮之时，则与年俱进；渐衰之后，则与年递减。世宗宪皇帝初登大宝〔4〕时，玉年五十有一。日侍左右，凡训谕臣民之旨，缠绵剀恻，委曲宛转，为千古帝王之所未发。玉恭聆之下，敬谨嘿识〔5〕，退而缮录，于次日进呈御览。少者数百言，多者至数千言，皆与原降之旨，无少遗漏，屡蒙先帝嘉奖逾量〔6〕。同朝共事之人，咸以为难。乃五十五岁以后，记性渐不如前。至六十以外，又不如五十七八时。今则六十有九，又不如六十一二时矣。精力日益衰颓，而担荷重任不能为引年退休之计，可愧亦可惧也。
注释
〔1〕先室：逝去的妻子。
〔2〕于归：出嫁。
〔3〕矩矱（yuē）：规矩。矱，尺度，法度。
〔4〕大宝：皇位。
〔5〕嘿识：默记在心。
〔6〕逾量：过量。指嘉奖频繁。
天理人情是一件，不得分而为二。《论语》曰：“父为子隐，子为父隐，直在其中矣！”〔1〕律文有“得相容隐”之条，即从《论语》中来。细玩夫子“某也幸，苟有过，人必知之”〔2〕数语，其妙处不可以言传矣。至《孟子》“父子相夷”〔3〕数句，则不免语病。
《韩魏公遗事》曰：“公判京兆〔4〕，日得侄孙书云，田产多为邻近侵占，欲经官陈理。公于书尾题诗一首云：‘他人侵我且从伊，子细思量未有时。试上含光殿基看，秋风秋草正离离。’其后子孙繁衍，历华要者不可胜数，以其宽大之德致然也。”先文端公日以逊让训子孙，《聪训斋语》往复数千言，剀切〔5〕缠绵即是此意。从今日观之，从前让人无纤毫亏损，而子孙荣显，颇为海内所推，孰非积德累仁之报哉！韩魏公判相州，因祀宣尼〔6〕，省宿有偷儿入室，挺刃曰：“不能自济，求济于公。”公曰：“几上器具，可值百千，尽以与汝。”偷儿曰：“愿得公首以献西人。”公即引领〔7〕，偷儿稽颡〔8〕曰：“以公德量过人，故来相试。几上之物，已荷公赐，愿无泄也。”公曰：“诺！”终不以告人。其后，为盗者以他事坐罪，当死于市中，备言其事，曰：“虑吾死后，公之遗憾不传于世也。”此魏公遗事，载于《别录》者。
注释
〔1〕“父为子隐”句：出自《论语·子路》。
〔2〕“某也幸”句：出自《论语·述而》，原文作“丘也幸”。
〔3〕“父子相夷”句：出自《孟子·离娄上》。相夷，相互伤害。
〔4〕判京兆：担任京城的行政长官。
〔5〕剀（kǎi）切：符合事实。
〔6〕宣尼：汉平帝追谥孔子为宣尼公，后称孔子为宣尼。
〔7〕引领：伸出脖子。
〔8〕稽颡（sǎng）：古代一种跪拜礼，屈膝下拜，以额触地，表示虔诚。
范景仁〔1〕曰：“君子言听计从，消患于未萌，使天下阴受其赐，无智名，无勇功。吾独不得为此，使天下受其害，而吾享其名，吾何心哉？”此数语，乃古今纯臣〔2〕肺腑之言也！
欧阳文忠公之子，名发，述公事迹有曰：“公奉敕〔3〕撰《唐书》，专成《纪》《志》《表》，而《列传》则宋公祁〔4〕所撰。朝廷恐其体不一，诏公看详，令删为一体，公虽受命，退而曰：‘宋公于我为前辈，且各人所见不同，岂可悉如己意。’于是一无所易。”余览之，为之三叹。每见读书人于他人著作，往往恣意吹求以炫己长。至于意见不同，则坚执己见，百折不回〔5〕，此等习气，虽贤者不免。览欧公遗事其亦知古人之忠厚固如是乎！
注释
〔1〕范景仁：宋代人，仁宗时任职知谏院，后为翰林学士。
〔2〕纯臣：忠正的大臣。
〔3〕奉敕：奉皇帝的诏令。
〔4〕宋祁：字子京，宋代史学家、文学家，与欧阳修共同编撰《新唐书》。
〔5〕百折不回：指读书为文固持自己的看法而不知改悟。
《庄子》曰：“爱马者，以筐盛矢，以蜃盛溺。适有蚊虻扑缘，而拊之不时，则缺衔毁首碎胸〔1〕。”东坡诗曰：“莫将诗句惊摇落，渐喜樽罍〔2〕省扑缘。”欧阳公《憎蚊》诗曰：“难堪尔类多，枕席厌缘扑。”是“扑缘”二字皆颠倒皆可用，想欧公有所本也，姑识之以俟考〔3〕。
余二十岁时，见钱牧斋〔4〕笺注杜工部《洗兵马》，以为隐刺肃宗〔5〕，即大不以为然。盖肃宗此时收复两京，再造唐室，故少陵作此诗，以志庆幸。岂逆料其将来有失子道，而为讥刺之语耶？近见注杜诸家，俱痛贬牧斋之说，与余意同。可见人心之公，而持论不可以过刻〔6〕也。
《全唐诗》〔7〕之内，载郭汾阳〔8〕《乐章》二篇，外此，无他吟咏。汾阳功业，照耀古今，不必以诗文见长。即此二章，料亦后人重公而为此附会之纪载耳，非公手制也。又《全唐诗》内，载李邺侯〔9〕诗三首。邺侯，一代大文人，其诗篇岂止于此？可见古名人著作散逸〔10〕而不传者，不知其凡几〔11〕也。
注释
〔1〕“《庄子》曰”句：出自《人间世·第四》：“以筐盛矢，以蜃盛溺。”用筐盛马的粪便，用贝壳盛马尿。“蚊虻扑缘”，蚊虻叮咬马。扑缘，附着。“拊之不时”，驱赶不在适当的时机。“缺衔毁首碎胸”，马受到惊吓而对人造成伤害。
〔2〕樽罍：盛酒的器皿。
〔3〕俟考：等待考证。
〔4〕钱牧斋：钱谦益，明末清初文学家、藏书家。
〔5〕肃宗：唐肃宗李亨，唐玄宗之子。
〔6〕过刻：过于苛刻。
〔7〕《全唐诗》：清代康熙年间彭定求、曹寅编次。
〔8〕郭汾阳：唐代中期平定安史之乱的大将郭子仪。
〔9〕李邺侯：唐代大臣李泌，历仕肃宗、代宗和德宗三朝，官至宰相。
〔10〕散逸：散落遗失。
〔11〕凡几：总共多少。
余常同人论诗，戏为粗浅之语曰：“杜少陵诗，一派温厚沉著之气，冬日读之令人暖。白香山诗，一派潇洒爽逸之气，夏日读之令人凉。”同人颇以为确，不以为粗浅而哂之也。
欧阳公《归田录》曰：“腊茶出于剑、建〔1〕，草茶〔2〕出于两浙〔3〕。两浙之品，日注〔4〕第一。自景佑〔5〕以后，洪州〔6〕双井、白芽渐盛，近岁制作尤精。囊以红纱，不过一二两，以常茶十数斤养之。用辟暑湿之气。其品远出日注上，遂为草茶第一。”欧公记载如此。余性最嗜茶，四方士大夫以此相饷者颇多。仰蒙世宗皇帝颁赐佳品，一月之中必数至，皆外方精选入贡者。种类亦甚多，器具亦极精致，可谓极茗饮之大观矣！然不闻有囊以红纱、养以常茶之说，而暑湿不侵、色香如故。想古法不必行于今日也。
注释
〔1〕剑、建：今属四川、福建两省。
〔2〕草茶：烘烤而成的茶叶。
〔3〕两浙：浙东和浙西。
〔4〕日注：日铸，今浙江省绍兴日铸山，以产茶著名。
〔5〕景佑：宋仁宗年号。
〔6〕洪州：今江西南昌市。
蔡绦〔1〕《西清诗话》曰：“诗家视陶渊明，犹孔门视伯夷〔2〕。”此最为确论。
元好问〔3〕《五岁德华小女》曰：“牙牙姣女〔4〕总堪夸，学念新诗似小茶。”注曰：唐人以茶为小女美称。
杜少陵《观公孙大娘弟子舞剑器行》曰：“先帝侍女八千人。”白香山《长恨歌》曰：“后宫佳丽三千人。”所谓“八千”“三千”者，盖言其多耳，非实指其数也，合观二诗可见。少陵诗：“夜足沾沙雨，春多逆水风。”香山诗：“巫山暮足沾花雨，陇水春多逆浪风。”不知香山何以全用杜句，但改五言为七言耳！此亦古人之不可解者。
注释
〔1〕蔡绦：北宋蔡京之子，擅长文学。
〔2〕伯夷：商末孤竹君长子，与其弟弟叔齐劝谏武王不可伐纣，后不食周粟而死。
〔3〕元好问：金末元初文学家，号遗山。
〔4〕姣女：女儿容貌姣好。
尝读高青邱〔1〕《梅花》诗有曰：“春后春前曾独探，江南江北每相思。”又曰：“拟折赠君供寂寞，东风无那欲残时。”又曰：“春愁寂寞天应老，夜色朦胧月亦香。”此数句集中皆两见。又元遗山诗中，用古人成语甚多，不以为嫌。至其人自为诗句，重见集中者，更不一而足。想古人才思横逸〔2〕繁富，不暇检点，以致彼此互见耳。
偶与同人谈古今最巧者何事。余曰：“《尧典》〔3〕中载之矣！”客问何事，余曰：“以闰月定四时成岁，千古节候，被他算定不差纤毫。非天下之至巧乎？”同人大笑。
《广雅》〔4〕曰：“玉延〔5〕，薯蓣也。”《本草》〔6〕：“薯蓣生于山者名山药；秦楚之间名玉延。”朱子〔7〕《山药》诗曰：“欲赋玉延无好语，羞论蜂蜜与羊羹。”
注释
〔1〕高青邱：明代高启，字季迪。明代诗人，文学家。
〔2〕横逸：奔放不羁。
〔3〕《尧典》：指《尚书·尧典》。
〔4〕《广雅》：我国最早的一部百科词典，为三国时期魏国张辑撰写。
〔5〕玉延：山药。
〔6〕《本草》：《神农本草经》的简称，中国古代的药书。
〔7〕朱子：指南宋大儒朱熹。《口铭》：晋代傅玄著。
人情好言梦，而梦之征验不爽〔1〕者，尤喜谈而乐道之，遂成信梦之癖。余曰：“是逐末而忘其本矣！人之祸福，既预见于梦，可见有一定之数，非人之所能逃也。与其信梦，不如信数〔2〕。营营扰扰者，又何为乎？高青邱《志梦》一篇，读之可以增长道心。”
宋制：以内夫人〔3〕六人轮日修起居，至暮，封付史馆；明时则内监〔4〕纪之；今则仍明朝之旧也。
郭子仪，字子仪。其父敬之，字敬之。可见古人以名为字者，不少也。
明少师刘健〔5〕，登青柯坪〔6〕，顾其下，白雾涨如大海，时见雾中作烟突状，高低不一；而仰视，赤日当天。下山，始知大雷霹雳，骤雨如注。所见烟突，即雷也。每思雷所起处，得此豁然。此见之明人纪载者。
注释
〔1〕征验不爽：应验无差。
〔2〕信数：相信命定之数。
〔3〕内夫人：宋代女官名，记录皇帝起居之事。
〔4〕内监：宦官。
〔5〕刘健：刘文靖，明代孝宗时官至文渊阁大学士，内阁首辅。
〔6〕青柯坪：今陕西省华山谷口。
余素不信星命之说〔1〕。偶读高青邱文，曰：“韩文公〔2〕诗有‘我生之初，月宿南斗’之句，苏文忠公〔3〕谓公身坐磨蝎宫〔4〕也，而己命亦居是宫，故生平毁誉颇相似焉。夫磨蝎即星纪之次，而斗宿所躔〔5〕也，星家者说身命舍是者，多以文显。以二公观之，其信然乎？余命亦舍磨蝎，又与文忠皆生丙子。”青邱自记者如此。由今观之，三公皆享文章盛名，而遭值排挤谤毁，甚至不克令终〔6〕，大概相似，然则星家者说，古人不废，亦未可尽以为渺茫耶。
《庐山志》言蛇雉蚯蚓之类，穴山而伏，三十年则化而为蛟。常以夏月乘雷雨去之江湖，三数年一次（见《筠廊偶笔》）。
《云烟过眼录》〔7〕曰：“李伯时貌天厩满川花，放笔而马殂〔8〕。盖神魂精魄，皆为笔端取去，实为异事。”余谓在此与张僧繇〔9〕画龙点睛即飞去事同一理也。
《聪训斋语》曰：“放翁诗：‘倩盼作妖狐未惨，肥甘藏毒鸩犹轻。’此老知摄生哉！”玉谓此二语，可作富贵人座右箴。
注释
〔1〕星命之说：根据星相算命之术。
〔2〕韩文公：韩愈，字退之，号昌黎。唐代中期政治家、思想家、文学家。
〔3〕苏文忠公：苏轼。
〔4〕磨蝎宫：星宿之一，据说命处此宫，则经历多磨难。
〔5〕躔（chán）：本义践履，这里指天体的运行。
〔6〕不克令终：不能够尽天年而终。
〔7〕《云烟过眼录》：元代周密撰写，记录书画等艺术品的品评赏析之语。
〔8〕“李伯时”句：李伯时，北宋画家李公麟。天厩，马房。满川花，马名。殂（cú），死亡。
〔9〕张僧繇：梁天监中为武陵王侍郎，直秘阁知画事，历右军将军、吴兴太守。擅画佛像、龙、鹰，多作卷轴画和壁画。成语“画龙点睛”的故事即出自于有关他的传说。
《聪训斋语》曰：“予性不爱观剧，在京师，一席之费，动逾数十金。徒有应酬之劳，而无酣适之趣，不若以其费济困赈急，为人我利溥也。予六旬之期，老妻礼佛时，忽念：诞日，例当设梨园宴亲友。吾家既不为此，胡不将此费制绵衣绔百领，以施道路饥寒之人乎？次日为余言，笑而许之。予意欲归里时，仿陆梭山居家之法：以一岁之费，分为十二股，一月用一分，每日于食用节省。月晦之日，则总一月之所余，别作一封，以应贫寒之急。能多作好事一两件，其乐逾于日享大烹之奉多矣！但在勉力而行之。”先公之垂训如此。玉生平亦不爱观剧，盖天下之乐，莫乐于闲且静。果能领会此二字，不但有自适〔1〕之趣，即治事读书，必志气清明，精神完足，无障碍亏缺处。若日事笙歌，喧哗杂迨〔2〕，神智渐就昏惰，事务必至废弛，多费又其余事也。至于畜优人〔3〕于家，则更不可。此等轻儇佻达〔4〕之辈，日与子弟家人相处，渐染仿效，默夺潜移，日流于匪僻，其害有不可胜言者。余居京师久，见富贵家之畜优人者，或数年，或数十年，或一再传而后必至家规荡弃，生计衰微，百不爽一。呜呼！人情孰不为子孙计，而乃图一时之娱乐，贻后人无穷之患，不亦重可叹哉！
邵康节〔5〕尝诵希夷之语，曰：“得便宜事不可再作，得便宜处不可再去。”又曰：“落便宜处是得便宜。”故康节诗云：“珍重至人常有语，落便宜事得便宜。”元遗山〔6〕诗曰：“得便宜处落便宜，木石痴儿自不知。”此语常人皆能言之，而实能领会其意者，非见道最深之人不足以语此也。余不敏〔7〕，愿终身诵之。
注释
〔1〕自适：悠然闲适而自得其乐。
〔2〕杂迨（dài）：纷杂迨甚。
〔3〕畜优人：在家中供养以乐舞、戏谑为业的艺人。
〔4〕轻儇（xuān）佻达：指轻佻，轻薄，放荡。
〔5〕邵康节：指北宋大儒邵雍。希夷，北宋初年道士陈抟，著有《太极图》《指玄篇》等。
〔6〕元遗山：指元好问，字裕之，号遗山，金代文学家。
〔7〕不敏：不聪明，不明事理。谦词。
余侍从西郊，蒙世宗皇帝赐居戚畹〔1〕旧园。庭宇华敞，景物秀丽，京师所未有也。寝处其中十余年矣，而器具不备，所有者皆粗重朴野，聊以充数而已，王公及友朋辈多以俭啬讥嘲。余曰：“非俭啬也，叨蒙先帝屡赐内帑〔2〕多金，办此颇有余赀。但我意以为：人生之乐，莫如自适其适。以我室中所有之物而我用之，是我用物也；若必购致拣择而后用之，是我为物所用也。我为物所用，其苦如何？陶渊明之不肯‘以心为形役’者，即此义。况读书一生，身膺重任，于学问政事所当留心讲究者，时以苟且草率多所亏缺为惧，又何暇于服饰器用间，劳吾神智以为观美哉？”
小筑园亭，以为游观偃息〔3〕之所，亦古贤达人之所不废。但须先有限制，勿存侈心。盖园亭之设，大以成大，小以成小。凡一二百金可了者，用至一二千金而犹觉不足，一有侈心，便无止极，往往如此。白香山《池上篇》云：“可以容膝，可以息肩〔4〕，何尝不擅美于千古哉！”
注释
〔1〕戚畹：外戚居住的地方。
〔2〕内帑：内库，皇帝自己的收入。
〔3〕偃息：停留，休息。
〔4〕息肩：卸除责任，免除劳役。

[book_title]卷三
凡人借书至日久遂藏匿不还，或室中所有之书，有所残缺失落，而不及早检点寻觅，均是读书人之病。
《五色线》〔1〕曰：“侯道华〔2〕好子史，手不释卷。尝曰：‘天上无愚懵仙人。’”予曰：不独此也！自非大智、大仁、大勇不能为仙，仙岂易言哉！
余二十岁外，批阅书籍，遇赏心怡情及不常经见者，辄笔之于书，名曰“随手录”。至五十时，得五帙，约计千篇有余。不意回禄〔3〕为灾，遂化为乌有，自后不复再录矣！天下事难成而易败，大抵如此也。
注释
〔1〕《五色线》：书名，书中多记录新颖奇怪之事。
〔2〕侯道华：唐代人，后成仙人。
〔3〕回禄：相传为火神之名，后代指失火，火灾。
《梦溪笔谈》〔1〕曰：“茶芽，古人谓之‘雀舌’‘麦颗’，言其至嫩也。今茶之美者，其质素良，而所植之又美，则新芽一发，便长寸余，其细如针，唯芽长为上品，以其质干土力皆有余故也。如雀舌、麦颗者，极下材耳〔2〕，乃北人不识，误为品题。《尝茶》诗云‘谁把嫩香名雀舌？定应北客未曾尝。不知灵草天然异，一夜风吹一寸长。’”余性嗜茶，且蒙恩赐络绎，于各省最上之品，无不尝遍。每随俗呼嫩芽为“雀舌”，而不知其误也，特书之以志之。
李峤〔3〕平日卧青絁〔4〕帐，帝以为太俭，赐御用绣罗帐。峤寝其中，达晓不安，怪而生疾。此等事，人或以为矫，而以予素性论之，则知其必然。予蒙恩赐衣冠器具之华美者，对之实有局蹐不宁之意，惟有什袭〔5〕珍藏，以示子孙，不敢轻自服用也。
余幼年见妇有七出〔6〕之条，而恶疾与无子亦在应出之列，心窃疑焉。以为恶疾、无子，乃生人之不幸，非失德也。以此被出，殊非情理。只以载在《礼经》，不敢轻议。蓄志于心久矣！昨读刘诚意所著《郁离子》〔7〕，有曰：“或问于郁离子曰：‘在律妇有七出，圣人之言与？’曰：‘是后世薄夫之所云，非圣人意也。夫妇人从夫者也，淫也、妒也、不孝也、多言也、盗也，五者天下之恶德也。妇而有焉，出之，宜也。恶疾之与无子，岂人之所欲哉？非所欲而得之，其不幸也大矣，而出之忍矣哉？’夫妇，人伦之一也。妇以夫为天，不矜其不幸，而遂弃之，岂天理哉！而以是为典训，是教不仁，以贼人道也！仲尼殁而邪辞作，惧人之不信，而驾圣人以逞其说。呜呼！圣人之不幸而受诬也，甚矣哉！”诚意此论，仁至义尽，实获我心。览之为一大快，特命儿辈录出识之。
注释
〔1〕《梦溪笔谈》：笔记集。宋代沈括著。
〔2〕下材：下等的材料。
〔3〕李峤：唐高宗年间进士。
〔4〕絁（shī），粗绸。
〔5〕什袭：重重包裹。指郑重珍藏。
〔6〕七出：出自《孔子家语·本命解》：“妇有七出三不去。七出者：不顺父母者，无子者淫僻者，嫉妒者，恶疾者，多口舌者，盗窃者。”古代遗弃妻子的七种条款。
〔7〕《郁离子》：明代刘伯温著。
凡人于极得意、极失意时，能检点言语，无过当之辞，其人之学问器量，必有大过人处。
欧阳文忠公出杜正献公〔1〕之门。欧阳和杜诗有曰：“貌先年老因忧国，事与心违始乞身。”杜甚喜，一时传诵之。见《竹林诗话》。
予生平登山游览，只至半山，而不登其巅；入寺登塔，亦止于一二层，而不蹑其顶。盖身体羸弱，不敢为竭力事。且承先人训，时存知足之心，切凛〔2〕高危之戒也。不意中年，受国家厚恩，官阶荣显，超轶等伦，尝清夜自思，汗流浃背。叹曰：竟造浮图绝顶，高出云表矣！是岂予之初心哉。
“乐道人之善”，“恶称人之恶”，皆出于《论语》，可作书室对联，触目警心也。
明儒吕叔简〔3〕先生坤曰：“家人之害，莫大于卑幼各恣其无厌之情，而上之人阿其意而不之禁；尤莫大于婢子造言〔4〕而妇人悦之，妇人附会〔5〕而丈夫信之。禁此二害，而家不和睦者，鲜矣！”又曰：“今人骨肉之好不终，只为看得‘尔我’二字太分晓。”此二段语虽浅近，实居家之药石也。
注释
〔1〕杜正献公：杜衍，字世昌。北宋初年大臣。
〔2〕凛：畏惧。
〔3〕吕叔简：吕坤，字叔简，号心吾。明代万历年间进士，明末大儒。
〔4〕造言：制造谣言。
〔5〕附会：附和。
吕叔简曰：“做官都是苦事，为官原是苦人。官职高一步，责任便大一步，忧勤便增一步。圣贤胼手胝足〔1〕，劳心焦思，惟天下之安而后乐；众人快欲适情，身尊家润，惟富贵之得而后乐。”予爱其语，书一通于座右。
宋有日应百篇科，则一日作诗百首也。太宗〔2〕时，得赵国昌一人，然止成数十首，率无可观。帝命赐及第，后无继者。
明人《万历野获编》〔3〕云：“正德〔4〕三年戊辰科场届期，司天者言：‘荧惑守，文昌不移，闱中应为之备。’甫毕末场，火发于内，力救乃止，遂促出榜，期以二月二十七日揭晓。才毕事而至公堂被烬，星占之验如此。”又曰：“嘉靖〔5〕丙辰、巳未二科，不选庶常。至壬戌，已定议（选馆），至期诸进士入内候试。内阁拟题，进呈御览。久之，御札批曰：‘今年且罢。’盖诸进士贷金于中贵，以赂首揆分宜〔6〕，为其同侪密奏，故降旨中辍〔7〕耳。”
注释
〔1〕胼（pián）手胝（zhī）足：手掌和脚底都磨出了老茧。指极其辛劳。
〔2〕太宗：指宋太宗赵光义，北宋第二位皇帝。
〔3〕《万历野获编》：明代沈德符作。该书主要记载万历年间事情，取材广泛。万历，神宗朱翊钧的年号。
〔4〕正德：明武宗朱厚照年号。
〔5〕嘉靖：明世宗朱厚熜年号。
〔6〕“盖诸进士”句：中贵，有权势的太监。首揆，明代的内阁首辅。分宜，严嵩乃江西分宜人，世人多以“分宜”代称。
〔7〕中辍：中止。
偶见明人记载，以人臣一典文衡〔1〕者，为遭逢之盛事。永乐〔2〕正统间，钱侍郎习礼三为会试同考官，两主乡试，三充廷试读卷官。又刘文靖健再主两京乡试，四为会试同考官，一主会试，六充廷试读卷官。李文正东阳再主两京乡试，两为会试同考官，两主会试，八充廷试读卷官。杨文敏荣一典京畿乡试，九为廷试读卷官。胡忠安瀅十知贡举。士林皆传为美谈。
余自通籍以来，康熙丙戌、壬辰、乙未〔3〕三科，为会试同考官。雍正癸卯，主顺天乡试。雍正癸卯、甲辰〔4〕，乾隆丁巳〔5〕，三主会试。康熙辛丑，雍正癸卯、甲辰、丁未、庚戌，乾隆壬戌〔6〕，六充廷试读卷官。其余廷试诸年，皆以弟子与试，引例回避。惟雍正癸卯年，胞弟廷瑑，堂弟廷珩，侄子若涵，同登甲榜，廷试时，余不应读卷，蒙世宗宪皇帝特降谕旨，破格简用，尤异数中之罕见者。
注释
〔1〕文衡：评判科举考试文章以取士。
〔2〕永乐：明成祖朱棣年号。正统：明英宗朱祁镇年号。
〔3〕康熙丙戌、壬辰、乙未：1706年、1712年、1715年。
〔4〕雍正癸卯、甲辰：1723年、1724年。
〔5〕乾隆丁巳：1737年。
〔6〕康熙辛丑，雍正癸卯、甲辰、丁未、庚戌，乾隆壬戌：1721年、1723年、1724年、1727年、1730年、1742年。
董华亭宗伯〔1〕曰：“结千百人之欢，不如释一人之怨。”余曰：此长厚之言也！凡人居官理事，旌别淑慝〔2〕，乃其本职。人不能有善而无恶，则我不能有赏而无罚，即不能有感而无怨矣！乡愿之事，势不能为。如管仲夺伯氏骈邑三百，没齿无怨言；诸葛武侯废廖立为民，徙之汶山，武侯薨，立泣曰：“吾终为左祍矣。”如伯氏、廖立者，皆公平居心之贤人也。彼世俗之人，小不如己意，则衔之终身矣，若欲释怨非，枉道废法，其何以哉？
山东曹县吕道人，不知其年，问之亦不以实告，大约在百龄内外。善养生修炼之术，鹤发童颜，步履矍铄〔3〕。终日不食亦不饥，顶心出香气，如麝檀〔4〕硫磺然，此予亲见者。以针砭〔5〕为人疗病，辄效〔6〕。赠以财物不受，曰：“天下之物，那一件是我的！”人曰：“聊以表吾心耳！”答曰：“天下之物，那一件是你的！”此二语，予最爱之，可以警觉天下之贪取妄求而不知止足者。
凡人度量广大，不嫉妒，不猜疑，乃己身享福之相，于人无所损益也。纵生性不能如此，亦当勉强而行之。彼幸灾乐祸之人，不过自成其薄福之相耳，于人又何损乎？不可不发深省。
明嘉靖自十三年乙未馆选〔7〕之后，遇丑未则选，遇辰戌则停，终世宗之朝。三十余年，遂为故事〔8〕。其后丙辰、己未、壬戌，连三科不选，至乙丑始复考。而穆宗〔9〕御极二年为戊辰，以龙飞首科〔10〕，特选三十人。至万历〔11〕二年，虽首科亦不选矣。此后庚辰亦如之。至丙戌，次揆〔12〕王太仓建议，始复每科馆选之例，盖自张永嘉〔13〕丙戌摧残以来，至是恰一周天，亦固运会〔14〕使然也。此载之《万历野获编》者。
注释
〔1〕董华亭宗伯：董其昌，字玄宰，别号香光居士，著名书画大家。万历年间进士，官至礼部尚书。礼部尚书别称“大宗伯”。
〔2〕旌别淑慝：辨别善恶。
〔3〕矍铄：形容老人目光炯炯、精神健旺。
〔4〕麝檀：麝香和檀香。
〔5〕针砭：古代的一种针刺疗法。砭是古代治病的石头针。
〔6〕辄效：即刻见效。
〔7〕馆选：明清翰林院人员在当年新晋进士中选任馆职，称为馆选。
〔8〕故事：先例，成例。
〔9〕穆宗：明隆庆皇帝，嘉靖皇帝之子。
〔10〕龙飞首科：新皇帝登基后第一次科举考试选士科目。
〔11〕万历：明神宗年号。
〔12〕次揆：明代内阁次辅。
〔13〕张永嘉：即张璁，明代永嘉人，正德年间进士，位至华盖殿大学士，明嘉靖时期重臣。
〔14〕运会：机运。
《宋史·王文正公〔1〕传》曰：“旦专称寇准〔2〕，而准数短旦。帝以语旦，旦曰：‘理固当然，臣在相位久，阙失必多。准对陛下无所隐，益见其忠直。此臣所以重准也。’帝以是愈贤旦。后准以武胜军节度使同平章事〔3〕。入谢曰：‘非陛下知臣，安能至此。’帝具道旦所以荐准者，准始愧叹，以为不可及。”予曰：文正公之圣德固已，然古今来与此相类者，未尝无之。惟遇莱公〔4〕其人，斯不负文正之盛德，而成史册之美谈矣！苟非其人则湮没而不彰者，岂少哉！
偶因奏事，小憩内监直房〔5〕。见壁间有祝枝山墨刻曰〔6〕：“喜传语者，不可与语；好议事者，不可图事。”余叹曰：“此阅历之言也。”归语儿辈识之。
注释
〔1〕王文正公：即王旦，宋代太平兴国年间进士，宋真宗时期官知枢密院。
〔2〕称寇准：寇准，宋真宗时大臣，主张对辽国主战。称，称赞。
〔3〕同平章事：宋代宰相。
〔4〕寇莱公：即寇准。
〔5〕内监直房：太监值班之处所。
〔6〕祝枝山：祝允明，明代书法家。与唐寅、文徵明、徐祯卿并称“吴中四才子”。
明朝名器〔1〕之滥，始于武宗、世宗〔2〕。武宗宠用伶人臧贤〔3〕，至赐一等服。世宗加恩道士，如邵元节、陶仲文、徐可成、蒋守约等，皆赐至礼部尚书衔。又宪宗〔4〕时，有太常卿顾玒者，自陈显灵宫奉祀香火年久，今妻王氏病故，乞赐祭葬，竟许之。是道士之横，成化时已然矣。世宗末年，土木繁兴而期限迫急，不逾时刻。木匠徐杲以一人筹算经营，操斤指示，俄倾即出，而斫材长短大小，不爽锱铢〔5〕，大工两三月告竣。世宗眷注优异，加尚书衔，并赐金吾世荫，亦往事之罕见者。至唐庄宗入梁〔6〕，以伶人陈俊为景州刺史，王衍在蜀，以乐工严旭为蓬州刺史，尤为稗政矣〔7〕。
吾乡左忠毅公举乡试，谒本房〔8〕陈公大绶。陈勉以树立，却红柬〔9〕不受。谓曰：“今日行事节俭，即异日做官清。不就此站定脚跟，后难措手。”呜呼，“不矜细行，终累大德。”〔10〕前辈之谨小慎微如此，彼后生小子，生富贵之家，染纨绔〔11〕之习，何足以知之？
注释
〔1〕名器：官员名号和车服仪制。
〔2〕武宗、世宗：明武宗正德皇帝、明世宗嘉靖皇帝。
〔3〕伶人臧贤：戏剧、歌舞艺人。
〔4〕宪宗：明宪宗成化皇帝。
〔5〕不爽锱铢：丝毫没有差错。
〔6〕唐庄宗入梁：后唐君王李存勖灭后梁。
〔7〕稗政：混乱的政策。
〔8〕本房：明清科举考试乡试、会试考官分房批阅考卷，称考官所在的那一房为本房。
〔9〕红柬：红色的帖子。用以介绍自己身份。
〔10〕“不矜细行”句：出自《尚书·旅獒》。
〔11〕纨绔：用细绢做的裤子。泛指富家子弟穿的华美衣着。后借指富家子弟。
姚端恪公曰：“夫子云：‘至于犬马，皆能有养；不敬，何以别乎？’〔1〕圣人不轻下此等语。”予曰：“老而不死，是为贼。”〔2〕亦《论语》中所仅见者，学者当悉心理会之。
朱子曰：“《口铭》曰：‘病从口入，祸从口出。’”此语人人知之。且病与祸人人所恶也！而能致谨于入口出口之际者，盖寡。则能忍之难也。《书》曰：“必有忍，其乃有济。”〔3〕武王《书铭》曰：“忍之须臾，乃全汝躯。”昔人诗曰：“忍过事堪喜。”忍之时义大矣哉！
“匹夫无罪，怀璧其罪。”〔4〕吾愿购求古玩者，深思此语。
自有书契以来，以一书贯串古今，包罗万象，未有如我朝《古今图书集成》〔5〕者。是书也，康熙年间，圣祖仁皇帝广命儒臣，宏开书局，搜罗经史、诸子百家，别类分门，自天象地舆，明伦博物，理学经济，以至昆虫草木之微，无不备具。诚册府之钜观〔6〕，为群书之渊海，历十有余年而未就。世宗宪皇帝复诏虞山蒋文肃，督率在馆诸臣，重加编校，正其伪讹，补其阙略，经三载而始厘定成书。图绘精详，考定切当。御制序文弁其首，以内府铜字联缀成版。计印六十余部，未有刻本也。比时玉蒙恩颁赐一部。雍正十年，给假南归，又赐一部。另织造送至桐城，收藏于家。其书为编有六；为典三十有二；为部六千一百有九；为卷一万；装订为五千本，汇为五百一十套，外目录二套计二十本。实古今未有之奇书！宇内读书人求一见不可得，而玉竟得两部以贻子孙，亦古今未有之幸事也！自明时有《永乐大典》〔7〕一书，乃姚广孝、解缙、王景等，督率一时博洽淹雅之儒，殚力编摩。书成，凡二万二千九百余卷，共一万一千九十五本，藏之秘阁。此书体例，按《洪武正韵》〔8〕排比成帙，以多为尚，非有剪裁厘正之功，当时即有讥其冗滥者。以《古今图书集成》较之，有霄壤之别矣！此书原贮皇史宬〔9〕，雍正年间，移至翰林院。予掌院事，因得寓目焉。书乃写本，字画端楷，装饰工致，纸墨皆发古香。明世宗当日酷嗜之，旃夏乙览〔10〕，必有数十帙在案头。一日大内火灾，世宗夜三四传旨移出，始得无恙。后命重录一部，以备不虞〔11〕。此见之明人记载者。
注释
〔1〕“至于犬马”句：出自《论语·为政》。
〔2〕“老而不死”句：出自《论语·宪问》。
〔3〕“必有忍”句：出自《尚书·君陈》。
〔4〕“匹夫无罪”句：出自《左传·桓公十年》。
〔5〕《古今图书集成》：清代康熙年间陈梦雷等编修。我国现存最大的类书。
〔6〕册府之钜观：册府，古代帝王藏书之地。钜观，宏伟。
〔7〕《永乐大典》：我国最大的一部类书。明成祖时期由解缙主持编修而成。
〔8〕《洪武正韵》：韵书名。明代洪武年间乐少凤、宋濂等编撰。
〔9〕皇史宬（chéng）：明代宫廷中收藏典籍和档案的地方。宬，藏书室。
〔10〕旃（zhān）夏乙览：旃夏，夏通“厦”，帝王读书之所。皇帝阅览文书称为乙览。
〔11〕不虞：预料不到的事情。
胥吏〔1〕作奸，自古有之，然除之亦殊不易。予初为吏部侍郎时，访知有巨蠹张姓者，舞文弄法，人受其毒，呼为张老虎。其人却有为恶之才，僚属皆信用而庇护之。予出其不意，宣言于众，令所司重责递还原籍。比时颇有营救者，予不听。及归寓，则知交中致书为之解免者，接踵至矣。予答曰：“既已出示，难于中止。”次日入朝，有相契数人，向予称快。曰：“君竟有伏虎力耶！”又一日，在部批阅文书，司官持一文来，曰“此文内，元氏县误写先民县，当驳问该抚。”予笑曰：“不必问该抚，但问汝司书吏〔2〕便知之。”司官请问故，予曰：“若先民写元氏，则系外省之错。今元氏写先民，不过书吏一举笔之劳，略添笔画，为需索钱财计耳！汝何不悟耶？”司官恍然，将书吏责而逐之。
明神宗时，孙公丕扬为太宰〔3〕。患内廷〔4〕要人请托，难于从违。于大选外官，立为掣签之法〔5〕。一时舆论以为公。而讥之者则以为铨衡重地，一吏人为之足矣，何必太宰。余曰：“进退人才，果能至公至当，自无暗中摸索之理。苟不其然，则掣签亦救时之策，未可以为非。”故至今相沿不改也。
偶读明人《谷山于文定笔麈》〔6〕，有曰：“求治不可太速；疾恶不可太严；革弊不可太尽；用人不可太骤；听言不可太轻；处己不可太峻。”予持此论久矣。不意前人已先我言之，为之一快。
注释
〔1〕胥吏：明清官府中的小官吏。
〔2〕书吏：为官员抄录文书的小官。
〔3〕太宰：明清时代指吏部尚书。
〔4〕内廷：宫廷之内。
〔5〕掣签之法：抽签。
〔6〕《谷山于文定笔麈》：明代于慎行著，书中多记录明代政事。
《周礼·大司徒》〔1〕：“以乡八刑纠万民。”造言之刑，次于不孝不悌。古圣人之立法如此其严，而《青蝇》、“贝锦”之诗〔2〕，又何如之痛恨切骨也。后世风俗日漓，人心益薄，造言之人，比比皆是。诛之不可胜诛，漏网者既多，而此辈益无忌惮矣！然余五十年来，留心默识，彼语言不实之辈，一时可以欺世，而究竟飘荡终身。凤鉴书〔3〕所谓“到老终无结果也”。若怀私挟怨，捏造蜚语〔4〕，害人名节身家者，厥后〔5〕必有恶报。以予所见，屈指而数，未可以为天道渺茫，在可知不可知之间也。
伊川先生晚年作《易传》成〔6〕，门人请授梓〔7〕。先生曰：“更俟学有所进。”呜呼！古人之虚怀若谷。今之学者，偶有著作甫脱稿，而即付剞劂〔8〕，亦知古贤人之用心否耶？
放翁诗曰：“志士栖山恐不深，人知先已负初心。不须更说严光辈，直自巢由错到今。”此诗虽云翻案，却是确论。至今思之，许由之洗耳，子陵之共卧，未免蛇足。三复兹篇，想见此老胸中，天空海阔，气象高人数百等。若巢、许、子陵〔9〕有知，未必不莞尔而笑，以为实获我心也。
注释
〔1〕《周礼》：原名《周官》。西汉末年列为经，为古文儒家重要经典。
〔2〕《青蝇》、“贝锦”之诗：指《诗经·小雅·青蝇》和《诗经·小雅·巷伯》。
〔3〕凤鉴书：关于相面的书。
〔4〕捏造蜚语：制造谣言。
〔5〕厥后：以后。
〔6〕伊川先生晚年作《易传》成：指北宋大儒程颐晚年作成《周易程氏传》。
〔7〕授梓：交付印刻。
〔8〕剞劂（jí jué）：刻镂的工具，指雕版，刻书。
〔9〕巢、许、子陵：巢、许，指巢父和许由，尧舜时代隐士，不接受尧的让位。子陵指严光，字子陵，汉代人，少年与刘秀为同窗，后隐居而不受刘秀所予的官职。
魏叔子〔1〕曰：“予少禀憨直，多效忠于人而颇自好其文。凡书牍必录于稿。吾友彭躬庵〔2〕曰：‘人有听言而过己改者，子文幸传于世，则其过与之俱传。子不忍没一篇好文字，而忍令朋友已改之过千载常新乎？’予愧服汗下，此语与古人焚谏草〔3〕更自不同。”叔子集中载此一则，余展读再过，叹服躬安之箴规，可谓忠厚之至矣！以此施于朋友之间且不可，何况君父之前？有所敷陈，辄宣播于外，以博骨鲠之誉，是何异几谏父母而私以语人？自诩为直，自诩为孝，此何等肺肠耶？
余藏有恽香山〔4〕山水一幅，墨笔淡远，非近今人所及。香山自题曰：“画，贵曲，贵深，贵著笔于人所不见处；而又有于直中见曲者，于浅处见深者，于人所最见为人之所不能见者。石脾〔5〕入水即干，出水即湿。独活〔6〕有风不动，无风自摇。天下事不可以理求，上智乃能知道。”此数语，大有禅意。尝观古来文人墨士，未有不兼通禅学者。
孙退谷〔7〕宗伯《益有录》有曰：“孔明读书，略得大意。陶渊明读书，不求甚解。皆其善读书处，非经生占毕〔8〕所能知。孔明自比管乐，谦词耳！杜少陵曰：‘伯仲之间见伊吕，指挥若定失萧曹’，乃千古定论。”予向来管见如此，不意与退谷先生吻合。
注释
〔1〕魏叔子：即魏禧，明末清初著名文学家。
〔2〕彭躬安：即彭士望，明末清初人，从事经世之学，清入关后，与魏禧隐居翠微峰。
〔3〕谏草：奏事的底稿。
〔4〕恽香山：即恽本初，明末清初画家。
〔5〕石脾：含有大量矿物质的咸水蒸发后凝结成的石状物质。
〔6〕独活：草名，又名羌活、独摇草，根可入药。
〔7〕孙退谷：即孙承泽，明末进士，后入仕清廷。
〔8〕占毕：诵读，指经学博士不通经义，直接将竹简上的文字诵读以教给学生。
武侯〔1〕《诫子书》曰：“君子之行：静以修身，俭以养德。非淡泊无以明志，非宁静无以致远。夫学须静也，才须学也。非学无以广才，非静无以成学。怠慢则不能研精，险躁则不能理性。”〔2〕予尝以“静”字训子弟，今再益以“静以修身，学须静也”二语。其中义蕴〔3〕精微，非大有识见人不能领会。
柳诚悬〔4〕性晓音律，不好奏乐。人问之，答曰：“闻乐令人骄怠。”此一语耐人千日思。
东坡精于禅理，为古今文人之所罕见。即如《赤壁赋》有云：“逝者如斯，而未尝往也；盈虚者如彼，而卒莫消长也。”此二句，释迦牟尼佛见之，亦应莞尔而笑。下文云：“自其变者而观之”、“自其不变者而观之”，此则文人语气，佛家所不道。
贾长沙〔5〕一生学问经济〔6〕，具载《治安策》中。而太史公作传，只载其《吊屈原》《伤鵩鸟》二赋。古人用意当细思之，不可忽过。至于贾生之为人，则东坡所谓“志大而量小，才有余而识不足”数语尽之矣。
注释
〔1〕武侯：三国时期诸葛亮，死后谥为忠武侯，后世称为武侯。
〔2〕理性：在此指调理性情。
〔3〕义蕴：指蕴含的道理。
〔4〕柳诚悬：即柳公权，唐代书法家。
〔5〕贾长沙：即贾谊，后谪为长江王太傅，世称“贾长沙”。汉代政治家、思想家。
〔6〕学问经济：经世致用之学。
今人于旧人著作，往往好为指摘〔1〕，以自夸其学问，其意盖欲求名也！不知指摘不当，转贻后人指摘之柄。似此者甚多，是求名而适以败名矣！又如注解古人之书，往往于不能解者强解之，究非古人之本意。夫子云：“多闻阙疑。〔2〕”奈何不以为法哉！
友人云：“君相造命〔3〕，此战国游说之士欺人语耳！富贵穷通，升沉得失，皆天为之，君相何能为哉！”予笑曰：“天又何能为哉！”
偶与僚友闲谈，佥〔4〕曰：“刻薄人不可为刑官。”余曰：“固〔5〕也。聪明人亦不可为刑官。”众徐思之以为然。
注释
〔1〕指摘：指挑古人书中的差错。
〔2〕“多闻阙疑”句：出自《论语·为政》：“多闻阙疑，慎言其余，则寡尤。”指把疑难问题留着暂时不做判断。
〔3〕造命：主宰命运。
〔4〕佥（qiān）：皆、都。
〔5〕固：的确、确实。
孟子曰：“予岂好辩哉！予不得已也。”〔1〕吾人必深知孟子不得已之苦衷，方可以读《孟子》。不然，则书中可疑可议者，不可胜数矣。
坡公〔2〕《与滕达道书》曰：“近得筠州舍弟书，教以省事。若能省之又省，使终日无一语一事，则其中自有至乐，殆不可名。”坡公此意，予深知之，而无知所处之境不能行耳，言之惘然。
坡公《迩英进读故事八说》，其一则“张九龄不肯用张守珪、牛仙客”〔3〕事，古今来有执政之责者，不可不深思之。
注释
〔1〕“予岂好辩哉”句：出自《孟子·滕文公下》。
〔2〕坡公：苏东坡（苏轼）。
〔3〕张九龄不肯用张守珪、牛仙客：指唐玄宗时期大臣张九龄因不任用李林甫推荐的张守珪、牛仙客而被唐玄宗罢官。
明王弇州〔1〕纪父子得谥者，以为盛世；而三世得之，尤为仅见。惟余姚孙氏，第一世副都御使〔2〕，赠礼部尚书，谥忠烈（燧）。第二世南京礼部尚书〔3〕，赠太子少保，谥文恪（升）。第三世吏部尚书〔4〕，赠太子太保，谥清简。有明三百年，仅此一家耳！
明弘治〔5〕时，庶吉士薛格阁试〔6〕《中秋不见月》诗，考居第一。中一联云：“关山有恨空闻笛，乌雀无声倦倚楼。”一时传诵之，予亦爱其有逸致也。
苏子由〔7〕曰：“唐人工于为诗，而陋于闻道。孟郊耿介之士，虽天地之大，无以容其身，卒穷以死。李翱〔8〕、韩退之皆极称之。甚矣！唐人之不闻道也。”朱考亭曰：“李长吉诗巧。”二公之论若此，世之善学诗者，不可不知。
李义山〔9〕《马嵬驿》诗，古今来脍炙人口，余亦极爱之。但记二十余岁时，读结句：“如何四纪为天子，不及卢家有莫愁。”微有不慊〔10〕于心，以为未免强弩之末，然未敢轻以语人也！及老年见胡苕溪〔11〕《诗话》以二语为浅近。不觉掩卷而笑，命儿辈识之。
注释
〔1〕王弇（yǎn）州：即王世贞，明代嘉靖年间进士，曾任南京刑部尚书；文学家。
〔2〕第一世副都御使：即孙燧，明代弘治年间进士。历任刑部主事、河西右布政、右副都御使。
〔3〕第二世南京礼部尚书：指孙升，孙燧之子，明代嘉靖年间进士。
〔4〕第三世吏部尚书：指孙鑨，孙升之子，明代嘉靖年间进士。
〔5〕弘治：明孝宗朱祐樘年号。
〔6〕阁试：明代翰林院对庶吉士的考试。
〔7〕苏子由：即苏辙，字子由，北宋文学家。
〔8〕李翱：字习之。唐代文学家。
〔9〕李义山：即李商隐，唐代大诗人。
〔10〕慊（qiè）：满足。
〔11〕胡苕溪：即胡仔，宋代人。曾任知县，后隐居。
沈佺期〔1〕诗：“岭外无寒食，春来不见饧〔2〕。”刘梦得〔3〕云：“为诗用僻字须有来处，‘春来不见饧’，尝疑‘饧’字，因读《毛诗·郑笺》说吹箫云：‘即今卖饧人家物。’《六经》惟此注中有‘饧’字。后辈业诗，即须有据，不可学常人率尔而道也。”
《桐江诗话》：“秦少游〔4〕《咏牵牛花》诗曰：‘银汉初移漏欲残，步虚人倚玉栏杆。仙衣染得天边碧，乞与人间向晓看。’此少游汝南作教官时，于程文通会间席上所赋，真佳作也。咏物诗有澹永之味，不即不离，所以为佳。”曹松〔5〕诗曰：“泽国江山入战图，生民何计落樵渔。凭君莫话封侯事，一将功成万骨枯。”刘贡父〔6〕诗曰：“自古边功缘底事，多因嬖倖欲封侯。不如直与黄金印，惜取沙场万髑髅〔7〕。”曹刘二诗，相为表里，读之而不动心者，非人情也。刘诗所云，古多有之，当以为儆戒。
黄山谷《题李伯时画〈严子陵钓滩〉诗》曰：“平生久要刘文叔，不肯为渠作三公。能令汉家重九鼎，桐江波上一丝风。”任天社云：“‘能令汉家重九鼎’，本汲黯〔8〕曰‘夫以大将军有揖客，反不重耶’，此句盖用此意也。东汉多名节之士，赖以久存。迹其本原，政在子陵钓竿上来耳。”
注释
〔1〕沈佺期：字云卿。唐代诗人。
〔2〕饧（xíng）：麦芽或谷芽熬制的怡糖。
〔3〕刘梦得：刘禹锡，字梦得。唐代政治家、文学家、诗人。
〔4〕秦少游：宋代词人秦观。
〔5〕曹松：唐代诗人。
〔6〕刘贡父：即刘攽，北宋史学家，与司马光同修《资治通鉴》。
〔7〕髑（dú）髅：骷髅。
〔8〕汲黯：西汉景帝、武帝时期大臣。
邵康节诗曰：“静处乾坤大，闲中日月长。”“闲中日月长”人所知也，“静处乾坤大”则人或未知也。予一生好静，于此中颇有领会。奈此身牵〔1〕于职守，日在红尘扰攘中。常为设想曰：“若能改‘静处’为‘闹处’，则有进步矣！”惜乎其不能也。
明永乐时，清江俞行之〔2〕有能诗名，其《题清慎勤》句有曰：“夜门无客敢怀金，秋屋有情甘饮水。”一时传诵之，惜其不多见。
韦苏州〔3〕《滁州西涧》诗曰：“春潮带雨晚来急，野渡无人舟自横。”寇莱公《春日登楼怀归》诗曰：“野水无人渡，孤舟尽日横。”是化七言一句为五言两句也。当捉笔时，或有意耶，抑无意耶！不能起古人而问之矣。
注释
〔1〕牵：指牵制、牵绊。
〔2〕俞行之：字文辅，江西清江人，明代著名书法家。
〔3〕韦苏州：即韦应物，唐代诗人。
司马温公〔1〕曰：“受人恩而不忍负者，其为子必孝，为臣必忠。”又曰：“言不可不重也。夫钟鼓叩之而后鸣，铿訇镗鎝〔2〕，人不以为异；若不叩自鸣，人孰不谓之妖耶？可以言而不言，犹之叩而不鸣也，亦为废钟鼓矣！”又《无为赞》曰：“治心以正，保躬以静；进退有义，得失有命；守道在己，功成在天。夫复何为？莫非自然？”此数则皆格言中之浅近可行者，当书之座右。惟是“受人恩而不忍负”一语，其中正自有道。当受恩之时，必审视其人，可受而后受之；若不可受而亦受，而时存不忍负之心，必至牵缠局蹐，身败名裂，载胥及溺〔3〕，不可不慎也。
温公曰：“人情苦厌其所有，羡其所不可得。未得则羡，已得则厌。厌而求新，则为恶无不至矣。”涑水此训，何切中人情至于此耶！
乾隆十一年四月，楚抚题报〔4〕：江夏县民汤云山，现享年一百四十岁。圣心嘉悦，于定例赏赐外，加赏帑金、文绮。又特赐“再阅古稀”四字，命尚书汪由敦书匾额，以旌人瑞〔5〕。诚史册罕闻之盛事也！
注释
〔1〕司马温公：即司马光，山西夏县涑水人，又称涑水。北宋名臣，史学家，编著《资治通鉴》。
〔2〕铿訇镗鎝：拟声词，形容钟鼓并作的声音。
〔3〕载胥及溺：出自《诗经·大雅·桑柔》，指相继沉没。
〔4〕楚抚题报：湖北巡抚奏报。
〔5〕人瑞：人间的吉祥之兆，亦称有德行的人或年寿特高者。
明人言方正学〔1〕之忠至矣！独惜其不死于金川，不守之初，宫中自焚之际，与周是修〔2〕为伍，斯忠成而不累其族也。余曰：此论固在情理中。然十族之祸，乃劫数使然，岂正学所能计及，人力所能趋避哉？
有客问予曰：“士大夫好言学问、经济，而往往失之偏，其为患孰甚？”予曰：学问失之偏，不过一胶柱鼓瑟〔3〕之人耳，其患在一己；若经济失之偏，苟得志，则民生吏治皆受其病，为患甚大，不可同日语也。然经济之偏，亦自学问之失来。
明人记载有曰：宪宗皇帝玉音微吃〔4〕，而临朝宣旨，则琅琅然如贯珠。后来许文穆国〔5〕头岑岑摇，遇进讲承旨，则屹然不动，出即复然。君相皆有异禀，非常理可测也！
方正学《题严子陵》诗曰：“敬贤当远色，治国须齐家。如何废郭后，宠此阴丽华。糟糠之妻尚如此，贫贱之交奚足倚？羊裘〔6〕老子早见机，独向桐江钓烟水。”此诗思致绵邈，音节浏亮，乃吊古篇中之最佳者。
明时廷杖言官，实属稗政，至有毙于阙下〔7〕者，尤为残虐。其时直言敢谏之士，冒死陈词，三木囊头〔8〕，填尸牢户，亦所不恤，何有于杖？然其中矫伪立名者，忠爱本不出于至诚。或极论细故，或纷争门户，以致激怒受杖，而末流遂有以此为荣者。只以好名一念动于中，一二人倡之，因相习为固，然此最人心风俗之害。夫朝有直臣，奋扬风采，遇事敢言，至于亏体受辱，原非盛朝美事。若卖直沽名，戕父母之遗体，成国家之虐政，忠孝大节，两有所损。圣人所称“杀身成仁者”，固如是乎？
注释
〔1〕方正学：即方孝孺，明初儒学家，为建文帝时期重臣，后被明成祖诛灭十族。
〔2〕周是修：明代建文帝时期大臣，明成祖攻入南京时，他自尽尽忠。
〔3〕胶柱鼓瑟：用胶把柱粘住以后奏琴，柱不能移动，就无法调弦。比喻固执拘泥不知变通。
〔4〕玉音微吃：玉音，帝王的言语。微吃，有点口吃。
〔5〕许文穆国：许国，明代嘉靖年间进士，万历时官至吏部尚书兼任东阁大学士。
〔6〕羊裘：汉代严光在其同窗刘秀成为皇帝时，隐居不仕，披羊裘在湖边垂钓，后用此称指隐士。
〔7〕阙下：宫阙之下。
〔8〕三木囊头：酷刑。三木，古代加在颈、手、足上的刑具。囊头，以物蒙盖头部。

[book_title]卷四
明万历朝，张江陵〔1〕当国时，迎其母赵太夫人入京。将渡黄河，先忧之，私谓奴婢曰：“如此洪流，得无艰于涉乎？”语传于外，其诇〔2〕察者已报守土官〔3〕。复禀曰：“过河尚未有期，临时当再报。”既而寂然。渐近都下，太夫人问：“何不渡河？”其下对曰：“赐问不数日，即过黄河矣！”盖预于河之南北，以舟相钩连，填土于上，插柳于两旁，舟行其间如陂塘，然太夫人不知也。其声势赫赫类如此。又相传江陵教子甚严，不特督抚及边帅不许通书问，即京师要津，亦不敢往还者。其家人子〔4〕尤楚滨最用事。有一都给事李选，云南人，江陵所取士也。娶楚滨之妾妹为侧室，因而修僚婿〔5〕之礼。一日江陵知之，呼楚滨，挞之数十，斥给事不许再见。告冢宰出之外为江西参政。江陵当震主时，而顾惜名义乃尔。予故并录之，使知瑕瑜不相掩也。
注释
〔1〕张江陵：明代万历时内阁首辅张居正，湖北江陵人，故称。
〔2〕诇（xiòng）：侦探。
〔3〕守土官：地方官。
〔4〕家人子：指张居正的管家。
〔5〕僚婿：连襟，姊妹的丈夫的互称。
萧琛〔1〕与梁武帝有旧，仕梁为尚书侍中。一日，预御筵〔2〕，醉伏几上。帝以栆〔3〕投琛，琛取栗掷上，正中面，御史在坐。帝动色曰：“此中有人，不得如此！”不得如此，岂有说耶？琛曰：“陛下投臣以赤心，臣报陛下以战栗。”此事见之《梁书》。语虽诙谐，然识之亦可为清谈之助。
《开元遗事》〔4〕载唐明皇在便殿，甚思姚崇〔5〕论时务。七月十五日，苦雨不止，泥泞盈尺。上令待制〔6〕者抬步辇召学士来。时姚崇为翰长〔7〕，中外荣之。
元主语王恂〔8〕以守心之道。恂曰：“尝闻许衡言人心犹印版。然版本不差，虽摹千万纸，皆不差；本既差矣，摹之于纸，无不差。”元主曰：“善！”
柳公权有数十银杯，贮之笥中，为奴海鸥儿所窃。柳问之，海鸥云：“不测其所亡。”柳笑曰：“银杯羽化〔9〕耳！”
荀子曰：“下臣事君以货；中臣事君以身；上臣事君以人。”
注释
〔1〕萧琛：梁武帝故交，官至平西长史、江夏太守。
〔2〕预御筵：预，参与。御筵，皇帝办的酒席。
〔3〕栆：同“枣”。
〔4〕《开元遗事》：五代王仁裕撰，书中记载唐玄宗（唐明皇）时期的事情。
〔5〕姚崇：唐玄宗时期宰相。
〔6〕待制：等待诏命。
〔7〕翰长：翰林院主事者。
〔8〕元主语王恂：元主，元世祖忽必烈。王恂，精通历法，元世祖命其为太子赞善，后与郭守敬定《授时历》。
〔9〕羽化：飞升成仙。
唐中宗〔1〕尝召宰相苏瓌〔2〕、李峤子进见。二子皆童年，上近抚摩之，语二子曰：“尔自忆所读书可奏者，为吾言之。”瓌子应曰：“木从绳则正，后从谏则圣〔3〕。”峤子曰：“斫朝涉之胫，剖贤人之心〔4〕。”上曰：“苏瓌有子，李峤无儿。”此见之《松窗杂录》〔5〕者。由今观之，二子之优劣，相去霄壤矣。
《万历野获编》曰：“今天下赌博盛行，其始失货财，甚则鬻田宅，又甚则为穿窬〔6〕，浸成大伙劫贼。盖因本朝法轻，愚民易犯。宋时淳化〔7〕二年闰二月，太宗下令开封府，凡坊市有赌博者，俱处斩。邻比匿不闻者，同罪。此法至善。盖人情畏死，自然止息。洪武〔8〕二十二年奉旨：学唱的割舌头；下棋、打双陆的断手；蹴圆的卸脚，犯者必如法施行。今赌博者，亦当加以肉刑，如太祖初制，解其腕可也。”赌博之为害，不可悉数，故前人恨之切骨，非好为此过激之论也。先公于赌具中最恶马吊〔9〕，谓其有巧思，聪明之人一入其中，即迷惑而不知返也。曾刻一印章，曰：“马吊淫巧，众恶之门；纸牌入手，非吾子孙。”时先公官京师，玉居里门，命于写家禀时，用此印章于楮尾，触目警心。玉谨受教，终身未尝习此。今年七十有五矣，吾知免，夫愿吾子孙共守之也。
注释
〔1〕唐中宗：唐高宗之子李显。武则天后，他即位，恢复唐国号。
〔2〕瓌（guī）：同“瑰”。
〔3〕“木从绳则则正”句：出自《尚书·说命上》。
〔4〕“斫朝涉之胫”句：出自《尚书·秦誓下》。
〔5〕《松窗杂录》：唐代李浚撰，主要记录唐玄宗时候事情。
〔6〕穿窬（yú）：翻墙，指盗贼。
〔7〕淳化：宋太宗年号。
〔8〕洪武：明太祖年号。
〔9〕马吊：一种赌具。因其局有四门，如马有四足，故称。
前明典史、驿丞〔1〕等俱准与乡会试。宣德八年〔2〕癸丑，曹鼐以太和典史登状元。正统四年〔3〕己未五十九名李郁，则系江西丰城县承差。成化十四年〔4〕戊戌一百五十三名谭襄，则山东东阿县驿丞。正统壬戌〔5〕一百二十一名郑温，则直隶松陵驿驿丞。皆见《野获编》。
东坡《与兄子明书》曰：“老兄嫂团坐火垆头〔6〕，环列儿女。坟墓咫尺，亲眷满目，便是人间第一等好事。更何所羡？”又曰：“吾兄弟俱老，当以时自娱。世事万端，皆不足介意。所谓自娱，亦非世俗之乐，但胸中廓然无一物，即天壤之间，山川、草木、虫鱼之类，皆足供吾家乐事也。”读苏公此数语，觉家庭友爱至情，溢于笔墨间。然非至诚质朴，浑然天理，不能知此乐，亦不能为此言也！
吾乡左忠毅公〔7〕，以忠直遭魏阉之祸〔8〕，被逮入都。路过山东峄县，县有隐士米季子，相传有前知之学。左公弟〔9〕潜往访之。米季子望见怃然曰：“汝兄可怜，杨二哥大洪也可怜。”徐屏人〔10〕语曰：“汝兄忠孝，不宜死非命。然得罪权臣，死不救矣！”又问：“同难数人，有一免否？”曰：“个个不免！”后果不爽〔11〕。
注释
〔1〕典史、驿丞：典史，明代知县的属官。驿丞，各地主管邮政的小官。
〔2〕宣德八年：宣德，明宣宗时期年号，1433年。
〔3〕正统四年：正统，明英宗时期年号，1439年。
〔4〕成化十四年：成化，明宪宗时期年号，1478年。
〔5〕正统壬戌：正统，明英宗时期年号，1442年。
〔6〕垆头：安放酒瓮的土台。
〔7〕左忠毅公：左光斗，万历年间进士、大臣，后为魏忠贤所害。
〔8〕魏阉之祸：指明末天启年间宦官魏忠贤秉持朝政，残害忠良。
〔9〕左公弟：左光先，左光斗的弟弟，明天启年间举人，清入关后隐居。
〔10〕屏人：让别人回避。
〔11〕不爽：无差错。
明万历甲辰〔1〕科，山阴朱大学士赓〔2〕主会试，首题《不知命》一章。入闱时，朱与同人曰：“此题必三段，平做不失题貌，方可抡元〔3〕。若违式，即佳卷亦难前列。”同人皆以为然。既揭晓，则元卷〔4〕殊不然。有人乘间问之：“公遴选榜首，何以竟违初意？”朱惊起取卷读之，叹曰：“我翻阅时，竟不觉也。”由此观之，可知功名有定数。体物不可遗者，鬼神也。为主司者，欲定一文章体式而不能自主，况取舍高下之间乎？予屡司衡文之柄，闱中情事往往如此，益信朱公之事不谬也。
我朝自世祖章皇帝甲申定鼎燕京〔5〕，迄于今一百有三年矣。汉人之为大学士者，几四十人。其间居官之久暂不一。或数年，或数十年。如先文端公则三年耳。其中最久者，无如高阳李公〔6〕，在任二十七年，其次则廷玉。于雍正三年乙巳七月，蒙恩入政府，屈指今岁丙寅，二十二年矣。自知才识短浅，不能有所建树，而承乏最久，竟居高阳之次。今年七十有五，衰颓日甚，益不能支，屡次陈情，未蒙俞允〔7〕。其惟惭惶愧悚，岂笔墨所能宣述万一耶！
注释
〔1〕万历甲辰：明神宗时期，即1604年。
〔2〕朱大学士赓：朱赓，隆庆年间进士。万历后期独当国政，朝政废弛。
〔3〕抡元：夺魁。
〔4〕元卷：科举考试获得第一名的卷子。
〔5〕世祖章皇帝甲申定鼎燕京：指顺治皇帝1644年入主北京。
〔6〕高阳李公：即李霨，顺治年间进士，官至户部尚书、保和殿大学士。
〔7〕俞允：即允诺，多用于君主。
张江陵在位时，有人赠对联曰：“上相太师，一德辅三朝，功光日月；状元榜眼，二难登两第，学冠天人。”江陵欣然悬之厅事。先是徐华亭〔1〕罢相归，其堂联云：“庭训尚存，老去敢忘佩服；国恩未报，归来犹抱惭惶。”又叶福清〔2〕堂联曰：“但将药裹供衰病，未有涓埃答圣朝。”此皆二公自题，觉谦抑之风可想也。
荆州公安县人刘珠，故与张江陵封翁〔3〕同为诸生，相友善。江陵主会试，刘始登第，则年已古稀矣。江陵庆五旬，刘祝以诗，中一联曰：“欲知座主山齐寿，但看门生雪满头。”江陵为一解颐。
明万历时，京师正阳门楼毁于火。内监与工部议重建。内监屈指云：“当用银十三万。”营缮司郎中张嘉言怒曰：“此楼在民间，当费三千金。今天家举事，不可同众，不过加倍六千金耳。”诸大珰〔4〕忿极，欲奋拳殴之，时监督科道在列，无一字剖析。次年大计，张竟以不谨被斥。后箭楼成，报销银三万两。盖明时工程之浮冒，动辄数十倍，尽归貂珰之私囊，而朝臣无有敢言者。今观近京诸处，前明内监平日不著名者，亦造一坟建一寺，穷极壮丽。或费数万金，或十数万金，过于公侯家。自非侵冒国帑，剥削民膏，何以饶与赀财若此哉？
注释
〔1〕徐华亭：即徐阶，嘉靖年间进士，官至内阁首辅。
〔2〕叶福清：即叶向高，万历年间进士，官至礼部尚书、东阁大学士。
〔3〕封翁：因儿子显贵而受到封号。指张居正的父亲。
〔4〕大珰（dāng）：大宦官。珰，本为古代妇女戴在耳垂上的装饰品，汉代宦官饰于帽子，后借指宦官。
明怀宗〔1〕在位十七年，所用大学士至五十人之多。诚所谓“昔者所进，今日不知。其亡国事”〔2〕尚可问哉？
魏怀溪〔3〕先生曰：“有不可知之天道，无不可知之人事。”吾人能体会此二语，为圣为贤不难矣！
朱文公〔4〕《与徐赓载书》曰：“放翁诗，读之爽然，近代惟见此人为有诗人之风致。如此篇，初不见其著意用力处，而语意超然，自是不凡。近报又已去国，不知所坐何事？恐只是不合做此好诗，罚令不得做好官也！”放翁诗为考亭所推重如此，予常读考亭诗，大雅从容温柔敦厚，不事雕饰，蕴藉天然，字字从性情中来，是以与放翁有水乳之合。世人但知陆诗之妙，而不知朱诗之妙，岂非所谓“逸少〔5〕文章字掩将”耶！
荆州张江陵故宅，有人题诗云：“恩怨尽时方论定，封疆危日见才难。”此语论江陵最为切当，惜不传其姓氏。
注释
〔1〕明怀宗：明代崇祯皇帝朱由检，在位十七年，明灭亡。
〔2〕“昔者所进”句：出自《孟子·梁惠王章句下》：“昔者所进，今日不知其之也”。
〔3〕魏怀溪：即魏象枢，清代康熙年间大臣，官至刑部尚书。
〔4〕朱文公：南宋大儒朱熹。
〔5〕逸少：王羲之，字逸少。
《书》曰：“政贵有恒〔1〕。”昔人云：“利不什不变法；害不什不易制〔2〕。”此有恒之说也。予幼时读张君曾裕《居之无倦制艺》有曰：“古今无甚全之利，持之数十年而不变，即为苍生之福矣！古今亦无甚速之害，行之不数年而即变，即为黎庶之忧矣。”此数语可为“有恒”注解。尝读《李文靖〔3〕传》，公尝言：“某居重位，实无补万一。独中外所陈利害，一切报罢之，惟此少以报国耳。朝廷防制纤悉备具，或徇所请施行一事，即所伤多矣。”文靖此言乃名臣不磨之论。予蒙恩备员政府二十三年矣，不敢轻议更张一事。盖国家立一政，凡几经区划而后定为章程。若再行之一二十年，则人情已便，但觉其相安，不见其烦苦矣！此“不愆不忘，率由旧章”〔4〕，所以垂训于千古也。彼才高意广者，往往矜奇立异，以为建白。万一见诸施行，其中种种阂碍，不可枚举。或数年而报罢，或十数年而报罢。其未罢之先，闾阎〔5〕之受其累不少矣，可不慎哉！
明孝宗时，刘忠宣公大夏〔6〕为兵部尚书。戴恭简公珊〔7〕为左都御史。一日奏对毕，上令中使〔8〕出白金二笏以赐，且面谕曰：“卿等将去买茶果用。朕闻朝觐日，文官避嫌，有闭户不与人接者。如卿等虽开门延客，谁复有以贿赂通也。朕知卿等故有是赐。”且命不必朝谢，恐公卿知之，未免各怀愧耻也。玉蒙世宗皇帝擢用正卿，旋登政府。十数年间，六赐帑金。每赐辄以万计。历稽史册，大臣拜赐未有如此之优渥者，玉惶恐恳辞。上谕云：“汝父清白传家，中外所知。汝遵守家训，屏绝馈遗。今侍朕左右，夙夜在公，何暇计及家事。朕不忍令汝以珠桂〔9〕萦心也。此一辞大非君臣一体之谊矣！”玉遂不敢再渎。
注释
〔1〕政贵有恒：出自《尚书·毕命》。
〔2〕“利不什”句：什，十倍。大意是如果不能带来更多的利益，就不要变法，如果没有十足的危害，就不必改制。
〔3〕李文靖：宋代名臣李沆，谥文靖。
〔4〕“不愆不忘”句：出自《诗经·大雅·假乐》。
〔5〕闾阎：里巷的门，泛指民间。
〔6〕刘忠宣公大夏：刘大夏，明中期名臣。官至兵部尚书。
〔7〕戴恭简公珊：戴珊，字建珍，谥文简，明中期名臣。官至左都御使。
〔8〕中使：宦官。
〔9〕珍桂：米如珠，薪（柴禾）如桂，极言物价上涨。
渊明《责子》诗曰：“白发被两鬓，肌肤不复实。虽有五男儿，总不好纸笔。阿舒已二八，懒惰固无匹。阿宣行志学，而不爱文术。雍端年十三，不识六与七。通子垂九龄，但觅梨与栗。天运苟如此，且尽杯中物。”杜子美《遣兴》诗曰：“陶潜避俗翁，未必能达道。观其著诗篇，颇亦恨枯槁。达士岂自足，默识盖不早。有子贤与愚，何其挂怀抱。”子美之贬渊明，盖正论也。独山谷〔1〕云：“观渊明此诗，想见其人慈祥戏谑可观也。俗人便谓渊明诸子皆不肖，而渊明以愁叹见于诗耳。”余谓山谷此言得乎情理之正。渊明襟怀旷达，高出尘壒〔2〕之表。大抵诸郎皆中人之资，期望甚切，稍不满意，遂作贬词耳。况雍端年甫十三，通子方九龄，过庭之训〔3〕尚浅，未可遽以不肖目之也。
东坡云：“世传桃源事，多过其实。渊明所记，止言先世避秦乱来此，则渔人所见非秦人不死者也。”坡公此论甚确。余观古今来，前人偶为新奇之说，后人往往乐为附会，如身亲见之者，正复不少。东坡著眼全在“先世”二字，予细味《记》〔4〕曰：“先世避秦时乱，率妻子邑人来此绝境，不复出焉。”所谓“邑人者”皆是隐者流。或十数家，或数十家，同心肥遁〔5〕，长子孙于其中。日渐蕃衍，遂为世业。若谓同避乱之人皆不死，一时安得许多神仙耶？
王荆公〔6〕《钟山官床与客夜坐》诗曰：“残生伤性老耽书，年少东来复起予。各据槁梧同不寐，偶然闻雨落阶除。”苏东坡《宿余杭山寺》诗曰：“暮鼓朝钟自击撞，闭门欹枕对残缸。白灰旋拨通红火，卧对萧萧雪打窗。”《冷斋夜话》〔7〕云：“山谷尝言：‘天下清景，初不择贵贱、贤愚而与之。吾特疑端为我辈设。’观荆公《钟山夜坐》诗与东坡《宿余杭山寺》诗，则山谷之言为确论也。”余谓天下清景，无在不有，但能领会，则似专为我辈设矣！此从道义中来，不可强也。
注释
〔1〕山谷：指黄庭坚，北宋文学家。
〔2〕壒（ài）：尘埃。
〔3〕过庭之训：孔鲤过庭，孔子教诲之。
〔4〕《记》：指《桃花源记》，晋陶渊明所作。
〔5〕肥遁：隐居。
〔6〕王荆公：北宋名臣王安石，北宋神宗时主持变法。
〔7〕《冷斋夜话》：宋代释惠洪作。书中记录其见闻和诗论。
明朱忠壮公之冯〔1〕，字乐三，大兴人。平日以理学自砺，官至宣府巡抚。李自成陷大同，以身殉国。其所著《在疚记》一卷，语多精义。新成王公，采数条载《池北偶谈》中，余见而服膺，因手录于左：“鸢飞戾天，鱼跃于渊，即是仕止久速。”“古之人修身见于世，非诚不能。诚则贯微，显通天人。一世不尽见，百世必有见者。”“圣人之死，还之太虚，贤人即不能无物，而况众人乎？”“实变气质，方是修身。”“士憎兹多口，则何以故？曰：持介行者不周世缘〔2〕，务独立者不协众志。小人相仇，同类相忌。一人扇谤，百人吠声。予尝身试其苦者，数矣！故君子观人，则众恶必察，自修惟正己而不求于人。待小人尤宜宽，乃君子之有容。不然，反欲小人容我哉？”“中者不落一物，庸者不遗一物。”“随事无私，皆可尽性至命，而忠孝其大者。”“平日操持非实试之当境，决难自信。”“隐恶扬善，圣人也；好善恶恶，贤人也；分别善恶无当者，庸人也；颠倒善恶，以快其谗谤者，小人也。”“赴大机者速断，成大功者善藏。”“同时中庸，而君子小人之别，微矣哉！”
予少时，夜卧难于成寐，既寐之后，一闻声息即醒。先兄宫詹公〔3〕授以引睡之法：背读上《论语》数页或十数页，使心有所寄。予试之果然。后推广其意，诵渊明诗“采菊东篱下，悠然见南山”；或钱考工〔4〕诗“曲终人不见，江上数峰青”；或陆放翁诗“小楼一夜听春雨，深巷明朝卖杏花”，皆古人潇洒闲适之句。神游其境，往往睡去。盖心不可有著，又不可一无所著也，理固如此！
注释
〔1〕明朱忠壮公之冯：朱之冯，明代天启年间进士。崇祯时为宣府巡抚，后李自成攻打宣府，因官兵迎降，朱之冯自缢。
〔2〕持介行者不周世缘：介行，孤高的操守。不周世缘，不合俗缘。
〔3〕先兄宫詹公：指张英长子、张廷玉的兄长张廷瓒。
〔4〕钱考工：即钱起，字仲文，唐代诗人，为大历十才子之一。
明华亭〔1〕县有民某，其母再醮〔2〕，生一子。及母死，二子争葬，质之官。知县某判其状曰：“生前再醮，终无恋子之心。死后归坟，难见先夫之面。”令后子收葬。此邑令判事固当，而判语亦复修饰可诵。
苏门孙徵君奇逢〔3〕《孝友堂家规》曰：“迩来士大夫，绝不讲家规身范，故子孙鲜克由礼〔4〕。不旋踵而辱身丧家者，多矣！祖父不能对子孙，子孙不能对祖父，皆其身多惭德者也。家中之老老幼幼，夫夫妇妇，各无惭德，此便是羲皇世界〔5〕。孝友为政，政孰有大焉者乎？”徵君遭患难时，语门人曰：“忧患恐惧，最怕有所，一有所，则我心无主。古来忠臣、孝子、义士、悌弟，只是能自作主张，学者正在此处著力。”此二则皆治家持身格言。
各省督学之官〔6〕，最难称职。而在人文繁盛之省，则难之又难。盖胥吏弊窦孔多〔7〕，人情爱憎不一，而又历三年之久。偶或检点不到，则谤议随之，而众口传播矣。予三弟廷璐为翰林时，奉命督学河南，以生员阻挠公事，约束不严罢斥。后蒙世宗皇帝鉴其诚朴，宥过特用。且畀〔8〕以江苏最繁剧之任，三年报满，有公明之誉。蒙恩嘉奖，再留三年。又在任称职，屡迁至少宗伯。今上即位，又留三年，前后三任，共九年矣。乃向来所无之事。阅二年，江苏又缺员，上仍欲命廷璐往。玉再四恳辞，遂命六弟廷瑑往。是兄弟二人，四任此官，诚异数也。
注释
〔1〕华亭县：今上海松江区。
〔2〕再醮（jiào）：再嫁。醮，古时冠礼、婚礼仪式。
〔3〕苏门孙徵君奇逢：孙奇逢，清代初期大儒，隐居不仕。
〔4〕鲜克由礼：很少能遵从礼制。
〔5〕羲皇世界：上古伏羲时代的世界，民风淳朴。
〔6〕督学之官：明清时代的学政。负责各省的教育和科举考试。
〔7〕弊窦孔多：漏洞繁多。
〔8〕畀（bì）：给予。
王荆公诗云：“细数落花因坐久，缓寻芳草得归迟。”欧阳公〔1〕诗云：“静爱竹时来野寺，独寻春偶过溪桥。”昔人曰：“二公皆状闲适之趣，荆公之句为工。”信然。
明刁蒙吉包〔2〕祁州人，隐居讲学。有格言曰：“为盖世豪杰易，为慊心〔3〕圣贤难。”又曰：“《易》言‘趋吉避凶’，盖言趋正避邪也。若认作趋福避祸便误。”此二语，当终身诵之。
明夏忠靖原吉与蹇忠定义〔4〕同饮于所契家。归，值雪。过禁门，有不欲下马者，曰：“雪寒甚！”公曰：“君子不以冥冥惰行。”公之盛德，虽缘事纳忠，而其本则在此敬慎耳！《说郛》〔5〕所载如此。犹记吾弟廷瑑，昔年往祭陵寝，先期数日，途次风雪大作。同人欲沽酒以御寒。弟以未曾行礼，力持不可。同人颇以为迂。然弟生平之不欺暗室〔6〕，大率类此，可为子孙法也。
注释
〔1〕欧阳公：欧阳修，北宋政治家、文学家。
〔2〕明刁蒙吉包：刁包，字蒙吉。明代天启年间举人，清入关后，隐居不出仕途。
〔3〕慊心：满意。
〔4〕明夏忠靖原吉与蹇忠定义：夏原吉，明代洪武年间大臣，官至户部尚书，谥忠靖。蹇义：明代洪武年间进士，官至中书舍人，历仕五朝，谥忠定。
〔5〕《说郛》：明代陶宗仪辑录，共百卷，收录秦汉至元明作品，包罗万象。
〔6〕不欺暗室：不做亏心事。
黄山谷曰：“诗不可凿空强作，待境而生，便自工耳。”此至言也！
陈抟曰：“优游之所，勿久恋；得志之地，勿再往。”此二语愈思愈有味。
邵子曰〔1〕：“《复》次《剥》，明治生于乱乎？《姤》次《夬》，明乱生于治乎？时哉！时哉！未有剥而不复，未有夬而不姤者。防乎其防，邦家其长，子孙其昌，是以圣人贵未然之防。”
富弼〔2〕字彦国，少有骂者如不闻。人曰：“骂汝！”彦国曰：“恐骂他人。”又曰：“呼姓名而骂，岂骂他人？”彦国曰：“天下岂无同姓名者乎？”告者大惭。
陆象山〔3〕曰：“名利如锦覆陷阱，使人贪而入其中，安有出头日子？”
魏柏乡〔4〕相国《希贤录》曰：“罗洪先作鼎元〔5〕时，外舅韩太朴趋告曰：‘喜吾婿干此大事！’罗面发赤，徐对曰：‘丈夫事业更有许大〔6〕在，此等三年一人，奚足为大事也！’”
注释
〔1〕“邵子曰”句：《复》《剥》《姤》《夬》，皆《周易》卦名。姤（g7u），相遇。夬（gu3i），分决。
〔2〕富弼：北宋名臣。
〔3〕陆象山：即陆九渊，宋代心学的开创者。
〔4〕魏柏乡：即魏裔介，清代顺治年间进士。官至保和殿大学士。
〔5〕罗洪先作鼎元：罗洪先，明代嘉靖年间进士，擅长阳明之学。鼎元：科举考试考中状元、榜眼或探花。
〔6〕许大：很多。
薛文清〔1〕曰：“多言最使人心志流荡，而气亦损；少言不惟养得德深，又养得气完。”
陈眉公〔2〕曰：“颐卦‘慎言语，节饮食’。然口之所入，其祸小；口之所出，其罪多。故鬼谷子云：‘口可以饮，不可以言。’”又曰：“圣人之言简，贤人之言明，众人之言多，小人之言妄。”
伊川先生〔3〕曰：“只观发言之平易躁妄，便见德之厚薄，所养之深浅。”见人论前辈之短，曰：“汝辈且取他长处。”
薛文清公曰：“在古人之后，议古人之失则易；处古人之位，为古人之事则难。此处不可不深省。”
注释
〔1〕薛文清：薛瑄，字德温。明代永乐年间进士。学宗程朱。
〔2〕陈眉公：陈继儒，字仲醇，号眉公。明代文学家和书画家，隐居昆山，专心为学、著述。
〔3〕伊川先生：指北宋大儒程颐。程颐，字正叔，世称伊川先生。
《四本堂座右编》〔1〕曰：“《太乙》《六壬》《奇门》此三部书，原本于《易》，但我辈知之，不可习。习之，损安静心。儿辈见之，尤不可习，习之，生务末〔2〕心。”
祝石林〔3〕曰：“身其金乎？世其冶乎？或得、或丧、或顺、或逆、或称、或讥、或憾、或怿〔4〕。无非锻炼我者。能受锻炼者益，不能受锻炼者损。”
注释
〔1〕《四本堂座右编》：清代朱潮远编撰。
〔2〕务末：舍本逐末。
〔3〕祝士林：祝世禄，号士林，万历十七年进士，书法家。
〔4〕怿：欢喜。
陆士衡〔1〕《豪士赋》云：“身危由于势过，而不知去势以求安；祸积由于宠盛，而不知辞宠以招福。”此富贵人之通病也。
东坡云：“吾借王参军地种菜，不及半亩，而吾与子过终年饱菜。夜半解酒，辄撷菜煮之。味含土膏，气饱霜露，虽粱肉不能过也。人生须底物〔2〕而乃更贪耶！”乃题其庐曰“安蔬”。坡公此言，浅近可味，读之令人增长道心。
李之彦〔3〕曰：“尝玩‘钱’字，旁上著一戈字，下著一戈字，真杀人之物也，然则两戈争贝，岂非贱乎？”
魏柏乡相国《希贤录》曰：“《嗜退庵语存》云：‘教人与用人正相反，用人当用其所长，教人当教其所短。’”
注释
〔1〕陆士衡：陆机，西晋吴郡人，字士衡。
〔2〕底物：何物。
〔3〕李之彦：宋代永嘉人，著《东谷所见》。
唐介〔1〕语诸子曰：“吾备位〔2〕政府，知无不言，桃李固未尝为汝等栽培，而荆棘则甚多矣！然汝等穷达莫不有命，惟自勉而已。”唐公此语乃深于阅历、看透人情而发，非一时愤懑之言也。可以陆氏《荒庄语》对照。
吕叔简〔3〕先生曰：“余行年五十，悟得五不争之味。”人问之，曰：“不与居积人争富；不与进取人争贵；不与矜节人〔4〕争名；不与简傲人争礼节；不与盛气人争是非。”
陈眉公曰：“醉人胆大，与酒融洽故也。人能与义命融洽，浩然之气自然充塞，何惧之有？”
注释
〔1〕唐介：宋代江陵人，宋神宗时官至参知政事。
〔2〕备位：居官的谦词。
〔3〕吕叔简：吕坤，明代万历年间进士。政治家，理学大儒。
〔4〕矜节人：持守名节之人。
明正统时，徐太医彪曰：“药性犹人也。为善千日不足，为恶一日有余。”正德末，吴太医杰曰：“调药性易，调自性难。”
刘元明〔1〕甚有吏能，历建康、山阴令，政为天下第一。傅翙〔2〕代为山阴，问元明曰：“愿以旧政告新令尹。”答曰：“我有奇术，卿家谱所不载。作令唯日食一升饭而不饮酒，此第一策。”此语见之魏柏乡相国《希贤录》中，其意蕴亦在可解可不解之间。虽居官之善，不止此一事，然此事未尝非居官之要领。服官久而阅历深者自知之。
薛文清曰：“静能制动，沉能制浮，缓能制急，宽能制褊，察其偏而矫之，则气质变。”
昔人云：“富贵原如传舍〔3〕，惟谦退谨慎之人得以久居。”身在富贵中者，当时诵此语。
注释
〔1〕刘元明：刘玄明，此处避康熙帝“玄烨”之讳。南北朝时期齐人，任山阴县令，有政绩。
〔2〕傅翙（huì）：南北朝人，官至骠骑谘议。翙，鸟飞的声音。
〔3〕传舍：客栈。
《嗜退庵语存》云：“《晋书》曰陶渊明读书不求甚解。盖以两汉以来，训诂盛行，拘牵繁碎，人溺于所闻。故超然真见，独契古初而晚废训诂。其泛览流观者，不过《周王传》《山海图》〔1〕而已。‘游好在六经’，岂真不求甚解者哉！”渊明之不求甚解，予心疑之，览嗜退庵此语，为之一快。
杨相国一清〔2〕曰：“当今为政之务，在省事不在多事；在守法不在变法；在安静不在纷扰；在宽简不在烦苛。”
陆放翁作《司马温公布被铭》曰：“公孙丞相布被〔3〕，人曰：‘诈！’司马丞相亦布被，人曰：‘俭！’布被，能也；使人曰‘俭’不曰‘诈’，不能也！”此语殊耐人思。
朱子曰：“宰相以得士为功，下士为难。而士之所守，乃以不自失为贵。”
罗豫章〔4〕曰：“君明，君之福；臣忠，臣之福。君明臣忠，则朝廷治安，得不谓之福乎？父慈，父之福；子孝，子之福。父慈子孝，则家道隆盛，得不谓之福乎？俗人以富贵为福，陋矣哉！”
注释
〔1〕《周王传》《山海图》：指《穆天子传》和《山海经》。
〔2〕杨相国一清：即杨一清，明代成化年间进士，官至陕西三边总制、华盖殿大学士。
〔3〕公孙丞相布被：出自《史记·公孙弘传》：“弘为步被，食不重肉。”公孙丞相，即公孙弘。布被，布制的被子。
〔4〕罗豫章：罗从彦，北宋儒者，人称豫章先生。
安阳许励斋曰：“吾道〔1〕甚大孔孟，单辞片语，皆足括二氏之精微而去其偏。”
明道先生〔2〕曰：“天地生物，各无不足之理。常思天下君臣、父子、兄弟、夫妇，有多少不尽分处！”吁，人生天壤间，三复斯言，宁不发深省哉！
陈眉公曰：“未用兵时，全要虚心用人；既用兵时，全要实心活人。”又曰：“医以生人，而庸工以之杀人；兵以杀人，而圣贤以之生人。”
或问阳明先生〔3〕：“用兵有术否？”曰：“用兵何术？但能养得此心不动，乃术耳！凡胜负之决，不待临阵而卜，只在此心动与不动之间。”
薛文清公曰：“当官不接异色人〔4〕最好。不止巫祝、尼媪〔5〕宜疏绝，至于匠艺之人，虽不可缺，当用之以时，不宜久留于家；与之亲狎，皆能变易听闻，簸弄是非。儒士固当礼接，亦有本非儒者，或假文辞、字画以谋进，一与之款洽，即堕其术中。如房琯〔6〕为相，因一琴工董庭兰〔7〕出入门下，依倚为非，遂为相业之玷〔8〕。若此至类，能审查疏绝，亦清心省事之一助。”薛公此语，切中富贵人之病。然此等事，习而不察者甚多，及觉悟而后悔亦已晚矣！
注释
〔1〕吾道：自己的学说。
〔2〕明道先生：北宋理学大儒程颢。
〔3〕阳明先生：明代大儒王阳明，心学集大成者。
〔4〕异色人：意指非主流人士。
〔5〕尼媪：尼姑。
〔6〕房琯：唐玄宗时期人，官至吏部尚书。
〔7〕董庭兰：唐玄宗时期的琴工，颇为房琯关照。
〔8〕玷：玷污、过失。
象山先生曰：“学者不长进，只是好己胜。出一言，做一事，便道全是。岂有此理！古人惟贵知过则改，见善则迁。今各执己是，被人点破便愕然，所以不如古人。”先生此言，乃天下学者之通病。若能不蹈〔1〕此病，则其天资识量过人远矣！倘见此而能省察悔悟，将来亦必有所成就。
古人云：“教子之道有五：静其性；广其志；养其材；鼓其气；攻其病〔2〕。废一不可。”
注释
〔1〕蹈：沾染。
〔2〕攻其病：批评其过失、错误。

[book_title]跋
跋一
《澄怀园语》四卷，皆圣贤精实切至之语，修齐治平之道，即于是乎在焉。
太保太夫子本其躬行心得，偶然流溢，可以觉世牖民〔1〕，非仅家庭义方之训已也。树德〔2〕伏诵之余，有深入心坎，欲言而不能者；有切中学者隐微深痼之疾，身亦有之而不觉者。有为公之实事，向所未知，今闻之而足以感发兴起者。闲谈风雅，亦堪为博物之资。非公之学、公之识、公之量俱臻之极〔3〕，不能有此语也。盖他人之语，语焉已耳。公之语，公之为人也，天下后世得读公此书者，岂曰小补之哉！
树德幸居阁下，平日既得亲炙〔4〕，公之格言至行，有在此书之外者，兹又得反复此书，复广益于曩所见闻之外，抑何幸也。第自愧学、识、量三者，与公藑〔5〕不相及，未能效法万一。然龙门〔6〕不云乎：“高山仰止，景行行止。虽不能至，心向往之。”今于公亦云。
乾隆丙寅〔7〕小春月，归安门下晚学生沈树德拜跋
注释
〔1〕觉世牖民：启发世人。
〔2〕树德：沈树德，清代中期人，著有《慈寿堂集》。
〔3〕臻之极：到达极致。
〔4〕亲炙：亲受教诲。
〔5〕藑（qíong）：藑茅，即旋花，一种蔓草。
〔6〕龙门：司马迁出生在龙门，此指司马迁。
〔7〕乾隆丙寅：1746年。
跋二
余既重梓张文端公《聪训斋语》二卷未竟，复得公子文和公《澄怀园语》一书，读之而叹世德相承，后先媲美之，不可及也。文和以宰相之子，生长华腴，乃能一秉庭训，百行修举，尤为古今来难能可贵。宜其接武黄扉〔1〕，蜚声东阁，当时以比范纯仁之继文正，韩忠彦之继魏公，如公者，诚无愧焉。至编中所述，虽寻常日用之端，皆至理名言所寓。有足与《聪训》互相发明者，有足与《聪训》并行不悖者。真人生之矩矱，家室之范围。习而察之，遵而行之，其有裨于持身涉世，正非浅鲜耳，因连类付梓，并志其大略云。
光绪二年〔2〕冬十一月　仁和葛元煦理斋〔3〕
注释
〔1〕黄扉：汉代的丞相、太尉和汉代以后的三公官署避用朱门，厅门涂为黄色，以区别于天子，称为“黄阁”或“黄扉”，后指宰相官署。
〔2〕光绪二年：1876年。
〔3〕仁和葛元煦理斋：葛元煦，清代仁和（今浙江省杭州）人，号理斋。藏书家。

        </div>
      </div>
    </div>
  </div>
</div>
<!--update:2025-08-30 10:06:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>