<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="编辑凡例,第一章　四言诗之发展与《三百篇》之结集,第二章　《楚辞》之兴起,第三章　伟大诗人之出现,第四章　乐府诗之发展,第五章　五七言诗之发展,第六章　五言诗之极盛,第七章　律诗之进展,第八章　唐诗之復古运动,第九章　诗歌之黄金时代,第十章　诗圣杜甫,第十一章　唐音之剧变,第十二章　新乐府之发展,第十三章　新乐府之极盛,第十四章　律诗之极盛,第十五章　晚唐诗,第十六章　西崑体及其反动,第十七章　元祐体与江西宗派,第十八章　宋诗之转变,第十九章　金元诗,第二十章　明诗之衰敝,第二十一章　清诗之復盛,第二十二">
<meta name="description" content="韵文史。龙沐勋(榆生)著。商务印书馆1934年初版,1935年再版。本书分上下两编。上编为“诗歌”,历述《诗经》、《楚辞》、《乐府诗》、五七言诗、唐宋诗、金元明清诗之发展过程,于唐宋尤为翔实。下编为“词曲”,分论词曲与音乐之关系;燕乐杂曲词之兴起与发展;令词在唐代之初步尝试及其在西蜀、南唐之发展,至北宋则趋于鼎盛;慢词之形成与词体之解放;正宗词派之建立;南宋词人之典雅化与咏物词之特盛;豪放词派在金朝之发展。继而则转入对元曲之论述,以后旁及昆曲,而杂剧、传奇非全部乐歌者则不予厘入。其论元明词,则以为日渐衰微">
<title>中国韵文史_龙榆生_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">中国韵文史</span> <br/>
          作者： <span class="inputVal" id="bkauthor">龙榆生</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,学术,完结</span> <br/>
          字数： <span class="inputVal" id="bknum">[book_length]109834</span> <br/>
          说明： <span class="inputVal" id="bkdec">韵文史。龙沐勋(榆生)著。商务印书馆1934年初版,1935年再版。本书分上下两编。上编为“诗歌”,历述《诗经》、《楚辞》、《乐府诗》、五七言诗、唐宋诗、金元明清诗之发展过程,于唐宋尤为翔实。下编为“词曲”,分论词曲与音乐之关系;燕乐杂曲词之兴起与发展;令词在唐代之初步尝试及其在西蜀、南唐之发展,至北宋则趋于鼎盛;慢词之形成与词体之解放;正宗词派之建立;南宋词人之典雅化与咏物词之特盛;豪放词派在金朝之发展。继而则转入对元曲之论述,以后旁及昆曲,而杂剧、传奇非全部乐歌者则不予厘入。其论元明词,则以为日渐衰微,至清而复兴,于浙西、常州二派论述尤详。书附录中国韵文简要书目,足资参考。此书着重阐发“一种体制之初起与音乐发生之密切关系”,以及各种体制之流变。继1927年陈钟凡《中国韵文通论》之后,该书为最早的韵文史之一,在学术界影响甚大,后之作者如梁启勋《中国韵文概论》、吴烈《中国韵文演变史》,鲜有出其右者。</span> <br/>
          封面： <span class="inputVal" id="bkimg">Z_11887.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]中国韵文史
[book_author]龙榆生
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,学术,完结
[book_length]109834
[book_dec]韵文史。龙沐勋(榆生)著。商务印书馆1934年初版,1935年再版。本书分上下两编。上编为“诗歌”,历述《诗经》、《楚辞》、《乐府诗》、五七言诗、唐宋诗、金元明清诗之发展过程,于唐宋尤为翔实。下编为“词曲”,分论词曲与音乐之关系;燕乐杂曲词之兴起与发展;令词在唐代之初步尝试及其在西蜀、南唐之发展,至北宋则趋于鼎盛;慢词之形成与词体之解放;正宗词派之建立;南宋词人之典雅化与咏物词之特盛;豪放词派在金朝之发展。继而则转入对元曲之论述,以后旁及昆曲,而杂剧、传奇非全部乐歌者则不予厘入。其论元明词,则以为日渐衰微,至清而复兴,于浙西、常州二派论述尤详。书附录中国韵文简要书目,足资参考。此书着重阐发“一种体制之初起与音乐发生之密切关系”,以及各种体制之流变。继1927年陈钟凡《中国韵文通论》之后,该书为最早的韵文史之一,在学术界影响甚大,后之作者如梁启勋《中国韵文概论》、吴烈《中国韵文演变史》,鲜有出其右者。
[book_img]Z_11887.jpg


[book_chapter]上篇 詩歌

[book_title]編輯凡例
一、本書分上下篇，以《詩經》、《楚辭》、樂府詩、五七言古近體詩爲一系，宋元以來詞曲爲一系。
一、本書以一種體制之初起與音樂發生密切關係者爲主，故“不歌而誦”之賦，與後來之駢文，概不述及。
一、雜劇傳奇，有唱有白，非全部樂歌，當别著《中國戲曲史》，兹亦從畧。
一、本書注重體裁之發展與流變，於作家行誼，多從省畧。
一、本書對於世行文學史，頗寓“補偏”之意，故稍詳於詞曲，而畧於詩歌。
一、本書引用他人之説，皆標明出處，不敢掠美。
一、本書成於倉卒，謬誤知所難免，尚望讀者隨時指正。

[book_title]第一章　四言詩之發展與《三百篇》之結集
詩歌伴音樂舞蹈而俱生，爲人類發抒情感之利器；世界各民族，其文學發展之程序，蓋未有早於詩歌者。《樂記》云：“民有血氣心知之性，而無哀樂喜怒之常，應感而動，然後心術形焉。”《漢書·藝文志》所謂“哀樂之心感，而歌詠之聲發”是也。《詩大序》更暢論其發達之原因云：“詩者，志之所之也。在心爲志，發言爲詩。情動於中而形於言，言之不足，故嗟嘆之，嗟嘆之不足，故永歌之，永歌之不足，不知手之舞之，足之蹈之。”蓋自人類語言開始以來，即有詩歌産生之可能性。沈約所謂：“雖虞夏以前，遺文不睹，禀氣懷靈，理或無異；然則歌詠所興，宜自生民始也。”（《宋書·謝靈運傳論》）
在昔文字之制作，未臻於完善，民間有所謳詠，亦僅口耳相傳。《三百篇》以前，所有作品，多出後人僞托，無可徵信，且付“闕如”。周代尚文，始立採詩之官。《漢書·食貨志》云：
孟春之月，羣居者將散，行人振木鐸徇於路以採詩；獻之大師，比其音律，以聞於天子。
此種制度，雖起自何王，終於何代，無可稽考；而《三百篇》中所包涵之三頌、二雅、十五國風，即以近人之考證言之，《周頌》爲周代初年作品，《商頌》爲宋詩，《魯頌》爲魯詩，二雅、十五國風，大抵皆作於周代；然論時代則至少亦五六百年，論地域則有雍、冀、豫、青、兗諸州之國，不有專司其事者爲之搜集整理，孰全著之竹帛，被諸管弦？且孔子既有“詩三百五篇，皆弦歌之，以求合韶武雅頌之音”（《史記·孔子世家》）之事，則《三百篇》之結集，殆出於周代之“大師”無疑。
《三百篇》雖間有雜言，如三言之“振振鷺，鷺於飛”，五言之“誰謂雀無角，何以穿我屋”，六言之“我姑酌彼金罍”，七言之“交交黄鳥止於桑”，九言之“泂酌彼行潦挹彼注兹”（摯虞《文章流别論》）。三五言調之“殷其雷，在南山之陽”，二四言調之“魚麗於罾，鱨鯊”，六七言調之“遭我乎峱之間兮，並驅從兩肩兮”（《藥園閒話》）之類，然率以四言爲主。其形式之由散趨整，亦足見其曾經潤色，匪盡里巷歌謡之真面。所謂“風”“雅”“頌”之區别，據《詩·大序》：
上以風化下，下以風刺上，主文而譎諫，言之者無罪，聞之者足以戒，故曰風。
雅者、正也，言王政所由廢興也。
頌者、美盛德之形容，以其成功告於神明者也。
朱熹《詩經集注序》則云：
凡詩之所謂風者，多出於里巷歌謡之作，所謂男女相與詠歌，各言其情者也。若夫雅頌之篇，則皆成周之世，朝廷郊廟樂歌之詞，其語和而莊，其義寬而密，其作者往往聖人之徒，固所以爲萬世法程而不可易者也。
近人則以“風”屬之民衆文學，“雅”屬之朝廷文學，“頌”屬之廟堂文學（陳鍾凡《中國韻文通論》）。而“風”有十五國：其周、召二南及王、豳、同出於周，邶、鄘並於衛，合之檜、魏、陳、齊、衛、唐、曹、鄭、秦，又各因其地勢風俗之不同，而異其風格。約而言之，秦地於《禹貢》時跨雍梁二州，詩風兼秦豳兩國，多言農桑衣食，車馬田狩之事。唐魏居河東，其民有先王遺教，君子深思，小人儉陋，故其詩皆思奢儉之中，念死生之慮。鄭土狹而險，山居谷汲，男女亟聚會，故其俗淫。衛地有桑間濮上之阻，男女亦亟聚會，聲色生焉，故俗稱鄭衛之音。齊居海濱，其詩舒緩（説詳《漢書·地理志》）。以人民生活狀況，反映於詩歌，其作風上之差别乃如此；而諸國風除助詞順各方之語氣，稍有變化外，其語言文字，仍歸一致；則風詩之曾經潤色，殆無可疑。
風詩既出於里巷歌謡，其作者多不可考。惟毛傳以《豳風》中之《七月》、《鴟鴞》、《東山》三篇爲周公旦作，其描寫技術，實較其他國風爲精進。吾人苟承認雅頌爲多出於士大夫之手，所有長篇巨製，與里巷歌謡，形式上截然殊致，則以《七月》等篇爲出周公手，庶幾近之。《七月》描寫農家生活，於嚴肅態度中，間出以詼諧。如：
春日遲遲，采蘩祁祁。女心傷悲，殆及公子同歸。
於雜叙家常瑣屑之内，着此富於情調之筆，與《東山》有異曲同工之妙，不得謂爲偶然。兹舉《東山》全篇如下，以見風詩之一斑：
我徂東山，慆慆不歸。我來自東，零雨其濛。我東曰歸，我心西悲。制彼裳衣，勿士行枚。蜎蜎者蠋，烝在桑野。敦彼獨宿，亦在車下。
我徂東山，慆慆不歸。我來自東，零雨其濛。果臝之實，亦施於宇。伊威在室，蠨蛸在户。町畽鹿場，熠耀宵行。不可畏也，伊可懷也。
我徂東山，慆慆不歸。我來自東，零雨其濛。鸛鳴于垤，婦嘆於室。灑掃穹窒，我征聿至。有敦瓜苦，烝在栗薪。自我不見，於今三年！
我徂東山，慆慆不歸。我來自東，零雨其濛。倉庚于飛，熠耀其羽。之子于歸，皇駁其馬。親結其縭，九十其儀。其新孔嘉，其舊如之何？
阮元謂：“三頌各章皆是舞容，故稱爲頌。若元以後戲曲，歌者舞者與樂器全動作也。風雅則但若南宋人之歌詞彈詞而已，不必鼓舞以應鏗鏘之節。”（《揅經室集·釋頌》）頌多用於郊廟祭祀，作者宜爲貴族，而技術往往劣於風雅。又如《周頌》中之《清廟》一章八句，《昊天有成命》一章七句，《時邁》一章十五句，皆全篇無韻（詳見顧炎武《詩本音》）。或謂風雅之用韻者，其聲促；頌不用韻，其聲緩（《韻文通論》引王國維説）。然在文學上之價值，頌固不逮風雅遠甚，以詩歌原以抒情爲主也。
大小雅有祝頌讚美之辭，有祭祀燕飲之詩，而其中最可注意者，厥爲史詩之發展。如大雅《生民》之美后稷，《公劉》之美公劉，《綿》之美大王，《皇矣》之美文王，《大明》之美武王，於姬周之先世史迹，描寫恒有動人之處。又如大雅《江漢》叙宣王命召虎征淮夷之事，《常武》叙宣王命皇父征淮徐之事，小雅《出車》叙厲王時南仲伐玁狁之事，《采芑》叙宣王時方叔伐荆蠻之事，《六月》叙宣王命尹吉甫征玁狁之事（參看陸侃如《詩史》上），並能將東遷以前之王室大事，加以鋪張之叙述。雖不足以躋身於世界著名史詩之林，而周代文學與武功之發展情形，於此足覘之矣。
《三百篇》爲周代詩歌之總匯，亦即中國純文學之總泉源。後來之抒情詩與叙事詩，咸由風雅導其先路。其在當世，《三百篇》並爲入樂之章，益以孔子之提倡，謂：“詩可以興，可以觀，可以羣，可以怨。”（《論語》）經數百年之醖釀，而詩歌有此大結集，不可謂非中國文學史上之無上光榮已！

[book_title]第二章　《楚辭》之興起
《詩經》十五國風，獨不及楚；楚聲之不同於中夏，其故可思。中國文學之南北分流，由來久矣！楚俗信巫而尚鬼（王逸説），又地險流急，人民生性狹隘（酈道元《水經注》）。故其發爲文學，多閎偉窈眇之思，調促而語長，又富於想象力。加以山川奇麗，文藻益彰；視北方之樸質無華，不可“同年而語”。稽之古籍，有楚康王時之楚譯《越人歌》：
今夕何夕兮，搴洲中流？今日何日兮，得與王子同舟？蒙羞被好兮，不訾詬耻。心幾煩而不絶兮，知得王子。山有木兮木有枝，心悦君兮君不知！（《説苑·善説篇》）
譯者之技術高明，令人想見楚人詩歌格調。語助用“兮”字，此在《三百篇》内，已多有之；特楚人於兩句中夾一“兮”字，句調較長，爲異於風詩作品耳。又如徐人歌誦延陵季子之辭：
延陵季子兮不忘故，脱千金之劍兮帶丘墓。（《新序·節士篇》）
句法亦畧同於《越人歌》。此楚文學形式上異於中原文學之一點也。
《論語·微子篇》載：楚狂接輿歌而過孔子曰：
鳳兮！鳳兮！何德之衰？往者不可諫，來者猶可追。已而！已而！今之從政者殆而！
《史記》引第三四句，作：“往者不可諫兮，來者猶可追也！”《莊子》引前四句則作：“鳳兮！鳳兮！何如德之衰也？來世不可待，往世不可追也！”二書所載不同，而較《論語》語末各增“也”字，便有往復丁寧之意。證之《離騷》多有此種句法，則《論語》所紀録，已稍失楚歌之語調。同時有《孺子歌》：
滄浪之水清兮，可以濯我纓。滄浪之水濁兮，可以濯我足。（《孟子·離婁篇》）
則又句調近於《徐人歌》，而與後來之《九歌》同一軸杼者也。
《楚辭》至《九歌》出現，始正式建立一種新興文學。漢王逸云：“昔楚國南郢之邑，沅、湘之間，其俗信鬼而好祠。其祠必作歌樂鼓舞，以樂諸神。屈原放逐，竄伏其域，懷憂苦毒，愁思沸鬱，出見俗人祭祀之禮，歌舞之樂，其詞鄙陋，因爲作《九歌》之曲。”（《楚辭章句》）以《九歌》爲“屈原之所作”，後人已多疑之。宋朱熹謂：“荆蠻陋俗，詞既鄙俚，而其陰陽人鬼之間，又不能無褻慢荒淫之雜。原既放逐，見而感之，故頗爲更定其詞，去其泰甚。”（《楚辭集注》）此雖臆説，而以《九歌》曾經屈原修改潤飾，殆無可疑。《九歌》本爲民間祠神之曲，而其形式除每句皆夾“兮”字，爲楚國歌辭之普遍句法外，絶少其他方言俗語，厠雜其間；而且文采斐然，未見“其詞鄙陋”；非富有文學修養之人加以潤色，不能及此。屈原受《九歌》影響，以作《離騷》；《九歌》經原修改，而益增其聲價；兩者有連帶關係，亦不必多所懷疑也。
近人王國維稱：“周禮既廢，巫風大興；楚、越之間，其風尤盛。”（《宋元戲曲史》）證之王逸所謂：“其祠必作歌樂鼓舞以樂諸神”，知當時楚、越之巫，必兼歌舞，而自有一種祠神歌曲，别成腔調。所傳《九歌》之作，或原依其腔調而爲之制詞，或本有歌詞而原爲之藻飾，現已無從斷定。而在音節上，與風格上，顯帶沅湘民間歌曲之濃厚色彩，則可斷言也。
《九歌》爲沅湘間祠神之曲，有《東皇太一》、《雲中君》、《湘君》、《湘夫人》、《大司命》、《少司命》、《東君》、《河伯》、《山鬼》、《國殤》、《禮魂》等十一篇。古人以“九”爲數之極，其後宋玉亦作《九辯》，非必其數爲九篇也。
《九歌》用之“樂神”，而多爲男女慕悦之詞，此自民歌之本色。論其描寫技術，或清麗纏綿，或幽窈奇幻。例如《湘君》：
君不行兮夷猶，蹇誰留兮中洲？美要眇兮宜修。令沅湘兮無波，使江水兮安流。望夫君兮未來，吹參差兮誰思？
《湘夫人》：
帝子降兮北渚，目眇眇兮愁予。裊裊兮秋風，洞庭波兮木葉下。
《少司命》：
秋蘭兮青青，緑葉兮紫莖。滿堂兮美人，忽獨與余兮目成。入不言兮出不辭，乘回風兮載雲旗。悲莫悲兮生别離，樂莫樂兮新相知。荷衣兮蕙帶，倏而來兮忽而逝。夕宿兮帝郊，君誰須兮雲之際？與女游兮九河，衝風至兮水揚波。與女沐兮咸池，晞女發兮陽之阿。望美人兮未來，臨風怳兮浩歌。
《山鬼》：
若有人兮山之阿，被薜荔兮帶女蘿。既含睇兮又宜笑，子慕予兮善窈窕……山中人兮芳杜若，飲石泉兮蔭松柏，君思我兮然疑作。雷填填兮雨冥冥，猿啾啾兮狖夜鳴。風颯颯兮木蕭蕭，思公子兮徒離憂！
較之十五國風，無論技術上、風調上，皆有顯著之進步。南人情緒複雜，又善懷多感，而出以促節繁音，爲詩歌中别開生面，宜其影響後來者至深也。
《國殤》一篇，慷慨雄强，表現三湘民族之猛摯熱烈性格；與其他諸作，又不同風；於此不能不嘆楚才之可寶矣！迻録如下：
操吴戈兮被犀甲，車錯轂兮短兵接。旌蔽日兮敵若雲，矢交墜兮士争先。凌余陣兮躐余行，左驂殪兮右刃傷。霾兩輪兮縶四馬，援玉枹兮擊鳴鼓，天時墜兮威靈怒，嚴殺盡兮棄原野。出不入兮往不反，平原忽兮路超遠。帶長劍兮挾秦弓，首身離兮心不懲。誠既勇兮又以武，終剛强兮不可凌。身既死兮神以靈，魂魄毅兮爲鬼雄。

[book_title]第三章　偉大詩人之出現
中國古無文學專家，有之，自楚人屈原始。
屈原名平，楚之同姓，爲楚懷王左徒。博聞强志，明於治亂，嫻於辭令。初爲王所信任。既以上官大夫與之同列争寵，而心害其能。原因讒被疏，故憂愁幽思而作《離騷》（詳《史記·屈原列傳》）。是時秦昭王使張儀譎詐懷王，令絶齊交；又使誘楚，請與俱會武關；遂脅與俱歸，拘留不遣，卒客死於秦。其子襄王，復用讒言，遷屈原於江南。屈原放在草野，復作《九章》，援天引聖以自證明，終不見省；不忍以清白久居濁世，遂赴汨淵自沉而死（王逸《離騷章句》）。原被放時之往來蹤迹，畧見於《哀郢》、《涉江》、《懷沙》諸篇。東行發郢都，遵江夏，過夏首，南上洞庭，順江東下，東至夏浦，又東至於陵陽。南行由鄂渚至洞庭，自洞庭西南溯沅江，復自枉渚溯沅至辰陽，入溆浦（參看陳鍾凡《中國韻文通論》）。在此遷流轉徙，不忘欲返之時，怨悱幽憂，不得已而從事於文學之創作，以表現其熱烈純潔之情感，而成其爲偉大作家。司馬遷云：“昔西伯拘羑里，演《周易》；孔子厄陳蔡，作《春秋》；屈原放逐，著《離騷》。”（《史記·自序》）所謂“意有所鬱結”，不得不思所以發泄之；而屈原特從文學方面發展，遂爲百世詞人開此光榮之局耳。
《漢書·藝文志》著録《屈原賦》二十五篇，而傳説紛紛，篇目難定。要以《離騷》一篇，爲原之最偉大作品。梁劉勰云：“自風雅寢聲，莫或抽緒；奇文鬱起，其《離騷》哉？”（《文心雕龍》）司馬遷稱：“《國風》好色而不淫，《小雅》怨悱而不亂。若《離騷》者，可謂兼之。其文約，其辭微，其志潔，其行廉，其稱文小而其指極大，舉類邇而見義遠。其志潔，故其稱物芳；其行廉，故死而不容自疏；濯淖污泥之中，蟬蜕於濁穢，以浮游塵埃之外；不獲世之滋垢，皭然泥而不滓者也。推此志也，雖與日月争光可也。”（《屈原列傳》）《離騷》爲原全部人格之表現，宜其爲萬代詞人之宗矣。
在屈原未起之前，楚國已有祠神之曲；原受其影響，於音節、格調方面，不能無所規摹；已詳前章，兹不更贅。近人梁啓超稱：“屈原性格誠爲積極的，而與中國人好中庸之國民性最相反也。而其所以能成爲千古獨步之大文學家，亦即以此。彼以一身同時含有矛盾兩極之思想；彼對於現社會極端的戀愛，又極端的厭惡。彼有冰冷的頭腦，能剖析哲理；又有滚熱的感情，終日自煎自焚。彼絶不肯同化於惡社會，其力又不能化社會，故終其身與惡社會鬥，最後力竭而自殺。彼兩種矛盾惟日日交戰於胸中，結果所産煩悶至於爲自身所不能擔荷而自殺。彼之自殺，實其個性最猛烈最純潔之全部表現。非有此奇特之個性，不能産此文學，亦惟以最後一死，能使其人格與文學永不死也。”（《楚辭解題》）由梁氏之言以讀《離騷》，知屈原以偉大之人格，乃能發爲偉大之文學；而偉大之文學，必爲高尚熱烈情感之表現，可無疑已！
《離騷》長至二千四百九十字，開中國詩歌未有之局。其“眷顧楚國，繫心懷王，不忘欲反”，蓋純以積極精神，圖謀國家之福利，又不肯同流合污，以自取容。篇中最足表現其熱情，有如下列一段：
惟夫黨人之偷樂兮，路幽昧以險隘。豈余身之憚殃兮？恐皇輿之敗績。忽奔走以先後兮，及前王之踵武。荃不察余之中情兮，反信讒而 怒！余固知謇謇之爲患兮，忍而不能舍也！指九天以爲正兮，夫唯靈修之故也！曰黄昏以爲期兮，羌中道而改路。初既與余成言兮，後悔遁而有他。余既不難夫離别兮，傷靈修之數化！余既滋蘭之九畹兮，又樹蕙之百畝。畦留夷與揭車兮，雜杜衡與芳芷。冀枝葉之峻茂兮，願竢時乎吾將刈。雖萎絶其亦何傷兮？哀衆芳之蕪穢。衆皆競進以貪婪兮，憑不厭乎求索。羌内恕己以量人兮，各興心而嫉妒。忽馳騖以追逐兮，非余心之所急。老冉冉其將至兮，恐修名之不立！朝飲木蘭之墜露兮，夕餐秋菊之落英。苟余情其信姱以練要兮，長顑頷亦何傷？擥木根以結茝兮，貫薜荔之落蕊。矯菌桂以紉蕙兮，索胡繩之纚纚。謇吾法夫前修兮，非世俗之所服。雖不周於今之人兮，願依彭咸之遺則。長太息以掩涕兮，哀民生之多艱！余雖好修姱以鞿羈兮，謇朝誶而夕替。既替余以蕙纕兮，又申之以攬茝。亦余心之所善兮，雖九死其猶未悔。怨靈修之浩蕩兮，終不察夫民心！衆女嫉余之蛾眉兮，謡諑謂余以善淫。固時俗之工巧兮，偭規矩而改錯。背繩墨以追曲兮，競周容以爲度。忳鬱邑余侘傺兮，吾獨窮困乎此時也！寧溘死以流亡兮，余不忍爲此態也！
“信而見疑，忠而被謗”，原亦自知其不能容於濁世；而自顧此身之皎潔，猶思有以感化人羣，瞻顧徘徊，不能自已。既悲煢獨，乃擬“就重華（舜也）而陳詞”，又幻想“溘埃風而上征”，借以脱離現實。終之以“陟昇皇之赫戲兮，忽臨睨夫舊鄉；僕夫悲余馬懷兮，蜷局顧而不行”。入世既有所不能，出世又有所不忍；乃不得不出於最後之決絶：
已矣哉！國無人，莫我知兮！又何懷乎故都？既莫足與爲美政兮，吾將從彭咸之所居。
原不忍以“皓皓之白，而蒙世俗之塵埃”（《漁父》），於決絶之詞猶復不忘“美政”。其獻身社會，至不惜以體魄殉之，此志真可“與日月争光”，精神不死矣。
《離騷》雖不必能被管弦，與《詩經》同爲入樂之作，而其格局本出於祠神之曲，與“不歌而誦”之賦體殊科。後來入樂之詩，與一切歌詞，莫不受其影響；宋沈約所謂：“原其飆流所始，莫不同祖《風》《騷》”（《宋書·謝靈運傳論》）者是也。
屈原既死之後，楚有宋玉、唐勒、景差之徒，皆好辭而以賦見稱。（《史記》）司馬遷以“辭”與“賦”對舉，是辭賦固自有别也。玉作《九辯》，尚爲《騷》體之遺，而加以變化者；所以後來又有“屈宋”之稱也。録首章如下：
悲哉！秋之爲氣也！蕭瑟兮草木摇落而變衰，憭栗兮若在遠行，登山臨水兮送將歸。泬寥兮天高而氣清， 兮收潦而水清。憯淒增欷兮，薄寒之中人。愴怳懭悢兮，去故而就新。坎廪兮貧士失職而志不平，廓落兮羇旅而無友生，惆悵兮而私自憐。燕翩翩其辭歸兮，蟬 漠而無聲。雁廱廱而南游兮，鵾鷄啁哳而悲鳴。獨申旦而不寐兮，哀蟋蟀之宵征。時亹亹而過中兮，蹇淹留而無成！

[book_title]第四章　樂府詩之發展
周秦以後，直接《三百篇》之系統者，爲樂府詩。蓋自周衰雅頌寢聲，歌詠不作；直至漢興，高祖自爲《大風》之歌，唐山夫人又造《房中祠樂》，而後詩歌乃有復興之勢。武帝“立樂府，采詩夜誦，有趙、代、秦、楚之謳，以李延年爲協律都尉。多舉司馬相如等數十人，造爲詩賦，畧論律吕，以合八音之調，作十九章之歌”（《漢書·禮樂志》）。樂府既有專司，而樂府詩之名，因之以起。據鄭樵著録，樂府詩之出自漢代製作者，有漢《短簫鐃歌》、漢《鞞舞歌》、《胡角曲》、《相和歌》、《相和歌吟嘆曲》、《相和歌四弦曲》、《相和歌平調曲》、《相和歌清調曲》、《相和歌瑟調曲》、《相和歌楚調曲》、漢武帝《郊祀之歌》、班固《東都五詩》、漢《三侯之章》、漢《房中祠樂》等十四類（詳見《通志·樂畧》）；而作者時代之先後，不易證明。惟唐山夫人之《房中祠樂》，産生最早。《郊祀歌》大抵出於鄒陽、司馬相如諸人之手（用梁啓超、陸侃如説），與《房中樂》並多用四言，而時有三字句及長短句，兼摹騷體（如《郊祀歌》中之《天門》一章是），是蓋合詩騷而别開面目者，《禮樂志》所謂：“高祖樂楚聲，故《房中樂》楚聲也。”《相和歌》中之可確定爲西漢作品者，惟《薤露》、《蒿里》二曲。《古今注》云：
《薤露》、《蒿里》，並喪歌也，本出田横門人。横自殺，門人傷之，爲作悲歌，言人命奄忽，如薤上之露，易晞滅也。亦謂人死魂魄歸於蒿里。至漢武帝時，李延年分爲二曲，使挽柩者歌之。
此采民間歌曲以入樂府之可考者也。他如《宋書·樂志》所稱：“漢世街陌謡謳，《江南可采蓮》、《烏生八九子》、《白頭吟》之屬”，果出於東漢抑西漢？竟不可知。其民間歌曲之愴惻動人者，則有《相和歌》中之《箜篌引》：
公無渡河！公竟渡河！渡河而死，當奈公何！
《清商瑟調曲》中之《孤子生行》：
……愴愴履霜，中多蒺藜。拔斷蒺藜，腸肉中愴欲悲。淚下渫渫，清涕累累。
並極淒慘沉痛，沈德潛所稱：“淚痕血點結綴而成”（《古詩源》）。至《大曲》中之《艷歌羅敷行》：
日出東南隅，照我秦氏樓。秦氏有好女，自名爲羅敷。……行者見羅敷，下擔捋髭鬚。少年見羅敷，脱帽著帩頭。耕者忘其犂，鋤者忘其鋤。來歸相怨怒，但坐觀羅敷。
則又風光旖旎，細膩動人。樂府詩之出於貴族或民間者，固自殊其風趣也。
漢樂府中之鼓吹曲，大抵由於外國樂之影響。郭茂倩引劉瓛《定軍禮》云：“《鼓吹》，未知其始也。漢班壹雄朔野而有之矣。鳴笳以和簫聲，非八音也。”（《樂府詩集》）今所傳有《短簫鐃歌》十八曲，並爲長短句，而或以爲“聲辭艷相雜，不復可分”。其間有抒情之《風》詩，亦有近於《雅》《頌》者。其情詩之最佳者，如《上邪》：
我欲與君相知，長命無絶衰。山無陵，江水爲竭，冬雷震震，夏雨雪，天地合，乃敢與君絶。
雄强横絶之態度，乃不似中夏民族口吻。其《戰城南》：
爲我謂烏：“且爲客豪。野死諒不葬，腐肉安能去子逃？”
則非戰歌之最沉痛者也。
東漢作者，據郭茂倩所録《雜曲》，有馬瑗之《武溪深行》、傅毅之《冉冉孤生竹行》、張衡之《同聲歌》、辛延年之《羽林郎》、宋子侯之《董嬌饒》、繁欽之《定情詩》，而無名氏之作，亦復不少。張衡、傅毅，並用五言；以五言入樂章，則知五言詩之起源，蓋至遲亦當萌芽於西漢矣。
魏代曹氏父子，所制樂府特多。就《昭明文選》所録，武帝有《短歌行》、《苦寒行》，文帝有《燕歌行》、《善哉行》，曹植有《箜篌引》、《美女篇》、《白馬篇》、《名都篇》。其著録於《樂府詩集》及《宋書·樂志》者，尤不可勝數。然“或述酣宴，或傷羈戍，志不出於淫蕩，辭不離於哀思，雖三調之正聲，實韶夏之鄭曲”（《文心雕龍·樂府》），且開南朝仿作樂府之漸，故文學史家不取焉。
魏晋而後，南北分疆，南朝之《清商曲》，北朝之《横吹曲》，續出民歌甚富，又爲樂府詩放一異彩。南朝樂府，多出於晋宋之間，而又别其出於江南者爲《吴聲歌曲》，出於荆、郢、樊、鄧之間，而其聲節送和，與吴歌異者爲《西曲》（《樂府詩集》）。北朝以異族進據中原，吹笳鳴角之雄風，乃爲詩歌别闢境界。大抵南主温馨軟媚，北尚坦直雄强，以民族性之不同，各極其致，此南北樂府之大較也。
南朝樂府之有主名者，有晋沈玩之《前溪歌》、王厥之《長史變歌》、王獻之之《桃葉歌》、王珉之《團扇歌》、宋汝南王之《碧玉歌》（並見《宋書·樂志》及《樂府詩集》）。其民歌之最流行者，則有《子夜歌》、《華山畿》、《讀曲歌》之屬，每種各數十曲，作者非一人。其特點，喜以諧音之字雙關，如以“絲”諧相思之“思”，“芙蓉”諧“夫容”，“蓮”諧“憐”，“藕”諧配偶之“偶”，“碑”諧“悲”，“蹄”“題”諧“啼”之類，遽數不能悉終。《吴歌》並言兒女之情，“其始皆徒歌，既而被之管弦”（《晋書·樂志》），亦靡靡之音也。然如《子夜歌》：
宿昔不梳頭，絲髮被兩肩。腕伸郎膝上，何處不可憐。
始欲識郎時，兩心望如一。理絲入殘機，何悟不成匹！
《讀曲歌》：
自從别郎後，卧宿頭不舉。飛龍落藥店，骨出只爲汝！
思歡不得來，抱被空中語。月没星不亮，持底明儂緒？
《華山畿》：
華山畿！君既爲儂死，獨生爲誰施？歡若見憐時，棺木爲儂開。
未敢便相許。夜聞儂家論，不持儂與汝。
奈何許！天下人何限，慊慊只爲汝！
後者情尤濃摯專一，未可以“鄭聲”目之。西曲有《石城樂》、《烏夜啼》、《莫愁樂》、《襄陽樂》、《懊儂歌》之屬，多寫别離之苦。如《莫愁樂》：
聞歡下揚州，相送楚山頭。探手抱腰看，江水斷不流。
《懊儂歌》：
江陵去揚州，三千三百里。已行一千三，所有二千在。
並以極樸拙之語出之，而深情自見，此南朝樂府所以爲善道兒女之情也。
北朝樂府有《企喻歌》、《琅琊王歌》、《紫騮馬歌》、《地驅樂歌》、《隴頭流水歌》、《隔谷歌》、《捉搦歌》、《折楊柳歌》之屬，或叙邊塞之苦，或言男女之情，並極坦率雄强，與南人殊致。其言邊塞之苦者，如《隴頭歌辭》：
隴頭流水，流離山下。念吾一身，飄然曠野！
朝發欣城，暮宿隴頭。寒不能語，舌卷入喉。
隴頭流水，鳴聲嗚咽。遥望秦川，心肝斷絶。
言兒女之情者，如《地驅樂歌辭》：
側側力力，念君無極。枕郎左臂，隨郎轉側。
摩捋郎鬚，看郎顔色。郎不念女，不可與力。
《捉搦歌》：
誰家女子能行步，反著裌襌後裙露。
天生男女共一處，願得兩個成翁嫗。
黄桑柘屐蒲子履，中央有絲兩頭繫。
小時憐母大憐婿，何不早嫁論家計？
快人快語，不似江南女兒之扭捏作嬌羞態。至表現北人尚武精神者，則有《琅琊王歌》：
新買五尺刀，懸著中梁柱。一日三摩娑，劇於十五女。
愛刀劇於少女，可見北人性格之一斑。中國文學，往往受外族之影響，而起劇烈變化，此亦其例證已。
此外南朝樂府有《孔雀東南飛》，北朝樂府有《木蘭詩》，並爲偉製，合當補述。《孔雀東南飛》，據徐陵《玉臺新詠》，謂是建安時人爲廬江府小吏焦仲卿妻作；郭茂倩編入《雜曲歌辭》。近人多認爲出於南朝，在長篇叙事詩中，實開中國詩壇未有之境。陸侃如謂恐受《佛本行經》及《佛所行贊經》之影響（詳《詩史·樂府時代》），理或然歟？《木蘭詩》，郭茂倩編入《横吹曲辭》，關於作者時代問題，近人亦多争論，而詩中兩言“可汗”，又有“燕山”“黑山”之語，殆爲北朝作品無疑。
樂府詩産生於漢代，而極其致於南北朝。自後雖隋唐諸詩人，迭有仿作，然皆不復入樂，僅能躋於五七言詩之林矣。

[book_title]第五章　五七言詩之發展
五七言詩出於漢代之歌謡，久乃脱離音樂，而爲文人發抒情感之重要體制。其起源不可詳考，以意測之，其《詩經》與《楚辭》合流後之自然産物乎？鍾嶸謂：“逮漢李陵，始著五言之目。”（《詩品》）而世傳蘇、李贈答之詩，劉勰已疑之（説詳《文心雕龍·明詩》）。至《古詩十九首》，徐陵《玉臺新詠》著録其中八首爲枚乘作，李善注《文選》，亦謂：“疑不能明。”近人辯證甚多，“此體之興，必不在景武之世”（錢大昕《十駕齋養新録》），殆已成定讞矣。
漢樂府如《清商曲》中之《飲馬行》，《雜曲》中之《冉冉孤生竹行》，多用五言，而不詳其年代。惟《漢書·五行志》所載成帝時童謡：
邪徑敗良田，讒口亂善人。桂樹華不實，黄雀巢其顛。昔爲人所羨，今爲人所憐。
足爲五言詩産生於西漢時之證。比此而推，則漢樂府中之《清商曲辭》，未必悉爲東漢作品。又《漢書》載永始、元延間（成帝時）《尹賞歌》：
安所求子死？桓東少年場。生時諒不謹，枯骨復何葬？
《後漢書》載光武時《涼州歌》：
游子常苦貧，力子天所富。寧見乳虎穴，不入冀府奇。
並爲不知名之作者所爲，而適足證明西漢末年，爲五言詩之草創時代（參看鄭振鐸《中國文學史》第一册）。其時雖未爲文人所採用，而其體已大行於民間。至東漢則有班固（字孟堅，扶風人）之《詠史》、蔡邕（字伯喈，陳留人）之《翠鳥》、秦嘉（字士會，隴西人）之《贈婦》、酈炎（字文勝，范陽人）之《見志》，並以五言爲詩；而蔡琰（字文姬，邕女）没於匈奴，備遭喪亂流離之慘，還國之後，作《悲憤》以寫經歷情形，爲長五百餘字之叙事詩，語多沉痛。五言詩之進展，得此女作家，以下開建安之盛，亦至堪誇耀之事已。
七言詩之起源，舊説謂始於漢武帝時之《柏梁聯句》，顧炎武已駁斥之（説詳《日知録》二一）。漢初好楚聲，楚歌多七字爲句；如項羽之《垓下歌》，高祖之《大風歌》，苟去其“兮”字，或易“兮”字爲他字，即成七言詩體；而其演變之迹，可於張衡（字平子，南陽人）之《四愁》覘之：
我所思兮在雁門，欲往從之雪紛紛，側身北望淚沾巾。美人贈我錦綉段，何以報之青玉案。路遠莫致倚增嘆，何爲懷憂心煩惋？
至魏文帝之《燕歌行》，則脱盡楚調，而七言詩之體格，乃純粹獨立。五七言詩之發展，蓋以建安之際，爲最大樞紐矣。
建安（漢獻帝年號）之世，曹氏父子（武帝操字孟德，文帝丕字子桓）並好文學；而又有孔融（字文舉，魯國人）、陳琳（字孔璋，廣陵人）、王粲（字仲宣，山陽人）、徐幹（字偉長，北海人）、阮瑀（字元瑜，陳留人）、應玚（字仲璉，汝南人）、劉楨（字公幹，東平人），號稱“建安七子”，爲之輔翼；追隨談讌，飲酒賦詩，相互觀摩，而專家以出。武帝英雄本色，氣韻沉雄；文帝婉約風流，稍欠魄力；三曹之傑，端推陳王（曹植字子建）。七子之中，文帝獨稱劉楨，謂“其五言詩妙絶當時”（《魏志》注引丕與吴質書），後世遂以楨與陳王並稱，有“曹劉”之目。實則差堪與陳王比肩者，惟一王粲。粲之《七哀詩》：
……出門無所見，白骨蔽平原。路有饑婦人，抱子棄草間。顧聞號泣聲，揮涕獨不還。“未知身死處，何能兩相完！”驅馬棄之去，不忍聽此言。
實開杜甫一派傷亂詩之先路。次則陳琳之《飲馬長城窟行》：
飲馬長城窟，水寒傷馬骨。往謂長城吏：“慎莫羈留太原卒。官作自有程，舉筑諧汝聲。男兒寧當格鬥死，何能怫鬱築長城！”長城何連連，連連三千里。邊城多健少，内舍多寡婦。作書與内舍：“便嫁莫留住！善事新姑嫜，時時念我故夫子！”報書往邊地：“君今出語一何鄙？……生男慎莫舉，生女哺用脯。君獨不見長城下，死人骸骨相撑拄！……”
激昂沉痛，亦爲唐人新樂府導其先河。至陳王以貴公子見忌於兄（丕），遠徙他鄉，鬱鬱以死。其天才超絶，而處境不堪，發爲詩歌，纏綿悱惻，其代表作如《贈白馬王彪》一首，尤極千回百折，抑掩悲涼之致。五言詩至此，已漸造極登峯。鍾嶸評爲“骨氣奇高，詞彩華茂，情兼雅怨，體被文質”（《詩品》），不爲溢美矣。

[book_title]第六章　五言詩之極盛
自建安而後，宋齊以還，爲五言詩之極盛時期。綜厥源流，約有四變：
當魏晋易代之際，阮籍（字嗣宗，陳留尉氏人）自放於酒，猖狂憂憤，一發於五言詩。作《詠懷》八十餘篇，或悼宗國將亡，權姦得志；或直抒己志，慷慨自傷（説詳陳沆《詩比興箋》）。特以“身事亂朝，常恐遇禍，因兹發詠，故每有憂生之嗟，雖事在刺譏，而文多隱避”（顔延年《詠懷詩注》）。然其悲壯熱烈之抱負，固自充溢於字裏行間。例如：
炎光延萬里，洪川蕩湍瀨。彎弓掛扶桑，長劍倚天外。泰山成砥礪，黄河爲裳帶。視彼莊周子，榮枯何足賴？捐身棄中野，烏鳶作患害。豈若雄傑士，功名從此大？
風骨高騫，曠世無匹！元好問稱其“縱横詩筆見高情，何物能澆塊壘平？老阮不狂誰會得？出門一笑大江横”（《論詩絶句》）。可想其權奇磊落之韻度，又不僅“阮旨遥深”（《文心雕龍》）而已。
魏代玄學盛行，影響及於文學。劉勰所謂：“正始（《魏志》“齊王芳改元正始”）明道，詩雜僊心，何晏之徒，率多浮淺。”（《文心雕龍·明詩》）流波所被，兩晋猶扇玄風，競爲説理之詩，絶少抒情之作。所謂“太康（晋武帝年號）文學”之代表作者，“三張”（張載、張協、張亢）、“二陸”（陸機、陸雲）、“兩潘”（潘岳、潘尼）、“一左”（左思），爲時所稱，然視阮籍《詠懷》，皆望塵莫及。東晋惟劉琨（字越石，中山魏昌人）仗清剛之氣，郭璞（字景純，河東人）用俊上之才，一掃虚談，卓然有所建樹。然總論晋代詩壇，終以“理過其辭，淡乎寡味”（《詩品》）者，爲佔最多數矣。
晋宋之間，得一陶潜（字淵明，潯陽柴桑人），爲詩家開田園一派，鍾嶸《詩品》推爲“古今隱逸詩人之宗”。然陶詩亦分沖淡悲憤二種，如《讀山海經》之類，大抵寄慨無端，所謂“定哀微詞，莊辛隱語”（《詩比興箋》），與嗣宗《詠懷》，同其旨趣。特影響後來最大者，厥惟田園寄興之作耳。兹舉《飲酒》一首如下：
結廬在人境，而無車馬喧。問君何能爾？心遠地自偏。採菊東籬下，悠然見南山。山氣日夕佳，飛鳥相與還。此中有真意，欲辨已忘言。
後來如唐之韋應物、儲光羲，宋之蘇軾輩，皆心摹手追，而不能幾及。信乎其高曠之懷，渺不可攀矣！
降逮宋氏，顔（延之字延年，琅琊臨沂人）謝（靈運，陳郡陽夏人）騰聲。鍾嶸《詩品》稱：“元嘉（宋武帝年號）中，有謝靈運才高詞盛，富艷難蹤，固已含跨劉、郭，陵轢潘、左。故知陳思（曹植）爲建安之傑，公幹、仲宣爲輔；陸機爲太康之英，安仁（潘岳）、景陽（張協）爲輔；謝客爲元嘉之雄，顔延年爲輔；斯皆五言之冠冕，文詞之命世也。”近人論詩，有元祐、元和、元嘉三關之説（沈曾植與金蓉鏡書，見《東方雜志》所載王蘧常著《沈寐叟先生年譜》），而元嘉之代表作者爲顔謝。湯惠休嘗評二家詩云“謝詩如出水芙蓉，顔詩似鏤金錯采”；沈約亦稱“靈運之興會飆舉，延年之體裁明密”（《宋書·謝靈運傳論》）；然二家皆工於纂組，所謂“清水出芙蓉，天然去雕飾”者，靈運猶不足以當之。惟詩至元嘉，玄風漸歇；鍾嶸所謂“老莊告退，而山水方滋”（《詩品》）；靈運實開詩界模山範水之宗；雖有時兼談玄理，而刻畫自然景象者，實佔多數，此五言詩之一大變也。後來寫景之作，皆不能出其範圍。繼靈運而起者，有鮑照（字明遠）、謝惠連（靈運族弟），而照嘗擬古樂府，甚遒麗，亦“善制形容寫物之詞”（《詩品》），杜甫所稱“俊逸鮑參軍”也。南齊謝朓（字玄暉，陳郡陽夏人），善爲寫景之詩，與靈運同稱“二謝”。兹爲各舉一首，以見二家之風格：
從斤竹澗越嶺溪行 謝靈運
猿鳴誠知曙，谷幽光未顯。岩下雲方合，花上露猶泫。逶迤傍隈隩，迢遞陟陘峴。過澗既厲急，登棧亦陵緬。川渚屢逕復，乘流玩回轉。蘋萍泛沉深，菰蒲冒清淺。企石挹飛泉，攀林擿葉卷。想見山阿人，薜蘿若在眼。握蘭勤徒結，折麻心莫展。情用賞爲美，事昧竟誰辨？觀此遺物慮，一悟得所遣。
晚登三山還望京邑 謝　朓
灞涘望長安，河陽視京縣。白日麗飛甍，參差皆可見。餘霞散成綺，澄江静如練。喧鳥覆春洲，雜英滿芳甸。去矣方滯淫，懷哉罷歡宴。佳期悵何許？淚下如流霰。有情知望鄉，誰能鬒不變！
自漢末至此，五言詩之進展，舉凡抒情、説理、田園、山水之作，無不燦然大備。迨齊、梁新體詩出，而古意盪然；沈約、王融，倡聲病之説，遂啓律詩之漸。所謂五言古體詩，乃暫消歇於宋齊之間矣。

[book_title]第七章　律詩之進展
“律詩”一稱“近體詩”，又稱“今體詩”，蓋與“古體”爲對待名詞；萌蘖於齊、梁，而大成於唐之沈（佺期）、宋（之問）。其體嚴對偶，拘平仄，有一定之法式，不可或逾。有諧協之音，與整齊之美，於詩歌爲一變革；而不善者爲之，往往流於平板庸腐；此其得失利病之大較也。
世稱“永明（齊武帝年號）文學”，應用四聲八病之説，以制詩歌；而竟陵王子良（武帝子）實爲提奬。所謂“竟陵八友”（蕭衍、王融、謝朓、任昉、陸倕、范雲、蕭琛），多數研鑽聲律，而尤以沈約（字休文，吴興武康人）、王融（字元長，琅琊臨沂人）爲甚。《南齊書·陸厥傳》稱：“約等文（當時以有韻者爲文，無韻者爲筆）皆用宫商，以平、上、去、入爲四聲，以此制韻，不可增減，世呼爲‘永明體’。”此體之興，據鍾嶸稱：“王元長創其首，謝朓、沈約揚其波。三賢或貴公子孫，幼有文辨；於是士流景慕，務爲精密，襞積細微，專相凌架；故使文多拘忌，傷其真美。”（《詩品》）嶸雖持反對之論，而當時風氣所趨，終於造成新局。王、沈之作，雖尚不能稱爲後來之所謂“律詩”，而已規模畧具；例如王融之《蕭諮議西上夜集》：
徘徊將所愛，惜别在河梁。衿袖三春隔，江山千里長。寸心無遠近，邊地有風霜。勉哉勤歲暮，敬矣事容光。山中殊未懌，杜若空自芳。
平仄對偶，皆漸趨嚴謹；所異於“律詩”者，惟多至十句，及“失黏格”耳。
梁武帝（蕭衍）雖不遵用四聲（帝問周舍曰：“何謂四聲？”舍曰：“天子聖哲是也。”），而篤好文學；其子簡文帝、元帝，皆喜爲輕艷之詞，當時號爲“宫體”；而精研律切，儼然律體之先河。如簡文《折楊柳》，五言八句，其中“葉密鳥飛礙，風輕花落遲”，直“律詩”之佳聯。嗣是何遜（字仲言，東海剡人）、吴均（字叔庠，吴興人）、王筠（字元禮，琅琊臨沂人）、柳惲、庾肩吾之徒，莫不聞風興起，争爲嘽緩。遜詩尤近唐人律體。如所作《慈姥磯》：
暮烟起遥岸，斜日照安流。一同心賞夕，暫解去鄉憂。野岸平沙合，連山遠霧浮。客悲不自已，江上望歸舟。
幾與初唐人格調無殊。齊代陰鏗（字子堅），與遜齊名；杜甫所謂“頗學陰何苦用心”，可想見其句律之精警。此外如江總（字總持，濟陽考城人）、張正見（字見頤，清河東武城人）、徐陵（字孝穆，東海剡人），及北周之庾信（字子山，南陽新野人，肩吾子）、王褒（字子淵，琅琊臨沂人），隋之薛道衡（字元卿，河東汾陰人）、虞世基（字茂世，會稽餘姚人）等，皆爲“律詩”進展歷程中之主要人物；而以庾信爲之魁；杜甫稱之曰“清新庾開府”，又曰“庾信文章老更成”。結齊梁新體之局，而下開唐人律詩之盛，庾信爲承先啓後之詩傑矣。兹録《擬詠懷》一首爲例：
蕭條亭障遠，淒慘風塵多。關門臨白狄，城影入黄河。秋風别蘇武，寒水送荆軻。誰言氣蓋世？晨起帳中歌。
唐初承陳隋舊習，旋有“上官體”與“四傑體”之産生。上官儀（字游龍，陝州陝人）爲詩，綺錯婉媚，人多效之，謂爲“上官體”。儀標“六對”之説，所謂正名對、同類對、連珠對、雙聲對、叠韻對、雙擬對（説詳《詩苑類格》，引見謝無量《中國大文學史》）；其女孫婉兒繼之，對法益精，因以促成“律詩”之建立。王勃（字子安，絳州龍門人）、楊炯（華陰人）、盧照鄰（字昇之，范陽人）、駱賓王（義烏人），號“初唐四傑”，王世貞稱其“詞旨華麗，固緣陳隋之遺；骨氣翩翩，意象老境，超然勝之，五言遂爲律家正始”（《藝苑卮言》）。賓王有《在獄詠蟬》：
西陸蟬聲唱，南冠客思深。不堪玄鬢影，來對白頭吟。霧重飛難進，風多響易沈。無人信高潔，誰爲表予心？
興寄遥深，屬對工切。蓋律詩至此，已漸臻成熟之境，風骨亦視齊梁爲高矣。
迨沈佺期（字雲卿，相州内黄人）、宋之問（字延清，虢州弘農人）出，承沈約、庾信之餘波，“又加靡麗，回忌聲病，約句準篇，如錦綉成文”（《全唐詩話》），而律詩乃正式成立。獨孤及稱之曰：“言之而中倫，歌之而成聲，緣情綺靡之功，至是始備。”沈宋之外，又輔之以杜審言（字必簡，襄州襄陽人），學者宗之，而律詩遂風靡一世矣。兹舉沈、宋詩各一首以示例：
古意呈補闕喬知之 沈佺期
盧家少婦鬱金香，海燕雙栖玳瑁梁。九月寒砧催木葉，十年征戍憶遼陽。白狼河北音書斷，丹鳳城南秋夜長。誰謂含愁獨不見？更教明月照流黄。
度大庾嶺 宋之問
度嶺方辭國，停軺一望家。魂隨南翥鳥，淚盡北枝花。山雨初含霽，江雲欲變霞。但令歸有日，不敢恨長沙。

[book_title]第八章　唐詩之復古運動
自貞觀（太宗）以迄垂拱（武后）、景龍（中宗）之間，世咸以律詩相矜尚，佻佞之風既熾，比興之義日微。於是有豪傑之士，倡言復古，思干之以風力，以振廢起衰。陳子昂（字伯玉，梓州射洪人）出，崇漢魏而薄齊梁，將矯南朝之浮靡，而反諸淳樸。其所持之理論，則以爲“漢魏風骨，晋宋莫傳；齊梁間詩，彩麗競繁，而興寄都絶”（《孤 [1] 竹篇序》）。文勝返質，爲其最大主張。其詩務“骨氣端詳，音情頓挫”（同上），而恒以單行之筆出之，與沈宋之專崇對偶，回忌聲病者，全立於反對地位。例如《感遇》：
翡翠巢南海，雄雌珠樹林。何知美人意，嬌愛比黄金。殺身炎州里，委羽玉堂陰。旖旖光首飾，葳蕤爛錦衾。豈不在遐遠？虞羅忽見尋！多材固爲累，嗟息此珍禽！
所謂“陶洗六朝鉛華都盡，托寄大阮”（《藝苑卮言》）者也。
張九齡（字子壽，韶州曲江人）、李白（字太白，隴西成紀人）繼起，並以復古相號召。九齡亦作《感遇》十二首，其一云：
蘭葉春葳蕤，桂華秋皎潔。欣欣此生意，自爾爲佳節。誰知林栖者，聞風坐相悦。草木有本心，何求美人折。
寄興遥深，實與子昂同派。白才逸氣高，與子昂齊名，先後合德。其論詩云：“梁陳以來，艷薄斯極，休文又尚以聲律。將復古道，非我而誰？”（孟 《本事詩》）嘗作《古風》以標宗旨。其第一首云：
大雅久不作，吾衰竟誰陳？王風委蔓草，戰國多荆榛。龍虎相啖食，兵戈逮狂秦。正聲何微茫？哀怨起《騷》人。揚馬激頽波，開流盪無垠。廢興雖萬變，憲章亦已淪。自從建安來，綺麗不足珍。聖代復元古，垂衣貴清真。羣纔屬休明，乘運共躍鱗。文質相炳焕，衆星羅秋旻。我志在删述，垂暉映千春。希聖如有立，絶筆於獲麟。
其以復古自任如此！白又嘗言：“興寄深微，五言不如四言，七言又其靡也；況使束於聲調，俳優哉！”（《本事詩》）白富天才，馳騁筆力，兼工各體。杜甫嘗擬以“清新庾開府，俊逸鮑參軍”（《春日懷李白》），殆猶非白之本志。
陳、李諸人，各以復古自命；仍不免囿於風氣，兼作律詩；特皆五言，不爲七律耳。如子昂之《入峭峽》：
肅徒歌伐木，騖楫漾輕舟。靡逶隨波水，潺湲溯淺流。烟沙分兩岸，露島夾雙洲。古樹連雲密，交峯入浪浮。岩潭相映媚，溪谷屢環周。路迥光逾逼，山深興轉幽。麕鼯寒思晚，猿鳥暮聲秋。誓息蘭臺策，將從桂樹游。因書謝親愛，千歲覓蓬丘。
白之《送友人》：
青山横北郭，白水繞東城。此地一爲别，孤蓬萬里征。浮雲游子意，落日故人情。揮手自兹去，蕭蕭班馬鳴。
何嘗不屬對嚴整，“律切精深”？惟其風骨高騫，不流於綺靡，故足取耳。
自子昂以迄張、李，從事復古運動；雖未能將律詩推倒，而古近二體，疆界以分。即近體律詩，亦轉崇風力，以下開開元、天寶之盛，爲詩歌史上放一異彩。則三家復古之説，即爲啓新之漸，此實詩壇一大轉關也。
注解：
[1] 　當作“修”。

[book_title]第九章　詩歌之黄金時代
唐自太宗奠定國基，累世帝王，並崇文學，積百餘年之涵養，至開元、天寶間，篇什紛披，人才輩出。既而安（禄山）史（思明）亂作，詩人憂患飽更，愁苦呼號，作風丕變。亂前亂後，又爲一大轉關；而此五六十年間，遂爲詩歌之黄金時代。
盛唐作者，世推王（維字摩詰，河東人）、李（白）、高（適字達夫，渤海蓨人）、岑（參，南陽人），而四家並擅樂府新詞，别出機杼。李白以復古自任，而筆力變化，極於歌行。王世貞以白爲七言歌行之聖，謂能“以氣爲主，以自然爲宗，以俊逸高暢爲貴，詠之使人飄飄欲僊”（《藝苑卮言》）。例如《夢游天姥吟留别》：
海客談瀛洲，烟濤微茫信難求。越人語天姥，雲霓明滅或可睹。天姥連天向天横，勢拔五嶽掩赤城。天台四萬八千丈，對此欲倒東南傾。我欲因之夢吴越，一夜飛度鏡湖月。湖月照我影，送我至剡溪。謝公宿處今尚在，緑水盪漾清猿啼。脚著謝公屐，身登青雲梯。半壁見海日，空中聞天鷄。千巖萬轉路不定，迷花倚石忽已暝。熊咆龍吟殷巖泉，栗深林兮驚層巔。雲青青兮欲雨，水澹澹兮生烟。列缺霹靂，丘巒崩摧。洞天石扇，訇然中開。青冥浩盪不見底，日月照耀金銀臺。霓爲衣兮風爲馬，雲之君兮紛紛而來下。虎鼓瑟兮鸞回車，僊之人兮列如麻。忽魂悸以魄動，怳驚起而長嗟。惟覺時之枕蓆，失向來之烟霞。世間行樂亦如此！古來萬事東流水。别君去兮何時還？且放白鹿青崖間，須行即騎訪名山。安能摧眉折腰事權貴，使我不得開心顔？
惝恍迷離，涉想奇幻；用筆尤超拔縱恣，不僅能見其想象力之高而已。
王維好禪静，愛山水，開唐代“自然詩人”之宗；而樂府歌詞，在當時流傳頗盛。死後代宗曾對其弟縉言：“卿之伯氏，天寶中，詩名冠代。朕嘗於諸王座聞其樂章。”其作《洛陽女兒行》時年僅十六，作《桃源行》時年僅十九，作《燕支行》時年僅二十一（並見《王右丞集》自注）。其樂府歌行，大抵皆少作。晚居輞川别業，與裴迪彈琴賦詩，歌唱自然，翛然有出世之想，作品乃與陶潜爲近。
高岑歌行，最爲矯健；岑尤磊落奇俊，特工邊塞之作。岑嘗從封常清軍，官安西，先後凡五載（參考《舊唐書·封常清傳》及《許彦周詩話》）。所有絶域風光，奇聞異事，參皆身親而目擊之。故其詩亦挾塞外風沙之氣，聲容激壯，變化無方。例如《走馬川行奉送出師西征》：
君不見，走馬川行雪海邊，平沙莽莽黄入天。輪臺九月風夜吼，一川碎石大如斗，隨風滿地石亂走。匈奴草黄馬正肥，金山西見烟塵飛，漢家大將西出師。將軍金甲夜不脱，半夜軍行戈相撥，風頭如刀面如割。馬毛帶雪汗氣蒸，五花連錢旋作冰，幕中草檄硯水凝。虜騎聞之應膽懾，料知短兵不敢接，車師西門伫獻捷。
是能於李杜之外，别成風格。南宋陸游之作，受其影響甚深。
自王維栖心禪悦，寄情山水，爲歌唱自然之詩；孟浩然（襄陽人）、儲光羲（兖州人）繼之，並以陶潛爲法。沈德潛謂：“陶詩胸次浩然，其中有一段淵深樸茂不可到處。唐人祖述者，王右丞有其清腴，孟山人有其閑遠，儲太祝有其樸實。”（《説詩晬語》）三家皆多作五言，與高岑諸人分途發展；而維之五言絶句，如《輞川集》中諸作，尤簡淡高遠，不食人間烟火氣，是能於諸家之外，開徑獨行者。特録二首如下：
木蘭柴
秋山斂餘照，飛鳥逐前侣。彩翠時分明，夕嵐無處所。
欒家瀨
颯颯秋雨中，淺淺石溜瀉。跳波自相濺，白鷺驚復下。
前人稱維“詩中有畫”，信然。
唐人以絶句入樂，開元天寶間，此風尤盛。旗亭賭唱，所歌並爲絶句詩（詳《碧鷄漫志》）。一時作者雲興，而李白與王昌齡（字少伯，京兆人）最爲傑出。王世貞稱：“七言絶句，王江陵（昌齡曾官江陵丞）與太白争勝毫釐，俱是神品。”（《藝苑卮言》）昌齡所作宫怨，尤深合風人微婉之義，饒弦外之音。例如《長信秋詞》：
奉帚平明金殿開，且將團扇暫徘徊。玉顔不及寒鴉色，猶帶昭陽日影來！
深情幽怨，意旨微茫，令人測之無端，玩之無盡（《唐詩别裁集》）。王士禎以此與王維之“渭城朝雨”，李白之“朝辭白帝”，王之涣之“黄河遠上”，爲唐人壓卷之作。以爲“終唐之世，絶句亦無出此四章之右者”（《萬首絶句選凡例》）。若論寄興深微，則三家視此，殆猶有遜色焉。
此一時期之詩歌，如上述諸家，並各有其創造精神，而自成體格。他如殷璠《河嶽英靈集》所録盛唐作者，如常建、劉眘虚、張渭、王季友、陶翰、李頎、崔顥、薛據、綦母潛、崔國輔、賀蘭進明、崔曙、王灣、祖詠、盧象、李嶷、閻防之屬，所謂“既閑新聲，復曉古體，文質半取，風騷兩挾，言氣骨則建安爲傳，論宫商則太康不遠”（《河嶽英靈集論》）者，亦足窺見當時作者之盛，兹亦不暇詳及云。

[book_title]第十章　詩聖杜甫
天寶之亂，詩人轉徙流離，回首承平，如夢初覺；於是出其訓練有素之詩筆，以從事於目擊身經社會實際狀況之描寫，由浪漫而回到平實，由天上而回到人間（參用胡適《白話文學史》）；用詩歌以表現人生，反映社會；於是内容益見充實，光焰萬丈，亘古常新。杜甫適當其時，既體備衆制，旋經喪亂流離之痛，實始轉移目標，以表現時代精神，而開詩壇之新局。無論内容形式，創格至多。自元稹、秦觀，咸以甫爲集大成之作者；近人梁啓超，且有“情聖杜甫”之目。謂杜甫爲“詩聖”，蓋古今無異辭矣。
甫論詩主張，與李白異趣。白好爲高論，甫則奄取衆長。嘗言“不薄今人愛古人”，“轉益多師是汝師”；又稱“竊攀屈宋宜方駕，頗學陰何苦用心”（《戲爲六絶句》）；並足窺見其訓練之精工，與門庭之廣大。其取材既博，又能捨短取長，故其爲詩，“上薄《風》《雅》，下該沈宋，言奪蘇李，氣吞曹劉，掩顔謝之孤高，雜徐庾之流麗，盡得古人之體勢，而兼今人之所獨專”（元稹《杜君墓誌銘》）。此其技術之訓練，過於當世諸賢者也。
甫詩功既深，乃脱棄古人，而自行創造。元稹稱其“《悲陳陶》、《哀江頭》、《兵車》、《麗人》等，凡所歌行，率皆即事名篇，無復倚傍”（《樂府古題序》）。其五言古體，如《北征》、《奉先詠懷》、《三吏》、《三别》諸作，並能注意民生疾苦，表現當世社會實在情形，可泣可歌。至《茅屋爲秋風所破歌》之末段：
安得廣厦千萬間，大庇天下寒士俱歡顔，風雨不動安如山。嗚呼！何時眼前突兀見此屋，吾廬獨破受凍死亦足！
悲壯熱烈，真有“釋迦基督擔當人世罪惡之意”（借用王國維評李後主詞句），甫之所以爲“情聖”者以此。更録《自京赴奉先縣詠懷五百字》一首如下：
杜陵有布衣，老大意轉拙。許身一何愚？竊比稷與契。居然成濩落，白首甘契闊。蓋棺事則已，此志常覬豁。窮年憂黎元，嘆息腸内熱。取笑同學翁，浩歌彌激烈。非無江海志，蕭灑送日月。生逢堯舜君，不忍便永訣。當今廊廟具，構厦豈云缺？葵藿傾太陽，物性固難奪。顧惟螻蟻輩，但自求其穴。胡爲慕大鯨，輒擬偃溟渤？以兹悟生理，獨耻事干謁。兀兀遂至今，忍爲塵埃没？終愧巢與由，未能易其節。沈吟聊自適，放歌破愁寂。歲暮百草零，疾風高岡裂。天衢陰峥嶸，客子中夜發。霜嚴衣帶斷，指直不得結。凌晨過驪山，御榻在嵽嵲。蚩尤塞寒空，蹴踏崖谷滑。瑶池氣鬱律，羽林相摩戛。君臣留歡娱，樂動殷樛葛。賜浴皆長纓，與宴非短褐。彤庭所分帛，本自寒女出。鞭撻其夫家，聚斂貢城闕。聖人筐篚恩，實欲邦國活。臣如忽至理，君豈棄此物？多士盈朝廷，仁者宜戰慄。況聞内金盤，盡在衛霍室。中堂舞神僊，烟霧蒙玉質。暖客貂鼠裘，悲管逐清瑟。勸客駝蹄羹，霜橙壓香橘。朱門酒肉臭，路有凍死骨。榮枯咫尺異，惆悵難再述。北轅就涇渭，官渡又改轍。羣冰從西下，極目高崪兀。疑是崆峒來，恐觸天柱折。河梁幸未坼，枝撑聲窸窣。行旅相攀援，川廣不可越。老妻寄異縣，十口隔風雪。誰能久不顧？庶往共饑渴。入門聞號咷，幼子饑已卒。吾寧捨一哀？里巷亦嗚咽。所愧爲人父，無食致夭折！豈知秋未登，貧窶有倉卒？生常免租税，名不隸征伐。撫迹猶酸辛，平人固騷屑。默思失業徒，因念遠戍卒。憂端齊終南，澒洞不可掇！
甫詩有云“讀書破萬卷，下筆如有神”（《贈韋左司》）；又云“詞源倒流三峽水，筆陣横掃千人軍”（《醉歌行》）；不啻自道其歌行之體格。至入蜀以後，生活較爲安定，又稍轉變作風；興之所至，不惜破壞律體，自創音節；開宋金諸賢無數法門。例如《九日》：
去年登高郪縣北，今日重在涪江濱。苦遭白髮不相放，羞見黄花無數新。世亂鬱鬱久爲客，路難悠悠常傍人。酒闌卻憶十年事，腸斷驪山清路塵。
與沈宋律詩，格調絶不相同，此足見甫之富於解放精神也。其絶句信口冲出，啼笑雅俗，皆中音律；（王世貞説）而絶去尋常畦町。其憤慨之作，有如《三絶句》之一：
殿前兵馬雖驍雄，縱暴畧與羌渾同。聞道殺人漢水上，婦女多在官軍中！
詼諧之作，有如《絶句漫興》九首之一：
隔户楊柳弱嫋嫋，恰似十五女兒腰。誰謂朝來不作意？狂風挽斷最長條。
在盛唐絶句中，未見第二人如此作法者，又足見甫之富於創作精神也。
總之甫於詩歌，從多方面發展，又無體不别出新意。天寶之亂，成就此偉大詩人，實詩歌史上之無上光榮矣。

[book_title]第十一章　唐音之劇變
唐詩自李杜而還，能獨辟蹊徑，卓然自成一宗，而影響北宋諸家最大者，厥惟韓愈（字退之，南陽人）；而唐音之變，亦自愈始。
愈生安史亂定之後，以古文相號召，主張“文必己出”；論詩崇李杜，而又不欲與之同風。其服膺李杜，有“想當施手時，巨刃摩天揚，垠崖劃崩豁，乾坤擺雷硠”（《調張籍》）之語。其爲詩則主“横空盤硬語，妥帖力排奡”（《薦士詩》）。其運用之方，則喜以單行之筆，盡掃浮艷駢偶，務以豪放痛快，險峭通達取勝。又自知其才力，視李杜微弱，往往長篇一韻到底，又故狎險韻以避熟就生；暢所欲言，而不免失之好盡。雖自創特殊之音節，要不及盛唐諸公之鏗鏘悦耳。沈括謂：“韓退之詩，乃押韻之文耳；雖健美富贍，而格不近詩。”（《苕溪漁隱叢話》引）陳師道亦有“韓以文爲詩，故不工”（《後山詩話》）之論。然其音節意境，皆戛戛獨造，一洗軟媚庸濫之習；洵唐音之劇變，亦詩歌中之疏鑿手也。例如《山石》：
山石犖確行徑微，黄昏到寺蝙蝠飛。昇堂坐階新雨足，芭蕉葉大栀子肥。僧言古壁佛畫好，以火來照所見稀。鋪床拂席置羹飯，疎糲亦足飽我饑。夜深静卧百蟲絶，清月出嶺光入扉。天明獨去無道路，出入高下窮烟霏。山紅澗碧紛爛漫，時見松櫪皆十圍。當流赤足蹋澗石，水聲激激風吹衣。人生如此自可樂，豈必局促爲人鞿？嗟哉吾黨二三子，安得至老不更歸？
大踏步而來，全無忸怩之態；此元好問所謂“江山萬古潮陽筆，合卧元龍百尺樓”（《論詩絶句》）者也。
自韓愈言詩，首倡雄怪，一時詼詭險僻之詞競作，而詩體遂發生重大變化。孟郊（字東野，湖州武康人）、盧仝（范陽人），皆與愈友善，而爲愈所推挹，並務縋幽鑿險，與愈異軌同奔者也。
郊耽吟成癖，嘗有“夜吟曉未休，苦吟神鬼愁，如何不自閑，心與身爲仇”（《夜感自遣》）之句；思苦奇澀，而造語至新辟。愈嘗贊之曰：“東野動驚俗，天葩吐奇芬。”（《醉贈張秘書》）例如《秋懷》：
竹風相戛語，幽閨暗中聞。鬼神滿衰聽，恍惚難自分。商葉隨乾雨，秋衣卧單雲。病骨可剸物，酸呻亦成文。瘦攢如此枯，壯落隨西曛。裊裊一綫命，徒言繫絪緼。
掃盡陳言，特工苦語。蘇軾論其詩云：“詩從肺腑出，出輒愁肺腑。”（《讀孟郊詩》）東野詩格，此十字足以盡之。世以“韓孟”並稱，則又軾所謂“要當鬥僧清，未足當韓豪”，東野之深，固不及昌黎之大也。
仝自號玉川子，以怪辭驚衆，有《月蝕》、《與馬異結交》諸詩，尤爲怪誕。在律體盛行之際，有此詼詭之筆，一洗膚庸濫套，固自可喜。然其高出時人處，仍在切近人情之作，語雜嘲戲，令人啼笑皆非。如《走筆謝孟諫議寄新茶》、《示添丁》諸篇，最堪把玩。其《示添丁》云：
春風苦不仁，呼逐馬蹄行人家。慚愧瘴氣卻憐我，入我憔悴骨中爲生涯。數日不食强强行，何忍索我抱看滿樹花？不知四體正困憊，泥人啼哭聲呀呀。忽來案上翻墨汁，塗抹詩書如老鴉。父憐母惜摑不得，卻生痴笑令人嗟。宿舂連曉不成米，日高始進一碗茶。氣力龍鐘頭欲白，憑仗添丁莫惱爺。
語意之新警，畧近東野；特孟主嚴肅，盧饒詼諧風趣，兩人襟抱，各自不同爾。
孟郊、盧仝之外，辭尚奇詭，而爲韓愈所稱道者，有李賀（字長吉，係出鄭王后）。賀所得皆驚邁，絶去翰墨畦徑，當時無能效者。樂府數十篇，雲韶諸工，皆合之弦管（《唐書傳》卷一三七）。杜牧序其詩集，以爲“鯨呿鰲擲，牛鬼蛇神，不足爲其虚荒誕幻”；則亦與仝殊途同歸者也。賀詩以險麗著，然錘煉之極，精光爛然。例如《雁門太守行》：
黑雲壓城城欲摧，甲光嚮日金鱗開。角聲滿天秋色裏，塞上胭脂凝夜紫。半卷紅旗臨易水，霜重鼓寒聲不起。報君黄金臺上意，提携玉龍爲君死。
真不愧爲“嘔心”之作。惜其年止二十七，不獲益宏造就耳！
以上三家，雖户庭各闢，而究其歸趣，則皆韓愈“文必己出”一語，有以發之。故謂唐音之劇變，由於韓氏一人倡導之力可也。此系作者，尚有劉叉、劉言史（字棗强）、賈島（字浪僊，范陽人）之屬。島詩苦澀之趣，與孟郊畧同，故有“郊寒島瘦”之稱；又與叉同爲韓門弟子。叉以《冰柱》詩得名，奇恣與盧仝爲近。言史詩“美麗恢贍，自賀外世莫得比”（皮日休《劉棗强碑文》），孟郊嘗有詩哭之云：“精異劉言史，詩腸傾珠河。”可想見其風格。然此諸家，影響皆不及韓、孟、盧、賀之大，故不暇詳述云。

[book_title]第十二章　新樂府之發展
新樂府多關於社會問題之作，將以“補察時政，泄導人情”（白居易《與元九書》）。郭茂倩云：“新樂府者，皆唐世之新歌也。以其辭實樂府，而未嘗被於聲，故曰新樂府也。”（《樂府詩集》）
自杜甫有“朱門酒肉臭，路有凍死骨”（《奉先詠懷》）之詩，而社會問題，始引起詩人之注意。同時元結（字次山，河南人）作《舂陵行》、《賊退示官吏》等篇，關心民瘼；杜甫引爲同調，謂“不意復見比興體制，微婉頓挫之詞”（《同元使君舂陵行序》）。結以爲民生之凋敝，在於官吏之不恤民隱，故其詩云：“使臣將王命，豈不如賊焉？今彼徵斂者，迫之如火煎。誰能絶人命，以作時世賢？”（《賊退示官吏》）當時百姓對於官吏之畏懼心理，亦於其詩中充分表出。其《喻瀼西鄉舊游》云：“往年在瀼濱，瀼人皆忘情。今來游瀼鄉，瀼人見我驚。我心與瀼人，豈有辱與榮？瀼人異其心，應爲我冠纓。”可以窺見其時社會景況。而官吏魚肉百姓之故，則在“近年更長吏，數月未爲速”（《喻常吾直》）。詩人之注意社會問題，而表現於詩歌，蓋以元杜二家爲最早。結又作《閔荒詩》，假隋人《冤歌》，以寓規諷之義。又有《系樂府》十二首，並托興風人，爲元白新樂府之先聲。當天寶亂事未起之先，社會已呈崩潰之象，結詩所表現，真不愧爲有“時代精神”者矣。
天寶亂後，社會復歸小康；大曆（代宗）、長慶（穆宗）間，藩鎮跋扈，演成割據之局。人民困於官吏之誅求，政府不思救濟，於是社會形成兩大階級，而民生日趨凋敝。詩人惻然不忍，乃起而從事於新樂府運動，以代抒冤抑；張籍（字文昌，和州烏江人）、王建（字仲初，潁川人）其尤著者也。
籍與韓愈、孟郊、元稹、白居易，並有往還，與愈交誼尤篤，而作風自異。居易稱其詩云：“風雅比興外，未嘗著空文。……上可裨教化，舒之濟萬民。”（《讀張籍古樂府》）居易於韓孟詩，不稍稱説，獨對籍服膺如是；其意固以杜甫、元結而後，“但歌生民病”者，惟籍爲然也。籍詩有反對資本主義者，如《山農詞》、《賈客樂》等篇是；有反抗統治階級者，如《廢宅行》是；有討論婦女問題者，如《妾薄命》、《離婦》等篇是（參考胡適《白話文學史》）。兹舉《廢宅行》一篇以示例：
胡馬崩騰滿阡陌，都人避亂唯空宅。宅邊青桑垂宛宛，野蠶食葉還成繭。黄雀啣草入燕窠，嘖嘖啾啾白日晚。去時禾黍埋地中，饑兵掘土翻重重。鴟鴞養子庭樹上，曲墻空屋多旋風。——亂後幾人還本土？惟有官家重作主！
建與籍厚善，其送籍歸江東詩云：“君詩發大雅，正氣回我腸。”又云：“出處兩相依，如彼衣與裳。”二人作風，亦正相似。建所爲樂府，多爲農工代抱不平，而致慨乎社會制度之不良，思有以改革之。集中有寫男工之痛苦者，如《水夫謡》、《水運行》等篇是；有寫女工之痛苦者，如《簇蠶辭》、《當窗織》、《織錦曲》等篇是。其尤動人者，如《簇蠶辭》之末段：
三日開箔雪團團，先將新繭送縣官。已聞鄉里催織作，去與誰人身上著？
《當窗織》之末段：
草蟲促促機下啼，兩日催成一匹半。輸官上頭有零落，姑未得衣身不著！當窗卻羨青樓倡，十指不動衣盈箱！
此等詩並富社會主義色彩，所謂“爲事而作，爲人而作”，與元白同其旨歸者也。
與張王先後作新樂府者，尚有顧況（字逋翁，海鹽人）。況欲以古詩三百篇之體制爲新樂府，有《補亡訓傳》十三章；其《囝》一章，序云：“哀閩也。”（囝音蹇，閩俗呼子爲囝，父爲郎罷）其末段云：
郎罷别囝：“吾悔生汝，及汝既生，人勸不舉。不從人言，果獲是苦。”囝别郎罷，心摧血下：“隔地絶天，及至黄泉，不得在郎罷前！”
胡適以爲充滿嘗試精神（《白話文學史》），其風格則與古樂府《孤兒行》相近者也。
孟郊以窮愁詩人，間作新樂府，如《織婦辭》中之“如何織紈素，自著藍縷衣！”極似張王風格。其《寒地百姓吟》：
無火炙地眠，半夜皆立號。冷箭何處來？棘針風騷騷。霜吹破四壁，苦痛不可逃。高堂捶鐘飲，到曉聞烹砲。寒者願爲蛾，燒死彼華膏。華膏隔僊羅，虚繞千萬遭。到頭落地死，踏地爲游遨。游遨者是誰？君子爲鬱陶。
上承杜甫，下開元白，描寫之刻摯，視諸家似有過之。惜郊未能放大眼光，專從此方發展，致有“詩囚”（元好問説）之目，轉令張王獨作社會詩人耳！

[book_title]第十三章　新樂府之極盛
新樂府之發展，至元稹（字微之，河南河内人）、白居易（字樂天，其先太原人，後徙下邽）而臻極盛。且標揭旗幟，大事宣傳；一反韓派詩人之作風，避艱深而就平實，使詩歌復趨於“社會民衆化”。斯固上承元、杜、張、王之系統，更從而擴大之者也。
白氏對於此事之主張，謂“文章合爲時而著，詩歌合爲事而作”（《與元九書》），又曰：“感人心者，莫先乎情，莫始乎言，莫切乎聲，莫深乎義。……音有韻，義有類。韻協則言順，言順則聲易入；類舉則情見，情見則感易交。”（同上）知聲音之道感人深，故欲利用詩歌以改良社會；而又明定義例，以求收效之宏；故其言曰：“其辭質而徑，欲見之者易喻也；其言直而切，欲聞之者深誡也；其事覈而實，使採之者傳信也；其體順而肆，可以播於樂章歌曲也。”（《新樂府序》）其詩側重寫實，而以通俗爲主，故有“老嫗皆解”之稱。其流傳之廣，則元稹所稱：“二十年間，禁省觀寺郵候墻壁之上無不書，王公妾婦牛童馬走之口無不道。”（《長慶集序》）其能深入人心坎，而引起共鳴，蓋自有詩人以來，無出其右者。
稹與居易交誼最深，鼓吹作新樂府亦最力；而其動機則在目擊當時社會情況，藩鎮割據，擅作威福，思欲發之（詳見《叙詩寄樂天書》）。又受杜甫歌行之影響，謂“予少時與友人白樂天、李公垂輩，謂是爲當，遂不復擬賦古題”（《樂府古題序》）。以二人之鼓吹，而詩格爲之大變，所謂“嘲風雪，弄花草”之作，漸爲社會所唾遺；詩歌與社會人生，始發生密切之關係。元白真詩壇之“廣大教化主”已！
元白新樂府之重要作品，稹有《和李校書新題樂府》十二首，居易有《秦中吟》十首，《新樂府》五十篇；皆“不虚爲文”，詞主切直；而居易影響爲尤大。其最動人者，如《秦中吟》第二首之“奪我身上暖，買爾眼前恩”；第十首之“一叢深色花，十户中人賦”；並辭情激烈，富於時代精神。至其《新樂府》中，尤多“膾炙人口”之作。迻録二篇如下：
賣炭翁 　苦宫市也。
賣炭翁，伐薪燒炭南山中。滿面塵灰烟火色，兩鬢蒼蒼十指黑。賣炭得錢何所營？身上衣裳口中食。可憐身上衣正單，心憂炭賤願天寒。夜來城上一尺雪，曉駕炭車輾冰轍。牛困人饑日已高，市南門外泥中歇。翩翩兩騎來是誰？黄衣使者白衫兒。手把文書口稱敕，回車叱牛牽向北。一車炭重千餘斤，官使驅將惜不得！半匹紅紗一丈綾，繫向牛頭充炭直。
上陽白髮人 　愍怨曠也。
上陽人，紅顔暗老白髮新，緑衣監使守宫門，一閉上陽多少春？玄宗末歲初選入，入時十六今六十。同時採擇百餘人，零落年深殘此身。憶昔吞悲别親族，扶入車中不教哭。皆云入内便承恩，臉似芙蓉胸似玉。未容君王得見面，已被楊妃遥側目。妒令潛配上陽宫，一生遂向空房宿。宿空房，秋夜長，夜長無寐天不明。耿耿殘燈背壁影，蕭蕭暗雨打窗聲。春日遲，日遲獨坐天難暮。宫鶯百囀愁厭聞，梁燕雙栖老休妒。鶯歸燕去長悄然，春往秋來不記年。唯向深宫望明月，東西四五百回圓。今日宫中年最老，大家遥賜尚書號。小頭鞵履窄衣裳，青黛點眉眉細長。外人不見見應笑，天寶末年時世妝。上陽人，苦最多！少亦苦，老亦苦，少苦老苦兩如何？君不見昔時吕向《美人賦》？又不見今日《上陽白髮歌》？
稹作《新題樂府》，雖不及居易之富，而諷刺時政，極見苦心。兩人同聲，各以此獲罪，同遭貶謫。唐詩之有“元白”，爲平民代鳴冤抑不平之氣，真不愧爲“社會詩人”矣！録元氏《織婦詞》：
織婦何太忙！蠶經三卧行欲老。蠶神女聖早成絲，今年絲税抽徵早。早徵非是官人惡，去歲官家事戍索。征人戰苦束刀瘡，主將勛高换羅幕。繅絲織帛猶努力，變緝撩機苦難織。東家頭白雙女兒，爲解挑紋嫁不得。（余掾荆時，目擊貢綾户有終老不嫁之女。）檐前嫋嫋游絲上，上有蜘蛛巧來往。羨他蟲豸解緣天，能向虚空織羅網。
稹於穆宗時，官至宰相；年五十三，卒於武昌。居易克享大年，晚年轉變作風，務爲“閒適”；雖造詣益進，而影響不及所爲新樂府之深。其七言律詩，不用故實，而自然工妙。後與劉禹錫有“劉白”之稱，即多以此體相唱和云。
元白除新樂府外，其影響後來最大者，厥惟七言歌行。其所謂“長慶體”，音節諧和，鋪叙宛轉，最宜於歌詠時事之作；所以後人仿傚者，直至近代而猶未全衰也。録元氏《連昌宫詞》一首：
連昌宫中滿宫竹，歲久無人森似束。又有墻頭千葉桃，風動落花紅蔌蔌。宫邊老翁爲余泣：“小年進食曾因入。上皇正在望僊樓，太真同憑闌干立。樓上樓前盡珠翠，炫轉熒煌照天地。歸來如夢復如痴，何暇備言宫裏事？初過寒食一百六，店舍無烟宫樹緑。夜半月高弦索鳴，賀老琵琶定場屋。力士傳呼覓念奴，念奴潛伴諸郎宿。須臾覓得又連催，特敕街中許然燭。春嬌滿眼睡紅綃，掠削雲鬟旋裝束。飛上九天歌一聲，二十五郎吹管逐。逡巡大遍《涼州》徹，色色龜兹《轟録》續。李謨擫笛傍宫墻，偷得新翻數般曲。平明大駕發行宫，萬人歌舞塗路中。百官隊仗避岐薛，楊氏諸姨車鬥風。明年十月東都破，御路猶存禄山過。驅令供頓不敢藏，萬姓無聲淚潛墮。兩京定後六七年，卻尋家舍行宫前。莊園燒盡有枯井，行宫門閉樹宛然。爾後相傳六皇帝，不到離宫門久閉。往來年少説長安，玄武樓成花萼廢。去年敕使因斫竹，偶值門開暫相逐。荆榛櫛比塞池塘，狐兔驕痴緣樹木。舞榭欹傾基尚存，文窗窈窕紗猶緑。塵埋粉壁舊花鈿，烏啄風筝碎珠玉。上皇偏愛臨砌花，依然御榻臨階斜。蛇出燕窠盤斗拱，菌生香案正當衙。寢殿相連端正樓，太真梳洗樓上頭。晨光未出簾影黑，至今反掛珊瑚鈎。指似傍人因慟哭，卻出宫門淚相續。自從此後還閉門，夜夜狐狸上門屋。”我聞此語心骨悲，太平誰致亂者誰？翁言：“野父何分别，耳聞眼見爲君説。姚崇宋璟作相公，勸諫上皇言語切。燮理陰陽禾黍豐，調和中外無兵戎。長官清平太守好，揀選皆言由相公。開元之末姚宋死，朝廷漸漸由妃子。禄山宫裏養作兒，虢國門前鬧如市。弄權宰相不記名，依稀憶得楊與李。廟謨顛倒四海摇，五十年來作瘡痏。今皇神聖丞相明，詔書才下吴蜀平。官軍又取淮西賊，此賊亦除天下寧。年年耕種宫前道，今年不遣子孫耕。”老翁此意深望幸，努力廟謨休用兵。

[book_title]第十四章　律詩之極盛
自大曆以迄長慶，六七十年間，有意别闢户庭之詩家，約可分爲平易與奇險二派。韓愈爲後一派代表，孟郊、盧仝、李賀之屬輔之；由張籍、王建，以下逮元稹、白居易，則屬於前一派；分庭抗禮，並見創造精神。此外作者亦多，而創格稀見；性靈陶寫，多以律詩，絶句亦甚盛行，故當補述。
《唐詩紀事》以盧綸（字允言，河中蒲人）、錢起（吴興人）、郎士元（字君胄，中山人）、司空曙（字文初，廣平人）、李端（字正己，趙郡人）、李益（字君虚，姑臧人）、苗發（晋卿子）、皇甫曾（字孝常，丹陽人）、耿湋（字洪源，河東人）、李嘉祐（字從一，趙州人）爲大曆十才子。《唐書》有吉中孚（鄱陽人）、韓翃（字君平，南陽人）、崔峒、夏侯審，而無郎士元、皇甫曾、李益、李嘉祐。要之諸人在當日詩壇，皆有所自樹，且多以律絶擅長者也。
錢郎最工律詩，故當時有“前有沈宋，後有錢郎”之説。李益在貞元末，與李賀齊名；每一篇成，樂工争以賂求取之，被聲歌供奉天子（《碧鷄漫志》）。王世貞云：“絶句李益爲勝，韓翃次之。”（《藝苑卮言》）張實居論七律云：“天寶以還，錢劉並鳴；中唐作者尤多，韋應物、皇甫伯仲（冉、曾）以及大曆十子，接迹而起，敷詞益工，而氣或不逮。元和以後，律體屢變；其造意幽深，律切精密，有出常情之外；雖不足鳴大雅之林，亦可謂一倡三嘆。”（《師友詩傳録》）然則雖謂自大曆以來，爲律詩之極盛時代可也。
十子之外，劉長卿（字文房，河間人）以律詩負盛名，有“五言長城”之自負語；七律影響亦大。秦系（字公緒，會稽人）與長卿善，詩亦功力悉敵。又有釋皎然（姓謝氏，長城人）、嚴維（字正文，山陰人）之流，作家蓋多不勝舉矣。録諸家代表作各一首：
送耿拾遺歸上都 劉長卿
若爲天畔獨歸秦，對水看山欲暮春。窮海别離無限路，隔河征戰幾歸人？長安萬里傳雙淚，建德千峯寄一身。想到郵亭愁駐馬，不堪西望見風塵！
山中酬楊補闕見訪 錢　起
日暖風恬種藥時，紅泉翠壁薜蘿垂。幽溪鹿過苔還静，深樹雲來鳥不知。青瑣同心多逸興，春山載酒遠相隨。卻慚身外牽纓冕，未信尊前倒接䍦。
春思 皇甫曾
鶯啼燕語報新年，馬邑龍堆路幾千？家住層城鄰漢苑，心隨明月到胡天。機中錦字論長恨，樓上花枝笑獨眠。爲問元戎竇車騎，何時返旆勒燕然？
贈錢起秋夜宿靈臺寺見寄 郎士元
石林精舍武溪東，夜扣禪扉謁遠公。月在上方諸品静，心持半偈萬緣空。蒼苔古道行應遍，落木寒泉聽不窮。更憶雙峯最高頂，此心期與故人同。
至德中途中書事卻寄李僩 盧　綸
亂離無處不傷情，況復看碑對古城？路繞寒山人獨去，月臨秋水雁空驚。顔衰重喜歸鄉國，身賤多慚問姓名。今日主人還共醉，應憐世故一儒生。
在律詩盛行之際，有韋應物（京兆長安人）、柳宗元（字子厚，河東人），紹述王儲，上規陶謝。錢榘謂：“韋公古澹，勝於右丞，故於陶爲獨近。”（《硯傭説詩》）應物又兼擅歌行，爲白居易所推服。居易嘗云：“近歲韋蘇州歌行，才麗之外，頗近興諷。其五言詩又高雅閑澹，自成一家之體。今之秉筆者，誰能及之？”（《與元九書》）其歌行如《鳶奪巢》：
野鵲野鵲巢林梢，鴟鳶恃力奪鵲巢。吞鵲之肝啄鵲腦，竊食偷居常自保。鳳凰五色百鳥尊，知鳶爲害何不言？霜鸇野鷂得殘肉，同啄膻腥不肯逐。可憐百鳥生縱横，雖有深林何處宿！
則亦與白氏新樂府同其旨歸者也。宗元詩刻意學謝，代表作如《南澗中題》：
秋氣集南澗，獨游亭午時。回風一蕭瑟，林影久參差。始至若有得，稍深遂忘疲。羇禽響幽谷，寒藻舞淪漪。去國魂已遠，懷人淚空垂。孤生易爲感，失路少所宜。索寞竟何事？徘徊只自知。誰爲後來者，當與此心期。
蘇軾以爲“憂中有樂，妙絶古今”。蓋由盤鬱之久，一時觸發，又非大謝之所能籠罩矣。
大曆後詩，宗元之外，有劉禹錫（字夢得，彭城人）。論者以爲高於劉長卿（《説詩晬語》）。禹錫晚年，多與白居易唱和，時號“劉白”。其詩諷托幽遠，又極注意民歌。既以王叔文黨，坐貶朗州司馬。蠻俗好巫，嘗依騷人之旨，倚其聲作《竹枝詞》十餘篇，武陵溪洞間悉歌之（《全唐詩》小傳）。居易相繼有作，遂開後來倚聲填詞之風焉。爲録《竹枝》二首如下：
山桃紅花滿上頭，蜀江春水拍山流。花紅易散似郎意，水流無限似儂愁。
瞿唐嘈嘈十二灘，此中道路古來難。長恨人心不如水，等閒平地起波瀾！
原律詩之爲體，最宜競巧一句一字之間，雕鏤風雲，塗飾花草。唐人酬應之作，以此爲多。而韋柳於韓白二派之外，獨尚古體；禹錫又復注意民歌，以一變近體律絶之風格；亦研究唐代詩歌史者所不容忽也。

[book_title]第十五章　晚唐詩
陸游云：“詩至晚唐，氣格卑靡。”（《花間集跋》）高棅則稱：“開成（文宗）以後，則有杜牧之之豪縱，温飛卿之綺靡，李義山之隱僻，許用晦之偶對。他若劉滄、馬戴、李羣玉、李頻等，尚能黽勉氣格，埒邁時流；此晚唐變態之極，而遺風餘韻，猶有存者焉。”（《唐詩品彙序》）晚唐人詩，惟工律絶二體；不流於靡弱，即多淒厲之音，亦時代爲之也。
杜牧（字牧之，京兆萬年人）與李商隱（字義山，懷州河内人）齊名，世稱“小李杜”。牧詩情致豪邁；商隱則能學老杜，而得其藩籬（《蔡寬夫詩話》引王安石語），爲宋初“西崑體”之祖。牧論詩崇李杜而薄元白，以《張好好》、《杜秋娘》諸詩，著稱當世，而特長仍在近體律絶。其絶句如《赤壁》：
折戟沈沙鐵未銷，自將磨洗認前朝。東風不與周郎便，銅雀春深鎖二喬。
深得微婉不迫之趣。王世懋謂“晚唐七言絶句，膾炙人口，其妙至欲勝盛唐”（《藝圃擷餘》）；牧與商隱，尤其傑出者也。商隱律詩尤典麗，喜作無題，有確有寄托者，有戲爲艷體者，有實屬狎邪者（詳《四庫提要》），而注家每穿鑿求之，轉多乖失。例如《錦瑟》：
錦瑟無端五十弦，一弦一柱思華年。莊生曉夢迷蝴蝶，望帝春心托杜鵑。滄海月明珠有淚，藍田日暖玉生烟。此情可待成追憶，只是當時已惘然！
惝恍迷離，讀之令人如墮五里霧中，但覺纏綿悱惻，蕩志移情，正亦不須求甚解也。
温庭筠（本名岐，字飛卿，太原人）又與商隱齊名，號稱“温李”。喜作側艷小詞，其詩亦多綺羅薌澤之態，風格視商隱爲低；然三家皆唐詩之後勁也。
此外詩名之較著者，有鄭谷（字守愚，袁州人）、張祜（字承吉，清河人）、朱慶餘（名可久，越州人）、許渾（字用晦，丹陽人）、趙嘏（字承祐，山陽人）、盧肇（字子發，袁州人）、項斯（字子遷，江東人）、馬戴（字虞臣）、薛能（字太拙，汾州人）、李羣玉（字文山，澧州人）、劉滄（字藴靈，魯人）、皮日休（字襲美，襄陽人）、陸龜蒙（字魯望，蘇州人）、司空圖（字表聖，河中虞鄉人）、曹唐（字堯賓，桂州人）、李咸用、方干（字雄飛，新定人）、羅隱（字昭諫，餘杭人）、唐彦謙（字茂業，并州人）、吴融（字子華，山陰人）之流，或師張籍，或師姚合（陝州硤石人），或受温李之薰陶；其間皮陸並稱，方干尤長律體，正亦未容偏廢者也。
五代之亂，詩人轉徙流離，韓偓（字致堯，京兆萬年人）入閩，韋莊（字端己，杜陵人）入蜀，並能開一方之風氣，而卓然名家。莊以《秦婦吟》一詩負盛名，沈埋千載，近年始於敦煌石室，發現流傳。居蜀所作小詞，爲詞壇“開山作祖”，視其詩成就尤大，容别詳於下編中。偓善香奩，自成一格。他作亦淒艷入骨，純爲亡國哀思之音。例如《惜花》：
皺白離情高處切，膩紅愁態静中深。眼隨片片沿流去，恨滿枝枝被雨淋。總得苔遮猶慰意，若教泥污更傷心。臨軒一盞悲春酒，明日池塘是緑陰。
感愴纏綿，視温庭筠爲饒氣骨矣。

[book_title]第十六章　西崑體及其反動
宋初詩多效晚唐，氣格卑靡。至“楊億（字大年，建州浦城人）在兩禁，變文章之體；劉筠（字之儀，大名人）、錢惟演（字希聖，吴越王錢俶子）輩從而效之，以新詩更相屬和；億後編叙之，題曰《西崑酬唱集》”（田況《儒林公議》）。作者十七人，以李商隱爲宗，詩皆近體，競崇典麗，“詞取妍華，而不乏興象”（《四庫提要》）；其弊則在“多用故事，至於語僻難曉”（《六一詩話》）。例如億作《漢武》：
蓬萊銀闕浪漫漫，弱水回風欲到難。光照竹宫勞夜拜，露漙金掌費朝餐。力窮青海求龍種，死諱文成食馬肝。待詔先生齒編貝，那教索米向長安？
每句皆用典實，索解已難。諸人又多爲詠物之詩；石介至作《怪説》以刺之，謂“楊億窮妍極態，綴風月，弄花草，淫巧侈麗，浮華纂組”，皆切中其病。後進彌以馳逐，致有“優伶撏撦”之譏，宜其引起詩壇之反動也。
西崑勢盛之際，已有徐鉉（字鼎臣，會稽人）、王禹偁（字元之，濟州鉅野人）等，由元和以上規李杜，稍崇風骨。歐陽修（字永叔，江西廬陵人）、蘇舜欽（字子美，其先梓州桐山人，家開封）、梅堯臣（字聖俞，宣州宣城人），承流接響，相率爲革新運動；而修以位高望重，實爲總持。葉夢得云：“歐陽文忠公詩，始矯昆體，專以氣格爲主，故其言多平易疏暢。”（《石林詩話》）修於同時詩人，特推蘇梅二家，揄揚不遺餘力；而二人者皆落拓不偶，窮而工詩。修嘗言：“聖俞、子美齊名於一時，而二家詩體特異；子美筆力豪隽，以超邁横絶爲奇；聖俞覃思精微，以深遠閑淡爲意。”（《六一詩話》）然修與二氏，“盡變昆體，獨倡生新，必辭盡於言，言盡於意，發揮鋪寫，曲折層累以赴之，竭盡乃止”（葉燮《原詩》）；則固受韓愈“以文爲詩”之影響，而所謂“宋詩”之特殊面目，亦至此始豁然呈露矣。兹録蘇梅詩各一首以示例：
獵狐篇 蘇舜欽
老狐宅城隅，涵養體豐大。不知窟穴處，草木但掩藹。秋食承露禾，夏飲灌園派。暮夜出旁舍，鷄畜遭横害。晚登埤堄塢，呼吸召百怪。或爲嬰兒啼，或變艷婦態。不知幾十年，出處頗安泰。古語比社鼠，蓋亦有恃賴。邑中年少兒，耽獵若沈瘵。遠郊盡雉兔，近水殲鱗介。養犬號青鶻，逐獸馳不再。勇聞此老狐，取必將自快。縱犬索幽邃，張人作疆界。兹時頗窘急，迸出赤電駭。羣小助呼嗥，奔馳數顛沛。所向不能入，有類狼失狽。鈎牙咋巨顙，髓血相潰沫。喘叫遂死矣，争觀若期會。何暇正首丘，腥臊滿蓬艾。數穴相穿通，城堞幾隳壞。久此縱兇妖，一旦果禍敗。皮爲榻上藉，肉作盤中膾。觀此爲之吟，書以爲警戒。
書哀 梅堯臣
天既喪我妻，又復喪我子。兩眼雖未枯，片心將欲死。雨落入地中，珠沈入海底。赴海可見珠，掘地可見水。唯人歸泉下，萬古知已矣！拊膺當問誰？憔悴鑒中鬼。

[book_title]第十七章　元祐體與江西宗派
宋詩至熙寧（神宗）、元祐（哲宗）間而臻極盛。嚴羽《滄浪詩話》，始標“元祐體”之目，而以蘇（軾）、黄（庭堅）、陳（師道）諸公當之。然此期詩家成就之最大者，前則蘇軾（字子瞻，一字和仲，自號東坡居士，眉山人）、王安石（字介甫，號半山，撫州臨川人），後則陳師道（字無己，一字履常，彭城人）、黄庭堅（字魯直，自號山谷道人，洪州分寧人），而嚴氏獨遺安石，殆以政治關係歟？
軾與安石同受知於歐陽修，軾尤爲修所愛。修固崇尚韓愈者；軾承其後，益以雄邁超絶之天才，闊視横行，更從而恢張擴大之。劉克莊云：“坡詩畧如昌黎，有汗漫者，有典嚴者，有麗縟者，有簡淡者，翕張開闔，千變萬態，蓋自以其氣魄力量爲之。”（《後村詩話》）清人趙翼亦稱：“以文爲詩，始自昌黎；至東坡益大放厥辭，别開生面。天生一枝健筆，有必達之隱，無難顯之情。”（《甌北詩話》）軾誠宋代詩壇之柱石也！軾詩以七言古體，最擅勝場。例如《泗州僧伽塔》：
我昔南行舟繫汴，逆風三日沙吹面。舟人共勸禱靈塔，香火未收旗脚轉。回頭頃刻失長橋，卻到龜山未朝飯。至人無心何厚薄？我自懷私欣所便。耕田欲雨刈欲晴，去得順風來者怨。若使人人禱輒遂，造物應須日千變。我今身世兩悠悠，去無所逐來無戀。得行固願留不惡，每到有求神亦倦。退之舊云三百尺，澄觀所營今已换！不嫌俗士汙丹梯，一看雲山繞淮甸。
安石“少以意氣自許，故詩語惟其所向，不復更爲含蓄。後爲羣牧判官，從宋次道盡假唐人詩集，博觀而約取，晚年乃盡深婉不迫之趣”（《石林詩話》）。其長篇古體，立意翻新，如《明妃曲》之“意態由來畫不成，當時枉殺毛延壽”。又云：“家人萬里傳消息，好在氈城莫相憶！君不見咫尺長門閉阿嬌，人生失意無南北！”多發議論，則亦受韓歐之影響，而與軾風格畧同者也。葉夢得稱其“晚年詩律尤精嚴，造語用字，間不容髮”（《石林詩話》）。其最大成就，乃在七言絶詩。嚴羽云：“公絶句最高，其得意處，高出蘇、黄、陳之上。”（《滄浪詩話》）兹舉《南浦》一首爲例：
南浦東江二月時，物華撩我有新詩。含風鴨緑粼粼起，弄日鵝黄裊裊垂。
庭堅與秦觀（字少游，一字太虚，揚州高郵人）、張耒（字文潛，淮陰人）、晁補之（字无咎，鉅野人）號“蘇門四學士”，而庭堅詩最爲傑出。庭堅得詩法於其父庶（字亞夫）；庶詩學杜、學韓（參考《後山詩話》及《四庫總目·伐檀集提要》）；庭堅更從而加以發揮，以自創一種特殊音節，而特注意於句法之鍛煉。例如《登快閣》：
痴兒了卻公家事，快閣東西倚晚晴。落木千山天遠大，澄江一道月分明。朱弦已爲佳人絶，青眼聊因美酒横。萬里歸來弄長笛，此心吾與白鷗盟。
氣象闊大，聲韻鏗鏘，自出於杜律中之拗體，而加以變化者也。庭堅五七言古體，亦以生新瘦硬擅場，足醫浮滑庸濫之病。惟好奇過甚，末流不免險怪枯槁，面目可憎耳。
師道初學於曾鞏（字子固，南豐人），後見魯直詩，格律一變；魯直謂其詩深得老杜之法（《宋詩鈔》）。曾客蘇門，爲軾所稱。其人品極高，尤以苦吟著；其詩“雄健清勁，幽邃雅淡，有一塵不染之氣”（《後山集跋》）。最工五律；七律亦氣象峥嶸，與庭堅爲近。例如《九日寄秦覯》：
疾風回雨水明霞，沙步叢祠欲暮鴉。九日清尊欺白髮，十年爲客負黄花。登高懷遠心如在，向老逢辰意有加。淮海少年天下士，可能無地落烏紗？
自吕本中（字居仁，壽州人）作《江西詩社宗派圖》，由黄庭堅以下，列陳師道、潘大臨（字邠老，黄岡人）、謝逸（字無逸，臨川人）、洪朋（字龜父，豫章人，庭堅甥）、洪芻（字駒父，朋弟）、饒節（字德操，臨川人）、徐俯（字師川，分寧人，庭堅甥）、韓駒（字子蒼，蜀之僊井監人）、晁冲之（字叔用，鉅野人）等，至本中二十五人；其人不盡籍江西，其詩亦不專一體。吕氏作圖，徒以黄爲江西人，特藉以爲重耳。元好問嘗有“論詩寧下涪翁拜，未作江西社裏人”（《論詩絶句》）之語，則宗派之説，爲人詬病，蓋已久矣。
宋末方回撰《瀛奎律髓》，主江西派，又倡爲“一祖三宗”之説；一祖者杜甫，三宗者黄庭堅、陳師道、陳與義（字去非，洛陽人）。此自成一系統，影響後來者甚深。“江西詩派”之名，所以能垂諸久遠者，皆黄陳之力也。

[book_title]第十八章　宋詩之轉變
世言宋詩，大抵以元祐諸賢爲矩則；其脱離唐詩面目，而自成體格者，亦極其致於蘇黄二家。南宋國勢衰微，人懷悲憤，激昂蹈厲之音作，而向之以才智、學問、議論爲詩，盡情馳騁者，其風稍殺矣。
陳與義生於北宋末造，南渡後，避亂襄漢，轉湖湘，逾嶺嶠，而詩格大變。劉克莊稱：“元祐後，詩人迭起，不出蘇黄二體。及簡齋（與義别號）始以老杜爲師。建炎間，避地湖嶠，行萬里路，詩益奇壯，造次不忘憂愛。以簡嚴掃繁縟，以雄渾代尖巧，第其品格，當在諸家之上。”（《後邨詩話》）其詩如《傷春》：
廟堂無策可平戎，坐使甘泉照夕烽！初怪上都聞戰馬，豈知窮海看飛龍。孤臣白髮三千丈，每歲烟花一萬重。稍喜長沙向延閣，疲兵敢犯犬羊鋒。
又如《牡丹》：
一自邊塵入漢關，十年伊洛路漫漫。青墩溪畔龍鍾客，獨立東風看牡丹！
皆所謂“感時撫事，慷慨激越，寄托遥深，乃往往突過古人”（《四庫提要》）者也。
南宋偏安局定之後，詩人有尤袤（字延之，無錫人）、楊萬里（字廷秀，號誠齋，吉州吉水人）、范成大（字致能，自號石湖居士，吴郡人）、陸游（字務觀，號放翁，越州山陰人），合稱“尤楊范陸”，爲南宋四家；或有蕭德藻（字東夫，號千巖老人）而無尤袤；然二人詩集皆不傳，所可稱述者，惟楊、范、陸三家耳。
游詩法傳自曾幾（字吉甫，號茶山，贛縣人），幾詩以杜甫、黄庭堅爲宗。趙庚夫題《茶山集》云：“咄咄逼人門弟子，劍南已見一燈傳。”（《詩人玉屑》）可想見陸詩淵源所自。陸詩邁絶時流處，即在其憂國之壯烈抱負，充分表現於字裏行間；其富於愛國心，亦受幾之感化。嘗跋幾奏議稿云：“無三日不進見，見必聞憂國之言。”趙翼稱游“以一籌莫展之身，存一飯不忘之誼，舉凡邊關風景，敵國傳聞，悉入於詩。或大聲疾呼，或長言永嘆，命意既有關係，出語自覺沉雄”（《甌北詩話》）。陸詩成就之驚人，蓋受多方面之影響；其歌行又往往與岑參相近。且居蜀日久，恒出入軍中；故其詩激壯悲涼，足以作懦夫之氣；近體律絶，皆充滿熱情，而七絶尤工。兹録二首以示例：
建安遣興
緑沈金鏁少年狂，幾過秋風古戰場。夢裏渾忘閩嶠遠，萬人鼓吹入平涼。
示兒
老去元知萬事空，但悲不見九州同。王師北定中原日，家祭毋忘告乃翁！
成大在四家内，官位最高。嘗充四州制置使。陸游入蜀，曾往依之。晚年退隱蘇州之石湖。詞人姜夔（字堯章，番陽人）亦受禮遇。其詩初學李賀、王建，頗有關涉社會問題之作，如《催租行》、《繰絲行》、《後催租行》等篇是。其《催租行》之末段：
床頭慳囊大如拳，撲破正有三百錢。不堪與君成一醉，聊復償君草鞋費。
足見當時官吏欺侮百姓情形。迨退隱石湖，始專爲田園詩，而自成風格。嘗作《四時田園雜興》六十首，描寫農村風味，頗能體貼入微。例如《夏日田園雜興》：
梅子金黄杏子肥，麥花雪白菜花稀。日長籬落無人過，惟有蜻蜓蛺蝶飛。
晝出耘田夜績麻，村莊兒女各當家。童孫未解供耕織，也傍桑陰學種瓜。
楊萬里嘗稱其詩云：“大篇決流，短章 芒，縟而不釀，縮而不僒；清新嫵麗，奄有鮑謝；奔逸儁偉，窮追太白。”（《石湖全集序》）殆非溢美之辭也。
萬里立朝多大節，然特以詩名。方回稱其“一官一集，每集必變一格”（《瀛奎律髓》）。其自作《荆溪集序》云：“予之詩始學江西諸君子，既又學後山（陳師道）五字律，既又學半山老人七字絶句，晚乃學絶句於唐人。”又云：“於是辭謝唐人及王、陳、江西諸君子，皆不敢學，而後欣如也。”終乃“萬象畢來，獻予詩材，蓋麾之不去，前者未讎，而後者已迫，涣然未覺作詩之難也”。萬里經幾許訓練，乃欣然有得，而一任自然，其成功仍以七絶爲最大；出語淺白，而摺叠赴之，令人玩味無窮。例如：
夜坐
綉簾無力護東風，燭影何曾正當紅。獸炭薰爐猶道冷，梅花不易立霜中。
明發房溪
山路婷婷小樹梅，爲誰零落爲誰開？多情也恨無人賞，故遣低枝拂面來。
萬里晚年，最喜稱道劉（禹錫）白（居易），宜其力求淺白，而頗接近民歌也。
南宋詩人，除上述三家之外，能卓然自樹者，實不多覯。後起有“永嘉四靈”，其人爲徐照（字道暉，一字靈暉）、徐璣（字靈淵）、翁卷（字靈舒）、趙師秀（字紫芝，號靈秀），皆永嘉人，工爲唐律，專以賈島、姚合爲法。《四庫提要》稱：“四靈之詩，雖鏤心鉥腎，刻意雕琢；而取徑太狹，終不免破碎尖酸之病。”（《芳蘭軒集提要》）其不足躋於諸大家之列可知。
江湖派繼“四靈”而起，其間作者，除姜夔、劉克莊（字潛夫，莆田人）、戴復古（字式之，天台黄岩人）、方岳（字巨山，號秋崖，新安祁門人）四家外，類皆不足稱述。所謂“江湖派”者，以錢塘書肆陳起（字宗之）能詩，凡江湖詩人，俱與之善，刊《江湖集》以售（《瀛奎律髓》），所録凡六十二家；而姜夔、洪邁皆孝宗時人，不應與諸家並列。此派之不爲人重視，從可知矣。

[book_title]第十九章　金元詩
金人崛興塞外，既定鼎燕京，進取汴梁，與宋成南北對峙之局。宋文士如宇文虚中、蔡松年、高士談、吴激輩，先後歸之，因挾蘇學北行，東坡詩遂盛行於金國，以啓一朝之盛。松年（字伯堅）與激（字彦高），實導金詩之先河。既而蔡珪（字正甫，松年子）、党懷英（字世傑）、趙秉文（字周臣，自號閑閑，滏陽人）、王寂（字元老，蘇州玉田人）、王若虚（字從之，藁城人）、李俊民（字用章，澤州人）相繼出，以風雅相號召。除趙秉文以下四家，各有專集流傳外，金詩作品，並詳元好問所輯《中州集》中。金詩積百年之涵養，乃集大成於元好問；足與南宋陸游，角雙雄於壇坫，爲金詩生色不少矣。
好問（字裕之，太原定襄人）七歲能詩，以《箕山》、《琴臺》等詩，受知於趙秉文，秉文以爲少陵以來，無此作也（詳郝經《遺山先生墓誌》）。好問稱秉文詩，以爲近陶潛、阮籍（《閑閑公墓誌》）；又稱：“蘇子瞻絶愛陶柳二家，極其詩之所至，誠亦陶柳之亞。”（《東坡詩雅序》）其論詩宗旨，詳所爲《論詩絶句》二十首中；大抵主真淳，喜豪縱，所尚在阮籍、陶潛、韓愈、蘇軾之間。郝經稱其“歌謡跌宕，挾幽並之氣，高視一世”（《墓誌》）。趙翼又謂：“其廉悍沈摯處，較勝於蘇、陸。蓋生長雲朔，其天禀本多豪健英傑之氣；又值金源亡國，以宗社丘墟之感，發爲慷慨悲歌，有不求而自工者。”（《甌北詩話》）其詩兼工各體，七律尤沈摯悲涼，自成聲調，可泣可歌。例如《眼中》：
眼中時事益紛然，擁被寒燈夜不眠。骨肉他鄉各異縣，衣冠今日是何年！枯槐聚蟻無多地，秋水鳴蛙自一天。何處青山隔塵土？一庵吾欲送華顛。
又斷句如《出京》之“只知灞上真兒戲，誰謂神州遂陸沈！”《送徐威卿》之“盪蕩春天非嚮日，蕭蕭春色是他鄉”；《岐陽》之“野蔓有情縈戰骨，殘陽何意照空城”；《楚漢戰處》之“原野猶應厭膏血，風雲長遣動心魂”；《石嶺關書所見》之“已化蟲沙休自嘆，厭逢豺虎欲安逃”，並感愴激昂，令人讀之聲淚俱下矣。
元以異族入主中夏，對漢人之壓迫，有甚於金。士氣銷沉，或混迹於倡優，假雜劇以遣憂避禍，曲盛而詩詞皆無甚特色，亦時勢爲之也。元初詩人，有趙孟頫（字子昂，湖州人）、仇遠（字仁近，錢塘人）、劉因（字夢吉，號静修，容城人）、王惲（字仲謀，汲縣人）、袁桷（字伯長，鄞人）、袁易（字通甫，長洲人）等，視宋末江湖一派之纖佻，故自不同；而劉、王、二袁，風骨高邁，亦自一時之俊也。
元詩之代表作家，世稱虞（集字伯生，僑居崇仁）、楊（載字仲宏，浦城人）、范（梈字德機，清江人）、揭（傒斯字曼碩，龍興富州人）四家，風格各異，而以集爲大宗；載詩風規雅瞻，雍雍有元祐之遺音；梈詩豪宕清遒，兼擅諸勝；傒斯則清麗婉轉，集曾以“簪花美女”目之（參考《輟耕録》及《四庫提要》）。又有吴萊（字立夫，浦陽人），其詩雄深卓絶，特善歌行；薩都拉（字天錫，本蒙古人，居雁門）最長於情，其詩流麗清婉，爲集所推服；凡此皆元詩之卓卓者。
楊維楨（字廉夫，宏子）最晚出，特以樂府擅名。《四庫提要》稱其“根柢於青蓮、昌谷，縱横排奡，自辟町畦；其高者或突過古人，其下者亦多墮入魔趣”（《鐵崖古樂府題要》）。王士禎《論詩絶句》云：“鐵崖樂府氣淋漓，淵穎（吴萊）歌行格盡奇。耳食紛紛説開寶，幾人眼見宋元詩？”維楨入明尚在，真元詩之後勁也。

[book_title]第二十章　明詩之衰敝
明詩專尚摹擬，鮮能自立。一代文人之才力，趨新者争向散曲方面發展；守舊者則互相標榜，高談復古以自鳴高；轉致汩没性靈，束縛才思；末流競相剽竊，喪其自我。明詩喜言盛唐，乃不免化神奇爲臭腐；又多立門户，以相攻擊；作者雖多，要爲詩歌史上之一大厄運已！
明初作者，以劉基（字伯温，青田人）、高啓（字季迪，長洲人）最爲傑出。王世貞謂：“才情之美，無過季迪；聲氣之雄，次及伯温。”（《藝苑卮言》）基、振奇人也，爲詩獨標高格，極見抱負，而尤工樂府。例如《走馬引》：
天冥冥，雲濛濛，當天白日中貫虹。壯士拔劍出門去，手提仇頭擲草中。擲草中，血漉漉，追兵夜至深谷伏。精神感天天心哀，太乙乃遣天馬從天來，揮霍雷電揚風埃。壯士呼，天馬馳，横行白晝，吏不敢窺。戴天之耻自古有必報，天地亦與相扶持。夫差徒能不忘而報越，栖於會稽又縱之。始知壯士獨無愧，魯莊何以爲人爲？
永樂（成祖）以來，有所謂“臺閣體”者，以“三楊”（楊士奇、楊榮、楊溥）爲主，雍容平易，有承平之風。迨“弘正（孝宗年號弘治，武宗年號正德）四傑”（李夢陽、何景明、邊貢、徐禎卿）起，言詩必盛唐，而風氣爲之一變。何（字仲默，信陽人）、李（字天賜，更字獻吉，慶陽人）最負重名，力倡復古；而李東陽（字賓之，號西涯，茶陵人）實爲先導。嘉靖（世宗）間，李攀龍（字於鱗，歷城人）、王世貞（字元美，自號弇州山人，太倉人）出，復奉以爲宗；天下推“李、何、王、李爲四大家，莫不争效其體。夢陽欲使天下毋讀唐以後書”（四庫《空同集》提要），景明則深崇“初唐四傑”之格。王士禎云：“接迹風人《明月篇》，何郎妙悟本從天。王楊盧駱當時體，莫逐刀圭誤後賢。”（《論詩絶句》）則對景明亦致不滿也。
明詩有前後“七子”之目，“後七子”以攀龍爲冠，世貞從而和之；攀龍先逝，而世貞名位日高，聲氣日廣，執詩壇之牛耳者，垂二十年。袁宏道兄弟，嘗以“贋古”詆攀龍。世貞持論，亦主詩必盛唐，而藻飾太甚，攻者四起；然其對於各種文藝，並善批評，所著《藝苑卮言》，亦文學批評中之要籍也。
謝榛（字茂秦，臨清人）名稍亞於王李，特以五言近體，獨步於“後七子”間。嘗與王李結社燕市，其論詩宗旨，亦畧相同。
明人摹擬之習，至“公安三袁”（宗道字伯修，宏道字無學，中道字小修）出，始漸革除。宗道始與南充黄輝，力排王李之説，論詩於唐好白居易，於宋好蘇軾。其弟宏道、中道，益矯以清新輕俊；學者多捨王李而從之，目爲“公安體”（參考謝無量《中國大文學史》）。其所持宗旨，謂：“唐自有古詩，不必《選》體；中晚皆有詩，不必初盛；歐、蘇、黄、陳各有詩，不必唐人。唐詩色澤鮮妍，如旦晚脱筆硯者；今詩才脱筆硯，已是陳言；豈非流自性靈，與出自剽擬所從來異乎？”（《静志居詩話》引）凡此，皆深中明代諸家之病，宜“一時聞者涣然神悟，若良藥之解散，而沈疴之去體也”（朱彝尊説）。其詩雖間出以俳諧調笑，又雜俚言，而生氣充溢行間，信明代詩壇之一大解放已！
三袁之後，復有鍾（惺字伯敬，竟陵人）、譚（元春字友夏，竟陵人）合選《古詩歸》、《唐詩歸》二書，學者靡然從之，謂之“竟陵體”。其詩務爲幽深孤峭；朱彝尊斥其“著一字務求之幽晦，構一題必期於不通”（《静志居詩話》），且以“妖孽”目之，未免貶抑過甚。然明詩至此復壞，而國亦旋亡矣。

[book_title]第二十一章　清詩之復盛
清雖以異族入據中原，而對於漢族文化，接受甚早，濡染亦深。康熙（聖祖）帝天縱多才，耀兵塞外，既定西藏，平臺灣，宇内晏然，國威大震，太平之業，綿亘二百數十年。直至洪（秀全）楊（秀清）變興，始見兵革。中間休養生息，文人才士，得以致力於學術文藝，其驚人之發展，幾欲超邁漢唐；即就詩歌而言，亦遠勝元、明兩代。清詩雖亦規撫唐、宋，而諸大家各能自出心裁，特具風格，非如明人之以“贋古”欺人也。
清初作者，大抵皆明季遺民。錢謙益（字受之，號牧齋，虞山人）、吴偉業（字駿公，號梅村，太倉人）與龔鼎孳（字孝昇，號芝麓，合肥人）稱“江左三家”，而鼎孳不逮錢、吴遠甚。謙益詩出入李、杜、韓、白、蘇、陸、元、虞之間，才力富健，一時罕與抗手。偉業對於“歌行一體，尤所擅長；格律本乎四傑，而情韻爲深；叙述類乎香山，而風華爲勝”（《梅村集》提要）。蓋偉業身當“鼎革”之際，“遭逢喪亂，閲歷興亡”，故所作“激楚蒼涼，風骨彌爲遒上”。且詩中關涉明季史事者，尤指不勝屈，長歌當哭，聊以寫哀。偉業自言：“吾詩雖不足以傳遠，而是中之寄托良苦。”（陳廷敬《吴梅村先生墓表》）篇篇言之有物，故不覺其感愴淋漓；例如《圓圓曲》之“妻子豈應關大計？英雄無奈是多情；全家白骨成灰土，一代紅妝照汗青”，可當“詩史”之目矣。
康熙盛時，有宋琬（字玉叔，號荔裳，山東萊陽人）、施閏章（字尚白，號愚山，安徽宣城），號稱“南施北宋”，而王士禎（字貽上，號阮亭，又號漁洋山人，山東新城人）實爲騷壇盟主。“士禎談詩，大抵源出嚴羽，以神韻爲宗”（《漁洋精華録提要》）。其《論詩絶句》三十首，品評曹丕以下諸家詩，其第二十九首云：“曾聽巴渝里社詞，三閭哀怨此中遺。詩情合在空舲峽，冷雁哀猿和《竹枝》。”可見其平生宗旨所在。閏章嘗語士禎門人洪昇曰：“爾師詩如華嚴樓閣，彈指即見；吾詩如作室者，瓴甓木石，一一就平地築起。”（《居易録》）士禎專主神韻，故以七絶爲最工。例如《冶春絶句》：
三月韶光畫不成，尋春步屧可憐生。青蕪不見隋宫殿，一種垂楊萬古情。
當年鐵砲壓城開，折戟沉沙長野苔。梅花嶺畔青青草，閑送游人騎馬回。
真所謂“朱弦疏越，有一唱三嘆之音”，開後來法門不少。
朱彝尊（字錫鬯，號竹垞，浙江秀水人）爲詩兼工衆體，或與士禎並稱。趙執信謂：“王之才高，而學足以副之；朱之學博，而才足以運之。”及論其失，則曰：“朱貪多，王愛好。”（《談龍録》）二家之外，以查慎行（字悔餘，號初白，浙江海寧人）爲最著。查詩淵源，大抵得諸蘇軾爲多；清詩風氣，亦漸由宗唐，轉而學宋矣。黄宗羲比其詩於陸游；王士禎則謂：“奇創之才，慎行遜游；綿至之思，游遜慎行。”（《敬業堂集序》）此特就其律詩言之耳。
乾隆（高宗）、嘉慶（仁宗）間，袁枚（字子才，號簡齋，錢塘人）、蔣士銓（字心餘，號清容，江西鉛山人）、趙翼（字雲松，號甌北，江蘇陽湖人）號三大家。翼善論詩，有《甌北詩話》，言多精闢。士銓以作傳奇負盛譽，詩詞皆不見特佳。枚詩主性靈，影響最大。嘗謂：“凡詩之傳者，都是性靈，不關堆垛。”（《隨園詩話》）又力破“温柔敦厚”之説，謂此“不過詩教之一端”（《再答李少鶴》）；頗能不囿於陳言，卓然有所自樹。是時論詩者，沈德潛（字確士，號歸愚，長洲人）舉唐詩爲指歸，厲鶚（字太鴻，號樊榭，錢塘人）樹宋詩爲標準；詩家唐宋之界，又起紛争。枚則主“詩有工拙而無今古”，謂：“詩者人之性情，唐、宋者，帝王之國號；人之性情，豈因國號而轉移哉？”（《隨園詩話》）持論並極通達。特其詩有時流於諧謔，不無輕佻之病，致爲時人所詬病耳。
是時詩人尚有黄景仁（字仲則，武進人）、張問陶（號船山，遂寧人）、舒位（號鐵雲，大興人）等。景仁《兩當軒詩》，才氣豪放似太白，近乃大行於世。然乾嘉之際，成就最大者，當推厲鶚。鶚五言融合陶、謝、韋、柳之長，近體從陳與義變化出之，尤工絶句；例如《虎丘送春》：
塔迥廊回燕燕飛，送春人去戀斜暉。似嫌犖確侵羅襪，卻要殘紅作地衣。
清詩至乾嘉而臻於極盛，作者多不勝舉；或規唐體，或尚宋賢。道光間，龔自珍（字璱人，號定盦，仁和人）爲詩特奇麗，自成一格，近人多效之。迨咸豐兵起，詩風爲之一變，無復雍雍盛世之音矣。

[book_title]第二十二章　清詩之轉變
咸豐、同治間，爲清詩一大轉變；所宗尚爲杜甫、韓愈以及黄庭堅；而曾國藩（字滌生，湖南湘鄉人）以望重位高，實爲倡導。國藩詩雖未臻上乘，而提倡黄詩最力，轉移風氣，影響迄今；此治近代中國文學者所宜特别注意也。
嘉慶、道光以前，爲詩宗杜韓者，惟一錢載（號籜石，秀水人）；稍後有程恩澤（號春海，歙人）、祁寯藻（號春圃，山西壽陽人），雖並不爲王士禎、沈德潛二家之説所囿，而風氣仍未大開。迨何紹基（字子貞，道州人）、鄭珍（字子尹，貴州遵義人）同受業恩澤之門，遂傳其業，而珍詩尤稱絶詣。珍又與其鄉人莫友芝（字子思，號郘亭，獨山人）並稱，均多亂離之作。友芝序其《巢經巢詩》，謂：“盤盤之氣，熊熊之光，瀏漓頓挫，不主故常。”陳衍則稱其“歷前人所未歷之境，狀人所難狀之狀”（《石遺室詩話》）。雖其法得諸韓愈、黄庭堅，而特饒新意，境界别闢，真一代之奇作也。珍自公車報罷後，蠖屈鄉關，漂泊西南；友芝則受知於國藩，而與珍友誼最篤。國藩論詩宗旨，受珍影響甚深；清季詩人，皆間接被其薰染者也。
太平天國取金陵，金和（號亞匏，江蘇上元人）出入兵間，備嘗艱苦，就所聞見，發爲詩歌；極“以文爲詩”之能事，而一種沉痛陰慘氣象，視杜甫、鄭珍，猶有過之（參用陳衍説）。其詩確能表現時代精神，而用筆之奇恣，則亦韓愈與北宋諸賢遺法也。例如《痛定篇》：
賊婦作何狀？畧似賊裝束。當腰横長刀，窄袖短衣服。騎馬能怒馳，黄巾赤其足。自從入城後，忽效吴楚俗。夜叉逞華妝，但解色紅緑。彼或狐而貂，此或紗而縠。鬼蝶隨風翻，豈問春寒燠？頭上何所有？亦戴花與木。臂上何所有？亦纏金與玉。錦絝不蔽踝，但繫裙六幅。更結男子襪，青鞋走相屬。鴂舌紛笑嘩，麏集踞高屋。朝去朝賊王，官以女頭目。既定兄弟籍，乃盡姊妹族。大索從閨房，一見氣敢觸？慘慘眉尖蛾，撞撞心頭鹿。小膽皆鼠銷，修頸半蠶縮。吞聲出門行，敢云路非熟？十里更五里，尚謂行不速。喃喃怒駡多，稍重且鞭撲。襆被未及携，知在何處宿！求死無死所，求生則此辱。苦恨小兒女，徒亂人意哭。棄置大道旁，不復計慘毒。長者乞食呼，幼者蠅蜹簇。我急還家看，幸未被驅逐。
與金和同時，而以善寫窮苦稱者，有江湜（字弢叔，江蘇長洲人）。其人一生坎 ，“所寫窮苦情況，多東野、後山所未言；近人則鄭子尹、金亞匏未能或之先”（《石遺室詩話》）。其詩“古體皆法昌黎，近體皆法山谷，無一切諧俗之語，錯雜其間，戛戛乎其超出流俗”（彭藴章《伏敔堂詩録序》）；誠咸同間一詩雄也。湜尤工諷刺，有《擬寒山詩》四十首，極嬉笑怒駡之致；兹録一首爲例：
某甲善狎邪，能得名妓意。妓以名故驕，事之良不易。百端既盡歡，其術蓋已秘。某乙竊學之，入官爲能吏。
甲午（光緒二十年）中日之役，中國創巨痛深。詩人黄遵憲（字公度，廣東嘉應人）崛起嶺南，舉一時可慨、可悲、可歌、可泣之事，悉形歌詠，遂爲晚清詩壇，放一異彩。其論詩宗旨，謂：“詩之外有事，詩之中有人；今之世異於古，今之人亦何必與古人同？”其運用之法，則主“取《離騷》、樂府之神理而不襲其貌，用古文家伸縮離合之法以入詩”。其述事則“舉今日之官書、會典、方言、俗諺以及古人未有之物，未辟之境，耳目所歷，皆筆而書之”（《人境廬詩草自序》）。又高揭“我手寫我口，古豈能拘牽”之論，其富於解放精神如此！其官湖南按察使時，與巡撫陳寶箴（字右銘，江西義寧人）共倡新政；寶箴故與國藩善；遵憲詩學，宜其間接受國藩之影響。昌黎主“文必己出”，山谷則務生新，固革新派之先導也。遵憲詩關於感時撫事者，以《悲平壤》、《東溝行》、《哀旅順》、《哭威海》、《降將軍歌》、《臺灣行》、《度遼將軍歌》諸篇，爲最有歷史價值。例如《臺灣行》：
城頭逢逢擂大鼓，“蒼天蒼天”淚如雨，倭人竟割臺灣去！當初版圖入天府，天威遠及日出處。我高我曾我祖父，刈殺蓬蒿來此土，糖霜茗雪千億樹，歲課金錢無萬數。天胡棄我天何怒？取我脂膏供讎虜！眈眈無厭彼碩鼠，民則何辜罹此苦！亡秦者誰三户楚，何況閩粤千萬户？成敗利鈍非所睹，人人效死誓死拒，萬衆一心誰敢侮？一聲拔劍起擊柱，“今日之事無他語，有不從者手刃汝！”堂堂藍旗立黄虎，傾城擁觀空巷舞。黄金斗大印繫組，直將“總統”呼巡撫。“今日之政民爲主，臺南臺北固吾圉，不許雷池越一步。”海城五月風怒號，飛來金翅三百艘，追逐巨艦來如潮。前者上岸雄虎彪，後者奪關飛猿猱，村田之銃備前刀，當輒披靡血杵漂，神焦鬼爛城門燒。誰與戰守誰能逃？一輪紅日當空高，千家白旗隨風飄。搢紳耆老相招邀，夾跪道旁俯折腰，紅纓竹冠盤錦縧，青絲辮髮垂雲髾，跪捧銀盤茶與糕，緑沉之瓜紫蒲桃。“將軍遠來無乃勞？降民敬爲將軍導。”將軍曰：“來，呼汝曹！汝我黄種原同胞，延平郡王人中豪，實闢此土來分茅，今日還我天所教。國家仁聖如唐堯，撫汝育汝殊黎苗，安汝家室毋譊譊！”將軍徐行塵不囂，萬馬入城風蕭蕭。“嗚呼將軍非天驕，王師威德無不包，我輩生死將軍操，敢不歸依明聖朝？”噫！嚱！吁！悲乎哉！汝全臺，昨何忠勇今何怯？萬事反覆隨轉睫。平時戰守無豫備，曰忠曰義何所恃？
清之末季，詩人有樊增祥（號雲門，别號樊山，湖北恩施人）、易順鼎（字仲碩，晚號哭庵，湖南龍陽人）、陳三立（字伯嚴，晚號散原老人，江西義寧人）、陳衍（字叔伊，號石遺，福建侯官人）、鄭孝胥（字太夷，號蘇盦，福建閩縣人）等，而陳、鄭影響爲大。三立爲寶箴子，爲詩“少時學昌黎，學山谷，後則直逼薛浪語（季宣）”。衍稱“其佳處可以泣鬼神，訴真宰者，未嘗不在文從字順中也；而荒寒蕭索之景，人所不道，寫之獨覺逼肖”（《石遺室詩話》）。晚居廬山，巍然爲詩壇老宿，而風格轉益遒上。例如《夜坐》：
松氣圍廬生夜寒，況移片月掛檐端。蟲聲鼠影都相避，只向孤燈訴肺肝。
孝胥詩“少學大謝，浸淫柳州，益以東野，泛濫於唐彦謙、吴融以及南北宋諸大家，而最喜荆公”（《石遺室詩話》）。然其精思健筆，轉與元遺山爲近。衍教授南北，善説詩，以爲“宋人皆推本唐人詩法，力破餘地耳”（《石遺室詩話》）。又標“同光體”之目，而論詩不主一家云。
晚清詩壇，鮮不受陳、鄭影響，儼然江西、福建二派；江西主山谷、宛陵；福建則尚後山、簡齋、放翁諸家；近復趨向晚唐，以寫喪亂流離之痛。自“新文學運動”起，而其風亦少衰矣。
[book_chapter]下篇　詞曲

[book_title]第一章　詞曲與音樂之關係
“詞”“曲”二體，原皆樂府之支流；特並因聲度詞，審調節唱，舉凡句度長短之數，聲韻平上之差，莫不依已成之曲調爲準；復因所依之曲調，隨音樂關係之轉移，而“詞”與“曲”各自分支，别開疆界。
宋翔鳳云：“宋元之間，詞與曲一也；以文寫之則爲詞，以聲度之則爲曲。”（《樂府餘論》）“詞”“曲”皆有“曲度”，故謂之“填詞”，又稱“倚聲”，並先有“聲”而後有“詞”；非若古樂府之始或“徒歌”，終由知音者爲之作曲，被諸管弦也。
中國音樂，自漢魏以迄隋唐，爲一大轉變。所謂《房中》舊曲，九代遺聲，與夫“西曲”“吴聲”，並漸銷歇於陳隋之際。宋王灼云：“蓋隋以來，今之所謂‘曲子’者漸興，至唐稍盛；今則繁聲淫奏，殆不可數。古歌變爲古樂府，古樂府變爲今曲子，其本一也。”（《碧鷄漫志》）此所謂“今曲子”，即“詞”所依之聲；其法原出龜兹人蘇祗婆。自周武帝時，傳入中國（詳《隋書·音樂志》）；至隋唐間而西域樂大盛，且漸普遍於民間；所謂“自開元已來，歌者雜用胡夷里巷之曲”（《舊唐書·音樂志》）是也。
據崔令欽《教坊記》所載開元以來“燕樂雜曲”，至三百餘曲之多；唐宋人填詞，即多用其中“曲調”。《宋史·樂志》亦云：“燕樂自周以來用之。唐貞觀增隋九部爲十部，以張文收所製歌名燕樂而被之管弦。厥後至坐伎部琵琶曲盛流於時，匪直漢氏上林樂府縵樂，不應經法而已。宋初置教坊，得江南樂，已汰其坐部不用。自後因舊曲創新聲，轉加流麗。”燕樂以琵琶爲主，而張炎言協音之法，亦取正於啞篳篥（詳《詞源》下）；篳篥亦出胡中，而爲燕樂中之主要樂器；故謂“詞”爲依“燕樂雜曲”之聲而成，可無疑也。
西域樂流行既久，漸染華風，所謂“因舊曲創新聲”，不免流於靡曼。金元崛興沙塞，所用純粹胡樂，嘈雜緩急之間，舊詞至不能按；乃更造新聲，而北曲大備（參用吴梅説）；所謂“以吹笳鳴角之雄風，汰金粉靡麗之末俗”（《詞餘講義》）是也。明王驥德叙南北曲之淵源流變云：“入宋而詞始大振，署曰‘詩餘’，於今曲益近，周待制、柳屯田其最也；而單詞雙韻，歌止一闋，又不盡其變；而金章宗時，漸更爲北詞；如世所傳董解元《西厢記》者，其聲猶未純也。入元而益漫衍，其制櫛調比聲，‘北曲’遂擅盛一代；顧未免滯於弦索，且多染胡語，其聲近噍以殺，南人不習也。迨季世入我明，又變而爲‘南曲’，婉麗嫵媚，一唱三嘆；於是美善兼至，極聲調之致。始猶南北畫地相角，邇年以來，燕趙之歌童舞女，咸棄其捍撥，盡效南聲，而北詞幾廢。至北之濫，流而爲《粉紅蓮》、《銀紐絲》、《打棗竿》；南之濫，流而爲吴之《山歌》、越之《採茶》諸小曲，不啻‘鄭聲’，而各有其致。”（《曲律》）據王氏所言，南北曲之不得不隨音樂關係爲轉變，又可知矣。
“詞”爲文人娱賓遣興之資，以“清謳”爲主，不與舞蹈同用；歐陽炯所謂“綺筵公子，綉幌佳人，遞葉葉之花箋，文抽麗錦；舉纖纖之玉指，拍按香檀”（《花間集序》）者，可想見其意趣。南北曲之“小令”、“套數”，其應用亦與“詞”同；“套數”之曲，元人謂之“樂府”；作“小令”與五七言絶句同法，要醖藉，要無襯字，要言簡而趣味無窮（並見《曲律》）；實與唐五代之“令詞”相仿；特“曲調”變易耳。今故以“詞”“曲”同篇，借見演化之迹云。

[book_title]第二章　燕樂雜曲詞之興起
今之所謂“詞”，爲“曲子詞”之簡稱；在唐宋間，或稱“曲子詞”（《花間集序》），或稱“今曲子”（《碧鷄漫志》），或僅稱“曲子”（《畫墁録》）。至稱“長短句”，或曰“詩餘”，則又晚出之名，非其朔也。
“曲子詞”之興起，當溯源於《樂府詩集》中之“近代曲辭”。郭茂倩云：“近代曲者，亦雜曲也；以其出於隋、唐之世，故曰近代曲也。隋自開皇初，文帝置七部樂：一曰《西涼伎》，二曰《清商伎》，三曰《高麗伎》，四曰《天竺伎》，五曰《安國伎》，六曰《龜兹伎》，七曰《文康伎》。至大業中，煬帝乃立《清樂》、《西涼》、《龜兹》、《天竺》、《康國》、《疏勒》、《安國》、《高麗》、《禮畢》以爲九部；樂器工衣，於是大備。唐武德初，因隋舊制，用九部樂。太宗增《高昌樂》，又造《讌樂》而去《禮畢曲》；其著令者十部：一曰《讌樂》，二曰《清商》，三曰《西涼》，四曰《天竺》，五曰《高麗》，六曰《龜兹》，七曰《安國》，八曰《疏勒》，九曰《高昌》，十曰《康國》，而總謂之《讌樂》；聲辭繁雜，不可勝紀。凡讌樂諸曲，始於武德、貞觀，盛於開元、天寶，其著録者十四調，二百二十二曲。”（《樂府詩集》七九）據此，知隋唐間爲“燕樂雜曲”之創作極盛時代。
《樂府詩集》所載“近代曲”，計與《教坊記》合者，有《抛球樂》、《破陣樂》、《還京樂》、《千秋樂》、《長命女》、《楊柳枝》、《浪淘沙》、《望江南》、《想夫憐》、《鳳歸雲》、《離别難》、《拜新月》、《征步郎》、《太平樂》、《大郎神》、《胡渭州》、《楊下採桑》、《大酺樂》、《山鷓鴣》、《醉公子》、《嘆疆場》、《如意娘》、《何滿子》、《水鼓子》（《教坊記》作《水沽子》）、《緑腰》、《涼州》、《伊州》、《甘州》、《採桑》、《霓裳》、《雨霖鈴》、《回波樂》等三十二曲；並其餘出《教坊記》外者，共收“近代曲”至八十四種之多；而唐人作除劉禹錫之《瀟湘神》，白居易、劉禹錫之《憶江南》，王建之《宫中調笑》，韋應物之《調笑》，戴叔倫之《轉應詞》，吉中孚妻張氏之《拜新月》爲長短句，確立後來“詞”體外，餘並五七言詩；則知開元、天寶間，雖“燕樂雜曲”盛行，而仍以舊體詩入曲；朱熹所謂“古樂府只是詩，中間卻添許多泛聲；後來人怕失了那泛聲，逐一添個實字，遂成長短句”（《朱子語類》百四十）者；在此時風氣尚未大開；又王灼所云“唐時古意亦未全喪”（《碧鷄漫志》一）是也。
依“燕樂雜曲”之聲，因而創作新詞者，前人則以李白《菩薩蠻》、《憶秦娥》二詞，爲百代詞曲之祖（黄昇《唐宋諸賢絶妙詞選》）。然二詞晚出，且來歷不明，近人已多疑之；而謂“依曲拍爲句”之詞，實始於劉禹錫、白居易（參看胡適《詞的啓源》）。惟考之《樂府詩集》，隋煬帝及其臣王胄同作之《紀遼東》，實爲後來“倚聲填詞”之“濫觴”。特爲拈出比勘如下：
煬帝作：
遼東海北翦長鯨（韻），風雲萬里清（叶）。方當銷鋒散馬牛（句），旋師宴鎬京（叶）。前歌後舞振軍威（换韻），飲至解戎衣（叶）。判不徒行萬里去（句），空道五原歸（叶）。
秉旄仗節定遼東（韻），俘馘變夷風（叶）。清歌凱捷九都水（句），歸宴雒陽宫（叶）。策功行賞不淹留（换韻），全軍借智謀（叶）。詎似南宫複道上（句），先封雍齒侯（叶）？
王胄作：
遼東浿水事龔行（韻），俯拾信神兵（叶）。欲知振旅旋歸樂（句），爲聽凱歌聲（叶）。十乘元戎才渡遼（换韻），扶濊已冰消（叶）。詎似百萬臨江水（句），按轡空回鑣（叶）。
天威電邁舉朝鮮（韻），信次即言旋（叶）。還笑魏家司馬懿（句），迢迢用一年（叶）。鳴鑾詔蹕發淆潼（换韻），合爵及疇庸（叶）。何必豐沛多相識（句），比屋降堯封（叶）？
綜觀一調四詞，雖平仄尚未盡諧，而每首八句六叶韻，前後段各四句换韻，句法則七言與五言相間用之，四詞無或差舛，形式最與唐末五代“令曲”相近；郭氏録冠《近代曲辭》，其爲後來“倚聲填詞”之祖明矣。
“詞”在隋代，既有創作，何以中間歇絶，竟鮮嗣音？推其最大原因，一爲士大夫守舊心理，不甘俯就“胡夷里巷之曲”，爲撰新詞；一爲樂工多取名人詩篇，爲加“泛聲”合之弦管（參看《詞學季刊》創刊號拙著《詞體之演進》）；前者爲中國文人傲慢性之表現，後者足以助長其偷怠心理；長短句詞發展之遲緩，皆此兩重心理，作祟於其間也。
《尊前集》收唐人“詞”，有明皇之《好時光》一首，李白之《連理枝》一首、《清平樂》五首、《菩薩蠻》三首、《清平調》三首，韋應物之《調笑》二首、《三臺》二首，王建之《宫中三臺》二首、《江南三臺》四首、《宫中調笑》四首，杜牧之《八六子》一首，劉禹錫之《楊柳枝》十二首、《竹枝》十首、《紇那曲》二首、《憶江南》一首、《浪淘沙》九首、《瀟湘神》二首、《抛球樂》二首，白居易之《楊柳枝》十首、《竹枝》四首、《浪淘沙》六首、《憶江南》二首、《宴桃源》三首，盧貞之《楊柳枝》一首，張志和之《漁父》五首，司空圖之《酒泉子》一首，韓偓之《浣溪沙》二首，薛能之《楊柳枝》十八首，成文幹之《楊柳枝》十首，温庭筠之《菩薩蠻》五首。自韋應物以下，皆開元、天寶以後人，其詞又多爲五七言絶句詩體；在温庭筠以前，長短句詞，固未風行於士大夫間也。歐陽炯《花間集序》稱“在明皇朝，則有李太白之應制《清平樂調》四首”，不及其他；而所謂“《清平樂調》”，果爲《尊前集》所載之《清平樂》，抑爲七言絶句體之《清平調》？未易遽下斷語。至明皇《好時光》：
寶髻偏宜宫樣，蓮臉嫩，體紅香。眉黛不須張敞畫，天教入鬢長。　　莫倚傾國貌，嫁取個、有情郎。彼此當年少，莫負好時光。
據近人劉毓盤之説，謂：“此詞疑亦五言八句詩，如‘偏’、‘蓮’、‘張敞’、‘個’等字，本屬和聲，而後人改作實字。”（《詞史》）志和《漁父》，亦七言絶句詩，特於第三句減一字，化作三字兩句耳。然則“並和聲作實字，長短其句，以就曲拍者”（《全唐詩注》），雖在開元、天寶早肇其端，而當時士大夫間，固不輕於嘗試也。

[book_title]第三章　雜曲子詞在民間之發展
隋唐之際，西域樂既普遍流行於民間，雜曲歌詞，乘時競作。中國所有新興文體，其始皆出自民間；迨行之既久，乃爲文人所注意，由接受而加以改進，以躋於“大雅之堂”。“詞”體之興，亦猶此例。吾人研究詞學演進之歷史，正須考核當世民間歌曲情形；特以年遠代湮，其人又皆無名作者，不及後起專家之易爲推論耳。
自敦煌石室藏書，爲法蘭西人伯希和所發現；而唐寫本《雲謡集雜曲子》，乃復顯於人間；使吾人得以窺見唐代民間流行歌曲之真面，因而證知“令”“慢”曲詞，實同時發展於開元、天寶之世，可以解決詞學史上之疑案不少。其書分歸倫敦博物館，及巴黎國家圖書館，近由歸安朱氏（孝臧），合校爲三十首足本；所用詞調十三，除《内家嬌》外，全見於《教坊記》；其詞又多述征婦怨情，與盛唐詩人王昌齡輩所咨嗟詠嘆之“閨怨”等作，題材極爲相近；意必爲開元、天寶間盛行之民間歌曲，由戍卒傳往西陲者。其修辭極樸拙，少含蓄之趣，亦足爲初期作品，技術未臻巧妙之證。例如《鳳歸雲》：
緑窗獨坐，修得君書。征衣裁縫了，遠寄邊虞。想得爲君貪苦戰，不憚崎嶇。終朝沙磧裏，已憑三尺，勇戰奸愚（疑爲“單于”之誤）。　　豈知紅臉，淚滴如珠。枉把金釵卜，卦卦皆虚。魂夢天涯無暫歇，枕上長嘘。待卿回故里，容顔憔悴，彼此何如？
此類作品，在全集中所佔成分最多；餘或述男女思慕之情，或作一般嬌艷之語，大率皆普遍情感，爲當時民衆所易瞭解之歌曲；特樸質無華，故未見稱道於文人學士之口耳。
敦煌發現唐人寫本小曲，除《雲謡集》外，零篇斷簡，散佚尚多。就其傳入中土者，有上虞羅氏（振玉）《敦煌零拾》所收之《魚歌子》一首、《長相思》三首、《雀踏枝》二首，日本橋川醉軒所傳之《楊柳枝》一首、《魚歌子》二首、《南歌子》一首，又缺曲名者一首；劉復《敦煌掇瑣》所收之《南歌子》一首，又缺曲名者一首；所用皆開元教坊舊曲，題材亦多與《雲謡集》相同；惟句度長短之差，與世傳詞調，顯有違異；轉足爲後來“因舊曲造新聲”之佐證；而“詞”之最初作品，固原於民間流行之小曲也。其間最可怪者，羅本之《魚歌子》，竟題曰“上王次郎”，詞云：
春雨微，香風少，簾外鶯啼聲聲好。伴孤屏，微語笑。寂對前庭悄悄。當初去向郎道：莫保青娥花容貌。恨惶交不歸早，教妾思在煩惱。
似確出征婦手筆；如此無名女作家，不知埋没幾許矣！又如《雀踏枝》：
叵耐靈鵲多滿語，送喜何曾有憑據？幾度飛來活捉取，鎖上金籠休共語！比擬好心來送喜，誰知鎖我在金籠裏？欲他征夫早歸來，騰身卻放我向青雲裏。
設爲少婦與靈鵲對語之辭，充分表現痴念征人情緒；民間歌曲，具見情真。又如橋川醉軒所傳之《楊柳枝》：
春去春來春復春，寒暑來頻。月生月盡月還新，又被老催人。只見庭前千歲月，長在常存。不見堂上百年人，盡總化爲陳。
劉復所收之《南歌子》：
悔嫁風流婿，風流無準憑。攀花折柳得人憎。夜夜歸來沉醉，千聲唤不應。回覷簾前月，鴛鴦帳裏燈，分明照見負心人。問道與須（此二字應有誤）心事，摇頭道不曾。
並與今所傳《楊柳枝》、《南歌子》“句度”全異，最足推求“詞”體演變情形；其價值殆不在劉、白、温、韋諸家之下矣。

[book_title]第四章　唐詩人對於令詞之嘗試
詞中之“令曲”，蓋出於尊前席上，歌以侑觴，臨時倚曲製詞，性質畧同“酒令”。《全唐詩話》：“中宗宴侍臣，酒酣，各命爲《回波辭》。”據《樂府詩集》：“《回波》，商調曲，唐中宗時造，蓋出於曲水引流泛觴也；後亦爲舞曲。”《回波》爲六言四句體，近似《三臺》；當時李景伯、沈佺期、裴談等，皆曾於侍宴時爲之，可想見令詞命意之所在。詩人對於令詞之嘗試，較之“慢曲”爲早，亦緣其體近“絶句”，且於宴飲時游戲出之，故易流行於士大夫間也。
開元、天寶間，爲以絶句入曲之極盛時代；倚曲填詞之風氣，猶未大開。直至貞元以還，詩人始漸注意新興樂曲，而從事於令詞之嘗試。韋應物、王建，並有《三臺》、《調笑》之作；《三臺》六言四句，未脱“絶句”形式；《調笑》則純粹後來長短句詞體也。二家之詞，並見《樂府詩集》。兹各録一闋示例：
宫中調笑 韋應物
胡馬胡馬，遠放燕支山下。咆沙咆雪獨嘶，東望西望路迷。迷路迷路，邊草無窮日暮。
宫中調笑 王　建
團扇團扇，美人病來遮面。玉顔憔悴三年，誰復商量管弦？弦管弦管，春草昭陽路斷。
戴叔倫（字幼公，金壇人）同時有作，風氣漸開；劉禹錫、白居易繼之，始特注意。禹錫《憶江南》題云“和樂天《春詞》，依《憶江南》曲拍爲句”（《劉夢得外集》四），則已明言依曲填詞矣。其一闋云：
春去也！多謝洛城人。弱柳從風疑舉袂，叢蘭裛露似沾巾，獨笑亦含顰。
居易亦作《憶江南》三闋，其一云：
江南好，風景舊曾諳。日出江花紅勝火，春來江水緑如藍，能不憶江南？
劉白並能接受民間文藝，所爲《竹枝》、《楊柳枝》、《浪淘沙》諸曲，雖仍爲七言絶句體，而已採用民歌音節及其風調。《憶江南》則直依“曲拍”爲句，下開晚唐五代之風。詞本出於“胡夷里巷之曲”，必至劉白諸人，始果於嘗試者，非偶然也。
令詞至晚唐，已如奇葩異卉之含苞待放；作者有唐昭宗、司空圖、韓偓、皇甫松等，而温庭筠最爲專家。《舊唐書·文苑傳》稱：“庭筠士行塵雜，不修邊幅，能逐弦吹之音，爲側艷之詞。”孫光憲《北夢瑣言》又言：“温庭筠詞有《金荃集》，蓋取其香而軟也。”庭筠爲詩，本工綺語，舉胸中之麗藻，以就弦吹之音，遂爲詞壇開山作祖。向所謂“胡夷里巷之曲”，一經改造，鏤金錯采，悉以婉麗之筆出之，遂進登“大雅之堂”，開“花間”一派之盛。其代表作如《菩薩蠻》云：
小山重叠金明滅，鬢雲欲度香腮雪。懶起畫蛾眉，弄妝梳洗遲。　　照花前後鏡，花面交相映。新貼綉羅襦，雙雙金鷓鴣。
劉熙載稱“温詞精妙絶人，然類不出乎綺怨”（《藝概》），如此類之作是也。又如《夢江南》：
梳洗罷，獨倚望江樓。過盡千帆皆不是，斜暉脈脈水悠悠，腸斷白蘋洲。
則氣體清疏，饒有唱嘆之音，不徒以金碧眩人眼目矣。
詩人嘗試填詞，至庭筠遂臻絶詣；運思益密，技巧益精。然其末流往往文浮於質，徒資王公大人以爲笑樂，而不足以道里巷男女哀樂之情；此亦文學進展所必然，不必以相詬病也。

[book_title]第五章　令詞在西蜀之發展
唐末五代之亂，綿亘五六十年；惟西蜀南唐，克保偏安之局。蜀與三秦接壤，黄巢亂後，中原文士，多往歸之。大詩人韋莊（字端己，杜陵人），兩度入蜀，留佐王建，建國稱尊，治號小康，得以餘力從事於文藝。其後王衍及後蜀孟昶，並好音樂，工聲曲，又沉醉於聲色歌舞之場，朝野歡娱，造成風氣。歐陽炯所謂“綺筵公子，綉幌佳人，遞葉葉之花箋，文抽麗錦；舉纖纖之玉指，拍按香檀”（《花間集序》）者，猶可想象當時蜀中歌樂之盛；而“詩客曲子詞”，乃於此“天府之土”，發榮滋長，蔚爲偉觀。一代開山，端推韋氏。莊既挾歌詞種子，移植西川，薛昭藴、牛嶠（字松卿，隴西人）、毛文錫（字平珪，南陽人）、牛希濟（嶠兄子）、歐陽炯（益州人）、顧敻、魏承班、鹿虔扆、閻選、尹鶚（成都人）、毛熙震（蜀人）、李珣（字德潤，梓州人）之徒，相繼有作。《花間》一集，所收十八家詞，除温庭筠、皇甫松、張泌、和凝、孫光憲外，餘皆蜀人，或曾仕宦於前後蜀者也。
《花間》詞派，首推温、韋二家。庭筠開風氣之先，特工“香軟”；趙崇祚取冠《花間集》，借見蜀中詞學之淵源。莊承其風，格已稍變；由其身經黄巢之亂，轉徙流離，後雖卜居成都，官至宰輔，而俯仰今昔，不能無慨於中；故其詞筆清疏，情意悽怨。《古今詞話》稱：“莊有寵人，資質艷麗，兼善詞翰。建聞之，托以教内人爲詞，强奪去。莊追念悒怏，作《荷葉杯》、《小重山》詞。”其幽怨深情，又非庭筠之爛醉“狹邪”中者可比。其《小重山》云：
一閉昭陽春又春。夜寒宫漏永，夢君恩。卧思陳事暗銷魂。羅衣濕，新揾舊啼痕。　　歌吹隔重閽。繞庭芳草緑，倚長門。萬般惆悵向誰論？凝情立，宫殿欲黄昏。
《堯山堂外紀》稱：此詞“流傳入宫，姬聞之，不食死”。韋詞牽涉此事者甚多，故其情特濃摯；而意深語淺，善用白描。近人況周頤稱其“尤能運密入疏，寓濃於淡”（《詞林考鑒》稿本），其藝術之高在此。兹爲舉例如下：
浣溪沙
夜夜相思更漏殘，傷心明月憑闌干，想君思我錦衾寒。　　咫尺畫堂深似海，憶來惟把舊書看，幾時携手入長安？
思帝鄉
春日游，杏花吹滿頭。陌上誰家年少足風流？妾擬將身嫁與一生休。縱被無情棄，不能羞。
西蜀詞人，受温、韋二家影響，不免“分道揚鑣”；大抵濃麗香軟，專言兒女之情者，類從温出；其清疏綿遠，時有感嘆之音者，則韋相之流波，而皇甫松實其先導也。
《花間集》稱松爲“皇甫先輩”，松爲湜子，疑其人或因避亂隱居蜀中。其詞格極淒婉。例如《浪淘沙》：
灘頭細草接疏林，浪惡罾船半欲沉。宿鷺眠鷗飛舊浦，去年沙觜是江心！
承松遺緒，而感慨興亡，開後來“懷古”一類之詞者，則有薛昭藴與鹿虔扆。昭藴有《浣溪沙》：
傾國傾城恨有餘，幾多紅淚泣姑蘇，倚風凝睇雪肌膚。　　吴主山河空落日，越王宫殿半平蕪，藕花菱蔓滿重湖。
虔扆有《臨江僊》：
金鎖重門荒苑静，綺窗愁對秋空。翠華一去寂無蹤。玉樓歌吹，聲斷已隨風。　　烟月不知人事改，夜闌還照深宫。藕花相向野塘中。暗傷亡國，清露泣香紅。
孫光憲稱：昭藴“恃才傲物，好唱《浣溪沙詞》”（《北夢瑣言》）。倪瓚謂：“鹿公抗志高節，偶爾寄情倚聲，而曲折盡變，有無限感慨淋漓處。”（《古今詞話》引）此在《花間集》中，又爲别具面目者也。
《花間》多作艷詞，而牛嶠、牛希濟、歐陽炯、顧敻，尤工此體。況周頤稱：嶠作《西溪子》、《望江怨》諸闋，“繁弦促柱間，有勁氣暗轉，愈轉愈深”（《餐櫻廡詞話》）。其尤妖艷之作，則有《菩薩蠻》：
玉樓冰簟鴛鴦錦，粉融香汗流山枕。簾外轆轤聲，斂眉含笑驚。　　柳陰烟漠漠，低鬢蟬釵落。須作一生拚，盡君今日歡。
結句與南唐後主之“奴爲出來難，教郎恣意憐”，同其風致。希濟爲嶠兄子，綽有家風。歐陽炯詞“大抵婉約輕和，不欲强作愁思”（《蓉城集》）。至其《浣溪沙》：
相見休言有淚珠，酒闌重得叙歡娱，鳳屏鴛枕宿金鋪。　　蘭麝細香聞喘息，綺羅纖縷見肌膚，此時還恨薄情無？
況周頤謂：“自有艷詞以來，未有艷於此者。”（《蕙風詞話》）然以上三家之造語，所受庭筠影響爲多；顧敻喜用白描，乃與韋莊爲近。例如《訴衷情》：
永夜抛人何處去？絶來音。香閣掩，眉斂月將沉。争忍不相尋？怨孤衾。换我心，爲你心，始知相憶深。
西蜀詞人，當以上述諸家，爲最特色。至和凝（鄆州人）歷仕後唐、後晋、後周三朝，著有《紅葉稿》；張泌（淮南人）爲南唐内史，孫光憲（貴平人）官荆南；而詞並爲《花間集》所收，特爲附著。三家以光憲著作最富，詞亦清婉，的是雅人吐屬。兹舉《浣溪沙》一闋爲例：
半踏長裾宛約行，晚簾疏處見分明，此時堪恨昧平生。　　早是銷魂殘燭影，更愁聞著品弦聲，杳無消息若爲情。
令詞至《花間》諸賢，發展已臻極詣。陸游稱：“斯時天下岌岌，士大夫乃流宕如此，或者出於無聊。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:03:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>