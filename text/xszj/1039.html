<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="弁言,清稗类钞选录,清稗类钞选录全文在线阅读,清稗类钞选录全文在线下载,大玄古籍书库">
<meta name="description" content="本书（一册一三二面七九、二○○字）不分卷，徐珂辑。珂字仲可，浙江杭县人。民国十四年，尝为连著「台湾通史」作序。所辑「清稗类钞」一书，汇存有清一代稗官家言。本书录其有关南明或台湾者一百零七则，因名「选录」。所录不但可资助谈，且可补正史籍。其中以「会党类」所占篇幅为多，计天地会、三合会、哥老会三则，约及「选录」全书十分之四。清代台湾几件重大事变，殆均与天地会等会党有关，录此可供研究之资。惜原书各则均未尝注明资料出处，有嫌不足。_清稗类钞选录_全文在线阅读_清稗类钞选录_全文在线下载_大玄古籍书库">
<title>清稗类钞选录_徐珂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">清稗类钞选录</span> <br/>
          作者： <span class="inputVal" id="bkauthor">徐珂</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,完结</span> <br/>
          字数： <span class="inputVal" id="bknum">[book_length]65448</span> <br/>
          说明： <span class="inputVal" id="bkdec">本书（一册一三二面七九、二○○字）不分卷，徐珂辑。珂字仲可，浙江杭县人。民国十四年，尝为连著「台湾通史」作序。所辑「清稗类钞」一书，彙存有清一代稗官家言。本书录其有关南明或台湾者一百零七则，因名「选录」。所录不但可资助谈，且可补正史籍。其中以「会党类」所占篇幅为多，计天地会、三合会、哥老会三则，约及「选录」全书十分之四。清代台湾几件重大事变，殆均与天地会等会党有关，录此可供研究之资。惜原书各则均未尝注明资料出处，有嫌不足。</span> <br/>
          封面： <span class="inputVal" id="bkimg">Z_12803.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]清稗类钞选录
[book_author]徐珂
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,完结
[book_length]65448
[book_dec]本书（一册一三二面七九、二○○字）不分卷，徐珂辑。珂字仲可，浙江杭县人。民国十四年，尝为连著「台湾通史」作序。所辑「清稗类钞」一书，彙存有清一代稗官家言。本书录其有关南明或台湾者一百零七则，因名「选录」。所录不但可资助谈，且可补正史籍。其中以「会党类」所占篇幅为多，计天地会、三合会、哥老会三则，约及「选录」全书十分之四。清代台湾几件重大事变，殆均与天地会等会党有关，录此可供研究之资。惜原书各则均未尝注明资料出处，有嫌不足。
[book_img]Z_12803.jpg


[book_title]弁言
「清稗类钞」，徐珂辑。兹据民国十七年商务印书馆排印本，录其有关南明或台湾者百零七则，题曰「清稗类钞选录」。按原书自序有云：『清顺、康间，金沙潘长吉有「宋稗类钞」之辑，盖参访宋刘义庆「世说新语」、明何良俊「语林」而作，足以补正史、资谈助。不佞读而善之。因思有清入主中原，亦越二百六十有八载矣；朝野佚闻，更僕难数。尝于披阅书报之暇，从贤豪长者游，习闻掌故，益以友好录眎之稿，偶一浏览，时或与书报相合；过而存之，亦卫正叔之遗意也。正叔名湜，宋人；尝集「礼记」诸家传注为书，曰「集说」。其言有曰：『他人作书，惟恐不出诸己；某作书，惟恐不出诸人』。且以当世名硕之好稗官家言也，欲就而与之商搉；辄笔之于册，以备遗忘。积久盈筐，乃参仿「宋稗类钞」之例，辑为是编，而名之曰「清稗类钞」』。特转录于此，以见此书之旨趣与编例也。

[book_title]清稗类钞选录
●台湾渡海开禁
台湾自古不通内地，名曰东番。明天启中，荷兰人居之，属日本。顺治己丑，郑成功据之而逐荷人，置承天府，名东都，设二县：曰天兴，曰万年。其子锦改东都日东宁省，升县为州。康熙辛酉，圣祖用姚启圣议，授施琅为靖海将军，征之。癸亥，琅率舟师由铜山进，入八罩，直抵澎湖，歼其精锐。郑克塽穷蹙归命，台湾平。改置府治，领县三。雍正癸卯，复添设一县。
初，私渡之禁严。闽、粤人利其土地肥美，辄偷往开垦。久之，欲归则不忍弃业，归则干例禁。其父母、妻子之在内地者亦不得往。大吏悯焉，曾奏宽其禁。未几，复停罢。乾隆己卯，光山吴士功抚闽，特奏恳饬部定议：嗣后除内地只身无业之民及并无嫡属在台者，仍遵例不许过台，有犯即行查拿递回外，若在台有业良民果欲迎其祖父母、父母、妻妾、子女、子妇、孙男女等及同胞兄弟过台者，许赴台地接管官报明籍贯、眷属姓氏、年岁，册移原籍覈覆给照，回籍搬接；其在内地眷属欲过台完聚，报明该管地方官移台核覆，申督、抚给照亦如之。过台时，验照放行。如人照不符而放行，及滥给路照，各该管官司均分别议处。其馀偷渡人，仍如旧例严禁。疏入，下部议行。
●台湾置郡县
康熙癸亥，台湾初定，提督施襄壮公琅请设官镇守。有谓宜迁其人、弃其地者。圣祖召问阁臣。高阳李文勤公霨奏云：『弃其地，恐为外夷所据；迁其人，恐奸宄生心。应如琅议』。上韪之，遂置郡县。
●台湾不建城
台湾平后，雍正年间有请建城垣者。世宗谕云：台湾非内地比。此次之易于收复，亦因贼无险可据。设有城垣，贼必负隅抗拒，更费兵力矣。故台湾郡县不建城，而用刺竹。
●台湾藤桥
台湾诸罗有游八社，其第五社曰藤桥。高山对峙，中夹大溪，深数千仞。番人剖大藤为经，繫于两麓大木上，以小藤为纬，横织如梁，翼以扶阑。行则摇曳如欲坠，过者股慄目眩，不敢俯睇。而番人以头顶物，往来如飞。
——以上四则录自地理类。
●郑成功祠
郑成功世居福建泉州府南安县，其先潮州人也，初名森，字大木，成功乃明隆武赐名。生于明天启甲子年，至丙戌起兵，年二十三岁，卒年仅三十九，士人爱戴，建为祠宇，世尸祝之。沉文肃公葆桢撰郑成功庙联云：『开千古得未曾有之奇，洪荒留此山川，作遗民世界；极一生无可如何之遇，缺憾还诸天地，是创格完人』。外又一联云：『由秀才封王，支持半壁旧山河，为天下读书人别开生面；驱外夷出境，自闢千秋新世界，愿中国有志者再鼓雄风』。闻上联为唐景崧所拟，属对者丘仓海也。
●王义娘庙
福建同安之厦门，濒海险徼也。世祖入关后，举师南下，时厦门为明遗民郑锦所守。顺治壬辰，大队进薄郑营，悉掠附近村堡子女而还。有一骑士挟一妇人于马上，色颇豔，士人妇也。过同安东郭时，大队犹未至，骑士乘隙下马，拥妇。时同行者各据地媟狎所掠妇女。妇睨道旁有古井，绐骑士曰：『愿壮士念久远，勿效他人，旋乱旋弃』。骑士首肯，遂乘间落井。骑士大愤，窥井而詈。临去，连发三矢，中妇肩。越十馀日，有乡民薛姓者经此，因拯其尸焉，颜貌如生。迺为之拔箭整衣，殡而埋之。其地去井丈馀，前临官道。月馀，薜梦妇求立庙。乃于次日舁运砖石筑小庙，并以瓣香酬赛，而肖像其中，题其额曰「王义娘庙」。
——以上二则录自祠庙类。
●世祖下薙髮令
世祖初登极，以其时明弘光方称帝于江宁，故未强国人以一律薙髮，曾下令曰：『予因前归顺之民无所分别，故令其薙髮以别顺逆。今闻甚拂民愿，反非予以文教定民之本心矣。自兹以后，天下臣民照旧束髮，悉听其便』。越一年，南方大定，乃下薙髮之令。其略曰：『向来薙髮下令不急、姑听自便者，欲俟天下大定始行此事。朕已筹之熟矣。君犹父也，民犹子也，父子一体，岂可违异？若不归一，不几为异国人乎？自今以后，京城限旬日，直隶各省地方，自部文到日，亦限旬日，尽行薙髮。若规避惜髮，巧辞争辨，决不轻贷』！时有「留头不留髮，留髮不留头」之语。县官令剃匠负担行市，见蓄髮者执而剃之，违即被杀，悬其头于担上之竿以示众。
●仁宗信任李忠毅
嘉庆初，李忠毅公长庚勦除洋匪，屡败蔡牵于浙洋。以闽师掣肘，牵尚游弋海上。
上闻，逮治督臣。而代者入闽中，乃文武各官疏参忠毅逗留捏报斩获。谕密询浙抚清安泰，赖清力陈忠毅勦贼之勇、海战情形之难。仁宗委任忠毅，由是益笃。当时贼中谣有「不怕千万兵，只怕李长庚」之语，亦达天听。
——以上二则录自帝德类。
●福文襄异数十三
福文襄公康安，初以领队大臣随征金川，攻克得楞山，赏嘉勇巴图鲁，后即以「嘉勇」二字叠为封爵佳号；异数一也。索诺木就缚，金川平，封三等嘉勇男，班师。上幸良乡，行郊劳礼，赐御用鞍辔一。旋御紫光阁，饮至，诏图形阁中，上亲製赞；异数二也。甘肃逆回田五等滋事，授参赞大臣，擒贼首张文庆等，晋封嘉勇侯；异数三也。台湾逆贼林爽文围嘉义，诏以为将军，驰驿往剿，立解县围。捷闻，封一等嘉义公，赐宝石顶四团龙服；异数四也。生擒林爽文槛送京师，台湾平，赐金黄带紫缰、金黄辫珊瑚朝珠，又命于台湾郡城及嘉义县各建生祠，再图形紫光阁，上製赞如初；异数五也。廓尔喀贼匪窜后藏，诏以为将军，叠克贼塞。奏入，御製志喜诗，书箑以赐，佐以御用佩囊；异数六也。甲尔古拉集寨之捷，酋惧乞降，诏许班师，晋大学士，加封忠锐嘉勇公。会十五功臣图像成，上复亲为製赞。时大学士阿文成以未临行阵，奏让首功；异数七也。寻赏一等轻车都尉，命照王公亲军校例，给六品蓝翎三缺，赏其僕从；异数八也。由川督移云贵，会黔苗石柳邓围大营、嗅脑营、松桃厅三城，楚苗石三保围永绥厅，逆渠吴半生附之。有旨命督师进勦，未币月，立解三围，赏戴三眼花翎；异数九也。屡燬贼营、夺贼卡，降七十馀寨，诏晋封贝子衔，仍带四字佳号，照宗室贝子例给护卫；异数十也。吴半生降，赏其子德麟副都统衔，授御前侍卫；异数十一也。积功无可加，赏晋其父文忠公贝子爵；异数十二也。逮薨，特旨赏郡王衔，赏库银万两治丧，并于家庙旁特建专祠，以时致祭。其父傅恆追赠郡王衔，子德麟袭贝勒。丧入城，亲往赐奠，御製诗哭之，配飨太庙，并入祀贤良、昭忠二祠。复奉谕德麟承袭贝勒后，其子袭贝子，孙镇国公罔替；异数十三也。
●绘功臣像三次
乾隆间诏绘功臣像凡三次：一、丙申平金川五十功臣，一、戊申平台湾三十功臣，一、癸丑平廓尔喀十五功臣；高宗皆亲洒宸翰，製赞褒美。
——以上二则录自恩遇类。
●总署论中日和约
光绪甲午中日开衅时，灌阳唐景崧方署台湾巡抚，统领福军刘渊亭永福督师台湾，绅民拟举义旗，不甘沦陷，彼时总理衙门大臣有复唐书一通，书云：『来电均已进陈。和议一事，现已于十八日定约。台湾久隶版图，感激朝廷恩泽，一归他属，忠愤勃发，自在意中。但时势所迫，勉从其议者大要约有两端：一则战不可恃，虑其进逼京师，利害所关，视台尤重；一则台无接济，一拂所请，势必全力并攻，徒损生灵，终归沦陷。查自三月起屡次来电，有云台无兵轮，坐困绝地，其危可知。有云台营分佈则少，防不胜防，勇难急到。有云一、二仗后，无营接替，勉强久支，难操胜算。此皆贵署抚体察情形，不可因一时义激，遂置前电所陈患害于不顾也。现在定约，由日本声称本约批准交换后，限两月之内，地方人民愿迁居，准变卖所有田地退去界外，但限满之后未能迁徙者，宜视为日本臣民云云。是彼虽得地，而百姓之不愿居台者，仍有迁、卖两途，似尚不致坐困。贵署抚须念朝廷爱护台民，不忍涂炭之意，并以上定约所云，劝全台绅民，勿得一时执意，致罹祸害。以后办法，当随时电知。有所约，于定议后限二十日互换，再限两个月交接台地，馀与华官无涉。如时务当妥为抚字，免滋事端，致碍大局。至来电所称台民集义勇万人袭澎，商月内起程，此时和议已定，奉旨禁止勿发，即速办理毋误』。
●李文忠主与日和
光绪甲午之役，丧师失地。我以朝鲜内乱事与日本失和而战，海陆军皆败，割台湾以和。然李文忠公老成持重，瞭然于势之不可为，故发难之始，即主持和议，当时交口非之，后出师果不胜利。迨李奉使议和，尝因宴会，伊藤博文口占一联曰：『内无相，外无将，不得已，玉帛相将』。索李属对。李知讽己，思有以报之，顾久思不得，归语其参随，咸默然。浙人某，有隽才，而不为李所重。至是，独慨然曰：『是不难！何不云：「天难度，地难量，这纔是帝王度量」』。李歎息称善。
——以上二则录自外交类。
●钱法源流
国初钱法屡经更定。始以满、汉文分铸「天命通宝」、「天聪通宝」，钱幕皆无字。迨铸「顺治通宝」，则专用汉文。嗣于钱幕之左铸汉文「一釐」二字（纪值银之数也，与古半两、五铢等钱纪铜之轻重者异），其右，繫户部者铸「户」字，繫工部者铸「工」。后又改定京局，钱幕分铸「宝泉」、「宝源」二字，皆满文。其各省镇局亦分铸各地名：江南江宁府局铸「宁」字，安徽局铸「安」字，苏州局铸「苏」字，江西南昌局铸「江」字，后又铸「昌」字，浙江杭州局铸「浙」字，福建福州局铸「福」字，漳州局铸「漳」字，台湾局铸「台」字，湖广武昌局亦铸「昌」字，后又铸「武」字，长沙局铸「南」字，河南开封局铸「河」字，山东济南局铸「东」字，后又铸「济」字，山西太原局铸「原」字，后又铸「晋」字，陝西西安局铸「陝」字，甘肃巩州局铸「巩」字，后移兰州，仍用「巩」字，密云镇局铸「密」字，蓟州镇局铸「蓟」字，宣府镇局铸「宣」字，大同镇局铸「同」字，临清镇局铸「临」字，四川成都府局铸「川」字，广东广州局铸「广」字，广西桂林局铸「桂」字，云南云南府及临安府、大理府、禄丰县、蒙自县各局俱铸「云」字，贵州贵阳府局铸「贵」字，毕节县局铸「黔」字，皆满、汉文各一，满文居左，汉文居右。至雍正初年，又定各省钱幕俱照京局例，以「宝」字为首，次铸本地方一字，皆用满文。盖于钱面铸年号，以昭王制。于钱幕铸满书，以示同文。
●诸寇钱文
开国以来之诸寇皆尝窃大号，铸钱文：郑成功曰「常平」，孙可望曰「兴朝」，吴三桂曰「利用」，耿精忠曰「裕民」，迤西土酋王耀祖曰「大庆」，洪秀全曰「太平天国」是也。
——以上二则录自度支类。
●台湾社师
雍正甲寅，台湾南北诸社熟番始立社师，择汉人之通文者给馆榖，使教番童。巡道按年巡历南、北路，宣召社师及各童至，背诵经书。其后有岁科与童子试背诵诗易经无讹者，作字亦有楷法，且皆薙髮冠履，衣布帛，如汉人。
——录自教育类。
●姚石甫府试第一
桐城姚石甫观察莹少贫，不能应试，其家惜抱老人给赀使入场。时童生中惟刘孟涂有名，已县试冠其曹矣。郡试日，太守命诗题为「大观亭怀古」。姚作五言律百韵。太守大惊曰：『吾知桐城有一刘开，不知又有一刘开也』！遂以为榜首，入郡庠。
——录自考试类。
●铭军为淮军第一大支
开军之后，推铭军为劲。西捻之役，功冠诸军，号淮军第一大支。其始赖唐忠壮公殿魁、刘廉访盛藻二人为之左右。唐之调度、刘之训练，合为两美。又得刘中丞铭传为帅。以故虎步一时。其部下骁将著名者颇多，大率苏沪降将，更事老练。忠壮阵亡于鄂，铭军奋气，后亦未有大敌。忠壮弟定奎，以忠壮故，旋统铭字武毅等军，积功至福建提督。
●海军
海军经始于咸丰之季，初购英国战舰数艘，并议聘英水师兵官统之；旋寝其议。同治壬戌，曾国藩、左宗棠合词奏陈，请开船政局于福州、上海，而福州规模尤壮，船政大臣主之。设船政学堂，分习造船、水师，成材渐众，萨镇冰、罗丰禄、刘冠雄、严复皆学生也。
同治甲戌，以日本窥台湾，海疆无备，遽缔和议，朝议急兴海军。李鸿章请分立外海五军，以饟绌不果。光绪乙亥，设北洋水师，购铁甲船八艘，而别购中小铁甲二艘，防长江口。时日本灭琉球，俄据伊犁，将启衅。海关总税务司赫德请购蚊子船、快船，分驻大连湾诸隘备敌师。总理衙门从其议，拟以赫德总司南北海防。薛福成时以道员在直隶，上书鸿章，谓一国兵权、饟权付诸一外人之手，其事至危。议遂罢。庚辰，鸿章议减水师、裁绿营以治海军，立水师学堂于天津。主办者闽人，生徒遂大半闽产。及甲午中日之战，海军将领偾事者亦多闽人，而济远管带方柏谦先遁。是役也，海军熸焉。
甲申，从鸿章议，大治海军，乃立海军衙门于京师，以醇亲王督办，鸿章会办，山东巡抚张曜、奉天将军善耆帮办。建旅顺等处砲台，为海军根本。大购铁舰。丙戌，醇亲王奉旨周历旅顺、大连湾、威海卫、烟台诸要隘。戊子，定海军制，以丁汝昌为海军提督，英兵官琅威理为海军总教习。设督一、总兵二、副将五、参将四、游击九、都司二十七、守备六十、千总六十九、把总九十九，皆隶北洋大臣。铁甲二：镇远、定远；快船六：致远、靖远、经远、来远、超勇、扬威；蚊子船六：镇中、镇边、镇东、镇南、镇西、镇北；练船三：威远、康济、敏捷；合鱼雷艇六艘、运船一艘，大小二十五艘。以山东之威海卫为宿泊海军之所，奉天之旅顺口为修治战舰之所。大连湾建砲台，固旅顺后路。总兵张光前统亲庆军三营驻西砲台，总兵黄仕林统亲庆军三营驻东砲台，四川提督宋庆统毅军九营专防旅顺，陆路提督刘盛休统十二营驻大连湾，皆受辖于北洋大臣。恐仓卒不及禀节度，乃设北洋前敌营务处，以道员充之，尽护诸将，隐帅旅顺。前者刘含芳，继者龚照屿也。辛卯，北洋海军遂大成立。总之，我国海军发轫于福州船政，成军于北洋舰队，至晚近始设专部。
●法越一役之军需
光绪癸未法越之役，首尾数年。事定，粤东报销至二千五百万，实则用者不过七百万，而张文襄借洋款三百万及曾忠襄经用之款皆在其内。馀则有代部借五百万，又续借二百万。而云南之岑毓英、唐炯、广西之苏元春、台湾之刘铭传各军饷项咸取给于是。还款时，则代部借者由部拨还，而粤东又岁筹闱姓款四十四万两、四成报效（粤中官绅向收番摊陋规，不可裁革，令以四成充公，名四成报效）约十四万两、某款约三十万两、官售盐（盐仓剩盐，官为售之）约十馀万两，截至光绪甲午止，约得千馀万两。又罚黄江釐厂书吏三十万，罚海关收税家人十馀万。有是蓄聚，故接任者亦无怨言。又时在龙州筑砲台十五座、琼州等处筑砲台数座。继其事者，以惜费故，凡琼州等砲台悉皆停罢。已订购之大砲及别购之枪弹，悉移解于北洋焉。
●沉文肃重典论治
光绪中，沉文肃公葆桢督两江时，辄以重典论治。每派道员往各属查办事件，濒行，授以信矢而嘱之曰：『所查事外，遇有不法者，即以军法行之』。故一时杀戮必伙。及卒于位，有计其自授任日起，至病故日止，所杀戮者平均每日得五十人。其任福建船政大臣时，监督工程，异常严厉。凡委员监工草率者，立予参办。工匠有偷窃公家一木一石者，亦即以军法从事。
——以上四则录自兵刑类。
●前后三藩战事
国朝战事，大者曰前三藩、后三藩。前三藩，明福王、唐王、桂王是也；后三藩，平西王吴三桂、平南王耿精忠、靖南王尚之信是也。
●宋献策退日本兵
顺治间，总兵某镇泉州。时海氛未靖，总兵颇留意抚戢。一日，有客踵门请见，貌甚猥琐，心易之，姑接与谈，则高谈雄办，抵掌风生。自云宋姓，湖北人，向为军门记室，闻公好士，愿备驰驱。总兵即延为上客，军书章奏，皆其主裁，部勒兵伍，动合机宜。忽报日本兵自澎湖入犯。时郑成功据台湾，与海酋约结。泉州为闽海门户，军储未广，士卒新募，总兵惶急无计，商之宋。宋云：『倭砲易退，勿烦虑也』。约与俱至海岸五砲台。宋令健卒百人拾沙上乱石，从横累砌之，如布营垒然。既毕，与总兵坐台上，置酒对酌。夜将半，倏见海上飞舰如蚁，直趋厦门，火砲不绝。将近港口，船忽挥旗鸣金，徐徐歛退。总兵讶其故。宋曰：『适余所布右，乃武侯八阵图也。彼疑大军有备，故遁去』。总兵奇而德之，礼有加焉。久之，卧病增剧，取藏书一筐，避人焚之。总兵适至，见内有阵图符籙，深以为惜。宋曰：『留此，不适公等用也』。后出一编，授曰：『此金创良药秘方，可广传军伍，以备不虞』。因徐语曰：『公知余否？余即李自成部下宋献策是也。以择主不良，身名俱丧，今死晚矣』！言已，泣下而殁。
●邬景超平台湾
邬景超字旷思，川沙人。康熙戊午，台湾构乱，全闽骚动。总督姚启圣驰檄募义勇。景超罄家资，得勇士百人，诣漳州行府。启圣授以守备衔，使隶中协副将蒋懋勳，军于赤岭。会贼列阵索战，景超等远望之，见贼虽众而不整，独率所部绕出贼后，贯其阵搴旗而出，贼众披靡。接战二日，复奋击先登，拔其砦。蒋奇之，上其绩于督府。启圣亲履所战之处，亦赞叹不已。由是日益亲任。
己未五月，以母疾假归。九月初，复至行台，令首攻新寨。是日，死伤遍野，景超为流矢贯肘，里创复战，克之，遂留守双桥。十一月，调守观音山要口，与贼垒隔一溪，砲矢飞射，不解甲，立弹雨中凡十有二日。庚申正月，调回赤岭，议大举进剿，水陆并进。景超从蒋为先锋，破鳌头等寨。连战数次，气益奋，从矢石中大呼直入。贼众溃走，畜槊追之，擒其伪帅，遂至海口。又合攻狮子山诸砦，皆以次歼克，直抵海澄。时启圣亦督大兵趋厦门，贼酋仓皇奔溃，缭罗、金门等望风投诚。景超飞骑传令，禁杀安民，复请启圣直捣台湾。启圣将从之，为众议所阻，不果。
是役也，论功题叙，加景超左都督衔。癸亥，启圣督将士至厦门，与水师提督施琅密义荡平策。是年六月，大兵乘风破浪，直捣澎湖，一鼓破之。贼将刘国轩乘小舟遁入台湾，贼酋穷促投诚。八月初五日，景超齎令往台湾，迁贼酋刘国轩冯锡范等至省。十一月，竣事。
●蓝廷珍、施世骠灭朱一贵
康熙辛丑，朱一贵作乱，全台陷。总兵蓝廷珍偕水师提督施世骠，帅水陆大军八千人渡海进兵。不旬日，肃清台郡。其擒贼首朱一贵等平南北二路露布如下：『惟辛丑六月二十有三日，本镇总统官兵克复台湾，大张文告，与民更新。为殉难将帅讨贼复仇，枭磔元凶，招徕市肆，宥罪恤伤，询问疾苦，乃会同水师提督施遣兵追剿逸贼，分攻南北二路。以林秀、薄有成、郭祺、齐元辅、范国斗、胡璟、李祖、刘得紫、郑文祥、刘永贵、董方、林君卿、游全兴等带领官兵，穷追朱一贵诸贼；以王万化、林政、边士伟、魏天赐攻取南路，营凤山县；以朱文、谢希贤、吕瑞麟、洪平康、阎威攻取北路，营诸罗县；以景慧收复笨港，林亮、魏大猷率舟师北上，平定沿海一带地方。指挥已定，剋日遄征。犀甲熊旗，耀若长虹四出；金戈铁马，闪如怒瀑齐飞。越五日戊午，林秀诸军遇贼于大穆降，追奔逐北，炎火之爇飞蓬，斩将搴旗，豪鹰之攫爰兔。贼遗车马器械，堆积如山，馀党溃散归降，十去其九。朱一贵走湾里溪，我军追至茅港尾、铁线桥，收复盐水港。一贵夜遁下加冬，绝食月眉潭，狼狈星散，不及千人。乃有义民王仁和、杨石密受本镇外委守备衔札，与杨旭、杨雄倡率沟尾等六庄乡壮，计谋擒贼。闰月七日丙寅，杨旭、杨雄诱贼至沟尾庄。是夜鸡鸣，火砲震天，金鼓动地，六庄乡壮喊杀攻围，遂擒贼首朱一贵及其党王玉全、翁飞虎、张阿山，缚置牛车，驰解军前。五十日自大夜郎王，囚首叩阶除之石；卅万众伪称国公府，拽颈杂羊豕之群。馀孽虽奔，天网不漏。枭杨来于大排竹，竿首级于十字街。林曹、林骞、林琏、郑惟晃、张看、张岳等咸向我军面缚乞降，复擒吴外、李勇、陈印、陈正达、卢朱等，皆繫长缨，以为俘馘。渠魁党羽，无不械送就诛；胁从爪牙，已尽烟消靡孑。王万化诸军至南路，擒斩贼目郑定瑞、颜子京等，收凤山县，安抚下淡水各处庄社民番。南路五百里地方，悉皆恢复荡平。朱文等诸军至北路，擒斩贼目万和尚等，收复诸罗县，安抚哆罗嘓、斗六门各处庄社民番。景慧引兵至笨港，林亮、魏大猷以舟师来会，遵海上下，扫除贼薮，招辑流亡。而援淡游击张駥、守备李燕、刘锡、千总李群、淡水营守备陈策等引兵南下半线，谢希贤引兵北上，与张駥等会合。北路千馀里地方，尽皆恢复荡平。扫逆寇于一朝，根株悉拔；奏肤功于旬日，山海叛宁。从兹鹿州踞县，终当横分腰领，犯乱不可作，虽道寡称孤，毕竟坐受诛夷。起普天忠爱之心，寒千秋叛逆之胆。桓桓熊虎，厥月微劳；忻忭曷胜，驰闻敢后』。
●福康安、柴大纪平台湾
乾隆丙午，台湾彰化县有林爽文者，恃其所居大里杙地险族繁，恣为盗贼。闽、广间有所谓天地会者，为奸徒结党名目，爽文藉以纠不逞之徒而起事。知府孙景燧至，趣知县前峻、副将赫生额、游繫耿世文率兵役往捕；不敢入，驻营五里外之大墩，谕村民擒献，否则村且毁。先焚数小村憷之，被焚者实无辜。爽文遂因民怨，集众夜攻营，全军覆，俞、赫、耿皆死。时十一月二十七日也。明日，贼乘势陷彰化，孙及都司王宗武、同知长庚、前同知刘亨基、典史冯启宗悉为所害。十二月六日，又陷诸罗，县令董启埏死之，淡水同知程峻亦被戕。
凤山县有庄大田者，亦盗魁，乘乱起，十二月十三日陷县城，县令汤大奎死之。府城有总兵柴大纪、道员永福、同知杨廷理率兵民固守，贼屡攻不能破。而彰化之鹿港，贼已遣伪官往监税。有泉州民林凑等起义擒之，是以府城、鹿港两海口俱未矢。
变闻于福州，而闽浙总督雅德时方被逮，将军常青老而耄，摄督印，略无措置。惟檄黄仕简及陆路提督任承恩入台擒贼。黄病初愈，杖而行。任为金川殉难总兵任举之子，年少得廕，不知兵。二人仓卒入台。仕简由厦门渡海入府城，承恩由蚶江渡海入鹿港，俱以丁未正月初旬至。贼势稍歛。仕简卧病床箦，因命大纪北取诸罗，总兵郝壮猷南取凤山。大纪，骁将也，率乡兵数百，说以大义，转战贼间，屡擒其酋，遂复诸罗，守之。壮猷南出二十里，为贼所阻。承恩至鹿港，距大里杙贼巢仅四十里，观望不敢进。壮猷顿兵几五十日，二月二十一日始进凤山。凤山空无人，招民复业，贼潜入其中，与外城相应，三月十日城复陷，游击郑嵩死，壮猷等遁归府城。
高宗见两提督彼此观望，不能速殄贼，有旨命常青往督师。常不得已，迁延入台。闽督李侍尧甫莅任，即预约两广总督孙士毅调兵四千备缓急。而凤山再陷之信至，立起兵往，以三月末悉抵台。贼方攻城急，赖以不陷。李又奏调浙兵三千，上益以驻防满兵一千，令将军恆瑞为参赞赴府城。提督蓝元枚亦为参赞，分浙江兵二千赴鹿港。有旨以失律诛郝壮猷。诸将咸思进兵，而常畏陷，惟日夜流涕而已。
时贼势未炽，村民尚未为所胁。诸将以五月二十四日出师。甫交绥，常战慄，不能举鞭。大呼曰：『贼砍老子头矣』！策马遁，诸将因之退。贼大欢，啸而归。入城，即令闭关。又请兵一万。贼得暇蚕食各村，不从者辄杀，于是遍地皆贼矣。
庄大田扰府城，爽文扰诸罗，势益炽。迨官兵自邻省调至闽，又守风过海，凡两、三月，官军仅增万，而贼已增十万。诸罗为南北之中，爽文必欲陷之。自六月中攻围，日夕不止。大纪语诸将曰：『有城守责者，生死以之。大纪虽武夫，敢弃天子所付乎？誓与此城终始也』！因置酒会诸将，亲酌酒，挥涕拜诸将曰：『君等能固守，固佳；否则砍大纪以降贼，无苦苍生为』！诸将感激用命，日夜防守。时出军扰贼营。贼用吕公车以数百人牵之，击城北堞，城上用飞炮碎之。复用火箭射雉楼，诸将预蓄水桶扑灭之。贼日夜諠譁，以乱军心，城中应以鼓角，使不得闻。如是者百日。诸义民鼓于忠节，皆出饷劳军，城赖以全。
大纪数遣死士突围出，请救于常，常终不发兵。副将蔡攀龙请行。上严旨责常，不得已，命孱弱数百，使蔡率之以往援，咸没于阵，蔡仅得入城。诸罗之围益密，入者不能再出。大纪告急之文，用小字书寸纸，募人间道夜行，始得达。而贼禁粒米不得入城，城中饥疲不能支。上谕大纪拔身出。大纪以士庶助守久，恐遭贼屠戮，誓死不出。奏闻。上垂泣曰：『大纪忠诚，虽古名将，何以复加！所谓我君臣各尽其道也』。因封大纪为一等嘉义伯，世袭罔替，赐银一万两。念诸罗被围久，特旨改名嘉义，以旌士民。
时常在府城，欲弃城遁者再。赖诸将护持，因密札哀乞和珅，请以他将往代。和晏见，奏之。上亦预知常必偾事，六月中，即调陝督福文襄康安为将军，及领侍卫内大臣海兰察来统兵，併发明诏，声言调兵十馀万。冬十月，所调蜀番、粤西兵五千先至。有旨官兵不必至府城，即往鹿港。会飓风不得渡，守风于崇武澳。二十八日，忽得顺风，一昼夜，数百艘尽抵鹿港。海口帆樯如栉，列数里。贼不测多寡，始惧。
十一月八日，福等起行。贼方列拒于崙仔顶。海率巴图鲁侍卫发矢，殪数十贼，贼大惊，遂披靡。海笑曰：『此群犬耳，何畏之有』！麾兵入。先是常伪造蜚语，谓贼有异术，实不可撄。福亦先惑其言。至是始知其妄。乃沿路击杀，至牛稠山，再败之，即以是日抵嘉。嘉义城中官民出迎，饥羸无人色。见福至，无不欷歔啜泣，喜其来而悲其晚也。
大纪以功高，与福抗行宾主礼，福衔之，密奏其人奸诈难信。会侍郎德成自海上监修城垣归，复媒孽大纪之短，遂以前贪纵事逮大纪及台湾道永福入京，先后正法。而大纪部下诸将李长庚、王得禄、邱良功等后皆立功海上，盖承大纪训也。
嘉义城北有山名小半天者，四面陡绝，贼遁而聚于此。十一日，福率将士百道仰攻，又克之。贼遁归大里杙巢，筑土城。二十四日，官兵至，贼犹数万出拒，退而复集者数次。既夕，官兵伏沟坎间，贼万炬来索战。官兵在暗中，贼不能见，发枪箭，无不中。贼知失计，遽灭火击鼓来攻。官兵又从鼓声处击之，杀死无算。黎明进兵，遂克其城。林爽文已携妻孥走，据守集集埔。其地前临大溪，就高岸垒石为陡牆，长数里。十二月五日，官兵腾而上，杀千数人，贼党皆溃。爽文先匿其妻孥于番社，与死党数十人窜穷谷丛箐中。十三日，先获其妻孥。福又遣使入大山说生番，憷以兵威。生番惧，遂献爽文出。而庄大田虽与爽文同逆，又各不相下，乘官兵未南，益焚掠聚粮为抗拒计。已又思出降，计未定而福已于十六日抵牛庄。大田仓猝出拒，败而走。官军连蹴之，累战皆捷。极南有地名郎峤，负山临海，最辽阻。大田力不支，与党潜匿焉。福先遣水师由海道绕而截之，自以大兵环山围之。贼衝突不能出，杀者数千，擒而戮者亦数千。大田就获。台湾遂平。
●嘉勇贝子征诸罗
乾隆时，嘉勇贝子援诸罗。时超勇公海兰察前行。行约百里，甲子督师继进。夜大雨，天黑如墨。遇土山，驻军山顶。贝子中坐，随军官围贝子坐，外亲军外正军皆围坐。贼游兵近山，践泥泞过，火炬千万。贼自炬中窥山，黝黑无所见。疑有兵，发统砲击之。贝子令曰：『无出声！无动』！久之，贼过尽，雨霁，天益明，海已入诸罗城。捷使至军，始起行，无一伤。视铳砲子，皆历落入山腹。
贝子征卫藏时，有隘道，几一里，贼屯军守隘北，甚严。大军屯隘南三十里许。贝子调军伏隘东西，而以前军分五军攻隘。迭退迭进，战一日，有数十胜负。贝子在大军中，前军军报沓至，不动。及二更，前军大败，退不止。贼逐前军出隘南，炮声大震，火炬尽爇，照耀如白昼。东西伏军皆起。贼惊退，自相蹂躏。大军蹙之入隘。贝子急上马，万骑齐足，顷刻至隘口。前军伏军已过隘，闻贝子至，勇气百倍。大军乘势合攻，遂夷贼屯，追奔五十里而后止。
●李壮烈讨蔡牵
自总督雅德、伍拉纳相继督闽，骄奢贪纵，吏治废弛，海盗遂猖獗。水师懦怯，莫敢撄之。闽水提倪斯得耄矣，且不谙纪律。以是蔡牵、朱濆得拥众十万，啸聚为患。嘉庆丁卯冬，突入台湾，赖李壮烈御之，台湾得全。
壮烈名长庚，福建同安人，隆乾乙酉武进士，由蓝翎侍卫改外，任浙江衢州都司，迁游击参将，至乐清协副将，旋擢定海镇总兵。时安南阮光平阴叛，入我国海面行劫。李思擒之，乃饬工造战船数十艘，不加饰，外视之若商舶，乃实以兵三千人，自率以行。尾贼船，旗鼓突出，枪砲骤发。贼惊溃，覆船数百，俘斩数千人，生擒其酋伦贵利等以归。浙抚阮文达公元乃大器之。
台湾之役，李方以福建水师提督总统闽浙水师，围蔡牵于鹿耳门，计日可擒矣。而牵以赕钱数十万贿闽卒，诸将遂解体不为用。牵犹遣使佯献降书于李。李得书，抵之于地，褫使者衣，刀见，立诛之。是晚大风雨，牵乘夜遁。时李方饮酒，闻之，大怒，立倾杯，命整队进，而闽兵莫有继者。太息曰：『朝廷养兵百馀年，一旦转为贼间，果何为者』！遂率全军归。闽督阿林保置酒贺，从容语曰：『海上事易饰。公如以蔡牵假首至，余即飞章露布，不惟公居首功，吾亦受帷幄之赏，岂不胜衝突鲸涛，侥倖于万一哉』！李畜然曰：于清端之捉贼，姚制府之用兵，长庚所知也。石三保、聂人杰之擒，为长庚所未解。皇上所以任长庚者，欲使永靖海氛，以绥民命，成功与否，则天也。公文吏，幸事早蒇。僕则视海舶如庐舍，不畏险也。公今以逗挠劾长庚之罪，他日以覆舟讳长庚之死，皆惟命是从。僕一武夫，犹知以死报国，公以世臣名族，亦罔识忠孝二字乎』！推几而出。幕客谏曰：『将军误矣！自闽、粤用兵，生灵糜烂几数百万，皆以蔡牵一人。故今假传授首，博天颜之喜，后或羁以官爵，啗以利货，以伺其敝，不亦可乎？今必冒风涛之险，困其巢穴，一旦飓风阻路，粮饷莫继，士卒散亡，竭一人之力，敌百万之寇，稍失利而大吏朦蔽奏之，将军必遭狱吏之辱矣』！李慨然曰：『君不闻王彦章人死留名，豹死留皮语乎？僕虽不肖，不愿与牵同日生也』！
●王得禄、邱良功平蔡牵
嘉庆己巳，闽浙水师攻勦蔡牵，鏖战重洋。阅两昼夜，牵夫妇淹毙黑水洋，盗船一律烧燬，馀盗擒斩无遗。时王得禄为福建提督，邱良功为浙江提督，两人同心敌忾，为李壮烈复仇，故成此大功。事平，王封二等子，邱封二等男。
●刘壮肃胜法人于基隆
光绪甲申，法人扰台北。提督刘壮肃公以巡抚衔奉诏督办台湾军务。闰五月，抵基隆。法人来犯，毁砲台。刘以我国无军舰，海难制胜，欲诱敌陆战。俟其登岸，迎击之。六月，率曹志忠、章高元、苏德胜、邓长安四提督与法人战于基隆。
是役也，死法军官三人，法兵百馀，夺获旗帜二面，枪数十杆，帐蓬十馀架。又以沪尾离台北三十里，离基隆八十里，兵力单薄，恐后路稍疏，则基隆之兵不战而溃，于是朝战胜，夕即退军入山后，使法人聚于基隆，则沿海边境不至处处窥伺；其形似弱而其策万全。后法人三犯沪尾，皆受创而遁。沪尾守将孙开华亦善战。刘既退回淡水，则策应沪尾益灵。然砲台既毁，全恃兵卒血战，故犹相持至八阅月，而孤岛独全。
是时马江已挫，汇利、万利、华安三船皆不克济师，刘卒能尽力支持。十二月，法人又增兵犯月眉山，拒战五日，法兵皆服雨衣，更番迭进。我军力薄，无可更换，各将士皆忍饥冒雨，月眉山卒得保全。
●章高元胜法人于基隆
章高元为淮军后起名将，髮、捻诸战，功绩至伟。法越之役起，光绪甲申正月，以淮湘军各千名渡海守台湾，署台湾澎湖挂印总兵。六月，法兵攻基隆，守将孙开华战既不利，基隆遂陷。时章所部仅二千兵，分防各地，在麾下者五百耳。闻耗，誓于所部，率以进。将抵基隆，复戒其众曰：『国土失陷，吾将兵者之耻也！与诸君约，今夜必复基隆。若及明而不复者，吾宁自到，不与诸君相见矣』！章为镇将多年，不营利殖，所得财，悉以养死士，故深得士心。令既下，士卒咸鼓勇而进。将抵炮垒，使部将李世鸿、章保胜分兵由小径抄其后。章财率兵士百人，提刀直击法营。途遇逻者，缚之而前。此时法兵忽觉章来袭，枪砲如雨。海中法舰复以大砲榴弹击章军。章之帽簷被砲弹击去其半。左耳受砲震，终身失聪。然是时袒臂大呼而进，不用枪砲，挺短刃直■〈石斥〉法兵。法兵大败，死者二千馀，折其兵官二人，馀众凫水逃入舰。舰于夜中引去。时他将闻章短兵进战，咸震慄失色。迟明，率兵来援，则见基隆早易法帜树章帜矣。
●张佩纶与法人战于马江
光绪乙酉中法一役，督兵者为丰润张佩纶。张初为御史，贫甚，至不能具炊，京人称之曰「黑都老爷」。以疏劾李文忠公名震都下，且好大言，遂有知兵之称。及中法衅起，群以为非张督兵不可，乃被简。既至闽，纶巾羽扇，谈笑自如。诸将请备战，则却之，笑而言曰：『君等且弗喧，自有奇兵胜之』！及法人贻书约战，置不答。至期而法进兵，诸将大惧，请方略。则命记室书「免战」二字于木牌，令悬座舰之樯。法人大发砲，兵败。张弃舰，足不及履，乘小舟而逸。事后语人曰：『法国人果知兵者，何并免战牌而未之识』耶？闽人于其遁走之地，磨崖镌大字曰「张佩纶隻靴逃至此」，盖罗星塔石上也。
先是闰五月二十一日，法军有兵船一艘进港。二十四日，其水师提督孤拔座舰又进口，泊罗星塔上流。自此以后，日有一、二船至。至二十八日，共得八艘。而我船之在港内者仅六艘：曰扬威，曰福星，曰艺新，曰琛航，曰福胜，曰建胜。驻船厂者惟陆军四营而已。其后又得济安、飞云、伏波、振威、永保等五艘，增调闽安平海师船八艘、翦镇炳南砲船十艘，添募陆军数千。相持匝月，至七月初三日而难作矣。
是日晨，法船升火起椗。学生魏瀚仓卒驰告，而法人已牒告未刻开战。佩纶大恐，遣瀚向孤拔乞缓。比登舟而砲已发，我船犹未起椗也。三船在罗星塔下流者先被击沉，振威管驾许寿山死之。其在罗星塔上流者，扬武先沉，管驾坐舢板而遁。伏波、艺新随之。福星欲斫椗赴救，已不及。法军砲弹如雨。福星管驾陈英屹立望台，传呼开砲。其僕请曰：『伏波、艺新已驶向上流矣，我船亦宜相机行事』。英瞋目曰：『尔欲我走耶』！叱之退。遂令于众曰：『今日之事，有进无退。我船既锐进，当有继者。安知不可转败为胜』？于是鼓轮掌舵，贯法阵而前，开边砲左右击。惜砲小，未能中法舰要害。我船虽被弹，而尚无大碍。复在下流装足子弹，贯敌阵而回击之如前。随其后者，虽有福胜、建胜二船，顾小而行迟，仅遥为声援而已。福星至此，遂成孤立之势。孤拔见之，乃以三船合围。管驾陈英中弹殒于望台，三副王涟开砲奋击，亦被弹洞胸而死。船上尸骸枕籍，而犹力战不退。迨火药舱中弹，军士始纷纷赴水。船额配九十五名，存者仅二十馀。是役也，诚可谓血战矣！
福星既沉，建胜亦被轰沉，管驾林森中弹殒。福胜督带吕翰亦及于难，盖吕方在其船也。是时全队尽殁，仅馀福胜一船，船尾已受弹火发而尚燃砲猛击。管砲翁守正发数枪，殪二法人，弹贯其胸而踣。管驾叶琛方在望台指挥，忽一弹飞至贯其颊，僕矣，复跃而起，传令装砲，弹复集其胁而亡。于是全船所存，仅学生二，船亦半截。二学生见孤拔方植立督战，乃从容装药，瞄准孤拔而击之。殪其左右二人，孤拔亦受伤。计各船管驾力战阵亡者四人。或曰：有徐某者，上海人，年十岁失怙恃，家贫，流为丐，丐中之强有力者多欺之。以故不惯与群丐伍。夜无所归，恆号泣于天主堂前，法教士哀而收养之。徐固世为教徒也，命之读，琅琅上口。性颖悟，不数年通法文，教士爱之。返国，携以去，使入中学校。及中法战时，教士携之入军，随孤拔来寇。因利徐以谋我焉。
徐居军幕，为虎作伥。孤拔率兵舰寇台湾，知福州防御严，不利深入也。徐曰：『福州舰小兵懦，长驱直入，不足敌也』。孤拔颔之。笑问教士曰：『徐，华人也，保无意外乎』？教士曰：『徐家世奉教，依吾为生，庸何伤』！翌日，徐又谓孤拔曰：『台民强暴，恐将不利于将军』！孤拔然其言。将转舵西驶，先锋已报失利。急鼓轮向福州行，窥马江。福州水雷艇数十方防堵海口，孤拔以远镜窥我军，乘未备，发砲先击。我军乱，不及整师，仓皇出。法军砲弹纷至，已洞穿我铁甲，渐下沉。徐又乘机语孤拔曰：『必尽歼之，毋贻他日忧』！又连发数砲，而我军仅一艘矣。有一军官跃出曰：『我军还击固死，不还击亦死，何可束手待毙耶！』强令发一弹，中孤拔腰，立仆。法兵见主将被创，停战。徐仍促之还射，我军遂全没。
●孙开华胜法人于台湾
孙开华字赓堂，湖南人，咸同间，从鲍超转战楚北、江南、江西，有功，累迁至总兵。光绪初，调台湾。甲申，法人来犯。时督办台湾军务者为刘铭传。刘故淮军宿将，多谋能断，部下将士，皆精锐善战。刘知孙可大用，令守淡水砲台。
刘尝于酒半语客曰：『吾有四提督、一总兵，谋勇兼备，何忧敌之不破，功之不成哉』！四提督，谓曹志忠、章高元、苏德胜、邓长安；一总兵，谓孙也。既而孙以火药不足，不用大砲，令军士尽伏台后。法兵官从铁舰开放大砲二百馀门，台上寂无声息，相戒不稍动。法人以为我守兵已溃走，立放舢板，驱兵登岸。伏骤起，奋勇直进，肉搏移时，斩级数百，呼声震天。法人惊出不意，入海死者不可悉数，击沉舢板四。军中莫不称贺。孙曰：『敌虽经此钜创，然心不甘服，必且复来，吾等防务不宜稍懈。如有解甲休息者，罪以军法』！未几，法人谋袭击。孙率士卒，贾其馀勇，冒死抵御，三战三捷。法人慑其威，自是遁。
孙强毅而宽和，得士心，故能搴旗斩将力遏凶锋，相持数十日而淡水卒无恙。当时无水师以为援助而砲台军械又远不如敌，乃竟能转败为胜。刘奏陈战绩，擢福建陆路提督。光绪癸巳，以疾卒于淡水。举殡之日，士民爇香会送至为泣下，亦有绘像以祀者。
●张李成与法人战于台北
张李成，台湾内山人，美风姿，操俳优业，媚目巧笑，傅脂粉登场，初不审其为勇士也。光绪乙酉，法人攻台北，观察李某以刘省三中丞命，练士兵拒敌。张忽舍所业应选。李呼张小字曰：『阿火！汝胡解兵事』？张慷慨言曰：『火生长是间，不欲变服饰为西人奴也』！
山中善火者可千人，招之立集，善猎能枪，可应敌。李善之，易其名曰「李成」，谓李氏所成就者也。时擢胜军二千众屯沪尾砲台坡，李成则率新卒五百，分为两队，承其后。擢胜军一与敌接，立败。张以二百五十人出，散髮赤身，嚼槟榔，红沫出其吻。时潮上，法人争以小船抵坡下。坡上草深没人。此二百五十人者，见敌皆仰卧，翘其左足，张趾架枪以待敌。敌近，二百五十枪齐发。法人死者百数，大骇而遁。山后复出二百五十人，作圆阵包敌。时潮落舟胶，有巨贾购得法华战事股票，从军观胜败，时亦陷足泥中。船上张白麾，请以金赎。张不可，作俳优声曰：『吾不欲仇人金也』？杀而烹其尸。
●李世鸿与法日战
李世鸿字海珊，合肥人。夙秉母虞夫人训，明大义。死绥盖平，时母犹在堂。前一夕，手书戒子，不以生还为念，仅属善事祖母，求自立而已。
咸丰、己未从戎，时粤、捻两寇已炽。克复寿州、六安之役，与焉。积功至守备。同治甲戌，台湾与日本人鬨，从福建提督前往镇抚。由竹坑山进兵，收复大龟纹溪、内外狮头等番社，擢都司，加游击衔。内渡，驻军江阴，督建砲台。光绪癸未中法之役，防堵台南，援台北。尝夜半率兵，由菱山绕小路，攻敌后营，踏破之，夺还砲垒，获法军旗器械。法人攻沪尾，守军几溃，复赴援，伤敌无算。和议成，擢游击，守台南，办开山抚番事。
丁亥，总兵章高元赴山东，初檄管带广武营。壬辰，移驻青岛，督建砲台，未就。甲午，日本在朝鲜与我开衅，章援旅顺，世鸿帮统新募福字两营，未出。旅顺陷，时日本海军方逡巡渤海，不易渡。乃率师冒险由登州茅家口，乘海舶，往大营口登陆。宋忠勤公庆檄守盖平。爰相度形势，以牵马岭为要隘。设戍甫定，日本将率军来袭，战屡胜，歼敌不可胜计。敌还攻析木城，宋仍檄守盖平。一夕，敌麇至。杨寿山守东北隅，李仁党守东南隅，世鸿守西南隅。西南当敌之中坚，两军交绥，敌忽向偏东抄击，而东南敌亦猝集。时我军不及八营。敌马步兵数万，弹丸如霰。东南隅陷，仁党死之。东北隅继陷，寿山死之。西北隅遂孤立，矢尽援绝，犹抽鞾刀搏战，剸数人，衝入敌阵，世鸿死之。时光绪甲午十二月十五日也。同时阵亡将校凡二十馀人。
●唐景崧遣将与日人战
光绪甲午，朝廷以台湾割让日本。台人不择，自立民主国，举护抚唐景崧为总统，以邱逢甲副之。而日本所任台湾总督桦山资纪知台人之反抗也，率师来攻。先攻基隆。景崧命吴国华守三貂岭，复命营官包干臣驰往助之。偶与日军侦探队遇于途，奋勇击之，毙日兵官某，日军大溃。干臣适驰至，遽夺日兵官首级归，冒为己功，报大捷，吏民皆贺。国华方追逐日军，忽闻干臣夺己功，大愤，遽舍日军，回兵追干臣。日军瞰之，亟返旆，遂夺三貂岭。时基隆危急，分统李文忠等会师援之。日军已密布，文忠等屡战皆败北。景崧复命黄义德屯八堵为后援。逢甲乃请于景崧，遣他人代之。景崧弗许。
义德至八堵，闻日军势盛，胆几丧，遽舍八堵驰归，诡言狮球岭已为日据，八堵逼近敌营，不能驻军。日人悬金六十万购景崧头，故亟驰归以防内乱。逢甲知其诈，面斥之，景崧莫敢诘，其实狮球岭尚未失。自义德驰归，其地空无一兵。翌晨，日军遂不折一矢而得之矣。
是夕，义德所部军索饷，大譁。逢甲请斩义德以谢台民，并严惩一二乱兵为首者。景崧不从。逢甲叹曰：『祸患之来，迫于眉睫，尚不能整饬军纪，徒畏葸游移，坐令譁变，天下事尚可为乎』！次日，城中闻日军将至，相惊扰，军士蠢蠢有变志。景崧束手无策。薄暮，溃兵争入城，沿户淫掠。客勇、土勇互相斗，积尸遍地。中军护勇为内应，总统府火发，光燄烛天。景崧大骇，亟微服，挈一子而逃，妾易男服随之，杂难民中出城，疾附英轮至厦门，置台事于不顾矣。逢甲闻之，哭曰：『吾台其去矣！误我台民，一至此极，景崧之肉其足食乎』！时游兵淫掠无厌，居民迁避一空。逢甲急举义兵。然府库军械，尽入游兵手，义兵势不支，大败。逢甲孤身遁乡间。游兵大掠三日，日军尚未至。德商毕狄兰以书告日军，乃从容以兵来收城。逢甲收拾散亡，义师复集。间日军至，伏于途而击之。顾日军势张甚，逢甲又大败，全军尽丧，逢甲仅以身遁，复匿于乡。台北遂为日有。是时刘永福尚坚守台南，日军攻之，数月不下。逢甲思往依之，道中梗，不能行。而台北已陷之城邑，闻台南义声，咸跃跃思奋。逢甲复与之约，定期起兵图恢复，为日军所侦知，防备周密。日军复以台湾自主事为逢甲所首倡，嫉之甚，严索之。逢甲窜身深箐穷谷间，幸脱于祸，而恢复之志不稍替。未几，永福力不支，台南亦失守。逢甲知大势已去，乃亦痛哭而行。台湾遂亡。
●孙子堂与日人战于台湾
孙子堂为赓堂总兵开华之子，好读书，不求闻达，时究心戚继光兵略。赓堂诏之曰：『吾自从军以来，大小百数十战，其中布置，得诸兵法者十之四，参以已意者十之六。盖泥古而不知变通，未有不致败者。尔能研究古兵略以求其变，按之时势以为其通，用兵之道，不外是已』。子堂谨受教。
光绪甲午，中日衅起，海陆军屡战屡北，乃割辽东半岛、台湾、澎湖以和。台人不肯让，知子堂为名将之后，深谙兵法，遂推为义师首领。子堂奋袂起曰：『国家土地不可以尺寸与人。台湾北通吴会，南接粤峤，乃东南之保障，又况物产丰腴，鱼盐充足，正多天然之利，而朝廷视若弁髦，委诸敌人之手，是诚何心！某虽无能，然不忍睹此大好海疆沦于异域，重辱我先考也』！即日募壮士，墨絰视师，购器械，立旗帜，不数日而战守之具悉备。当操练时，以黑布抹额，足著草履，往来指挥，骁勇异常。咸谓孙开华乃有此儿也！
已而日兵抵台，示威于众。扬言有反抗者，立予屠戮。其家人闻而惧之，谓之曰：『将军死未几，后事方殷，公子宜自爱重。且朝廷既允割弃，力复不敌，幸毋以千金之躯轻于一掷也』！子堂曰：『不然。今日之事，先考之灵，实式凭之。即不成，亦可告无罪，正不得以其必败而遂怀退志。人孰无死，死贵得当耳』！乃与诸壮士枕戈待旦，誓以死拒。未几，日兵来犯，奋勇击却之。翌日，日兵来者愈众，自辰至午，肉搏相当，伤夷略等。顾敌源源继进，而子堂无后援。移时，壮士死者几尽，子堂亦身受数创。大呼曰：『吾可以见先考于地下矣』！复策马陷阵，力竭死之。
——以上十六则录自战事类。
●黄性震密陈平台方略
康熙癸亥，平「海寇」郑成功，发纵指示，以姚启圣为首功，而实多出于漳浦黄太常。方启圣奉命入闽，太常谒军门，条平海十便。启圣用其策，相与密谋，伺间出奇，先收诸要地以蹙其势。乃大开修来馆于漳州，来降者予官服车骑；即亡，无所问。卒有亡入贼者，皆夸示所有，贼心动。谍至，密使诸营厚款之。谍即以情输。战有日矣，或塓馆舍，盛供具，大书「某镇某官公馆」，声言某月日某将当来降。贼互猜贰，归者日众，贼党日孤。乃一鼓而下十九寨，遂复海澄，克厦门。澎湖一战，郑克塽面缚求贷死，海寇以平。
方诸将克厦门时，议悉诛贼党，而以其子女资财犒军。启圣申禁令，全活数十万众，亦由太常密请也。太常总藩湖南时，适武昌夏逢龙乱，已陷四府。廷议出京军。圣祖曰：『湖南有黄性震在。彼佐平数十年海氛，何愁么麽跳梁辈』！时抚臣亦拟请兵，太常第主静镇。未几，逢龙果诛死。
●施琅善水战
施襄壮公琅少有识度，膂力绝人，通阵法，尤善水战，谙晓海中风候。明末从军，讨山寇有功，授游击。尝隶黄道周麾下，道周不能用，乃谢去。郑成功託明遗民栖海上，以琅为左先锋，而心忌其能。琅以法诛逃将，成功怒，执琅，囚其家属。琅脱身归本朝。父与弟皆遇害。成功后悔之。尝曰：『楚国之祸，其在子胥矣』！康熙癸亥，琅平台湾，成功孙克塽率其属迎水次。人谓琅必报仇。琅曰：『绝岛新附，一有诛戮，恐反侧不安。吾所以衔恤茹痛者，国家事重，不敢顾私也』。宣布诏书，抚纳降附，遣克塽等次第渡海，至内地待命。
漳浦蓝氏多将才
澎湖之战，漳浦蓝理实为前茅。敌舰蔽江迎战，砲中过腹，肠出矣，血淋漓。族子法为掬而纳诸腹，四弟瑗傅以衣，五弟珠持匹练连腹背交裹之。理大呼杀贼，不暇顾也。有荷医治之，卒无恙。台湾平，入都，抵赵北口，遇圣祖驾车出水围，马凝立，不及避。乃舍骑，步入梁园中。驾至，遣侍卫问谁骑。蓝乃出曰：『臣蓝理从福建来』。圣祖问：『是征澎湖时拖肠血战之蓝理耶』？奏曰：『是』。召至前，问血战状，解衣视之，为抚摩伤处，嗟叹良久。嗣专阃浙省，每遇南巡迎谒，圣祖辄指其面，语诸王公拖肠血战状。又引见皇太后曰：『此破肚将军也』！理之诸弟，皆以平台功加都督。瑶功最多，未仕卒。瑗至金门镇总兵，与理皆喜书擘窠大字，扬盾一跃三、四丈。珠官参将，勇不让诸兄，而性敏嗜学，能背诵通鑑纲目，不遗一字。
●赵翼知城不可弃
乾隆丙午，阳湖赵云松观察翼乞养归，值台湾林爽文作乱。浙闽总督李侍尧自浙赴闽，治军事，赵偕往。台湾镇总兵柴大纪以易子析骸入告，谕镇臣以护遗民内渡。命李拆阅，仍封发。李示赵。赵曰：『柴总兵久欲内渡，畏国法，故不敢。一弃城，则鹿耳门为贼所有，全台休矣。且以快艇追败兵，澎湖其可守乎！大兵至，无路可入，东南将不可问。宜封还此旨，某已代缮摺矣』。李悟，从之。翊日，接追还前旨之谕。及批摺回，李膺殊赏。
●福康安能用海兰察
乾隆丁未，台匪林爽文平，高宗召见德少司空成，以「福康安视阿桂何如」询之。德奏云：『阿桂能指撝海兰察，福康安则极力周旋之，方得海兰察之力，以此不如阿桂』。上云：『汝所言亦是。但阿桂出师西域，海兰察系末弁，夙感阿桂拂拭之恩，故愿效驱策。海兰察为金川参赞，福康安尚係领队，一旦骤临其上，不能不谦谦自下，倚为干城。两人境地不同，福善周旋，是以平贼』。
——以上五则录自武略类。
●顾亭林通郑成功案
顾亭林尝以世僕陆恩叛投里豪，数其罪，投之于江。盖亭林之先世，曾以良田数顷，向里人叶方恆押银，亭林急欲赎归，而叶意图吞没，再三延阁。亭林迫之急，叶遂以一千金啗陆恩，使讦亭林通郑成功事，冀亭林畏罪逃逸，无暇问田也。其后移狱松江，幸而免。
——录自狱讼类。
●吴兴祚历官治绩
山阴吴留村名兴祚，中顺治戊子进士，时年十七。明年，选江西萍乡县知县，改山西大宁县知县，陞山东沂州府知府。以事镌级，左补江南无锡县知县。时忽有奸人持制府札，立取库金三千两。吴疑之，诘数语，其人伏罪。乃告之曰：『尔等是极聪明人，故能作此伎俩。若落他人手，立斩矣。虽然，看汝状貌，尚有出息』。乃畀以百金，纵之去。后数年，闽寇日炽，吴解饷由海道至厦门。中途忽逢盗劫，已而尽还之。盗过船，叩头谢罪，曰：『公，大恩人也』。询之，即向所持札取库金者。由是其人献密计为内应，将以报之。时闽浙总督为姚启圣，与吴同乡也，商所以灭寇之法。康熙丙辰冬，八闽既复，姚以吴功绩上闻，特擢福建按察使，旋擢两广总督。
吴在无锡时，前官亏帑金不得归者三人，役之在狱者三十馀人。吴慨然力为补苴请豁，官得归，役得出狱。佥曰：『吴公生我』！县田久不清丈，飞诡隐匿，弊百出，输役者至破家。吴以入官田千馀亩卖为役费，民害遂除。康熙己酉庚戌，水旱洊臻，为分乡赈粥之法，全活无算。苏州驻防兵回旗，吴请令箭于都统，单骑弹压，有取民一鸡者立笞之，以故兵过而民不知。既膺殊过，夙驾将行，锡之父老士庶被泽蒙庥者，自县治以至河干，直达于省城之金阊门八、九十里，号泣攀留，不下数万人。其搢绅及受知之士，则操舟祖道，肆筵设席，鼓吹喧阗，或有执卮酒以献于道路者，亦连樯数十里，依依不舍。
●沉端恪筹台
仁和沉端恪公近思作远虑论四篇，皆为台湾作：一谓台地宜分为八县，地方官易于约束人民；二谓宜收桀鹜之徒为兵；三谓宜令渡台之民搬取家属，团圞保聚；四谓宜各设义学于乡村，以化强暴之风。
——以上二则录自吏治类。
●台湾镇道奏事
台湾镇为挂印总兵，王命在焉。旧例：台湾镇、道得封章奏事。每决囚，道至镇署会鞫行刑。奏事列衔，道居镇后，决囚坐次如之。上元叶抚部世倬为台湾道，谓坐次不合，力争。奏事亦由道主稿。他镇武人悉听之。都统音登额兼娴吏治，为台湾镇时，阅道中稿，常有商改。遂为叶所衔。道光初，叶方大用，陛见，奏音有微词。宣宗犹念音功，第令改镇天津而已。
●蓝鼎元以知县被劾授知府
漳浦蓝鹿洲鼎元，工古文。少与上杭刘鳌石坊友善，以文章经济相期勗。顾贫甚，尝著饿乡记以自慰。为诸生，受知于张清恪公。旋从其族兄台澎总兵廷珍平台湾朱一贵之乱，羽书露布，咸出其手。雍正初，贡入太学，以保举官广东普宁令。失上官意，被劾逮繫。久之事白，世宗召见，即受广州府知府。莅任甫逾月，卒于官。
——以上二则录自爵秩类。
●查伊璜知吴顺恪
海宁查孝廉培继，字伊璜，明崇祯时名士也。家居，岁暮，值雪，偶步至门，见一丐，避雪庑下，强直而立，心异之，因呼之入。坐而问曰：『闻市中有手不曳杖、口若衔枚、敝衣枴腹、而无饥寒之色，人皆称为铁丐者，汝耶』？曰：『是也』。问：『能饮乎』？曰：『能』。因以壶中馀酒，倾瓯与饮。丐者举瓯立尽。查复炽炭发醅，与之约曰：『汝以瓯饮，我以卮酬，竭此醅乃止』。丐尽三十馀瓯，无醉容，而查颓卧胡床矣。侍童扶掖入内，丐逡巡出，仍宿庑下。达旦，雪霁，查酒醒，使人以絮袍与之，丐披袍而去，亦不求见致谢。
明年，查至杭。暮春之初，遇丐于西湖放鹤亭侧，露肘跣足，昂首独行。复挈之归寺。询之旧袍，曰：『时当春杪，安用此为？已质钱付酒家矣』。因问『曾读书识字否』？丐曰：『不读书识字，不至为丐也』！查悚然心动，薰沐而衣履之。徐谂其姓氏、里居。丐曰：『僕系出延陵，心仪曲逆，家居粤海，名曰六奇。祗以早失父兄，性好博奕，遂致落拓江湖，流转至此。因念叩门乞食，昔贤不免。僕何人斯，敢以为污！不谓获遘明公，赏于风尘之外，加以推解之恩。僕虽非淮阴少年，然一饭之惠，其敢忘乎』！查亟起而捉其臂曰：『吴生固海内奇杰也！我以酒友目吴生，失吴生矣』！仍与痛饮。盘桓数月，赠资遣归。
六奇世居潮州，为明吴观察道夫之后，略涉诗书，耽游卢雉，失业荡产，寄身邮卒。时王师由浙入广，舳舻相衔，旌旗钲鼓，喧耀数百里不绝。所过都邑，人民避匿村谷间，路无行者。六奇独贸贸然来，逻兵执送麾下，因请见主帅，备陈粤中形势，传檄可定。奇有义兄弟三十人，素号雄武。苟假奇以游札三十道，先往驰谕，散给群豪，近者迎降，远者响应，不踰月而破竹之势成矣。如其言行之，粤地悉平。由是六奇运箸之谋，所投必合，扛鼎之勇，无坚不破。征闽、讨蜀，屡立奇功。数年之间，官至通省水陆提督。康熙初，开府循州。即遣牙将赏三千金，存问查家。别奉书币，邀之至粤。舟舆供帐，俱极腆备。居一载，军事旁午，得查一言，无不立应。义取之赀，几至钜万。其归也，复以三千金赠行。
先是苕中有富人庄廷鑨者，购得朱相国史概，博求三吴名士，增益修饰，刊行于世。前列参阅姓氏十馀人。以查夙负重名，亦借列焉。未几，私史祸发，凡有事于是书者皆论置极典。吴力为查奏辩，得免。后吴卒，赠少卿，兼太子太师，谥顺恪。
●汪文端知姚石甫
山阳汪文端公廷珍尝督学安徽，闻姚石甫乡试中式，语萍乡刘金门侍郎凤诰曰：『吾昔于皖中佳士无所遗，独惜未得姚莹。今君暗中得之，何快也』！及姚成进士，为福建平和县知县，赴官，过钱塘。时汪督学浙江，姚谒之，纵谈三日。索观诗文，为题诗卷首，有「众鸟啁啾中，独见孤凤皇」之句。石甫名莹，桐城人，后官台湾道。
●曾文正、李文忠识刘省三
刘铭传字省三，怀远人，自幼喜弄棍棒。粤寇据金陵时，刘纠合数百人练之为团，以卫地方。然以经费支绌，尝遣其所部劫资以为助。邑人大忿，控之于钦差大臣向忠武公荣。向命邑令就地正法。令使入站笼，将毙之也。然刘无所苦。守役奇之，与之谈。刘谓：『因公获罪，自问为全大局计，无所怼。惟吾死，恐邑亦陷矣』。役心善之，乃与偕亡。中途，守役别去。刘乃至苏州，以乡谊谒李文忠公鸿章，李畀以帮哨。未几，曾文正公国藩阅兵至苏，命传见，且纳为门生。旋令统领四十营，去待罪时仅十八日耳。其后洊至提督，改巡抚，遂开府台湾。
——以上三则录自知遇类。
●刘省三挂冠遗世
合肥刘铭传字省三，起家淮军，转战江右，建业回疆，被爵归田，年甫及壮。其遣怀云：『自从家破若奔波，懒向人间唤奈何。名士不妨茅屋小，英雄总是布衣多。为嫌仕官无肝胆，不惯逢迎受折磨。饿有糗粮寒有帛，草庐安卧且高歌』。自新疆归，即挂冠遗世。尝居金陵莫愁湖，恆策小驴，寻老僧谭佛。有题报国寺慧真和尚游春图二绝云：『桃花如锦草如茵，一杖逍遥物外身。春色万山使谁管，神仙多半出家人』。『踏青携杖到云岑，绕涧穿林缓步行。山水多情常供佛，不教春色动禅心』。
——录自隐逸类。
●海外华侨人数
我国以生齿之繁，生计之窘，濒海人民，遂多有移住国外者，而以美为最多，世称之为海外华侨，皆汉族也；满、蒙、回、藏、苗、黎之人殆无一焉。自咸丰乙卯至同治丁卯，岁有六千人。自同治戊辰至光绪辛巳，岁有一、二万人。壬午，则达三万三千六百十四人之多。于是美国禁阻之议起，而重课以人口税。壬午，遂减为三百八十一人。丙戌，仅有十七人。戊子亦然。此二十年间，美于华侨，专施强暴之阻力。又英属之科伦比亚及澳洲亦课以苛重之人口税。我国虽有公使、领事，不能力任保护，兹可慨也！
宣统辛亥所调查在外之华侨人数如下：台湾，二百五十万有奇；香港，二十七万九千四百有奇；澳门，七万四千五百八十有奇；日本，一万八千有奇；朝鲜，三万七千二百有奇；安南，十二万二千有奇；暹罗二百四十六万一千有奇；南、北美洲，二十六万九千有奇；澳洲，二万九千有奇；非律宾，八万六千四百有奇；爪哇，九万七千有奇；欧洲各国及俄属西伯利亚，四万三千一百有奇；其馀各小岛，一百八十四万五千有奇。
华侨以在台湾省为最多，暹罗次之，南洋群岛、马来半岛及俄属西伯利亚又次之。省籍以隶广东，福建者为最多，浙江、江苏次之。
●台湾番人
台湾土人，不知所自昉，俗谓之番人。闻自海外迁来。及宋末零丁洋师败，遁归。其种类甚多。南自加六堂至崇爻七十二社，北自崇爻至鸡笼番社，尤不可胜数。自康熙癸亥开台以来，渐次归顺。台湾被割，等于日本之虾夷矣。
台湾内山有社曰嘟嘓，其人翦髮、突睛、大耳，状甚恶，足指楂丫如鸡爪，升树如猿獮，善射好杀，俗称之曰「鸡距番」，食息皆在树间，非种植不至平地。深夜辄独出，至海滨取水。遇土番，往往窃其首去。土番亦追杀不遗馀力。盖其足趾楂丫，不利平地，多为土番追及。既登树，则穿林度棘，不可复制矣。其巢与鸡笼山相近，无路可通。土人扳藤上下，与之交易，一月一次。虽生番亦慑焉。惟惧炮火，闻声即跳遁。
●淡水熟番
台湾之淡水县，熟番极多。男子肤略黑，眉宇间似有桀骜状。妇女则面目姣好，明豔动人。
——以上三则录自种族类。
●台人无子聚媳
台湾人以无媳为耻，故虽本无子，亦有以他人子为嗣而娶媳者。
●台湾番人婚嫁
台湾近城社番颇知习礼。议婚时，令媒通言诹吉，以布帛蔬果及牛二行聘礼。俗重女，赘婿于家，谓之「有赚」。生男出赘，谓之「无赚」，盖以女配男，承宗支也。
婚日，女靓妆坐于板棚，四人肩之，揭彩于前，鸣锣前导，遨游里社。亲党各致贺。婿携手同归。两家父母亦共饮酒三、五斗。以后遗簪绝缨，欢谑无度，数日方止。
其又一俗，则新妇于婚日乘舆临门。先以长凳横列厅事，新郎华冠綵服，背荷两盖一柄，立于凳之左端，以一足踏凳，作行色匆匆状。新妇离舆，即立于凳之右端，启口问曰：『郎往何处去』？郎必曰：『往泉洲一路去』。于是新妇媚声柔态歌「妾送郎曲」以饯之，然后送入洞房，交拜花烛。众宾始欢呼畅饮，平视新妇而散。
——以上二则录自婚姻类。
●史可法孙
明史：可法殉节时尚无子，遗命以副将史德为之后。及雍正初，聊城邓东长宗伯督学江左。时有重生年四十馀，视其卷，署祖名可法，询之，即其孙也。盖督师赴扬，寄孥白下，有孕妾，沧桑后生一子，延史氏之脉，因家焉。邓遍询诸老生，对无异词。阅其文，疵类百出。邓曰：『是不可以文论』。录之邑庠，而刻石署壁，以记其事。是史阁部固有孙矣。
——录自门阀类。
●台番育儿
台湾番人初产，产母携所育之婗婜同浴于溪，不畏风寒，盖其性夙与水习也。其乳儿时，见者与之相狎，甚喜，以为人爱其子。虽抚摩其乳，不怒也。遏而不问，殊有怫意。
儿之襁褓，以布为之。有事，则繫布于树，较枝桠相距远近，首尾结之，若悬床然。风动，枝叶飘飘然，儿酣睡其中，不颠不怖。饥则就乳之，醒仍置焉。既长，不畏风寒，终岁裸体，而扳缘高树，尤为其特长。
●台番让路
台湾番人颇知礼让。卑幼遇尊长于途，却步道旁，背面而立。俟其过，始行。若驾车，则远引以避。如遇侪辈，亦停车通问以让之。
●台番女勤操作
台湾番女勤于操作，巨细各事，皆能任之。富有亦然。不若内地之汉、满、蒙各族，凡中人之家之妇女，终日坐食而无所事事，至以废物为世诟病也。
——以上三则录自风俗类。
●台番农事
台湾归化既久，有生番，有熟番。熟番颇知以稼穑为重。社中之地，皆芟刈草菜，加以垦闢。有虑其旱涝者，效汉人筑圳（音酬，田畔水沟也）之法，自内山开掘，疏引溪流，以资灌溉。片隅寸土，悉成膏腴，所谓开圳也。耕田之事，以女任之。盖番俗以女承家，凡家务悉以女主之，故女倡而男随焉。且有襁褓而负子扶犁者，男则饁饷而巳。
插秧在三、四月。先日猎，生酹酒，祝空中，占鸟音吉，而后插种，亲党饟黍往饁焉。番地土多人少。所种之地，一岁一易，故颖粟滋长，簿种广收。其稻七月成熟，集通社阄定日期，以次轮穫。及期，各家皆自蠲牲酒以祭神。遂率男女同往，以手摘取，不用鎌銍。归即相劳以酒，酕酕醺醺，庆丰收焉。
●台番种芋
台湾内山生番不知稼穑，惟于山间石罅，刳土种芋。熟则刨地为坑，架柴于下，铺以生芋，上覆土为窍。数日取出，芋半焦熟，以为常食。行则挈以为粮。
——以上二则录自农商类。
●李壮烈以死报国
嘉庆丁卯，蔡牵寇台湾，浙江提督李壮烈公长庚率兵讨之。渔山之战，坐船遭风失信，闽督阿林保遂诬李逃寇不知所之。赖浙抚阮元以李受伤入告，仁宗优诏奖之。嘉庆丁卯，战于黑水洋。蔡牵穷迫，以三舟舣岛，去李艇半里耳。李因山为垒，以逸待劳，四面围之，计日可获。而闽督飞檄催战，责以逗挠。幕客劝李封章入奏，李■〈石斥〉舷怒曰：「大丈夫以死报国，不受睡面辱也』！因整军进。下令皆持短兵，为必死计。及战，浙军无不一当百。有卒跃登牵船，牵几被擒，以众寡不敌死。而牵奴林十■〈犭回〉素识李，潜由篷窗发火枪，中胸。李茹痛呼曰：『诸君不杀此贼，老夫死不暝目矣』！长号而终。事闻。仁宗震悼，封一等壮烈伯，諡忠毅，祀昭忠祠。
李卒之二年，部将邱良功、王得禄等率旧卒建功海上。时闽督方葆岩制府维甸，与邱、王合志歼贼，戴文端公衢享掌枢柄，所谓无阻挠，二将得以用命。牵投海死，子小仁获而奴之，海氛遂平。
●滕玉亭知有国
光绪甲申七月，法人陷越南北宁。法海军统帅孤拔率舰攻台湾不利，进逼福州，窥马江。我军砲中孤拔。马江要塞毁，军械、兵舰尽为法破。乙酉，法人闯进镇南关，我军猛击，法人败，我军乘势克谅山。人皆谓提督冯子材之功，不知实滕玉亭之力也。
玉亭少孤贫，豪放不羁，好读书。以贫故，弃而业商。养母，以孝闻。逾年，母死，投冯军。初为小卒，旋擢百总。谅山之役，法军参谋某多智谋，有干略，勇敢善战。子材忌之，募刺客，谋阴伤之。玉亭欣然往。跛其足，敝其衣，日行乞于法营旁。法人不察。会军中缺伙夫，招华人贫苦者充之。玉亭乘隙往，法人不疑，纳之。入营三月，怀椎枕刃以待。某夜，战，某参赞督队。玉亭闻而潜尾之。至郊野，出手枪，轰然一声，毙某参赞。玉亭被执。法军官鞫讯，玉亭无惧色。慷慨陈曰：『予华人也，与参赞本无隙，所以出此者，为祖国耳！尔军屡获胜，计画悉出自参赞。今参赞死，军气不免稍杀』。法军官曰：『尔从戎久，如以华军秘密告我，可贷汝死』。曰：『我知有国，不知有身，死非我惧』。法官知不可强，命毙之。临刑时，面色如恆，向南点首者再，含笑而逝。参赞死，法军纷乱者屡日，我军遂规复谅山。
●左文襄呼出队而薨
光绪乙酉，法人入寇，诏左文襄督师闽海。至天津，与直督李文忠等协饷，弗谐。中道谓所亲曰：『老矣，不复能如往年檯槓。到天津与李二檯槓不中用，到江南不得与曾九檯槓』。俗称强梁争事曰「檯槓」。时曾忠襄督两江，既见，执手欷歔，相顾鬚鬓曰：『老九识我耶？我乃不能识老九。老九之兄死矣，我便是老九之兄』。曾喻意曰：『此行，闽海协兵、协饷是小弟事』。退而燕谈，问老九一生得力所在。曰：『挥金如土，杀人如麻』。左大笑曰：『吾固谓老九才气胜乃兄也』！
到防，忧愤时事，有如心疾。日在营中呼『小孩儿快造饭，料理裹脚草鞋，今日要打法人』！謞謞不绝口。左右谋看戏，演忠义战事如岳飞大胜金兀朮等齣，乃欣然不言。会元日，问『是何日』？曰：『过年』。曰：『儿辈都在福建省城过年耶』？曰：『然』。曰：『今日不准过年，要出队。法人乘过年好打厦门，小孩儿出队，我当前敌』。总督杨昌濬贺年，谓『法人怕中堂，自然不来，中堂可不去』。左曰：『此言何足信！我在浙剿粤寇，在陝、甘、新疆剿回，都非若辈怕我，尚须打』。杨沮之不已。左哭曰：『杨石泉竟非罗罗山门人』！左右报将军穆图善贺年来。曰：『彼来何事！彼在陝甘害死刘松山，我还有多人为彼害乎』！且詈且泪。及见，将军曰：『中堂在此为元戎，宜坐镇。宜去者将军、总督耳』。左曰：『汝二人已是大官矣，仍是我去』。将军言『我辈固大官，要不如中堂关係大局』。左无声，徐言：『如此，便汝二人亦不必去，令诸统领去，诸统领不得一人不去』。
先是，法人詗厦门距福州极西无重兵，将乘元日以大队兵船扰厦门。未至厦门五十里，用远镜测厦门沿海诸山，皆恪靖军红旗，知有备而遁，曰：『左宗棠利害，不可犯也』。
他日，欲渡海至台湾。杨载福请行。或谓台湾危险。杨曰：『中堂硕德重望，请行，我安得不行』！左曰：『去，善甚！惟须祕密』。因假他事造杨以送别。俄而杨使人以病告，左拍膝曰：『厚菴病矣，奈何』！使人省视，返命曰：『病甚，裁留一子供药饵在侧』。左又拍膝曰：『厚菴去矣』！杨著洋布旧衫，携一子，趁渔船渡海，以帮办钦差关防钉船底。谍搜之，无所得。至台湾，仅王纯龙有湘军二千人。穷夜造姓字旗，分数人为一哨，连绵屯岭上。明日，法人见其旗，不知此兵何处来也。当夺回四堵、五堵各地。
和约定，左忽咄咄自语：『今日大喜事，速张灯悬彩』。将军、总督以为有喜事，相率入贺。问曰：『今日贺中堂，中堂是何喜事』？曰：『大喜事，都不知，未免时局太不关心！我昨日以灭法人露布入告矣』。将军、总督退，使人出视和约，气急而战，不能成读。太息曰：『阎中堂为全国清议所归，奈何亦传会和约』！然犹不时连声呼『诃诃！出队！出队』！颠而呕血，遂薨。
●邱逢甲谋保台湾
邱逢甲，台湾人，字仙根。躯魁梧，幼负大志，于书靡所不读。未几，举于乡，旋举进士，授主事。光绪甲午台湾兵事之初起也，逢甲忧之，日集乡民训练，备战守，涕泣而语之曰：『吾台孤悬海外，去朝廷远，朝廷之爱吾台，曷若吾台人之自爱。官兵又不尽足恃，一旦变生不测，朝廷遑复相顾。惟人自为战，家自为守耳。否则祸至无日，祖宗庐墓，掷诸无何有之乡，吾侪其何以为家耶』！听者咸痛哭，愿惟命是听。时护台抚唐景崧与刘永福交恶，分兵而守，逢甲又引以为忧，乃急为之调停。景崧坚持不为动，二军遂分。逢甲出而叹曰：『其殆天乎』！
割地之议既起，举国大譁，台民争尤力。廷意颇动，欲改约，而约不可改。时俄、德、法三国出而抗日本，日本惧，许还辽东，台湾终不肯还。旋换约于烟台，适台湾举人以会试在都，伏阙上书，涕泣而争，朝廷不顾。特命景崧率军民内渡，又命李经方为台湾交割使。逢甲乃倡台湾自主之说，台人响应。以须先定宪法，群推逢甲起草。逢甲遂草定临时宪法，议建台湾为民主国，选总统、副总统各一人，开议院，定官制，设内部、外部、军部，制蓝地黄虎国旗，皆赞成。次议总统，众意属景崧，逢甲乃帅绅民数千人，鼓吹前导，诣抚署，上台湾民主国总统印绶于景崧。景崧朝服出，望阙九叩首，旋北面受任，大哭而入。即抚署为总统，电告于朝，言遥奉正朔，永作屏藩。副总统一席，群以属逢甲。逢甲不获辞，乃为副总统兼大将军。大权仍景崧操之。于是台湾为自主国矣。
台既自主，设官分职。部署略定，官吏不愿留者听内渡，有留者，有去者。时日本明治天皇已命桦山资纪为台湾总督，兵舰将大集。台中兵力薄弱，饷又不继，乃乞兵饷于沿海各督抚，无应者。又命陈季同介法人，求各国承认自主，皆不答。景崧复不善治军，军中时有变志。什长李文奎杀副将方某，景崧不能正文奎罪，乃令充营官。军士夙貌视景崧，至是益紊乱无纪律矣。逢甲请严肃军律，景崧不之从。逢甲不获已，乃练乡团义兵以备变，倾家财充饷，不足。则乞诸义士捐资以助之。
及日兵大集，战不利，据台北，景崧遁。日人又詗知台湾自主事为逢甲所倡，下令严索。会防守台南之刘永福以兵力不支，亦失守。于是逢甲知事不可为，亦内渡入粤，而台湾遂亡。
逢甲既内渡，遂入广东，家于嘉应州，买屋居焉，自署为台湾之遗民。
●简大狮爱国
闽人简大狮，少有勇名，富民族平等思想。市井佣工请见，亦礼之若上宾焉。尝游厦门，偶于途中睹一西人欺凌一华人，又有一人袖手旁观，其色若自得者。大狮耻之，乃击旁观者之颊而骂之曰：『若视同胞受辱，不引为耻，反顾而笑之，诚无耻之尤者也』！西人见其勇，亦遽退焉。
光绪乙未，大狮闻台湾割于日，甚不平，乃散其家资，募死士拒强邻。卒以众寡不敌，败窜泉州。然日人惮之，威逼闽官，谓若不予大狮，当兴师问罪。闽官惧，亟索大狮，获而囚之。大狮泣曰：『吾宁见杀于本国，不愿被赦于他邦』。闽官不可，遂畀日人。日人甚敬之，呼为烈士，欲降之。大狮不可，乃不屈死。
——以上五则录自忠荩类
●杨硕父收瞿式耜、张同敞尸
顺治庚寅十一月，定南壮武王孔有德之军抵灵川，入严关。起兵之明遗民张同敞乃乘夜独泅灕江，入桂林，见明桂王之广西巡抚瞿式耜，相对泣，誓以死。王既下会城，执瞿、张，令降。不从。幽之月馀而后杀诸市。瞿被执时，家属匿杨蓺所。蓺字硕父，盟之幕客也。事发，并执蓺。蓺不屈，王义而释之。瞿死，蓺服衰絰，悬楮钱满衣，行窣窣有声，号哭营市间。见缨弁裤鞾短后衣者辄叩头，请言于王，收殓主人。王闻之，曰：『瞿某有客义若此乎』！并同敞尸许之，遂得葬。
●僧性因请殓瞿式耜、张同敞
当瞿式耜、张同敞未收殓时，有僧性因者，即永明王时之给事中金堡也，谪戍不赴，披剃于桂林之茅坪庵。亦上书定南壮武王，言收殓瞿、张事。其略曰：『古之成大业者，必表扬忠节，杀其身而爱敬之；若唐高祖之于尧君素，周世宗之于刘仁瞻，元世祖之祭文天祥，明太祖之祠福寿是也。衰国之忠臣与开国之功臣，皆受命于天，以分任乾坤之事。天下无功臣，则世道不平；天下无忠臣，则人心不正。事虽殊轨，道实同源。王既杀两人，则忠臣之忠见，功臣之功亦见矣，抑又王见德之时也。夫杀两人于生，王所以为功于本朝也；礼两人于死，王所以为德于天下万世也。请具衣冠为两人殓，并择付亲知，归葬故里，则王播仁义之誉无穷矣』。侍者诣府将投书，遇蓺，知已得请，遂不上。
●朱湛侯、诸雅六救黄晦木
明末画江之役，黄晦木步迎明监国于绍之蒿坝，兄弟毁家，率子弟僮僕荷戈，妇女皆执爨以饷，世所谓世忠营者是也。其兄梨洲西下海宁，晦木乃留龛山，治辎重。事败，狂走入四明山，为冯侍郎京第参军事，奔走诸寨间。顺治庚寅，山寨军歼，被缚。侍郎之嫂，晦木妻母也，匿其家。事发，当论死。梨洲还至鄞，谋以计活之。冯尚书子道济，故人也，慨然任其责。临行，日晡矣，道济潜载死囚随之。亡何，火忽灭，暗中有突出负晦木去者，不知何许人也。火至，以囚代之，冥行十里许始息，则万户部履安之白云庄也，负之者户部子斯程也。时遗民毕集，解缚置酒。忽管弦声出隔岸，晦木掉小舟往，因自取琴弹之，曰『广陵散幸无恙』。侍郎故部寻复合，晦木仍左右之。慈和寨主沉尔绪又以拿寄。丙甲，再遭名捕。梨洲闻之，叹曰：『死矣』！故人朱湛侯、诸雅六力救之，免。遂提药笼游海宁、石门间，或以古篆为人镌石印，或用李思训、赵伯驹画法鬻之以自给，浙西传为黄高士画，争购之。
●朱璧欲保张苍水母子
康熙初，鄞张煌言解军后，将以悬岙为首阳。议者谓其不死必复逞，购之急。有司乃繫其妻子族属以待。及被故校所执，遂赋绝命词，挺立受刑死。时杭有朱孝廉璧者，投状有司，请以百口保其母子，不得。
煌言字元著，世称苍水先生。明末南京之败，与同郡钱肃乐等倡义，奉鲁王监国，以佥都御史监张名振军，屡抗王师。舟山破，鲁王入闽依郑成功，苍水劝成功取南京，自崇明入江，所向克捷。苍水先移师上游，直取九江。成功自镇江败退，事遂不成。
●史丙藏张苍水诗文
张苍水被执登舟。中夜，防卒史丙坐篷下，唱苏武牧羊曲。张披衣起，扣舷和之，且酌以酒，劳之曰：『尔亦有心人也。吾志已定，尔无虑』。张之诗文集，如奇零草、水槎集、北征录、釆薇吟，皆丙所藏。或有从而购之者。丙曰：『公之真蹟，吾日夕焚香拜之，安得付子』！
●张亨甫急姚石甫难
道光庚子，桐城姚石甫观察莹官台湾道，礼聘建宁张亨甫孝廉际亮为幕宾。亨甫喜，将渡海。及厦门，畏险，使人写其貌，题诗，寄姚而返。闻鹿泽长为宁绍台道，往依之。至则宁波失守，狼狈走江西。将至山东，不果，遂过桐城，访方植之、光律原、马元伯而至湖北，方伯叶敬昌厚礼之。复之吴中。既而姚以事为英人谋愬江南，奏劾，有闽人附和其言，被逮。亨甫闻之，愤甚。见某巨公，面责之。意石甫赴逮，必过吴，栖迟以待。七月，石甫过淮，乃从至京师。时台谏愤石甫之被祸，交章论救。山阳鲁通甫一同又作台湾道姚莹功罪状代鸣不平。及抵都，一时名公卿争枉车骑出迓，至长新店者凡三十馀人，曾文正其一也。而石甫终入刑部狱。
初，亨甫有妾蒋氏从在淮。及赴石甫难，留蒋于淮，属其友。亨甫方痁疾，扶病从。石甫止之，不可。自投方剂，未已。石甫事白，出狱，亨甫大喜。从石甫居炸子桥杨椒山故宅，延人治其病，而所患深矣，竟殁。何子贞太史绍基輓以联云：『是骨肉同年，诗订闽江，酒倾燕市；真血性男子，生依石甫，死傍椒山』。亨甫疾革时，託遗诗于石甫。值临桂朱伯韩观察琦来视疾，因坐榻前，代执笔而自定去留，所谓思伯子堂诗集者是也。
●姚石甫抚刘孟涂孤
姚石甫与刘孟涂，皆桐城人，相善也。孟涂客死亳州，石甫抚其孤如己出。
●刘壮肃杀陈总兵
总兵陈振邦剿捻阵亡，无子，其妻方娠，扶榇南归。至清江，忽有陈姓者，亦总兵也，自诡为振邦子，欲夺其丧敛赙资。妇大哭，伏榇上。某强推之下，颠而小产。妇愤甚，自缢。家人控告府县官及宪司，皆相视嘿嘿。时刘壮肃公铭传方奉檄赴山东过此，闻之大怒，命卒缚某至，数其罪，斩以徇。
●苏有彪归刘孟骨
光绪朝，河南豫正营之驻河南岸者为南路统领。其中营帮带苏有彪，台州人也，初从黄金满为盗。台守湘潭刘璈治盗严，先后获一百七十馀人，有彪与焉，皆就地正法。行刑日，盗左右分两行跪。杀时，自右行始。至三十馀人，刀口渐捲，须斫十馀刀，颈乃殊。有彪杂左行中，忽大呼曰：『技若此，能杀人乎？速易人来』！刘遥语之曰：『释汝缚，能代此职否』？有彪曰：『能』。乃去绳索，付以刀。有彪飞步至右，少选，诛讫矣。至左行，刑至已所跽之处，逡巡不前。刘又语之曰：『汝可为殿，速依次斩之』。顷刻，左行亦竣。释刀跪堂下，愿受刀。刘曰：『今宥汝。能不再为盗否』？有彪曰：『果得温饱，誓不复为』。乃挈之回署，充什长者三年。
刘旋以擢台湾道去，有彪从之。光绪甲申中法之战，我师败于马江，刘亦以贻误军机被劾，发往军台效力，时年已七十馀矣。族戚幕僕皆星散，侍姬亦囊财物而遁。有彪独慷慨请从，至黑龙江，遽病卒。有彪敛之，厝山下，自行乞以存活。年馀，负遗骨南行。及抵道口镇，宿逆旅。夜半，有盗至，毁门入，无所获。盗以隐语自嘲，有彪亦答以隐语。盗闻而诧之，曰：『若岂同党耶』？有彪曰：『然』。问何以至此？有彪述崖略。盗肃然起敬，出白金数十两，赠之而去。十一月中旬至朱仙镇，忽大病，泣告逆旅主人曰：『我死，而委主人遗骨于外，不能正邱首，殊可痛耳』！时许州城守王某往开封，道朱仙，至此就食，闻哭声，询之，有彪具以告。王曰：『无虑，我与汝主人为同乡，且姨表兄弟。刘子适见访，贷资归庐。今既与汝遇，当专马往告，许州距此百馀里耳。三日后可相晤也』。越翼日，刘子驰马至，携骨以归，即以有彪介绍于王某。及王充南路统领，遂以之为中营帮带。
——以上九则录自义侠类。
●姚启圣全家武勇
会稽姚尚书启圣，生而倜傥，以豪闻。甫冠，以诸生游通州，得权知州事。杖土豪，杀之。寻弃官去，游萧山。遇二健儿掠二女子行，有老父随之哭，持牵汹汹。姚怒，夺佩刀杀二健儿，纵女去，乃亡命，隶汉军。康熙辛酉，平台一役，功独多。夫人何氏亦绝有力，举石臼如无物。姚奇之，娶焉。长子仪，雄伟与尚书埒，尝驱驷马驾奔车，自后掣之，马为之却。挽强弓百步外，可洞四札。人望见前锋，曰：『此姚公子旗也』。以功授知县，擢部郎，出知开封府。圣祖谕以京堂用。自请效力从戎，改总兵，终云南鹤庆总兵官。国朝文臣自请改武自此始。
——录自技勇类。
●蓝理斩戈什哈
康熙癸亥初，郑成功踞台、澎，数侵扰漳、泉，为边患。议大兴师，命靖海将军施琅征之。施名将，雅知人，闻蓝理忠勇，奏署右营游击。部议持之，特旨报可。使领前队先锋，自是遂在厦门练水师。一日，有二卒出市薪蔬，遇将军戈什哈观剧使酒，擒而挞之，且痛诋及理。卒归愬，理笑曰：『斗殴，常事也。且问汝，胜耶？负耶』？曰：『受挞耳』。理怒曰：『汝不能胜二戈什哈，何能杀贼』？命斩之。卒呼冤，曰：『某等以将军故，让之。请复与斗，如不胜，愿死』。乃从之再斗。反命，曰：『大胜矣』！大喜。命二卒卧板扉上，刺鸡血淋之，舁以往，见将军，请发戈什哈二人付治。琅不可。理固请曰：『今用人之始，士卒不爱躯命，为将军出死力，将军宜一体抚恤之。戈什哈倚将军势，无故挞士卒，且大言辱詈某，损先锋威重，摇军心。将军不发此二人付某治，恐军中人人解体也』！琅不得已，付之。理回营，具牒飞报将军曰：『今日上吉，先锋官启行』。即诣海岸，缚戈什哈二人斩以祭江，轰巨砲，顺风扬帆去。琅闻之，不怿。既而曰：『虎将也』！
——录自正直类。
●杨勇恪示庞鸿书以谦
法越事起，杨勇恪公载福奉特旨，募勇援台。时庞鸿书为巡抚，重其名，先为募勇数营。杨至省，见多市井之徒，不可用，改募之。庞又荐某为将，杨以其曾隶部下而偾事者，告以不可用。庞衔之。
是月，适届太后万寿期，文武官绅皆诣万寿宫庆祝。初，所司置拜垫，杨与绅士伍。适杨先时至，拜位列大府后。藩司某至，见杨垫居第三，曰：『公昔为总督、今为钦差，朝廷班次宜有序』。杨谦谢。藩司固请之，亲移拜垫于巡抚之左。庞至，即行礼，不知其前之谦也。见而益恨之，乃日催其拔队，阴按饷不给。藩司请示，不置可否。长沙民习于兵，见乡兵至，辄欺侮之。兵怒，数斗詈，或延烧居民草房一间。庞遂命闭城门，且傍示，民得诛乱兵，格杀勿论；阴欲激变，即日以纵兵焚掠入告。且谓彭玉麟受命即行，而杨乃逗留长沙，久不去。于是杨部将多愤懑，幕宾亦怂杨疏辩。杨曰：『朝廷方忧边，何忍更以琐屑烦圣虑耶？降罪，我自当之』。然德宗知杨，卒未下庞奏。
●杨勇恪以入告事让守臣
杨勇恪既以援台事至闽，与守官等议办防守机宜。幕府欲其入告。杨曰：『此守臣事。吾特助为之耳。若我入告，是佔守臣颜面也』。卒不奏。
时须渡台，而我海军悉已为法人所歼。将军、总督等欲留杨省中，因问渡台事。杨曰：『吾奉朝命渡台，自当即行』。问行期，不语。翌日，巡阅砲台，提督方留宴。杨起如厕，久不出。众候，不敢散。逾日，始知已改装附舟渡海矣。后和议成，遂归。
杨在家，与诸绅齐列。出门，但坐平常肩舆。至乡，即乘竹轿，与田夫野老问答如平交。
——以上二则录自谦谨类。
●陈清端廉俭
陈清端公璸释褐归里，讲学五年，足蹟未尝入公门。每谓贪不在多，一二非分钱，便如千百万。后尝举此入对，圣祖嘉之。旋令古田，调台湾，督川学，巡台厦，开府湖南、福建。子身在外，几二十年，未尝挈眷属、延幕宾。公子旷隔数千里，力不能具舟车一往省视。僕从一、二人，官厨以瓜蔬为恆膳，其清苦，有为人情所万不能堪者，陈晏然安之，终其身不少更变。圣祖目为苦行老僧。又曰：『从古清官，无逾璸者』！
——录自廉俭类。
●黄梨洲却荐
馀姚黄梨洲名宗羲。闻翰林院掌院学士叶方蔼将荐己，寓书拒之。叶不从。门人陈锡嘏知之，大惊，诣叶曰：『公如是，是将使吾师为杀身之叠山也』。叶愕然，乃又以老病奏闻。
●李二曲一再却荐
李顒字中孚，陝西盩厔人，学者称二曲先生。康熙癸丑，陝督以隐逸荐。书八上，皆以病为解。戊午，部臣以真儒荐之。乃固称疾笃，至就卧于床，使人舁之至行省，以示不起。及圣祖西巡，将召见，闻之，曰：『吾其死矣』！遂遣其子进所著四书反身录，圣祖御书「关中大儒」四字赐之。
——以上二则录自狷介类。
●福康安享用之豪
异姓封王者，三藩而后，福康安一人而已。福享用豪奢。其用兵时，大军所过，地方官供给动逾数万。福既至，则笙歌一片，彻旦通宵。福喜御紫色衣，人争效之，谓之福色。善歌崑曲，每驻节，辄手操鼓板，引吭高唱，虽前敌开仗，血肉交飞，而嬝嬝之声犹未绝也。
——录自豪侈类。
●沉文肃虑西人见底蕴
同治甲戌、光绪乙亥间，日本与台湾生番构衅，侯官沉文肃公葆桢奉命巡台。晤日本司令官西乡从道，告以两国海军方萌芽，不宜遽开战，为西人尽见底蕴，不如各归，益自治军，二十年以后可相见也。西乡大感动，遂罢兵。及移督两江，奏定各行省岁协南北洋二百万两，专储海军用，期以十年成南、北、粤三洋大军。又恐缓不及事，先助北洋四百万，令成军。于是购製镇远、定远铁甲两舰，镇东、镇泰、镇南、镇北、四砲舰。己卯，日本灭琉球，北洋增购致远、靖远、经远、来远四舰，雇琅威理督操。及颐和园工兴，海军费二千馀万尽输之。南洋前积费数百万亦为左文襄公宗棠移治朱家山河工。甲午战后，文肃孙翊清赴日阅兵，西乡从道犹在，语翊清曰：『日本海军之有今日，不敢忘令祖之赠言，惜其人不再见。且贵国任事者，不能完其遗志，尤可惜也』！
——录自明智类。
●圣祖于台湾事不降谕旨
康熙庚申、辛酉间，台湾蠢动。闽省警报到日，圣祖方率诸皇子习射于畅春园，谕令该部知道而已。旋报全台失陷，仍如前谕。诸皇子请宣旨指授机宜，圣祖不答。射毕回宫，始召诸皇子谕之曰：『闽省距京数千里，台湾复隔重洋。平日用督、抚、提、镇，原为地方有事而设，伊等自能就近筹办。若降谕旨，岂能悉合海外情形？不遵则还旨，遵则误事』。未几，全台收复矣。
●圣祖保全施琅
福建提督靖海侯施琅陛见，圣祖曰：『尔前为内大臣十有三年，当时颇有以尔为闽人而轻尔者。惟朕深知尔，待尔甚厚。其后三逆反叛，虐我赤子，旋经次第平定。惟有海寇游魂，潜踞台湾，尚为闽害。欲除此寇，非尔不可。爰断自朕衷，特加擢用。果能竭力尽心，不负任使，举六十年难平之寇，殄灭无馀，诚尔之功也。迩来或有言尔恃功骄傲者，朕亦颇闻之。今尔来京，又有言当留尔弗遣者。朕思寇乱之际，尚用尔勿疑，况天下已平，疑尔勿遣耶？今命尔复任。自此宜益加敬慎，以保功名。从来功高者往往不克保全始终，皆由未能敬慎之故，尔其勉之！更须和辑兵民，使地方安静，以副朕爱兵息民并保全功臣至意。琅奏曰：『臣年力已衰，封疆重大，恐精神不堪』。圣祖曰：『为将尚智不尚力。朕用尔，以智耳，岂在手足之力哉』！
——以上二则录自雅量类。
●闽海船祀天后
闽中海船之舵楼，皆有小神龛。龛中安设天后牌位，并备具木製之小斤斧、锯、凿等物。若遇大风浪，必先斫断桅木，以免摇撼。仓猝间力斫之不断，则由舵工向神龛虔诚拈香，然后取出木製之小斤斧，作斫伐之势，则其桅自断。天后林氏，初封天妃，莆田人。
——录自丧祭类。
●天地会
传言天地会之起因者，颇近神话。谓在福建福州府莆田县九连山中之少林寺，地至幽邃，人迹罕至。伽蓝堂有塔耸峙林间，规模极庄严，相传为达摩尊神所创建。寺僧诵经之暇，恆究心于军略武艺焉。
康熙时，藏人寇边，官军征讨之，大受创。圣祖乃悬赏，谓无论贵贱、男女、僧道，有能应募征服之者有重赏。寺中诸徒，有勇武绝伦之郑君达者，偕一百二十八僧应募，誓必扫荡西藏。抵京，圣祖召见，许从军，欲任以总兵。询以需兵几何？需饷几何？答言不需一兵，有粮马已足。乃即授以征讨全权，赐以剑。剑有「家后日山」四字之铁印。僧择吉日，整装行。闢山通道，临流架梁，不数日，达藏，张营建栅。藏人探知，突进攻击。僧军乃转守为攻，一战破之。斩将搴旗，累战俱捷。藏人行成，约仍献贡物，遵约束。僧军出征未三月，不损一人，不折一矢而凯旋。圣祖忻赏有加。将如约，惟所欲与之，而僧等乃一无所欲，各愿放归故寺，优游以终。君达留就总兵职。上乃大赐宴，赏金银绢帛无数，并御书「圣泽无疆」匾额以及「英雄居第一，豪杰定无双」、「不用文章朝圣主，全凭武艺见君王」、「出门朝见君王面，入寺方知古佛心」各联。僧军归寺，居民欢迎。
顾是时廷臣有陈文耀、张近秋者怀叛志，以僧军武勇，惮不敢发，谋除之。百计谮于帝，谓『官军屡为藏人所败，寺僧乃能征服之，设若辈有异志，朝廷灭亡犹反掌耳，窃为国家危之』！帝聆言大惊，曰：『然则奈何』？文耀、近秋言有守兵三、四百，足灭之。帝不许。文耀、近秋谓以火药焚之必尽歼。于是命文耀、近秋率兵至闽。顾九连山既极幽深，而寺又在邃密之地。正在搜索，有马仪福者愿为先导。仪福亦寺僧，武艺居第七，然性极好色，卒以引诱君达之妻郭秀英及其妹玉兰为众所不容，驱之出。仪福衔之。至是，文耀、近秋居为奇货，许酬以官。因乘夜引至寺，埋火药，复积柴草，引以松香，燃之。达尊神现灵救之，遣朱开、朱光二天使引十八僧遁。仪福见有遁僧，急追踪擒之。忽浓雾蔽天，追者迷于所向。十八僧乃得达沙湾口，道经黄泉村，有十三僧战死其地。于是徒党相谓曰：『彼等虽死，继历万年，此雠不复不已』。时生存者五僧，曰蔡德忠、方大洪、马超兴、胡德帝、李式开，即所称为前五祖者也。仪福卒为同党友人所杀。以仪福武艺居第七，故会中禁言七。五僧焚死僧之尸而葬之，匿桥下，适泊有舟。舟子谢邦恆、吴廷贲见之，迎之舟中，宿焉。翌日，辞别。乃与以祕密符号，为将来承认之证。
方五僧未离黄泉村时，适有兵队至而搜索。有勇士吴天佑、方惠成、张敬照、杨杖佐、林大江五人告以今已被害，因得安全远遁。既至惠州府之长沙湾，后又有军队追蹑，而前有河流。达尊神乃再遣二使现形救之。一持铁板，架作桥渡之。僧因至宝珠寺，转而至石城县之高溪庙。有天使给以食物用品。中有三僧疲劳，互相扶持，强起行，向东方进发。不数日而寺庙即消失，四邻咸大骇诧。僧既行，犹虑有兵士追踪，避至湖广，抵阎王庙，赖其守者黄昌成及妻锺氏，宿半月，再去之。至丁山之一小港。无意间，忽遇秀英、玉兰，并君达之子道德、道房，于是相与结合，往祭君达之墓。盖君达此时，已为文耀用红绢缢死。墓祭时，来兵士一队。正皇急间，忽一桃剑自君达之墓跃出，秀英握得之。其剑柄刻有「反■〈氵月〉复汩」文字，又有双龙争玉图。秀英持剑乱挥，斩首无算，遂脱险。无何，此事为近秋所闻，特派兵士搜索秀英。秀英先知之，乃以剑与二子，令速遁，而己则与玉兰投三合河死之。谢邦恆得其尸，葬之河畔陵上，并为立石碑一志之。
五僧闻近秋之暴横，欲击之。匿森林中伺其来，出不意，突击之。乘其兵士周章狼狈之际，斩近秋。兵士怒而反追，会吴天成、洪太岁、姚必达、李式地、林永超五人救之；是即会中所称后五祖也，或谓之五虎。五僧复还高溪庙，再过宝珠院，倦无卧，飢无食，困苦殊甚。至是而遇创会之陈近南。
近南曾为学士，于帝之焚寺也，力争以为不可。以文耀、近秋之谗，不得已辞职。痛僧之遭谗也，益与僧党相结。近南家湖广；返里，就白鹤洞研究道教。后又以代僧复仇，变形为卜者，作江湖游。至是，适遇五僧。怜其困，迎至家。后其党员相遇，询自何处来，必答言「来自白鹤洞」者以此也。
后近南以所居隘，不适于谋事之用，因告僧曰：『距此不远，有下普庵者，后有一堂甚宽广，俗称红花亭，可居之，徐图复仇』。众因移居于红花亭。
一日，僧逍遥河上，见中流浮至一物。审之，一大石香炉也。检其底，有「反■〈氵月〉复汨」四字，又有小字一行，注明五十二斤十三两；是即与会中白错鼎同形，因是鼎失于杭州故也。时既有香炉，因取树枝与草以代烛香，注水以代酒，祭告天地，期必复寺雠。不意树枝与草忽焉自焚，众以为得请之兆应，归至红花亭，以告近南。近南曰：『此代将覆、汨朝复兴之天意也』。以为复仇之期已至，即日明揭旌旗，发传单，召将士。时有朱脣美丰仪之少年，手过膝，耳垂肩，俨若刘备。众见其态度非常，询之。则曰：『我朱洪竹也，乃明思宗之孙，为李妃所出。先帝为北胡篡夺，怀复仇之志久矣。今见诸士以明代故，仗剑群起，特来相助耳』。众闻之，推之为主。以次日为吉日，宰牲祭旗，部众咸集旗下。近南对众言曰：『武装诸君，宜各别择吉日，歃血盟誓，以武装者为兄，后来者为弟』。近南即自为香主，择甲寅七月二十五日，以红花亭为兄弟盟誓之地。各会员即以其日为诞日，称为洪家大会。是夜，天显瑞兆，南天光耀，有灿烂之星辰，作「文廷国式」四字。近南从天意，取以为元帅旗。而东方复发红光，红音同洪，故即以为姓。拆之为「三八二十一」，即以作符号焉。
近南筹画一切，以苏洪光为先锋，吴、洪、姚、李、林与五僧为中坚。令吴、方、张、杨、林至龙虎山，募集兵马，整理后备。近南乃发令于次日进击官军。不意官军至强，一战而败洪军于山中。于是近南特开军前会议，决暂退至万云山。道经万云寺，为其院长万云龙所知。云龙即浙人胡得起也，貌魁梧，膂力过人。以少年曾杀人，惧罪为僧。至此，见僧军却退，惊问其由。则大怒，谓『胡人何无道至此，誓必灭之，以雪幼帝之耻』！近南见勇猛，以幼帝介绍之，命为大哥。云龙则歃血设誓，以示非覆清兴明不已。
八月二十日，再战。云龙提二棍，痛击官军，不幸于九月九日中矢而毙。馀军见大哥被杀，皆溃。五僧乃潜匿。俟官军去，燬云龙尸，裹以红绢，葬丁山下。墓前有九曲河，后有十三峰、右有五树、左有一树，以为标记。近南尊之为达宗神，建三角形之万年塔，密加刻画之九话塔各一。
事毕，乃遍觅幼帝而不知其踪。乃相与议后事。近南曰：『近顷大败以来，知时机未至，政府尚不能覆灭。然不久必亡，明当复与，幸勿遽萌懈志。惟劝诸兄弟暂时解散，隐遁江湖山泽间，静以待时。予今亦暂与诸君别，游历各地，以观时机。如洪家有可告成之豫定日期，尚望必来，勿爽约也』。遂对众作礼而去。于是诸党徒四出运动。临别作诗，诗曰：『五人分开一首诗，身上洪英无人知。此事传得众兄弟，后来相会团圆时』。此即党人所持以为会员之证者。散后，周游各省。后于惠州府高溪庙，再图大举。然头目生存者仅洪光一人，未几亦死。旋传洪光复生。其所以复生之故，传说亦至诡异，然要不离复明之思想，借以为收拾人心之计而已。
意谓思宗缢死之际，京师为李自成所陷，帝缢于柏树。有宠任之宦官黄承恩者，冀得附葬明陵，欲与帝共缢死。然更无他柏可缢。将欲缢于同枝之上，又恐冒渎尊严。不得已缢于帝足而毙。不意后之寻得帝尸者，转以承恩为叛逆，弃之于野，游魂无归。当大军云集于高溪庙时，达摩怜其游魂无依，即将其灵移之于洪光尸。更生后，定名曰天祐洪，重握三合军之司令。统三合军连战连胜，扫荡七省。四川之战，不幸为官军击毙。于是三合军即四散，而七省亦一律为官军所恢复矣。
哥老会及其他各祕密社，传说虽略有差异，而其言焚寺毙僧，以逃出之五僧作为五祖，图复雠于万一，则出于一。此种传说，绵历数代，辗转口传。其谬处，识者当自能辨之也。
●三合会
三合会或称天地会，世人以此名之，会中人亦即以自名，遂成为通称。或曰即三点会。凡清水会、七首会、双刀会等，皆其支会也。
三合会之成立在康熙甲寅。相传其原起之目的，以少林寺僧既被官焚杀，志在复雠，或有疑为未必然者。然观其尊信一种神秘仪式，自知为僧道创始之者无疑。至其叛乱之事，则以乾隆丁未台湾林爽文始。
林为彰化县大理杙人，乃三合会大头目。数十年间，土人多党于三合会，以免地方官暴政者。忽为大吏所闻，即令总兵柴大纪率军三百剿捕。于是林与土人起而拒补。某夜，突袭官军营，破之，斩其司令官，陷彰化。旋又进攻各地，围守诸要隘，绝官军粮道。官军久为所苦。及福建援军提督黄某、总兵普某至，夹击之，遂大败，退保大理杙。中途遇伏，几至全军覆没。林举家远遁番夷中。时有一女党人郑氏者，容貌绝丽，多武勇，能使剑弯弓，枪百发百中。领残军，指挥中要。屡与官军战，多所擒斩。然极淫肆，党人中无可其意者。适擒获官军一武员，迫之，则加以诟辱。郑大怒，斩之，醯其头。后三合会大失败，郑匿广东，卒被捕杀。
嘉庆己巳，有三合会支派清水会会员胡炳耀等十七人，在江西崇义被捕，治以叛乱煽惑之罪，僇焉。
丁丑，三合会员增至千馀人，其会员有犯事被刑者。戊寅，又大败于梅岭，常称兵以与广东官吏抗。会员在江西者亦甚多，常干涉行政，官吏畏之。
道光壬辰，两广、湖南各山之猺人叛，传言为三合会所煽惑。官军征之，即因以征三合会，杀二千人。一时居于猺族官军间之三合会迷于向背，卒结猺人以攻官军。某夜，猺效田单火牛之计，燃火于羊角，驱群羊至山。官军怪而进击之，猺即自后突出袭击。官军大败。后猺以得贿故，退入山。三合会乃独当前敌，被戮者无算。官军遂获胜。
如上所言，三合会蔓延之广可知矣。当是时，台湾、两广、江西南方一带，三合会至跋扈，而以福建为酝酿之所。虽官吏下严令痛制之，卒无效。盖此种祕密社会，不独为官吏所忧，其挟此主义，自闽、广往马来及南洋各岛或暹罗、印度诸地者，所至往往盗杀，为地方官吏之害。且党羽既多，即不愿入会者，亦多惮而求其保护，受逼迫而入会矣。
庚戌，三合会扰两广各地。粤寇洪秀全效之，起事广西，辗转而至中原。
秀全本农家子，嘉庆壬申生于花县，距广州七十里。幼丧父母，于乡里授徒为业。屡应省试，继而流寓四方，阴结同志，卖卜江湘间。先是，粤人朱九涛倡上帝教，秀全及其乡人冯云山等师事之。九涛死，乃推秀全为教主。
丙申，秀全、云山同至广西，居桂平、武宣二县交界之鹏化山，传上帝教。初，桂平有保良攻匪会，为秀全、云山所设。立会讲教，官吏已阴恶之。至是而秀全、云山与卢贤拔等造「真言宝诰」诸书，柲密传布。蓄髮易服，潜伏山林，遣人游说四方。会大疫，岁饥，人心所在倾动，附从者日多。于是秀全举兵金田村，移屯武宣县东乡，招集四方豪暴。时三合会各头目之有武器者悉归秀全军，然以其教义相异，不久辄散去，惟粤人罗大纲从之。世多以秀全为三合会首领，呼粤寇曰「三合贼」，实大谬也。秀全仅容纳三合会之一部分耳，非自为三合会员也。虽其复明逐满，两者俱同，蓄髮易服，不背三合会之主旨；然三合会所奉为道教、佛教，上帝教所奉为基督教，其根原实大相刺谬。秀全尝语人曰：『三合会之目的在覆清复明，其创始在康熙时，主义虽正当，然必至二百年后，如今日始可为覆清之举。至于复明，则又似是而非。既还复吾旧有之山河，必当别建新朝。今乃以复明为言，焉可以得人心？若就吾真教言之，全赖上帝之威力为援助耳。其得助多者，以吾等数人敌彼百万可也。予是以不知有孙膑、吴起、孔明各名将，三合会果有何价值哉』！此其语实确有所见。后之称太平国王效乱世英雄之所为者，非其素志也。
厥后，贵县林凤祥、汉阳万大洪、湖南衡山洪大全等来归，势大振。即分诸将席卷广西，进陷永安，创国号曰「太平天国」，自称天王。所向无敌，遂进陷江宁，据之；而三合会亦纷起于各地矣。
当己酉年，新嘉坡陈正成设三合会支部于厦门，命名曰七首会，入会者数千人。咸丰辛亥，传闻至广州。官吏调查三合会，欲镇定之。遣道员某迳捕正成。正成被捕拷问，令自述。英领事以其为新嘉坡籍，欲干涉之，然不知其拘于何处。方侦察间，正成已毙于拷问之下。舁其尸以肩舆，仍弃之于其寓前。后由黄威代领其众。时官吏横暴，迫劫豪富财货之事时有所闻也。
癸丑，以官吏强夺豪富黄某之财，黄威保庇之，率二千馀人起兵。其队长多新嘉坡人。夺厦门附近二市镇，附从者增至八千，遂进而据厦门。威出示谕，自称明军指挥官，大抗官军，而不扰外人。其战也，持人道主义，尊生命，昼战夕休，不尚夜袭。然卒未能持久者，以粮饷、弹药不足也。明军于是启城，议款而去。明军既去，官军入城市，纵劫掠，戮及重稚，刀钝而不血，则并缚数人而投之河，不可理喻。英领事通牒劝止，亦无效，乃用威压之计，以两军舰泊香港，若将强制者。于是洋场及船埠四周俱免于祸，馀则有一日斩杀至二千人以上者。
厦门为七首会占领时，上海复有三合会起事。时闽、粤两省人之在上海者约十四万，多三合会会员。粤刘丽川、闽陈阿连等群谋袭上海城。事未发，为地方官侦知，捕粤、闽头目七、八人。粤、闽人大怒，致书地方官，谓『信偶尔之浮说，究何理？不速返者，立斫汝头，毋后悔』！地方官大骇，返而谢之。八月二十日，适地方官致祭孔子庙。黎明，丽川、阿连等六百馀人潜匿北门外，待启城，即入袭县署，迫知县袁某缴印。袁骂曰：『印为天子所赐，汝欲印者，先取吾头』！丽川党人大叱而斩之。众乃围道署。而党徒已集万馀，城中鼎沸。官吏命守兵放大砲，众仍不退，并迫道员吴某缴印。吴恐蹈袁之覆辙也，即解绶与之。丽川取其印，缚吴，夺官家银无算，城亦陷。时其党悉以红巾为号，因称为「红巾贼」。后数日，丽川、阿连等欲杀吴，众大譁。美总领事麦辖尔闻之，告丽川，使以吴付之。丽川不许。然有二西人潜诱吴自西门缒城逸，匿麦所。丽川大怒，将攻租界，租界防益严。镇江之官军闻上海陷，乞购大砲数尊于洋人，不允，乃强夺之，与洋人斗，死者数十人。官兵营于跑马场，凡四千馀人，时或嘲弄洋人而殴辱之。于是驻沪各国领事请于总督何桂清，欲移军于跑马场。桂清犹豫未决。各领事又致书，令速移，谓将以兵力夺取。时英、美军舰之在上海者各一艘，合租界所有洋兵得三百馀人，各戒严以待。桂清以为仇洋人，则洋人必恶我而助敌，转而攻我，则沪城何以复。遂自至租界谢罪。时官军集上海者万馀人，借洋人之力为断粮道，复向城中砲击。丽川闻洋兵之助官军也，率死党百馀人犯围遁。
庚戌，三合会蜂起两广各地。见秀全之得胜也，势益张。咸丰甲寅，两广皆乱。其年，占领广东之肇庆、佛山、东莞各地，广州几为所包围，珠江悉为所据有。占领各地之头目，虽多放荡无赖，然军队尚有纪律。统率之者亦多得力，又知公表其目的，其旗有「反清复明」等字。而对于外人，亦知竭力联络之。然自此官军与三合军显有区别，而官军之运饷广州者，转得利用外人之助，悬外国旗，安然行过三合军之砲台与军舰间矣。
十一月，广东豪商集备舰队，运兵向佛山，与三合会战。三合军大胜，获军弁四、五十人，且戮兵士无算。后又战于珠江，即用此舰队攻破官军之兵舰四十四艘。
在广东通商之外人，恶乱之久也，遂亦不望三合会之有成功。而被累尤甚之英人，亦渐袒官军。会三合会涣散，中有率党而遁者，泰半至广西之外郡，馀八千人。至桂林，与将军罗某合，形势遂大变。乙卯，官军益顺利，而省城外十数村镇皆为官军所克矣。
广东总督叶名琛之镇慑三合会也，为法至严。然两广、江西、福建诸省尚时时暴动。方英、法同盟占领广东时，石达开自湖南进兵广西，欲攻据桂林。三合会乘之，乃再有回复之希望。戊午，陈清康率兵数千会集于广东之北，隐有占领广东之计。将待同盟军退，即拟起事。适攻击桂林之粤寇遇强悍之官军，突围逃广东。更于中途胁诸无赖，加以三合军，势遂益盛。其主力军乃再向广西而进。
主力之粤寇既去，官军乃迳攻三合军。并用贿通、悬赏等法，潜约三合会副统领陈政及诸头目谋杀清康，率众投降。政遂斩清康，官军乃大得胜。官吏为升职地，欲以血战报告，乃捕与内应无涉之三合会员二千馀人斩之。于是十年之间，凡三合会之在广东及其邻境传播无政府论者，悉处以极刑，捕缚者一不宥恕。其家族之幸逃至香港者，既无官吏管辖，则仍昌传反清复明之主义焉。
光绪丙戌，广东惠州府宁山有三合军三千人抗官起事，别有石工四百编一队，为三合军之应援。由香港至九龙山会集，至归善，则宁山之三合军已为官军击败。于是此援军即解散矣。
戊戌，三合会头目李立亭、洪振年等起事于广西鬱林、南宁一带，连陷各城，所馀仅梧州、桂州耳。官军多投降之。粤寇以后，此为第一大乱。延十数月，官军镇定之。
庚子，三合会头目郑弼臣等与兴中会□□□□□相约，受其指挥，在广东惠州树革命帜，所在响应，从者逾二万人。然外绝输运弹药之途，官军之援兵频至，不可支，遂解散。是役也，日本山田良政亦战死于虎头山。
以上为三合会小历史。其宗旨始不过反清复明。自□□变化其思想，易而为近世之革命党，其徒党遍伏各地。辛亥革命之所以风靡南方者，三合会未始无力也。
此外则有海外三合会，由中国本部党员扶植其势力于海外，不仅以倾覆政府为宗旨，贫病死丧，亦互相援助。以是侨民钦其义，入会者益多。
十九世纪之初，诸会员之自福建、广东而至南洋群岛者，每于其地犯法，或保庇犯法之人，殖民政府无如之何。且不仅因犯罪而骚扰，犹有因各公所会员屡起争斗者。必大经残杀以后，始略镇定。然固不抗叛殖民政府，即其政府起而镇服之，亦不违异。以其所怀思想，虽为无政府主义，然不过自相争斗耳。
道光辛丑，中、英之战端既开，新嘉坡之三合会即因以再起覆清兴明之望，屡与殖民政府协商。时各头目多蒙宕不羁，惟部下悉无赖，常劫夺财物，殖民政府欲有以约束之。于是向各公所会员，强行录载人名。由是得揣测其会员之多寡，知其头目为何人。遇会员有违法者，其责任始有所属。数年来，政府大便利之。后来者十九皆三合会员。殖民政府及思为一网打尽之计，于数十万之中国人特定一审判权而保有之。于是各会员始与其地之政府为敌，更秘密运动以求胜之。而其地政府之官吏，亦渐觉其言语、风俗之异，不易应付。且中国人之至自各内地者，语言又互异，虽镇压之责任在各头目，然不能悉通其土语，即无从约束焉。
三合会之在南洋各地或英属各地者，其地之政府，恆视为害物。暹罗亦然，且其势甚盛，凡其地有大暴动，必三合会所为。于澳洲，亦以反抗其地之官吏，致其政府横生议论。于北美洲，则肆行杀害，强夺掳赎，其恶名高于太平洋海岸。犯事以后，辄用祕密势力，由诸兄弟庇之，以是得常逃法网。
其在香港之三合会，则发端于殖民地建设之日。道光乙巳，凡反抗殖民政府者，皆烙印于颊，监禁三年。又制定放逐之法令，其年又改正之。惟三合会员犯有不法情事须处罚者，不烙印于颊而烙于腕。其判定，一任判事为之，废放逐之令。然此法曾未实行。而三合会反抗政府，亦无公然之举动。蔓延日久，至咸丰丁巳中、英开战，乃于香港备攻广东。以八百苦工编为教练队，苦工皆客民也，大抵属于三合会。其数头目以排满故，曾于英军有所协商。
光绪丙戌，三合会以苦工营业之纷争，各公所曾有械斗。其主动者为万安及福义兴两派。万安之头目，充中国侦探。被捕后，以团体不法行为之罪付之高等法院审问之。旋准其保释，出狱，即逃归归善。华官侦知所在，举兵捕之。自后安与义兴，即因此时有争斗，两派互以数人投之狱。
丁亥，制定祕密结社各条例。凡应拘禁于公所者罚银千元，会员之应拘禁者罚五百元，且禁止单会。香港二三十公所皆祕而不宣，其牆壁仅有字画旗帜以为装饰及各会员捐款簿一册，馀无所有。各公所均祀关羽，每以六月二十日为其忌日、以五月十三日为其生诞，皆庆祝。公所会员，多有于外洋犯事，因求保庇而入会者，或有因掠夺远行而入会者，或有因欲在广东各港湾劫夺而入会者，或有因放火迫胁掠夺而入会者，或有客民孤寄欲求安全而入会者。然多数会员均能严守会中法律，坚持目的而不变。要之，所有会员，无论其为贫病死丧之扶持而入，或为求免会中诸种压制而入，或为好奇而入，或为种族革命而入，或有所利己而入，而皆同抱一倾覆政府之念。歃血以后，众志即团结矣。
公所：设会之始，曾立五大公所，每公所各分配以数省，为五党派。年代久远，公所渐失，而亦无大聚会。然各以意立旗旆徽号，别为五部，各以特别之文字记之，专用于各部。色彩亦各有别。其旗左右各五种，分隶五祖，记五祖之名于上。复书意造之字，五字为一句以别之。
第一部称为一九梯，分配于福建、江苏，记号为江彪（即彩字），旗为黑色，记前祖蔡德忠、后祖吴天成之名，配以青莲堂及凤凰群等字。是部之印为菱形。第二部称为十二梯，分配于广东、广西，记号为洪■〈虎夀〉（即寿字），旗为红色，记前祖方大洪、后祖洪太岁之名，配以洪顺堂及金兰群等字。是部之印为三角形。第三部称为九梯，分配于云南、四川，记号为泪■〈虎合〉（即合字），旗为深红色，记前祖马超兴、后祖姚必达之名，配以家后堂及莲章群等字。是部之印为四角形。第四部称为二九梯，分配于江南、湖广，记号为淇■〈虎和〉（即和字），旗为白色，记前祖胡德帝、后祖李式地之名，配以参大堂及锦厢群等字。是部之印为平行四边形。第五部称为四七梯，分配于浙江、江西及河南，记号为泰■〈虎同〉（即同字）旗为绿色，记前祖李式开、后祖林永超之名，配以宏化堂及得兴群等字。是部之印为圆形。又各以意造之■〈霓龙〉■〈霓虎〉■〈霓龟〉■〈霓蛇〉■〈霓〈山上乃下〉〉、■〈虎公〉■〈虎侯〉■〈虎角〉■〈虎子〉■〈虎男〉、■〈霓隂〉■〈霓样〉■〈霓合〉■〈霓化〉■〈霓成〉、■〈虎春〉■〈虎夏〉■〈虎秋〉■〈虎冬〉■〈虎季〉、■〈霓金〉■〈霓木〉■〈霓水〉■〈霓火〉■〈霓土〉、配分五部，各从其次，製为旗。
中世之大公所，有称为广惠及肇义庆者。公所之大哥曰何胤，殆死于五十年前。未死之前，有广东、福建之大首领每于夜间聚集于公所。何歾，会员益不和，互相争斗，遂成数派，而各设公所。插旗帜于木斗之上，称「木杨城」，以参拜唐太宗李世民为宗教仪式，即献之于少林寺以为根据。旗分五部，凡集会均用之。
会员：公所这首领称「大总理」，或「元帅」，普通称「大哥」，为万云龙所拟。以下之头目称「香主」，普通称「二哥」，为陈近南所拟。再次之头目称「白扇」、或「先生」、或「三哥」，再次为「先锋」，为天祐洪所拟。次为「洪棍」，以执行会员之刑罚。以下总称「草鞋」，为最下级，供服役、使令、随从等事。
入会式：入会式称为「作戏」或「放马」。举行日，会员咸莅会，谓之「看戏」，须俟入会者有五十人以上方举行。会员谓之「香」。入会者谓之「新丁」。入会者须有头目绍介，为收取入会费之保证。若头目为其叔父，令教以入会式之举止问答。凡富贵人、学问家、官吏、农夫、商人、兵士、莠民、盗贼、乞丐，苟存忠义之志思复明者，均得入会为洪家兄弟。会场则临时设于郊外，方约五丈，分外部、中央、内层三区。其行仪式之祕密室，则取陈近南之亭名作隐语，谓之「红花亭」。中祀关羽，额曰「忠义堂」。堂中央设种种神座，如女军神关英以及前五祖、后五祖、郑君达、万云龙、郑玉兰、郭秀英、周洪英等；此外如洪家之已故会员及其他有关係者亦列之。神座前设高溪塔，盛果实。又有细加刻画之九话塔。香炉有「反■〈氵月〉复汨」等字样。其馀则有红灯、官伞、七星刀、刻画龙凤之棍棒以及木杨城之木斗。案前列烛无数，下有七星剑，以明覆满兴明之意。有算盘，以算灭清后明帝再行登位之日。有红灯以辨真伪。有尺以比较会员之行为，且以计天地合一之处。有秤以表正义公道。有镜以照破一切顺良邪恶。有翦刀，谓可翦开蔽空之暗云。有桃枝，以明刘备、关羽、张飞结义之意。此外有珠串、木鱼抱合一剑，以成穹窿之形。下置一桥，以为五祖由少林寺逃出时下降之桥，杂取铜、铁板为之，外更作沟渠围之。红花亭前有休憩室二。各部门前均有卫兵拔刀挺立。卫兵更以竹圈植立门际，凡入会者必经过此竹圈。然以事须祕密，多于普通室举行。室中装饰亦略，或以他物代之。除关羽外，诸神之名，仅以纸写之。且常于夜中举行。俟会场准备已毕，公所之头目、会员均披明代衣冠，红巾结髮，以次入会。置木斗焚香，拜五祖。其时一举一动，咸诵规定之诗句为之。祭毕。大哥坐神前，香主坐左，先生坐右，草鞋则均立，会员则散坐远处，卫兵则带剑各立门际，先锋则导入会者居休憩室。
次则入会者散髮入第一圈。其门口甚狭，皆须匍匐而入。至门口时，卫兵与入会者作问答如下。卫兵曰：『何故来此』？入会者曰：『意欲列名军籍，为洪家兄弟，故来此』。卫兵曰：『何以知可为此间兵士』？入会者曰：『见有召集之示谕故』。卫兵曰：『谁教汝来』？入会者曰：『由于己意而来』。是时保证人导入会者入第二圈。卫兵曰：『自何处来』？入会者曰：『自东方来』。卫兵曰：『谁为保证人』？入会者曰：『保证人某』。卫兵曰：『兄弟食三分米、七分沙，困苦否』？入会曰：『兄弟所食，我亦食之』。次乃入第三圈。卫兵曰：『剑与颈孰坚』？入会者曰：『颈坚』。是时入会者袒其衣，露右手及肩，执香三枝或六枝。先锋首为诵规定之句，膝行，导入会者入内室。其门际又有卫兵作问答如下。先锋告卫兵曰：『高溪之天祐洪率新兵数千，欲加盟我军。遵桃园兄弟之约，来报香主。新兵咸愿以洪为姓，请香主于五祖前鑑照吾人之神，以嘉纳吾人之行为为祷』。卫兵曰：『命天祐洪晋谒五祖』。先锋曰：『我敬从是命』。香主曰：『汝为何人』？先锋曰：『我高溪天祐洪也』。香主曰：『勿谵语！无姓天之人。汝究生于何处』？先锋曰：『我乃明思宗宫中宦官，忠心义气，以复雠为事。欲再兴明室。我以天为父、地为母、日为兄弟、月为姊妹。天以洪为治，日月为明，故我自名天祐洪，言天必护洪也』。香主曰：『天地日月之姓若何』？先锋曰：『天为兴，地为旺，日为孙，月为唐』。香主曰：『汝经若干之路而来』？先锋曰：『我历万里而来』。香主曰：『几人与汝偕来』？先锋曰：『三人』。香主曰：『汝何以独到此』？先锋曰：『谢哥前行，万哥后行，我居其中』。香主曰：『汝自何方来』？先锋曰：『日月照东海时来』。香主曰：『汝来，由大道乎抑小径乎』？先锋曰：『由大道之中央来此』。香主曰：『汝既为洪家先锋，何书为汝之祕略？试说之』。先锋曰：『我有文武书』。香主曰：『文从何人？武学何人』？先锋曰：『文从孔子，武学养由基』。香主曰：『自何处习之』？先锋曰：『在红花亭习之』。香主曰：『读至何书何项』？先锋曰：『「百万书」「洪水横流」之项』。香主曰：『何处演武艺』？先锋曰：『少林寺』。香主曰：『汝先为何』？先锋曰：『洪氏』。以下尚有种种隐语问答，不及备载，姑从略。
问毕，先锋导入会者至剑桥下，膝行执香。香主演述以下各语，作礼拜。其语曰：『吾人当吉凶与共，以求回复天地万有之明，灭绝胡虏以待真命。吾人当虔拜天帝、地皇、山河、土榖之灵、六恶之灵、五方五龙之灵以及无边际之神灵。创造以来，百事提倡。其古人所知而足为后代教训者当传遗之。诸兄弟，今再导汝于忠义之中。吾人当以同生死誓于上天。今夜吾人各介绍数新信徒于天地会，倣桃园结义故事约为兄弟。洪其姓，金兰其名，以合为一家。自入洪门之后当一心同体，互相扶持，毋许有彼我之别。今夜拜天为父、地为母、日为兄弟、月为姊妹，复拜五祖及始祖万云龙等与夫洪家之全神灵。今夜吾人跪拜炉前，心神立即清淨。吾人各刺指血混啜之，以为同生死之盟誓。
吾人以甲寅年七月二十五日丑时为生诞时。凡昔二京十三省，留一心同体，人人互求幸福，各分其劳，毋或疏隔。一遇今朝廷王侯非王侯、将相非将相，人心动摇，即为明代回复、胡虏剿灭之天兆，吾人当决行昔时陈近南之命令，立亭作桥，开天下太平之城，以实行作戏。历五湖、四海以求英雄豪杰，握木杨城主权，焚香以设山河同永之誓。凡新会员，各以其范围行所任务，顺天行道；顺天者存，逆天者亡。如有能回复明代、报仇雪耻、建设天下太平之治者，及身封王侯，子孙则历世永昌。违反是道者，应灭绝于剑戟之下，且须灭绝其种。惟忠心义气之人，得受永远之福祉。吾人受生于天地，被日月之所照，结义以后，啜血盟誓，上仰神明之降鑑，当各表诚意，以矢三十六誓』。是时下级会员之所谓草鞋者，进三十六誓书之黄卷于香主。卷中右绣双龙争玉图、左绣凤凰追玉图，上下各饰以花鸟，背面四隅各书「反清复明」字样。受此卷者，一人跪右足、捧以右手，一人跪左足、捧以左手，各提其一端。他会员亦一律长跽，听香主朗诵三十六誓词。朗诵毕，皆起立，引入会者至神前，各执香焚之。复执一雄鸡，斩其头，香主以碗盛其血，以钉刺新会员左手第二指，滴其血于碗，乃焚三十六誓词。将其灰同调入碗，各固其信誓以啜之。
其后则新会员行相见礼。大哥各以红纸包钱四文与之。新会员咸纳入会费银一元，会中即于是夜以红布票印成祕密符号及公所名与之。登录簿籍后，复给以会规二十一则、十禁、十刑，令知所遵守。
三十六誓：
一、自入洪门之后，尔父母即是我父母，尔兄弟、姊妹即是我兄弟、姊妹，尔妻即是我嫂，尔子姪即是我子姪。如不遵此例、不念此情，即为背誓，五雷诛灭。
二、倘有父母、兄弟百年归寿，无银埋葬，有白燐飞到，求兄弟相帮，必要通知各兄弟，有多帮多，无钱出力，以完其事。如有诈作不知者，五雷诛灭。
三、各省、外洋洪家兄弟，不论士、农、工、商，江湖之客到来，必要支留一宿两餐。如有不思亲情，诈作不知，以外人相看者，死在万刀之下。
四、所有洪家兄弟，未相识挂牌号，说起投机，必要相认。如有不认者，死在万刀之下。
五、洪家之内事，父不能传子、子不能传父、兄不得传弟、弟不得传兄以及六亲、四眷一概不得传。讲说以及私传衫仔腰平以及本底私教私授、贪人钱财者，死在万刀之下。
六、凡我洪门兄弟，不得做线捉拿洪门兄弟。倘有旧仇宿恨，必要传齐众兄弟，判其是非、曲直，当众决断，不得记恨在心。倘有不知者捉错兄弟，须要放他逃走。如有不遵此例者，五雷诛灭。
七、兄弟患难之时，无银走路，必要相帮钱银水脚，无论多少。如有不念亲情者，五雷诛灭。
八、捏造兄弟有逆伦以及谋害香主、行刺兄弟者，死在万刀之下。
九、不得奸淫兄弟妻女及兄弟姊妹。若犯者，五雷诛灭。
十、兄弟託寄银钱以及什物，必要尽心交妥，逮到支还。如有私骗者，死在万刀之下。
十一、兄弟寄妻託子或有要事相託，如不做者，五雷诛灭。
十二、今晚入洪门，年庚八字须要报真姓年月日时。如有假报瞒骗五祖者，五雷诛灭。
十三、今晚入洪门之后，不得歎息自怨入错，当天解愿。如有此心者，死在万刀之下。
十四、私劫兄弟财物、暗帮外人抢夺兄弟财物者，五雷诛灭。
十五、不得强买兄弟货物，以及骗买争卖亦不得强为。如有恃强欺弱者，死在万刀之下。
十六、所借兄弟钱财物件，有借有还。如有欺心不还、不念情义者，五雷诛灭。
十七、或有抢劫取错兄弟财物者，即速送回兄弟。如有欺心不送回者，死在万刀之下。
十八、倘或被官兵捉获，此乃天降横祸，不得供出洪门兄弟，亦不得记念旧仇，乱供兄弟。如有乱供兄弟、不念洪门结义之情者，五雷诛灭。
十九、兄弟被捉去，或出外日久不得回家，留下妻儿子女无人倚靠，必要留心帮助，以得长大成人。如有诈作不知者，五雷诛灭。
二十、有兄弟被人打骂，必要向前，有理相帮，无理相劝。若係屡次被人欺打者，即传知众兄弟商议。若其家贫，必要帮助钱财代他争气，如无钱者出力；不得诈作不知。如有犯此例者，五雷诛灭。
二十一、各省、外洋兄弟文书物件，有官府追拿，即时通知他逃走为上。如有不通知者，死在万刀之下。
二十二、或赌博场中，不得使假吞骗兄弟钱财以及串同外人骗赌，贪图利己以伤兄弟。有此欺心者，死在万刀之下。
二十三、不得捏造是非。有增言灭语、离间兄弟者，死在万刀之下。
二十四、不得私做香主。入洪门之后，三年以外为服满；果係忠心义气，有香主传授文章，或前传后教、或有三及第保举，方可做得香主。如有私自为之者，五雷诛灭。
二十五、自入洪门之后，或有前仇旧恨，不得再行记念；前事了过，无容怀恨。如有私怀恨者，五雷诛灭。
二十六、有亲兄弟以及洪家兄弟相打或官讼等事，必要相劝，不得帮理一边，总要以和为是。如有不遵此例者，五雷诛灭。
二十七、兄弟看守之地方，不得犯他，各有事业。如有诈作不知，固犯兄弟所守之地方，连累兄弟受苦者，五雷诛灭。
二十八、有兄弟劫抢偷拐或骗执之财，不得眼红；兄弟有发财，不得洩漏机关。如有不遵此例者，死在万刀之下。
三十一、勿恃我洪家人多，倚势欺虐外人。不得横行凶恶，须安分守己，各守职业。如有恃众欺人者，天地难容，死在万刀之下。
三十二、不得因借不遂生冤以及怪饮怪食。如有怀恨含冤于心者，此乃小人之见，五雷诛灭。
三十三、不得弄姦我洪家兄弟之幼童少女。有犯此例者，五雷诛灭。
三十四、不得受买洪家兄弟妻妾为室，亦不得以兄弟妻妾通姦。如有犯此例者，死在万刀之下。
三十五、不得对外人乱讲书句，口白宜谨慎；腰平衫仔，不得被外人看破，务宜小心，不得洩漏机关。如有犯此例者，死在万刀之下。
三十六、士、农、工、商各执一艺，自入洪门，必要忠心义气为先，交结各省洪家兄弟，皆同一体手足之情，不得分彼此。或日后起义，务宜支办军火、粮草，一同协力杀灭■〈氵月〉朝，保汨主回复，以报五祖火烧之仇，以表今日结义联盟之情。如有二心、不奋发其力者，死在万刀之下。
立誓传来有奸忠，四海兄弟一般同；忠心义气公侯位，奸臣反骨刀下终。
二十一则：
一、犯罪而波及他会员者，捕之，处以死刑；轻者刵其两耳。
二、姦淫兄弟之妻室或与兄弟之子女私通者，处以死刑，决不宽假。
三、诱拐兄弟至国外者，刵其两耳。
四、因图悬赏以捕缚兄弟者，处以死刑。
五、诈称香主为一切事件之指导者，处以死刑。
六、示外人以仪式书及会员之凭证者，刵其两耳，且加以笞刑百八十。
七、新会员有僭越之行为者，刵其一耳。
八、报告会中事件于外人者，刵其两耳，再加笞刑百八十。
九、以恶意语其两亲之事者，刵其两耳。
十、恃强欺弱者或恃大侮小者，皆刵其两耳。
十一、私行毁坏香主之名声或对香主作用邪曲之言语者，刵其两耳。
十二、兄弟已起义时，隐身不出者，刵其两耳。
十三、可救兄弟之时不救助或诈作不知者，刵其两耳，并加以笞刑百八十。
十四、盗劫兄弟之财产、不肯返还之者，刵其两耳。
十五、私自毁伤兄弟或浪费其钱财者，刵其一耳。
十六、他省有召募兄弟之文书到来，匿不应召者，处以死刑。
十七、为外人所嘲笑、以语诱惑而即报告以会情者，刵其两耳，并加笞刑七十二。
十八、管理事件有过情之举或任意消费会中之资本者，刵其两耳。并加以笞刑百八十。
十九、入会后一月以内不纳会费者，刵其两耳，并加笞刑七十二。
二十、强请于兄弟或欺虐之者，刵其两耳。
二十一、破坏规则而抗拒定刑或归其罪于他人者，刵其两耳。
十禁：
一、兄弟之妻室必须务正；有妻室，即不宜贪色。如妻室不务正者，刵其两耳；如贪色者，处以死刑。
二、兄弟之父母死后，无力埋葬，告贷于兄弟者，无论何人，不能抗拒。抗拒者，刵其两耳；再抗拒者，加重刑。
三、兄弟诉说穷乏而有借贷者，不能拒绝。若侮辱之或严拒之者，刵其两耳；再拒，则加重。
四、兄弟至赌博场，不可故令输财或私行骗取之。犯者，处以笞刑八十。
五、自入洪门之后，不可私与外人以会章。犯者，处以死刑。
六、兄弟营谋事业或有所营运于国外，因而封寄钱财、託寄文书者，不可私用之或骗取之。犯者，刵其两耳。
七、兄弟与外人争斗而来告知，必当赴援。诈为不知而不赴援，则处以百八十之笞刑。
八、入洪门之后，恃自己之尊大而侮蔑贱者、恃自己之强盛而凌弱者，刵其两耳，并加以七十二笞刑。
九、兄弟遭遇困厄，必当贷以金钱，惟借者不可不还。若恃强硬借、不思归还者，处以百八十之笞刑。
十、兄弟危急时或遭官吏之悬赏而被捕缚，告知后不可不救，诈託不知而规避。违此规则者，处以百八十之笞刑。
十刑：
一、不孝敬父母者，笞刑一百八。
二、洩漏紧要事件者，笞刑一百八。
三、无事诈为有事者，笞刑一百八。
四、愚弄兄弟者，笞刑一百八。
五、结识外人以侮辱兄弟者，笞刑一百八。
六、经理兄弟钱财而滥费之者，笞刑一百八。
七、昏醉争斗而起葛藤者，笞刑七十二。
八、隐匿兄弟所寄託之财或谋算入私者，酌量加刑。
九、违反兄弟之情与其亲戚争斗者，笞刑七十二。
十、为欺人之赌博者，笞刑七十二。
会员证书：腰平或称八卦，以为会员之保证也。入会后，由会付给，有大、小、白、赤、黄数种，多以布片印成八角形文字，中捺公所之朱印。诗句连缀法，种种不同：或一句颠倒文字、或各句互相错综，务令外人见之，难于索解，即无虑矣。诗云：『初进洪门结义兄，当天汨誓表真心。长沙湾口连天近，渡过乌龙见太平。松柏二枝兄弟众，忠节连花结义亭。忠义堂前兄弟在，城中点将百万兵。福德祠前来警应，反■〈氵月〉复汨我洪英』。『五人分开一首诗，身上洪英无人知。此事传得众兄弟，后来相会团圆时』。『你我腰平大不同，老母赐我傍身中。上绣五龙扶真主，下绣彪寿合和同』。『阴阳合化成，彪寿合和同』（彪即彩字变体）。『公侯伯子男，天廷国式。金木火水土，顺天行道』。『天地日月年，龙虎龟蛇■〈山上乃下〉』（■〈山上乃下〉一即会之古字）。『靝赐兴（靝即天），■〈黑气〉赐旺（■〈黑气〉即地）』。『川大丁首（顺天行道之变形），川大车日』（顺天转明之变形）。『日姓孙，月姓唐，云姓气，星姓碧』。『■〈氵〈宀参〉〉湥浤浤（参太宏化之变形），反复汨』（反清复明之变形）。『关不正便，龙开不同，洪家后日山』。『■（金兰郡之变形），■〈禾〈共上同下〉〉（共同和合之变形），■（结万为记变形）』。图之左方尚有「共同和合、忠心义气、日月」数字。其背面记姓名、年、日、月。图有「木立斗世」四字。「木」为「十八」，即世祖在位年数；「立」为「六一」，即圣祖在位年数；「斗」为「二十」，即世宗在位年数；世为「二卅」，即高宗在位年数：言至乾隆末年必灭亡也。票中有「■」，即洪顺堂之变形；有「■」，即香主所用之号码。票后附有「臣廿皿右口木」。即姓名「蓝杏」之变形。又有作四方形者。
造字：会中人以欲守祕密，使外人见之亦不通晓，故用种种方法以製造特别之字；或除去偏旁，或写作不经见之字，或用同音同义之字，或以他字相代，或以数字合为一字，或分一字为一句。如「顺天转明」之为「川大车日」，「顺天行道」之为「川大丁首」，「关开路现」之「关井足王」，「天地会配姓洪」之为「靝■〈黑气〉■〈山上乃下〉合姓洪」或作「青气山人生共」。其「金兰结义」四字则有诗云：『人王头上两堆沙（金字），东门头上草生花（兰字）；丝线穿针十一口（结字），羊羔美酒是我家（义字）』。「清」字常作「■〈氵月〉」，有时作「三月」；「明」字常作「汨」。其用作偏旁以创设之字，如「虎、霓、氵、穴、■、共、乞、立」等皆是。又如「合」作「虎合」，「会」作「■〈山上乃下〉」，「明」作「■〈氵明〉」，「太」作「湥」，「月」作「■〈月共〉」，「青」作「氰」，「号」作「氰」。其联结之字，如「结万为记」作「■」或「■」，「洪顺堂」作「■」或「■■」等，「金兰郡」作「■」，「共同和合」作「■〈禾〈共上同下〉〉」，「忠心义气」作「■」或「■」，一片丹心」作「■」，「顺天行道」作「■」，「反清复明」作「■」。其代用之字，如「天」作「兴」，「日」作「孙」，「月」作「唐」，「云」作「气」，「星」作「碧」是也。
又有以数目字代用者，如「洪」字作「三八廿一」，「天」字作「三六」，「地」字作「七十二」，而「三六」与「七二」之合数「一百八」即以代「会」字，故亦称「三合会」为「天地会」，其意义盖以天有三十六宫、地有七十二魔故也。又间以「三六」为新会员，「七二」为各头目，「一百八」为大总理。有时以「■」为「洪」字，「■」为「英」字，「」为「通」字，「■」为「大哥」，「■」为「香主」，「■」为「白扇」，「■」为「先锋」，「■」为「红棍」，「■」为「草鞋」。惟人数须有定限，满定限者可代用，不满定限者不得代用。
僧人为妖术者，均以上记字之号数为可驱逐恶魔，或贴于门户及床、或焚之；或包之以为护符，挂于项，谓如是则恶魔不敢近也。
隐语：三合会员与盗贼往来，有怪文，以之为暗号。今略揭大要如下：公所曰「红花亭」、曰「松柏林」。新入会曰「入圈」，曰「拜正」，曰「出世」。集会曰「开檯」，曰「放马」。会员曰「香」，曰「洪英」，曰「豪杰」。外人曰「风」，曰「疯子」，曰「鹧鸪」。新会员曰「新丁」。到会曰「去睇戏」。会中之祕书曰「衫仔」。会员之凭票曰「腰平」，曰「八角招牌」，曰「八卦」。髮曰「青丝」。豚曰「毛瓜」，豚肉曰「白瓜」；已燔之豚肉曰「金瓜」，曰「红瓜」。牛肉曰「大菜」，盐牛肉曰「一把菜」。狗曰「蚊」。鱼曰「穿浪」，曰「摆尾」；盐鱼曰「硷筝」，曰「丫环」。米曰「沙」；煮饭曰「打沙」，吃饭曰「耕沙」。鸦片曰「云游」，喫鸦片曰「咬云」。茶曰「青莲」。水曰「三河」。油曰「洪顺」。茶碗曰「莲蕊」，酒盃曰「莲米」。线香曰「桂枝」，蜡烛曰「古树」。蚊帐「灯笼」。明代服曰「袈裟」。套裤曰「菱角」。靴曰「铁板」。帽子曰「云盖」，曰「万笠」。洋伞曰「洪头」，曰「独脚」，曰「乌云」。道路曰「线」，旅行曰「游线」。家曰「甲子」。祖先公馆曰「马桶」。船曰「平」，乘船「搭平」。剑曰「橘板」，曰「绉纱」。小刀曰「狮子」。大炮曰「黑狗」，火药曰「狗粪」，大砲声曰「狗吠」。银圆曰「瓜子」，铜钱曰「芝麻」。手曰「五爪龙」。耳曰「顺风」。斩首曰「洗面」。海曰「大天」。密会所曰「三尺六」，曰「古松」。扇曰「湾月」。木斗曰「木杨城」。
符号及茶碗阵：三合会员猝遇素不相识之人，欲探其是否为同党兄弟，辄用许多言语以为符号。此外尚有以茶碗、烟管、鸦片管及种种器物授之，观其
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:06:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>