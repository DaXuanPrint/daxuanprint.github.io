<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="弈律,弈律全文在线阅读,弈律全文在线下载,大玄古籍书库">
<meta name="description" content="围棋著作。明代王思任著。一卷。载明代冯可宾《广百川学海》。王思任字季重,号谑庵。山阴(今浙江绍兴)人。万历二十三年(1595)进士,曾任九江佥事。清兵破南京后,鲁王监国,以王思任为礼部右侍郎,后进尚书。居绍兴,城破绝食而死,有诗文集《王季重十种》。以诙谐之笔调,将明代法律用于弈棋规则,对种种违规行为、不良习气,作抨击讽刺,所定之律“分笞、杖、徒三等,纳赎有差,凡四十二条”。_弈律_全文在线阅读_弈律_全文在线下载_大玄古籍书库">
<title>弈律_王思任_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">弈律</span> <br/>
          作者： <span class="inputVal" id="bkauthor">王思任</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,围棋,完结</span> <br/>
          字数： <span class="inputVal" id="bknum">[book_length]4734</span> <br/>
          说明： <span class="inputVal" id="bkdec">围棋著作。明代王思任著。一卷。载明代冯可宾《广百川学海》。王思任字季重,号谑庵。山阴(今浙江绍兴)人。万历二十三年(1595)进士,曾任九江佥事。清兵破南京后,鲁王监国,以王思任为礼部右侍郎,后进尚书。居绍兴,城破绝食而死,有诗文集《王季重十种》。以诙谐之笔调,将明代法律用于弈棋规则,对种种违规行为、不良习气,作抨击讽刺,所定之律“分笞、杖、徒三等,纳赎有差,凡四十二条”。</span> <br/>
          封面： <span class="inputVal" id="bkimg">Z_12494.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]弈律
[book_author]王思任
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,围棋,完结
[book_length]4734
[book_dec]围棋著作。明代王思任著。一卷。载明代冯可宾《广百川学海》。王思任字季重,号谑庵。山阴(今浙江绍兴)人。万历二十三年(1595)进士,曾任九江佥事。清兵破南京后,鲁王监国,以王思任为礼部右侍郎,后进尚书。居绍兴,城破绝食而死,有诗文集《王季重十种》。以诙谐之笔调,将明代法律用于弈棋规则,对种种违规行为、不良习气,作抨击讽刺,所定之律“分笞、杖、徒三等,纳赎有差,凡四十二条”。
[book_img]Z_12494.jpg


[book_title]弈律
断罪依新颁律
凡断弈间之罪，皆须具依新颁本律，不得以意为出入，违者笞五十。
【纂注】本律乃具载本条之律也，若故出故入，则有心舞之矣，故笞之。
杀人
凡杀棋，除威逼人致死者，拟议定夺。威逼人者，杖八十。其谋杀、故杀、斗殴杀、劫杀、戏杀、误杀、过失杀、造畜蛊毒杀，及采生折割人，俱登时杀死勿论。
【纂注】威逼人致死者，或敌家抢换、叫骂、敲拍，或旁人咻哄、溷乱指点，则被杀者，出于惭愤不得已而情有可原，故当拟议定夺，而威逼者仍杖八十以惩之。若夫谋杀者，则智出其上而定计以杀之也。故杀者，则力出其上而决意以杀之也。斗殴杀者，则两相格杀而杀之也。劫杀者，因打劫而杀之也。戏杀者，偶尔游兵嬲之，而亦弄假成真以杀之也。误杀者，彼无可杀之理，我无杀彼之心，原为此块，而忽然误杀彼块也。过失杀者，在彼原不当杀，而或修补自错，官着自满，因其过失而杀之也。造畜蛊毒杀者，捐数子与之食，因而毒杀之也。采生拆割者，彼已生矣，或投截其间而割杀其数子也。以上数项，非人有大力，则我不小心，将谁尤乎？故曰：登时杀死不论也。
掳掠
凡见己大败，辄掳掠图赖人者，杖一百、徒三年，仍坐赃一百二十贯。其激变溷局有所规避者，杖八十、徒二年。偶失者不坐。每十子科作二十贯。
【纂注】见败而掳，名为羞恶之心，实有混赖之意，必徒创而又坐赃，则计穷而奸杜矣。若激变者，出于有心躲闪，或落子乱局，或敲局乱道，是亦掳掠之渐也，故徒仅稍减之。然无心偶错，则不必坐。
白昼抢夺
凡白昼抢夺人棋，杖九十、徒二年半。强悔者，杖七十。哀悔者，笞五十。听悔一次，仍计过罚一子。
【纂注】言白昼，则灯下在其中。抢夺者，谓人持子未下，或下子未定，而掳从手中夺之，以起其子也。情虽强而实则弱，故徒惩之。强悔，杖七十，恶其强也。若哀悔者，尚有输服之意，笞之。而听悔一次，所以示怜，又必纪纪，同“计”。过罚子，以责其改，所以示法律可谓宽严并济矣。
事发在逃
凡局已分胜负，因而挟愤逃去不终者，杖一百、总徒四年。
【纂注】掳掠犹听人之揶揄，在逃则不复施己之面目。况云挟愤，是刚而昧耻者，吾非斯人之徒与而谁与？
公取窃取皆为盗
凡公取、窃取，皆以盗论。公取，杖七十，徒一年半。窃取，杖六十、徒一年。仍论赃科罚，每一子加三等。
【纂注】公取，当人前而溷取之也；窃取，乘人背而窃取之也。公取甚于窃取，故加重。然耻莫耻于盗，故皆三倍罚之也。
威力制缚人
凡挟威力折揿人棋，而制缚之者，杖一百，罢局不叙。恐吓人者，笞四十。
【纂注】此与威逼不同，威谓威势，力谓气力。挟者，如挟长、挟泼、挟惯、挟娇之类。折则不止悔人之棋，揿则不待人弈之定。制者，拘也；缚者，綑也，是必欲以强取胜，而拘綑綑，同“捆”。之，使不得动也。律恶强，故杖一百，虽胜不叙。恐吓人，如口称决杀之类，亦乱人观听者，并笞之。
奏对不以实
凡奏对诈欺，不以实告者，杖一百。
【纂注】奏对，即应答也。诈欺不以实告，谓敌或他有应酬，问着何着，而故诡言以哄之也。此自可耻事，查出杖一百，亦痛快人心矣！
诈为瑞应
凡诈为瑞应，诈称死亡，诈喜诈悲，诈惊诈乞，暗摇人心者，各笞五十。
【纂注】瑞，与遂同。诈为遂应，原不欲应之，而故为应状，以误其着也。诈称死亡，原未必即杀，而故云已杀，以懈其着也。诈喜者，未胜而自贺。诈悲者，未失而预愁。诈惊者，有陡然一悟之意。诈乞者，有无故索怜之情。是数者，心甚苦劳，态俱鄙猥，然诈伪与强窃有间，故仅笞以五十也。
那那，同“挪”。移出纳
凡将出纳之子，暗中那移者，杖六十。隐蔽者，罪同夹带飞诡者，杖八十、徒二年。
【纂注】出纳之子，即在局中之子也。那移，则非其原着矣。隐蔽者，或以袖遮，或以手影，俱系弊端，故俱杖以六十。至夹带飞诡，则亡而或有，东而或西，弊大而为盗矣，故当杖八十、徒二年也。
教唆词讼
凡教唆者，杖八十。把持喝令、扛帮扶同者，杖九十，罢局不叙，愿终者听，该着立案不行。
【纂注】弈如两家之讼，久之曲直自见，乃旁观人代为之弈，何为也？教唆以言语；把持喝令，则以强力；扛帮扶同，则以串谋矣，故杖有不同，而罢局则一。愿终者听，听被害之人愿终也，所教之着，断然不许依用矣。
诈教诱人犯法
凡诈教诱人犯法至死者，杖九十。若左使杀人者，杖一百。
【纂注】诈教与左使，情同而事异。诈教，则可信而可疑，稍惊觉则不堕其术中。左使，则为彼而为此，至死亡犹不知其就里。故一杖九十，而一杖百也。
庸医杀伤人
凡庸医，见人棋子有病，初无故害之情，不按方术，强为针刺，因而致死者，杖六十，终身不许行术。
【纂注】庸医，乃低棋之别名。方术，即弈谱之正法。虽有救人之心，而甚有杀人之着，杖以六十，而禁其终身弈棋，当自谓不冤也。
术士妄言祸福
凡旁观，原无确见，而恣口得失，代人惊喜者，笞五十。
【纂注】得失者，其口之妄也；惊喜者，其色之妄也。劳而取厌，忠而被诲，何赧如之？当笞五十。
漏泄军情大事
凡旁观将机密重情及紧关事务漏泄，而又代为打点者，杖一百。显相告语者，杖九十；隐者，杖八十；以手足声气者，杖七十；色目者，杖六十。
【纂注】重情则系一局之利害，紧关则系一着之存亡，岂宜漏泄而又代为打点？是既为之开提，又为之画策，则对局者难堪，故杖一百。显相告语，如云某处当补、某处当弃，公然无惮，岂可为训？隐者，如西南风紧、且管自家之类，言虽含糊，大要点破矣，故杖八十。至于手足、声气、色目之类，犹有畏心，故因其浅深而分杖之多寡也。
同行知有谋害
凡同行知他人有谋害，而辄相告戒者，杖六十。
【纂注】此条重“同行”二字，与旁观不同。曰谋害，则着中已见，以其同行也，故罪止于杖六十，而杖止于告戒也。告戒，如泛云详慎、从容之类。
宫内忿争
凡对局时，两相忿争者，各杖七十。本日罢局不叙。
【纂注】弈本雅戏，而忿争则恶道矣。本日不叙，所以冀两家之悔悟，而平其他日之情也。
立子违法
凡下子，须正大明白，若翻、混、起倒、观望者，俱以违法论，笞五十。
【纂注】翻者，翻安其上而不落。混者，混界其中而不明。起倒者，既放复取而不决。观望者，察言观色而不定。皆陋品也，笞五十，允宜矣。
嘱托公事
凡嘱托人代谋、代数者，笞四十。代者，罪亦如之。
【纂注】此条明显。
骂人
凡骂人者，笞一十。互相骂者，各笞一十。
【纂注】骂人者，骂局也，如云“臭矢”之类。
搬做杂剧
凡弈时腐吟优唱、手舞足蹈、观听狂惑者，俱笞五十。
【纂注】数者不惟挠乱人心，抑且佚荡己志，故笞之。
守支留难
凡弈棋久持不下，令人闷待过一刻者，笞一十。若本当议拟，未及半刻而故催促以乱之者，笞二十。
【纂注】笞久持，所以创滞腻也；笞催促，所以警聒闹也。
冒支
凡正着、官着，须一递一着，敢有乘忙冒支多着者，杖八十。
【纂注】此条明显。
得遗失物
凡数棋误将棋道遗失者，即当白还，违者笞五十。
【纂注】如棋块散碎，或花做误遗，应当明白说还，岂可隐昧？此条为数五、数十而设。
收留迷失子
凡数棋，偶然迷失一子，许收留作数，不许径原作“轻”，据下注改。起，违者笞三十。
【纂注】迷失自当留算，径起则图倖少，故笞之。此条为一子而设。
公事失错
凡因公事偶错，即自觉举，许纪过罚二子改正。其已经应决者，不许改换。
【纂注】公事突忙，岂无错失？即刻检举，方许罚二子改正。然此为敌人未应者言也，若已经应决，则不听其换矣，是亦两平之道也。
检踏灾伤
凡局中检起死子，须面同清理，违者杖六十。若非死子而作死子，本九子而作十子者，杖八十。被伤人愠惭不肯看者，杖七十。
【纂注】面同清理，则无有后言，子数责实，则不敢虚报，律意无非所以杜争也。
事毕不放回
凡事毕不即输服，而苦留再弈者，杖七十。
【纂注】事毕则局终之谓，再弈乃歪缠之情，故当杖七十。
谋反
凡曾经投师输拜，而忽然拒敌不肯饶服者，以谋反论。但列子杖一百、总徒四年。止系平交，昔弱今强者，彼此增减勿论。
【纂注】律意止重师字，如曾经学弈输拜，则虽青出于蓝，亦当木思其本，如辄敢对垒骄抗，不须与弈，但列势子，即当杖一百、总徒四年，所以惩倍恶而正终身也。若平交，则彼此互饶，增减勿论矣。
私和
凡弈棋有犯，不即举发，而同罪相抵以私和者，杖八十，仍尽本法。
【纂注】同罪相抵，如各掳一局、各悔一着之类。
禁止迎送
凡弈棋，不许迎送，违者笞一十。
【纂注】迎送则心志不专，争托有渐，故笞之。
上言大臣德政
凡以弈谄事贵长，巧为称颂者，杖七十。或隐忍退败，有所图为者，杖一百。
【纂注】称颂至巧，止欲取人之悦；有为诈败，则将行己之私。一奸一险，故分别杖之。
诓骗
凡棋力高出人上，而故求对着减饶，诓赌人财物者，各杖八十。
【纂注】原可饶而必欲对，原可多而必求少，诱人轻赌，是为诓骗。既杖之矣，而又计子加等，追财物入官，庶其罪乃尽也。若但求省力而不尽所长，虽属诈情，犹有谦意，仅笞之而已。至不服饶与必欲强饶人者，皆妄人耳，故均杖之。
侵占街道
凡棋子不由棋路，而欲多挨一子，希图算赖者，以侵占论，杖八十。
【纂注】此条明显。
冒破物料
凡敲棋碎子，或因争夺而致伤他物者，杖六十，责令赔原作“陪”，据文意改。偿。系己者勿论。
【纂注】此条明显。
造作不如法
凡棋局俱要开阔鲜明，故不如法，希图溷人者，杖六十，限三日内改造，违者杖一百。
【纂注】此条明显。
辩明冤枉
凡弈棋犯罪，果出冤枉，而旁人不为辩明者，杖八十。
【纂注】此条重旁人而设，或主懦敌强，或迹似实非，俱要旁人代为伸雪，而律之委曲亦至矣。
起解金银足色
凡弈所赌进，务要足色足数，如低、假、短、少，每三钱徒一年。赌饮食者，亦如之。
【纂注】此条明显。
市司评物价
凡搏进不便，而以他物抵偿者，赴市司评估，不实者，杖八十，强抵者同罪。
【纂注】搏进不便，谓所搏之资不便也。他物，如书画、扇墨之类。市司，即旁人也。不实，兼低昂而言。
虚出通关
凡银物不持，而徒写欠券者，杖八十。受者减一等。若彼此对支者，杖六十。
【纂注】此条明显。
贡举非其人
凡弈，须其人相当，若故为贡举，而实陷害之者，杖六十。
【纂注】贡举，即推逊之意。其人，即弈棋之人也。若大相悬绝，而必欲其弈，虽未存诓骗之心，亦戏弄之矣。况戏弄之久，即兴诓骗之心乎！故曰陷害之也，杖六十宜矣。
化外人有犯
凡弈律颁行天下，系我同志者，各当遵守。如化外人，听其有犯，不用此律。
【纂注】化外人，乃负固不服而必犯此律者，是夷狄也，于夷狄，直纵之縻之而已，何足挍同“校”计较焉？

        </div>
      </div>
    </div>
  </div>
</div>
<!--update:2025-08-30 10:05:36-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>