<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,宫掖,名媛上,名媛下,姬侍,名妓,玉台画史别录,玉台画史全文在线阅读,玉台画史全文在线下载,大玄古籍书库">
<meta name="description" content="中国画史著作。清代汤漱玉著。重要版本有《振绮堂遗书》本、《翠琅玕馆丛书》本、《美术丛书》本、《画史丛书》本。本书正编五卷,别录一卷。该书成编于道光四年(1824)。仿厉鹗《玉台书史》体例,选历代能画妇女辑录成编。起于虞代舜妹嫘,到清代丰质止。全书分宫掖、名媛、姬侍、名妓四门。其中卷一为宫掖,自虞至明,二十人,末附一人为卢昭容,实为灵异事,卷二为名媛(上),自晋至元;卷三为名媛(下),自明至清;以上两卷,共一百二十五人。卷四为姬侍,所记为宋、明、清三代人,共十六人。卷五为名妓,所记为唐、宋、明、清四代人,共">
<title>玉台画史_汤漱玉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">玉台画史</span> <br/>
          作者： <span class="inputVal" id="bkauthor">汤漱玉</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,学术,完结</span> <br/>
          字数： <span class="inputVal" id="bknum">[book_length]35280</span> <br/>
          说明： <span class="inputVal" id="bkdec">中国画史著作。清代汤漱玉著。重要版本有《振绮堂遗书》本、《翠琅玕馆丛书》本、《美术丛书》本、《画史丛书》本。本书正编五卷,别录一卷。该书成编于道光四年(1824)。仿厉鹗《玉台书史》体例,选历代能画妇女辑录成编。起于虞代舜妹嫘,到清代丰质止。全书分宫掖、名媛、姬侍、名妓四门。其中卷一为宫掖,自虞至明,二十人,末附一人为卢昭容,实为灵异事,卷二为名媛(上),自晋至元;卷三为名媛(下),自明至清;以上两卷,共一百二十五人。卷四为姬侍,所记为宋、明、清三代人,共十六人。卷五为名妓,所记为唐、宋、明、清四代人,共四十人。其征引书近百种。书后附《别录》一卷,汪远孙阅其妻著录后,感未详尽,为之补述,凡十五则,有宋柔刚、金士珊等十七人。其所著录都为清代名媛,大多为其交游者之妻或妹或女,或者据人见告,或者录自画跋。</span> <br/>
          封面： <span class="inputVal" id="bkimg">Z_12845.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]玉台画史
[book_author]汤漱玉
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,学术,完结
[book_length]35280
[book_dec]中国画史著作。清代汤漱玉著。重要版本有《振绮堂遗书》本、《翠琅玕馆丛书》本、《美术丛书》本、《画史丛书》本。本书正编五卷,别录一卷。该书成编于道光四年(1824)。仿厉鹗《玉台书史》体例,选历代能画妇女辑录成编。起于虞代舜妹嫘,到清代丰质止。全书分宫掖、名媛、姬侍、名妓四门。其中卷一为宫掖,自虞至明,二十人,末附一人为卢昭容,实为灵异事,卷二为名媛(上),自晋至元;卷三为名媛(下),自明至清;以上两卷,共一百二十五人。卷四为姬侍,所记为宋、明、清三代人,共十六人。卷五为名妓,所记为唐、宋、明、清四代人,共四十人。其征引书近百种。书后附《别录》一卷,汪远孙阅其妻著录后,感未详尽,为之补述,凡十五则,有宋柔刚、金士珊等十七人。其所著录都为清代名媛,大多为其交游者之妻或妹或女,或者据人见告,或者录自画跋。
[book_img]Z_12845.jpg


[book_title]序
德媛汤夫人，吾亡友汪小米之贤伉俪也。生托名门，幼耽翰墨，尝仿厉太鸿《玉台书史》，踵其义例，别为画史一编。粗具端倪，未穷搜辑。暨乎来归吾友。楼前日出，姚村之山色嫣然；林下风清，谢絮之才华藉甚。时则香桃瘦削，已染沉病；落叶扫除，殊伸幽抱。偕吾友摭撏遗佚，商略甄收。蜡炬代吟，茶瓯笑覆。家饶武库，龙威之漆简同探；室贮文宣，马帐与幔纱分启。拈出一花一叶，指亦生香；访来某水某山，眉为飞彩。相与焚香展读，喜可知已。终以祟入膏育，神伤奉倩。元家荩箧，空剩钗痕；苏氏璇玑，尚留锦字。名袭徐陵之旧序，珠璧联辉；样翻卫铄之新图，云烟变态。托深心于豪素，传韵事于丹青。虿尾百番，蛾眉千古，自来蕙心兰质。彤管摛华，菊颂椒铭，瑶闺挺秀。然而裁云镂月，间述篇章。蛛蛈蟑函，鲜工讨索。畴其续表志于前汉，学媲孟坚；订金石之遗文，才侔清照。况复簪花有格，钟陵女之写韵流传；铃印无踪，奉华堂之署题罕觏。是非擢吉光于片羽，阅神骏于庶闲。窥豹别斑，选鸡留跖。其能该备若是乎。
磋夫！枕中鸿宝，可信者名；柱下鸳弦，难逃者数。使当日缕缠续命，香爇返魂，鸡骨重支，凉回熨体，蚕丝再吐，曲谱同功。画舫题轩，既扬芬于韶齿；妆楼纂记，复驰誉于茂龄。信乎玉茗家声，水云才调，相庄健在，其乐靡涯。可奈槁砧云亡，岁越无几，卷葹独活，心伤若何！夫人倘存，手是一编，得毋姹紫娇红，都成鹃血。金题玉躞，偏洒鲛珠，有类卷中之汤尹娴，梦谶援琴，身随殉葬耶。先驱狐狸于地下，长留姓氏于人间。披览零缣，如散花之偶然幻影；眷怀坠雨，经宿草而尚有馀悲。仁和胡敬。

[book_title]宫掖
《虞》
《虞·嫘》
沈颢《画尘》：「世但知封膜作画，不知自舜妹嫘始。」客曰：「惜此神技创自妇人。」予曰：「嫘尝脱舜于瞍象之害。则造化在手，堪作画祖。」
张萓《疑耀》：「许氏《说文》：『画嫘舜妹。』画始于嫘，故曰画嫘。」
《吴》
《吴·吴王赵夫人》
张彦远《历代名画记》：「赵夫人，丞相达之妹，善书画，巧妙无双。能于指间，以采丝织为龙凤之锦，宫中号为机绝。孙权尝叹魏蜀未平，思得善画者，图山川地形，夫人乃进所写江湖九州山岳之势。夫人又于方帛之上，绣作五岳列国地形。时人号为针绝。又以胶续丝发作轻幔，号为丝绝。」
《唐》
《唐·东光县主》
李华《东光县主神道碑》：「县主，太宗子纪王第三女也。降尊而处下，推泰而从约。诣绣绘之妙，适饮膳之和。」
《唐·和政公主》
颜真卿《和政公主神道碑》：「公主，肃宗第二女。幼而聪慧，长而韶敏。金石丝竹之音，绘画工巧之事，耳目之所闻见，心灵之所领略，莫不一览悬解，终身不忘。」
《前蜀》
《前蜀·王衍后金氏》
吴任臣《十国春秋》：「金氏名飞山，成都人，生时有山飞至后家，因名焉。姿容绝世，兼擅绘事。乾德初选入掖庭。及高后废，立为皇后。」
《南唐》
《南唐·耿先生》
郑文宝《耿先生传》：「耿先生，军大校耿谦女。好书善画，为诗往往有佳句。雅通黄白之术，能拘制鬼魅。奇瑰恍忽，莫知其所由来。为女道士，自称天自在山人。保大中，因宋齐丘以入宫，元宗处之别院，号曰先生。尝被碧霞帔，手如鸟爪，题诗墙壁，又自称北大先生。」
《宋》
《宋·越国夫人王氏》
《宣和画谱》：「亲王端献魏王頵妇，魏越国夫人王氏，自高祖父中书令，秦正懿，王审琦，以勋劳从艺祖定天下，为功臣之家，而未闻闺房之秀，复能接武光辉者。端慧淑慎，有古曹大家之风，则魏越国夫人其后焉。盖年十有六，以令族淑德妻端献王，其所以柔顺闲靓，不复事珠玉文绣之好，而日以图史自娱，取古之贤妇烈女，可以为法者，资以自绳。作篆隶，得汉晋以来用笔意。为小诗，有林下泉间风气。以淡墨写竹，整整斜斜，曲尽其态，见者疑其影落缣素之间也。非胸次不凡，何以臻此？今御府藏写生墨竹图二。」
《宋·蔡国长公主》
《范太史集》：「神宗元丰八年，后宫武美人生第九公主于禁中。今上即位，以皇妹封嘉国长公主。六岁慧悟，已能弄笔书画，好锦绣女功之事。元佑五年薨，追封蔡国。」
《宋·曹氏》
《宣和画谱》：宗妇曹氏，雅善丹青。所画皆非优柔软媚，取悦儿女子者。真若得于游览，见江湖山川间胜概，以集于毫端耳。尝画桃溪蓼岸图，极妙，有品题者曰：
咏雪才华称独秀，回纹机抒更谁如？
如何鸾凤鸳鸯手，画得桃溪蓼岸图。
由此益显其名于世，但所传者不多耳。然妇人女子能从事于此，岂易得哉！今御府所藏五：桃溪图一，柳塘图一，蓼岸图一，雪雁图一，牧羊图一。《陈克曹夫人牧羊图》：
日长永巷车声细，插竹洒盐纷妒恃。
美人零落径水寒，雨鬓风鬟一挥泪。
柔毛𧤏𧤏与人群，儿女恩怨徒纷纷。
洞房那复知许事，但画远牧连空云。
槲叶飘萧晚风劲，羖䍽相追寒鹊并。
短童何处沙草深，族走群飞各天性。
向来鞍马曹将军，文采斑斑今尚存。
林下美人更超绝，新图不作五花文。
释道潜《观曹夫人画三首》：
野水平林渺不穷，雪翻鸥鹭点晴空。
洞房岂识江湖趣？意象冥将造化同。
华屋生知世胄荣，谁教天付与多能。
西风白草牛羊晚，隐见横冈一两层。
临平山下藕花洲，旁引官河一带流。
两棹风帆有无处，笔端须与细冥搜。尝许作临平藕花图
元好问《松下幽人图》宋宗妇曹夫人仲婉所画，上有曹道冲题诗：
秋风谡谡松树枝，仙人骨轻云一丝。
不饮不食玉雪枝，竹宫月夕频望祠，竟不下视斋房芝。
人间女手乃得之。
眼中扰扰昨暮儿，画图独立羲皇时，予怀渺兮幽林思。
《宋·和国夫人王氏》
邓椿《画继》：「和国夫人王氏，显恭皇后之妹，宗室仲輗室也。善字画，能诗章，兼长翎毛。每赐御扇，即翻新意仿成图轴，多称上旨，一时宫邸珍贵其迹。」
《宋·仁怀皇后朱氏》
夏文彦《图绘宝鉴》：「仁怀皇后朱氏，钦宗后也。学米元晖著色山水，甚精妙。画上有印曰，朱氏道人。」
《宋·刘夫人》
《图绘宝鉴》：「刘夫人希，字号夫人。建炎年掌内翰文字。善画人物，师古人笔法，及写宸翰字，高宗甚爱之。画上用奉华堂印。」
周密《志雅堂杂抄》：「李伯时卢鸿草堂图，曾收入高庙。刘娘子位者，有奉华大小二印，又有闭关颂酒之裔一印。此刘家事，然以妇人用之，恐不类也。」
陈善《杭州府志》：「刘贵妃，临安人，绍兴十八年入宫，专掌御前文字，工书画。」
汪砢玉《珊瑚网》：「刘夫人太真醉浥花露图。太真在当时，惟宿酒未醒，晓起傍花枝吸露，此景最堪模写。是像丰致滟滟，眉目楚楚，肌色如桃花，想玉环红污浥也。把菊盈盈掩绛唇，固藉以解酲乎？信出名笔哉！旧有奉华堂印，知为建炎掌内翰刘夫人所绘。惜装潢时，为庸手剪去。然暗中摸索，要自宋人挥染。万历丁未重九日，醉里汪砢玉题。」
王毓贤《绘事备考》：「尚衣夫人刘氏，画有宫衣添线图，枚卜图，补衮图，宫绣图。」
《宋·琼华绿华》
周密《武陵旧事》：「刘婉容云，本位近教得二女童名琼华、绿华，并能琴阮，下棋，写字，画竹。」
《宋·杨妹子》
《珊瑚网》：「杨妹子菊花图并题绢横披有对版：
莫惜朝衣准酒钱，渊明身即此花仙。
重阳满满杯中泛，一缕黄金是一年。
赐大知阁。杨娃为甯宗后之女弟，故称妹子。以艺文供奉内庭，凡颁赐贵戚画，必命娃题署，故称大知阁。然印文擅用坤卦，人讥其僭越。王弇州以其字柔媚而有韵，乃此画亦清妍而有致。第画记裨乘，独遗之，不得与建炎刘夫人希，并垂为欠事玉水。」原本赐大知阁下有印两方，一圆一方。圆镌坤卦，方镌「杨氏画记」四字。
《宋·度宗皇后全氏》
郎瑛《七修类稿》：「度宗后全氏像，在新市民人苏琪家。广额凤眼，双眉入鬓，衣道服。苏亦全之裔也。国亡变姓，据苏以祖父云：『此像乃后入燕时手写，以遗族者。』」
《金》
《金·章宗元妃李氏》
《金史·后妃传》：「章宗元妃李氏师儿，性慧黠，能作字，知文义。」
《中州集》：「张汉臣世杰，五六岁召入，赋元妃素罗扇画梅云：『前村消不得，移向月中裁。』」
《明》
《明·郢王栋妃》
《明史》：「郢靖王栋，太祖第二十四子，洪武二十四年封，永乐六年之藩安陆，十二年薨。无子，封除，留内外官校守园。王妃郭氏，武定侯英女。王薨逾月，妃坳哭曰：『未亡人无子，尚谁恃？』引镜写容，付宫人曰：『俟诸女长，令识母』。遂自经。」
《明·韩夫人》
周宪王有炖《诚斋新录》：「良医夏希鲁，精通医术。韩氏得疾，说症取药，遂得安好，可见其医术之妙也。予以韩氏所作墨梅一纸酬之。于今二年有馀，予料其必覆酱瓿矣，不意装潢成轴，持来渴予，以求题咏。予为之一大笑，书以与云：
墨花新染一枝真，为爱冰肌玉骨神。
瘦影阑干明月夜，清香吹满玉楼春。
又书韩夫人所画红梅图：
晓妆初就写红梅，绛曹丹英次第开。
自是内园春色早，百花头上早春魁。」
《明·郭良璞》
《南江逸史跋》：「永明王时，坤甯宫常在郭良璞，年十九，妍丽敏捷，雅擅三绝，能击剑走马。」
《明·卢昭容附》
王士祯《池北偶谈》：「歙人胡明勋，字半庵，顺治丙戌居京口。两膝忽患疡，痛入骨髓，数日宛成人面。易医百许人，濒死者数矣。疮忽人言曰『我梁时卢昭容也。子害我于洛阳宫，今报汝。医何能为？诣佛忏悔可耳。』既苏，发愿书经，凡五百万字，疮竟愈。后在真州有降乩者，书卢昭容邀半庵与会，自画生时像，首饰凤髻，衣宫衣，问半庵：『洛阳宫相见，今似否？』胡为悚然。」

[book_title]名媛上
《晋》
《晋·苏蕙》
施德操《北窗炙輠录》：「苏蕙织锦回文诗，所传旧矣，故少常沈公复传其画，由是若兰之才益著。」
《唐》
《唐·薛媛》
范摅《云溪友议》：「濠梁南楚材旅游陈颖。颖守慕其仪范，将欲以子妻之。楚材诺之，遂遣家仆归取琴书，似无返旧之心。其妻薛媛善书画，妙属文，亦侦知其意，乃对镜图其形，并诗四韵以寄之。楚材得妻真，及诗，甚惭，遽有隽不疑之让，夫妇遂偕老焉。里语曰：『当时妇弃夫，今日夫弃妇。若不逞丹青，空房应独守。』薛媛《写真寄夫》诗曰：
欲下丹青笔，先拈宝镜端。
已惊颜索寞，渐觉鬓凋残。
泪眼描将易，愁肠写出难。
恐君浑忘却，时展画图看。」
《唐·张夫人》
张说《李氏张夫人墓志铭》：「李伯鱼妻，范阳张氏女，讳德，性孝梯柔婉。能日诵数千言，习礼明诗，达音妙绘。德容言工，盖出人也。」
《唐·王美人》
唐梁鍠《观王美人海图障子》：
宋玉东家女，常怀物外多。
自从图渤海，谁为觅湘娥。
白鹭栖脂粉，赬鲂跃绮罗。
仍怜转娇眼，别恨一横波。
《唐·姚月华》
伊世珍《琅嬛记》：「姚月华笔札之暇，时及丹青。花卉翎毛，世所鲜及。然聊复自娱，人不可得而见也。尝为杨生达画芙蓉匹鸟，约略浓淡，生态逼真。杨喜不自持，觅银光纸裁书谢之。其大略云：『连枝欲长，忽阻山蹊；比翼将翔，遽乖云路。思结章台垂柳，心驰普救啼莺。幸传尺素之丹青，岂任寸心之铭刻。江湖恍在案，波浪忽翻窗。植写断肠，茧情交颈。怜纸发其枝干，兔管借之羽毛。雌戏苹川，雄依苔石，色与露华同照烂，翼将风叶共低昂。明镜晓开，苦忆文君之面；疏萤夜度，遥思织女之机。所冀吾人，获同斯画。越溪昊水之上，常得双开；汉树秦草之间，永教对舞。』」
《后唐》
《后唐·李夫人》
《图绘宝鉴》：「李夫人，西蜀名家，未详世胄。善属文，尤工书画。郭崇韬伐蜀得之。夫人以崇韬武弁，尝郁邑不乐。月夕独坐南轩，竹影婆娑可喜，即起挥毫濡墨，模写窗纸上。明日视之，生意具足。或云：『自是人间往往效之，遂有墨竹。』」
《南唐》
《南唐·童氏》
《宣和画谱》：「妇人童氏，江南人也。莫详其世系。所学出王齐翰，画工道释人物。童以妇人而能丹青，故当时缙绅家妇女，往往求写照焉。有文士题童氏画诗云：
林下才华虽可尚，笔端人物更清妍。
如何不出深闺里，能以丹青写外边。
后不知所终。今御府藏六隐图一。」
《铁网珊瑚》：「童氏六隐图，今藏山阴王之才监簿家。乃画范蠡与张志和等六人，乘舟而隐居者。山水树石，人物如豆许，亦甚可爱。」
《前蜀》
《前蜀·黄崇嘏》
金利用《玉溪编事》：「黄崇嘏临邛人。周庠知邛州，崇嘏上诗，称乡贡进士，年三十许，只对详敏，复献长歌。庠益奇之，召与诸生侄同游。善琴奕，妙书画，翌日荐摄府司户参军，胥吏畏服，案牍一清。庠美其风采，欲以女妻之。崇嘏袖封状谢，仍贡诗曰：『幕府若容为坦腹，愿天速变作男儿。』庠览诗惊骇，召见诘问，故黄使君女也。乞罢归临邛，不知所终。」
《宋》
《宋·卢氏》
《图绘宝鉴》：「卢氏，许州人。能作墨竹，梅圣俞尝赋诗题之。」
梅尧臣《宛陵集·墨竹诗》云：
许有卢娘能画竹，重抹细拖神且速。
如将石上萧萧枝，生向笔间天意足。
战叶斜尖点映间，透势虚黏断还续。
粉节中心岂可知？淡墨分明在君目。
《宋·李夫人》
王十朋《梅溪后集·游楞伽》诗：
藏书阁在已无书，山色依然满旧居。
留得妇人三墨竹，金钟声里尚扶疏。自注：钟楼有李夫人墨竹，公择女兄，山谷母也。
《宋·李氏》
《画继》：「朝议大夫王之才妻，崇德郡君，米芾《画史》作南昌县君李氏公择之妹也。能临松竹木石，见本即为之，卒难辨。文与可作一横绢丈馀著色偃竹以贶。子瞻过南昌，山谷借而李临之。后数年，示米元章于真州。元章云：『非鲁直自陈，不能辨也。』作诗曰：
偃蹇宜如李，挥毫已逼翁。
卫书无遗妙，琰慧有馀工。
熟视疑非笔，初披飒有风。
固藏惟谨钥，化去或难穷。」
黄庭坚《姨母李夫人墨竹二首》：
深闺净几试笔墨，白头腕中百斛力。
荣荣枯枯皆本色，悬之高堂风动壁。
小竹扶疏大竹枯，笔端真有造化垆。
人间俗气一点无，健妇果胜大丈夫。
又《题李夫人偃竹》：
孤根偃蹇非傲世，动节臞枝万壑风。
闺中白发翰墨手，落笔乃与天同功。
又《题崇德墨竹歌》：
夜来北风元自小，何事吹折青琅玕？
数枝洒落高堂上，败叶萧萧烟景寒。
乃是神工妙手欲自试，袭取天巧不作难。
行看叹息手摩拂，落势夭矫墨未乾。
往往尘晦碧笼纱，伊人或用姓名通，未必全收俊伟功。
有能能事便白首，不免身为老画工。
岂如崇德君，学有古人风。
挥毫李卫让神笔，卫夫人，尚书郎李充母。以夫姓，自称李卫弹琴蔡琰方入室。
道韫九岁能论诗，龙女早年先悟佛。
弈棋樵客腐柯还，吹笙仙子下缑山。
更能遇物写形似，落笔不待施青丹。
本知赏异老苍节，独与长松淩岁寒。
世俗宁知真与伪，挥霍纷纭鬼神事。
黄尘污眼轻白日，卷轴无人得觇视。
见我好吟爱画胜他人，直谓子美当前身。
赠图索歌追故事，才薄岂易终斯文。
所爱子猷发嘉兴，不可一日无此君。
吾家书斋符青壁，手植苍琅千数百。
一官偶仕叶公城，道远莫致心惨戚。
我方得此兴不孤，造次卷置随琴书。
思归才有故园梦，便可呼儿开此图。
又《题崇德君所画雀竹蜩螗图赞》：
蒿下啼闲，斥鷃饮啄。
争雄穹枝，竿网将作。
蝉嘒竹间，自谓得已。
螗螂从之，鸡鸣不已。
洪朋《李夫人堰竹歌》：
袖中倏忽生丝竹，眼底鲜飙起寒绿。
妙手谁能写此真，偃蹇一枝生气足。
夫人故有林下风，岁寒落落此君同。
映窗得意偶挥洒，写出筼簹谷里千秋之卧龙。
夜来风雨吹倒屋，但恐踊跃变化入水渺无踪。朋，山谷之甥
《宋·郭氏》
欧阳修《居士集》：「郭氏曾祖恕，祖遵式，父昭晦。聪明孝谨，能读书史，善书画，以选归于皇从孙、右监门卫将军世覃，封武昌县君。」
《宋·张昌嗣母》
《画继》：「文氏湖州第三女，张昌嗣之母也。居郸湖州，始作黄楼障，欲寄东坡未行，而湖州谢世，遂为文氏奁具。文氏死，复归湖州孙，因此二家成讼。文氏尝手临此图于屋壁，暮年尽以手诀传昌嗣。今昌嗣亦名世矣。」
《宋·章煎》
《画继》：「章友直女名煎，能如其父，以篆笔划棋盘，笔笔相似。」
《宋·鲍夫人》
周密《癸辛杂识》：「赵孟坚《梅谱诗》：
僧定花工枝则粗，梦良意到工则未。
女中却有鲍夫人，能守师绳不轻坠。」
《宋·王氏女》
曹勋《松隐集·题王氏女自写渡水罗汉》：
尊者暂离方广间，神通游戏山水闲。
女郎夙植窥其藩，妙笔写出尊者颜。
甚知此意大廓落，直与世尘解缠缚。
不须锡飞与杯渡，政恐有僧敲折脚。
《宋·谢夫人》
郑侠《西塘集》：「谭文初妻谢夫人，颖川汝阴人。居家鸡晨以兴，家之事无不遍视。舍此则读书，观古文，无事则书画。二事皆精至，而于水墨，尤有闲淡之趣。」
《宋·李清照》
《才妇集》：「易安居士能书能画，又能词，而又长于文藻。迄今学士每读《金石录序》，顿令心神开爽。何物老抠，生此宁馨，大奇大奇。」
陈继儒《大平清话》：「莫廷韩云，向曾置李易安墨竹一幅。」
《宋学士集》：「乐天《琵琶行》，李易安尝图而书之。」
《宋·朱氏》
《咸淳毗陵志》：「蒋重珍良贵《题常州朱氏画草虫卷》：
常州草虫天下奇，女郎新样不缘师。
未应好手传轮扁，便恐前生是郭熙。
笔端生意巳如生，点缀纱虫机不停。
浅著鹅黄作蝴蝶，深将猩血染蜻蜓。」
《宋·胡夫人》
周密《齐东野语》：「黄子由尚书夫人胡氏与可，元功尚书之女也。俊敏强记，经史诸书，略能成诵。善笔札，时作诗文亦可观。琴弈写竹等艺尤精。自号惠斋居士，时人比之李易安云。」
董史《皇宋书录》：「夫人号惠斋，有文章，兼通书画。吴人多相传其尝因几上凝尘戏画梅一枝，题百字令其上云：
小斋幽僻，久无人到此。满地狼藉。几案尘生多少憾，把玉指亲传踪迹。画出南枝，正开侧面，花蕊俱端的。可怜风韵，故人难寄消息。非共雪月交光，这般造化，岂费东君力。只欠清香来扑鼻，亦有天然标格。不上寒窗，不随流水，应不锢宫额。不愁三弄，只愁罗袖轻拂。」按：此词上半阕第五句误，多一字
《图绘宝鉴》：「胡夫人画梅竹小景，俱不凡。」
《宋·汤夫人》
《图绘宝鉴》：「汤夫人，叔雅之女，赵希泉妻。写梅花，每以父闲庵图书识其下。」
《宋·方氏》
《画继》：「陈晖晦叔经略子妇，桐卢方氏，作梅极清远。又临兰亭，并自作草书，俱可观。」
《宋·祝次仲女》
万廷谦《龙游县志》：「祝次仲女，嫁常山徐堪，善画。」
《宋·朱淑真》
杜琼《东原集·题朱淑真梅竹图》：「右梅竹图并题，为女子朱淑真之迹。观其笔意词语皆清婉，似夫女人之所为也。夫以朱氏，乃宋氏能文之女子，诚闺中之秀，女流之杰者也。惜乎恃其才胆，拟古人闺怨数篇，难免哀伤暖悼之意，不幸流落人间，遂为好事者命其集曰：断肠诗。又谓其下嫁庸夫，非其佳配而然，不亦冤乎哉。呜呼！人之一念，不以自防，则身后之祸，遂致如此。若夫程明道先生之母，训女子惟教识字读书，不可教之吟咏，可为万世良法焉。是图乃吴山青莲里陆允章家者，厥父士昂，厥祖孟和，谓其远祖所蓄，为真迹无疑。孟和士昂隐居耕读，不妄人也，其言盖可信。允章求志，当无诬辞。」
沈周《石田集·题朱淑真画竹》：
绣阁新编写断肠，更分残墨写潇湘。
垂枝亚叶清风少，错向东门认绿杨。
《宋·韩希孟》
吴其贞《书画记》：「贾节妇水仙图纸画一小幅，纸墨如新，画法高简，文秀洁净，如寒潭水月。识小楷六字曰：『韩氏希孟戏写。』妇则韩魏公五世孙女，《宋史》作巴陵人，或曰丞相琦之裔襄阳贾尚书子瑾《辍耕录》作琼之妇，为元兵所掠，知不免，遂赋练裙诗，投水而死。越三十年英爽不昧，复托梦赵魏公，为书练裙诗，而清节之名更彰于世。图上有唐伯虎方正学题。正学题中略述其练裙诗。噫！作画人后来死节；题画人，后来死忠，二事属在一纸之上，流芳千古，岂偶然哉！余披览此图，心目凛然，如登忠臣庙，如入节妇祠，稽首下拜，不敢作等闲图画观。」
借闲漫士曰：希孟练裙诗，见《宋史·列女传》。托梦赵魏公事见陶宗仪《辍耕录》。诗各不同，《宋诗纪事》两载之。
《金》
《金·谢宜休妻》
《图绘宝鉴》：「谢宜休妻，遗其姓氏，小字阿环。山水学李成，精妙合格。竹学黄华，亦可观。」
《金·秀隐君附》
《绘事备考》：「秀隐君，不详其姓氏。贞佑中，于某州善果寺，画初祖面壁图。观者云集，欢喜赞叹，因求再画，笑而不答，明日访之，已无迹矣。」
《图绘宝鉴》：「秀隐君善山水。」
元好问《遗山集·秀隐君山水为范庭玉赋》：
万壑松烟入座寒，六株仙帔想骖鸾。
多少金闺画眉手，吴山才得镜中看。
又《秀隐君山水》：
乌鞋踏破软红尘，未信溪山下笔亲。
图上风烟看潇洒，画家亦有魏夫人。
《中州集·刘仲尹谢孔遵席后堂，画山水图诗》：后堂号秀隐君
家在龙沙弱水东，朅来尘世笑春风。
都将海外蓬壶景，漏作人间画手工。
玉腕雪回犀管细，宝煤香散凤绡空。
只因大地山河影，常记飞鸾下月中。
《元》
《元·管夫人》
《图绘宝鉴》：「管夫人道升，字仲姬，赵文敏室，赠魏国夫人。能书，善画墨竹梅兰。」吴其贞《书画记》：「管夫人竹石图粉壁一堵，在湖州瞻佛寺殿之东壁，高约丈馀，广有一丈五六尺。画上坡上一巨石，作飞白勾皴法，只有数笔划。识石之前后左右，有数竿修竹，高有三四尺，是为晴竹。亭亭如生，使人望去，清风徐来，寒气袭骨。抑且用笔熟脱，纵横苍秀，绝无妇人女子之态。伟哉！古今一奇画也，谓之神品。其壁四隅稍有剥落，粉色微暗。时壬子正月既望，骤雨盆倾，同沈湛之长儿振启泛舟往观。」
卞永誉《式古堂书画汇考》：「管夫人长明庵图。庵居旷野，垣内有屋三层，横廊通门，径竖竿悬一灯，所谓长明也。旁有石莲台，作施鸟食者。垣外二长松下荫，又一树参之。门外坡临水际，水间复有坡树。墨气高古，无儿女子态。款书：『大德九年冬十一月廿又五日仲姬管道升作。』其上题云：
松树阴阴落翠岩，一灯千古破幽关。
也知诸法皆如幻，甘老烟霞水石间。
比丘尼沙湛
此尼想即庵中人也。」
又《管夫人墨竹图并书》。杨万里《此君赋卷董宗伯》题云：「管夫人画山楼绣佛图，与鸥波公在伯仲间。至其书牍行楷，殆不可办同异。卫夫人后无俦。此卷竹枝纵横墨妙，风雨离披，又似公孙大娘舞剑器，不类闺秀本色。奇矣奇矣。」
孙承泽《庚子消夏记》：「管夫人画竹，风格胜子昂。此帧凡三竿，极其苍秀，自题一诗：
春晴今日又逢晴，闲与儿曹竹下行。
春意近来浓几许，森森稚子石边生。
字法似子昂。」
郁逢庆《书画题跋记》：「管夫人悬崖朱竹。杨维祯题云：
网得珊瑚枝，掷向筼簹谷。
明年锦绷儿，春风生面目。
朱竹古无所本，宋仲温在试院卷尾以朱笔埽之，故张伯雨有『偶见一枝红石竹』之句。郑元裕题云：
亦是檀栾池上枝，却缘殊色借胭脂。
清阴忽讶繁红藉，劲节难从染绛移。
结实定为朱凤食，腾空堪作赤龙骑。
多应血泪湘妃尽，客赋梁园总未知。」
借闲漫士曰：「余家旧藏管夫人墨竹真迹，署款『天水管道升』，下有印曰『中姬』。曹妙清题句云：
夫人写竹如写字，不堕书家溪径中。
料得山房明月夜，翛然叶叶动秋风。
今失去久矣。」
《元·李夫人》
王恽《秋涧集》：「李夫人名至规，号澹轩，宋状元黄朴之女。长适尚书李珏子，早寡，今年七十有二。善画兰、抚琴，近为郎中孙荣父作九畹图，若与兰为知交也。且自叙其后云：『予家双井公以兰比君子。父东野翁甚爱之，予亦爱之。每女红之暇，尝写其真，聊以备闺房之玩，初非以此而求闻于人也。郎中以兰省之彦，一日来征予笔，遂诵「点汗亦何忍，但觉难为辞」之诗以应之。』」
《元·王夫人》
曹伯启《汉泉漫稿·题王夫人书画卷后》：夫人名圭卿，号春温
白璧何尝废琢磨，青君生意自融和。
画传当代功尤妙，字比前贤体更多。
漕府参军时见益，京城士子日相过。
眼中燕玉纷纷在，惟解春风艳绮罗。
《元·刘氏》
《图绘宝鉴》：「刘氏不知何许人，孟运判室，号尚温居士。能临古人字，逼真。喜吟小诗。写墨竹，效金显宗，亦粗可观。」
《元·蒋氏》
《图绘宝鉴》：「蒋氏，汴人，完颜用之室。嫠居以清净自守，好作墨竹。」
《元·张氏》
《图绘宝鉴》：「张氏，乔德玉室，善写竹。」
《元遗山集·乔夫人墨竹二首》：
万叶千梢下笔难，一枝新绿尽高寒。
不知雾阁云窗晚，几就扶疏月影看。
只待惊雷起蛰龙，忽从女手散春风。
渭川云水三千顷，悟在香严一击中。
夫人参洞下禅，有省。
郝经《临川集·静华君墨竹赋》：君侄张氏，行台公之女。元遗山之姨侄，总管乔君之妻也「甚哉！物色之有异也。不为丹青，不为丽缛，不为泉石，不为卉木，墨于用而形于竹。开太古之元关，写灵台之幽独，储秀润于掌握，贮冰霜于肺腹。足乎心，而无待于目；备乎理，而不备乎物。全乎神，而不徇乎俗。盖达者之有天趣，而以贞节为寓也。若一叶一节，施涂粉泽，舒焉而布烟，惨焉而缀雪，以规规之形似，幸他人之目悦，是俚恶之效肇，恶足以知吾物色之设。竹有竹外之形，墨有墨外之色，故与可有成竹之论，坡仙有心识之诀。而颖滨谓解牛斫轮，心手俱灭而后至乎超绝，讵庸陋固滞者得厕其列也。于乎！静华琴书满家，雄侯玉胄，振吐天葩。幽闲贞一，莹璧无瑕。弃宠光而高蹈，缅逸志于云霞，湛虚室之太素，曾不憙乎豪奢。故其坐云轩，伫灵宇，凡纵绝天籁举吞八九之云梦，小渭川之千亩，沛萧萧之神寓，植岁寒于豪褚，埽胸中之全竹。走笔下之风雨，忽颖脱而迸裂，恕绝绷而掣去。何此君之尚元蔑青翠而不处，恍一梦于蓝田，幻两身于湘浦，措斧斤兮何地，陋淇园之卫武。挥涕泪兮何从，愧苍梧之二女。发四座之清风，驱半襟之烦暑。欲折枝而不得，惧真宰之或怒。纵入横出，高森亚舞，不步不武，不绳不矩，百千其状，剑拔戟踞。会于频呻而得于盼顾，岂画工之屑屑于此焉而得！与神奇忽恍，固不与万物同化，将落落兮终古。则君之玩物色，寓天趣，又岂纷红缦绿所得同年而语哉！辞曰：『月府兮云卿，戏墨兮淋浪，震隙隙兮神篬筤，列数幅兮森中堂，气飒爽兮来三湘。粤维静华之比德兮，乘贞节兮淩霜。』」
《元·吴中女子》
虞集《道园遗稿·吴中女子画花鸟歌》：
吴中女儿颜色好，洗面看花花为俏。
调朱弄粉不自施，写作花闲雪衣鸟。
绿窗沉沉春昼迟，半生心事花鸟知。
花残鸟去人不归，细雨梅酸愁画眉。
《元·盛氏》
《元诗选癸集》：「吴兴盛懋子昭寓居峡县，善绘事，名重湖海。其女亦传其家学，精于点染。及卒，黄原质悼之以诗云：
兰房昼静女工闲，还向窗前学画山。
环佩已随箫史去，尚留遗墨在人间。」
《元·范秋蟾》
朱国祯《涌幢小品》：「范秋蟾者，台州塘下戴氏妻也。琴棋书画，靡所不精，尤工音律。一日其夫与客同赋诗吊泰不华未就，秋蟾出一律曰：
江头沙碛正交舟，江上人怀百战忧。
力屈杲卿生骂贼，功成诸葛死封侯。
波涛汹汹鲸横海，天地寥寥鹤怨秋。
若使临危图苟免，读书端为丈夫羞。」

[book_title]名媛下
《明》
《明·戴氏》
朱谋堙《画史会要》：「戴氏，文进之女。画山水人物，效其父，有笔力。」
《明·金夫人》
《江宁府志》：「金夫人，陈别驾钢之配也。善水墨画。所写蕃马，峭劲如生。」
《明·卢允贞》
周晖《金陵琐事》：「卢氏名允贞，字德恒，号恒斋，倪文毅公夫人。白描精妙，有九歌图璇玑图二卷。」
闺秀纪映淮《题卢允贞寒江晓泛图》：
寒林自昔重营丘，水色山光接素秋。
想藉幽思邀过雁，恰如同返木兰舟。
《明·马闲卿》
《金陵琐事》：「马氏名闲卿，号芷居，陈鲁南夫人。善山水白描，画毕多手裂之，不以示人，曰：『此岂妇人女子事乎？』」
《明·邢慈静》
《列朝诗集小传》：「慈静，临邑人，太仆卿侗之妹。善画白描。适武定人大同知府马拯。」
陈维崧《妇人集》：「慈静画观音大士庄严妙丽，用笔如玉台腻发，春日游丝。」
《明·仇氏》
《画史会要》：「仇氏，英之女，号杜陵内史。能人物画，绰有父风。」
《珊瑚网》：「仇氏著色白衣大士像，无论相好庄严，而璎络上堆粉圆凸，宛然珠颗。《吴郡丹青闺秀志》，称其绰有父风。信哉！」
《式古堂书画汇考》：「杜陵内史青鸟传音图，绢本青绿山水人物大轴。」
钱大昕跋：「王雅宜书《洛神赋》，杜陵内史补图。王大令《洛神赋》，今仅存十三行，书家奉为圭皋。赵魏公书此赋，虽有石本，而真迹不传。雅宜山人书有晋法，兹卷用退笔，苍劲朴老，无懈可击，尤为称意之作。杜陵内史濡染家学，写洛神飘忽若神，一扫脂粉之态，真女中伯时也。胥台袁氏世弃此卷，漂转数姓，为小松郡丞所得。今辍赠寿阶，楚弓复还，当为吴中佳话。而小松之通怀敦交，亦可传已。」
《明·方孟式》
《列朝诗集小传》：「方氏孟式，字如耀，桐城人。父大理卿大镇，弟兵部侍郎孔照，山东布政使张秉文含之之妻也。志笃诗书，备有妇德，绘大士像，得慈悲三昧。崇祯庚辰含之守济南，死于城上。如耀堕池水死。」
《明·沈氏》
《金陵琐事》：「沈氏，沈宜谦女，杨伯海妻。工折枝花。吴中黄姬水题其杏花云：
燕飞修阁帘拢静，纨扇新题春思长。
妙绘一经仙媛手，海棠生艳复生香。」
《明·许氏》
王世贞《弇州山人稿》：「许氏，汝宁君之母。雅善绘事。吴兴人，以为管夫人复出。」
《明·文淑》
《列朝诗集小传》：「太仓赵宦光凡夫子妇，文氏名淑。点染写生，自出新意。画家以为本朝独绝。」
《初学集》:「文淑字端容，性明惠。所见幽花异卉，小虫怪蝶，信笔渲染，皆能抚写性情，鲜妍生动。图得千种，名曰寒山草木昆虫状。摹内府本草千种，千日而就。又以其暇画湘君捣素惜花美人图，远近购者填塞。」
《珊瑚网》：「寒山赵文淑著色花蝶草虫为没骨图，极韵藉风致。」
《池北偶谈》：「文淑楚词九歌九章等，皆有图，曲臻其妙。」
姜绍书《无声诗史》：「文淑字端容，衡山先生女孙，父从简，亦吴中高士，适寒山赵灵均。写花卉，苞萼鲜泽，枝条荏苒，深得迎风挹露之态。溪花江草，不可名状者，能缀其生趣。芳丛之侧，佐以文石。一种茜华娟秀之韵，溢于毫素。虽徐熙野逸，不是过也。其扇头绘事，必图两面。盖恐为人浪书，故不惮皴染焉。」
《式古堂书画汇考》：「赵氏端容文石良姜图，绢本著色，二花一石，彩蝶孤飞，款题『辛未仲夏天水赵氏文淑画书。』右角上方印二：一曰『赵氏文淑』，白文，中『文』字朱文。一曰『端容』，朱文。左角下方印三：一曰『寒山兰闺画史』，一曰『乔叶贞蕤』，白文图印；一曰『端操有从，幽间有容』，朱文。」
《明·韩玥》
顾凝远《画引》：「韩玥，韩求仲太史女。工诗，兼长山水，有管夫人韵致。」
《明·范道坤》
《无声诗史》：「范道坤，东平州李生室也。画山水竹石及花卉，清婉绝尘。董思白先生跋其画册云：『北方学画，自李夫人创发，亦书家之有李卫，奇矣奇矣。』」
《珊瑚网》：「万历癸卯冬仲，得山阴范道坤氏仿倪迂山水。觉清淑之气，果钟于妇人。」
《明·叶小鸾》
《列朝诗集小传》：「小鸾，字琼章，一字瑶期，工部郎中叶绍袁仲韶第三女。四岁能诵楚辞。工诗，多佳句。能模山水，写落花飞蝶，皆有韵致。年十七，字昆山张氏，将行而卒。」
《明·周淑祜淑禧禧弟子姚》
朱彝尊《静志居诗话》：「至元斥卖广济库故书，有采画本草一部。近赵凡夫子妇文淑端容，设色画本草，曲臻其妙。江阴周荣公二女淑祜、淑禧临之，亦成绝品。淑禧写大士像一十六幅，陈仲醇谓其十指放光，直造卢楞枷、昊道子笔墨之外。今文淑真迹尚有存者。周氏姊妹花草，见者罕矣。」
《居易录》：「江阴周砚农荣起女禧、祜，皆工画，禧名尤著。予昔在江南，尝得其画《惜花春起早》诗意士女一帧。又尝属江阴知县陆次云访其所画楚词九歌九章图。陆在江阴数载，不相闻。闻已购得，装潢而未寄于也。当问之。」
《妇人集》：「江阴女子周淑禧，处士周荣起女也。工画花鸟，在徐熙黄荃间。好事者争以饼金购之。」
《无声诗史》：「澄江两名媛，姓周氏，长名淑祜，次名淑禧。父仲荣，佳士也。能诗歌，亦善画。二女以丹青著，花卉虫鸟，用笔如春蚕吐丝，设色鲜丽，气韵生动。禧兼工佛像，曲尽庄严端穆之状。间作外域鞍马，点染精工，思致茂密。祜适金沙文学潘圣瑞，禧适同邑黄生」
《池北偶谈》：「禧弟子姚，亦江阴人。美而艳，作画得禧遗意。」
《查慎行集·题江阴周氏女郎设色草花》：
野花最好是无名，纤手亲烦点染成。
吹得蜂腰比人瘦，东风轻薄可怜生。
汪仲鈖《题江上女子周禧天女散花图》：
天光百尺兜罗青，行空谁蹑鸾凤翎。
如莲好女来婷婷，宝花簇簇开珑玲。
旋风散作千蜻蜓，现身了慧何惺惺。
昔闻优昙提罗金天夸佛树，花常笼葱叶不零。
绕身万片毋乃是，我初弗辨但见春冥冥。
维摩偶示病，方便居梵庭。
琳琅法语宣，邈想随风聆。
邱潜之图曾貌空中形，周家女子腕妙尤心灵。
病身供养得分外，光明直现双芥瓶。
安得参坐长者弟子列，氤氲贝叶禅宫扃。
《明·梁夷素》
《无声诗史》：「梁夷素，武林女子，工诗画。陈眉公比之为天女花，云孙锦，非人间所易得。」
《杭州府志》：「梁孟昭，字夷素，钱塘人，茅九仍室。能诗，工画花鸟。」
《明·崔子忠妻女》
《列朝诗集小传》：「子忠字道母，莱阳人。侨居都门，画法古，规摹顾、陆、阎、昊遗迹。一妻二女，皆能点染设色，相与摩挲指示，共相娱悦。」
《明·孙氏》
《无声诗史》：「孙夫人，永嘉人。善写梅，寒梢粉瓣，逗月淩霜，皆从笔花渍出，但少香耳。其夫任道逊，仕至太仆卿，亦善写梅。夫人父某仕为郡守，以写梅著名，人称之日孙梅花。夫人一家，能为暗香疏影传神，不减谢庭咏雪矣。」
《明·吴兴老儒女》
《珊瑚网》：「吴兴老儒女，小字端丸。解琴理，能写山水竹石。张元长以扇请之，为写澹云疏树，置一草堂其下，颇有空山无人之致。题『云间奇人去后，寂寞子云亭』。女后不知所在。」
《明·姚夫人》
《妇人集》：「桐城姚夫人维仪，无大师方检讨以智，法号无可姑母也。酷精禅藻，其白描大士尤工。」
《明·王朗》
《妇人集》：「金沙王朗，学博次回名彦泓女也。生而夙悟，诗歌书画，莫不精工。」
《无锡县志》：「王氏名朗，金沙王彦泓女，为秦氏妇。歌诗小词，及画水墨梅花，并称奇绝。」
《明·宫婉兰》
《妇人集》：「海陵宫婉兰，进士伟鏐女，归冒无誉褒。工画墨梅，雪叶风枝，翛然有偃蹇瑶台之思。」
《明·吴蕊仙》
《妇人集》：「茂苑吴蕊仙名琪，才情新婉。当其得意，居然刘令娴矣。尤好大略，精绘染。松陵周飞卿琼赠诗云：『岭上白云朝人画，尊前红烛夜谈兵。』盖实录也。尤侗《鹅鸽天·题女史吴蕊仙画》：
拂水佳人堕马妆，春来响屣满横廊。
绣糯甲帐无消息，暮雨潇潇空断肠。
笔翡翠，砚鸳鸯，吴绫三尺写红窗。
青山碧水无人处，乱点桃花赚阮郎。」
《明·无名氏女子》
《妇人集》：「吴门家太仆名济生示馀以望远图，乃十四岁女子所作。雾鬓云鬟，薄施水墨，真遗世独立矣。」
《明·姚淑》
《明诗综》：「姚淑，字仲淑，金陵人，庶起士达州李长祥继室。」
《妇人集》：「夔州李翰林名长祥，崇祯癸未进士乱后侨居金陵，娶姚夫人，善丹青，得北宋人笔意，曾为云间董大名潢母夫人画一粉箑，烟墨离离，深秀不可言，为香奁画手中逸品第一。」或曰，夫人又工画仕女图
钮琇《觚剩》：「季研斋继室曰钟山秀才，浮桵梳头，凝妆特妙，其婢墨池性明慧，尝书兰竹，辄令墨池以口退墨。李师云：『别有香在口，莫畏胭脂黑。』」
《明·康夫人》
《妇人集》：「江西康孝廉名范生夫人，亦金陵女也。工画竹，最似管夫人手法。孝廉颇矜重之。尝以一扇贻馀。绿筿明玕，便觉白日欲翳。」
《明·林媛》
《妇人集》：「莆田周明瑛与外书曰：『林媛松石图，巳见岁寒之志，钦其至性。以一绝代之画首矣。亦不敢展玩，恐风雨悲鸣也。』」
《明·周照》
《妇人集》:「周照，字宝镫，江夏女子也，湘楚中人。传其丰神纤媚，姣好如佚女，性敏给知书，归汉阳李生。生名以笃，字云田。生固慕照，既得照，则益大喜过望也。然家先有大妇在，照眉黛间恒有楚色。李生爱客游，尝携照残笺数幅，以示友人，人无不色飞者。生箧中有照自写坐月浣花图，双鬟如雾，烘染欲绝。图尾有小篆二，一曰络隐，或曰照，又曰络隐云。」董以甯《周照传》云：「照，江夏周某女也，某官山东按察使佥事，遇闯难殉节死。照哀之，作悼怀之赋。」
闺秀浦映绿《满江红·题周络隐坐月洗花图》：
彼美人兮宛相对，姗姗欲下。
恰此夕月华如洗，花枝低亚。
盼到圆时仍未满，看当开半遂愁谢。
与花神月姊，细商量，归来乍。
怜嫩蕊，银瓶泻；回清影，晶帘挂。
奈晚妆犹怯，镜台初架。
二十馀年芳草恨，两三更后长吁罢。
几时将络秀旧心情，呼儿话。」
《明·卢丹妇》
《妇人集》注：「宜兴卢丹，善画美人。每作一图，皆妇为之点睛云。」
《明·薛涛如》
《式古堂书画汇考》：「薛氏静君秋色图，洒金方笺著色秋叶二本，一蝶二蜂，萦香扇粉，款书『涛如』。」书图左角上，薛印「静君」，白文。
《明·孙九畹》
《式古堂书画汇考》：「摩诘句图集册汪王水征第三十幅：『香气传空满，妆华影箔通。』九畹孙氏兰晖。」
《明·项佩》
沈季友《携李诗系》：「项佩字吹聆，秀水人，文学吴巨手统持内子。能诗善画，喜读书工诗。」
《明·归淑芬》
《携李诗系》：「归淑芬，字素英，嘉兴人，文学高阳继室。夫妇皆隐。工书画，笔墨珍惜，购之不多得也。」
《明·徐范》
《携李诗系》：「徐范字仪静，号玉卿，嘉兴徐海门女。海门善书，范童而习之，工画梅兰。」
《明·周兰芳》
《携李诗系》：「周兰芳，字淑英，吴江周应懿女，平湖孙愚公室。春日写竹寄姊沈夫人云：
新箨初舒雨后枝，碧含香破淡相宜。
为君写出疏栏影，一片寒光照墨池。」
《明·徐夫人》
《携李诗系》：「归淑芬《题陆右黄徐夫人画》云：
茅屋疏篱近水开，前峰叠叠树如苔。
虽然有路通樵采，截断烟云未许来。」
《明·刘媛》
《初学集·题刘媛画大士册子》：「吴道子画佛，昔人以为神授。今观刘媛所画大士，岂亦所谓『梦作飞仙，觉来落笔』者耶！沈生乃得此嘉耦，岂非夙缘？萼绿华降羊权南狱夫人曰：『冥期数感，亦有偶对之名耳。』东坡云：『羊生得妻如得风，握手一笑未为辱。』殆谓沈生夫妇也。」
《明·邹赛真《明诗综》作贞》
《当涂县志》:「邹氏名赛真，御史谦女，鲁之妹也，号士齐，国子监丞濮琰妻，编修韶母。少贤孝，好学，雅自矜重，谓笔墨非其事，因流传者少。太守傅钥养母于署，迎礼真，为作《东山爱日记》。傅叹服，梓其集而属序于铅山费巨集，巨集真婿也。初琰训铅山学，真见宏弟子员劝琰婿之。后宏果殿元入内阁，人服其鉴云。」
《东山爱日记》《石渠宝复》三编《明人尺犊》八十册之最后一册，楷书：「姑熟郡斋左方之隙有山焉，可丈馀，名日小东山，郡守游息之所也。山之上轩豁高朗，四面洞达，毕见民隐者，为视民亭。其下则郁葱环绕，阴翳含发者，为延翠亭。西则碧波潋滟，芙蕖的历者，为爱莲池。四围周匝，则有梅有桃，有松竹，有枣，花则有菊有萱，而四时之景萃焉，宛然蓬岛之胜境也。于时辽阳傅公，以进士擢居谏垣，多蹇谔声。天子念吾郡为畿辅重地，特简公守是邦。无何，六事修饰，百废具兴，郡民安堵。明日迎其母太夫人来养。每值公暇，则率其子孙日具酒馔于兹山，称觞戏采以为寿。随其所欲者，极力为之，惟恐其少有拂耳。于是太夫人盘桓陟降乎兹山之间，俯视群汇之畅达，遐眺万姓之宴安，欢忻夷愉，康宁矍砾，不必割肥烹鲜而甘且腴矣。即诸景分题曰：东山爱日，撮其要也。馀既各绘图而复为之咏。余闻之孔子云：『父母之年不可不知也，一则以喜，一则以惧。』说者以为喜惧之念两存，则于爱日之诚，自不能己矣。至于诗，则云：『且以喜乐，且以永日，盖喜乐则日永矣，永日即爱日也。磋乎！父母之恩犹天地。然天地之恩无涯也，父母之生有涯也。古人一日之养，不以三公换，庸讵非以三公可得，而父母之年不可再得耶！夫日之当爱，审矣；而养之当重，宜矣。虽然，未也。天子以天下养，诸侯以国养，大夫以家养，庶人以身养。而士君子之修德树行，建功扬名者，以百世养。是故谓之尊亲，谓之显亲，谓之大孝，敢以是为公期望，为太夫人颂祷，遂书以为记。』
《视民亭》：
宣化群黎德意长，万家襦袴诵声扬。
清怀一勺姑溪水，龟鹤相依寿北堂。
《梅》：
七日孤根暖独回，百花梅上一枝开。
实成看取调羹日，列鼎荣亲上寿堂。
《桃》：
花开自是瑶池种，献实曾传汉帝家。
千岁祥光呈寿域，金章耿耿照流霞。
《延翠亭》：
冉冉天涯一色苍，密云千顷护琳琅。
生香不断贞仙境，彩舞连翩进寿觞。
《爱莲池》：
独爱莲溪久著名，清香一郡乐生生。
寿堂怡悦西湖景，绿盖红幢照眼明。
《枣》：
累累红玉灿明霞，仙种由来席上夸。
荣乐儿孙称寿考，安期巨实大如瓜。
《菊》：
拂拂秋风香满庭，寿筵忻指绿销金。
清风和露酿春酒，次第赓歌慰德音。
《竹》：
清风隐隐动琅玕，直节虚心几岁寒。
剩有清香名寿酒，高堂日日报平安。
《松》：
郁郁贞姿冒雪馨，千年劲节树青冥。
仙人啖实增长寿，更有灵根胤茯苓。
《萱》：
退食公庭喜奉萱，北堂遗爱继周南。
天边雨露荣慈寿，化日熙熙酒正酣。
敕封孺人治下濮门七旬八岁老拙邹氏顿首拜书。」
《明·吴娟》
《无声诗史》：「吴娟字眉生，其母家为新安著姓。幼而黠慧，从家塾读书，即娴为诗歌，兼通绘事。适汪司马伯玉之孙某。汪生跅性弛，游于狎邪，荡其先业，以至不能谋生，乃偕其耦遨游昊越间，藉其研田以供资斧。娟益研究于声律，诗词婉畅，书体遒媚，画法出入倪米间，而得意外之韵。写竹石墨花，标韵清远。如娟之才艺，可谓女博士矣。」
《明·二方夫人》
胡之骥《诗说纪事》：「汉上萧驾部大茹夫人，畹城张计部夫人，皆姓方，皆能图写诸佛像。又好以泥金缮写诸经，布施供养。」
《明·张玉样》
田汝成《西湖志馀》：「张靖之女玉祥，在室时，手自绘刺绣美人图，精妙绝伦。及嫁携归刘氏希仁。希仁，杭指挥使一也。装成轴乞诗于靖之，因题云：
兰蕙情怀冰雪容，生来未解出帘拢。
琼据冷佩蚕房雨，翠带香披绣阁风。
双玉已谐琴瑟调，五花新受凤鸾封。
明朝早有丞尝事，自采苹蘩步月中。」
《明·王伯姬》
《金华诗录》：「王伯姬，东阳人。嘉忠女，适同邑卢洪芳。工小楷，及画山水花卉，无一不精。」
《明·汝太君》
《池北偶谈》：「徐元叹《波落水庵集》云：『访江城毛休文于竺坞慧文庵，出其母汝太君画扇十八面，山水草虫，无不臻妙。三百年中，大方名笔，可与领颃者，不过二三而已。」』
《明·刘氏》
《济南府志》：「刘氏，德平举人李图南继室，滨州虞城令刘加隆女，自号菊窗女史。生负夙慧，读书晓大义。善吟咏，兼山水墨花卉，有逸致。」
《明·崔绣天》
徐沁《明画录》：「崔绣天，闽人。十三岁即解写佛。所作观音像，妙相庄严，位置山水云烟，造微人妙。」
《明·赵淑贞》
《明画录》：「赵淑贞，山阴人诸生赵伯章室也。工花鸟芦雁，笔法秀洁，更饶姿韵。」
《明·汤尹娴》
郭琇《吴江县志》：「汤氏名尹娴，字冷君，诸生汤三俊女，计来妻也。工诗绘，好琴。来死，执氏手曰：『与尔梦援琴而弦绝者有征矣！乞善视吾子。』氏泣曰：『我在，必不负君，但恐我生不久耳。』来死三日，氏绝粒而号。明旦扶柩之墓，呕血数升，竟卒，年二十五。崇祯庚辰岁也。」
《明·蔡夫人》
王士祯《居易录》：「黄石斋先生道周继配蔡夫人，名石润，字玉卿，今年将九十，尚无恙。能诗，书法学石斋，造次不能辨。尤精绘事，常作瑶池图，遗其母太夫人云。」
厉鹗《玉台书史》：「蔡夫人，黄石斋之配也。花卉一册共十幅，今藏友人赵谷林小山堂，每幅俱有题句。其山茶云：『蛋风蛮雨，浥注鲜明。』千叶桃云：『不言成蹊，匪繇色媚。』芍药云：『折花赠行，黯然销魂。』诸葛菜荷包牡丹云：『蜀相军容，小草见之。』鹦粟云：『对此米囊，可以疗饥。』萱花剪春罗云：『眷焉北堂，勿之洛阳。』铁线莲云：『小草铁骨，亭亭自立。』金丝桃品字兰云：『湘江武陵，或滋他族。』秋海棠淡竹叶云：『君子于役，闺中肠断。』月季长春云：『两族并芳，四时皆春。』此幅上题云：『石道人命石润蔡氏写杂花十种，时崇祯丙子。』小印二，曰『石润』『玉卿』。郑珠江太守跋云：『石斋先生被难以前，蔡夫人致书谓：「到此地位，只有致命遂志一著，更无转念。」谆谆数百言，同于王炎午之生祭，闺阁中铁汉也。后抚孤立节。「死者复生，生者不愧。」足当斯语矣。写生得五代人遗法。一花一叶，俱带生动，所谓「为君援笔赋梅花，不害广平心似铁」者耶！珠江郑千切。』」
借闲漫士曰：「此册后归梁山舟学士，余从舅氏乞得之。」
《明·傅道坤》
《无声诗史》：「会稽傅氏女，名道坤者，貌丽而慧，幼习丹青。同郡范太学初议婚，惑日者言，竟娶他姓。不逾年弦断，将再娶而傅尚未字。范生曰：『岂赤绳系定留待我耶！』遂娶之。居一二载，绝不露丹青。后元夕张灯街衢，灯带偶失绘，众仓皇觅善手。傅闻，援笔绘之，观者竞赏。尤工山水，唐宋名画，临摹逼真，笔意清洒，神色飞动，咸比之管夫人。落款或「范傅」，或「道坤。」好事者争购之，然非妯娌亲洽，辗转相挽，不能得也。华墨褚砚，以四婊典之。有女名『隆坤』，亦能步武丹青，名擅一时，嫁太学王于迈。」
《明·范景姒》
《池北偶谈》：「吴桥节孝范氏名景姒，文忠公景文女弟也。好读书，通经史，尤工书画。绘大士像，仿佛龙眠。有《冰玉斋诗》若干卷，归同邑王世德，二十而寡，年三十九卒。文忠撰墓志见集中。」
《明·刘氏》
《安福县志》：「刘氏，王蔼妻，太守刘公铎女。颖敏过人，工书画，善舞剑。二十一，蔼死，遗孤文度。未晬，身常佩剑不离。甲申兵乱，刘闻感愤，竭产募义。时有猾将张某淫威思逞，佯以军需索恫。刘乘传诣辕门，张欲逼之，刘抽剑向张曰：『宁断头，勿辱。』张惧乃止。」
《明·卜馧蕙》
《珊瑚网》：「丹青之在闺秀，类多隐而勿彰，吾禾若卜馧蕙、金淑修见《画微续录》辈，颇有林下风。」
《明·睐娘》
《觚剩》：「睐娘者，姓易氏，居松陵之舜水镇。长及齿齕，作花鸟小图。工刀札，善吟咏。尝手摹吴道子画观音像，施醉香庵女冠。」
《明·徐安生附》
徐德符《野获编》：「徐安生，吴人徐季恒女也。美慧多艺，其写生出入宋元名家，尝彷梅道人风雨竹一幅遗馀，且题二绝句于上云：
夏日浑忘暑酷，堪爱酒杯棋局。
何当风雨齐来，打乱几丛新绿。
满拟岁寒持久，风伯雨师淩诱。
虽云心绪纵横，乱处君能整否。
次诗盖用唐李季兰语。」
《珊瑚网》：「徐女郎安生善绘事，作六君子图，俨然云林再见。」
《式古堂书画汇考》：「徐女郎安生墨竹图二幅。」
厉鹗《折桂令·题徐安生桂花湖石小幅》：「是何人、染出秋光？石疑闻蛩，树讶悬香。纤手皴苔，柔毫晕碧，娇额分黄。权当作如来供养，也应教才子收藏。肠断吴阊，漂泊多情，老去徐娘。」
《国朝》
《国朝·王端淑》
张庚《画微录》：「王端淑，字玉映，号映然子，山阴人遂东先生思任女也。适钱塘丁肇圣学博。工诗文，善书画，长于花草，疏落苍秀。卒年八十馀。著有《吟红稿》。」
《国朝·龙夫人》
《魏叔子文集》：「龙夫人姓贺氏，永新人孝廉科宝之母也。善绘事，所绘大士像，最工且多。其夫攸令君率簉室课耕凫溪山中。夫人独居龙溪，构竹影楼，与孝廉赋诗弹棋，子母相倡和无虚日。或手调丝桐以自陶写。攸令君岁时过从，则夫妻相敬如严宾焉。」
《国朝·黄媛介》
《画徵录》：「黄媛介，字皆令，秀水人。工诗赋，善山水，得吴仲圭法。太仓张西铭溥闻其名，往求之。时皆令已许杨氏世功，杨久客不归，父兄劝之改字，誓不可，卒归于杨。乙酉城破家失，乃转徙吴越间，饔飧于诗画焉。尝为新城王阮亭写山水小幅，自题诗曰：
懒登高阁望青山，愧我年来学闭关。
淡墨遥传千载意，孤峰只在有无间。』
词旨亦隽永。」
《妇人集》：「皆令诗名噪甚，恒以轻航载笔格诣吴越间，僦居西泠段桥头凭一小阁卖诗画自活。稍给，便不肯作。」
厉鹗《题黄媛介江山秋眺画扇》：
寥落江山发兴新，疏松列翠指通津。
闺中也自伤秋旅，写出双帆不见人。
借闲漫士曰：「余弟子惠从禾中得皆令金笺扇面，仿云林树石。署款：『甲申夏日写于东山阁，皆令。』」
「闺秀」朱文「媛介」白文「皆令」文朱左方上有词云：
紫燕翻风，青梅带雨，共寻芳草啼痕。明知此会，不得久殷勤。约略别离时候，绿杨外、多少消魂。重提起，泪盈红袖，未说两三分。纷纷，从去后，瘦憎玉镜，宽损罗裙。念飘零何处？烟水相闻。欲梦故人憔悴，依稀只隔楚山云。无非是怨花伤柳，一样怕黄昏。
调寄《满庭芳》，「留别无瑕词史，我闻居士。」(如是朱文)
《国朝·吴氏》
《画徵录》：「吴氏字素闻，善山水及士女。」
《池北偶谈》：「康熙丁未，从同年徐敬庵旭龄处见秀水吴氏画扇二。一学小李将军山水，一洛神图，妙入毫发。吴字素闻，其人亦天人也。」
《国朝·倪仁吉》
《义乌县志》：「吴之葵妻倪氏，名仁吉，浦江人。能诗，善书画。夫病革，矢以身殉。夫力阻之，且属以立嗣奉姑。仁吉含泪顺承，时年二十。恸绝复苏，事姑犹母，抚教为后之子。行不窥堂，衣不易素，闲以吟咏自适，有《凝香阁稿》。“
《池北偶谈》：「倪仁吉，义乌人。善写山水，尤工篇什。予尝见其宫意图诗，其一云：
调人苍梧斑竹枝，潇湘渺渺水云思。
听来记得华清夜，疏雨银釭独坐时。
倪手种方竹数十竿，甚爱惜。莱阳董樵处士游婺郡。倪高其人，斫一枝赠之。」
《国朝·徐灿》
《画徵录》：「徐灿，字湘苹，吴人海甯相国陈之遴素庵配。善画士女，工净有度。晚年专画水墨观音，间作花草。」
《选佛诗传》：「夫人事母至孝，手写大士像五千四十有八，以祈母寿。晚年遂皈依佛法，更号紫䇾氏。」
吴骞《题徐夫人白描大士》：
拙政园边野草春，平泉花木半为薪。
巫咸未剪辽阳纸，辛苦鸥波忏佛人。
《国朝·沈彦选》
《画徵录》：「沈彦选，嘉兴人，海盐俞孝廉鸿配也。善花鸟，分枝布叶，自得异致，笔亦不纤，盖不以妩媚为工也。」
《国朝·陈书》
《画录》：「陈书，号上元弟子，晚年自号南楼老人。秀水人太学生尧勋长女，适海甯钱上舍纶光。善花鸟草虫，笔力老健，风神简古。翁鹤庵先生瑞征尝叹曰：『用笔类白阳，而遒逸过之。间作观自在、关壮缪、吕洞宾像。上舍家贫而好客，夫人典衣鬻饰以供。尝卖画以给粟米，虽屡空晏如也。课子严而有法。长陈群，康熙辛丑进士，入翰林。次峰廪生。次界亦善花草。」
借闲漫士曰：「家藏南楼扇头小景，署款澉湖舟次即景寓意陈氏手书。本生曾大父比部公乞文端题云：『鱼亭西曹出所藏先太夫人画箑』，请馀评判真赝。馀奉轴谛视，恍然记忆：年未弱冠时，侍太夫人往来澉上，取道横山金粟诸河桥，低坐小舟以进。太夫人性耽绘事，所携绢素，蓬窗不便展舒，乃取箑数握，随手作小景谓馀曰：『此黄筌、赵昌辈能事也，吾不耐为此，如舟次狭小何！』馀曰：『绘事旨趣，贵有生意。东坡题小景画云：「谁言一点红，解寄无边春」。景固无分大小也。』太夫人颔之，后为好事者购去。六十馀年，又复见此。碧柳朱华，浣风濯露，犹仿佛船唇侍立时也。手泽之感，其能去于怀哉！敬题一绝，并识缘起以复：
截取湖光一段春，调朱配粉至今新。
瓣香幸落门生手，印证当年侍画人。
乾隆三十三年六月既望男陈群谨识。时年八十有二甲午春自余乞文端孙润斋中丞重为之跋，并和原韵。距文端跋时又六十七年矣，亦佳话也。」
《国朝·吴应贞》
《画徵录》：「吴应贞，字含五，吴江人赵□□妻。工写生，风神婉约，自是闺中之秀。」
《国朝·习忍》
《画徵录》：「习忍，武进人，不知谁氏女也。写生师悍南田法，有折枝花册，娟娟雅洁，枝干花叶，均有意致，非貌似其师也。册后有南田跋。」
《国朝·金淑修》
《画徵续录》：「金淑修，明随州牧殉难赠太仆卿徐世滈长子肇森配。善山水，局度轩敞，有丈夫气。不轻作，故流传绝少。子嘉炎，举康熙己未博学鸿词科。」
《国朝·马荃》
《画徵续录》：「马荃，字江香，扶羲孙女。工花草，妙得家法。一叶一花，人争珍之。适常熟西麓，以节重于里。吴德旋《初月楼续见闻录》：『马江香，名荃，常熟人，画师马扶曦女。江香亦善画，晚岁名益高，四方以缣素兼金求画者益众。常带婢数人，悉令调铅杀粉。而琴川多贵游士女，皆采求授指法。时武进恽冰画以没骨名，而江香以句染名，江南人谓之『双绝』。」
《国朝·王正王敬》
《画徵续录》：「王正，字端叔，江都人。善花草，布置工稳。能诗。受业于徐少宗伯倬。后入都，马相国齐延教其女。」
《名媛词选》：「正工翎毛，女弟敬善写芝竹。」
《国朝·孙兰媛》
《携李诗系》：「孙兰媛，字介畹，适文学陆渭。工诗词，多韵语，不杂脂粉。擅写兰竹。」
《国朝·王炜》
《携李诗系》：「王炜，字功史，又字辰若，太仓人，海盐陈文学光滓室。能诗善画，以世乱偕隐于娄。博学敦古，顾伊人称为笄帏中道学宿儒，不当以香奁目之。太仓女子黄若从父蜀归，以奇花珍木图示之。日夕模写，致病而殁。」
《国朝·赵昭》
《画徵续录》：「赵昭，字德隐，写生工秀，兼长兰竹。」
《携李诗系》：「赵昭，字子惠，吴郡寒山隐君女，祖母陆卿子，母文端容，俱擅词翰之席。子惠能嗣其美，适平湖文学马仲子班。性好烟霞，常葛衫椎髻，自拟道民。会仲子父难破家，遂入空门，更号德隐，结庵于洞庭西山中。有诗云《虞山钱太史柳君春日采兰，忽得双丫，复以并蒂植之庭中，命馀图焉。时席试汤饼，会诸名闺，共赋采兰词，余亦成咏》：
旧照鲜肤露未乾，轻罗徐约唤人看。
若因野客良缘好，两席花前看浴兰。」
杭世骏《题赵昭双钩水仙》：
寒山木落礀泉分，小宛堂开辟蠢芸。
留得外家残稿在，一丛寒碧写湘君。
厉鹗《题赵昭双钩水仙画扇》：
名同班氏最清华，知道停云是外家。
点染春心冰雪里，只消叶底两三花。
《国朝·殳默》
《携李诗系》：「殳默，字斋季，小字墨姑，嘉善殳丹生山夫之女，夫曰陆少君。姑生而奇慧。九岁能诗。刺绣刀尺，无不入妙。习小楷，摹画李龙眠白描大士，爱管夫人画竹，与同卧起。年十六，未字卒。」
《国朝·徐蓉》
《池北偶谈》：「米侍讲汉雯言前令建昌县署，有水夫文三郎者，颇文雅，不类俗人。米谢事，居南昌，三郎亦随侍。一日见家憧辈两素扇，一画梅，一画兰竹，又书唐人绝句二首。问之，即文三郎妻徐蓉所作，年才二十三。」
《国朝·卞德基》
《魏叔子文集》：「卞德基，金陵卞楚玉琳次女。善画，好读书，精笔札，与其姊元文梦珏先后事刘孝廉峻度，如刘敞王拱辰故事。」
《国朝·朱如玉》
汪由敦《鲁孝妇传》：「孝妇朱氏，名如玉，字又寒，仁和朱久亨女也，嫁同邑鲁君旋长子宗镐。善诗，工属对，能为设色花鸟。」
《国朝·徐昭华》
毛奇龄《西河诗话》：「始甯徐仲山咸清女昭华，闺秀也，谒予为师，请试题。会昭华画蝶工甚，遂命题画蝶五绝，限东韵，昭华立成云：『峡蝶翻飞去，翩跹彩笔中。虽然图画里，浑似觅花丛。』诵之一座惊叹。予喜为和诗云：
滕王有遗谱，描产深闺中。
羞杀东园蝶，翾翾满绿丛。
盖言羞时辈也。予别有观昭华画障诗云：
吾郡闺房秀，昭华迥出尘。
书传王逸少，画类管夫人。
紫水和泥染，青山带露皴。
蝶衣联绣褶，花片滴朱唇。
阁上云烟晓，阶前草木春。
祗愁频对镜，图作洛川神。
此诗颇传人间。后昭华画真有进管夫人处。」
《国朝·堵霞》
毛际可《安序堂文钞》：「锡山吴子母音哲配堵夫人，博学能诗，工写生花卉，深得徐熙笔意。馀尝为诗赠之，有「清才能咏絮，妙笔自生花」之句。夫人以自颜其芝兰之室。」
《国朝·马玉徵》
陈撰《春江听雨录》：「马玉徵，钱塘人。园前包氏女，适同里诸生马道垣。山水学北宋人。夫妇皆七十馀，康熙某年殁。」
《国朝·卞氏》
《画徵续录》：「三韩卞氏，大中丞永誉女，善花草，赏家称其工。」
《国朝·范雪仪傅德容》
朱象贤《闻见偶录》：「吴郡妇人能画者多。而康熙间，有范雪仪、傅德容，乃为翘楚。二人专于人物，范尤在傅上。傅画虽工，未免略有作家气。」
刘献廷《题闺秀雪仪画嫦娥便面》：
素笺折叠涂云母，黛笔清新画月娥。
莫道绣奁无粉本，朝朝镜里看双螺。
《国朝·俞光蕙》
《画徵续录》：「俞光蕙，字滋兰，海盐人。少司农颖园孙女，于殿撰敏中配。性好画，年七岁，写折枝花于壁，司农见而异之。长受法于钱太夫人陈书，太夫人于司寇司农侄女倩也，以亲串往来指授，自是益进。笔致清颖古秀，布置亦大雅。」
《国朝·恽冰》
《画徵续录》：「恽冰，字清于，南田之女。善花草，得其家法。「
《初月楼续闻见录》：」冰字清于，南田先生族曾孙女也，适同邑毛鸿调。鸿调不应举，筑小楼，夫妇吟诗鬻画以老焉。」
《闻见偶录》：「兰陵挥南田，少时画山水，虞山王石谷亦画山水，二人友善。后王艺益进，而南田不能过，遂别攻花卉。殁数十年，其族侄孙女二，俱能继其精妙，幼者尤佳，名冰，字清于。」
恽珠《闺秀正始集》：「清于，诸生钟嶐次女，余诸姑也。年十三，即作画。与姊究心六法，尤工花卉翎毛，赋色运笔，能传南田翁家学。孙女周字榴村，亦能得其意，名噪都下。画征以姑为南田女，误矣。」
《国朝·恽怀英》
俞蛟《读画闲评》：「恽氏怀英，铁箫道人季女，南田女孙也，号兰陵女史，适同乡吕光亨。幼传家学，善花鸟，落笔雅秀，设色明净，尤长于墨菊，书法亦娟好。吕登进士典郡，复入为户部员外郎，卒于京师。贫不能作归计，携幼子宗长安委巷中，鬻画自给。」
《国朝·孔素瑛》
《画徵续录》：「孔素瑛，字玉田，圣裔毓楷女。占藉桐乡，适乌程贡生金某。善写花鸟，有机趣，能诗，有《飞云阁集》。」
借闲漫士曰：「余藏玉田《水墨落花蝴蝶扇面题》云：
春去春来花自惜，花开花落蝶应知。
年年恨到王孙草，正是花残蝶老时。
『素瑛画于飞云阁』小印一，『玉田』朱文。妹兰瑛继瑛，亦工画。」
《国朝·丁瑜》
《画徵续录》：「丁瑜，字怀瑾，钱塘人。父允泰，工写真，一遵西洋烘染法。怀瑾守其家学，专精人物，俯仰转折之态极工。适同里张鹏年，亦善画。」
《国朝·姜桂》
《画徵续录》：「姜桂，字芳垂，号古研道人，孝廉本渭季女，行人垓曾孙女也。父母许张氏子，聘未婚，张卒。桂时年十九，闻讣欲自经。父母许其守节，乃不死。未几，翁姑相继殁。无可归，矢志于室，贞女也。通经书，善画山水，干笔疏秀。尝见其小幅自题云：
暖风晴日值良辰，窗外梅花数点新。
更想林泉清淑致，山光树色写初春。
又记云：『仿元人惜墨法，惟旧纸得墨，始有气韵。佳纸难觅，大幅更罕，兹帧细洁又平拓者再，而纸性碎难融化，浅深浓淡，颇费经营，而笔不达意。欲貌似古人而不可得，多愧多愧。』凡此足以知其学力有所得矣。」
戴延年《吴语》：「姜贞女桂，余师南学之妹，幼许字某氏子，未嫁而寡。父母欲更为择配，女泣示志，遂不之强。至老不出户限。组纫之馀，兼及绘事，翎毛花卉，无一不工。余家藏一帧荔柿两枝，题曰《利市图》，以为珍玩焉。」
《国朝·汪亮》
《画徵续录》：「汪亮，字映辉，号采芝山人，桐乡人，柯庭名文柏孙女。幼聪颖，好学多艺，能留心典藉，善诗。尤好六法，私淑清辉老人，轻隽秀润，设色淡雅。其一种清逸之致，颇觉出尘自得。适吴兴费氏，今移家嘉兴。」
借闲漫士曰：「孙云壑锡麟赠馀采芝山人山水小帧，苍厚烟润，不似闺阁中手笔。」
《国朝·鲍诗》
《画徵续录》：「鲍诗，字今晖，平湖人，别驾怡山次女。怡山有四女，皆知书善画，能诗。徽州老诸生程立岩名之廉者，善山水花草，来游东湖，姊妹从之，专学花草傅白阳法也。今晖笔尤长。适余族侄徽士云锦，有《鹤舞堂小稿》一卷。在家时作《吾亦爱吾卢》诗抄二卷，乃与徽士倡和诗，造句幽秀。《自题荷花小景》：
垂柳垂杨罩鹭鹚，红荷花底水参差。
分明东浦桥边见，一抹斜阳弄影时。」
《国朝·吴琼仙》
洪亮吉《更生斋集》：「吴琼仙，字子佩，一字珊珊，吴江平望镇人，翰林院待诏徐达源配。嗜吟咏，著有《
写韵楼诗》。兼工绘事，暇即发挥烟云，摹写花鸟。」

[book_title]姬侍
《宋》
《宋·艳艳》
《画继》：「任才仲妾艳艳，本良家子，有绝色，善著色山水。才仲死，从贼不知所去。《宋画录》：『艳艳，工真行书，善著色山水。』河南邵泽民侍郎家藏其潇湘八景一册，细润清远，足以名世。」
张丑《清河书画舫》：「庚子谷日，偶从金昌常卖铺中获袖卷上作著色春山，虽气骨寻常，而笔迹秀润，清远可喜。谛视之，见石间有『艳艳』二字，莫晓所谓。然辨其绢素，实宋世物也。越数日，检阅《画谱》，始知艳艳为任才仲妾。有殊色，工真行书，善青绿山水。因念才仲北宋名士，艳艳又闺秀也，为之命工重装，以备艺林一种雅制云。」
《宋·清音道人》
姜特立《梅山续稿·谢叶枢相清音道人扇面诗》：
归休谢去世间忙，看画题诗引兴长。
忽见远山来几席，方知妙笔出闺房。
百杯歌彻行云住，万象心营点墨香。
珍重制成团月扇，清风满座自生凉。
又和云：
纷纷朝士利名忙，惟有山林寄兴长。
枢相好奇聊玩物，道人弄笔欲专房。
方嫌小景鲛绢窄，忽辱新诗茧纸香。
潭府炎蒸无著处，聊将三伏助清凉。
案：枢相谓叶衡，道人盖其妾也。
《宋·翠翘》
《图绘宝鉴》：「翠翘，洪内翰侍人，失其姓。自题云：『翠翘戏笔。』字画婉媚。程大昌题诗云：『戏作风枝斜，再恼玉堂宿。』」
《明》
《明·李因》
《妇人集》：「海昌女子李因，字今是，号是庵。作水墨花鸟，幽淡欲绝。王吏部尝题其芙蓉鹭鹚画云：
寒人金塘花叶孤，非烟非雨态模糊。
姚家女子丹青绝，写作芙蓉匹鸟图。
姚月华小传，曾作芙蓉匹鸟也。」
《静志居诗话》：「是庵善画花竹之夭斜，禽鸟之跳掷，具有生动之趣。刻沉香为像，以奉白阳山人。」
《珊瑚网》：「李因，山水写生俱擅长。」
李日华《六砚斋三笔》：「葛无奇家姬李因，妙于写生。无奇以牡丹折枝贻余，馀酬一绝云：
珠箔银钩独坐春，抛将绣谱领花神。
脂轻粉薄重重晕，恰似崔徽自写真。」
《安序堂文钞》：「顾且庵侍御愿圃，今在阔板桥东皇亲巷为葛园故址。相传葛光禄与其姬人泛舟之处。光禄既以诗名，而是庵夫人，绘事臻逸品，一时文采风流，犹可想见。」
《明·何玉仙》
《列朝诗集小传》：「史痴翁忠有爱妾何氏，名玉仙，《画史会要》云名昙号白云道人。能篆书，及小画。」
《无声诗史》：「予曾见痴翁画一卷于燕都中，有白云绘事，盖飞白竹石也。」
《明·朱玉耶李佗那》
《列朝诗集小传》：「郭布衣天中诸姬朱玉耶，工山水，师董北苑。李佗那工水仙，直逼赵子固。」
《静志居诗话》：「石城女子李佗那，善画水仙。」
厉鹗《题朱玉耶疏树山亭画扇》：
从来名士悦风流，小笔萧疏在扇头。
一笠空亭行迹少，石城烟树冶城秋。
《明·刘别驾妾》
袁中道《坷雪斋集》：「万历壬辰，江上有龙阳人以舟载楼而鬻者，鬻而建之宅右，名日远帆楼。逾月，有一妓来与之登楼，熟视泣下，因问楼所由来，予答以鬻之龙阳人。妓乃揪然曰：『隐嘻！此妾夫君别驾刘公楼也。公爱声色，蓄妓甚多，妾其一也。终日于楼上教歌舞，丝竹代奏，欢宴穷日夜。公既死，妾亦流落。孰知楼亦远移至此。』因指白板扉上，所画花卉数种，谓予曰：『此妾与女伴某窃公笔而喜为之者也。』以袖拂拭，言与泪俱。」
《明·吴瑟瑟》
冒丹书《妇人集补》：「吴瑟瑟，字数青姑苏人，钱进士名位坤姬也。兄年十七，亦美丰姿，善音律，能为大小李将军画。倩妹设色，鲜妍远过其兄。兄尝师朱文甫，朱画冠当时。每称若妹殊胜阿大也。瑟瑟画最著者，李夫人箫史图，孙夫人放鸽图。」
《明·吴净鬘》
《静志居诗话》：「陈老莲妾，吴净鬘，善花草。」
郭麟《灵芬馆诗话》：「老莲姬人吴净鬘，又名鬘华，又名华鬘，又名净德，又小名小宝。友人文后山藏老莲鬘华合作花卉册子，见其私印如此。」
《明·彭西园侍儿》
《池北偶谈》：「彭尧谕，号西园公子，河南鹿邑人，官通判。祟祯末，颇擅诗名。予年十八九，时与先兄考功同上公车，于北道逆旅，见壁上画兰石甚有风致，其旁细字注云：『西园侍儿乔施同写。』昊郡文启美震亨题其后云：『令人羡杀西园老，携得西施共小乔。』后十馀年，重过之，画犹宛然。题一诗云：
无复湘中见泛人，西园兰石怆如新。
低回十五年前事，只有蛛丝络暗尘。」
《明·杨影怜》
《珊瑚网》：「松陵盛泽，有杨影怜，能诗善画。余见其所作水仙竹石，淡墨淋漓，不减元吉子固。书法亦佳，今归钱蓉江学士。」
借闲居士曰：「柳如是，本姓杨，名爱，盛泽归家院妓，柳其寓姓也。见《觚剩》。影怜盖是其字。柳所画月堤烟柳，为红豆山庄八景之一，旧藏孙古云均所，郭频伽麟有诗。」
《国朝》
《国朝·顾媚》
《画徵录》：「顾媚，字眉生，又名眉，号横波，龚宗伯芝麓妾。工墨兰，独出己意，不袭前人法。眉生本金陵妓女，芝麓纳为妾，后改徐氏，故世又称徐夫人云。」
《妇人集》：「顾夫人，识局朗拔，尤擅画兰蕙。萧散落拓，畦径都绝，固当是神情所寄。」
朱彝尊《题顾夫人画兰》：
眉楼人去笔床空，往事西州说谢公。
犹有秦淮芳草色，轻纨匀染夕阳红。自注：夕阳红，兰花名，见《金漳赵氏谱》。
彭孙遹《题顾眉生画兰册》：
无复当年弄墨辰，断纨影里认前尘。
青溪画阁秋如水，写出芳兰竟体人。
厉鹗《小桃红·题横波夫人画兰扇》：
秦淮不见翠双颦，摺扇香痕润，往事眉楼有谁问？墨花春，灵均旧怨都销尽。南朝艳粉，才人风韵，题咏到湘裙。自注：龚宗伯有题画兰裙子如梦令，为横波作也。
《国朝·蔡含金玥》
《画徵续录》：「蔡含，字女罗，吴县人，如皋冒辟疆姬也。生而胎素，性慧顺。好画，兼善山水花草禽鱼，长于临摹。尝作松图巨障，辟疆作长歌题其上，一时名人和之。又尝为墨凤图，题者颇众。辟疆姬人，又有金晓珠，名玥，昆山人。居染香阁，亦善画，曾临高房山小幅，得其气韵，时称冒氏两画史。」
《樊榭山房续集》自注：「金玥、蔡含合笔划红梅玉茗。小印，文曰：『书中有女，画中有诗。』」
王士祯《题冒辟疆姬人圆玉女罗画》三首：
雪后空庭气萧瑟，千头纤竹尚婵绢。
畏寒冻雀不饮啄，斜日蹋枝相对眠。疏篁寒雀
记取淩波微步来，明珠翠羽共徘徊。
洛川淼淼神人隔，空费陈王八斗才。水仙
堂堂策策八千头，荇叶菱花满碧流。
仿佛吴兴骑马处，江南风色白苹洲。苹花戏鱼
朱彝尊《于中好·题蔡女罗疏篁寒雀图》：
疏篁几叶摇晴翠，浅晕出断霞鱼尾。惩时寒色空闺里，偶忆得，潇湘水。
更添冻雀黄昏睡，问同梦梅花开未？一枝已遂双栖计。任雪压，风扶起。
又《醉花间·题金晓珠水墨芙蓉》：
湘江水，澧江水，木末同姿媚。露下冷花繁，风里柔枝婉。
玉台匀染地，意匠应憔悴。砚滴井华新，墨吮香唇醉。
厉鹗《题冒辟疆姬人金圆玉水墨秋葵》自注云：辟疆题云：「馀不能饮，日看画花，亦饮醇酒意也」
金盏横欹醉不胜，墨痕秋晕一脸冰。
西园老尽佳公子，看画花枝学信陵。
《国朝·艾氏》
《居易录》：「莱芜张部郎，四科字芹沚。买一婢，年十四，姿首甚丽。询其家世，曰：『东乡艾氏女也。』因纳之，生一子而殁。自画小像一帧，留奁箱中，张见之惋叹。悬像别室，食必亲荐。一日羹污其上，夜梦妾怒语曰：『奈何污我？』旦视之，画已失矣。」
《国朝·迟惴妾》
《画徵录》：「迟惴，闾阳人。善花鸟草虫。其妾亦善画，笔与惴类，惴画皆出于妾手。」

[book_title]名妓
《唐》
《唐·崔徽》
张君房《丽情集》：「崔徽，河中府倡也。裴敬中以兴元幕使蒲州，相徽。相从累月，敬中使还，崔以不得从为恨，因而成疾。后东川幕府白知退归徽。对镜写真，谓知退曰：『为妾语敬中，崔徽一旦不及画中人，且为郎死矣！』发狂疾卒。」
《宋》
《宋·严蕊》
《齐东野语》：「天台营妓严蕊，字幼芳。善琴弈歌舞，丝竹书画，色艺冠一时。间作诗词，有新语。」
《宋·苏翠》
《图绘宝鉴》：「苏氏，建宁人。淳佑间流落乐籍，以苏翠名。尝写墨竹扶疏，旁八分书，题为『倚云』『拂云』之类，颇不俗。亦作梅兰。」
《宋·延平妓》
刘克庄《后村诗话》：「延平乐籍中，有能墨竹草圣者。潘庭坚物为赋《念奴娇》，美其书画，末云：『玉带悬鱼，黄金铸印，侯封万户。待从头缴纳君王，觅取爱卿归去。』余罢袁守归，途赴郡集，席间借观，醉墨淋漓，今不复有此隽人矣。」
《宋·写竹妓》
陈造《江湖长翁集·陈总管座上赠写竹妓二首》：
劲节苍梢笔底寒，一天风雪与坚顽。
回思拥扇宾筵见，却为娇娆一破颜。
此君写影道机熟，犹忆涪翁诧子舟。
谁信红衣万钧笔，拟分此派嗣湖州。
《明》
《明·林奴儿》
《明书画史》：「林金兰，自号秋香亭中人，南都妓也。画山水人物，宗马远，笔力虽未至，亦女流所难得。」
梅禹金《青泥莲花记》：「林奴儿，号秋香，成化间南京旧院妓。从良后，有旧识欲相见，以扇画柳，题诗拒之云：
昔日章台舞细腰，任君攀折嫩枝条。
如今写入丹青里，不许东风再动摇。」
《金陵琐事》：「林奴儿，风流姿色，冠于一时。学画于史廷直王元父二人，笔最清润。」
沈周《临江仙·题林奴儿画》：
舞韵歌声都折起，丹青留个芳名。崔徽杨妹自前生，笔愁烟树杳，屏恨远山横。
描得出风流意思，爱他红粉兼清。未曾相见尽关情。只忧相见日，花老怨莺莺。」
《明·葛姬》
皇甫汸《司勋集》：「葛姬，号晓云，本出教坊，雅善琵琶，兼通翰墨，尤工于写兰。」
《明·呼文如》
《列朝诗集小传》：「万历间，江夏营妓呼姬文如，小字祖。知诗词，善琴，能写兰，与其姊举齐名，或讹为胡姓云。」
《明·朱斗儿》
《列朝诗集小传》：「朱斗儿，字素娥，画山水小景，陈鲁南授以笔法。」
《画史会要》：「朱素娥，金陵妓也。陈鲁南授以笔法，更人作家。闻鲁南入翰林，尽以平日往来诗画，缄封寄与鲁南，上写云：『昨日个锦囊佳句明引勾，今日个玉堂人物难亲近。』其风流儒雅如此。」
《明·马湘兰》
《列朝诗集小传》：「马姬，字守真，小字元儿，又字月娇。以善画兰，故湘兰之名独著。所居在秦淮胜处，喜轻侠，时时挥金，以赠少年。步摇条脱，每在子钱家勿顾也。王伯谷序其诗云：『轻钱刀若土壤，翠袖朱家；重然诺如丘山，红妆季布。』」
《式古堂书画汇考》：「马湘兰，兰花图，洒金方笺著色，一花数叶，弱态不胜，款书『庚午夏日，湘兰为龙池兄戏笔。』书图右献庭，朱文又马湘君兰花石图，缣素水墨，款书『戊寅菊晦月日玄子为文茂契君写，马湘』。」
《无声诗史》：「湘兰，兰仿赵子固，竹法管夫人，俱能袭其馀韵，其画不惟为风雅者所珍，且名闻海外，逻罗国罗国使者，亦知购其画扇藏之。」
《玉台书史》：「马湘兰，双钩墨兰，旁作筿竹瘦石，气韵绝佳。题云：『翠袖拂湘江，清芬泻幽谷。壬申清和月，写于秦淮水阁。湘兰马守真。』又双钩墨兰小轴，题云：『幽兰生空谷，无人自含芳。欲寄同心去，悠悠江路长。丙申春日。』湘兰守真子二轴，今藏广陵马半槎斋中。」
《明·马文玉》
《列朝诗集小传》：「文玉，名圭。善讴善琴善画，游西湖作忆旧诗四章，武林词客属和盈帙，缙云郑士弘叙曰：『品似芙蕖，才过柳絮。弄墨则花笺染就，惯自描兰。裁诗则竹简题残，曾无窜草。尤工乐府，停吴云于双声。最善丝桐，挹湘水于十指。』」
《明·马如玉》
《列朝诗集小传》：「如玉，字楚屿，本张姓，家金陵南市楼。徙居旧院，修洁萧疏，无儿女子态。熟精《文选》、唐音，善小楷八分书，及绘事，倾动一时。北里名姬，多倩笔于人。惟如玉不肯，即倩人亦无能及玉也。」
《明·赵丽华》
《静志居诗话》：「丽华，字如燕，小字宝英，南院妓，自称昭阳殿中人。能缀小词，被入弦索。予尝得其书画扇楷法绝佳，后题云：『乙卯中秋，同西池征君质山学士集海滨天香书屋。书此竟。闻任兵宪在陆泾坝御倭大捷，奏凯回戈，亦快事也。』沈嘉则为作传，有云：『赵虽平康美人，使具须眉，当不在剧孟朱家下。今即其题扇数语，豪宕可知。』」
《明·徐翩翩》
《无声诗史》：「徐翩翩，金陵妓。万历初，以色艺擅声，能写墨兰。」
《明·薛素素》
《明诗综》：「素素，小字润娘，嘉兴妓。」
《静志居诗话》：「予见薛五较书，手写水墨大士甚工。董尚书未第日，授书禾中，见而爱之，为作小楷心经，兼题以跋。至山水兰竹，下笔迅扫，无不意态入神。」
胡应麟《甲乙剩言》：「京师东院本司诸妓，无复佳者。惟史金吾宅后有薛五素素，姿态艳雅，言动可爱。能书，作黄庭小楷。尤工兰竹，下笔迅扫，各具意态，虽名画好手，不能过也。」
《式古堂书画汇考》：「薛素君梅花峡蝶图，并题：纸斗方『不愁春信断，为有梦魂来。素素。』
又水仙图并题：
幽芳小小剪轻罗，玉面檀心气韵多。
好与避风藏绣箔，天寒不遣试淩波。
素素」
《珊瑚网》：「李日华《题薛素花里九音》：『薛素能挟弹调筝，鸣机刺绣，又善理眉掠鬓。人间可喜可乐，以娱男子事，种种皆出其手。然花繁春老后，人情不免有绿阴青子之思，姬无可著力。今又以绘法精写大士，代天下有情夫妇祈嗣。此又是于姬已分上补一段大阙陷也。乃欢喜以赞曰：
0慧女春风手，百花指端吐。
菩萨现花中，自结真实果。』」
借闲漫士曰：「曾见素素画兰扇面，有印二，一曰薛素素，一曰五郎，白文。」
《明·顿喜》
《珊瑚网》：「顿喜，号西来，金陵妓，善作兰竹飞白石。」
《式古堂书画汇考》：「顿瑶英，春江花月社图。汪坷玉记云：『秦淮一带水，故是玉树新声，陈梁佳境。花月春江夜犹为吾辈胜场，而无奈杀风景者，徒起骚人之一唱三叹也。时万历壬子秋，余访马氏湘兰旧馆，登其树石之巅，凭老姬人指点板桥故事。云祠部恐废缠头，不难毁数百年之佳丽，今且移花无地，著月无宫矣。昊友羽南因作步院曲，馀和云：
试向藏莺山子看，斜阳流水断桥酸。
若言歌舞繇斯罢，何不香消院院残。
自是与俞羡长诸君品藻今古，平章风月，主盟冶城可眺处。而曲中郑如英，寇文华，沙宛在辈，咸能淋漓白练裙，不让桃根桃叶，有清溪泛月诸作。至癸丑春集灵谷梅花坞凤台杏花村，有瑶阴会业，合前韵语，总标之曰春江花月社。得顿姬瑶英，约略破墨成图，绝胜纤纤初月上鸦黄，海棠花下合梁州也。于板桥乎复何恨！封禺香史汪坷玉记于珍珠河舍。』」
《明·吴绮》
《携李诗系》：「吴绮，字绣君，嘉兴妓。自题兰石云：
清影留纨素，疏香隐石苔。
风微无所著，浓淡有由来。
冬日画兰便面云：
幽意随有得，呵冻聊写生。
真堪纫作佩，霜霰不胜情。」
《明·卞赛卞敏》
余怀《板桥杂记》：「卞赛一曰赛赛，后为女道士，自称玉京道人，知书工小楷，善画兰，喜作风枝袅娜，一落笔尽十馀纸。有妹曰敏，颀而白如玉肪，风情绰约，人见之如立水晶屏也。亦善画兰，写筿竹枝兰草二三朵，不似玉京之纵横枝叶，淋漓墨沉也。然一以多见长，一以少为贵，各极其妙。识者并珍之。」
《明·张乔》
《翁山诗外》：「友人庞祖如，赠予张乔美人画兰一幅，上有陈文忠公相君题诗云：
谷风吹我襟，起坐浑鸣琴。
难将公子意，写入美人心。
兰凡两丛，生石上，叶长者五，短者八九，花已开未开者有七。叶细花柔，宛有露笑烟啼之致。兰根旁有小印一文曰『逢永』。逢永者，黄孝廉圣年南园社中十二人之一也。乔字二乔，广州人，工诗美颜色，歌舞妙绝一时。年二十一，病垂危。彭孟阳文学以数百金赎之，附于千金市骏骨之义。乔竟不起。孟阳葬之于白云山麓梅花坳，送者数十百人。人诗一章，植花一本，以表之，号曰花冢。」
《明·姜如真》
徐釻《本事诗》：「彭椅《旧院行》，为阎再彭题姜姬画兰作：
如真小字姜为氏，风流应善长千里。
自书甲戌上元前，为赠翩翩蔡公子。蔡为鹤江宗伯子
公子才华宗伯家，南国征歌偏狭邪。
云闲莫生好词藻，坐看点染紫荆花。」姬自题云：「时莫生云卿在坐，更助笔墨之兴。」
《明·杨妍》
《本事诗》：「妍，字步仙，旧院歌姬也。能诗善书，工画丛兰竹木。兵火后，寓武定桥南大功坊废圃内。吴闻玮锵，送叶学山之秣陵，寄询杨较书云：
孤客江干八月潮，绮窗曾记话无聊。
轻执画箑丛兰小，遮遍春风武定桥。」
《明·吴梅仙》
《画史会要》：「梅仙，金陵妓，善丹青。」
《明·林雪王友云》
《珊瑚网》：「林雪，闽中妓，善绘事。」
李光阳《西湖逸史》：「林雪，字天素，闽妓也，入武林寄寓湖上。工书善画，临摹古幅，尝乱真。董思白赠以诗曰：
片云占断六桥春，画手全输妙与真。
铸得干将呈剑客，梦通巫峡待词人。」
《容台集》：「山居荏苒，凡三十年，乃闻闺秀之能画者，一再出，又皆于武林之西湖。初为林天素，继为王友云。天素秀绝；友云澹宕，特饶骨韵。」
《明·范珏》
《板桥杂记》：「范珏，字双玉。廉静寡所嗜好，惟阖户焚香瀹茗，相对药炉经卷而已。性喜画山水，摹仿大痴顾宝幢槎桠老树远山绝礀，笔墨间有天然气韵，妇人中范华原也。」
《明·寇湄》
《板桥杂记》：「寇湄，字白门，娟娟静美，跌宕风流，能度曲，善画兰。」
沈春泽《寒夜醉后看寇五姬画兰》：
诗画亦常事，疑信何参差。
昨宵水阁中，酒深灯短时。
看子停银觥，支颐如有思。
开箑浣香毫，墨花生几枝。
纤指过寒笺，残墨成冰澌。
缀以竹石情，洗却儿女姿。
此时众信坚，吾复转疑之。
0安得手与心，出奇能若斯。
相顾各叹息，歌子明月诗。
《明·范珠》
《无声诗史》：「范珠，字照乘，金陵妓。画山水，能对客挥毫。周晖所著《续金陵琐事》载之。」
《明·杨宛》
《无声诗史》：「杨宛，字宛若，金陵妓，后归茅元仪。写兰石，清妍饶韵。」
《明·楚秀》
《初学集·题女郎楚秀画二首》：
曼绿轻红约略分，墨华凝碧溅罗裙。
烟岚一抹知多少，知是昊云是楚云。
小艇疏帘水墨间，落梅风落点朱颜。
欲看粉本频临镜，自扫修眉画远山。
《明·杨璆姬》
潘之恒《曲中记》：「杨璆姬，平康才人。世以玉貌善音律拟之楚璆姬。雅好翰墨，又尝游戏丹青，得九畹生态，时称逸品。」
《明·徐佛》
《觚剩》：「盛泽归家院，有名妓徐佛者，能琴善画兰。」
《明·朱馥》
姚旅《露书》：「朱馥，字无瑕，字泰玉，桃叶妓。工楷书、画兰，能诗。」
《明·李贞俪》
《露书》：「李贞俪，字淡如，桃叶妓。工书画，著《韵芳集》。」
《明·崔联芳》
刘銮《五石觚》：「崔联芳，南京旧院妓。能吟咏、画兰。」
《明·胡茂生》
汪汝谦《春星堂集·观胡茂生较书诗画，赋此寄怀》：
名噪三山藉甚时，盈盈一水正相思。
填词争拟李清照，写竹浑如管仲姬。
胜日闻君多唱和，残年怜我独凄迟。
萧然一棹停江上，欲访仙源未有期。自注：茂生，天台人，隐居囦溪。
《明·王阿昭》
沈春泽《秋雪堂诗删·王阿昭帕上画山水歌》：
六朝花柳香不已，六院家家娇姊妹。
马姬老去遂空群，任侠风流总无对。
五娘贞秀亦翩翩，居然自呼九畹仙。
郝家文珠墨池史，扇头妙楷流云烟。
李郎澹如真慧绝，跌宕成名何必说。
那堪药物减天机，使我怜才素心结。
近来喜得王昭儿，缣素心肠山水姿。
相将盘礴荷花边，悠然落笔态可思。
0今日乞昭画一箑，明日乞昭图一纸。
一箑一纸一出奇，寸心灵变能如此。
正欲持此夸示人，侍儿忽贻秋罗巾。
秋罗半幅恣挥洒，远山疏树能有神。
我曾问昭何处得，昭言学画才廿日。
出门看山归想画，聊复寄之游戏笔。
笔端游戏岂易哉？汗汗漫漫皆天才。
收罗八荒贮一笥，半幅神理为其胎。
愿昭从今转精进，眼前腕底多矜慎。
画工气莫稍渐染，伧父手莫轻投赠。
0我家太湖烟水头，七十二峰将新秋。
扁舟黄叶载昭去，双眸处处皆淹留。
《国朝》
《国朝·陈小住》
《本事诗》：「吴兴女子陈小住，为朱十画扇作并头莲。朱十集唐句题之：
可爱深红间浅红，满池荷叶动秋风。
萦回谢女题诗笔，一片西飞一片东。《曝书亭集》作《题王女史画莲》
又集唐《赠陈较书并索其书扇二首》：
不将清瑟理霓裳，笑倚东轩白玉床。
小叠红笺书恨字，屏风误点惑孙郎。
葡萄美酒夜光杯，夜半高堂客未回。
知我怜君画无敌，且将团扇暂徘徊。」
《国朝·倩扶》
《画徵录》：「倩扶，华亭人。善花草，多写意，工诗有集。」
《国朝·吴媛》
《画徵录》：「吴媛，字文青，无锡人，自号梁溪女史。善画，有墨荷图，设色菊花，与倩扶并为吴梅村东山胜侣。」
《国朝·丰质》
《画徵录》：「丰质，字花妥，兰阳人。妙音律，善演剧，而性度闲雅，焚香鼓琴。好画墨兰，学王觉斯法，花叶舒畅潇洒，绝无拘滞修饰，不得以风尘笔墨忽也。寓居睢州名甚重，陈其年柬侯六叔岱诗云：
闻说睢州女校书，春愁才妥上头初。
今朝人卧梁王苑，歌板糟床只欠渠。
忽忽悟，即于睢州从一贫人，辛苦作家，卒年盖三十云。」

[book_title]玉台画史别录
朱柔则，字道珠，钱塘人，诗人沈用济方舟室。方舟客红兰主人所，久而不归，道珠遥寄《故乡山水图》，主人作诗，有“应怜夫婿无归信，翻画家山远寄来”之句，当时传为佳话。方舟妾曰顾春山，道珠尝约春山河渚观梅，得句云：“楼外有梅三百树，美人不到不开花。”其风致可想见矣。
余士珊，长纡先生之妹，幼时随父任滇南，长纡补学博回浙，士珊画《野畦图》送之，卷中花果，多不能名，盖滇中物也。后归王氏，吴穀人祭酒，《题剔银灯词》，载有《正味斋集》中。
宋秋田藏闺秀扇面甚夥，有陈字陈李山水合笔，字无名老莲子，见《画征录》。李相传是老莲女，未知所据。殆亦如青蚓妻女，偶尔渲染，流传不多，传画家者，未之及耳。周南卿亦有闺秀扇面数十页，鉴别极精。南卿没后，不知归于谁氏矣。萨克达氏，云贵总督谥庄恪阿思哈公第四女，英煦斋协揆（和）配也。善写生，尤喜以指头画鹰，得其神俊。颜所居曰“观生阁”。每作画，协揆为之署款，尝于胡书农学士斋中，见所作《花草胡蝶》卷子，协揆题其后云：“今夏内子得瓯香馆山水册子，遂摹之，始悟花卉难，草虫难，画蝶尤难。盖山水可以添染，花虫则一笔落纸，不可收拾。此内子之独得，不知有合否？请俟高明指谬。”余虽不解画，然于画蝶，每赏之，亦爱则忘丑耶！闺房之雅，洵足媲美鸥波矣。
姚夫人，顾隅东（升）室也。隅东工书画，自颜所居楼曰“写山”。夫人亦擅绘事。朱西畯（昆田）《题写山楼主人墨梅二绝》云：“墨梅旧数杨补之，今看尺幅横一枝。尽删海粟百绝句，写山楼有无声诗。冷蕊疏花色斩新，鲍夫人合管夫人，问君妩媚何能尔，莫是罗浮梦后身？”
张净因，甘泉人，张坚女，幼读书，能诗善画，年二十五，归于黄，事舅姑以孝闻，家贫或以画易米，有长官慕其名求见其诗，净因谢曰：“本不识字也。”嘉庆丁卯卒，年六十七，著《绿秋书屋诗集》五卷，宜兴吴仲伦（德旋）云。
巴延珠，字佛图。伊尔根觉罗氏都统，谥勤敏莽鹄立女。勤敏工写真，其法本于西洋，不用墨骨，纯以渲染皴擦而成，神情酷肖，佛图亲授指法，亦工人物，守贞不字，长斋绣佛以终。
竹垞《清平乐·题吴中女子吕文安画云》：“深闺暇日，偶仿王郎笔。小字亲题无气力，杀粉调铅第一。圆珠斛得谁家？香车远隔天涯。陌上依然柳色，门前何处桃花？”阮亭《题冯女郎画兰》云：“丐得骚人笔下妍，玉池清照影便娟。一时弱质辞空谷，冶叶倡条尽可怜。”吕冯画迹，今不可见，姓氏附见两家集中，亦云幸矣。
吴玖，字瑟兮，石门吴南泉女，桐乡程同文春庐继室。姓特高洁，工诗善画，初写折枝花，继作山水兰竹，皆出心悟，追踪于古妇人无此笔也。尝画《溪山归兴图》，春庐题句云：“人间何处觅菟裘，送老溪山一叶舟。惭愧贤妻招隐意，年年看画过清秋。”
嘉兴朱筠，字梅侣，钱孝廉青选室。工楷书，得大令十三行笔法，兼擅墨菊。
柴贞仪，字如光，静仪字季娴，钱塘人，孝廉柴云倩（世尧）女也。如光适黄介眉，季娴适沈汉嘉，并工绘事。余藏如光《杏花春燕》、《季娴木犀芙蓉》，笔意韶秀，可称双璧。
吴规臣，字飞卿，一字香轮，金坛人，吴县顾侣松大令（鹤）室也。以孝行称，画师南田，风枝露叶，雅秀天然。兼精岐黄之术，侣松令米脂，从征喀什噶尔，飞卿留居吴门。夫家母家，皆恃丹青以给。近时女士工画者，嘉兴沈采石（穀）山水，吴顾芳（蕙）花卉，南海黄畊畹（之淑）兰竹，并出冠时，何闺阁之多才也！
陈琼圃，字阆真，号鉏月，钱塘半江司马淞女，归安费锡田室。能诗，兼六法。夫亡，誓以身殉，卒年二十有九。其自题山水画册云：“路转千峰一径斜，烟霞深锁野人家。春来更有幽栖处，开遍东风枳谷花。”“家住江南杨柳湾，一蓑烟雨打鱼还。数声芦荻秋风暮，饱看青溪两岸山。”“蒹葭深护水云乡，门掩青山对夕阳。吟罢小楼闲眺望，晚风吹起白蘋香。”“峰含晚日树含烟，野水微茫接远天。如此溪山谁领取，风光输兴钓鱼船。”极清婉可诵。
山舟学士尝《题女史朱雨花画海棠便面跋》云：“予犹女适德清许氏，一日归宁，手一扇上画折枝海棠，生秀圆润，署款朱新，字雨花，盖女史所贻也。予叩何人，曰：‘此即五世一堂竹溪戴翁（德清人）之曾孙妇也。’向予慕其家风孝友，尝买榷访之，见其祖孙四世，而五世孙徵符方在衽褓，即女史朱所诞育也。夫蚕织针管，是宜所习，不意画手渲染之妙，其朴而能文可知矣。予生平所见闺秀画不一，最上如黄石斋先生之蔡夫人，钱尚书母南楼老人，绰有徐黄遗法，妍丽中气骨古厚，非如吴下文淑恽冰，徒以姿媚一派见长而已。女史年未满三十而技若此，倘得前人名迹，浏览而静摹之，所造当更有进于是者。予故因犹女之请，跋其便面以报所赠。嘉庆八年岁在癸亥二月之末。”此跋《频罗集》中未刊，故亟录之。
吴映瑜，字韫辉，号秋水，静江孝廉瀓女，赵穆亭承杰继室也。与穀人祭酒为族兄妹，工书画，祭酒在都，同寓一室，朝夕评骘擘窠书，似有胜焉。六旬外，犹能作楷。余尝见山水册一，气韵妍雅，洵称合作。

        </div>
      </div>
    </div>
  </div>
</div>
<!--update:2025-08-30 10:06:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>