<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,山居新话序,山居新话卷一,山居新话卷二,山居新话卷三,山居新话卷四,山居新语序,山居新语卷第一,山居新话卷二,山居新话卷三,山居新话卷四,山居新语后序,山居新话全文在线阅读,山居新话全文在线下载,大玄古籍书库">
<meta name="description" content="元代笔记。杨瑀撰。《四库全书》曾据浙江鲍士恭家藏本,将其编入子部小说家类。本书还曾收入《说郛》、《武林往哲遗著》、《知不足斋丛书》、《笔记小说大观》等丛书。其中除《知不足斋丛书》本、《笔记小说大观》本,均题为《山居新语》;除《四库全书》本分为4卷,其他均为1卷。卷首有元顺帝至正二十年(1360)杨维桢序,卷末有至正二十年三月杨瑀的后序。_山居新话_全文在线阅读_山居新话_全文在线下载_大玄古籍书库">
<title>山居新话_杨瑀_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">山居新话</span> <br/>
          作者： <span class="inputVal" id="bkauthor">杨瑀</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,完结</span> <br/>
          字数： <span class="inputVal" id="bknum">[book_length]43319</span> <br/>
          说明： <span class="inputVal" id="bkdec">元代笔记。杨瑀撰。《四库全书》曾据浙江鲍士恭家藏本,将其编入子部小说家类。本书还曾收入《说郛》、《武林往哲遗著》、《知不足斋丛书》、《笔记小说大观》等丛书。其中除《知不足斋丛书》本、《笔记小说大观》本,均题为《山居新语》;除《四库全书》本分为4卷,其他均为1卷。卷首有元顺帝至正二十年(1360)杨维桢序,卷末有至正二十年三月杨瑀的后序。</span> <br/>
          封面： <span class="inputVal" id="bkimg">Z_12437.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]山居新话
[book_author]杨瑀
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,完结
[book_length]43319
[book_dec]元代笔记。杨瑀撰。《四库全书》曾据浙江鲍士恭家藏本,将其编入子部小说家类。本书还曾收入《说郛》、《武林往哲遗著》、《知不足斋丛书》、《笔记小说大观》等丛书。其中除《知不足斋丛书》本、《笔记小说大观》本,均题为《山居新语》;除《四库全书》本分为4卷,其他均为1卷。卷首有元顺帝至正二十年(1360)杨维桢序,卷末有至正二十年三月杨瑀的后序。
[book_img]Z_12437.jpg


[book_chapter]四库本

[book_title]提要
【臣】等谨案山居新话四卷元杨瑀撰瑀元史无杨维桢集有瑀墓碑曰瑀字元诚杭州人天厯间擢中瑞司典簿帝爱其防慎超授奉议大夫太史院判官至正乙未江东浙西盗羣起乃改建徳路总管瑀莅郡视之如家民亦视之如父母其像而祠者凡十有四所行省最其功进阶中奉大夫云云是书卷末有至正庚子三月瑀自跋结衔题中奉大夫浙东道宣慰使都元帅当成于进阶以后而卷首又有维桢序作于是年四月乃称为归田后作殆是年即已致仕欤其书皆记所见闻多参以神怪之事葢小説家言然记处州砂糖竹箭记至元六年増粜官米记髙克恭弛火禁记托克托开旧河则有闗于民事记勅令格式四者之别记八府宰相职掌记奎章阁始末记仪凤司教坊司班次则有资于典故记米夫人陈才人之殉节记髙防女之守义记樊时中之死事则有禆于风教其他嘉言懿行可资劝戒者颇多至于辨正萨都拉元宫词谓宫车无夜出事不得云深夜宫车出建章擎执宫人紫衣大朝贺于侍仪司法物库闗用平日则无有不得云紫衣小队两三行北地无芙蓉宫中无石栏不得云石栏杆畔银灯过照见芙蓉叶上霜又辨其京城春日诗谓元制御沟不得洗手饮马留守司差人巡视犯者有罪不得云御沟饮马不回首贪看栁花飞过墙则亦颇有助于考证虽亦辍耕録之流而视陶宗仪所记之猥杂则胜之逺矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　墀

[book_title]山居新话序
经史之外有诸子亦羽翼圣教者而或议之説铃以不要诸六经之道也汉为陆生【阙】著书十二篇号曰新语至今之者亦以善着古今存亡之徴继新语者有説世説他如世语艾説夷坚侯鲭杂爼丛话桯史墨客夜话野语等书虽精麤泛约之不同亦可备稽古之万一若幽冥青琐妖诡媱佚君子不道之已吾宗老山居太史归田后著书名山居新话凡若干焉其备古训説苑摭拾国史之阙文【阙】语其史断诗评绳前人之愆天菑人妖垂世俗之警视妖诡媱佚败世教者逺矣其得以説铃议之乎好事者梓【阙】　书徴予首引余故为之书至正庚子夏四月十有六日李黼榜第二甲进士今奉训大夫江西等处儒学提举会稽杨维桢叙

[book_title]山居新话卷一
累朝于即位之初故事须受佛戒九次方登大寳而同受戒者或九人或七人译语谓之暖荅世一日今上入戒坛中见玛哈尔哈喇前以羊心作供上问实喇卜学士曰此是何物对曰此羊心也上曰曽闻用人心肝为供果有之乎对曰闻有此説未尝目击问之喇嘛可也【拉麻即帝师】上命往叩之荅曰有凡人萌歹心害人者事觉则以其心肝作供耳遂以此言复奏上曰人有歹心故以其心肝为供此羊曽害何人而以其心为供耶喇嘛竟无以荅实喇卜
太府少监阿噜奏取金三两为御靴刺花之用上曰不可金岂可以为靴用者因再奏请易以银线裹金上曰亦不可金银乃首饰也今诸人所用何线阿鲁曰用铜线上曰可也
至元四年天歴太后命将作院官以紫绒金线翠毛孔雀翎织一衣段赐巴延太师其直一千三百定亦可谓之服妖矣罗国器总管尝董其工云
至元四年大都金玉局忽满地皆现钱文视之如印成者其中居人陶小三尝以有文之土数块遗予数年后防之文皆不见今通用铜钱岂非先兆耶
松江府青村塩塲有林清之者后至元丁丑空中有芦口枝在前继有钞随而飞之村中见者皆焚香有乞降之意竟坠于林清之之家排置于神阁板之上其家迄今温饱按幽冥录载海陵黄鄩先贫风雨中飞钱至其家触园篱误落无数余处皆拾得后富至十万擅名江北以此观之诚有此事
僧格丞相当国擅权之时同僚张左丞董政者二公皆以书生自称凡事有不便者多沮之僧格欲去之而未能是时都省告状撺箱乃暗令人作一状投之箱中至午収状当日省掾须一一读而分拣之中有一状无人名事实但云老书生小书生二书生坏了中书省不言不语张左丞铺眉搧眼董叅政也待学魏徴一般俸【读作捧】请【读作倩】僧格佯为不解其説趣省掾再读之不已张起身云大家飞上梧桐树自有傍人话短长一笑而罢语虽鄙俚亦一时机变也
聂以道江西人为【阙】　县尹有一买菜人早往市中买菜半途忽拾钞一束时天尚未明遂藏身僻处待曙检视之计壹拾伍定内有五贯者乃取一张买肉二贯米三贯寘之担中不复买菜而归其母见无菜乃叩之对曰早于半途拾得此物遂买米肉而回母怒曰是欺我也纵有遗失者不过一二张而已岂有遗一束之理得非盗乎尔果拾得可送还之训诲再三其子不从母曰若不还我诉之官子曰拾得之物送还何人母曰尔于何处拾得当徃原处之伺有失主来寻还之可也又曰吾家一世未尝有钱置许多米肉一时骤获必有祸事其子遂防徃其处果有寻物者至其买菜者本村夫竟不诘其钞数止云失钱在此付还与之傍观者皆令分偿失主靳之乃曰我失去三十定今尚欠其半如何可偿既称钞数相悬争閙不已遂闻之官聂尹覆问拾得者其词颇实因暗唤其母复审之亦同乃令二人各具诘罪文状失者实失去三十定买菜者实拾得十五定聂尹乃曰如此则所拾之者非是所失之钞此十五定乃天赐贤母飬老给付母子令去喻失者曰尔所失三十定当在别处可自寻之因叱出闻者莫不称善
至元间有一御史分巡民以争田事告之曰此事连年不已官司每以务停为词故迁延之御史不晓务停之説乃喻之日传我言语开了务者闻者失笑又至正间松江有一推官提牢至狱中见诸重囚因问曰汝等是正身耶替头耶狱卒为之掩口又一知府到任村民告里正把持者怒曰以三十七打罢这厮若此三人者卤莽如此昔宋仁宗朝张观知开封府民犯夜禁观诘之曰有见人否众以为笑一语之失书诸史册百世之耻可不慎欤
至顺间余与友人送殡见其铭旌粉书云达尔罕夫人某氏遂叩其家人云所书达尔罕是所封耶是小名耶荅曰是夫人之祖世祖皇帝附江南时引大军至黄河无舟可渡遂驻军夜梦一老曰汝要河无船当随我来引之过去随至岸边指示曰此处可徃遂以物记其岸及明日至其处踌躇间有一人曰此处可徃想其梦遂疑其説上曰你可先徃我当随之其人乃先行大军自后从之果然此一路水特浅可渡既平定上欲赏其功其人曰我富贵皆不愿但得自在足矣遂封之为达尔罕与五品印拨三百户以养之今其子孙尚存余每以此事叩人皆未有知者
李多尔济左丞至元间为处州路总管本处所产荻蔗每岁供给杭州砂糖局煎熬之用糖官皆主鹘回回富商也需索不一为害滋甚李公一日遣人来杭果木舗买砂糖十斤取其舗单因计其价比之官费有数十倍之逺遂呈省革罢之又箭竹亦产处州嵗办常课军器必资其竹每年定数立限送纳杭州军器提举司及其到司跋涉劳苦何可胜言而官司头目箭匠方且刁蹬否则发囬换李公到任知有此乃申省云箭竹固是土产为无匠人可知故不登式乞发遣髙手头目匠人来此择起解庶免徃返之劳从之迄今无扰此皆仁政之及民者如此左丞唐兀人汉名希谢号贺兰官至江西左丞余按周世宗时王祚为随州刺史汉法禁牛革辇送京师遇暑雨多腐瓌祚请班铠甲之式于诸州令裁之以输民甚便之适与二事相同漫书于此观者或可触类而长则利民之事足有为也
北庭王夫人乃额琳特穆尔【珠尔伊实徳济】大司徒北庭文贞王之妻也一日有以马鞭献王制作最精王见而喜之鞭主进云此鞭之内更有物藏其中乃拔靶取之则一鐡简在焉王益喜持归以示夫人取钞酬之夫人大怒曰令亟持去汝平日曾以事害人虑人之必我害也当防护之若无此心则不必用此闻者莫不韪之
额琳特穆尔文贞王一日为余言我见说娄师徳唾面自干为至徳之事我思之岂独说人虽狗子亦不可恶它且如有一狗自卧于地无故以脚踢之或以砖投之虽不致咬人只呌唤几声亦有甚好聴处
托克托丞相【即倚纳公】康里人氏延祐间为江浙丞相有巴延察喇为左平章咨保寜国路税务副使耶律舜中为宣使一日平章谕该吏曰我保此人乃风宪旧人及其才能正当用嘱之再三曰汝可丞相前覆说之丞相曰若说用则便用之若说则不必提也只分别用二字言简而意尽姑书之以备言行録之采择焉公又访知杭州过浙江徃来者不便乃开旧河通之此河钱王时古河也因髙宗造徳夀宫湮塞之公相视已定州县与富豪交通沮以太嵗之说为疑至日公自持镢一挥而定徃年每行李一担费脚钱二两五钱今以一担之费买舟则十担一舟能尽其利可谓溥矣
应中甫本钱塘人壮年笃志学道得请仙降笔法甚验每在杭州万松岭上同志家为之过数日欲设祭将之供适无钱降仙告归不许漫以借钱叩之乃允降笔云适有壑翁平章【即贾似道】在此可立借约汝遂写契以金纸甲马同焚炉中复书曰汝二人可徃岭相府故居大银杏树下稍西有草一茎长而秀者就此处掘之可得二人遂买舟过湖至其所不见是草因以瓦半片祝之曰大仙果有此钱则当引而去之祝毕其瓦即有动意中甫乃以手扶瓦随其所徃行至树西静视之果有长草在焉遂掘深二尺许唯见麤石屑数块余无它物因再祝曰恐此即是瓦卓地应之遂持以囘复叩仙曰此石当何为之仙书曰当用炉作汁二人因借炉投石链之少顷闻炉中如淬水声视之则溜汁下炉取出皆白银也徃三桥银铺货得钞三十两以为祭物用数月后因别事忽仙书云应生所借之钱免汝还有原约可向炉中取之如言而徃炉中拨其灰则原约止烧去上下空纸有字者俱在岂谓无仙耶中甫儒者也外貌矍铄为人敦笃有膂力能手搏无与敌者所乃刘千和尚之派每欲以此事教人非忠孝者不不得其人遂无焉卒于至正己丑时年七十有八
至正四年七月二十四日松江府上海李君佐偕张四洎同行者六人过上海浦东待渡时日已西矣见一青色鸡朝北立于日上独不见其足李下马六人俱拜竚观至没而去
吴巽字叔巽尝应天厯巳巳举至都对余言某初两举皆不第忽得一梦有一人言黄常得时你便得遂改名为黄常亦不中即复今名至此举乡试乃黄常为本经诗魁省试则黄常与吴巽榜上并列其名其吴黄常解据亦并在箧中梦之验有如此者
厉周卿婺州人能卜术天歴间逰京师一日余写一上字卜之厉即对本抄録姓名出处之说皆如见后一段云商量更改事佳防喜金羊寅巳同申主好事喜非常其应果在十年后岂非万事皆分定也
拉拉巴图尔乃太平王将佐后至元三年杀腾吉斯大夫于宫中外未之觉也因其余党皆在上都东门之外巴延太师虑其生变亲领三百余骑徃除之拉拉望其尘起疑有不测乃入帐房中取手刀弓箭之上马遇诸途短兵相接而以其手刀挥之将近巴延太师之马而刀头忽自坠地遂逃以北乃追回杀之且拉拉名将也岂有折刀之说后询其故乃半月前此刀曽坠地而折家人惧其怒虚装于鞘中事非偶然岂人力可致徐子方【琰】至元间为陜西省郎中有一路申解到省内误漏落一圣字案吏欲问罪指为不敬徐公改云照得来解内第一行脱漏第三字今将原文随此发去仰重别具觧申来前辈存心如此亦可为吹毛求疵之戒孙子耕者杭人与新城豪民骆长官为友元统间骆犯罪流尼噜罕孙以友故送至肇州而回交谊如此诚不减古人也
元统间余为奎章阁属官题所寓春帖曰光依东壁图书府心在西湖山水间时余山为浙江儒学提举冩春帖付男【坰】寘于山居则曰官居东壁图书府家在西湖山水间偶尔相符亦可喜也
韩子中【中】曹州定陶人至正初为大都路知事乃父在家一日忽移家去河六十里人问其故荅曰井水北流则泉脉近矣不乆当有水患未及半年定陶之地半为水矣惟韩公无遗失之患亦可谓先见之明者
陈云峤【栢】泗州人陈平章之孙也倜傥不羁人以为陈颠称之后至元五年为余姚州同知因病求医于杭稍愈值重阳日遂邀张伯雨及余同登髙是时云峤寓赤山李叔固丞相先茔余二人徃焉乃扶杖逰水乐洞憩石屋寺前露坐闲谈云峤因自言曰我前生僧也泗州塔寺有住持者皆名之为老佛斋戒精严一日呼侍者令作血脏羮欲食之侍者曰老佛一世持斋何故有此想乃不从遂怒之拂袖而去见陈平章曰我特来索血脏羮吃平章亦以斋戒为荅佛曰原来你也是不了事汉平章遂作此羮噉之即归寺乃别大众而作偈曰撞开平屋三层土破长淮一片氷遂趺坐而逝茶毗之日舁其龛至淮河岸氷合已久举火之次忽大响一声则河氷自裂时平章在府中见老佛入于堂问之则后堂报生一子即某也言毕回饮于寓所而散明日伯雨送登髙诗而颈聫有百年身付黄花酒万壑松如赤脚冰之句余和韵云方外弟兄存晚节人间富贵似春冰云峤曰我无冰字且只以长淮一片冰荅之不数日云峤告殂岂非説破话头而致然也
余家藏竹一乃古人以老竹片所制首尾四足皆他竹外来者窍小两头倍大可转动而不可出故用纵横之竹纹理显然背载三截碑牌一两侧有转轴十亦外来之轴首大腰细不知何法得入徧叩匠者皆莫晓所谓特以工称之
余为太史院官时吏云本院库中有汉髙祖斩白蛇劒藏焉余按晋太康中武库火已燬此劔何縁更有每欲过目因循未克又闻官库有昭君琵琶天厯太后以赐巴延太师妻今不知何在又大都钟楼街富民家藏宣圣履在焉
丹巴师父者河西僧也大德间朝廷事之与帝师并驾适徳寿太子病防而薨博啰罕皇后遣使致言于师曰我夫妇以师事汝至矣止有一子何不能保防耶师答曰佛法譬若灯笼风雨至则可蔽尔若烛尽则灯笼亦无如之何也可谓善于应对
余家藏石子一块色青而质粗大如鹅弹形差匾上天然有兠尘观音在焉虽画者亦莫能及或加以磨洗则精神愈出诚瑞应也
上海县士人庄蓼塘者藏书至七万卷其子欲售之买者积年无有好书者可见其鲜
余外祖英徳路治中冯公【世安】园中茶花一本其花瓣顔色十三等固虽出人为亦可谓善夺造化之功者余任太史同佥特防令知天事后至元六年七月朔灵台张某来请甚急及同到院则李院使者肃衿以待曰夜来景星见此祥兆也可即往奏闻我辈当有厚赐余乃以奏目画图考之志书殊异余曰虽见于晦日形则少异且景星之现当有醴泉出凤凰来朱草生庆云至而相副之今陜西灾疫腹里盗贼福建反叛恐非所宜何天道相反如是耶李公之意颇坚折之不已余曰今见者惟灵台监候六人也万一或有天下共见之凶兆当何如耶遂答曰伺再见即闻乃止越九日太白经天由是言之凡事不可造次也如此

[book_title]山居新话卷二
余防侍坐于赵子昻学士席间适写神陈鉴如持赵公影草来呈公援笔与之自改且言所以未然之故笔至唇乃曰何以谓之人中若以一身之中言之当在脐腹间指此名之曰中何也盖自此而上眼耳鼻皆双窍自此而下口洎二便皆单窍成一泰卦耳由是之故因以此名中也满座为之敬服
皇元累朝即位之初必降诏诞布天下惟西畨一诏用青纻丝粉书诏文绣以白绒穿珍珠网于其上寳用瑚珠盖之如此赍至其国张于帝师所居殿下可谓盛哉
铜虎符好事之家多珍藏者不过或左或右止存一边独余家所藏全体具在背上各有书某处发兵符一行腹下直书十干唯戊癸二字合全余八字皆半于腹内作牝牡五窍鬭合之古人关防之密如此余因见河南盗杀省臣之事屡欲以此言之事乃不偶且深藏以待举行当致诸有司以取制作之度
瞿运使【霆发】上海巨室也尝有贫士伪作张文质运使书持以干公公得书即命干者以钞三定助行干者知其伪沮之未与越数日贫士复见公于轿前公乃驻轿命即取五定加以温言而遣之干者白其语于公公曰汝知之乎人何不作书干你何怪之有闻者咸服其度量云
瑀于至元六年二月十五日夜御前以牙牌宣入玉徳殿亲奉纶音黜逐巴延太师之事瑀首以増粜官米为言时在侧者皆以为迂瑀曰城门上钥眀日不开则米价涌贵城中必先哄噪抑且使百姓知圣主恤民之心巴延虐民之迹恩怨判然有何不可上允所奏命世杰班殿中防于省臣増米铺二十钞到即粜都城之人莫不举手加额以感圣徳
大都长春宫有桃核半个其大如掌至今以为常住镇库之物余尝观之诚希有也蟠桃之说寜或有之乎古者王防遇仙与桃核大如斗磨而服之愈疾延年今则未闻也桃核扇之说是其类耳
博啰罕皇后出居东安州日其地多蛙朝夕喧噪不已苦其烦防乃遣人喻防令止之众蛙为之屏息迄今蛙不鸣亦异事也
瑀尝以简易小日晷进之于上其大不过三寸许可以马上手提测验深便于出入上命太史院官重为校勘比之江浙日晷多半刻再以上都校之又长半刻南北地势不同者如此
后至元四年因巴延太师称夀百官填拥中丞耿焕年迈踬于地踏伤其脇而出
后至元四年间额琳特穆尔大司徒知经筵事乃子实喇卜亦为奎章阁侍书学士兼经筵官班公以父子辞避之上终不允所请乃并列焉
至正七年社稷署太祝张【从善】都城巨室也方四十即致仕尝预营夀室解石版为穴门石中忽有纹成松石虽绘画者不如也观者填门因以为碑而寘坟墙之中翰林学士欧阳侍讲学士掲傒斯皆为夀松记刻石以表瑞后附致碑本示余求诗漫以一絶赋之曰举世纷纷名利间达生轻禄古今难天生瑞兆为君夀寄我山中作画看
鲜于伯机枢一日宴客呼名妓曹娥秀侑尊伯机因入内典馔未出适娥秀行酒酒毕伯机乃出客曰伯机未饮酒娥秀亦应声曰伯机未饮座客从而和之曰汝何故亦以伯机见称可见亲爱如是遂佯怒曰小头焉敢如此无礼娥秀荅之曰我称伯机固不可只许你呌王羲之乎一座为之称赏
上海县农家一老妪雷击死少顷复苏里中咸徃视之问其故妪云唯闻错了余无所见时口中有药一丸尚存因吐出手中示人邻人俞生者夺而吞之越一年俞生病喉痛数载一日因怒咳痰于地闻有声乃拨痰寻之内有一物状如李核光莹而黄色以斧凿击之不碎喉痛遂止
杭州盐商施生者至正八年其家猪栏中母猪自噉其子喂猪者徃棰之忽为人语曰因你不喂我自食我子干你何事喂猪者大惊徃报施生生徃视之傍观者或曰可杀或曰货之猪复言曰我只少得你家三十七两五钱卖我还你便了何必閙遂卖之果得三十七两五钱而止古有中宵牛语之说诚不诬也
实喇卜学士者乃今上之师也日侍左右一日体倦于便殿之侧偃卧因而睡浓上自以所坐都尔伯珍【即方褥也】亲扶其头而枕之实喇卜尝于左额上生小上亲于合鉢中取佛手膏摊于纸上躬自贴之比调羮之荣可谓至矣
镔铁胡不四世所罕有乃回回国中上用之乐制作轻妙余每询之鐡工皆不能为也今归平江巨室曹氏库库楚平章之次妻髙丽人也寡居甚谨其子巴勒玛多尔济知巴延太师利其家所藏塔纳环子遂以为献巴延即与闻之于上乃防令继之髙丽者款以善言至暮与其亲母逾垣削发而避之巴延怒奏以故违圣防之罪遂命省台洎侍正府官鞫问之奉命唯务锻链适有侍正府都事特穆尔布哈【汉名刘正卿】者深为不满时问事中秉权者库哩济苏国公正卿朝夕造其门委曲致言曰谁无妻子安能相守至死得守节者莫大之幸反坐之罪非盛事也遂悟而止正卿古人亷直寡交家贫至孝平日未尝嬉笑与余至契公退必过门言所以故知此为详至正初拜御史而卒
至元六年冬仲皇帝亲祀太庙期迫创制衮冕猝不能办适有英庙元制二副已用一副未经用者一副见存皆以旧物为不宜而沮之惟余与欧阳学士所言相同解之曰若以此物为不宜则玉玺宫殿龙床未尝更易何独以此为忌也众议遂息乃独易一中单余皆就用之
枢密院同知特穆尔达实后至元六年中书左丞缺众议欲以某人为之近侍沙克嘉巴勒力以特穆尔达实荐至甚恳切上乃允其请后累迁官至左丞相卒沙克嘉巴勒之举沙克嘉巴勒亦未尝齿及之可谓厚德人也至正七年余至砂访旧馆于草堂张梅逸之家因动问梅逸去年得疾之由后服何剂而愈曰始因气而得之方当危困之际忽于清旦似梦非梦有神语之曰一闻异事其病立差次日壻偕门僧来问疾语及场前龙降一事极其异常闻之矍然疾乃如失予因问所以异有乡中豪强之家平日恃富凌贫靡所不为累挟官势排陷平人者多矣先一日有佃户来诉作商为人所负欲报之其主因呼吏欲诬以在逃灶户藏于其家而挤陷之吏曰若然必破其家非隂隲事不允因防以利吏亦不从乃遣爪牙名某者徃迫之吏不得已许以来日从事是日忽二龙降于豪强之家凢堂所有床椅窓户皆自相奋击一无完者摄一舟决頥如口衔于爪牙者当门之槛牢不可脱讼者之舟摄覆平地谋讼者压折左肱几死龙所过之地作善之家分毫无犯凢平日之强梁者多破产焉豪强寻亦遭讼今渐费荡呜呼龙之有神古所闻也龙能彰善瘅恶古所未闻也愚民自以为天道防防今观斯事神岂逺乎哉闻之者足以为戒也
大徳三年七月十八日中书省奏准禁捕秃鹙盖因州淮安管内蝗防为害忽有秃鹙五千余恬不惧人以翅打落蝗虫争而食之既饱吐而再食遂致消弭迄今着于禁令载之至正条格
巴延太师所署官衔曰元徳上辅广忠宣义正节振武佐运功臣太师开府仪同三司秦王逹尔罕中书右丞相上柱国録军国重事监修国史兼徽政院侍正昭功万户府都总使虎符威武阿克蘓卫亲军都指挥使司逹噜噶齐忠翊侍卫亲军都指挥使奎章阁大学士领学士院知经筵事太史院宣政院事伊克千户哈必齐千户达噜噶齐宣忠乌鲁斯扈卫亲军都指挥使司逹噜噶齐提调回囘汉人司天监羣牧监广惠司内史府左都威卫使司事钦察亲军都指挥使司事宫相都总管府领太僖宗禋院兼都典制神御殿事中政院事宣镇侍卫亲军都指挥使司达噜噶齐提调宗仁古侍卫亲军都指挥使司事提调哈喇齐额布根察喇领隆祥使司事计二百四十六字此系至正五年五月所署之衔也
范舜臣【天助】汴人世为名医博学多能尤精于天文之书至顺间为永福营膳司令尝与余言影堂长明灯每灯一盏嵗用油二十七个此至元间官定料例油一个该一十三斤总计三百五十一斤连年着意攷之乃有余五十二斤则日晷之差短明矣永福营膳司所掌青塔寺影堂也天厯初建奎章阁于西宫兴圣殿西廊择髙明者三间为之南间以为藏物之所中间学士诸官直之地北间南向中设御座两侧陈设秘玩之物命羣玉内司掌之阁官署衔初名奎章阁学士阶正三品东宫属官后文宗复位乃陞为奎章阁学士院阶正二品置大学士五员并知经筵事侍书学士二贠承制学士二员供奉学士二员并兼经筵官幕职置叅书二员典籖二员并兼经筵叅賛官照磨一员内掾二名内二名兼检讨宣使四名知印二名译史二名典书四名属官则有羣玉内司阶正三品置监羣玉内司一贠司尉一贠亚尉二贠佥司二员典簿一员令史二名典吏二名司钥二名司缮四名给使八名专掌秘玩古物艺文监阶正三品置太监兼捡挍书籍事二员少监同捡挍书籍事二员监丞捡挍书籍事二员或有兼经筵官者典簿一员照磨一贠令史四名典吏二名专掌书籍鍳书博士司阶正五品置博士兼经筵叅賛官二贠书吏一名专一鍳辨书画授经郎阶正七品置授经郎兼经筵译文官二贠专一训教集赛官大臣子孙艺林库阶从六品置提防一员大使一员副使一员司吏二名库子一名专一贮书籍广成局阶从七品置大使一员副使一员直长二员司吏二名专一印书籍已【阙】书籍乃皇朝祖宗圣训及畨译御史箴大元通制等书特恩剏制牙牌五十于上金书奎章阁三字一面字一面古字辉和尔字令各官悬佩出入无禁学士院凢与诸司徃复惟剳送叅书行移又命侍书学士虞集撰奎章阁记
文宗御书刻石禁中先时雅克特穆尔太平王为丞相系衔署奎章阁大学士领学士院事后巴延秦王为丞相系衔亦如之
奎章阁记大统既正海内定一乃稽古右文崇徳乐道以天歴二年三月作奎章之阁备燕闲之居将以渊潜遐思缉熙典学乃置学士员俾颂乎祖宗之成训毋防乎创业之艰难而守成之不易也又俾陈夫内圣外王之道兴亡得失之故而以自儆焉其为阁也因便殿之西庑择髙眀而有容不加饰乎采斵不重劳于土木不过啓户牖以顺清燠树庋阁以栖图书而已至于器玩之陈非古制作中法度者不得在列其为处也跬步戸庭之间而清严邃密非有朝防祠享时巡之事几无一日而不御于斯于是宰辅有所奏请宥密有所圗囬诤臣有所绳纠侍从有所献替以次入对从容宻勿盖终日焉而声色狗马不不物者无因而至前矣自古圣眀叡知善于怡心飬神培本浚源泛应万变而不穷者未有易乎此者也葢闻天有恒运日月之行不息矣地有恒势水土之载不匮矣人君有恒居则天地民物有所系属而不易矣居是阁也静焉而天为一动焉而天弗违庶乎有道之福以保我子孙黎民于无穷哉至顺辛未孟春三日御书于奎章阁瑀被赐墨本特以天厯奎章二寳印识于其上
皇朝实保齐【即飬鹰人也】每嵗以初按海青获头鹅者【即天鵞也】赏黄金一定
皇朝官桂齐【即急足快行也】每嵗试其脚力名之曰放走监临者封记其发以一绳拦定俟齐去防走之大都自河西务起至内中上都自泥河儿起至内中越三时行一百八十里直至御前称万嵗礼拜而止头名者赏银一定第二名赏段子四表里第三名赏二表里余者各一表里
至治二年江西亷访佥事哈喇书吏毕宗逺奏差陈汝楫巡按至瑞州路一日看卷之际佥事见鼓楼上红衣人徃来问它人皆不见之少顷雷雨大作电光直入事旋绕随至卷所宗逺亟逾杈栏而出髭悉为雷火所燎文卷羊角风掣去旋入云霄竟不知落于何处陈汝楫击死于地泰定间宗逺侍父毕敬之来松江为庸田使亲言此事
至正七年八月十二日上海浦中午潮退未几复至人皆异之费子伟万户亲与余言
松江府下砂场第四灶盐丁顾夀五妻王氏始笄适顾生子女五人至大辛亥复有孕及期临蓐七日不娩仍如故腹亦不加长每嘱之家人曰我死后焚我勿待尽必取腹中物视之以明此疾何也至正庚寅十月二十五日动腹痛而死越二日火化家人果取物视之则胞带束甚剖之乃一男胎其肋骨如铁之坚计之懐胎四十年矣其妇甲戌生死年七十有七
至正间伯勒齐尔布哈为江浙丞相尽以本省所管土人不得为掾吏时左丞佛住公曰若如此囬避则都省掾当以外国人为之
至元间纳延叛以其余党徙居于庆元之定海县延祐初倚纳托克托公为江浙丞相其党人屡以水土不安乞居善地诉之不已公曰汝辈自寻一个不死人的田地来説当为汝之遂絶其请
掲曼硕学士有题秋鴈诗云寒向江南暖饥向江南饱莫道江南恶须道江南好
新月每见于大二小三之説葢为前月小则后月初三见前月大则初二日见至正七年九月小忽十月初二日已见漫识于此以问诸保章恐厯法之差尔
至正七年丁亥十二月朔旦虹见于西北竞天至东南少顷微雨是嵗九月二十四日至十月初一日五日骤雨雷电大作初二日大风极冷而止变在嘉兴城中未知它郡同否
至正戊子小寒后七日即十二月朢申正刻四黒龙降于南方云中取水少顷又一龙降东南方良久而没俱在嘉兴城中见之
至正戊子正月十八日钱塘江潮比之八月中潮倍之数丈防江民舍皆被不测之漂一时移居者甚众图画见闻志载张文懿公有玉画义余家藏有古玉又一枚是非文懿公之物耶姑识于此
余屡为滦京之行每宿于李老峪酒肆其家比之它屋稍寛厰焉其屋东大楣中发一灵芝茎长三尺余斜倚其上人以为常及余山居寳云山上不时生芝不以为竒余思大成殿瑞芝及宋徽宗时进芝称贺以此观之何足为贺也
湖南益阳州毎有人夜半忽自相打莫晓所谓名之曰沙魇土人知此证者唯以冷水浇泼稍定以汤水饮之徐徐方醒二三日只如醉中不知者殊用惊骇上海县逹噜噶齐乌讷罕至正初为本州同知因造漆器匠者八人一夕作閙亲厯此事尝与余言之

[book_title]山居新话卷三
至正辛夘十一月癸酉冬至后三日即二十七日夜雨至四更时霹雷电大作其雨如注天眀乃止时侨居松江下砂后闻十二月初二日杭州又复雷电大雨徐子方【琰】为浙西宪使南台劄付为根捉朱九【即朱张之子】行移海道府回文言徃广州取藤柂去了以此回宪司再行催发海道府复云已在大都台复驳前后所申不一取首领官吏招伏申徐公乃云先言逺而后言近逺者虚而近者实依实而申焉敢不一所防取招一节乞赐矜免台官为之愧服
李和钱塘贫士也国初时尚在鬻故书为业尤精于碑刻凡博古之家所藏必使之过目或有赝本求一印识虽之酒食惠以钱物则毅然却之余生晚矣失记其顔貌先父枢密洎姻家应中父常称道之漫书于此以砺仕宦者之志云余家藏万年宫碑隂题名后有李和鍳定石刻印识见存
尚醖蒲萄酒有至元大徳间所进者尚存闻者疑之余观西汉大宛富人藏蒲萄酒万石数十年不败自古有之矣
圗画见闻志载唐刺史王倚有笔一管稍粗于常用笔管两头各出半寸中间刻从军行一铺人马毛发亭台逺水无不精絶每一事刻从军诗两句似非人功其画迹若粉描向眀方可辨之云用防牙雕刻崔鋋文集有王氏笔管记其珍重若此余尝闻大都钟楼街富室王氏有玉箭杆圎环一如鉢遮环之状差小上碾心经一卷及闻先父枢密言曽见竹一枚制作与余所藏相同但其碑牌中以乌木作牌象牙为字嵌孝经一卷于其上其碑不及一食指大以此观之二物尤难于笔管多矣人皆以为工也
酉阳杂俎载齐日升养樱桃至五月中皮皱如鸿柿不落其味数倍人不测其法今西京每嵗冬至前后进花红果子色味如新其地酷寒比之内地尤难藏诚可珍也余屡拜赐焉
至正十一年夏余于松江普照寺僧房见一菷开花僧云此箒已七八年矣今似此者甚多嘉兴路儒学阍人陶门者其家磨上木肘忽发青条开白花时应才为学正陶持以示其家人吴江州分湖陆孟徳言其隣铁匠厐氏者其家一栁桩坫铁砧十余年今嵗忽发长条数茎如苇菷开花皆以为常余观宋史刘光世光世以枯桔生穗闻于朝帝曰嵗丰人不乏食朝得贤辅佐军有十万铁骑乃可为瑞此外不足信时建炎三年也以时事观之岂非草木之妖与
罗世荣字国器钱塘人后至元丙子为行金玉府副縂管有匠者慢工案具而恕之同僚询其故罗曰吾闻其新娶若挞之其舅姑必以妇为不利口舌之余则有不测之事存焉姑寘之余按宋曺彬知徐州日有吏犯罪既其案逾年而杖之人莫知其故彬曰吾闻此人新娶妇为不利而朝夕笞詈之使不能自存吾故缓其事然法亦未尝屈焉二事适相符并识于此抑仁人之用心也
辉和尔僧拉里尝为防福院提举乃国朝沙津阿古齐【汉名縂统】诺木逹实之子世习二十【即箜篌也】悉以铜为余每叩乐工皆不能用也唐人贺懐智以鹍鸡筋为欧阳文忠公诗杜彬皮作后人多疑之以此观之或者亦可为尔铜则余亲见闻也庸田监司尊逹实哩者乃拉里之亲弟
丁夘进士萨都拉天锡宫词深夜宫车出建章紫衣小队两三行石阑干畔银灯照见芙蓉叶上霜人莫不脍炙之予以为拟宋宫词则可盖北地无芙蓉宫中无石防干擎执宫人紫衣大朝贺则于侍仪司法物库关用平日则无有也宫车夜出恐无此理又京城春日诗燕姬白马青丝缰短鞭窄防银镫光御饮马不回首贪防栁花飞过墙国朝有禁御不许洗手饮马留守司差人巡视犯者有罪故宋显夫御诗有行人不敢来饮马稚子时能坐钓鱼之句可谓纪实矣
皇朝设内八府宰相八员悉以勲贵子弟为之禄秩章服并同二品例不授宣唯奉照防礼上寄位于翰林院官缫琳【即宫门外防集处也】所职视草制词如诏赦之文又非所掌院中法杂行公事则不与也
余山居西濒湖有养乐园乃贾似道之故居今则江州路同知西域人居之至正九年夏其家生一鸡骈首恶而弃之于水十二年红巾燬其屋残其家亦妖孽之先兆也欤
大徳间回回富商以红刺一块重一两三钱献之于官估直十四万定嵌于帽顶之上累朝每扵正旦与圣节大宴则服用之瑀尝拜观焉
至正癸巳冬上海县十九堡村中鸡鸣不鼓翼民謡曰鸡啼不拍翅鸦鸣不转更
汉书中有録囚唐书中有虑囚集韵载録音力倨切分晓是録囚其义且明白盖北音録为虑髙丽人写私书皆以鄊音作字中国人观之皆不可知余尝见绦环二字写作唾环余皆类此唐书一时书手误冩后人因而讹之
延祐间都城有禁不许倒提鸡犯者有罪盖因仁皇乙酉景命也
至元末年尚有火禁髙彦敬【克恭】为江浙省郎中知杭民借手业以供衣食禁火则小民屋狭夜作防灯必藏隐蔽而为之是以数致火患甚非所宜遂弛其禁杭民赖之以安事与亷叔度除成都火禁之意一也余固书之俾后人知公之徳政利人者如此
后至元间巴延太师擅权尽出太府监所藏歴代旧玺磨去文以为鹰坠及改作押字图书分赐其党之大臣独唐则天一玺玉色莹白制作一如官印璞仅半寸许不可改用遂付艺文监之一时阁老诸公皆言则天智者特以其把手髙耸于上璞薄而文深使后人不可改作因能存之国朝凢官至一品者得防则用玉圗书押字
文皇开奎章阁作二玺一曰天厯之寳一曰奎章阁宝命虞集伯生文今上皇帝作二小玺一曰眀仁殿寳一曰洪禧命瑀文洪禧小玺即瑀所上进者其璞纯白上有一墨色纽观者以为二物相聫实一段玉也上颇喜之
王叔能政题一钱太守庙诗云刘宠清名举世至今遗庙在江边近来仕路多能者学得先生要大钱北庭文定王实喇巴尔号山斋字敬臣辉和尔人今上皇帝之师也上尝御书山斋二大字赐之至元后庚辰为中书平章一日公退为余言曰今日省中有一江西省咨曽某告封赠者吏胥作将曽字添四防以为鲁字中间亦有只作曽字者欲折咨之余曰即照行止簿便可明也簿载曽姓相同吏显然僚佐执以为疑公曰为人在世得生封者几人何况区区七品虚名又非真授纵使不是政亦何妨若使徃返非一二年不可安知其可待否且教为父母者生拜君恩不亦悦乎力主其説而行之诚可谓厚徳君子也余观中兴系年録载魏矼字达为考功员外郎案不存吏縁为奸川陜官到部者多以微文沮抑徃返辄经年矼请细节不圎处悉先放行人以为便
教坊司仪凤司旧例依所受品级列于班行文皇朝令二司官立于班后至正初仪凤司复旧例教坊司迄今不令入班
古人有能祈雨者辄以石子数枚浸于水盆中玩防口念呪语多获应验石子名曰鲊荅乃走兽腹中之石大者如鸡子小者不一但得牛马者为贵恐亦是牛黄狗寳之类
国朝有禁每嵗车驾巡幸上都从驾百官不许骑坐骟马唯骑达罕马【达罕二嵗驹也】延祐间拜珠丞相尝骑骡子出入今则此禁稍缓
至正元年四月十九日杭州火灾总计烧官民房屋公寺观壹万伍千七百伍十伍间六所七披民房计一万三千一百八间官房一千四百二十四间六所七披寺观一千一百三十间功臣祠堂九十三间灾人户一万七百九十七户大小三万八千一百一十六口可以自赡者一千一十三户大小四千六十七口烧死人口七十四口每口给钞一定计七十四定实合赈济者计九千七百八十四户大口二万二千九百八十三口每口米二斗计米四千五百八十一石八斗小口一万一千六十六口每口米一斗计米一千一百六石六斗总计米五千六百八十八石四斗时江浙行省珠尔噶岱平章移咨都省云光禄大夫江浙平章政事切念当职荷国荣恩受寄方岳徳薄才微不能宣上徳意抚兹黎民到任之初适值阙官独贠署事一月有余政事未修天变遽至乃四月十九日丑寅之交灾起杭城自东南延上西北近二十里官民闾舍焚荡迨半遂使繁华之地鞠为蓁芜之言之痛心孰任其咎衰老之余甘就废弃当此重任深愧不堪已尝移文告代未俞允诚不敢乆稽天罚以塞贤路谨守职待罪外乞赐奏闻早为注代生民幸甚眀年四月一日又复火灾宋治平三年正月己夘温州火烧民屋一万四千间死者五千人
松江夏义士者乃甲户也其家房门上有一西畨塔影盖松江无西畨塔不知此影从何而得人以为异酉阳杂俎云州东市塔影忽倒老人言海影翻则如此又沈存中以谓大抵塔有影必倒陆放翁云予在福州见万夀塔成都见正法塔蜀州见天目塔皆有影亦倒也然塔之髙如是而影止三二尺纎悉皆具或自天窓中下或在廊庑间亦未易以理推也以上之説因其塔所见影然松江无此塔而有影见者其理又不可得而究之予尝逰平江虎丘寺阁上槛窓下裙板中有一节孔阁僧以纸屏照之则一寺殿宇廊庑悉偹见于屏上其影皆倒余山居与保叔塔隣峰也朔朢防灯之夕遇夜观之一塔灯光倒揷于段桥湖中大抵塔影皆倒沈存中之説是也
皇朝开科举以来唯至正戊子举王宗哲【元举】乡试省试殿试皆中第一称之曰三元宋自仁宗庆厯复眀经科称三元者王岩叟一人而已
彻辰图郯王特穆尔巴哈昌王二公被害都人有垂涕者巴延太师被黜都人莫不称快笔记载张徳逺诛范琼于建康狱中都人皆鼓舞秦桧杀岳飞于临安狱中都人皆涕泣是非之公如此
秦桧孙女封崇国夫人爱一狮猫忽亡之立限令临安府访求及期猫不获府为捕系邻居民家且欲劾兵官兵官皇恐歩行求猫凡狮猫悉捕致而皆非也乃赂入宅老卒询其状圗百本于茶肆张之府尹因嬖人祈恳乃已至正十五年浙宪贴书卢姓者忽失一猫令东北隅官搜捕之权势所在一至于此可不叹乎
元统间革去羣玉内司并入艺文监通掌其事监官依集赛日数更直于奎章阁盖羣玉内司所管寳玩贮于阁内时掲曼硕为艺文监丞寓居大都双桥北程雪楼承防故廨到阁中相去十数里之遥掲公无马每入直必步行以徃比之僚吏又且早到晩散都城友人莫不以此为言一日掲公为余言曰我之不敢自慢入直者亦有益也近日在阁下忽太后懿防问阁中有谁复奏有掲监丞再问莫非先帝时掲先生耶遂赐酒焉又一日再问是某以古玉圗书一令辨之详注其文而进亦赐酒焉是时阁下悄然余者皆是应故事而已多有累集赛不入直者此公晴雨必到终日而散后十余年予归老西湖上每遇同志之友清谈旧事屡及此者莫不以长厚老成称之余观归田録载枢密王畴之妻梅鼎臣女也景徳初夫人入朝徳夀宫太后问夫人谁家子对曰梅鼎臣女太后笑曰是圣俞家乎由是始知圣俞名闻于宫禁也掲公之际遇尤可尚矣
士大夫因其闻见之广反各有所偏致有服丹砂者服凉剂者服丹砂者为害固不待言余以目击服凉剂者言之友人柯敬仲陈云峤甘允从三人皆服防风通圣散每日须进一服以为常一日皆无病而卒岂非凉药过多销铄元气殆尽急无所救者欤可不戒之老学庵笔记载石藏用名用之髙医也尝言今人禀受怯薄故案古方用药多不能愈病非独人也金石草木之药亦皆比古力弱非倍用之不能取効故藏用喜用药得谤至有藏用担头三斗火人或畏之惟晁之道悦其説故多服丹药然亦不为害后因伏石上书丹为石冷所逼得隂毒伤寒而死盖因丹气毒所攻终为所服丹药过多之故也视过服凉剂者亦由是欤
范玉壶作上都诗云上都五月雪飞花顷刻银妆十万家説与江南人不信只穿皮袄不穿纱余屡为滦阳之行每嵗七月半郡人倾城出南门外祭奠妇人悉穿金纱谓之赛金纱以为节序之称也
平江王漆匠者至正间以牛皮制一舟内外饰以漆折卸作数节载至上都防漾于滦河中可容二十人上都之人未尝识船观者无不叹赏又尝奉防造混天仪可以折叠便于藏巧思出人意表可谓智能之人今为管匠提举
凡有搏刀斧伤者但以带葱炒熟捣烂乗盫患处速愈频换者尤妙
凡有疯狗毒蛇咬伤者只以人粪涂伤处极妙新粪尤佳诸药皆不及此
破伤风能死人用桑条如筯长者十数茎阁起中用火烧接两头滴下树汁以酒和而饮之可愈
集贤大学士王彦博【约】为副枢日有兄弟争袭万户者弟有父命兄不肯譲二十余年而不能决公曰父命行之一家君命施之天下遂令其兄袭之又英庙为东宫礼上枢密使例须新制铺陈事毕工部复欲取发还官回文皆不为准公为副枢首回此文曰照得上项铺陈难同其余官物本院除已尊严安置外行下都事回呈遂絶其事又湖广省咨蛮洞相杀合调军马征之公回咨云蛮夷相讐中国之幸行下合属固守边防毋得妄动军马公之所行大槩如此姑识其一二云公泰定天厯间为三老商议中书省事
后至元间巴延太师擅权谄佞者填门畧举其尤者三事漫识于此余者可知矣有一王爵者驿奏云色辰二字徃日人皆可为名自世祖皇帝尊号之后遂不敢称今巴延太师功徳隆重可以与色辰名字时御史大夫特穆尔巴哈乃巴延之心腹每隂嗾省臣欲允其奏近侍实喇巴尔学士从容言曰万一曲从所请大非所宜遂命欧阳学士掲监丞防议以元徳上辅代之加于功臣号首又典瑞院都事建言凡省官提调军马者必佩以虎符今太师功髙徳重难与诸人相同宜造龙凤牌以宠异之遂制龙凤牌三珠以大塔纳嵌之饰以红刺雅库特杂寳牌身脱钑元徳上辅功臣号字嵌以白玉时急无白玉有司督责甚急缉闻一解库中有典下白玉朝取而磨之此牌计直数万定事败毁之即以其珠物给主盖厥价尚未酬也又京畿都运尼雅斯拉鼎言太师功勲冠世所授宣命难与百官一体合用金书以尊荣之宛转数回遂用金书上天眷命皇帝圣防八字余仍墨笔以塞其望眀年黜为河南左丞相行事之夕虽笔亦不经省房取用恐泄其事遂于省前市铺买剳付纸写宣与之余尝以否泰之理灼然眀白因举似于用事者可不戒欤梁冀防扈止不过比邓禹萧何霍光而已曹操之僣固不容诛色辰之説又过于九锡多矣余家人病疟邻家有藏雷斧者借授病人禳之其斧如石口斧状脑差薄而无孔恐是楔尔正与笔谈所説相同
后至元己夘四月黄雾四塞顷刻黒暗对面不见人油坊售之一空余于都城亲歴此事古有昼昏若此也

[book_title]山居新话卷四
至正十二年壬辰七月初十日徽贼入冦杭城时樊时中【执敬】为浙省政亟出御贼北行至嵗寒桥遇害先浙省以杭州路总管寳格【惟贤】摄政调守御昆山之太仓领军而徃驻于昆山旧州山寺离太仓州治三十余里终于不徃闻寇至遂遁匿于杭之寓舍适值贼破杭乃挈家潜于西湖舟中越三日邻居无赖之徒利其所将恐之遂与次妻某氏连结其衣溺水而死时潭州搃管鲁至道作二诗挽之以寓褒贬之意谩书于后
挽樊时中叅政
主将无谋怫众情贤叅有志惜言轻狐羣冲突成妖孽黔首惊惶望太平奋志从军全节义杀身殉国显忠诚嵗寒桥下清泠水亱夜空闻哽咽声
挽寳格政
香魂俊骨堕深渊无智无谋亦可怜妖冦猖狂如有祟生民凋瘵似无天芳名茍得千年在死节应当二日先欲向西湖酹尊酒凄风冷雨浪无边
至元十三年丙子正月二十二日巴延丞相入杭城二月二十二日起发宋三宫赴北四月二十七日到上都五月初二日拜见世祖皇帝十一日命幼主为捡挍大司徒开府仪同三司进封瀛国公十二日内人安康朱夫人安定陈才人又二侍儿失其姓氏浴罢肃襟闭门焚香于地各以抺胸自缢而死解下衣中有清江纸书一卷云不免辱国幸免辱身不辱父母免辱六亲艺祖受命立国以仁中兴南渡计三百春身受宋禄羞为北臣大难既至刼数回轮妾辈之死守于一贞焚香设誓代书诸绅忠臣义士期以自新丙子五月吉日泣血书十三日奏闻露埋四尸取其首悬于全后寓所以戒其余在上都时济门予尝闻之先父枢密因观周草窓日抄亦载此事又得祈请使日记官严光大续史所説相同二书皆写本恨三朝政要钱唐遗事板行于世皆失此一节惜哉若此贞烈可不广乎因笔之于此
汉成帝时孔光领尚书典枢机十余年沐日归休兄弟妻子燕语终日不及朝省政事或问光温室省中树皆何木也光黙不应更荅以他语其不泄如此予因追忆髙昌沙克嘉巴勒【字彦时】北庭文定王实喇巴尔大司徒之子为尚辇奉御元统元年上新制洪禧小玺贮以金函青嚢命沙克嘉巴勒掌之悬于项寘于袖中经年其母不知亲友或叩之内廷之事则荅以它説其慎密如此时年十五嵗方之孔光尤可尚矣
皇朝御膳日用五羊今上皇帝即位以来日减一羊可见圣徳仁俭也如此
郊祀祭庙天子御衮冕百官皆法服凢披秉须依歌诀次第则免颠倒之劳谩识歌诀于左袜履中单黄先裙袍蔽膝绶绅连方心曲领蓝腰带玉佩丁当冠笏全至元间行省左丞史公【弼】号紫微老人能写大字有神力平开二石五斗弓以三指以可悬五十两银定七片初攻州有功然心服姜才之忠勇
黄子乆【公望】自号大痴呉人博学多能之士阎子静徐子方赵松雪诸名公莫不友爱之一日与客逰孤山闻湖中笛声子乆曰此铁笛声也少顷子乆亦以鐡笛自吹下山游湖者吹笛上山乃吾子行也二公略不相顾笛声不辍交臂而去一时兴趣又过于桓伊也
叶子澄以清号雪篷吴人也贫而尚义之士与黟县逹噜噶齐巴延为厚交至正壬辰冦起江东浙省调兵守昱岭关巴延在遣中没于王事其家旧居嘉兴崇徳州讣音至家人招黄冠岩隐者追荐摄召之顔云旦夕杭城受危尔軰宜速徃吾弟处逃生母妻以无弟可依再扣之云即松江叶子澄乃我存日生死交也可徃依之其即偹船东行比至前三日叶夜梦巴延相见以家属为托叶即为防居供给不怠后杭城果陷此得巴延平日正心不昧故能灵悟若是亦由叶之与人交情不渝真诚相感之所至也宋仁宗时有托公书之事颇相防合信有之矣巴延字谦斋唐古特人也
江西胡存斋政平日好客四方之人徃来无不馆谷之虑阍人倦于通报但不出即于门首挂一本官在宅之牌近年浙间富室无一家不贴却客之榜较之亦可怜哉
库库平章字子山号正斋恕叟又号蓬累叟喀喇人一日与余论书法及叩有人一日能写几字余曰曽闻松雪公言一日冩一万字巙曰余一日冩三万字未尝辍笔余切敬服之凡学一艺不立志用功可逺乎江浙政哈廸尔公字本初尝云向任留守都司事时本司诸先辈同谈内苑万嵗山太液池本非我朝剏建乃亡金之治囿也初圣朝起朔廷絶塞土有一山形势雄壮峰峦秀异金人望气者言此山有王气当出异人非金之利谋欲倾圮之计无从出时金已衰防因通好托以入贡为辞愿求此山之土为报众皆鄙笑而许之金人遂掘其山自偹车马挽载运至幽州城北积累成山开挑海子栽植花木营搆台殿以为防幸之所未几金亡世祖皇帝登大宝改筑京城山适在禁苑之中至今塞土遗迹尚存其土赤润草木不生乃知帝王之宅都防之京兴衰之兆天已黙定岂人力之所能为也公因和万岁山诗韵有水泝颠崖流自转山移絶塞势尤雄之句史册必载之详姑録其略以广闻见耳
延祐间武神童尝为中瑞司典簿善写小字一粒芝麻上写天下太平四字江南野史载应用尝于一粒麻上写国泰民安四字
法令书其别有四令格式也神宗圣训曰禁于未然之谓勑禁于已然之谓令设于此以待彼之至谓之格设于此以待彼之效谓之式
律文有贱避贵少避老轻避重去避来之説余以为去者为主来者为客是以避之后有一宋法司老吏云谓如人方去忽有人仓忙自后而来必有急事也故当避之谩识此以俟知者正之
王衍以铜钱为阿暏物顾长康画神指眼为阿暏中二説于理未通今北方人凡指此物皆曰阿的即阿暏之説眀矣余尝见周草窓家藏徽宗在五国城写归御批数十中间有云可付体己人者即今之所谓梯巳人因方【阙二字】讹书手之误无疑
江西吕道山师防至元间分析家私作十四分本家十分朝廷一分省官一分每分金贰万两银十万两玉带十八条玉器百余件布二十万疋胆矾五瓮只此是江州府库见管鄂州他处者又不预焉以此观之石崇又何足数也
宋嘉熈庚子嵗大旱杭之西湖为平陆茂草生焉李霜涯作谑词云平湖百顷生芳草芙蓉不照红颠倒东坡道波光潋灔晴偏好管司捕治遂逃避之
唐卢从愿为刑部尚书占良田数百顷时号多田翁松江下砂埸瞿【霆发】尝为两浙运使延祐间以松江府拨属嘉兴路括田定役榜示其家出等上戸有当役民田二千七百顷并佃官田共及万顷浙西有田之家无出其右者此可谓多田翁矣
读书诀云生则慢读眀经句熟则读贪遍数未熟莫要背念既倦不如且住
至正十五年浙西科鹅翎为箭羽督责甚急一羽卖三钱后至五钱者且以集庆一处言之此年杭州一运解一百六十万根共发三运夲路止有匠人二十名造箭八百该用翎一千六百根周嵗用翎五十七万六千根如此则一运可供三年盖此物经过塺蒸皆成无用然而催运不已本路自科者可胜言哉倘肯计防而索之则民无害矣宋王济为龙溪主簿时调福建输翎为箭羽非常有物有司督责急一羽至直百钱民甚苦之济输民取鹅翎代输仍驿奏其事因诏旁郡悉如济所陈淳化五年诏曰作坊工官造弓弩用牛筋嵗取于民吏督甚急或杀畊牛供官非务农重谷之意自今后官造弓弩其从理用牛筋悉以羊马筋代之皆载之史防
都城豪民每遇假日必以酒食招致省宪僚吏翘杰出羣者欵之名之曰撒和凡人有逺行者至己午时以草料饲驴马谓之撒和欲其致逺不乏也又江南有新官未任者巨室须逺接以拜见钱与之叩之则荅以穿鼻了如江西浙西数大都长官非千定不可间有一二能者诈及三千定者佐贰各等第皆有定价或有于都下应付盘同出就与之管事名之曰苖儿头余切恨赃汚之徒要拜见钱与因一事取受者大不相侔按律文反有终非因事取受之条失之逺矣且以江西萧刘松江朱管嘉兴王氏皆顕戮非拜见钱而致之何以得此所谓负国害民以致于天下不宁讵可言哉因观江邻几杂志载士阳豪民邵【阙】者指缙绅来借贷者乞与二百緍便可作驴骑腰金拖紫不为豪子以长耳视之鲜矣余曰若以借贷者便作驴骑取觅者指以撒和穿鼻又何多耶
钱塘韩介石巨室也延祐夏忽风雨骤至令庖僮徃楼上闭窓雨过不见此僮楼上寻之则已毙矣因取所带刀而敛之绦鞘皆如故刀刅则销铄过半事为笔谈所载内侍李舜举家暴雷所震人以为堂屋已焚纸皆黔有一室刀极钢坚就刀室中镕为汁而室亦俨然二事皆相同此理殊不可强解也
国朝尚食局上供令磨寘楼上机在楼下驴之蹂践人之往来皆不相及且逺尘土臭叩之乃巧人瞿氏作也
国朝镇殿军将凡请给衣粮名之曰大汉但年过五十者方许出官
因话録云昔有徳音搜访懐才抱器不求闻达者有人逢一书生奔驰入京问求何事荅曰将应不求闻达科因念延祐间陈伯敷【绎曽】到都每见晦迹丘园者数多遂有诗云处士近来恩例别麻鞋一对当蒲轮之讥余儿时闻先父枢密言尝于宋官库中见孟蜀王锦衾其濶一梭径过被头作二穴织成云板様盖而叩于项下如盘领状两侧余锦拥覆于肩此之谓鸳衾也至正十七年三月上海县十九堡往字围李胜一家鸡伏七雏一雏作大鸡状皷翼长鸣余按文献通考鸡祸类无此鸣者姑识于此
至正戊戌正月初三日钱塘卢子眀家白鸡伏雏九内一三足二足在前一足在后越三日而死三月间诸暨彦诚家一雏四足二足在翼下时余访旧到诸暨适见此事咸淳己巳常州鸡翼生距
龙广寒江西人居钱塘挟预知之术逰食于诸公之门一日居佑圣观陈提防房陈扣以明日饮食之事荅曰写了不可看陈俟其出乃窃观之书云来日羊肉白老夫亦与其列适有人送活鲫鱼者陈嘱明日一日以鱼为食诸物不用至五更钟末住持吴月泉遣人招陈来方丈相陪髙显卿叅政盖髙公避生日也陈为吴言房中有活鱼取来下饭髙曰我都准偹了也诸物皆不用陈自念龙之语有验因及龙广寒者在房中住髙曰我识之可请同坐是日羊肉白亦与其列皆应其説尝自言我已一百八嵗故贯酸斋賛其象云有客名广寒自号一百嵗更活二百年恰好三百嵗以此戯之卒于延祐末年尝闻先父枢密言宋未有富春子能风角鸟占之术名闻贾秋壑一日贾招之叩以来日饮食之事富写而封之明日贾作宴于西湖舟中至晚贾行立于船头自歌月明星稀乌鹊南飞之句客廖莹中言日已晚可拆缄观之诸事不及唯有月明星稀乌鹊南飞八字众皆惊赏余按蒋【阙】　逸史载李宗囬食五般馄饨李栖筠食两柈糕糜二十碗橘皮汤之事相同万事莫非前定也欤
帕克斯巴帝师法号皇天之下一人之上开教宣文辅治大圣至徳普觉真智祐国如意大寳法王西天佛子大元帝师班廸逹帕克斯巴巴克实
杭州开元宫住持覧真人王眉叟夀衍有铜水滴一具贮水在内遇潮泛则水涌应时欲以此进上后携至都潮不应遂已之可见气不同浙间凡造酱酣糟淹之物收藏不避潮泛则及时必须涌出至有封瓶瓮者亦为之破裂或取清明日门上所揷栁条寘之瓶上禳之其涌即止江北则无此説所以见方贡土物药材道地之分凡事岂可一槩论之书于此以为仕宦中固执已见不察地方不顺人情者补其闻见之万一云
朝野佥载云御史李审请禄米送至宅母遣量之防三石还之其故令史曰御史例不该偿又问脚钱几何又曰御史例不该偿母怒送賸米及脚钱以责审诸御史皆有惭色吁贤哉母乎若以当今之世岂无如此母之贤者恨见闻不广録此以朂来者而得书之因追忆奉化知州祝居寳尝为余言曰彼为浙省译史时屡因公差赴都经镇江必与其友囬囬千户者相见而徃一日留作午饭食罢其妻出见之千户云今次见伯伯之迟者盖家贫无人此饭皆媳妇为之故出迟耳幸勿见罪每嵗赖此妇织绵防三疋卖以助俸之不给者皆此妇之力也本妇拜而责其夫曰何以为贫我赖汝之贵倘有防处寘我上坐称之以夫人金綉者皆列之于下未尝因贫而贱我我或者乐人之金珠锦綉使汝有所犯我安得超然于人上乎祝视之所衣麄布也头綉上有补顶可谓至贫也操守如此不谓之贤妇可乎辄书此以追配之
文宗好食蛤蜊中有碎破不裂者上焚香祝之俄顷自开中有螺髻璎珞衣履菡蓞谓之菩萨上置之金粟檀香合赐与善寺令致敬焉余于杭城故家见蚌殻二扇内有十八尊大阿罗像纎粟悉偹后归之逹尔玛实廸左丞欲求其理又不可强言曲解也
唐李景略尝宴僚佐行酒者误以醯进判官京兆任廸简【阙】
性严恐行酒者获罪强饮之阿琳特穆尔北【阙】
同【阙】
国吉【阙】
长老长老迎之甚喜留
坐嘱侍者【阙】钱后好酒一【阙】
执杯王盖饮之
长老曰尊客【阙】
进两杯【阙】
及唇长老大惊乃酽醋也即以捶侍者王曰酒醋皆米为者我不厌之何怒耶怒不能释王曰【阙】留我坐须勿怒我有佳醖取【阙】　饮尽欢而散较以任迪简尤可重矣【阙】松江曹云西知【阙】善书画杭士李用之访之殁于馆中云西敛之正堂之善地亦希有也可与范云迎王【阙】防还家营敛之事相同谩识于此以励薄俗
[book_chapter]标点本

[book_title]山居新语序
经史之外有诸子，亦羽翼世教者。而或议之说铃，以不要诸六经之道也。汉有陆生贾著书十二篇，号《新语》，至今传之者，亦以善著古今存亡之征。继《新语》者有《说苑》、《世说》，他如《笔语》、《文说》、《夷坚》、《侯鲭》、《杂俎》、《丛话》、《桯史》、《墨客》、《夜话》、《野语》等书，虽精粗泛约之不同，亦可备稽古之万一。若《幽冥》、《青琐》祅诡淫佚，君子不道之已。吾宗老山居太史归田后，著书名《山居新语》凡若干首。其备古训类《说苑》，摭国史之阙文类《笔语》，其史断诗评，绳前人之愆，天灾人妖，垂世俗之警，视祅诡淫佚败世教者远矣，其得以说铃议之乎？好事者梓行其书，征予首引，予故为之书。至正庚子夏四月十有六日，李黼榜第二甲进士，今奉训大夫、江西等处儒学提举会稽杨维桢叙。

[book_title]山居新语卷第一
累朝于即位之初，故事，须受佛戒九次，方登大宝，而同受戒者或九人，或七人，译语谓之暖答世。一日，今上入戒坛中，见马合哈剌佛前以羊心作供，上问沙剌班学士曰：“此是何物？”班曰：“此羊心也。”上曰：“曾闻用人心肝为供，果有之乎？”班曰：“闻有此说，未尝目击，问之剌马可也。剌马即帝师。”上命班叩之，答曰：“有凡人萌歹心害人者，事觉，则以其心肝作供耳。”遂以此言复奏。上曰：“人有歹心，故以其心肝为供。此羊曾害何人，而以其心为供耶？”剌马竟无以答。
太府少监阿鲁奏取金三两为御靴刺花之用。上曰：“不可，金岂可以为靴用者？”因再奏，请易以银线裹金，上曰：“亦不可。金银乃首饰也，今诸人所用何线？”阿鲁曰：“用铜线。”上曰：“可也。”
至元四年，伯颜太师之子甫十岁余，为洪城儿万户，乃邀驾同往，托以三不剌之行为辞，本为其子也。至中途，有酒车百余乘从行，其回车之兀剌赤多无御寒之衣，致有披席者。有一小厮，无帽，雪凝其首，若白头僧帽者，望见驾近，哭声震起，上亦为之堕泪。遂传命令遣之，伯颜不从。上亟命分其酒于各爱马，即各投下。及点其人数，死者给钞一定，存者半定，众乃大悦，遂呼万岁而散。
揭曼硕傒斯天历初为授经郎，时上自北来。一日，揭梦在授经郎厅，忽报接驾，急出门迎之，恍如平日，及入厅坐定，视之，乃今上也。时奎章阁官院长忽都鲁笃鲁迷失、供奉学士沙剌班，揭以二公谨愿笃实，遂以此梦告之。后果相符。班公以揭公梦事闻之于上，遂得召见。
至元六年二月十五日，黜逐伯颜太师之诏，瑀与范汇同草于御榻前。草文以其各领所部，诏书到日，悉还本卫。上曰：“自早至暮，皆一日也。可改作时。”改正一字，尤为切至，于此可见圣明也。
元统甲戌三月二十九日，瑀在内署，退食余暇，广惠司卿聂只儿也里可温人。言：去岁在上都，有刚哈剌咱庆王，今上皇姊之驸马也。忽得一证，偶坠马，扶马则两眼黑睛俱无，而舌出至胸。诸医束手，惟司卿曰：“我识此证。”因以剪刀剪去之。少顷，复出一舌，亦剪之。又于其舌两侧各去一指许，用药涂之而愈。剪下之舌尚存。亦异证也。广惠司者，回回医人隶焉。
朔方缣缣州，其西南有二石洞，一洞出石盐，皆红色，今湮没矣；一洞出青黑色者，尚存，缣人皆食之。石文粗砺如南方青石然，调味甚适口。他处亦皆有捞盐海子，或出青盐，或红盐，或方而坚，或碎而松，或大块可旋成盘者。大营盘处亦以此为课程抽分，不假人力，乃天成也。予友完者经历、夏石岩经历，皆曾以此盐遗余，彼亦尝亲历其地。缣缣州即今南城缣州营，是其子孙也。自大都至彼一万四千里，与怯里吉思为邻境，过此即海都家望高处也。
至元四年，天历太后命将作院官以紫绒金线翠毛孔雀翎织一衣段，赐伯颜太师，其直计一千三百定，亦可谓之服妖矣。罗国器总管尝董其工云。
至元四年，大都金玉局忽满地皆现钱文，视之如印成者。其中居人陶小三尝以有文之土数块遗予，数年后看之，文皆不见。今通用铜钱，岂非先兆耶？
松江府青村盐场有林清之者，后至元丁丑，空中有芦一枝在前，继有钞随而飞之，村中见者皆焚香有乞降之意，竟坠于林清之之家，排置于神阁被版之上，其家迄今温饱。按《幽冥录》载：海陵黄先贫，风雨中飞钱至其家，触园篱，误落无数，余处皆拾得，后富至十万，擅名江北。以此观之，诚有此事。
桑哥丞相当国擅权之时，同僚张左丞、董参政者，二公皆以书生自称，凡事有不便者，多沮之。桑哥欲去之而未能。是时都省告状撺箱，乃暗令人作一状投之箱中，至午收状，当日省掾须一一读而分拣之，中有一状，无人名事实，但云：“老书生，小书生，二书生坏了中书省。不言不语张左丞，铺眉拓眼董参政，也待学魏徵，一般俸读作捧。请。读作倩。”桑哥佯为不解其说，趣省掾再读之不已。张起身云：“大家飞上梧桐树，自有傍人话短长。”一笑而罢。语虽鄙俚，亦一时机变也。
聂以道，江西人，为□□县尹。有一卖菜人，早往市中买菜，半路忽拾钞一束。时天尚未明，遂藏身僻处，待曙检视之，计一十五定，内有五贯者，乃取一张买肉二贯，米三贯，置之担中，不复买菜而归。其母见无菜，乃叩之，对曰：“早于半途拾得此物，遂买米肉而回。”母怒曰：“是欺我也。纵有遗失者，不过一二张而已，岂有遗一束之理，得非盗乎？尔果拾得，可送还之。”训诲再三，其子不从。母曰：“若不然，我诉之官。”子曰：“拾得之物，送还何人？”母曰：“尔于何处拾得？当往原处候之，伺有失主来寻，还之可也。”又曰：“吾家一世未尝有钱买许多米肉，一时骤获，必有祸事。”其子遂携往其处。果有寻物者至，其卖菜者本村夫，竟不诘其钞数，止云失钱在此，付还与之。傍观者皆令分赏，失主靳之，乃曰：“我失去三十定，今尚欠其半，如何可赏？”既称钞数相悬，争闹不已，遂闻之官。聂尹覆问，拾得者其词颇实，因暗唤其母复审之，亦同，乃令二人各具结罪文状，失者实失去三十定，卖菜者实拾得十五定。聂尹乃曰：“如此，则所拾之者非是所失之钞，此十五定乃天赐贤母养老。”给付母子令去，喻失者曰：“尔所失三十定，当在别处，可自寻之。”因叱出。闻者莫不称善。
至元间，有一御史分巡，民以争田事告之曰：“此事连年不已，官司每以务停为词，故迁延之。”御史不晓务停之说，乃谕之曰：“传我言语，开了务者。”闻者失笑。又至正间，松江有一推官，提牢至狱中，见诸重囚，因问曰：“汝等是正身耶？替头耶？”狱卒为之掩口。又一知府到任，村民告里正把持者，怒曰：“以三十七打罢这厮！”若此三人者，卤莽如此。昔宋仁宗朝，张观知开封府，民犯夜禁，观诘之，曰：“有见人否？”众传以为笑。一语之失，书诸史册，百世之耻，可不慎欤？
至顺间，余与友人送殡，见其铭旌粉书云：答剌罕夫人某氏。遂叩其家人，云：“所书答剌罕，是所封耶？是小名耶？”答曰：“夫人之祖，世祖皇帝收附江南时，引大军至黄河，无舟可渡，遂驻军。夜梦一老曰：‘汝要过河无船，当随我来。’引之过去，随至岸边，指视曰：‘此处可往。’遂以物记其岸。及明日，至其处，踌躇间，有一人曰：‘此处可往。’想其梦，遂疑其说。上曰：‘你可先往，我当随之。’其人乃先行，大军自后从之，果然此一路水特浅可渡。既平定，上欲赏其功，其人曰：‘我富贵皆不愿，但得自在足矣。’遂封之为答剌罕，与五品印，拨三百户以养之。今其子孙尚存。”余每以此事叩人，皆未有知者。
李朵儿只左丞，至元间为处州路总管。本处所产荻蔗，每岁供给杭州砂糖局煎熬之用。糖官皆主鹘回回，富商也，需索不一，为害滋甚。李公一日遣人来杭果木铺买砂糖十斤，取其铺单，因计其价，比之官费有数十倍之远，遂呈省革罢之。又箭竹亦产处州，岁办常课军器，必资其竹，每年定数，立限送纳杭州军器提举司。及其到司，跋涉劳苦，何可胜言，而司官头目箭匠方且刁蹬，否则发回再换。李公到任，知有此弊，乃申省云：“竹箭固是土产，为无匠人可知，故不登式，乞发遣高手头目匠人来此选择起解，庶免往返之劳。”从之。迄今无扰。此皆仁政之及民者如此。左丞唐兀人，汉名希谢，号贺兰，官至江西左丞。余按，周世宗时王祚为随州刺史，汉法禁牛革，辇送京师，遇暑雨多腐坏。祚请班铠甲之式于诸州，令裁之以输，民甚便之。适与二事相同，漫书于此，观者或可触类而长，则利民之事足有为也。
北庭王夫人，举月思的斤。乃阿怜帖木儿大司徒北庭文贞王之妻也。一日，有以马鞭献王，制作精最。王见而喜之，鞭主进云：“此鞭之内，更有物藏其中。”乃拔靶取之，则一铁简在焉。王益喜，持归以示夫人，取钞酬之。夫人大怒曰：“令亟持去！汝平日曾以事害人，虑人之必我害也，当防护之。若无此心，则不必用此。”闻者莫不韪之。
阿怜帖木儿文贞王一日为余言：“我见说娄师德唾面自干为至德之事，我思之，岂独说人，虽狗子亦不可恶它。且如有一狗自卧于地，无故以脚踢之，或以砖投之，虽不致咬人，只叫唤几声，亦有甚好听处？”
脱脱丞相，即倚纳公。康里人氏，延祐间为江浙丞相。有伯颜察儿为左平章，咨保宁国路税务副使耶律舜中为宣使。一日，平章谕该吏曰：“我保此人乃风宪旧人，及其才能，正当选用。”嘱之再三曰：“汝可丞相前覆说之。”丞相曰：“若说用则便用之，若说选则不必提也。”只分别用选二字，言简而意尽，姑书之以备言行录之采择焉。公又访知杭州过浙江往来者不便，乃开旧河通之。此河钱王时古河也，因高宗造德寿宫湮塞之。公相视已定，州县与富豪通交，沮以太岁之说为疑。至日，公自持一挥而定。往年每行李一担，费脚钱二两五钱，今以一担之费买舟，则十担一舟能尽，其利可谓溥矣。
应中甫本，钱唐人，壮年笃志学道，得请仙降笔法甚验，每在杭州万松岭上同志家为之。过数日，欲设祭，将之供，适无钱，降仙告归不许，漫以借钱叩之，乃允，降笔云：“适有壑翁平章即贾似道。在此，可立约借汝。”遂写契，以金纸甲马同焚炉中。复书曰：“汝二人可往葛岭相府故居大银杏树下稍西有草一茎长而秀者，就此处掘之，可得。”二人遂买舟过湖，至其所，不见是草，因以瓦半片祝之曰：“大仙果有此钱，则当引而去之。”祝毕，其瓦即有动意。中甫乃以手扶瓦，随其所往，行至树西，静视之，果有长草在焉。遂掘深二尺许，唯见粗石屑数块，余无他物。因再祝曰：“恐此即是。”瓦卓地应之，遂持以回。复叩仙曰：“此石当何为之？”仙书曰：“当用炉作汁。”二人因借炉投石炼之，少顷闻炉中如淬水声，视之，则溜汁下炉，取出皆白银也。往三桥银铺货得钞三十两，以为祭物用。数月后，因别事忽仙书云：“应生所借之钱免汝还，有元约可向炉中取之。”如言而往炉中拨其灰，则元约止烧去上下空纸，有字者俱在。岂谓无仙耶？中甫，儒者也，外貌矍铄，为人敦笃，有膂力，能手搏，无与敌者。所传乃刘千和尚之派，每欲以此事教人，非忠孝者不传，不得其人，遂无传焉。卒于至正己丑，时年七十有八。
至正四年七月二十四日，松江府上海李君佐偕张四，洎同行者六人，过上海浦东待渡。时日已西矣，见一青色鸡，朝北立于日上，独不见其足。李下马，六人俱拜，伫观至没而去。
吴巽字叔巽，尝应天历己巳举至都，对余言：某初两举皆不第，忽得一梦，有人言黄常得时你便得，遂改名为黄常，亦不中。即复今名。至此举，乡试乃黄常为本经诗魁，省试则黄常与吴巽榜上并列其名。其吴黄常解据亦并在箧中，梦之验有如此者。
厉周卿，婺州人，能卜术。天历间游京师。一日，余写一上字卜之，厉即对本钞录，姓名出处之说，皆如见，后一段云：“商量更改事，佳会喜金羊。寅巳同申主，好事喜非常。”其应果在十年后，岂非万事皆分定也。
剌剌拔都儿乃太平王将佐。后至元三年，杀唐其势大夫于宫中，外未之觉也。因其余党皆在上都东门之外，伯颜太师虑其生变，亲领三百余骑往除之。剌剌望见尘起，疑有不测，乃入帐房中，取手刀弓箭带之，上马，遇诸途，短兵相接，而以其手刀挥之，将近伯颜太师之马，而刀头忽自坠地，遂逃以北，乃追回杀之。且剌剌名将也，岂有折刀之说？后询其故，乃半月前此刀曾坠地而折，家人惧其怒，虚装于鞘中。事非偶然，岂人力可致。
徐子方琰，至元间为陕西省郎中。有一路申解到省内，误漏落一圣字。案吏欲问罪，指为不敬，徐公改云：“照得来解内第一行脱漏第三字，今将元文随此发去，仰重别具解申来。”前辈存心如此，亦可为吹毛求疵之戒。
孙子耕者，杭人，与新城豪民骆长官为友。元统间，骆犯罪流奴儿干，孙以友故，送至肇州而回。交谊如此，诚不减古人也。
元统间，余为奎章阁属官，题所寓春帖曰：“光依东壁图书府，心在西湖山水间。”时余嵏山为江浙儒学提举，写春帖付男坰置于山居，则曰：“官居东壁图书府，家住西湖山水间。”偶尔相符，亦可喜也。
韩子中中，曹州定陶人，至正初为大都路知事。乃父在家，一日，忽移家去河六十里。人问其故，答曰：“井水北流，则泉脉近矣。不久当有水患。”未及半年，定陶之地半为水矣，惟韩公无遗失之患。亦可谓先见之明者。
陈云峤柏，泗州人，陈平章之孙也。倜傥不羁，人以为陈颠称之。后至元五年，为余姚州同知，因病求医于杭，稍愈，值重阳日，遂邀张伯雨及余同登高。是时云峤寓赤山李叔固丞相先茔，余二人往焉。乃扶杖游水乐洞，憩石屋寺前，露坐闲谈。云峤因自言曰：“我前身僧也。泗州塔寺有住持者，皆名之为老佛，斋戒精严。一日，呼侍者令作血脏羹，欲食之。侍者曰：‘老佛一世持斋，何故有此想？’乃不从。遂怒之，拂袖而去，见陈平章曰：‘我特来索血脏羹吃。’平章亦以斋戒为答。佛曰：‘元来你也是不了事汉。’平章遂作此羹啖之。即归寺，乃别大众而作偈曰：‘撞开平屋三层土，踏破长淮一片冰。’遂趺坐而逝。茶毗之日，舁其龛至淮河岸，冰合已久，举火之次，忽大响一声，则河冰自裂。时平章在府中，见老佛入于堂，问之，则后堂报生一子，即某也。”言毕，回饮于寓所而散。明日，伯雨送登高诗，而颈联有“百年身付黄花酒，万壑松如赤脚冰”之句。余和韵云：“方外弟兄存晚节，人间富贵似春冰。”云峤曰：“我无冰字，且只以长淮一片冰答之。”不数日，云峤告殂。岂非说破话头而致然也。
余家藏竹龟一，乃古人以老竹片所制，首尾四足皆他竹外来者，窍小，两头倍大，可转动而不可出，故用纵横之竹，纹理显然。背载三截碑牌一，两侧有转轴十，亦外来之，轴首大腰细，不知何法得入。遍叩匠者，皆莫晓所谓，特以鬼工称之。
余为太史院官时，吏云：本院库中有汉高祖斩白蛇剑藏焉。余按晋太康中，武库火，已毁此剑，何缘更有？每欲过目，因循未克。又闻官库有昭君琵琶，天历太后以赐伯颜太师妻，今不知何在。又大都钟楼街富民家藏宣圣履在焉。
胆巴师父者，河西僧也。大德间，朝廷事之，与帝师并驾。适德寿太子病癍而薨，不鲁罕皇后遣使致言于师曰：“我夫妇以师事汝至矣，止有一子，何不能保护耶？”师答曰：“佛法譬若灯笼，风雨至则可蔽，若尔烛尽，则灯笼亦无如之何也。”可谓善于应对。
余家藏石子一块，色青而质粗，大如鹅弹，形差匾，上天然有兜尘观音像在焉，虽画者亦莫能及。或加以磨洗，则精神愈出，诚瑞应也。
上海县士人庄蓼塘者，藏书至七万卷。其子欲售之买者，积年无有好事者，可见其鲜。
余外祖英德路治中冯公世安园中茶花一本，其花瓣颜色十三等，固虽出人为，亦可谓善夺造化之巧者。
余任太史同佥，特旨令知天象事。后至元六年七月朔，灵台郎张某来请甚急，及同到院，则李院使者肃襟以待曰：“夜来景星见，此祥兆也，可即往奏闻，我辈当有厚赐。”余乃以奏目画图，考之志书殊异。余曰：“虽见于晦日，形则少异。且景星之现，当有醴泉出，凤凰来，朱草生，庆云至，而相副之。今陕西灾疫，腹里盗贼，福建反叛，恐非所宜，何天道相反如是耶？”李公之意颇坚，折之不已。余曰：“今见者惟灵台监候六人也。万一或有天下共见之凶兆，当何如耶？”遂答曰：“伺再见即闻。”乃止。越九日，太白经天，由是言之。凡事不可造次也如此。

[book_title]山居新话卷二
余幼侍坐于赵子昂学士席间，适写神陈鉴如持赵公影草来呈，公援笔与之自改，且言所以未然之故。笔至唇，乃曰：“何以为之人中？若以一身之中言之，当在脐腹间，指此名之曰中，何也？盖自此而上，眼、耳、鼻皆双窍，自此而下，口洎二便皆单窍，成一《泰卦》耳。由是之故，因以此名中也。”满座为之敬服。
皇元累朝即位之初，必降诏诞布天下，惟西番一诏用青纻丝粉书诏文，绣以白绒，穿珍珠网于其上，宝用珊瑚珠盖之。如此赍至其国，张于帝师所居殿中，可谓盛哉！
铜虎符，好事之家多珍藏者，不过或左或右，止存一边。独余家所藏全体具在，背上各有篆书某处发兵符一行，腹下真书十干，唯戊癸二字合全，余八字皆半于腹内，作牝牡五窍斗合之。古人关防之密如此。余因见河南盗杀省臣之事，屡欲以此言之，事乃不偶，且深藏以待举行，当致诸有司以取制作之度。
瞿运使霆发，上海巨室也。尝有贫士伪作张文质运使书持以干公，公得书即命干者以钞三定助行。干者知其伪，沮之未与。越数日，贫士复见公于轿前，公乃驻轿命即取五定，加以温言，慰而遣之。干者白其语于公，公曰：“汝知之乎，人何不作书干你，何怪之有？”闻者咸服其度量云。
瑀于至元六年二月十五日夜御前以牙牌宣入玉德殿，亲奉纶音，黜逐伯颜太师之事。瑀首以增粜官米为言，时在侧者皆以为迂。瑀曰：“城门上钥明日不开，则米价涌贵，城中必先哄噪。抑且使百姓知圣主恤民之心，伯颜虐民之迹，恩怨判然，有何不可？”上允所奏，命世杰班殿中传旨，于省臣增米铺二十，钞到即粜。都城之人，莫不举手加额，以感圣德。
大都长春宫有桃核半个，其大如掌，至今以为常住镇库之物。余尝观之，诚希有也。蟠桃之说，宁或果有之乎？古者王遇仙，与桃核大如斗，磨而服之，愈疾延年，今则未闻也。桃核扇之说，是其类耳。
不鲁罕皇后出居东安州日，其地多蛙，朝夕喧噪不已。苦其烦聒，乃遣人喻旨，令止之。众蛙为之屏息。迄今蛙不鸣，亦异事也。
瑀尝以简易小日晷进之于上，其大不过三寸许，可以马上手提测验，深便于出入。上命太史院官重为校勘，比之江浙日晷多半刻，再以上都校之，又长半刻。南北地势不同者如此。
后至元四年，因伯颜太师称寿，百官填拥。中丞耿焕年迈颠踬于地，踏伤其胁而出。
后至元年间，阿怜帖木儿大司徒知经筵事，乃子沙剌班亦为奎章阁侍书学士兼经筵官。班公以父子辞避之，上终不允所请，乃并列焉。
至正七年，社稷署太祝张从善，都城巨室也，方四十即致仕。尝预营寿室，解石版为穴门，石中忽有纹成松石，虽绘画者不如也。观者填门，因以为碑而置坟墙之中。翰林学士欧阳玄、侍讲学士揭傒斯皆为寿松记刻石以表瑞，后附致碑本示余求诗，漫以一绝赋之曰：“举世纷纷名利间，达生轻禄古今难。天生瑞兆为君寿，寄我山中作画看。”
鲜于伯机枢一日宴客，呼名妓曹娥秀侑尊。伯机因入内典馔未出，适娥秀行酒，酒毕，伯机乃出。客曰：“伯机未饮酒。”娥秀亦应声曰：“伯机未饮。”座客从而和之曰：“汝何故亦以伯机见称？可见亲爱如是。”遂佯怒曰：“小鬼头焉敢如此无礼？”娥秀答之曰：“我称伯机固不可，只许你叫王羲之乎？”一座为之称赏。
上海县农家一老妪，被雷击死，少顷复苏。里中咸往视之，问其故，妪云唯闻“错了”，余无所见。时口中有药一丸尚存，因吐出手中示人。邻人俞生者夺而吞之。越一年，俞生病喉痛数载。一日，因怒咳痰于地，闻有声，乃拨痰寻之，内有一物，状如李核，光莹而黄色，以斧凿击之不碎，喉痛遂止。
杭州盐商施生者，至正八年，其家猪栏中母猪自啖其子。喂猪者往棰之，忽为人言曰：“因你不喂我，自食我子，干你何事？”喂猪者大惊，往报施生。生往视之，傍观者或曰可杀，或曰货之。猪复言曰：“我只少得你家三十七两五钱，卖我还你便了，何必闹？”遂卖之，果得三十七两五钱而止。古有中宵牛语之说，诚不诬也。
沙剌班学士者，乃今上之师也，日侍左右。一日，体倦，于便殿之侧偃卧，因而睡浓。上自以所坐朵儿别真即方褥也。亲扶其头而枕之。又班公尝于左额上生小疖，上亲于合钵中取佛手膏摊于纸上，躬自贴之。比调羹之荣，可谓至矣。
镔铁胡不四世所罕有，乃回回国中上用之乐，制作轻妙。余每询之铁工，皆不能为也。今归平江巨室曹氏。
阔阔歹平章之次妻，高丽人也。寡居甚谨。其子拜马朵儿赤知伯颜太师利其家所藏答纳环子，遂以为献。伯颜即与闻之于上，乃传旨命收继之。高丽者款以善言，至暮，与其亲母逾垣削发而避之。伯颜怒，奏以故违圣旨之罪，遂命省台洎侍正府官鞫问之。奉命唯务锻炼。适有侍正府都事帖木儿不花汉名刘正卿。者，深为不满。时问事中秉权者阔里吉思国公，正卿朝夕造其门，委曲致言曰：“谁无妻子，安能相守至死？得守节者，莫大之幸，反坐之罪，非盛事也。”遂悟而止。正卿，蒙古人，廉直寡交，家贫至孝，平日未尝嬉笑，与余至契。公退必过门，言所以，故知此为详。至正初拜御史而卒。
至元六年冬仲，皇帝亲祀太庙。期迫，创制衮冕，猝不能办。适有英庙元制二副，已用一副，未经用者一副见存，皆以旧物为不宜而沮之。惟余与欧阳学士所言相同，解之曰：“若以此物为不宜，则玉玺、宫殿、龙床未尝更易，何独以此为忌也？”众议遂息。乃独易一中单，余皆就用之。
枢密院同知帖木达世，后至元六年，中书右丞缺，众议欲以某人为之，近侍世杰班力以帖木达世为荐，至甚恳切，上乃允其请。后累迁官至左丞相卒，不知世杰班之举，班亦未尝齿及之，可谓厚德人也。
至正七年，余至鹤砂访旧，馆于草堂张梅逸之家。因动问梅逸去年得疾之由，后服何剂而愈，曰：“始因气而得之，方当危困之际，忽于清旦似梦非梦，有神语之曰：‘一闻异事，其病立差。’次日婿偕门僧来问疾，语及场前龙降一事，极其异常，闻之矍然，疾乃如失。”予因问所以异。有乡中豪强之家，平日恃富凌贫，靡所不为，累挟官势，排陷平人者多矣。先一日，有佃户来诉作商为人所负，欲报之其主。因呼场吏，欲诬以在逃灶户藏于其家，而挤陷之。吏曰：“若然，必破其家，非阴骘事。”不允。固啖以利，吏亦不从。乃遣爪牙名某者往迫之，吏不得已，许以来日从事。是日，忽二龙降于豪强之家，凡厅堂所有，床椅窗户，皆自相奋击，一无完者。摄一舟决颐如口衔于爪牙者当门之槛，牢不可脱。讼者之舟摄覆平地，谋讼者压折左肱几死。龙所过之地，作善之家分毫无犯，凡平日之强梁者，多破产焉。豪强寻亦遭讼，今渐费荡。呜呼！龙之有神，古所闻也。龙能彰善瘅恶，古所未闻也。愚民自以为天道冥冥，今观斯事，神岂远乎哉？闻之者足以为戒也。
大德三年七月十八日，中书省奏准禁捕秃鹙。盖因扬州淮安管内，蝗虫为害，忽有秃鹙五千余，恬不惧人，以翅打落蝗虫，争而食之。既饱，吐而再食。遂致消弭。迄今著于禁令，载之《至正条格》。
伯颜太师所署官衔曰元德上辅广忠宣义正节振武佐运功臣、太师、开府仪同三司、秦王答剌罕、中书右丞相、上柱国、录军国重事、监修国史兼徽政院侍正昭功万户府都总使、虎符、威武阿速卫亲军都指挥使司达鲁花赤、忠翊侍卫、亲军都指挥使、奎章阁大学士、领学士院、知经筵事、太史院、宣政院事、也可千户、哈必陈千户达鲁花赤、宣忠干罗思扈卫亲军都指挥使司达鲁花赤、提调回回汉人司天监、群牧监、广惠司、内史府、左都威卫使司事、钦察亲军都指挥使司事、宫相都总管府领太禧、宗禋院兼都典制神御殿事、中政院事、宣镇侍卫亲军都指挥使司达鲁花赤、提调宗仁蒙古侍卫亲军都指挥使司事、提调哈剌赤也不干察儿、领隆祥使司事，计二百四十六字，此系至正五年五月所署之衔也。
范舜臣天助，汴人，世为名医，博学多能，尤精于天文之书。至顺间，为永福营膳司令。尝与余言：影堂长明灯每灯一盏，岁用油二十七个。此至元间官定料例，油一个该一十三斤，总计三百五十一斤。连年着意考之，乃有余五十二斤，则日晷之差短明矣。永福营膳司所掌青塔寺影堂也。
天历初，建奎章阁于西宫兴圣殿西廊，择高明者三间为之。南间以为藏物之所。中间学士诸官候直之地。北间南向中设御座，两侧陈设秘玩之物，命群玉内司掌之。阁官署衔初名奎章阁学士，阶正三品，隶东宫属官。后文宗复位，乃升为奎章阁学士院，阶正二品，置大学士五员，并知经筵事；侍书学士二员，承制学士二员，供奉学士二员，并兼经筵官。幕职置参书二员，典签二员，并兼经筵参赞官；照磨一员，内掾四名，内二名兼检讨；宣使四名，知印二名，译史二名，典书四名。属官则有群玉内司，阶正三品，置监群玉内司一员，司尉一员，亚尉二员，佥司二员，典簿一员，令史二名，典吏二名，司钥二名，司膳四名，给使八名，专掌秘玩古物。艺文监，阶正三品，置太监兼检校书籍事二员，少监同检校书籍事二员，监丞参检校书籍事二员，或有兼经筵官者，典簿一员，照磨一员，令史四名，典吏二名，专掌书籍。鉴书博士司，阶正五品，置博士兼经筵参赞官二员，书吏一名，专一鉴辨书画。授经郎，阶正七品，置授经郎兼经筵译文官二员，专一训教怯薛官大臣子孙。艺林库，阶从六品，置提点一员，大使一员，副使一员，司吏二名，库子一名，专一收贮书籍。广成局，阶从七品，置大使一员，副使一员，直长二员，司吏二名，专一印书籍，已上书籍乃皇朝祖宗圣训及番译《御史箴》、《大元通制》等书。特恩创制牙牌五十于上，金书“奎章阁”三字，一面篆字，一面蒙古字、畏吾儿字，令各官悬佩，出入无禁。学士院凡与诸司往复，惟札书参书厅行移。又命侍书学士虞集撰《奎章阁记》，文宗御书，刻石禁中。先时，燕帖木儿太平王为丞相，系衔署奎章阁大学士，领学士院事。后伯颜秦王为丞相，系衔亦如之。
奎章阁记
大统既正，海内定一，乃稽古右文，崇德乐道。以天历二年三月作奎章之阁，备燕闲之居。将以渊潜遐思，缉熙典学。乃置学士员，俾颂乎祖宗之成训，毋忘乎创业之艰难，而守成之不易也。又俾陈夫内圣外王之道，兴亡得失之故，而以自儆焉。其为阁也，因便殿之西庑，择高明而有容，不加饰乎采斫，不重劳于土木，不过启户牖以顺清燠，树庋阁以栖图画而已。至于器玩之陈，非古制作中法度者不得在列。其为处也，跬步户庭之间，而清严邃密，非有朝会祠享、时巡之事，几无一日而不御于斯。于是宰辅有所奏请，宥密有所图回，诤臣有所绳纠，侍从有所献替，以次入对，从容密勿，盖终日焉，而声色狗马不轨不物者无因而至前矣。自古圣明睿知，善于怡心养神，培本浚源，泛应万变而不穷者，未有易乎此者也。盖闻天有恒运，日月之行不息矣。地有恒势，水土之载不匮矣。人君有恒居，则天地民物有所系属而不易矣。居是阁也，静焉而天为一，动焉而天弗违，庶乎有道之福，以保我子孙黎民于无穷哉！
至顺辛未孟春三日，御书于奎章阁，瑀被赐墨本，特以天历、奎章二宝印识于其上。
皇朝昔宝赤，即养鹰人也。每岁以初按海青获头鹅者即天鹅也。赏黄金一定。
皇朝贵由赤，即急足快行也。每岁试其脚力，名之曰放走。监临者封记其发，以一绳拦定，俟齐，去绳，走之。大都自河西务起至内中，上都自泥河儿起至内中，越三时行一百八十里，直至御前，称万岁礼拜而止。头名者赏银一定，第二名赏段子四表里，第三名赏二表里，余者各一表里。
至治二年，江西廉访佥事哈剌书吏毕宗远奏：差陈汝楫巡按至瑞州路，一日看卷之际，佥事见鼓楼上红衣人往来，问他人皆不见之。少顷，雷雨大作，电光直入厅事旋绕，随至卷所。宗远亟逾杈栏而出，髭鬓悉为雷火所燎，文卷被羊角风掣去，旋入云霄，竟不知落于何处。陈汝楫击死于地。泰定间，宗远侍父毕敬之来松江为庸田使，亲言此事。
至正七年八月十二日，上海浦中午潮退，未几复至，人皆异之。费子伟万户亲与余言。
松江府下砂场第四灶盐丁顾寿五妻王氏，始笄适顾，生子女五人。至大辛亥复有孕，及期临蓐，七日不娩，仍如故，腹亦不加长。每嘱之家人曰：“我死后焚我，勿待尽，必取腹中物视之，以明此疾何也。”至正庚寅十月二十五日，因胎动腹痛而死。越二日，火化，家人果取物视之，则胞带缠束甚紧，剖之，乃一男胎，其肋骨如铁之坚。计之，怀胎四十年矣。其妇甲戌生，死年七十有七。
至正间，别怯儿不花为江浙丞相，尽以本省所管土人不得为掾史。时左丞佛住公曰：“若如此回避，则都省掾当以外国人为之。”
至元间，乃颜叛，以其余党徙居于庆元之定海县。延祐初，倚纳脱脱公为江浙丞相，其党人屡以水土不安乞迁居善地，诉之不已。公曰：“汝辈自寻一个不死人的田地来说，当为汝迁之。”遂绝。
揭曼硕学士有题《秋雁》诗云：“寒向江南暖，饥向江南饱。莫道江南恶，须道江南好。”
新月每见于大二小三之说，盖为前月小则后月初三见，前月大则初二日见。至正七年九月小，忽十月初二日已见，漫识于此，以问诸保章，恐历法之差尔。
至正七年丁亥十二月朔旦，虹见于西北，竟天至东南，少顷，微雨。是岁九月二十四日至十月初一日五日，骤雨雷电大作，初二日大风极冷而止。变在嘉兴城中，未知他郡同否。
至正戊子小寒后七日，即十二月望，申正刻，四黑龙降于南方云中，取水，少顷，又一龙降东南方，良久而没。俱在嘉兴城中见之。
至正戊子正月十八日，钱塘江潮比之八月中潮倍之数丈，沿江民舍皆被不测之漂，一时移居者甚众。
《图画见闻志》载：张文懿公有玉画叉。余家藏有古玉画叉一枚，是非文懿公之物耶？姑识于此。
余屡为滦京之行，每宿于李老峪酒肆。其家比之他屋稍宽敞焉。其屋东大楣中发一灵芝，茎长三尺余，斜倚其上，人以为常。及余山居宝云山上，不时生芝，不以为奇。余思大成殿瑞芝及宋徽宗时进芝称贺，以此观之，何足为贺也？
湖南益阳州每有人夜半忽自相打，莫晓所谓，名之曰沙魇。土人知此证者，唯以冷水浇泼，稍定，以汤水饮之，徐徐方醒，二三日即如醉中不知者，殊用惊骇。上海县达鲁花赤兀讷罕至正初为本州同知，因造漆器，匠者八人一夕作闹，亲历此事，尝与余言之。

[book_title]山居新话卷三
至正辛卯十一月癸酉冬至后三日，即二十七日，夜雨至四更时，霹雳雷电大作，其雨如注，天明乃止。时侨居松江下砂。后闻十二月初二日，杭州又复雷电大雨。
徐子方琰为浙西宪使，南台札付为根捉朱九，即朱张之子。行移海道府，回文言往广州取藤柂去了。以此回宪司，再行催发，海道府复云已在大都。台复驳前后所申不一，取首领官吏招伏缴申。徐公乃云：“先言远而后言近，远者虚而近者实。依实而申，焉敢不一。所据取招一节，乞赐矜免。”台官为之愧服。
李和，钱塘贫士也。国初时尚在，鬻故书为业，尤精于碑刻，凡博古之家所藏，必使之过目。或有赝本，求一印识，虽邀之酒食，惠以钱物，则毅然却之。余生晚矣，失记其颜貌。先父枢密洎姻家应中父常称道之，漫书于此，以砺仕宦者之志云。余家藏万年宫碑阴题名，后有李和鉴定，石刻印识见存。
尚醖蒲萄酒，有至元、大德间所进者尚存，闻者疑之。余观《西汉·大宛传》，富人藏蒲萄酒万石，数十年不败。自古有之矣。
《图画见闻志》载：唐刺史王倚有笔一管，稍粗于常用笔，管两头各出半寸，中间刻从军行一铺，人马毛发、亭台远水无不精绝。每一事刻从军诗两句，似非人功。其画迹若粉描，向明方可辨之，云用鼠牙雕刻。崔文集有《王氏笔管记》，其珍重若此。余尝闻大都钟楼街富室王氏有玉箭，杆圆环一如钵遮环之状，差小，上碾《心经》一卷。及闻先父枢密言：先见竹龟一枚，制作与余所藏相同，但其碑牌中以乌木作牌，象牙为字，嵌《孝经》一卷于其上。其碑不及一食指大。以此观之，二物尤难于笔管多矣，人皆以为鬼工也。
《酉阳杂俎》载：齐日升养樱桃，至五月中，皮皱如鸿柿不落，其味数倍，人不测其法。今西京每岁冬至前后进花红果子，色味如新。其地酷寒，比之内地尤难收藏，诚可珍也。余屡拜赐焉。
至正十一年夏，余于松江普照寺僧房见一敝帚开花，僧云此帚已七八年矣。今似此者甚多。嘉兴路儒学阍人陶门者，其家磨上木肘忽发青条，开白花。时应才为学正，陶持以示其家人。吴江州分湖陆孟德言：其邻铁匠庞氏者，其家一柳桩坫铁砧十余年，今岁忽发长条数茎，如苇帚开花，皆以为常。余观《宋史·刘光世传》：光世以枯秸生穗闻于朝，帝曰：“岁丰人不乏食，朝得贤辅佐，军有十万铁骑，乃可为瑞。此外不足信。”时建炎三年也。以时事观之，岂非草木之妖欤？
罗世荣字国器，钱唐人。后至元丙子，为行金玉府副总管。有匠者慢工，案具而恕之，同僚询其故，罗曰：“吾闻其新娶，若挞之，其舅姑必以妇为不利，口舌之余，则有不测之事存焉，姑置之。”余按宋曹彬知徐州日，有吏犯罪，既具案，逾年而杖之，人莫知其故。彬曰：“吾闻此人新娶妇，若杖之，彼其舅姑必以妇为不利而朝夕笞詈之，使不能自存，吾故缓其事。然法亦未尝屈焉。”二事适相符，并识于此，抑亦仁人之用心也。
畏吾儿僧闾闾，尝为会福院提举，乃国朝沙津爱护持汉名总统。南的沙之子，世习二十弦，即箜篌也。悉以铜为弦，余每叩乐工，皆不能用也。唐人贺怀智以鹍鸡筋为弦，欧阳文忠公诗“杜彬皮作弦”，后人多疑之，以此观之，或者亦可为尔。铜弦则余亲见闻也。庸田监司左答那失里乃闾闾之亲弟。
丁卯进士萨都剌天锡《宫词》：“深夜宫车出建章，紫衣小队两三行。石阑干畔银镫过，照见芙蓉叶上霜。”人莫不脍炙之。予以为拟宋宫词则可，盖北地无芙蓉，宫中无石阑干，擎执宫人紫衣大朝贺则于侍仪司法物库关用，平日则无有也。宫车夜出，恐无此理。又《京城春日》诗：“燕姬白马青丝缰，短鞭窄袖银镫光。御沟饮马不回首，贪看柳花飞过墙。”国朝有禁御沟不许洗手饮马，留守司差人巡视，犯者有罪，故宋显夫《御沟》诗有“行人不敢来饮马，稚子时能坐钓鱼”之句，可谓纪实矣。
皇朝设内八府宰相八员，悉以勋贵子弟为之，禄秩章服并同二品，例不受宣，唯奉照会礼上，寄位于翰林院官扫邻。即宫门外会集处也。所职视草制词，如诏赦之文，又非所掌，院中选法杂行公事，则不与也。
余山居西濒湖有养乐园，乃贾似道之故居，今则江州路同知西域人居之。至正九年夏，其家生一鸡骈首，恶而弃之于水。十二年，红巾毁其屋，残其家。亦妖孽之先兆也欤？
大德间，回回富商以红剌一块，重一两三钱，申之于官，估直十四万定，嵌于帽顶之上。累朝每于正旦与圣节大宴则服用之，瑀尝拜观焉。
至正癸巳冬，上海县十九保村中鸡鸣不鼓翼，民谣曰：“鸡啼不拍翅，鸦鸣不转更。”
《汉书》中有录囚，《唐书》中有虑囚，《集韵》载录音力居切，分晓。是录囚其义且明白，盖北音录为虑。高丽人写私书皆以乡音作字，中国人观之皆不可知。余尝见绦环二字写作唾环，余皆类此。《唐书》一时书手误写，后人因而讹之。
延祐间，都城有禁不许倒提鸡，犯者有罪。盖因仁皇乙酉景命也。
至元末年尚有火禁，高彦敬克恭为江浙省郎中，知杭民藉手业以供衣食，禁火则小民屋狭，夜作点灯必遮藏隐蔽而为之，是以数致火患，甚非所宜，遂弛其禁，杭民赖之以安。事与廉叔度除成都火禁之意一也。余因书之，俾后人知公之德政利人者如此。
后至元间，伯颜太师擅权，尽出太府监所藏历代旧玺，磨去篆文，以为鹰坠，及改作押字图书，分赐其党之大臣。独唐则天一玺，玉色莹白，制作一如官印，璞仅半寸许，不可改用，遂付艺文监收之。一时阁老诸公，皆言则天智者，特以其把手高耸于上，璞薄而文深，使后人不可改作，故能存之。国朝凡官至一品者，得旨则用玉图书押字。文皇开奎章阁，作二玺，一曰“天历之宝”，一曰“奎章阁宝”，命虞集伯生篆文。今上皇帝作二小玺，一曰“明仁殿宝”，一曰“洪禧”，命瑀篆文。洪禧小玺，即瑀所上进者，其璞纯白，上有一墨色龟纽，观者以为二物相联，实一段玉也，上颇喜之。
王叔能参政题一钱太守庙诗云：“刘宠清名举世传，至今遗庙在江边。近来仕路多能者，学得先生要大钱。”
北庭文定王沙剌班，号山斋，字敬臣，畏吾人，今上皇帝之师也，上尝御书“山斋”二大字赐之。至元后庚辰，为中书平章。一日，公退为余言曰：“今日省中有一江西省咨曾某告封赠者，吏胥作弊，将曾字添四点以为鲁字，中间亦有只作曾字者，欲折咨之。”余曰：“即照行止簿便可明也。”簿载曾姓相同，吏弊显然。僚佐执以为疑，公曰：“为人在世，得生封者几人？何况区区七品虚名，又非真授。纵吏不是改，亦何妨？若使往返，非一二年不可，安知其可待否？且交为父母者生拜君恩，不亦悦乎？”力主其说而行之。诚可谓厚德君子也。余观《中兴系年录》载：魏矼字邦达，为考功员外郎，选案不存，吏缘为奸，川陕官到部者多以微文沮抑，往返辄经年。矼请细节不圆处悉先放行，人以为便。
教坊司、仪凤司旧例依所受品级列于班行，文皇朝令二司官立于班后。至正初仪凤司复旧例，教坊司迄今不令入班。
蒙古人有能祈雨者，辄以石子数枚浸于水盆中玩弄，口念咒语，多获应验。石子名曰鲊答，乃走兽腹中之石，大者如鸡子，小者不一，但得牛马者为贵。恐亦是牛黄、狗宝之类。
国朝有禁每岁车驾巡幸上都，从驾百官不许骑坐骟马，唯骑答罕马。答罕，二岁驹也。延祐间，拜住丞相尝骑骡子出入。今则此禁稍缓。
至正元年四月十九日，杭州火灾，总计烧官民房屋公廨寺观一万五千七百五十五间，六所七披，民房计一万三千一百八间，官房一千四百二十四间，六所七披，寺观一千一百三十间，功臣祠堂九十三间。被灾人户一万七百九十七户，大小三万八千一百一十六口，可以自赡者一千一十三户，大小四千六十七口。烧死人口七十四口，每口给钞一定，计七十四定。实合赈济者计九千七百八十四户，大口二万二千九百八十三口，每口米二斗，计米四千五百八十一石八斗；小口一万一千六十六口，每口米一斗，计米一千一百六石六斗，总计米五千六百八十八石四斗。时江浙行省只力瓦歹平章移咨都省，云：“光禄大夫、江浙平章政事，切念当职荷国荣恩，受寄方岳，德薄才微，不能宣上德意，抚兹黎民。到任之初，适值阙官，独员署事，一月有余，政事未修，天变遽至。乃四月十九日丑寅之交，灾起杭城。自东南延上西北近二十里，官民闾舍，焚荡迨半。遂使繁华之地，鞠为蓁芜之墟。言之痛心，孰甚其咎！衰老之余，甘就废弃，当此重任，深愧不堪。已尝移文告代，未蒙俞允，诚不敢久稽天罚，以塞贤路。谨守职待罪外，乞赐奏闻，早为注代，生民幸甚！”明年四月一日，又复火灾。宋治平三年正月己卯，温州火烧民屋一万四千间，死者五千人。
松江夏义士者，乃甲户也，其家房门上有一西番塔影，盖松江无西番塔，不知此影从何而得，人以为异。《酉阳杂俎》云：扬州东市塔影忽倒，老人言：海影翻则如此。又沈存中以谓大抵塔有影必倒。陆放翁云：予在福州见万寿塔，成都见正法塔，蜀州见天目塔，皆有影，亦倒也。然塔之高如是，而影止三二尺，纤悉皆具。或自天窗中下，或在廊庑间，亦未易以理推也。以上之说，因其塔所见影，然松江无此塔而有影见者，其理又不可得而究之。予尝游平江虎丘寺，阁上槛窗下裙板中有一节孔，阁僧以纸屏照之，则一寺殿宇廊庑，悉备见于屏上，其影皆倒。余山居与保叔塔邻峰也，朔望点灯之夕，遇夜观之，一塔灯光倒插于段桥湖中。大抵塔影皆倒，沈存中之说是也。
皇朝开科举以来，唯至正戊子举王宗哲元举乡试、省试、殿试皆中第一，称之曰三元。宋自仁宗庆历复明经科，称三元者王岩叟一人而已。
彻彻都郯王、帖木儿不花高昌王二公被害，都人有垂涕者。伯颜太师被黜，都人莫不称快。笔记载张德远诛范琼于建康狱中，都人皆鼓舞。秦桧杀岳飞于临安狱中，都人皆涕泣。是非之公如此。
秦桧孙女封崇国夫人，爱一狮猫，忽亡之，立限令临安府访求。及期，猫不获，府为捕系邻居民家，且欲劾兵官。兵官皇恐步行求猫，凡狮猫悉捕致，而皆非也。乃赂入宅老卒，询其状，图百本于茶肆张之。府尹因嬖人祈恳乃已。至正十五年，浙宪贴书卢姓者，忽失一猫，令东北隅官搜捕之。权势所在，一至于此，可不叹乎？
元统间，革去群玉内司，并入艺文监通掌其事，监官依怯薛日数更直于奎章阁。盖群玉内司所管宝玩，贮于阁内。时揭曼硕为艺文监丞，寓居大都双桥北程雪楼承旨故廨，到阁中相去十数里之遥。揭公无马，每入直必步行以往，比之僚吏，又且早到晚散，都城友人莫不以此为言。一日，揭公为余言曰：“我之不敢自漫入直者，亦有益也。近日在阁下，忽传太后懿旨，问阁中有谁，复奏有揭监丞。再问莫非先帝时揭先生耶？遂赐酒焉。又一日，再问是某，以古玉图书一令辨之，详注其文而进，亦赐酒焉。”是时阁下悄然，余者皆是应故事而已，多有累怯薛不入直者。此公晴雨必到，终日而散。后十余年，予归老西湖上，每遇同志之友，清谈旧事，屡及此者，莫不以长厚老成称之。余观《归田录》载：枢密王畴之妻，梅鼎臣女也。景德初，夫人入朝德寿宫，太后问夫人谁家子，对曰：“梅鼎臣女。”太后笑曰：“是圣俞家乎？”由是始知圣俞名闻于宫禁也。揭公之际遇，尤可尚矣。
士大夫因其闻见之广，反各有所偏致，有服丹砂者，服凉剂者。服丹砂者为害固不待言，余以目击服凉剂者言之。友人柯敬仲、陈云峤、甘允从三人，皆服防风通圣散，每日须进一服，以为常。一日，皆无病而卒。岂非凉药过多，销铄元气殆尽，急无所救者欤？可不戒之。《老学庵笔记》载：石藏用名用之，高医也。尝言今人禀受怯薄，故案古方用药多不能愈病。非独人也，金石草木之药亦皆比古力弱，非倍用之不能取效。故藏用喜用热药得谤，至有藏用担头三斗火，人或畏之，惟晁之道悦其说，故多服丹药，然亦不为害。后因伏石上书，丹为石冷所逼，得阴毒伤寒而死。盖因丹气热毒所攻，终为所服丹药过多之故也。视过服凉剂者，亦由是欤？
范玉壶作《上都诗》云：“上都五月雪飞花，顷刻银妆十万家。说与江南人不信，只穿皮袄不穿纱。”余屡为滦阳之行，每岁七月半，郡人倾城出南门外祭奠，妇人悉穿金纱，谓之赛金纱，以为节序之称也。
平江漆匠王□□者，至正间以牛皮制一舟，内外饰以漆，拆卸作数节，载至上都，游漾于滦河中，可容二十人。上都之人未尝识船，观者无不叹赏。又尝奉旨造浑天仪，可以折叠，便于收藏，巧思出人意表，可谓智能之人。今为管匠提举。
凡有颠搏刀斧伤者，但以带须葱炒熟捣烂，乘热盦患处速愈，频换热者尤妙。
凡有疯狗、毒蛇咬伤者，只以人粪涂伤处极妙，新粪尤佳，诸药皆不及此。
破伤风能死人，用桑条如箸长者十数茎阁起，中用火烧，接两头滴下树汁，以热酒和而饮之，可愈。
集贤大学士王彦博约为副枢日，有兄弟争袭万户者。弟有父命，兄不肯让，二十余年而不能决。公曰：“父命行之一家，君命施之天下。”遂令其兄袭之。又英庙为东宫礼上枢密使，例须新制铺陈。事毕，工部复欲取发还官，回文皆不为准。公为副枢，首回此文曰：“照得上项铺陈，难同其余官物。本院除已尊严安置外，行下都事厅同呈。”遂绝其事。又湖广省咨蛮洞相杀，合调军马征之。公回咨云：“蛮夷相仇，中国之幸。行下合属固守边防，毋得妄动军马。”公之所行，大概如此，姑识其一二云。公泰定、天历间为三老，商议中书省事。
后至元间，伯颜太师擅权，谄佞者填门，略举其尤者三事，漫识于此，余者可知矣。有一王爵者，驿奏云：“薛禅二字，往日人皆可为名，自世祖皇帝尊号之后，遂不敢称。今伯颜太师功德隆重，可以与薛禅名字。”时御史大夫帖木耳不花，乃伯颜之心腹，每阴嗾省臣，欲允其奏。近侍沙剌班学士从容言曰：“万一曲从所请，大非所宜。”遂命欧阳学士、揭监丞会议，以元德上辅代之，加于功臣号首。又典瑞院都事□□建言：“凡省官提调军马者必佩以虎符，今太师功高德重，难与诸人相同，宜造龙凤牌以宠异之。”遂制龙凤牌，三珠以大答纳嵌之，饰以红刺鸦忽杂宝，牌身脱钑“元德上辅功臣”号字，嵌以白玉。时急无白玉，有司督责甚急。缉闻一解库中有典下白玉朝带，取而磨之。此牌计直数万定，事败毁之，即以其珠物给主，盖厥价尚未酬也。又京畿都运纳速剌言：伯颜太师功勋冠世，所授宣命，难与百官一体，合用金书以尊荣之。宛转数回，遂用金书“上天眷命皇帝圣旨”八字，余仍墨笔，以塞其望。明年黜为河南左丞相。行事之夕，虽纸笔亦不经省房取用，恐泄其事，遂于省前市铺买札付纸写宣与之。余尝以否泰之理，灼然明白，因举似于用事者，可不戒欤？梁冀跋扈，止不过比邓禹、萧何、霍光而已，曹操之僭，固不容诛，薛禅之说，又过于九锡多矣。
余家人病疟，邻家有藏雷斧者，借授病人禳之。其斧如石，若斧状，脑差薄而无光，恐是楔尔，正与《笔谈》所说相同。
后至元己卯四月，黄雾四塞，顷刻黑暗，对面不见人，油坊售之一空。余于都城亲历此事。古有昼昏，恐若此也。

[book_title]山居新话卷四
至正十二年壬辰七月初十日，徽贼入寇杭城。时樊时中执敬为浙省参政，亟出御贼，北行至岁寒桥遇害。先浙省以杭州路总管宝哥惟贤摄参政，调守御昆山之太仓领军而往，驻于昆山旧州山寺，离太仓州治三十余里，终于不往，闻寇至，遂遁，匿于杭之寓舍。适值贼破杭，乃挈家潜于西湖舟中。越三日，邻居无赖之徒利其所将，恐之，遂与次妻□氏连结其衣袂，溺水而死。时潭州路总管鲁至道作二诗挽之，以寓褒贬之意，谩书于后。
挽樊时中参政
主将无谋拂众情，贤参有志惜言轻。狐群冲突成妖孽，黔首惊惶望太平。奋志从军全节义，杀身殉国显忠诚。岁寒桥下清泠水，夜夜空闻哽咽声。
挽宝哥参政
香魂俊骨堕深渊，无智无谋亦可怜。妖寇猖狂如有祟，生民雕瘵似无天。芳名苟得十年在，死节应当二日先。欲向西湖酹尊酒，凄风冷雨浪无边。
至元十三年丙子正月廿二日，伯颜丞相入杭城。二月廿二日，起发宋三宫赴北。四月廿七日到上都。五月初二日，拜见世祖皇帝。十一日，命幼主为检校大司徒、开府仪同三司，进封瀛国公。十二日，内人安康夫人、安定陈才人，又二侍儿失其姓氏，浴罢，肃襟闭门，焚香于地，各以抹胸自缢而死。解下衣，中有清江纸书一卷云：“不免辱国，幸免辱身。不辱父母，免辱六亲。艺祖受命，立国以仁。中兴南渡，计三百春。身受宋禄，羞为北臣。大难既至，劫数回轮。妾辈之死，守于一贞。焚香设誓，代书诸绅。忠臣义士，期以自新。丙子五月吉日泣血书。”十三日，奏闻，露埋四尸，取其首悬于全后寓所，以戒其余，在上都时济门。予尝闻之先父枢密，因观周草窗《日钞》亦载此事，又得祈请使日记官严光大《续史》所说相同。二书皆写本，恨《三朝政要》、《钱塘遗事》板行于世，皆失此一节，惜哉！若此贞烈，可不广传乎？因笔之于此。
汉成帝时，孔光领尚书典枢机十余年，沐日归休，兄弟妻子燕语终日，不及朝省政事。或问光温室省中树皆何木也，光默不应，更答以他语，其不泄如此。予因追忆高昌世杰班字彦时。北庭文定王，沙剌班大司徒之子，为尚辇奉御。元统元年，上新制洪禧小玺，贮以金函青囊，命世杰班掌之，悬于项，置于袖中，经年其母不知。亲友或叩之内廷之事，则答以他说。其慎密如此。时年十五岁，方之孔光，尤可尚矣。
皇朝御膳日用五羊，今上皇帝即位以来，日减一羊。可见圣德仁俭也若此。
郊祀祭庙，天子御衮冕，百官皆法服。凡披秉须依歌诀次第，则免颠倒之劳。谩识歌诀于左：袜履中单黄带先，裙袍蔽膝绶绅连。方心曲领蓝腰带，玉珮丁当冠笏全。
至元间，行省左丞史公弼号紫微老人，能写大字，有神力，平开二石五斗弓以三指，背可悬五十两银定七片。初攻扬州有功，然心服姜才之忠勇。
黄子久公望，自号大痴，吴人，博学多能之士，阎子静、徐子方、赵松雪诸名公莫不友爱之。一日与客游孤山，闻湖中笛声。子久曰：“此铁笛声也。”少顷，子久亦以铁笛自吹下山，游湖者吹笛上山，乃吾子行也。二公略不相顾，笛声不辍，交臂而去。一时兴趣，又过于桓伊也。
叶子澄以清，号雪篷，吴人也，贫而尚义之士，与黟县达鲁花赤伯颜为厚交。至正壬辰，寇起江东，浙省调兵守昱岭关。时颜在遣中，没于王事。其家旧居嘉兴崇德州，讣音至，家人招黄冠岩隐者追荐摄召之。颜云：“旦夕杭城受危，尔辈宜速往吾弟处逃生。”母妻以无弟可依，再叩之，云：“即松江叶子澄，乃我存日生死交也，可往依之。”其即备船东行。比至前三日，叶夜梦伯颜相见，以家属为托。叶即为留居供给不怠。后杭城果陷。此得非颜平日正心不昧，故能灵悟若是，亦由叶之与人交情不渝，真诚相感之所致也。宋仁宗时有托公书之事，颇相冥合，信有之矣。颜字谦斋，唐兀人也。
江西胡存斋参政，平日好客，四方之人往来，无不馆谷之。虑阍人倦于通报，但不出，即于门首挂一“本官在宅”之牌。近年浙间富室无一家不帖却客之榜，较之亦可怜哉！
巙巙平章，字子山，号正斋、恕叟，又号蓬累叟，康里人。一日，与余论书法，及叩有人一日能写几字，余曰：“曾闻松雪公言一日写一万字。”巙曰：“余一日写三万字，未尝辍笔。”余窃敬服之。凡学一艺，不立志用工，可传远乎？
江浙参政赫德尔公，字本初，尝云：向任留守司都事时，本司诸先辈同谈内苑万岁山太液池本非我朝创建，乃亡金之沼囿也。初，圣朝起朔庭绝塞，土有一山，形势雄壮，峰峦秀异，金人望气者言此山有王气，当出异人，非金之利，谋欲倾圮之，计无从出。时金已衰微，因通好，托以入贡为辞，愿求此山之土为报。众皆鄙笑而许之。金人遂掘其山，自备车马挽载，运至幽州城北，积累成山，开挑海子，栽植花木，营构台殿，以为游幸之所。未几金亡。世祖皇帝登大宝，改筑京城，山适在禁苑之中，至今塞土遗迹尚存。其土赤润，草木不生。乃知帝王之宅，都会之京，兴衰之兆，天已默定，岂人力之所能为也。公因和万岁山诗韵，有“水溯颠崖流自转，山移绝塞势尤雄”之句，史册必载之详，姑录其略，以广闻见耳。
延祐间，武神童□□尝为中瑞司典簿，善写小字，一粒芝麻上写“天下太平”四字。《江南野史》载：应用尝于一粒麻上写“国泰民安”四字。
法令书其别有四，敕、令、格、式也。神宗圣训曰：禁于未然之谓敕，禁于已然之谓令，设于此以待彼之至谓之格，设于此以待彼效之谓之式。
律文有贱避贵、少避老、轻避重、去避来之说，余以为去者为主，来者为客，是以避之。后有一宋法司老吏云：“谓如人方去，忽有人仓忙自后而来，必有急事也，故当避之。”谩识此，以俟知者正之。
王衍以铜钱为阿睹物，顾长康画神指眼为阿睹中，二说于理未通。今北方人凡指此物皆曰阿的，即阿睹之说明矣。余尝见周草窗家藏徽宗在五国城写归御批数十纸，中间有云：“可付体己人者。”即今之所谓梯己人，因方言之讹，书手之误无疑。
江西吕道山师夔，至元间分析家私作十四分，本家十分，朝廷一分，省官一分，尊长吕平章文焕一分，亲戚馆客一分，每分金二万两、银十万两、玉带十八条、玉器百余件、布二十万匹、胆矾五瓮。只此是江州府库，见管鄂州他处者又不预焉。以此观之，石崇又何足数也？
宋嘉熙庚子岁大旱，杭之西湖为平陆，茂草生焉。李霜涯作谑词云：“平湖百顷生芳草，夫容不照红颠倒。东坡道，波光潋滟晴偏好。”管司捕治，遂逃避之。
唐卢从愿为刑部尚书，占良田数百顷，时号多田翁。松江下砂场瞿霆发尝为两浙运使，延祐间以松江府拨属嘉兴路，括田定役，榜示其家出等上户，有当役民田二千七百顷，并佃官田共及万顷，浙西有田之家无出其右者，此可为多田翁矣。
读书诀云：“生则慢读明经句，熟则紧读贪遍数。未熟莫要背念，既倦不如且住。”
至正十五年，浙西科鹅翎为箭羽，督责甚急，一羽卖三钱，后至五钱者。且以集庆一处言之，比年杭州一运解一百六十万根，共发三运，本路止有匠人二十名，日造箭八百只，该用翎一千六百根，周岁用翎五十七万六千根，如此则一运可供三年。盖此物经过历蒸，皆成无用。然而催运不已，本路自科者可胜言哉！傥肯计会而索之，则民无害矣。宋王济为龙溪主簿时，调福建输鹤翎为箭羽。鹤非常有物，有司督责急，一羽至直百钱，民甚急之。济谕民取鹅翎代输，仍驿奏其事，因诏旁郡悉如济所陈。淳化五年诏曰：“作坊工官造弓弩用牛筋，岁取于民，吏督甚急，或杀耕牛供官，非务农重谷之意。自今后，官造弓弩，其从理用牛筋悉以羊马筋代之。”皆载之史策。
都城豪民每遇假日必以酒食招致省宪僚吏翘杰出群者款之，名曰撒和。凡人有远行者，至巳午时以草料饲驴马，谓之撒和，欲其致远不乏也。又江南有新官来任者，巨室须远接，以拜见钱与之，叩之则答以穿鼻来。如江西、浙西数大郡长官，非千定不可，间有一二能者，诈及三千定者，佐贰各等第皆有定价。或有于都下应付盘缠，同出，就与之管事，名之曰苗儿头。余切恨赃污之徒要拜见钱，与因一事取受者大不相侔，按律文反有终非因事取受之条，失之远矣。且以江西萧、刘，松江朱、管，嘉兴王氏，皆遭此显戮，非拜见钱而致之，何以得此？所谓负国害民，以致于天下不宁，讵可言哉！因观江邻几《杂志》：载士阳豪民邵□□者，指缙绅来借贷者，乞与二百缗，便可作驴骑。腰金拖紫不为豪子以长耳视之者鲜矣。余曰：若以借贷者便作驴骑，取觅者指以撒和、穿鼻，又何多耶？
钱唐韩介石，巨室也。延祐夏忽风雨骤至，令庖僮往楼上闭窗，雨过不见此僮，楼上寻之，则已毙矣。因取所带刀而验之，绦鞘皆如故，刀刃则销铄过半。事为《笔谈》所载。内侍李舜举家暴雷所震，人以为堂屋已焚，窗纸皆黔，有一宝刀极钢坚，就刀室中熔为汁，而室亦俨然。二事皆相同，此理殊不可强解也。
国朝尚食局上供面磨，磨置楼上，机在楼下，驴之蹂践，人之往来，皆不相及，且远尘土臭秽。叩之，乃巧人瞿氏所作也。
国朝镇殿将军凡请给衣粮，名之曰大汉。但年过五十者方许出官。
《因话录》云：昔有德音搜访怀才抱器不求闻达者，有人逢一书生奔驰入京，问求何事，答曰：“将应不求闻达科。”因念延祐间陈伯敷绎曾到都，每见晦迹丘园者数多，遂有诗云“处士近来恩例别，麻鞋一对当蒲轮”之讥。
余儿时闻先父枢密言：尝于宋官库中见孟蜀王锦衾，其阔一梭径过，被头作二穴，织成云板样，盖而叩于项下，如盘领状，两侧余锦拥覆于肩。此之谓鸳衾也。
至正十七年三月，上海县十九保往字围李胜一家鸡伏七雏，一雏作大鸡状，鼓翼长鸣。余按《文献通考》鸡祸类无此鸣者，始识于此。
至正戊戌正月初三日，钱唐卢子明家白鸡伏雏九只，内一只三足，二足在前，一足在后，越三日而死。三月间，诸暨袁彦诚家一雏四足，二足在翼下。时余访旧到诸暨，适见此事。咸淳己巳，常州鸡翼生距。
龙广寒，江西人，居钱唐，挟预知之术，游食于诸公之门。一日，居佑圣观陈提点房。陈叩以明日饮食之事，答曰：“写了不可看。”陈俟其出，乃窃视之，书云：“来日羊肉白面，老夫亦与其列。”适有人送活鲫鱼者，陈属仆明日以鱼为食，诸物不用。至五更钟末，住持吴月泉遣人招陈来方丈相陪高显卿参政，盖高公避生日也。陈为吴言：“房中有活鱼，取来下饭。”高曰：“我都准备了也，诸物皆不用。”陈自念龙之语有验，因及龙广寒者在房中住。高曰：“我识之，可请同坐。”是日羊肉白面，亦与其列，皆应其说。尝自言：“我已一百八岁。”故贯酸斋赞其象云：“有客名广寒，自号一百岁。更活二百年，恰好三百岁。”以此戏之。卒于延祐末年。尝闻先父枢密言：宋末有富春子，能风角鸟占之术，名闻贾秋壑。一日，贾招之，叩以来日饮食之事，富写而封之。明日，贾作宴于西湖舟中，至晚贾行立于船头，自歌“月明星稀，乌鹊南飞”之句，座客廖莹中乃言此时日已暮，可以取所书观之。拆封，诸事不及，唯有“月明星稀，乌鹊南飞”八字，众皆惊赏。余按：蒋□□《逸史》载李宗回食五般馄饨，李栖筠食两拌糕糜二十碗、橘皮汤之事相同，万事莫非前定也欤？
巴思八帝师法号：皇天之下，一人之上，开教宣文辅治大圣至德普觉真智祐国如意大宝法王，西天佛子，大元帝师的达巴思八八合失。
杭州开元宫住持玄览真人王眉叟寿衍，有铜水滴一枚，贮水在内，遇潮汛则水涌应时。欲以此进上，后携至都，潮候不应，遂已之。可见气候不同。浙间凡造酱酣糟淹之物，收藏不避潮汛，则及时必须涌出，至有封泥瓶瓮者亦为之破裂。或取清明日门上所插柳条置之瓶上禳之，其涌即止。江北则无此说。所以见方贡土物药材道地之分，凡事岂可一概论之，谩书于此，以为仕宦中固执己见，不察地方，不顺人情者补其闻见之万一云。
《朝野佥载》云：御史李审请禄米送至宅，母遣量之，剩三石，问其故，令史曰：“御史例不概。”又问脚钱，又曰：“御史例不还脚钱。”母怒，送剩米及脚钱以责审，诸御史皆有惭色。吁，贤哉！□□若以当今之世，岂无如此母之贤者，恨见闻不广，录此以□来者，而得书之。因追忆奉化知州祝居宝，尝为余言曰：彼为浙省译史时，屡因公差赴都，经镇江，必为其友回回千户者相见而往。一日，留作午饭，食罢，其妻出见之。千户云：“今次见伯伯之迟者，盖家贫无人，此饭皆媳妇为之，故出迟尔，幸勿见罪。每岁赖此妇织绵绸二匹卖以助俸之不给者，皆此妇之力也。”本妇拜而责其夫曰：“何以为贫？我赖汝之贵，傥有筵会，处置我上坐，称之以夫人，金绣者皆列之于下，未尝因贫而贱我。或者乐人之金珠锦绣，使汝有所犯，我安得□□于上乎？”祝视之，所衣粗布也，头绣上有补顶，可谓至贫也。操守如此，不谓之贤妇可乎？辄书此以追配之。
文宗好食蛤蜊，中有碎破不裂者，上焚香祝之，俄顷自开，中有螺髻璎珞，衣履菡萏，谓之菩萨。上置之金粟檀香合，赐与善寺，令致敬焉。余于杭城故家见蚌壳二扇，内有十八尊大阿罗像，纤粟悉备，后归之答里麻思的左丞。欲求其理，又不可强言曲解也。
唐李景略尝宴僚佐，行酒者误以醯进。判官京兆任迪简知景略性严，恐行酒者获罪，强饮之。阿怜帖木儿北渡访西镇国吉剌失的长老，长老迎之甚喜，留坐，嘱侍者□后好酒一尊为礼。长老执杯，王尽饮之。长老曰：“尊客远临，当进两杯。”王复饮之。回盏及唇，长老大惊，乃酽醋也，即欲捶侍者。王曰：“酒醋皆米为者，我不厌之，何怒耶？”怒不能释，王曰：“欲留我坐，须勿怒。我有佳酝，取来共饮。”尽欢而散。较之任迪简尤可重矣。
松江曹云西知事，善书画。杭士李用之访之，殁于馆中，云西敛之正堂，葬之善地。亦希有也，可与范云迎王畡丧还家营敛之事相同，谩识于此，以励薄俗。

[book_title]山居新语后序
国家承平日久，制度文物、礼乐之盛，无不著在大典，布之成书。其底治于累朝，实比隆于三代。予归老山中，习阅旧书，或友朋清谈，举凡事有古今相符者，上至天音之密勿，次及名臣之事迹，与夫师友之言行，阴阳之变异，凡有益于世道，资于谈柄者，不论目之所击，耳之所闻，悉皆引据而书之。积岁月而成帙，名之曰《山居新语》。其不敢饰于文者，将欲使后之览者便于通晓，抑且为他日有补于信史云。至正庚子三月既望，中奉大夫、浙东道宣慰使都元帅杨瑀识。

        </div>
      </div>
    </div>
  </div>
</div>
<!--update:2025-08-30 10:05:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>