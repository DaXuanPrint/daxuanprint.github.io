<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●例言,●卷一·囊底寄,●卷二·镜中寄,●卷三·倚杖寄,●卷四·捻须寄,●卷五·灭烛寄,●卷六·焚麈寄,●卷七·獭祭寄,●卷八·豕渡寄,●卷九·裂眦寄,●卷十·驱睡寄,●卷十一·泛叶寄,●卷十二·插菊寄,寄园寄所寄全文在线阅读,寄园寄所寄全文在线下载,大玄古籍书库">
<meta name="description" content="清代笔记。赵吉士撰。赵吉士(1628—1706)，字恒夫，号寄园、渐岸，休宁(今属安徽)人。顺治八年(1651)举人，康熙时历官山西交城知县、户部给事中、国子监学正。在京城时侨居宣武门外，将其园题名为寄园，并以为号。此书编辑于寄园中，因以名集。他将自少至壮所记古今异闻分类编排，整理为12卷，分别题为《囊底寄》、《镜中寄》、《倚杖寄》、《捻须寄》、《灭烛寄》、《焚麈寄》、《獭祭寄》、《豕渡寄》、《裂眥寄》、《驱睡寄》、《泛叶寄》和《插菊寄》。每卷又分为如《经济》、《智术》等若干小类。全书共有条目1800余条">
<title>寄园寄所寄_赵吉士_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">寄园寄所寄</span> <br/>
          作者： <span class="inputVal" id="bkauthor">赵吉士</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,完结</span> <br/>
          字数： <span class="inputVal" id="bknum">[book_length]475901</span> <br/>
          说明： <span class="inputVal" id="bkdec">清代笔记。赵吉士撰。赵吉士(1628—1706)，字恒夫，号寄园、渐岸，休宁(今属安徽)人。顺治八年(1651)举人，康熙时历官山西交城知县、户部给事中、国子监学正。在京城时侨居宣武门外，将其园题名为寄园，并以为号。此书编辑于寄园中，因以名集。他将自少至壮所记古今异闻分类编排，整理为12卷，分别题为《囊底寄》、《镜中寄》、《倚杖寄》、《捻须寄》、《灭烛寄》、《焚麈寄》、《獭祭寄》、《豕渡寄》、《裂眥寄》、《驱睡寄》、《泛叶寄》和《插菊寄》。每卷又分为如《经济》、《智术》等若干小类。全书共有条目1800余条，其中1730余条都是从古今书籍采摘搜集而来。述古事者十之二三，记明末事者十之七八，内容极为博杂，涉及国家治乱、道德伦理、天时舆地、山川名物、人物轶事、诗文纪事等，兼及神鬼怪异。赵士麟说它“言必有据，事必有征，章章缕缕，极备极奇，诚大观也”(《〈寄园寄所寄〉叙》)。卷首有赵士麟序、作者凡例和其门人汪灏《读〈寄园寄所寄〉志略》。该书有康熙三十五年(1696)刻本、三益堂刻本和《香艳丛书》本。</span> <br/>
          封面： <span class="inputVal" id="bkimg">Z_12395.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]寄园寄所寄
[book_author]赵吉士
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,完结
[book_length]475901
[book_dec]清代笔记。赵吉士撰。赵吉士(1628—1706)，字恒夫，号寄园、渐岸，休宁(今属安徽)人。顺治八年(1651)举人，康熙时历官山西交城知县、户部给事中、国子监学正。在京城时侨居宣武门外，将其园题名为寄园，并以为号。此书编辑于寄园中，因以名集。他将自少至壮所记古今异闻分类编排，整理为12卷，分别题为《囊底寄》、《镜中寄》、《倚杖寄》、《捻须寄》、《灭烛寄》、《焚麈寄》、《獭祭寄》、《豕渡寄》、《裂眥寄》、《驱睡寄》、《泛叶寄》和《插菊寄》。每卷又分为如《经济》、《智术》等若干小类。全书共有条目1800余条，其中1730余条都是从古今书籍采摘搜集而来。述古事者十之二三，记明末事者十之七八，内容极为博杂，涉及国家治乱、道德伦理、天时舆地、山川名物、人物轶事、诗文纪事等，兼及神鬼怪异。赵士麟说它“言必有据，事必有征，章章缕缕，极备极奇，诚大观也”(《〈寄园寄所寄〉叙》)。卷首有赵士麟序、作者凡例和其门人汪灏《读〈寄园寄所寄〉志略》。该书有康熙三十五年(1696)刻本、三益堂刻本和《香艳丛书》本。
[book_img]Z_12395.jpg


[book_title]●例言
予自少至壮，凡见闻新异，辄笔之于书。积之既久，分类成帙，用作座侧之玩，因京园以寄其所寄，故以寄名园。嗣因竹太史采十余条入《日下旧闻》，知不能久藏笥箧，遂尔付梓。
是书分十二寄，凡属生平所历，偶有触者，辄附于末，以见世间事原有两相符合处。至予作令晋中，平交山寇，夏君宛来叙其本末行世，亦节取数条，以相印证。
《囊底寄》。凡智囊已载者，概不复采，非好用机械也；有才不措诸实行，读书不能致用，只纸上空谈耳。
《镜中寄》。忠孝故事，多不胜采，世所赫赫共传者，不必录，录其幽僻而耸听者。借鉴古人，以自敦本行，亦圣人论士，宗族称孝，乡党称悌之谓也。
《倚杖寄》。山川取其最大而有名者，新安山水，则斋为一卷，以故乡从详也。人生如电光石火，予于山水因缘不浅，况济胜有具，何可刻置耶？
《燃须寄》。近来进退两忘，时与良朋篝灯抵掌，非诗无以过日。其林卧遥集，偶然次韵，遂叠至千五百律，吟虽甚苦，心窃乐之，或亦具有夙癖耶？
《灭烛寄》。坡公夏日，爱人说鬼怪，犹属嬉戏。神禹铸鼎象物，凡愚贱细民，亦令知警，而预避防之，命音何厚？若言鬼怪而附以存者，雷霆之忽发，物类之骇观，以及人妖之谲诞，颇有相类，因以编入。
《焚麈寄》。饱食终日，只斗清谭，于身心何益？一言一事，皆足令人鼓舞兴发，斯有济耳。遗闻以资见闻；座箴谈屑，以正人心术，助淹博；科名以劝子弟，寿考神童，皆可类推。
《獭祭寄》，能知事物根源。
《豕渡寄》则不致引典讹误。
《裂眦寄》。观胜朝之政事错杂，盗贼纷纭，益知生太平世者为大幸，而防河泄者，当先杜蚁漏矣。事属近代，尤不敢漫加己见，悉本成书，细加抄录；中间或有是非未确处，观者自能从原书正之。
《驱睡寄》。仙卜医药而外，亦有足豁人心脾者。
《泛叶寄》。故乡事不无琐细，然事属桑梓，不厌详也。至黔兵一剿，乃吾邑金正希先生主之，且一事而屡奉旨意，又经史阁部与马贵阳几番辨析，要为吾乡存其略，以见金公功在扮榆。
《插菊寄》，可以不录，然借胡卢之口，警君子之心，行事毋贻笑柄。虽属笑谈，未必无补。
丙子夏五，识于燕邸寄园之见心轩。

[book_title]●卷一·囊底寄
寄园主人曰：“古人三不朽，德与言犹有假而托之者，赫赫天壤，措诸事业，亘千秋而莫之泯灭，厥惟功哉？名臣匡济，固自天成，亦须借资学问，大疑大务，遇智士而立决，岂无本而然欤？余吏隐寄园，上自朝庙，下暨街巷琐屑，凡足征才干者，辑而存之，以征吾情所首寄，安知不有补于仓卒？若谓扣囊底智，足以集事，则非余意矣。”
◎经济
五车万卷，何一非经济哉？顾熟之纸上而窘于临机，如君国何成？牍不胜记，抑髫龄得之祖父所传者，力或回天，智或除憝，举数则以该馀。
正德允秦藩请，欲益以陕之边境。兵部科道交奏不可，上不听。杨廷和将去冕引疾不草制，梁储曰：“皆引疾，孰与事君？”上震怒，内臣督促，储承命草曰：“昔太祖著令曰：‘此土不畀封藩，非吝也，念此土广且饶，藩封得之，多畜士马，饶富而骄，奸人诱为不轨，不利宗社。’今王请祈恳笃，朕念亲亲，异地于王。王得地宜益谨，毋收聚奸人，毋多养士马，毋听狂人劝为不轨，震及边方，危我社稷。是时虽欲保全亲亲，不可得已，王慎之毋忽。”上览制骇曰：“若是其可虞，其勿与。”事遂寝。（《通记》）
此真不谏之谏，犹兵机也。先曾祖光禄公每言高祖弱冠，同梁公周旋，常与诸孙道其事。余阅《明史》，恍如高曾面命也。识之。
郎中李梦阳劝尚书韩文劾刘瑾。文令梦阳具草，既成，读而芟之曰：“是不可太文，文弗省也，不可多，多览弗竟也。”疏具，遂合九卿诸大臣上之。（《贞胜编》）
严世蕃既败，复为御史林润所劾，捕世蕃、罗龙文。谕法司讯状。世蕃犹抵掌曰：“任他燎原火，自有倒海水。”已而聚其党窃议，自谓纳贿自不可掩，然上所深恶聚众通倭之说，得讽言官使削去，而故填杨继盛沈练下狱为词，则上必激而怒，上怒乃可脱也。谋既定，乃令其党扬言之。三法司果依其言，具稿诣徐相国阶议之，阶固已预知，姑问稿安在？吏出怀中以进，阅毕曰：“法家断案良佳。”延入内庭，屏左右语曰：“诸君子谓严公子当死乎？生乎？”曰：“死不足赎。”“然则比案将杀之乎？生之乎？”曰：“用杨沈正欲抵死。”阶徐曰：“别自有说，杨沈事诚犯天下公恶，然杨以计中上所讳，取特旨，沈暗入招中，取泛旨。上英明，岂肯自引为过？一入宽疑，法司偕严氏归过于上。必震怒，在事者皆不免，严公子骑款段出都门矣。”众愕然，请更议，曰：“稍迟事且泄，从中败事者多，事且变。今当以原疏为主，而阐发通倭本谋，以试上意，然须大司寇执笔。”谢不敢当，群以让阶，阶手出一幅于袖中曰：“拟议久矣，诸公以为何如？”皆唯唯，因曰：“前嘱携印及写本吏同至，宁忘之乎？”皆曰：“已至。”即呼入扃户，令疾书，用印封识，而世蕃不知也，窃自喜于形，谓龙文曰：“诸人欲以尔我赏杨沈命奈何？”龙文不应，执其手耳语曰：“且畅饮，不十日释绁归矣，谁谓阿侬智者？”龙文喜问故，曰：“第俟之。”已而阶改疏上，但言其通贿僭侈，及龙文通倭状。上览疏曰：“此逆情非常，其会都察院、大理寺、锦衣卫鞠讯，具实以闻。”命下，阶袖之出长安门，法司官俱集，阶略问数语，速具疏以闻，世蕃虽善探，亦莫得知也。疏中极言事已勘实，其交通倭寇，僭谋叛逆，俱有显证，请亟正典刑，以泄神人愤。上从之，命斩世蕃、龙文于市，二人闻，相抱哭。都人闻之大快，各相约持酒至西市看行刑。有誉阶能翦大憝者，蹙额曰：“彼杀桂洲，我又杀其子，人必有不亮者，知我其天平？”（《快心录》）
是类皆世所共悉，华亭亦势逼骑虎，然稍一放手，三思五玉，遗憾千古矣！何以舒公忿？余令交城时，交山贼谋攻城，抚院舍人田福久横三晋，与贼通，家僮田自友以次应守堞城。总启焕促之，不应，反恨焕，福佯为好语，召入扃户，捶之几死，且曰：“城破在日内，何守为？”予捕福下狱，详申各宪。有韩鱼祯者，康熙元年，为福欧死，遗言妻子无钉棺，此冤终得白。迄九年，启其棺，面如生，复详抚院批讯，重责数次。福自知罪大，自缳狱中；家属领尸出狱，乃不期而与鱼祯同日出城葬，自是贼亡内谍，攻城之谋渐寝。
周延儒票拟机敏通达，能得上意，应对亦从容有体。上尝怒科道杨枝起、马嘉植、王士钅荣，又以士钅荣指杨嗣昌、温体仁、薛国观、谢升为四凶，大嫌之。延儒云：“尧有四凶。”上色乃解。又奉命拟敕，极口诋斥言官，末云除已往不究，故三人遂以得免。壬午七月，上问：“辅臣以张溥、张采何如人？”延儒曰：“读书好秀士。”上曰：“亦不免偏。”延儒曰：“张溥、黄道周皆微偏，只因为读书，所以人人惜之耳！”蒋德曰：“道周永戍，家贫子幼，望天恩赦回，或量移附近。”上微笑，吴辈复言之。延儒曰：“皇上无我之心，有同天地，既道周有望，便可径用，何言移戍？”上不答微笑。既退，请以公揭荐。延儒曰：“不可。”已而上密札：黄道周清操博学，作何赦罪酌用，先生每密议来奏，上御笔也。道周参杨嗣昌，上所最恨者，得延儒之言而起用。（《三垣笔记》）
黄论德道周以直谏下狱，思宗怒莫能回。后上偶言及岳飞事，叹曰：“安得将如岳飞者用之？”周延儒曰：“岳飞自是名将，然其破金人事，史或多溢辞，即如黄道周之为人，传之史问不免曰：‘其不用也，天下惜之！’”上默然，甫还宫，即传旨复官。（《通志》）
左都御史刘宗周以救姜采熊开元革职，刑部拟罪，诸辅臣恳请数四，不许。阁学蒋德面奏曰：“前唐太宗恶魏征直谏，几欲杀他，入宫尚说会须杀此田舍翁。皇后具服贺曰：‘君仁则臣直。’”语未毕，上遽曰：“唐太宗才朕所不如，若论闭门德行，朕亦不学他。”公奏曰：“皇上是尧舜，安肯学唐太宗？只是唐太宗巧于取名。”上曰：“如何巧于取名？”公对：“人臣敢言的用之，则名在人主；罪之，则名在臣下。太宗本不喜魏征，故意优容他，以自成其名。”意遂回。（《崇祯杂录》）
刘公应遇令永宁，会灵宝民苦乡贵焦衍丰凌铄，愤愤不平，遂围城斩木。上台命公治之，公单骑夜驰，止携仆役五六人，抵城下，解其门兵，邀邑中士大夫饮南楼，从容觞饮，人莫能测。以书示众曰：“尔等聚众立寨，报仇耶？叛耶？叛则吾当提大兵剿之，若仇则衍丰一村夫耳，为尔请命上官，一宰毙之有余，何得自取灭亡？”众罗拜陈衍丰罪，皆泣下解散去，后十日赴永宁降。已而公请当事削衍丰籍，拟鬼薪，远近快之！（《刘巡抚传》）
梅公之焕将勤王入都，援兵有噪而溃者，杀一参将、两把总，西奔甘镇，将据城勾敌。公先断其归路，徐檄谕之，立诛首恶数人，余众悉定，仍整旅而前。（《祺稹野乘》）
沈文学自徵磊落自负，崇祯三年，遵化水平破；兵使者张椿闻公知兵事，聘君幕府。公为计复遵永，事定后封管钥，长揖策蹇，去之京师。时督师袁崇焕握重兵，璧城平，疑其有外心，大司马募士能入袁营探实者，予上赏。公慨然应募，司马欲与骑三百，公曰：“不可，崇焕无反心，某往必不敢加害；苟欲害某，三百骑亦不能救，徒滋疑耳。如崇焕敢杀某，则反状明白，公即知所备矣，某又何惜一死报君父？”司马乃授以令箭，夜缒城出，至袁营厉声呼曰：“大司马有语致督师。”诸军注弓执矢欲射，视之一人耳，乃不疑，令入。公说曰：“天子新践祚，即不次擢公，可谓公知己，固知公必不忍负朝廷。但公列营城外，而不入朝，天下何从识公忠诚哉？台省含沙，明主投杼，公族无噍类矣。且公往杀毛文龙，人已疑公，方冀公立功名自赎，稍不尽节，天下且争脔公，可不畏欤？”崇焕改容谢，请即日入朝。公曰：“误矣！城中人情汹汹，苟骤然入朝，此卢杞所以阻怀光也。俟某入城，具以情告而后进，则群疑尽释矣。”焕唯唯惟命，公具道所以于大司马。于是天子始召见焕，赐貂裘玉带慰安之。继召见，遂下焕狱。（《沈文学传》）
奸徒李琏言利之疏入，欲尽江南缙绅富民，报名输官，行首实籍没之法。阁学钱公士升怵然曰：“此乱本也。”拟刑部提问，思宗意益不惬，命改票。公具疏痛驳之，谓：“巨室乃国家元气所关，故《周礼·荒政》有保富之法。今天下秦晋楚豫，无一宁宇，惟江南数郡未动耳。若此法行，驱天下皆为盗贼矣！”言最切直，大拂上意，遂请告归。（《钱阁学传》）
安光初，东阳许都乱，乱首虽就擒，而余党犹时出劫掠。大司马张国维邑人也，知盛公玉瓒宰兰溪有善政，故请用公东阳，以抚绥之。公至，金华两邑人士，争来迎接，维时乱民叛党，林立道左，或恐不测，谓宜陈兵备变。公曰：“是不过欲识新官，无他虞也。”去盖示之面，皆拱揖而去。公至署，首视囚簿，凡以都中事株连者，悉慰遣之，余党感公恩，皆散去。（《盛东阳传》）
文震孟以疏论时事忤，欲杖之。叶公向高力争，语忠贤曰：“此上首科状元，苟遭摧折，不祥孰甚？且固文丞相孙也，奈何获罪神明？”忠贤意乃解。盖燕俗敬事信国，性畏鬼神，因以获济。（《启贞野乘》）
崇祯末年，闯贼势亟，总宪李公邦华密疏请坚守，以卫九庙；仿先朝故事，命太子监国南京，分封二王江浙，以壮藩翰。思庙袖其疏，太息累日。是时巡抚冯公，方移疾候代，事急遗其子恺章飞章入奏云：“京师单虚，职守一无所备；臣谨具海船二百艘，率劲千人，知抵通郊，候驾旦夕南幸。”三月七日，恺章匍匐入都，阁部诸公，铃柝沈沈，阁门昼扃；恺章榜徨七日，欲泣出关，四日而京城陷。
福清叶公向高当国时，郑贵妃专宠，群臣咸虑福王夺宗，公时加调护，请福王之国甚力。一日郑贵妃遣人来言曰：“先生全力为东朝，愿分少许，惠顾福王。”公正色曰：“此正是全力为王处，人称万岁千岁，及吾辈云百岁者，徒虚话耳。皇上寿登五十，不为不高；趁此宠眷时启行，资赠倍厚，宫中如山之积，惟意所欲。若时移势改，常额外丝毫难得，况积年言语可畏，王一之国，百口冰解，更得贤声，老臣为王，何所不至耶？”贵妃心动，乃如期行。先是礼部定仪制，王之国别皇太子四拜，坐受无他语，公密启皇太子必当加意。太子深然之，欲下座答拜，福王同辞，乃立受，答其二，握手泣别，送至宫门。福王过望，帝与贵妃皆大喜。（《初续表忠记》）
泰昌不豫，南昌刘文端公一景预顾命，驾崩日，君臣哭临，举哀毕，公即问王长子安在？太监王安曰：“李选侍匿禁暖阁中，要封皇贵妃。”公大言：“谁敢匿新天子者？”安趋而入，软语选侍，皇长子不出，诸大臣不肯退，第一出见，群臣即还。选侍初颔之，既而悔，揽上裙不释手。安直前拥抱皇太子，趋而出，英国公张维贤捧右手，公捧左手，升宝座呼万岁，事乃定。选侍犹趋呼皇长子还阁，公不可，请暂居慈甯。上喜顾语安曰：“伴伴，今日安往？得髯阁下伴我，乃无恐。”公髯修故云。（同上）
神宗晏驾，刘朝矫东宫旨，索世庙，戚畹绝庄。左忠毅公光斗还封不启曰：“尺地皆殿下有，今日御史受命巡田，安敢私自进奉乎？”（同上）
光庙宾天，年号未定。皖城左光斗曰：“今日以天启存泰昌，非以泰昌更万历也，当以万历四十八年八月，为泰昌元年。”议始定。（同上）
常熟顾恪愍公夫章为部郎日，兵尚张鹤鸣行边，奏获杜茂系奸细，与知县某，同谋遣管家三人，交通叛族事甚具。王尚书纪问诸司，皆唯唯，公独曰：“谋叛大事也，两人同谋三月，共相与亲密，必非寻常可比，岂有管家姓名，尚不知者？杜茂已审过五六次，夹过十余次，姓名终不能供；况往返数千里，三人朝夕相聚，而不问姓名，尤不可解。”王大笑，盖杜茂实陶登抚朗先标员，领饷募兵，饷费而兵不集，惧罪，走匿山寺中，为番役所诬也。审毕，王问坐当何罪？诸司不能对。公曰：“某虽非奸细，然与叛者同族，按律拟流三千里可也。”后王蒙谴，侍郎杨东明署事，欲定谳结案曰：“叛者既以谋反论，则于某乃反族，论当斩。”公直前曰：“反族不同谋，不同居者，止期亲论斩。”杨作色曰：“谋反夷三族，何论期亲？”公曰：“某所执乃《大明律》，老先生所迷乃《汉律》也。”谳乃定。（同上）
蔺贼奢崇明之据重庆也，贵州布政司参议胡平表方以忠州判官，在围城中缒城，徒跣走石主司秦良玉乞兵，林成都目把粉嚣不肯应。平表慷慨号泣，不饮食者五日，良玉感动乃起兵。平表百方激劝措处以饷秦兵，一战而复衔都，再战而成都之围解。四川抚按授之监军，兼副总兵职衔，平表得以统束易置诸将。白市驿之战，俘斩千余，马庙之战，俘斩万余。占拒两岭，酣战一日夜，斩首千余，夺据二郎关，擒黑蓬头迫降樊龙，复重庆。奢寅纠士府水西，复集十万，我五路应之，四路皆败，总兵杨愈茂死之。平表以六千兵，人囊米五升，援苗歼贼，无不一当百，十万众溃败如扫。生擒伪元帅巨贼四十余人，获其伪印敕，伪号锦册，及各县印五颗，救出被掳生灵数万。（《崇祯长编》）
兵部尚书吕维棋，当崇祯初年为南户部侍郎，督粮储。上以南粮逋欠日多，特加专敕，有侵欺者，五品以下，就便提问。公念上简任重，而南粮窟穴最深，州县催征，大抵急北而缓南。又南粮多派之宦户豪猾包揽，积逋至五六年，无从钧剔。檄行州县提解，率以空文具覆；甚有卧批不掣，迁搁至十余年者。或有已解府司，而又挪移别款，不复补额者。官军先己呼噪，侮及司官矣。公乃悉心振制，又请开炉铸钱，以佐军需，而严杜夹铸私铸之弊。旧例粮米交仓，必三饰三晒，耗折滋多。若交场给军者免，谓之水兑。公烛其弊，乃改仓为场，听运军就便交纳，即以支给兵丁，两皆称便。又钱粮支解，自置一簿而自销之，吏胥无从上下其手，积弊顿清。（《续表忠记》）
康熙甲子裁浙闽县督为闽督，督标在衢州，兵三千亦裁。兵乏食，哗夺民物，罢市，衢民潜逃。时家玉峰兄士麟公抚浙，集司道议曰：“彼哗，且佯回不知，急借藩库银三千，照常给之，饷至必安，然后于衢设一副将，兵八百。查各营兵缺，拨补可六七百名，所裁止半耳，仍令照旧克伍。”佥曰：“善。”独藩司借饷有难色，公实贫，给之曰：“吾家素丰，倍万金止矣，何惑乎？”藩司唯唯，即令中军官星夜解饷至衢，谕云：“公疏请饷给汝等，不过半年，即尽补营缺矣。”兵叩首，市肆如常，疏入如请，兵民欢呼。嗣后武昌夏逢龙之变，因兵裁而激乱，始服公之先见。
杭城苦火灾，盖人居稠密，衢卷联络，檐舍鳞次栉比，鲜砖石垣墙；每一延烧，辄以千百间计，男号女啼，塞巷填街，抢火凶徒，咆哮挺系，甚于强劫。公初莅，即约僚属，以救火为第一义，人止知以水救火，岂知一杯之水，能救车薪之火乎？其道在首立救火之人，次严抢火之禁，而要务任于折近火房屋，以断火路。公于在右两标选定救火兵二百名，参游统之行。藩司于各役内选定三十人，臬司二十人，杭府厅四十人，仁钱二县各三十人，以各守领官统之。制给每名长二尺白布，号挂一件，上书衙门姓名，以示别也。某某执长柄铁铙钩，某某执钜缆绳索，某某执榔斧。平居逢朔旦，各衙门点验。一旦火发闻风，公飞骑而前，文武各官星驰并到，令各着号衣。本标督兵先进升屋，于四傍稍远隙处折之，钩以钩之，缆绳柱以拉之，榔以岩以，斧以断之，顷刻而空，则火自息。
杭兵印子钱，民受困久矣！公忧之，寐中有人告曰：“容城偿债可效也。”醒曰：“此神告我，但我莅容城小邑，民借族债不过数千；今闻本息至三十万之多，而我何以能偿？”一日闻太夫人来，公喜曰：“母携金至，可偿也。”遂向将军等认以己变产代偿。次年太夫人至，公迎于境外，舟次北新关，请母产资一万，令中军设采亭十，每亭列千金，鼓吹迎入营。将军等诣公衙门阅视，呀曰：“真滇物也，公既如此为兵民，我辈当恤公。”及会议曰：“既公还，利当让。”公曰：“不然，吾向为容城令，曾代民还债，彼庄头辈且感激，利全让，本减半，况外公大人乎？”难之，请再四，将军等共谕兵曰：“此案不结久矣，民实难完，今抚院代偿，众心肯让乎？”皆曰：“既抚院代偿，愿让一半，得半，他图甚于民负也。”公又恐携物不足，则失言，每两让六完四可乎？众叩首流涕曰：“唯。”于是公委杭太守将军季四章京尽取原券清算，约三万余，公告太夫人以故。太夫人欣然曰：“可。”尽检捐之。在省之盐使，尚依藩臬，学使盐司，递捐以足，葛藤永断，兵民祠祝。
◎智术
智系以术，杂霸矣。老子曰：大德盛容，貌若愚。于以善身有余，其于应世何有？奇才不乏，果足济危难，定祸乱，判覆盆，破奸宄，弥祸患者，均归之曰智术焉。
永乐间，张洪使缅甸，召通事访问，通事曰：“缅蛮甚倨傲，闻朝廷使臣来，别创草楼，北面以迎之。使至城闭，其从人于外，使徒行，延登草楼，缅人则南面与语，率以为常，前使皆姑容之。且其风土甚恶，至者居半日尽病，三日后死者相继，而十无一还。”洪入境，遣通事谕缅人散去北面之楼，且告以中国礼，为官者出，行者皆避路，不则棰之，宜告缅民避路，毋遭棰也。乃选敢死士二十人，携刀执杖，将入城，洪立马城下，叱缅人辟门，不听，遂棰之，排其门入。至宣慰之廷，缅人列象百余，夹道而立，以鼻勾绾，请使臣下马，即使拔刀斫象鼻，象始开驰，至其楼迎敕书，南面呼宣慰以下，北面听受毕，使者西向坐，数其失礼，并擅杀邻境宣慰罪。那罗塔不能答，但云：“请就馆，明日回覆。”既还，缅人杀牲以供，具悉麾出命易生牢来馈。旧闻缅有木曰金刚纂，状如棕榈，枝干屈曲，无叶，锉以渍水，暴牛羊渴甚而饮之；食其肉，必死。虽溃生牢，必俟三五日无毒，然后烹用。扫除营内，毋容秽恶，于营外百步许为厕，满则实之以土，更为别厕，三日军无病，人心始安。彼常以瘴疠怖我，故前使畏死，求亟还，莫敢与较。当调摄，食肉不许太过，饮酒不至于醉。居处无臭秽，衣食以渐增减，馈献游行，必防其毒。缅人尝畜淫妇，诱我兵卒，犯之必死，谓之人瘴。洪朝夕诲之曰：“汝等来时，父母妻子哭送，拜祷神明，望尔生还。今犯人瘴而死，妻必改嫁，父母何归？”众皆感泣，不敢近人瘴。或有病疟，予以平胃如柴胡治之，多愈。去时马步七十人，归时六十九人，惟一人朱官音保没于彼，即命官旗焚收骨殖，点检随身行李，送还其家。缅人以军无死伤，称为神明。（《泳化续编》）
宣德末，永丰贼既平，时有告富民与贼通者三百余人。布政陈智方赈饥，乃下令曰：“苟无实，宜自来。”众悉诣官自白，智谕之曰：“果若人言，下诸吏鞠讯，尚能保家乎？今尔曹自赴官，若能出粟济饥，可转祸为福。”众稽颡流涕，乞如命，得粟万余石，全活甚众。（《贞胜编》）
南昌祝知府以廉能著，宁府有鹤为民犬咋死，府校讼之云：“鹤有金牌，乃吾王赐。”祝公判云：“鹤虽带牌，犬不识字，禽兽相伤，岂干人事？”竟纵其人。又两家牛斗，一牛死，判云：“两牛相争，一死一生；死者同享，生者同耕。”（《稗史》）
正德中，殷云霁知清江，县民朱铠死于文庙西庑中，莫知杀之者。忽得匿名书曰：“杀铠者某也。”某素仇铠，众谓不诬。云霁曰：“此嫁祸以缓治也。”密问左右：“与铠狎者谁？”对曰：“胥姚明。”云霁乃集群胥于堂曰：“吾欲写书，各呈若字。”视明字类匿名书，诘之曰：“尔素狎铠，奈何杀之？”明大惊曰：“铠将贩于苏，独吾候之，利其赀，故杀之耳。”（同上）
明正统间，韩中丞拥兵入大藤，忽青袍方巾，数十人出林中，执香拜伏军前曰：“我等悉良民，向执公役，为贼掠去；官军累征，未尝深入，无缘殄灭。今公至此，我等必得脱穿铃矣。”韩厉声曰：“尔等皆贼，敢欺我耶？”命悉裸而斩之，果皆有短刀藏于衣，乃尽支解之。随兵入路，散悬身首于桐，夹道不绝。峡中蛮闻之，惊呼曰：“大神至矣！”极力拒敌，不支，遂平之。韩公胆力绝人，初得贼斩之，即取其首，倾脑饮之，即命将校饮之，多不能也。又两司官集议，兵适引贼数人，公握刀付一布政曰：“公可手斩此贼。”布政战缩，公笑曰：“公谈兵何美？杀一紧囚犹尔，临阵当何如？”即自持刀，连断数人头，众惧有眩绝者，故军中与贼皆畏之如虎。（《裒谈》）
山东滕家庄三兄弟为响马魁，远近州邑尝被戕，南人入都，此为畏途。顺治丁酉秋，余以计，偕同徐新于、徐次钅麦联舟北上，道临清，将至泊头；二徐舟为冰破，行李尽移岸，剩予孤舟，不便行。遣家人觅车从陆，末至，有小刹，欲借寓。僧支吾不允，微露叹息声。余疑之，手致一金为香仪，诘其隐？僧附耳曰：“滕家庄有响马来觇，今夜诸公行李不保，恐见累，是用不敢纳。”二徐色变，予曰：“易耳。”急至泊头雇三小驴，问何往？予曰：“前至滕家庄。”驴夫曰：“噫！此何地也，敢去乎？”予笑命家人，押车运行李后至，即同二徐急策蹇，日已西沉，乘月走四十里，二更到庄，主人肃衣冠出大门迎曰：“早知佳宾至，特相候。”宾主礼毕，予呼曰：“馁甚，何不速饭吾饱餐？”主人掀须笑曰：“已备矣。”出二席，肴馔极丰洁，皆南味也。食已毕，安置卧具于书房，二徐不敢合眼，予酣寝。辰兴至午，行李尚未至，二徐忧甚，予置不问。少顷，家人抑载三大车，王［此处疑有错漏］曰：“泊头车不敢来，蒙滕家庄发车到舟破处远迎，故运至迟耳。”庄三兄弟各居大厦，环以高垣，驴马盈谷，器械射人目，厮役不计，各具优觞款留。次日宰猪羊，设香案，欲誓为兄弟好。当是时，余默揣稍有难色，即生彼疑心矣。目授意二徐，各亲书生身年月于黄单，二徐皱眉，予宣读毕，即取黄单同香纸俱焚曰：“我辈盟心，俾神鉴耳。”滕氏三兄弟甚悦，二徐乃释然，越三日，各赆白金六，遣役送予三人及随车从，各乘驴马，行李车载俱备，至七十余里，役云：“已近武邑东门，小人应归复家主矣。”二徐得脱险，方有喜色。予遣投刺武邑，而城守戒严，如御劲敌，手挥持刺人曰：“速去，迟即缚汝。”仓皇还。盖若辈素创痛贼，疑车庄从滕家庄来，为攻城故也。余测其意，露屯行李草间，复具书详述来状，另遣家人充郡胥，抵南门城下呼曰：“理刑公文到。”是时胡道南司理真定，故假其名。武邑闻上司人来，然犹不放进城，缒书入，少顷，典史缪心镜出城迎曰：“幸勿以闭闼见罪，三君子从豺狼穴中来，安得不戈矛相向耶？”后数年，滕终服法，庄为墟。
都御史韩公雍征大藤峡，出兵，令五鼓战，将领者恐遭失事，二更即发，大破之。公赏其功，而问以违令之罪，军法当斩，乃具闻请释。一郡守治酒具进，用盒纳妓于内，径入幕府。公知必有隐物，召郡守入开盒，令妓奉酒毕，仍纳于盒中，随太守出。（《畜德录》）
王阳明为知州时，贼首王和尚扳出同伙，有多应亭、多邦彦者，饶悍倍于他盗，招服已久。忽一日应亭母于兵道告辨一纸，批准下州中，引王和尚为证。意此必王和尚受财，计以辨脱耳。乃于后堂设案桌，桌围内藏一门子，唤三盗至案前复审。预诫皂隶报寅宾馆有客，公即转出，少顷还入，则门子于桌下听得王和尚对二贼云：“且忍两夹棍，候为汝脱也。”三盗见事已泄，皆皇遽不复言，唯叩头请死。（《遗{林心}集》）
巡抚王守仁讨南赣贼，横水、桶冈等处俱平，独氵利头贼未下。先是守仁征横水桶冈等贼，虑氵利头贼乘虚出援，乃使人赏以银布，谕降之，惟贼首池大鬓不从。守仁计兵力未暇，羁縻之勿深问，有金巢等率众降，守仁厚抚之，令从征。及横水破，大鬓惧，遣其弟池仲安率老弱二百，诣守仁降，即愿从征立功，实觇虚实为内应也。守仁知之，令从别哨，远其蹄路，阴使人分召近氵利头诸县被贼害者询之，得其情，各授方略遣之归，令密集众兵，候平桶冈后，报师期。及桶冈平，大鬓益惧，守仁遣使至氵利头赐诸贼羊酒；贼严为备，诡诸使者曰：“龙川新民郑志高卢珂欲仇杀掩袭，故备，非虞官兵也。”守仁佯信其言，怒卢郑，檄临川廉二人擅兵状，且令大鬓除道，候还兵讨之。大鬓假使来谢，无劳官兵，当自防御之。卢珂郑志高陈英者，龙川已招新民也，仍领旧部三十余众。时诸县民皆为大鬓所胁，三人者独抗贼，贼仇之。守仁还兵，三人来告变，言大鬓反状。时池仲安方领兵在守仁所，守仁乃佯怒三人，收缚将斩之曰：“大鬓方遣弟领兵报效，安得有此？”仲安遂叩首辨列三人罪恶，守仁佯信之，械系珂等，置之狱。守仁密使人至狱中，谕以意，令三人无恐，且遣使归，集众以候。十二月二十日，守仁还至赣，张乐大享将士，下令横水桶冈既平，氵利头归顺，境内无虞矣。民久劳苦，宜休兵为乐。遂散兵使归农。乃遣仲安归报其兄，以卢珂被系，故遣使令大鬓勿撤备，以防珂党掩袭，大鬓意乃大安。守仁别购仲安所亲，说仲安令目来投诉，云：“官意良厚，何可不亲一往谢？且使卢珂等言无所入。”大鬓信之，谓其下曰：“欲伸先屈，赣州伎俩，须自往观之。”遂帅其徒四十余人，自诣赣。守仁先已檄诸郡县及龙川等，勒兵候报。至是探知大鬓就道，亟遣使发诸路兵，候氵利头。然道经贼巢，始达，则使别赍一檄，为捕卢珂党与者，佯示贼，贼果问，见檄遂不为意。大鬓至赣谒守仁，见军门无用兵形，又觇知珂等系狱，意益安，遣R人B报B归其党，谓事无他。守仁乃夜释珂等，使间道归发兵，而令诸官属以次设牛酒，日宴犒大鬓等，缓其归。久之度珂已至家，诸郡县兵当大集。守仁乃设犒于庭，先伐甲士，引大鬓等入，悉擒之，出珂状讯之，皆服，遂悉至狱而趣诸路兵，同抵贼巢。守仁率亲兵由龙南县冷水径，直捣下氵利大巢，诸路兵皆令入。三氵利贼弛备既久，骤闻官兵四集，惊惧，乃分投出御，而悉其精锐千余，据险设伏于龙子岭。官军为三卫犄角进，指挥鱼恩首击贼，战良久，贼败，王受等追之，伏发被扼。适推官危寿至，鼓讠前冲之，千户孟俊率兵绕其后，贼大溃，遂克三氵利大巢。余贼精锐，尚八百人，聚九连山，山四面险绝，惟一面得上，贼设石滚木拒之，官兵不敢近。守仁乃令官兵衣贼衣，抵暮诈为贼败奔者，山下贼见之，果相招呼；官兵乃得渡险遂扼其路，贼觉急御，则大众已阑入矣。贼不支，乃退走溃出。官兵先四路设伏待之，擒斩略尽。余徒二百人，恸哭请降，守仁纳之。相视诸险隘，以和平地方控扼三省，奏设县治，下部议，从之。遂班师，捷闻，赐玺书褒赏，余功赏赍有差，南赣自此无警矣。
交山贼为害甚，康熙九年三月初十，余从省旋，执张清源汝瑚手曰：“山贼犭皮猖，吾备之甚严，吾属民情大懈，可虑！”汝瑚曰：“吾邑贫库五分文，山贼不在意也。”予曰：“夜夜防盗，尚有意外，况安然置之乎？”十四日交城补行乡饮酒礼，其夜三更，谍者密报清源失事，杀死教官李开秀，县官易服逃免。予传密令练总马奥率乡兵趣贼归路，再出公庭，解饷五千两赴省，戒曰：“途有异闻毋返，返且死。”银已出郭，予至儒学行乡饮酒礼，复邀师生登卦山；酒数巡，邑中方传清源杀官报到山〔此处疑有错讹〕，同坐大惊。予曰：“君辈无恐，贼且就缚。”其日解饷者未入清源界，已股栗不前，既念予临行诫语，率赴省无虞。马奥密报群盗已困马鞍山，予急致书汝瑚，索捕贼关文。汝瑚讳之，谓教官堕马，民非贼也。予不得已密令奥等放开一路，纵贼归，若依余行，贼尽被缚矣。
王晋溪琼在本兵，宸濠之乱，谈笑自如，人始讶之；晋溪曰：“滋事吾已料理之矣，王伯安有大将材，吾置之赣州是也。”未几而捷疏至，人咸称服。选大将者当以晋溪为法。仇咸宁之大父为百户时，边外数万骑突至，都御史李忠宣知其能，使率兵御之。仇毅然曰：“兵不必多，凭吾自选五十人足矣。”忠宣从之。仇度来兵所必驻之地，掘地暗坑，令二十人埋伏，三十人登山望，以铳为号。来兵至此果扎营，夜半铳发，坑卒地雷亦起，彼兵自相蹂杀过半。质明，五十骑归报中军，遣人驰割首级，遂成奇勋，选偏将者，正当以李忠宣为法。（《汇书》）
阳明既擒宸濠，囚于浙省。时武宗南幸，驻跸留都，中官诱其令阳明释放，还江西是待圣驾亲征。差二中贵至浙省谕旨，阳明责中官具领状，中官惧，其事乃寝。（《涌幢小品》）
伍文定讨宸濠贼，殊死战，忽出一大牌，书宁王已擒，我军毋得纵杀。贼见之惊扰，遂大溃。（《臣鉴录》）
宸濠甚慕唐六如，尝遣人持百金至苏聘之；既至，处以别馆，待之甚厚。六如居半年，见所为多不法，知其后必反，遂佯狂。宸濠遣人馈物，则倮形箕踞讥呵使者返命，宸濠曰：“孰谓唐生贤？直一狂生耳！”遂遣之归。（《唐伯虎纪事》）
《阴亢记》云：“兰阳处士丘琥，山西布政陵之子，商游吴中，尝过丹阳，买舟行。一人来附舟，直入寝所，琥识其状盗也。佯落簪舟底，尽出其衣箧，铺设而求之；又自解其衣，以示无物。又俾家僮与之酌酒，夜则自抚其卧侧。明日其人去。未几，其人杀人于丹阳城中，被缚。乃以其事语人曰：“吾几误杀丘公也。”人服丘之智。休宁邵大维尝索逋江右，附孤舟雨夜泊鄱湖僻处，四无人烟，舟子貌甚不良。邵惧，亦用此术，佯以失物，呼舟子秉烛，尽检箱箧，遂得无恙。（《啸虹笔记》）
孔侍郎公镛知田州日，峒獠仓卒犯城；公莅任甫三日，郡兵先已调发，众议闭门守。公曰：“孤城中虚，能支几日乎？只应论以朝廷恩威，庶自解耳。”皆难之，谓太守书生迂谈耳。公曰：“然则束手待尽乎？”众曰：“即尔，谁当往？”公曰：“此吾城也，吾当独行。”众犹谏沮，公即命骑，令开门去，众请从以少士兵，公笑却之。众乃乘城向贼启门，贼以为出战。门启，一马乘官人出，二人控络而已。门复随闭，贼问故？公曰：“我新太守也，当至尔峒寨，有所言，尔当导我。”贼叵测，姑导以行，远入林箐，闻顾从夫，已逸其一。既达贼地，一亦逸矣。贼控马入深林，夹路裸入于树者，遥望见公，叫呼求救，公问何人？乃庠序士也，前期赴郡，为贼邀去，不从，贼将杀之耳。公不顾，径入峒，贼露刃出迎，旁刃夹拥如林。至巢穴，公下马立其庐中，顾贼曰：“吾乃尔父母官，可以座来，尔等来参见。”贼取榻置于中，公坐呼众前，众不觉相顾而集，渠酋问公为谁？公曰：“我太守也。”贼曰：“岂圣人儿孙耳？”公曰：“然。”贼皆罗拜。公曰：“我固知若曹本良民，逼于冻饥，聚此苟图救死耳。前官不知此，动以兵加，欲剿绝汝。我今奉朝廷命，来作汝父母官，视汝如子孙，不忍便杀害汝。如能从我，当宥汝前罪，可送我归府，我以谷帛赍汝，尔后勿复劫掠。若不从，可杀我，后有官军来问罪，汝自当之矣。”众错愕，争曰：“诚如公言，公诚能相恤，终公任不复扰犯。”公曰：“然，我一言已定，何必多疑？”众复拜。公曰：“我馁矣，取食来。”众杀牛马为麦饭以进，公饱啖之，贼皆惊服。日暮，公曰：“晚矣，我不及入城，可即此宿。”贼除治中庐，设床褥，公徐寝，贼侍卫。明日贼复进食，公曰：“我尚倦行，更住此。”又宿至明日曰：“吾今归矣，尔等能从往取谷帛乎？”贼曰：“然。”控马送出林间，公顾曰：“此秀才，皆好人，汝既效顺，可释之，与我同返。”贼解其缚，还其巾裾，郡生奔走，公按辔出峒，数十贼骑而随。薄暮及城，公命呼城中吏登城见之，惊曰：“太守畏死，叛而降之，导来陷城矣。”争问故。公言：“第开门，吾有处分。”众疑拒，公笑语贼，尔等勿入城，我当自入，乃出犒汝。贼少却，城开，公入，复闭。公命取谷帛从城上投与之，贼取谢公而去，迄终任不复出。（《稗史》）
交山盘结千余里，通数省，贼自明末踞其中数十年，官吏从无有敢至其地。余久欲观贼形势，康熙九年二月九日，以劝农往住交山之麓。明日至长斜，又明日至戴家庄，巨魁惠崇德马前投首，释之，改名重生，后三日至惠家庄，即寓其家，密擒大盗杨芳林、杨芳清兄弟于赵家汉。先令差役，于捷径押送县，度行二十余里，予始整部伍行。贼首任国铉统众千余来夺，予缚营兵钟明节，加刃于颈曰：“贼至先砍汝头。”即率兵役二百余逆之，驱明节冲锋，以明节虽系营兵，实为山贼头目。贼因此不敢迫，予始整旅而还，明节亦即亡入山为贼。
汪应轸为翰林官，武宗南巡，抗疏谏，奉旨廷杖，濒死。出知泗州，车驾既发，郡邑旁徨勾摄，为其民，至塞户逃匿。汪独凝然不动，或询其故？汪曰：“驾来未有期，而仓卒措办，科派四出，吏胥易为奸，倘费集而驾不至，将奈何？”时中使络绎道路，恣需索，汪率壮士百余人列舟次，呼声震地，中使沮丧。汪麾从人速牵舟行，顷刻百里，遂出泗境，后有至者，敛戢不敢肆。驾至南都，中使矫诏，令泗洲进美人善歌吹者数十人。汪奏泗洲妇女荒陋，且近多流亡，无以应敕旨。臣向募桑妇千余人，倘能纳之宫中，俾受蚕事，实裨治化，事遂寝，世宗立召复旧职。（《臣鉴录》）
武宗南巡，江提督彬所领边兵，皆西北劲卒，伟岸多力。乔自岩患之，乃命于江南拳棒教师中，取其最短小而精悍者百人，每日与提督相期至教场比试。南人轻捷跳越如飞；北人粗笨，方欲交手，或撞其胁，或触其腰，皆倒地僵卧。彬气沮，异谋潜折，自是不敢复横。（《遗愁》）
嘉兴当孔道，内臣往来，百方需索。李公与菱藕，历日内臣曰：“我无用此，太守幸与我金钱，或用布绢。”公曰：“诺。”即出牒取库金钱去，与太监市布绢。复索金钱。公又出牒取库金钱入遗曰：“布绢金钱去也，幸与印券附案，以使他日磨勘。”内臣咋舌，不敢受而去。（《后渠杂识》）
大同猫儿庄本远人入贡正路，成化初，来使有从他路入者，上因守臣之奏许之。时姚友敏夔为礼部，奏请筵宴，赏赐一切杀减，其使有后言者。姚令通事谕旨云：“故迤北臣进贡，但从正路入境，朝廷有大筵宴相待。今尔从小路，疑非迤北头目，只照他处使臣相待耳。”其使不复有言，人以为得驭远之体。（《菽园杂记》）
胡廷桂为铅山主簿，时私酿之禁甚严，有妇诉其姑私酿者。廷桂诘之曰：“汝事姑孝乎？”曰：“孝。”曰：“既孝，可代汝姑受责。”以私酿律笞之。（《臣鉴录》）
太监谷大用迎驾承天，所至暴横，官员接见，多遭斥辱，必先问曰：“你纱帽那里来的？”一令略不为意，大用喝问如前，令曰：“我纱帽在十王府前，三钱五分白钱买来的。”大用一笑而罢。令出，众问之，曰：“中官性阴，一笑更不能作威矣。”众叹服。（《珊瑚网》）
屠谕德应欲治一仆，怒甚。仆求解于夫人。夫人谓置一大鱼来，莫测其旨也。应嗜鱼，见而诧其肥，夫人从旁微笑曰：“但水宽耳。”仆竟获免。（《平湖县志》）
同年胡道南以巡盐御史内升归里，予寓京都娥媚寺，二更有胡又申敲门，见予，谓道南有隐事，来日某人决出参，身家不保，已与某订定酬仪若干，急同过见，庶可释也。予曰：“差甚差甚！科道参入，先来通知，是明明吓诈，你须直为我致意，来日某果有参疏，弟即以年兄此刻所言出首，年兄不得诲口，请别请别。”胡君大窘而归，事遂寝。
刘公存义令平湖时，倭寇城急，计城上悬灯难御风雨，且若烛寡。令铁公作薄铁板，〈昭斤〉薪木，灌以历青，上置木板，遮覆沥青，遇风雨益炽，不添烛而火光亘长夜。置长钧坠城腰，城上望城下如昼，城下望城上如漆。（《平湖志》）
明漕运都御史郑晓奏倭寇类多中国人，其间有勇力智谋者可用，每苦资身无策，遂甘心从贼。若不蚤图区处，必为腹心忧。乞命各巡抚官，于军民中，每岁查举勇力智谋者数十人，月给食米一担，俟其杀贼有功，请量授官职。不惟国人不为贼用，异日且有将材出于其间。今从贼者，宜出榜谕许令归降，有擒斩贼徒者，如例给赏；材力可用者，立功赎罪，亦与叙迁。不然数年后，或有如卢循、孙恩、黄巢、王仙芝者，益滋曼难扑灭矣。报可。（《贞胜编》）
分宜相诞辰，公卿觞集其第，忽缇骑陆公金壶失焉。时公威权甚盛，或诮之。公曰：“无忧，盗获矣。”因自坐门屏，与群公约，以次出，皆自检其徒从。客尽，盗果不得出，伏梁上，获之。盖选官国子生，自言所盗皆珠玉金宝物，非是不顾，藏城外某塔顶上，而言京中苦其盗久矣。邯郸有青矜子，日夜读书其庠，书声恒至旦，忽以大盗密捕去。庠师大恚曰：“是足不履外户者。”然其家有骏马，匿图床中，藉以重毡，饮食惟烧酒粱肉尽一石，夜行五百里，动息皆如人意，盖群盗遍为耳目，而以青矜子为魁。当其书声息时，即驰马去劫掠，还来未晓，犹为闭户先生也。盗发自他郡，言其状皆实，遂不可解。（《耳谈》）
王世贞为青州兵备官，校捕七盗而逸其一，盗首妄言逸者姓名。俄缚一人至，甚称冤，乃令置盗庭下，差远而呼缚者跪阶上，其足穿丝履。盗数后窥之，因密呼一隶，蒙盗首而肖缚者，易其履以入。盗首不知，即指丝履者。世贞大哮曰：“尔以吾皂为盗耶？”遽命释之。（《遣愁集》）
绩溪胡大司空松号承庵，先为嘉兴推官，署印平湖。适倭寇至仪筑城，公夜入幕府曰：“民难与虑始，请缚某居军前御倭，百姓受某恩必相急，乃可举事。”从之。民大震，各任版筑。不阅月城成，权奇之妙乃尔。然非素得民心，即杀十署事官，民何急焉？同时有滁州胡柏泉亦名松，官太宰。（《涌幢小品》）
胡宗宪总制两浙，赵文华以兵侍监军，威福自恣，胡迎拜借重，赵额之；暨胡张筵宴赵，赵愈有傲容，胡微诟之，堂上从官皆错愕。赵〈走〉曰：“吾奉天子命监尔军，死生皆出吾手，而敢恣无状耶？吾旗牌安在？”于是卫赵于堂下者皆哗。胡大笑，叱曰：“吾拥十万之众，节制七省，不知天子命，何顾监军，吾独无旗牌耶？”为胡卫者，声嚣特起，其声震地，赵众为之靡然。时陪席者慰胡曰：“今日之事，君为主，纵不为监军屈，宁不为尊宾屈老？”胡复厉声曰：“何以解谢？须寿之二千金耳！”赵闻而趣谓曰：“汝馈二千，我倍责于汝。”胡复笑曰：“即四千何难？”席遂罢。明日赵章无言，则以馈者至矣。胡他日曰：“此辈非有才望，能监我军，不过夤缘以冀吾利耳。吾不与，则孤其来意，必兴怨谤，与之则不甘，吾故詈而赏之。詈以泄吾气，赏以慰其私，彼求赏而得赏，又何求焉？”人以是明胡之量，且足以褫赵之魄。（《亘史》）
胡总兵茂贞镇徽时，余村南去五里为古楼，有金西白质库在金陵南门下，人将胡总兵所质，以年满不与赎。胡怒，遣兵来围金宅，欲系其从弟星简家妇女辱之。星简先觉，携眷属夜奔旧墅，余藏之后屋。胡兵至古楼，无所得，讯知逃余家，杀马余门图赖。先是胡播虐邑里，凡绅士谒见通名，皆用手揭。余以失体不官，往反为胡所重，时以此事不能解，往语之曰：“将军素以威镇地方闻，岂与贾人争金而损名乎？”胡转怒为喜，诉其被金家质库所诈，恨之甚。余曰：“易易耳！五日内，当嘱其照数偿还。”胡酌酒订交，已命星简借代还之，事遂释。后胡移南，派六邑富户赆金，谓余附近村有献者，当赠余。余曰：“若肯见免，公之惠也，若剥桑梓，以肥吾家，岂丈夫所为耶？”胡颔之，余近村遂获免不派。西白名星贲，因是愤发出仕，历官至陕西庄浪参议。
陈副使子文字在中闽人，嘉靖八年进士，除麻城知县，历户部郎，出知长沙府。土贼尹大宪阻水寨自固，历数守莫能捕，子文故缓之。盗畜犊甚多，窃出贸易；乃伏壮士数十人于水次，而遣一入微服买犊，往诱之，伏兵卒发，生擒其渠魁。（《列朝诗集》）
张江陵欲甘心高新，郑左都葛守礼与冢宰杨博力争之，居正愤曰：“二公意我甘心高公耶？”奋入内，取厂中揭帖，投博曰：“是何与我事？”中有居正窜改四字曰：“历历有据。”居正忘之，守礼识其字，笑纳诸袖。居正觉曰：“彼法理不谙，为易数字耳。”守礼曰：“机密重情，不即上闻，先政府耶？吾二人非谓相公甘心高公，以回天非相公不能。”居正揖谢曰：“苟可效，敢不任？”高公卒无虞。（《贞胜编》）
王霁宇象乾镇宣府日，知粟价将踊，先借帑金二万两，籴而息之，凡再三，得息金三千两，羡粟六千石。郭青螺子章抚黔中，贩盐于蜀，贩鱼于楚，帑金五千两，得息如其数，以资军饷，当时说者訾以大臣行商贾之事，冤哉！治国如治家，不可与腐儒道也。霁宇八十四尚在镇，青螺身不满五尺，功业文章，各过人数倍。（《苏谭》）
姜襄变乱，山右各县，预备积贮殆尽。事平，藩司籍其事报部，朝命给银买补。自己丑后二十余年，皆系捏报，不但米粟豆草俱空，亦并无仓。于力陈颠末于达方伯蒙，达公案计从前经承，如数追补出买。予特建预备仓于旧址，米七百余石，粟五百余石，豆三百余石，草一万三千束，俱全，因为出陈易新，交民赖之。沁州知州汪宗鲁叙其事，立有碑。户部侍郎勒公为达中丞胞兄，予晋谒之问曰：“闻潭府为贼破，今赴补必窘，兄昔宰交城，贮千金，何不取用？”予茫然无以对。公笑曰：“兄捐千金，凿山引木，离任后，交令同绅士申详中止，竟将兄捐者用去。舍弟批详云：‘凿山引水，非常之事，必非常之人为之，前令岂无确见，而弃千金如敝屣也？尔等庸人，不足语此，速将前令捐资，追出贮库，取具遵依缴。’兄可写收字，我给尔领回。”当时手无分文，借贷无路，得此足供都中薪桂吹琼之用。
杨受丹徒知县，会中使如浙，所至缚守令置舟中，得赂始释。将至丹徒，选善泅水者二人，令著耆老衣冠，先驰以迎。中使怒曰：“令安在，汝敢来谒我耶？”令左右执之。二人即跃于江中，潜遁去。徐至，绐曰：“闻公驱二人溺死江中，方今圣明之世，法令森严，如人命何？”中使惧，礼谢而去。（《座右编》）
万历丁丑，会元冯具区梦祯以庶吉士告归，既满入京，时洞中庶常凡四人，沈自陆可教杨德政皆已留馆。故事一省未有尽留者，冯当补别署，其座师蒲州张閤学凤磐忧之。盖其时有忌冯，谮之于当路者，因尽留三人，将以抑冯，并示诸词臣意指也。蒲州计无所出，命冯且驻郊外，俟江陵有家庆，过拜恭甚，而微作悒悒状。江陵欢问故，且曰：“有心事所不足耶？”蒲州蹙额曰：“为冯子馆事。”江陵怜之曰：“是会凶还他编修。”蒲州悦，饮尽欢方出；次日入朝补馆，得不他补。（《涌幢小品》）
王佐字廷辅，山西辽州和顺县人。父义为谭城驿丞，有中贵驻驿，久不肯去，人厌苦之。佐方幼，夜密令人取庭树巢鹊，黑身朱喙而纵之。中贵见之惊，诸馆人皆惊，以为不祥，遂去。（同上）
万历间，海盐令王临亨治狱多精察，有一妇早孀，随母兄往来海盐崇德间。有三恶少，一冒妇之叔，一伪为夫，一伪为亡夫之儿，诡词讼县，已而佯以和请；月余，伪夫讼妇之母，见掠妇去。公覆前案良是，而讶其貌狼，鞠之，则前案悉伪也，三人伏辜。又一女未嫁，少年求之，其父不许，诬以娶而更嫁，婚书媒聘悉具。公呼女前致语，已而遽问少年曰：“汝妻手中有疤，记左手，右手？”少年愕然，遂败。沈氏兄弟皆无子，兄富先亡，弟贫，有女嫁褚升，兄之妻常虞升瞰其赀。俄被盗，贿邻人诬升，言从屋上来去，所遗鞋是也。公曰：“婿而盗，何必登屋？兹方六月，何必衣鞋？”升得白。（《海盐县图经》）
李霖寰大司马征播杨应龙，败逃圃上，李公以大炮攻之；杨裸诸妇向炮，炮竟不燃，此受厌也。崇祯乙亥，流贼围桐城，上架炮，贼亦逼人裸阴向城，时乃泼狗血，烧羊角烟以解之，炮竟发矣。故铸剑铸钟，合练丹药，皆忌裙钗之厌。（《物理小识》）
沈参将希仪屯柳州，左右皆犭谍，而无谍犭者。沈以为使官府人为谍，贼生疑。于是阴求得素与犭人商贬者数十人，假以买物，召至府，密谓之曰：“吾素知若辈通犭，吾不罪若，更与若银为贩本，若试为我犭贼。”众感诺，乃人给五百两使益买物，散入诸峒中。诸犭虽凶暴，乐役人，然贩者至，则寨寨传送护卫饮食，恐损一贩者，则诸贩不至。是以虽绝栈深箐，贩者无所不历，每有动静，贩者辄先知，奔走报公。公厚赏贩者，而秘其事，虽肘腋亲近，绝不得闻。至期，鸣铳者三，则诸兵皆聚，第谓之曰：“今日出某门，而遣心腹人为旗头，引诸军。”诸军贸贸行，问旗头，旗头不知，曰：“然则汝何引我？”曰：“公强我往，我漫往耳，军行千万人其所往，独公与旗头两人知之而已。”顷之扎营设伏，贼果至，遇伏奔，追殪之。已而贼寇他所，则公军又已先在；或绝远村聚，贼度官军所必不至而潜寇，则公军又已先在，贼始惊以为神。（《唐荆川文集》）
沈公始至柳，令诸犭得出入价买，游嬉城中无禁。诸犭时入见，见公，公儿女抚之，久之稍稍择其巧便晓事者，结以厚赏，使犭贼。后贼发具夥伍中，辄报公，公又厚赏之。而间诸犭曰：“若见我，若妻子，何不来见夫人？”诸犭叩头不敢，公曰：“试令其来。”已而犭妇五六人来，夫人好言慰劳，赏之针线包帕诸物，以银簪簪其头。又命诸妾婢灌之以酒，人数大碗。察群妇中其夫尝以贼事报者，则又阴引之他所，劳苦之曰：“若夫为吾大人尽力良苦。”私赏之包帕银簪诸物，倍于人前所赏者，而尽以珍果美物，塞其袖中；又阴戒之，勿令人知也。诸犭妇既多得赏，又酒醉跄跄，舞手出府门；犭夫望见之欢喜，争前掖而归巢，自是诸犭妇来者，至数百人。夫人倾箧筐，针头线尾皆尽，犹不能给，而犭妇相戒以勿令人知者犭妇又泄之，以所独得珍果美物，夸诸犭妇，以为夫人爱己。诸犭妇皆怏怏心羡，嗾其夫使报贼，冀己入府得珍果美物。而公问使人往诸巢中，阴以夫人之命，赐物诸犭妇；自是贼中消息，或诸犭不肯言，则公妇嗾之使言。或诸犭竟不宣言者，则诸犭妇自于使人至巢赐物时，附耳语云云，若勿向我老公语也。（同上）
沈公所获剧贼多不杀，剜两目，刖两耳，赏银数两而还之巢。自是他贼有所掳掠，多不遣兵，而用剜目者驹而一人牵以诸贼，使征所掳掠。贼见之，惊曰：“某巢某也。”震慑不敢隐，尽还所掳掠，而剜目者索不已，贼至出自所有与之。公以给被掳者，而以其余给剜目者。剜目者每一入巢，则利益多，而为贼者所获，每不补所偿，则益无利。在柳州所剜目七人，其六人皆为官用；其还巢而复为贼者，覃万星一人而已，公竟以计擒杀之。（同上）
公尝欲剿一巢，而恐其泄也，乃佯病，所部人问病，公曰：“吾病思鸟兽肉，若辈能从我猎乎？”因起出猎，去贼二里而止营，军中始知其非猎也。公耳目多，贼不能薮，率走之他巢。他巢人又吓之曰：“公且剿汝。”则又走之他巢，他巢吓之，则又走，并血〈疒重〉以死，或馁稿崖谷。（同上）
沈公每以甚雨凄冻风冥之夜，察贼所止宿处，四散遣人，齑以火铳，以筒贮火，衣毯衣毳帽，与草同色，潜至贼所，夜声铳者二。贼尽骂老沈至矣，挈妻子裸而蒲伏上山顶，儿啼女哭，往往寒冻死，或触崖石死，不者且为虎咬。诸妻子更相嗟怨，“汝为贼之利至此”。黎明下山讠之，则寂无人，阴使其党至城讠之，时公所遣衣毯者，四散诸巢，同夜举铳。明日诸巢所使为讠者，亦同会于城傍，西巢人谓东巢人曰：“老沈昨夜来吾巢。”东巢人谓西巢人曰：“老沈昨夜来吾巢。”则固已更相怪骇。已而讠之城中人，则老沈固安坐城中，不出也。益怪骇曰：“昨声铳者谁耶？鬼耶？”诸讠又自相吓曰：“虎咬人者，老沈所使也。”自此贼益胆落，或易而为好犭犭童，而柳城四傍，一童子牵牛行深山，数百里无敢诃者。其军民往往寄牛于犭家以耕，或索鸡酒于犭，犭不敢不与。（同上）
韦扶谏者，马平四都犭贼弩中知府犭者也。凶猾甚，尝七捕之不能得，至沈公亦七捕之终不能得。会有报扶谏逃邻巢三层巢者，公潜率兵剿之，至巢则扶谏又已与三层贼往劫他所，而三层贼妻子独在，公竟俘以归，计七十余人。平时公所俘贼妻子，尽以与狼兵为赏，至是独不与，而闭之空室中，善饮食之。公又阴使狼兵数百人，怒而挺刃狰狞入室，恐诸妇女，作欲抢状。公佯执鞭痛鞭狼兵使退，如是者三，欲以深德诸妇女，而潜使诸犭闻之，以系其心。公又使熟犭谓诸犭之亡妻者曰：“吾不害汝，但得韦扶谏，则还汝妻子矣。”诸犭人四五人来投公，公令和入空室，视其妻；夫妻相持哭，其小子牵其父哭。妻曰：“非沈公，吾为狼兵杀且抢久矣。”已而怨相詈曰：“咄！扶谏非汝爹，非汝娘，何不缚以赎我？”诸犭心割而别，复见公。公曰：“欲得扶谏耳。”诸犭曰：“扶谏已逃他巢，图之实难；虽然，愿公切勿以吾妻子与狼兵也，吾且为公缓图之。”公曰：“诺。”因令杀牛犒诸犭而去之。诸犭踪迹扶谏所在，遂往以言犭扶谏曰：“还我妻子。”扶谏不应，诸犭因曰：“我辈失妻子，计穷惟有更随汝作贼耳。”扶谏喜。诸犭乃诡相与计曰：“今官府掳吾妻子，而穿山驿与守堡百户与行司，俱在山中，今往劫之，三印可必得也。守府惧失三印得重罪，以易吾妻子，可必得也。”扶谏曰：“善。”扶谏既离巢，则党益孤，诸犭因醉扶谏与其党而缚之，置严洞中使熟犭报公曰：“得扶谏矣。恐见卖，可遣吾妻子于三十里外相易。”公以为：吾不遣，诸犭且以为吾怯。于是锁诸犭妻刃挟之以行。至三十里，使熟犭谕诸犭曰：“诸犭且劫妻子者，先杀妻子，然后战。”诸犭请于公曰“吾献扶谏惧仇，公可遣三十人至岩洞自取之。”公虑诸犭有变，乃选健卒十五人，赏而遣之曰：“得扶谏，吾且赏汝，若诸犭杀汝者，吾且重赏汝家。”又以十五人付之熟犭，而质熟犭妻子曰：“十五人者，损一人，汝妻子齑粉矣。”至岩洞中，果得扶谏而出。诸犭闻之，五里外惧扶谏往而妻子不至，复要公曰：“必相易于此。”公又曰：“吾不往，诸犭且谓吾怯。”于是先遣诸犭中妻子四五人往，言刃挟诸妇女状，诸犭吐舌，惧杀妻子，帖息不敢动。遂易扶谏以归，剜扶谏目，截耳剔心，手足斩之。而四悬诸城门。（同上）
交城营半以本县山民充兵，遗盗长子孙备伍，交山盗风愈炽。康熙七年十二月十六日，予移地换营兵，严防守，具详两院咨部。至次年九月十五日，兵部咨覆到晋，将交城经制之兵，更换太原经制之兵，一年一换，著为例。山中巨盗，耳目方绝，庶可施吾剿抚之用。
康熙九年二月二十四夜，赴家居给事中武攀龙宴；三更归交山，群盗数十相随入署。予驰马于马厩左，疾上城，谕守城堞者加严，群盗由北门逾墙出。予踪其逃，止擒获殿后者二名，闭内署鞫之，许以不死，因得诸贼实情，盖无日不以杀县官为急。盗首傅青山谓贼党曰：“赵县官内谋深而外若不经意，我辈不杀县官，将来必为县官擒。渠官做得好，于我辈不利，换一个来又作商量。”予夜获殿后两贼方山中实情，释之入山，{穴凡}为吾用；侵晨获本地方作贼居停者四人，立毙之，即进省以实密闻于达抚公。
赵应龙壮健，力敌十夫，交城原瓶都贼首与李宗盛交结，劫附近州邑，尝破清源，杀教官李开秀者。久之，余密探两葫芦川踪迹，知静乐李宗盛招赵应龙行劫，予密招降贼惠重生，授意而行。山贼任国铉惠孝文为予用，以计绐应龙折其两臂，缚以付重生献出。应龙曰：“吾死矣，若等行且就缚，同汝俱死。”予械应龙赴省，应龙沿途据鞍，高唱洋洋，去无怖容。
李宗盛者，巨盗李黄毛子。黄毛自明季为盗，后降，随任标营，久积赀饶富，山中筑堡如城，广畜骡马，积刍粮，藏铠甲兵器甚备。黄毛死，宗盛即小黄毛，时时出劫太原各属，党羽甚盛，杀人视为常。凡避罪逋粮者一入山，官即不敢问，宗盛屡捕不获。康熙九年四月初，巡抚达公给示抚贼。予止之曰：“县官方伯言发兵会剿，以振胁余党，抚之则机败。诚假便宜，发宁武协兵自北入，太原协兵自东入，宗盛必南引两葫芦各贼以自救。县官密用间使两葫芦，贼不与之合，则宗盛势孤，必逾刘王军以入黄河畔，伏兵待之，不出十日，擒宗盛必矣。”达公曰：“汝筹略凿凿，得无为赵括乎？”予曰：“熟悉在胸，故能言之。”达公曰：“吾知尔不托空言，今晋中兵，悉听汝调度，但云奉吾面谕行之，不拘尔以文法也。”予用印文四，发调兵，俱云奉宪密谕，宗盛闻风，乃与心腹十数骑西南走，二十四日午刻果至雕巢，就食刘振家。食方备，苏防守郭典史伏兵起，愈集乡民，围之数十匝。宗盛呼曰：“吾李黄毛也，任缚我去。”骁贼弓进单骑出战，射之音，余党逸去。宗盛壮貌魁梧，即被擒，气勃勃，未及郭数里，观者万计，坡野为满；虽妇女亦上垣檐纵目，指顾笑语。交山贼破州县杀掠，恶不忍言，如惠岐山钟斗尤淫恶；岐山居惠家庄，遇群盗他出，即入其家淫其妻子。斗行劫，辄倒裸妇人，油渍牝，火燃之；或刀穿其牝，两辄锁锁之而去，其恶如此，后皆被擒。
康熙十年，余奉旨平交山寇，剿杀净尽。十月初七日，同守备姚顺统兵至县，谕山民速葺静安堡。十三日屯驻官兵，命移席却月湖，笙歌彻夜，观者夹岸。初八日，大阅演武场，速运酒米刍豆至静安堡备用。初九夜，令司更者促其筹夜之子，发五鼓，敛兵疾行四十里；未晓至水泉滩，饮犒诸军，谓顺等曰：“此行奉旨剿寇，进屯静安为怠敌计耳。”顺等惊愕。余偕诸弁兵声言赴堡，出贼不意，直袭葫芦屯，驻东坡底。日暮安营毕，语姚顺曰：“此地为吾据，则两葫芦声势绝矣。”是夜大雪，山峰尽白，谕山民宁家，毋从贼冻死。次早谕两葫芦居民许其拿贼赎罪，强盗亦拿贼立功，统计入山二十六日，等擒贼首二十二名，除自刎自缢二名，除俱押解。又投首贼三十六名，新抚山民一千四百三十七家，山马六十六匹，器械粟豆，另造册呈报。其真正良民，不为贼胁诱者，止三十七人，赏羊酒及扁额旌表，或十里，或数里，或百里，就地远近，立为约正，以劝率各村落。初三日振旅还县，汾文清太诸缙绅士庶，壶浆而迎者不绝，妇孺俱在门内罗拜，欢呼载道。藩司在省闻捷，官厅中语督学谢观曰：“尔江南乃有此人耶？”夏明经宛来囚，有《交山平寇本末》行世。
山东临邑有四瞽者，寓京师，皆业说书。一日行道，各夸说在某贵戚内家说书，得钱几何。傍一恶少闻之，绐谓某家唤说书，引至墟墓无人之地，出所佩金铁，击瞽者，搜其钱尽。一瞽独曰：“我带结不可解，公为我解，待我取钱。”恶少与解，而瞽已扌尼其要家，力持之，呼群瞽皆来助击，至抉出目睛，尽搜其所夺，始相携归。（《耳谈》）
古称操舟者为长年。王长年闽人，失其名。自少有胆勇，渔海上。嘉靖已未，倭薄会大掠，长年为贼得，挟八舟，舟中贼五十余人，同执者男妇十余人，财物珍奇甚众，贼舟数百艘同日扬帆泛海去。长年既被执，时时阳为好语媚贼首，甚亲信之。又业已入舟，则尽解诸执者缚，不为防。长年乘间谓同执者曰：“若等思归乎？能从吾计，且与若归。”皆泣曰：“幸甚，计安出？”长年曰：“贼舟还，将抵国，不吾备；今幸东北风利，诚能醉贼，夺其刀，尽杀之，因戾柁饭帆归，此时不可失也。”皆曰：“善。”会舟夜碇海中，相与定计，令诸妇女劝贼酒。贼度近家，喜甚，诸妇更为媚歌唱，迭劝贼，叫跳欢喜，饮大醉，卧相枕藉。妇人收其刀以出，长年手巨斧，余人执刀尽砍五十余贼，断缆发舟。旁舟贼觉追之，我舟人持磁器杂物奋击，毙一贼首；长年故善舟，追不及，日夜乘风举帆行。抵岸，长年既尽割贼级，因私剜其舌，别藏之，挟金帛并诸男妇登岸，将归。官军见之，尽夺其级与金，长年秃而黄须，类倭人，并缚诣镇将所，妄言捕得贼零舟，首掳生口具在，请得上功幕府。镇将大喜，将斩长年，并上功。镇将故州人也，长年急，乃作乡语，历言杀贼奔归状。镇将曰：“若言斩贼级，岂有验乎？”长年探怀中藏舌示之，镇将验贼首皆无舌，诸军乃大骇服。事上幕府，中丞某，召至军门覆按，皆实，用长年为裨将，谢不欲；则赐酒，鼓吹乘马绕示诸营三日，予金帛遣归，并遣诸男妇，而论罪官军欲夺其功者。长年益秃，贫甚，犹操舟渔。（《涌幢小品》）
乌程潘内翰家婢春桃者，盗入宅获幼子，将加虐讯。婢出曰：“金帛皆我所司，在某房某箧，惟汝所欲，小郎何得知？”盗竞奔之，皆恣其去取，而幼子释。盗去，家尽尤之曰：“汝必尽发其藏何故？”婢不答，惟耳语其主人曰：“我识盗二人皆邻近某某，即劫去，犹我橐中物，何伤于多不多？不释小郎，非所以爱子也，但当亟捕之耳。”亟捕人赃皆得，而财溢于所失数，盖盗往所藏也。婢智矣哉！（《耳谭》）
刘滋濮阳人，少为庠士，家贫，田不二十亩，又值水旱，无以自活，乃尽鬻其田，逐什一之利，十余年致万金。为人慷慨，重然诺，取舍不苟，尤善心计，家藏白镪，皆铸大锭，锭四十斤，覆楼板下。有剧盗韩氏者，使其党五十余，越城劫之，得刘。刘曰：“若辈利吾财乎？”曰：“然。”指板下示之曰：“唯若所取。”贼见大镪喜甚，尽力携之，人不过二锭。既去，刘告家人，人亟远匿，贼且复至。贼既登城，复命于韩，韩见金，良久曰：“不杀此人，吾辈且无噍类。”亟复往迹之，无所得。韩曰：“败矣。”携数锭远遁去。既明，乡人唁刘，刘笑曰：“财固在也。”告官捕之，不数十里，贼尽获，金皆如故，独失韩所携耳。（《涌幢小品》）
某家新妇，于归之夕，有贼来穴壁，已入，会其地有大本触木，木倒，将贼击破头面死。其家举火视，乃所识邻人，惶惑，恐反以饵祸。新妇曰：“无妨。”令空一箱，□贼尸于内，因举至贼家门首，剥啄数下。贼妇开门见箱，谓是夫所盗，即举至内。数日夫不返，发视，乃是夫尸，莫知为谁所杀，亦不敢言，以瘗之。（《耳谈》）
吴叟，吉安人，忘其名，里中有大猾，家徒数里，暴行为患，人皆畏而苦之。然不敢上状于有司，亦怵怵恐致变，不敢问。会流贼逼里中，叟逐间诣其庐，说曰：“公之行事，上下之所知也，即有司惧不敢问；假令部使者督千人捕公，公能终拒之乎？”曰：“不能。”叟曰：“吾固知公之不能也，公即不能，何不因事自解？亡论自解，且令里人德公。”其人欣然曰：“惟长者命之。”叟因命之。叟因执其手曰：“方今流贼四劫，诚危急存亡之秋，而公雄杰，所部皆堪战力士，贼气骄，翦此何有？公当此时，诚能率其子弟击贼，贼必溃，则里中莫不欢公，公得以长豪里中无惧矣。”其人遂掀髯而起曰：“公无言，我当为公击贼。”于是勒其子弟最强者百人，人持挺急驰之，而叟骑一驴，从二苍头往赞。一遇贼，辄奋斗，日已至未，凡数战，杀数十人，猾者稍倦矣。辄命左右取水，而叟心计贼既已杀数十人，无可虑贼矣。独念此猾暴里中无已时也，不若因其机灭之，遂从旁大呼，我兵且退；贼遂乘胜迫之，悉杀猾之父子兄弟。（《涌幢小品》）
朱潮远镇章泉时，军民不辨官话，每堂审役，有译乡语者。一日老人告其子情殊迫切，询其父有妻乎？子乃其所生乎？曰：“非妻则继母也。”又询其母与父年当乎？曰：“少艾。”朱曰：“此必父匿其妻，妻凌其子。”而中证乃其姑丈，叩首称善。于是命父立其上，用小板连衣轻扑之，与父叩头陪礼，示其父曰：“尔晚年靠子，何不念前妻之情？”戒其子曰：“亲年无几，家庭小隙，乃至此耶？”遂父子抱头大哭，军校无不堕泪也。今孝廉公车来，尚称之。（《座右编》）
崇祯三年春，奢安间成都，百计攻城。正月，贼数千，自林中大噪而出，视之有物如舟，高丈许，长五百尺，楼数重，箪{弗}左右，板如平地。一人披发仗剑，上载羽旗，中数百人，各挟机弩毒矢，牛数百头运石毂行，旁翼两云楼如左右□，俯视城中老幼妇女皆哭。朱燮元曰：“此吕公车也，破之非炮石不可。”炮石者，巨木为柱，柱置轴间，转索运杵，千钧之石，飞击如弹丸，贼车不得近。燮元复募敢死士，以大炮击牛，中其当轭者；牛子反走，乘势纵击败之。（《纪事本末》）
旗人王某，逃至山东，匿妻子于前妻父张某家，他往无踪，捕者获其妻。适里中有投井者，面目不可辨，其妻诬张某死其夫王。谳成抵罪，上之秋曹。杜相国立德时为大司寇，清理刑狱，捡王案反覆披阅，见单填有须长三寸语，王移牌察无须，公曰：“计王自张出逃，与捕获其妻，才数日耳，须安能暴长？宜矜疑。”众不可。无何，其主旋获王到部，同事愕然。（《碧园新草》）
浙西大置屠阿丑联宗数十，出入湖泖间，与海寇刘香合谋叵测，汛兵不能制。抚按题请南浙两省，会兵合剿；时蔡忠襄懋德备兵嘉禾，曰：“此可计擒也，何用兴师？”乃力行乡约保甲，尽得贼勾引窝赃处，密召其人谓之曰：“汝罪应死，吾姑赀汝；凡吾遗人，汝第饮食之，毋泄。”乃分遣兵卒，假做星卜货卖乞丐等流，各之其所，伺贼所在，半夜发标兵掩袭之。贼出不意，惶遽登岸，四面伏发，斩其勇将沈千金，阿丑就擒，余党悉降。（《菊泉集》）
宁武总兵王中，领兵拔豫，病不能督战，兵无饷。一日溃散，渡河归，吴恐沿途抢掠，遗患地方，乃遣官招抚之曰：“边备急，本院原疏请撤兵归营，尔等各照队令，领兵官押回原伍，经过地方，量给粮犒，毋得扰掠取罪。”各兵初谋入山为盗，见差官至，始安。将至省，复差官犒以羊酒，令领兵官入见，责之曰：“主帅即病，尔等非领兵头目乎？谁倡逃者？”领兵官直陈某队某某，原系降丁，不过十余人，且谋入山为盗；各官调停，谕以本院德意乃止。今各队皆怨此数人入骨，手书檄付之曰：“尔可擒解此数人，余俱不问，仍归伍可也。”领兵官果擒解获院，疏请倡逃者已获，宜正法，余令归伍，上从之。（《忆记》）
崇祯九年正月，闯王闯塌天八大将，摇天动七贼，连营数十万，攻滁州急。太仆寺卿李觉斯同知州率士民固守，贼百计攻之不克，贼掠村落山谷妇女数百人，裸而沓淫之已，尽断其首，环向堞埴其跗而倒埋之，露其下秋，血□淋漓，以厌诸炮，守城兵多掩面不忍视。贼噪呼向城，城上燃炮，炮皆进裂，或喑不鸣，城中惶惧。觉斯立命取民间□腧，亦数百枚，如其数，悬堞外向，以厌胜之；燃炮皆发，贼大创。未几，援兵至，遂遁。（《续知冠子》）
仪真南门桥五日观竞渡，龙舟在桥东，众皆趋观于东。左重右轻，桥欹而陷，观者百余人，一时漂溺，河流湍激，仓卒不能施救。桥侧有一茶轩，遂将棹橙乱投于河，人得扳缘而起者十之三，其急智亦足取也。（《讠刃庵偶笔》）
溧阳裴令表善断狱，无锡有叔与侄赎屋者，侄年长，叔庶出，齿甚少。侄欺之，赚叔白金三百，屋不肯还。讼之无锡令，不能直，反与叔以杖。叔负屈控于裴，裴置之狱中。月余，忽以劫江窝家牒无锡，拘其侄。侄辨非窝，裴曰：“盗某时劫银三百两，藏于汝家，非窝乎？”侄曰：“此乃叔赎屋者，是叔窝也。”裴既令供明，遂杖侄四十，罚百金与叔，百金赈溧阳饥，余百金，牒无锡令而断还叔屋。（《怀秋集》）
余令交城，以廉能为达抚军尔布荐，方在署，一日沁州知州汪竹岩宗鲁迂道来谒，余讶其无故远辱。竹岩曰：“弟心大有所不服，特此来请。”余谒其由，竹岩曰：“余兢兢业业为令十三载，得升知州。又兢业五载，甫得达抚军荐剡。兄作合甫二暮，荐与余，同兄审理大案，有如神之称，何采听之妙耶？”予曰：“无妨。”竹岩曰：“欺我哉？予每事细访，尚有差讹，安能无访而得？”予曰：“不敢欺，访即弊生矣。访及原告之人，必袒原告，访及被告亦然，访及原被证见俱然。大足乱吾是非之真。庭证原有情真，但愁问官不听耳。吾虚心勘审，原被与证见，必无不尽之词；然后勘酌其中，自无遁形，有两造所不能知者，止问官独知。”竹岩曰：“诚然，若朱恃访，即吾子所好，皆可疑也，从今心服矣。”大笑而去。
有失鸭数十者，控于休宁廖令腾奎。廖曰：“近有来求鬻而未遂者乎？”曰：“有金姓人曾来。”踪迹之，鸭具在；金强辨不服。廖悉取两家鸭，杂于堂，命各呼之。金呼不应；失鸭者以竹竿呼，果成群而走，且曰：“吾鸭有火络。”叩左掌验之，果然。其中一鸭不应呼，且无掌甲，金执以狡辨。廖曰：“尔积窃也，惧人觉，故买一他鸭杂其中耳。”金赧服，责而还之。（《海阳纪略》）
◎警敏
君子一言以为智，仲氏子片言折狱，言可忽乎哉？即不易博采奇闻广言语之科，孰谓是编不可小试？
明初郊祝文，有予我字，上怒，将罪作者。桂彦良进曰：“汤祀天曰：‘予小子履。’武祭天曰：‘我将我飨。’儒生泥古不通，烦上谴呵。”众得释。（《玉堂丛语》）
霍尚书韬尝欲营寺基为宅，冫免县令逐僧，僧去，书于壁云：“学士家移和尚寺，会元妻卧老僧房。”霍愧而止。（《笑林》）
焦芳入阁，仍欲兼部事，刘瑾屡遣人来与李阁老议。李云：“无此例。”瑾云：“曾闻李贤兼管。”李云：“李贤是吏部侍郎，入阁后升尚书，时李翱掌部事。”又问前有之乎？答曰：“蹇义为吏部尚书，与户部尚书夏元吉五日一赴东阁，与大学士三杨议事，未尝兼学士也。”次日吏请印信，内批令焦芳兼管部事，芳以问李，李曰：“某已言之，此二事实难兼摄，内阁佐天子出令，吏部所拟升调官，问有可否。今自拟之而自可否之耶？又每日通政司奏事，奉旨吏部知道者，即当廷跪。承旨内阁班，侍立听令，亦将出跪而更起立耶？又部事差缪，或章奏错误，小则回话认罪，大则罚俸，脱有之，亦将随同认罪乎？”芳乃辞部事。（《玉堂丛语》）
尚书刘南垣公请老家居，有直指使者以饮食上，苛求属吏，郡县患之。公曰：“此吾门生，当开谕之，俟其来款之。”曰：“老夫欲设席，恐妨公务，留此一饭，但老妻他往，无人治具，家常饭对食能乎？”直指以师命不敢辞，自朝至午，饭尚未出，直指饥甚。比饭至，惟脱粟饭豆腐一器而已，各食三碗，直指觉过饱。少顷，佳肴美昷，罗列于前，不能下筋。公强之，对曰：“已饱甚，不能也。”公笑曰：“可见饮馔原无精粗，饥时易为食，饱时难为味，时使然耳。”直指喻其训，后不敢盘餮责人。（《座右编》）
余官山右，初谒达公，口喻邓知府贪庸应参。予曰：“邓知府所处甚难。”达公变色曰：“本院与属吏，水米无交，贵县言作郡有难说乎？”予曰：“有说，秦守天下之至清者也，周守天下之至有才者也；邓守无周之才而又不及秦之清，所以为难。”达公笑曰：“此平情之论，姑免以待其改。”秦守宗尧号明宇，辽东义州人，贡生，康熙七年九月任。周守令树号计伯，河南延津人，壬辰进士，康熙八年八月任。邓守会号啸庵，福建闽县人，贡生，康熙九年三月任。俱告病归。时谓余一言能解邓守于巡抚。
某布政请按台酒，坐间，布政以多子为忧；按君止一子，又忧其寡。吏在傍云：“子好不须多。”布政闻之，因谓曰：“我多子，汝又何云？”答曰：“子好不愁多。”二公大称赏，共汲引之。（《客中闲集》）
王文恪公鏊修《苏州志》，众欲请杨君谦；文恪以君谦谣啄，不欲与同局。《姑苏志》成，文恪遣使送之。君谦方栉沐，不暇抽看，但顾签票云：“不通不通。”使者还述其语，文恪以为狂，愠甚。一日晤杨，问前语，君谦曰：“然今府志修于本朝，当以苏州名志，姑苏吴王台名也，以此名志可乎？”文恪始大服杨之精识。（《臣鉴录》）
都指挥使王佐使后指挥陆陋陷其子，欲杀之，而尽取其产。子甚窘；子之母名亦在。既捕入对，炳方与同僚列坐，多张刑具胁之。其子方抗，母乃膝行而前，道其子罪极详。子呼曰：“儿死已在顷刻，母忍助虐耶？”母叱曰：“死即死耳，尚复何说？”因指炳坐而顾子曰：“尔父坐此非一日矣，作此等事，应亦非一，致生汝不肖，乃天道也，夫复奚言？”僚佐皆惊叹，炳颊不觉发赤汗下，伪为旁视，辄遣之出，其事遂寝。（《遣愁集》）
鄱阳何梅谷英妻，垂老好事佛，自晨至夕，必口念“观音菩萨”千遍。梅谷以儒学闻于时，止之则弗从，弗止恐贻笑士论。一日呼妻至，再且三，随应随呼，弗辍。妻怒曰：“何舌噪若是耶？”梅谷徐答曰：“呼仅二三，汝即我怒，观音一日被你呼千遍，安得不汝怒耶？”妻顿悟，遂止。（《中州野录》）
◎技巧
与巧也，毋宁拙。君子何取焉，独怪两大一巧之区也。巧之日新如泉，斯涌灵变不穷；如花斯发，红紫万状，岂以小而忽诸？
明太祖以北兵渡淮，时无一苇之楫。有人于囊中，取干猪脬十余，纳气其中，环系腰间，浮水而南，径夺舟以济北军。（《稗史》）
吴岳碑自首至座七，察碑之兴功不可得。一田父进曰：“当时积土而立。”明季有巨碑，不能安于负重之上，一巧者曰：“碑不见龟，龟不见碑，则坚矣。”众悟，与填土负重平，碑遂立。（《啸虹笔记》）
《鸿书》云：“金中都被围，完颜承晖遣人以矾写奏告急。”今人用矾及胶，以铁钉共煮，用其水，写白纸上，视之无迹；以墨涂纸背，则其字毕现矣。古人兵书中传密信，三发一知，颇为费力，何如此之省事？（同上）
开济馆某尚书家，上郊祀，索白染围炉三百，尚书窘迫莫应。济教截矮桌脚，凿圆孔，白纸糊之，取铁锅为炉，如数进。上喜，诘之，举济。是时索燎火万炬于上元县令陈焕，焕命各坊长督大小户，具门帘香灯迎驾，遂命卷帘为燎，得如数进，上伏其才。（《王文禄集》）
董□阳与严嵩同朝，每过嵩，辄用赤金镂姓名缝红绫作柬，嵩以为尊敬之也。阍人利具金，每一传执，即取金去；后嵩败，董独免交通律。（《啸虹笔记》）
私铸者，匿于湖中，人犹闻其锯锉之声；乃以瓮为瓮，累而墙之，其口向外，则外过者不闻其声何也？声为瓮所收也。或曰：“广孝曾用此法造器械，又空烧瓦枕，就地枕之，可闻数十里军马声。”（《物理小识》）
猿，山家谓之鞠侯，皮陆具有诗，见《山川志》。猿好践园蔬，所过狼藉，山间豆麦胡麻莱茯蔬果竹萌之类，多被践。天衣寺僧法聪令捕一老猿，被以衣巾，多为细缝，使不得脱，纵之使去。老猴喜得脱逃，跳趋其群，群望而畏之，皆舍去。老猴趋之愈急。相逐日行数十百里，其害稍息。（《涌幢小品》）
熊公廷弼督学南畿，每试辄以纸三条，封诸生头巾，不令交头耳语。一生误断其纸，惧其责也；忽大声击案，通场皆举首惊顾，纸尽断。生遂得免。（《怀秋集》）
明时有内监悬一珠灯于长竹竿之顶，令于市曰：“能不梯升，不倒竿者，任其取去。”数日无有应者。忽一人举其竿直走，至有井处，以竿插井中，取灯去，内监大笑。（《啸虹笔记》）
尹见心为县令，县之河中生一大树，屡坏人舟。见心曰：“何不去之？”民曰：“根在水中，不得去。”见心曰：“易易耳。”乃遣能识水性者一人往，量其长短，作一衫木桶，空其两头，从树稍穿下，打入水中，因以巨瓢尽涸其水，入而锯之，木遂断。（《臣鉴录》）
金山环缺处为波阻，不能达，有石桥一洞接焉。相传有僧广募市金，云：“扬子江心造石桥。”人争布之，费不多而得募金无数。又有一僧行脚馁甚，无人与斋供，遂号于路云：“二十个馒头两口吞。”有好事者诘其不能，则云：“出家人不作狂语。”遂买巨饼二十与之，欲观其吞法；僧张二袖口，各纳十饼而去。（《菊泉集》）
金山郭墓下江心泉，为天下第一，然有龙窝，洄流甚急。相传泉为龙所禁，不敢汲。康熙己巳六月，余避暑山之七峰阁，命寺僧拿四舟相连若井，抵洄流，用绳沈锡桶，桶上开五眼线，系木屑塞之，无令浊水入，下沈十数丈到底，方拔线提起木屑，则真泉入矣。三沉其桶，江波大作。予急回岸烹泉，与僧共饮，清香透骨，非复人间味；试以松萝较惠泉，色更不变。僧曰：“衲等老死此山，未获尝江心真泉。”再取山中井水较之，味迥别。越数日，复拿舟郭墓畔，意欲取水，风涛掀翻，棹不可泊。如此者三，竟如海上三山，舟至辄引去，谓之龙禁，诚然。
艾司寇方宴客寄园中，盛夏新凿一池，客赞曰：“待来年好种荷也。”艾曰：“何待来年？”客以为戏。比半酣，起行池上，则绿云千朵，清香摇曳，六郎面灼灼迎人矣。客怪问之，艾曰：“为佳宾姑借催花檄也。”盖园中盆荷甚多，艾密令人带盆沈水，博一笑耳。（《周阝古新语》）
近时邑无赖子，邀百人作百子会，人出银二两，摇骰子，点多者先收，每月一应，八九年乃毕。冀其不能终局，先收会者得图赖之耳。然犹未为巧。江西有一僧创千佛会，人出银一钱投木柜，摇点多者得百金归，不必复应。往来行人，图侥幸，二三日即聚千人，僧则利其每一会得抽分数金耳。后令闻之，惧惑众，村僧乃止。（《明升集》）

[book_title]●卷二·镜中寄
寄园主人曰：“圣人，人伦之至也，岂必圣人哉？匹夫贱士，一念所结，亦可感风雨，召鬼神，但有纯与不纯之别耳。载籍文史，何一非为人振励纲常？述旧而不堕于腐谈，傅新而不落乎习见，居今之世，引古之道，所以自镜也，乌能绥耶？”
◎忠
君臣之义无所逃于天地之间，鞠躬尽瘁，仅完得吾性，分固有耳。徒为富贵利达谋，必为身后声名计，皆目之曰忠，然乎否？
苏人范文从，仲淹之嫡派也，洪武中拜御史，忤旨，下狱论死。太祖视狱案，见姓名籍贯，遽呼问曰：“汝非范文正后人乎？”对曰：“臣仲淹十二世孙也。”太祖默然，即命左右取帛五方来，御笔大书“先天下之忧而忧，后天下之乐而乐”二句在上，赐之，谕：免汝五次死。人感上之仁，而叹贤者遗泽之远。（《朝野纪略》）
建文时，都指挥平保儿闻变南奔，建文命提兵守徐州。文皇至金川门，平还守御，遂拒战。平善枪，枪及御衣，当胁洞数重而过；俄而平骑忽蹶，平叹曰：“真命天子也！”遂就擒，系于军。其日上驻跸于鼓楼，翌日克城，上即位。又明日，召平，问之曰：“汝前日马不蹶将如何？若枪及肤，则无今日矣。”平对：“臣欲生擒陛下，故止穿衣耳。”上曰：“父皇养如许人，止得此小厮。”乃令守北平。（同上）
李献吉为户部郎，以上书极论寿宁侯事下狱，赖上恩得免。一夕，醉遇侯于大市街，骂其生事害人，以鞭稍击堕其齿；侯恚极，欲陈其事，为前疏未久，稳忍而止。献吉后有诗云“半醉唾骂文成侯”，盖指此事。（《尧山堂外纪》）
于坟祈梦灵异，人人能言，盖忠烈之气，千古如新也。闻太仓王相公锡爵以子病往祈，忠肃见梦曰：“公是当朝宰相，奈何问我？”太仓曰：“非为朝事，余一生不作亏心事，而儿病如此，是何罪业？”忠肃曰：“公记得吝一单名帖，失活二十七人之命否？”太仓默然，醒来终自狐疑。盖海商漂至，巡兵执以为盗，众皆怜之，请于太仓往解，不应；又请一单名帖投兵道，终不听；一舟二十七人，不胜拷，皆死。太仓务名节，守之最坚，故虽知其冤，终不为救；然力可为而不为，则神固已存案，作罪过矣。（《涌幢小品》）
海瑞以南京都御史卒于官，佥都王用汲入视，葛帏敝籝，有寒士所不堪者，叹息泣下。启其箧，仅十余金，士大夫醵金为殓具，士民哭之，罢市者数日。丧出江上，箪食壶浆之祭，数百里不绝。苏人朱良作诗吊之曰：“批鳞直夺比干心，苦节还同孤竹清。龙隐海天云万里，鹤归华表月三更。萧条棺外无余物，冷落灵前有菜根。说与傍人浑不信，山人亲见泪如倾。”（《座右编》）
嘉靖初，因贼乱，割淦之半为峡江。练子宁旧居三州，实隶峡，峡人请祀之。淦之与之争。知府刘琦许两祀俱存，民始安；至今百余年，庙享不衰。（《逸史》）
御史冯恩以劾汪钅宏、方献夫、张孚敬三人奸邪不测，乞斩之，以应更新之象。上怒，逮讯，钅宏等恨之入骨，朝审定谳论斩；其母吴氏击登闻鼓声冤，子行可请以身代，皆不报。甲申冬将处决，行可乃于长安街刺血书，自缚诣阙，号哭请死。通政司陈经见而怜之，为引奏。上动容曰：“忠孝乃出一门耶？其贳之。”因得减死，改戍雷州。（《遣愁集》）
安陆州故有岳武穆祠，为十八景之一。世宗龙飞，升州为承天府，营造宫殿，祠遂湮废。万历中守备杜正茂创兴岳庙，取为周垣之用，恰相当。于城西辟土，下多积石，最后得一碑，出而洗之，光泽可照；远望之有人影甚多；其一奇伟丰腴，簇拥而过。如此经日，众欢呼以为武穆露形也。入夜，役卒守之，见一伟丈夫跃出，骑白马，冉冉乘云而上，后者数百。遥见天门开，一人衮冕，迓之而入，守者惊伏不敢出声。比明，碑上题一诗云：“北伐随明主，南征拜上公；黄龙已尽醉，长侍大明宫。”俄震雷大雨洗去，一秀士录之。余官南雍，其人入监，出以示余；味之，则武穆已转世为英国，酬此愿矣。大约明神再生，必有奇迹，终以兵解，故英国卒终于土木。客有言英国面白而肥，与魏公徐鹏举相类；徐之生梦武穆到家，云当受家供养，则武穆在我朝殆再转世矣。（《涌幢小品》）
天启中，魏忠贤弄权，假旨逮嘉善科臣魏大中。道经吴门，吏部周顺昌时家居，出送之舟次，言词激烈，因以其女许字其孙允楠。闻于忠贤，亦遣缇骑逮之。顺昌居官廉介，言笑不苟，素为士民所重。及闻开读，观者数万人，群谓缇骑曰：“周吏部如此好官，是朝廷忠臣，不过忤魏太监耳，如何被逮？”缇骑叱众人曰：“速剜若舌，即魏上公逮人，汝将奈何？”百姓愤然群起曰：“吾谓天子诏耳！若魏太监，如何逮得人？”遂群起击缇骑，毙二人焉。时往浙逮黄尊素者，泊舟胥门，势张甚；百姓并击之，遂遁去。巡抚毛一鹭，魏党也，几兴大狱；幸按臣疏稍和，得邀宽旨，捕颜佩苇等五人，斩于市。吏部竟死于镇抚狱。崇祯立，谥吏部为忠介，敕坊为清忠风世。改葬五人于半塘，吴太仆默题曰“五人之墓”。冢木森然，丰碑屹立，过者无不敬叹焉！（《遣愁集》）
江苏巡抚汤公斌，睢州人，以康熙甲子莅任。未期年，苏城之业马吊纸牌者，甘心改业，曰：“巡抚禁赌，人人革心，谁复需此乎？”石湖上方山有五圣庙，素灵异，男女奔走如狂；公命沈之于湖，疏奏尽毁天下五圣庙。内召回京，父老塞两岸，哭声震天。夫人出署时，有破被絮堕地，藩司某公偶见，为之涕泗。（《啸虹笔记》）
◎孝
百行莫先于孝，本源固，则掀天揭地可次第举矣。若割肝刳股，固不以旌列，然亦必听其自为。呜呼，谁非毛里，能不惕然！
周琬，南京人，父知滁州，以疑狱论死。琬年十六，叩阙请代父刑。明太祖少之，疑为人所教，曰：“牵去砍头。”琬颜色不改，乃宥其父死，戍边。琬复请曰：“戍与斩，等死耳，父死臣安能生？愿早就戮。”上怒，命缚至市，琬色甚喜。行刑者曰：“死足乐耶？”琬曰：“以死免父，胡为不乐？”上察其诚，赦之，亲署于屏曰：“孝子周琬。”寻授兵科给事中。（《臣鉴录》）
方正学父克勤，洪武初为济宁州，有诬以擅用仓中炭苇者，被逮。正学上书政府，愿以身从军赎父罪，不报，竟谪江浦。会空印事起，吏又诬及克勤；正学复草疏，将伏阙请之，而克勤没于京师。论者谓正学平生臣子两遂，忠孝并宏。（《玉堂丛语》）
洪武初，诗人丁鹤年，西域人也。常卜日葬其父，霖雨十日不止，鹤年仰天悲泣。翌日雨止，葬毕雨如初。兵乱后，失母墓所在，悲慕深切，夜梦母告其葬所，邻人韩重者亦梦焉。即其地求而得之，见母尸正中一齿如漆，复啮指滴血试之，良验。遂改父圹，其诚感如此，人呼丁孝子。（《博学汇书》）
薛远历官至大司马，家无长物，食无兼昧，室无媵妾，曰：“吾少事亲不足，今安忍有余？”（《臣鉴录》）
顾薇字子芳，事父伦，母李，以孝称。李殁，刻一木母奉之，日三上食，出入必以告，一如真母，对之呼号无休时。一夕，木母忽作声呼顾薇，家人尽闻之，相传惊叹。母棺在堂，邻火延烧，将不救，薇伏棺大恸，火忽飞越，免。后事继母盛如其母。（《海盐县图经》）
王宾字仲光，长洲人，七八岁入乡校，几冠，自唐虞三代以降，汉唐宋元上下数千百年，中间圣经贤传，诸子百世，阴阳历数，出山海图经，兵政刑律，与裨史小说之书，该览贯穿，问无不知。于医学尤精，不肯与富贵人医，里巷贫窭，及方外士求医者，趋往诊视，施与药饵。貌甚寝，又以药黥其面，及肘股皆成疮。髻两角，短布衣瓦履竹杖，行市井间；或箕踞道旁，露两肘股爬养。时人见而恶之，缙绅知其贤，亦莫敢引荐，仲光殊自得也。平生不娶，奉母极孝，郡守姚善贤而造之，隔门语曰：“勿惊老母。”逾墙逸出。他日却骑从，独侯门下，始接焉。据坐受拜，若师弟子。守欲荐之，终不敢发言。年七十，先母而卒，病革，抱母不舍，死半晌复苏，连呼娘娘，方绝。葬后夜二鼓，室中曳履拄杖，连声呼娘娘。母应之曰：“我在此。”复曰：“娘娘，儿舍娘娘不得。”母痛既久，乃息。（《列朝诗集》）
福州府连江县倪神保幼失父母，与妻林共祷于天，求得木一本两枝者，刻二亲像奉侍。遂入石芹山求之，见二本相对，拜祝曰：“果可刻吾亲像，木当自动者三。”祝毕，木果三动，即取归刻之，既成，夫妇谨奉温凉，告面一如事生。里人嘉其孝诚，白有司旌奖之。（《博学汇书》）。
赵某无子，止生三女，及笄，因亲老俱不肯适人，朝夕奉侍。亲终，三女躬胼胝，筑坟丘，高三十尺，周围三亩余。女各植柏一株。至正德年间，夜有盗树者，树将断，斧声彻村墟，二十里闻之，人以为异。今只存一株，阖境以孝女坟呼之。（《平遥县志》）
新安烈节最多，一邑当他省之半。而休宁孝女胡寿英因兄亡，乃孝养父母，终身不嫁，至六十而卒，葬二亲侧，尤称奇女焉。
临潼医生张应佩父母相继没，庐墓六年，夜有盗呼曰：“张孝子，君是好人，我有所赠。”及旦视之，线布一束，应佩白于官，不受，长安冯恭定公为立传。（《陕西通志》）
安吉严姓者，以罪戍辽阳，去后产遗腹子，年十六矣。居常涕泣毁瘠，母问其故？曰：“儿思父也，辽阳不在天上，儿愿独往寻觅。”母从之，为具行装，令一仆为偕。半道度险岭间，察仆色动，疑之，因好与语，而急发其裤间，得利刃。仆惧，夺刃，因乘便势刺仆，中腹死。自是担囊独行。抵辽阳，遍寻父不得，而涕常盈襟袖，人因疑之。有丐者过门，饩常不给，则行乞于市。孝子视其貌颇类己，因询其家世名字，皆合，实父也。辄长跪抱泣，舌舐其垢，扶将上堂。或戏指之曰：“此而父也。”其人无衣，以席蔽体，即役于官，洗沐着缟，觞豆递进，亲奉七箸，窥者盈户，皆为感泣。数日着敝衣，身代力作，众悦其孝，争为代佣。居月余，散金诸徒，营子母钱为久计，众益德之，而己负父从间道遁去。久之始觉，或欲追之，众曰：“还则明岁倍偿金矣，何追为？”归家，双白偕老，至大耋。（《耳谈》）
李宾之事父极孝，虽位至公孤，周旋承顺，略不少怠。公饮酒不多，然遇酒边联句，或对弈则忘倦。尝终夜饮酒归，其翁犹侯之；宾之愧悔，自是赴席誓不见烛，将日晡必先告归。（《菽园杂记》）
诸大绶修选满考，是时生母陈与后母金，并在邸，而制不得兼封本生，则疏请封，肃宗许之。当庚申春乞假，奉两淑人归，陈淑人卒于途，制又不得服本生，而公衰蔬水竟三年，然后赴阙，则阅假限两岁矣。当事者矜其情，为请于上；凡为人后者，皆得服其本生著为令。嗣是廷臣得封，及服本生者，咸推公锡类云。（《玉堂丛语》）
沈青霞君炼少时，君父翁暌其室，走京师，誓终焉。其后君举于乡，入京，悉要其乡人，为供具，长跪请归其父翁，哀痛恸号，路人无不洒泪者；父翁遂感恸，亟命归驾，翁妪相敬如初。（《徐文长集》）
林天禄者，年十三，以剖其肝愈母病；无何，天禄亦随其母逝。复有黄道禄者，母有疾，剖肝奉其母，疾旋愈，与天禄事同；其年齿差相若，然尤有甚焉。道禄之父，后其母二年，忽遘疾，以啖其童子肝，疾亦愈。适遇临海大中丞王公行乡约保甲法，整饰甚具，民间有微慝，罔不报闻。于是三老率更以状请，中丞公谓其孝可风也，亟大奖赏之，用骑乐导行闾井间，割编籍之，羡金以饩之。（《曹能如集》）
王生世名，武义人，父良为其族俊殴死，已成讼，而伤暴残父尸，复自罢仇。从族尊者之议，割亩以谢，则受之而岁必封识其亩值藏之，人不知也。仇以好来，亦好接之不废礼也。而己阴铸剑，镂曰报仇，自佩矣。其绘父像，亦绘持剑者在侧，则己也。人问之，曰：“古人出必佩剑也。”凡四五载，得游泮而兼抱子矣。始谓妇曰：“有此呱呱，王氏之先不馁，所以隐忍而至此者，正有需也。今固死日，上有太夫人，下有婴儿，责在汝。”遂仗剑出斩仇头于蝴蝶山下，归拜母曰：“儿死父，不得侍母膝下矣。”尽出其所封识之值及剑，自造县请罪。是日邑中无不人人发竖者。尹陈君伤之，令且就闭室，以闻于诸大吏，诸大吏以属金华尹汪君大受决之。汪君廉得其状，益用惋悼曰：“法必观其父尸，父伤重则子罪缓。”盖欲生之也。生曰：“始惟不忍暴残父尸，故自死；不然，仇死耳，岂有造罪弥天，而复失初志者，何愚也！今日宜自杀，造邑庭来受法耳。但母恩未断，断归别母。”汪君从之，归而身随之，犹欲伸法如前议。生友两邑诸生数百人，皆怂恿之曰：“必如议。”乃生已不食，触死阶下矣。两尹皆为下泣，诸生哭声震天。当生之饮恨于嘻笑，而誓必报也，他人不知，妇俞氏独知之，曰：“君能为孝子，妾能为节妇。”生曰：“女何易其言耶？”妇曰：“安见女子而非男子者？”及生且死，已欲从地下。生曰：“已属汝堂上裹中矣，何死为？”妇曰：“为君忍三岁，逾三年，非君所能禁也。”逾三岁，妇果绝食死。始其家欲以生柩归窆，妇不可；至是以双柩出，令葬焉。直指马君，以其事闻于朝，至下旌门之诏，曰孝烈。（《耳谈》）
王侍御复斋公常买妾，困于妒妻，公出按时，幽闭一楼上，饿且死。妻子毓俊甫八岁，绐母曰：“饿死人，人谓不贤，不如日食以粥汤一盂，令其徐徐自死，可缓谤也。”母从之，而俊阴以小布袋藏面食鱼肉，乘粥时食之，得不死。逾年生一子，侍御潜育于张总兵家，及侍御卒，俊抚爱其弟特至。（《座右编》）
崇祯乙亥元夕，流贼犯凤阳，已及司李南昌万文英之署，急索李官安在？公子元亨字尔嘉，泣谓父曰：“吾不得复事吾父矣！”急着青衫出，大呼曰：“死贼！索官何为？我乃官也！”贼遂厉色胁之，公子骂不绝声，贼首怒甚，啸命旁贼加刃。公子死，贼以为此官也，遂置文英而去。（《遣愁集》）
明太宰杨魏，海丰人，事母孝，春日为村装，纟免母夫人负之背，迤逦花丛，欢娱竟日，母终年一百四岁。长山大司寇李化熙亦以老母在告，尝侍世祖于便殿，上以孝谕群臣。化熙趋进泣奏曰：“臣有老母，愿乞终养。”上不能屈，遂允归。康熙壬寅太夫人九，亲友拜祝，太夫人答拜无衰容。又八年己酉，公薨，又四年癸丑，母夫人薨，寿年一百一岁，呜呼！司寇以母老归养，乃不能葬亲，而反为亲葬，终养之私，亦郁郁地下矣！上赐建百岁坊，表曰：“一品百岁。”乡里荣之，前有杨母，后有李母。（《梅窗小史》）
祝世乔字子迁，江西人。方襁褓时，父神谷远游，久未归。世乔年十五，独行寻父，历楚及秦数频危殆，先是楚有杨某者，德神谷疗其疾，思报之。及见世乔，亟欲妻以女，世乔泣辞曰：“父尚未见，敢言妻哉？”遂辞去，而秦西山高地寒，值严冬，皲瘃无完肤，自分必死。久之，乃遇父于巩昌西和县，父子相抱而泣，观咸者为酸感。奉父至高陵，始卜室焉。世乔虽在穷途孤旅，读书不辍，选入□宫。后以选贡授南康通判，佐郡有声，移家隶籍咸宁。（《陕西通志》）
徐如珩仁和人，性至孝，母抱危疾，不可救药；如珩焚香告天，剪右股以进。母曰：“此药有味，再持来。”而如珩已昏晕不能举手，妹怜之，割股如其兄以进；而妹更痛楚，且晕矣。母曰：“有味再持来。”妻杨氏割股如其夫以进，母曰：“只此足矣。”病即愈。（《臣鉴录》）
吴次鲁年五十余，仅一子国彦，已受室。彦自念孱弱，欲父更举子，以为宗祧计，请于母，母语次鲁。鲁曰：“贫家有子足矣，安用多为？”母子乃私罄衣饰余赢，置一妾。比入门，羸然病妇，医云不治，但亟卖犹可得值。母子乃令原媒改遣，议已成，次鲁知之曰：“我既为人误，安可复误他人？且此妾在吾家，犹可望生；一出吾门，万无生理；所得不过十金，安忍弃之？”竟留其妾，且实告买者，还其值而去。妾自是病愈，平复如旧，复得子。（《座右编》）
汪存歙东关人，事父极孝，常随父商舟归，宿邑之汝滩。天未明，父舍舟先归；人言前路多虎，存不待时，冒雨雪，追四十里始及。父果遇虎于山陬，存立告天曰：“愿虎伤己，毋伤吾父。”虎遂去。（《续耳谈》）
尹童四孝，歙上丰尹氏子也。长梦炎，次梦昌，次梦吕，最少者曰梦友：俱为童子。母病瘵，四子哀号累日夜。炎昌乃谋藏小刀，私语弟缚臂，令代之割，皆曰：“均母也，有一不割，是可忍也，惟友少，可掩而图之。”友不可，谓兄必先我割，我乃无号，遂伸臂交割，夜寂无声。凌晨炊一糜，投臂肉其中，母饮而甘之；父旋觉，加詈焉，路人皆为流涕。（《亘史》）
高起凤陕西淳化县生员，家贫甚。崇正五年二月，流贼至，掳其继母秦氏并妹荆娲以去。生即驰赴贼营曰：“吾父年高，倘必夺吾母与妹，则吾父不保。”贼曰：“得二马赎之。”生竭蹶求得一马，贼止还其母，乃与妹诀曰：“我去汝即死。”贼闻之，遂遮道不放，欲并留为书记，且曰：“汝能劝妹顺我，当惟汝所欲。”生大骂不从，贼攒刀锉杀之。于是百计诱胁荆娲，娲义不容辱，大骂求死。贼悦其色，犹不忍加诛，割发裂衣以恐之。娲略不动色，仍骂不已，遂被杀，时年十六。其父高一金收尸瘗之，巡按吴疏请表扬。（《崇祯长编》）
◎悌
花底啼莺，天边分雁，虽贤者亦复不免。古人谓孝衰妻子，于亲且然，况手足乎？最下免阅墙，进而推产，进而同居至数世、十余世，斯为得之。
齐建元中，旌表武陵范安祖五世同居。元张闺延安人，八世同居，家人百余口，无间言。日使诸妇女各聚一室为女工，工毕敛贮一所，无私藏。幼稚啼泣，诸妇见者即抱哺，不知其孰为己儿，儿亦不知其孰为已母也。（《苏谭》）
花纲十一世同居，传至花时发，克其家，旌为教授。（《类纂》）
花德初字孟仁，奉化人，四世同居，百口共爨。子二人，从子十一人，以其资产均分。（同上）
余兄端，宰抚宁时，有杨氏三兄弟，长年九十二，次八十七，其季七十九，同气和睦，未尝分爨。兄嘉其义，延之宾筵，一时传为盛事。休邑明经汪紫沧暨弟汪晨，俱双臂，调父药。康熙壬申冬，晨病，其七弟日昂，复割股肉，烹药进晨，无效。时治车，八弟日升，即以匠人巨斧，截中指，烹药服晨，终不治。里人咸谓以弟救兄，血性真挚，前人所无。
洪武年间有兄弟二人，其伯兄坐法当死，二人缚自午门前，愿以身代。上问故，二人者曰：“臣少无父，非兄不至今日，故愿以二人赎兄命。”上疑其非诚，许其代，而阴戒行刑者，试其人，如有难色，即杀之。二人延颈欢然待刃，既弗果杀，上嗟异，赦其兄。御史大夫陈宁持不可，其兄意死焉。（《汇书》）
明初休宁汪彦光、彦礼兄弟歙睦，光五男，礼仅二男，父遗赀厚，将析箸。礼曰：“吾兄弟平分，吾儿信有余，五侄薄矣，请七分之。”里人高其义。（《居家金镜》）
郑濂浦江人，自其七世祖琦教其子孙，率训唯谨。世其居，不别籍，人因号其里第曰：“义门。”太守旌之，赐以扁曰：“天下第一家。”至濂传已十一世。太祖即位，闻其名，召至京，问之曰：“汝何名天下第一家？”对曰：“臣合族共爨已八九世，本府知府，以为可以激励风俗，遂建造牌坊，而赐以扁名，然实非臣所敢当也。”上曰：“汝家食若干人？”对曰：“一千有余。”上曰：“一千余人而同居，世所罕有，诚天下第一家也！”遂遣之。时马后于壁后听之，太祖退，后谓曰：“陛下初以一人举事，致有天下，郑濂家致千余人，使其举事，顾不易耶？”上惊悔，即命中官复诏入，问曰：“汝号合族，亦有道乎？”对曰：“无他，但不听老婆言耳。”太祖一笑，适河南进香梨，遂以二枚赐之，濂以双手擎梨于首趋出，上命一校尉间之；至家，召族人立两傍，向阙叩首谢恩，分食之。使者还报，太祖喜。复有人憋其家与权臣通贿，上曰：“郑门无是也，诬之耳！”（《金华志》）
弘治中，吏部尚书王与奏：“臣例当荫子，然长子沂叨中进士，次子洛年幼学浅，惟侄廪膳生澄，粗已成材，乞送监读书。”从之。（《文献通考》）
沈奎子腾蛟，能孝友，奎晚生子腾龙，析箸不及蛟之半，使之事父蛟焉。奎卒十年矣，一日蛟召龙饮，割己之半予之，妻子不知所出，徐曰：“此吾先君不言意也。”（《海盐志》）
毕构为四川廉察，有兄弟争财者；构呼其兄弟三人，以人乳食之，讼者感泣而止。又马恭敏公作守，有兄弟老而争产不休，公取库中一大镜，令兄弟同照之；见面庞相似，须发各皓然；悟而泣，交相让出。（《臣鉴录》）
上海刘铣坐法被系京师，其弟钝阴祈守者代兄，令得一见家人归死。钝既代而铣归，绐其父母云：“已得赦归，钝以客死。”钝系而兄不至，士大夫皆知其冤，为辕饮食。久之，赦归扣门，家人惊以为鬼。母泣曰：“儿馁欲求食，吾自祭汝，勿怖吾也！”钝哭，历历具言不死状，乃纳之，铣闻逸去。钝生二子玉，。进士，建宁太守。玉子衮，汀州通判，衮子兆元，怀庆推官。（《涌幢小品》）
连江杨氏六世同居，旌义门。有韩崇者，承其后，尤孝谨，子孙互相乳哺，家鸡化之，互哺其子。初年七十余口，季年倍之，用俭以裕。构宅三十六年无哭声，仅一老妇人殁，崇率子弟拜寿，须臾死妇复活，活十二年卒。家无丧者，四十八年矣。崇卒年九十一，卒时里有鼓乐声，有梦请公为福宁地主者。连江令章武闻其义，去七十里，行至其家视崇，崇在田，子孙儿童出见。武赐杨梅食之，群儿班立，序啖惟谨，虽至少者不紊。武叹美而去。（同上）
隆庆年间，潞州府长治县民仇火仇、高等，一门各食，六世同居。一世仇鹗，二世仇朴，三世仇熏，四世仇阶等，五世仇承教等，六世仇崇儒等，男女数百，悉听其长约束，巡按贺一桂题请旌表。（同上）
余幼年，一游方道人趺坐馆门化斋，呼余曰：“汝来，汝富贵寿考都有，但联眉，兄弟不和耳。”归，拔之。旬余复长如初。余因拜首誓天曰：“兄弟和不和由我，我终生敬爱推让，安有乖戾？”跪泣再拔，此后眉永不联。
水部张克文隆庆丁卯与弟计偕至桃源，弟病革未殓，恍若有神绕舟呼曰：“是人且不死，关公以王孙友爱，故来报尔。”水部因升弟尸，徙置野庙中，走祷关公祠，五日尸尚不变，凡十有八日复苏。水部名克文，戊辰进士，终北部郎，弟名尧文，癸未进士，任衢州道。（《新氵盒县志》）
嘉兴殷原善兄参政近仁夫妇卒广西，所遗三男一女。原善至壮不娶，以身抚诸孤，亲友问之，原善曰：“娶为后也，有诸孤在，娶复何益？”（《彭北部集》）
何兆三，山阴人，弟出采薪，虎突至，衔其首，兆三呼号奔救，以筱击虎，虎遽舍之去，弟乃得生。兄弟为樵十余年，稍有所储，兆三曰：“吾老矣！当为弟娶，以延宗祀，若有子，即吾子也。”于是弟遂娶，生子而弟死。弟妇悍，不能奉事其伯，兆三不免冻饿，亦无悔云。（《涌幢小品》）
◎义
匹夫匹妇，一节可传，君子多为之，其足风世也。古道日远，谁为中流砥乎？难解橐倾赀，好行其德，亦未可娴而轻之。
方孝儒在宋濂门为高弟子，濂后贬蜀，每私居念及，或见其手迹，或谈及濂事，辄涕泣。既官汉中，其家不能存，言于蜀王，厚抚恤之。墓在夔，每月次夔，必往祭墓下，恸哭移时乃去。
天顺八年，流贼攻城，教谕郑厂、训导陈普家属为贼所掳。诸生温亮泣谓同列曰：“平日所读何书？忍令二师全家被掳乎？”同侪陈敬慨然，罄家资得二十余两付之，亮誓独行四昼夜，方达贼所。贼胁以危言，亮不为动，竟得二师家属而归。（《清远县志》）
夏相国言：六十未有嗣，崔夫人者，河间良家女，事公有孕，而公被祸。初公出弊与缝人赵金五制衣，展弊得金一笏献之。公叹曰：“缝人贱工也，乃有士君子风。”遂录千门，令司公服。崔夫人将就馆，私计曰：“相国祸福未定，倘生男必有嫉我者。”诸仆中金五为众所推，知其可托，出黄金九两，银五十两，谓之曰：“相公一线之系，在我腹中，幸而生男，不能保无妒者，尔其慎为之，持金去。”金五本三门里人，与其叔赵七二四二预置田租三十石，牛一具，为保育计，及孤儿生于忠礼书院，三日，张氏马氏称欲抱视之，自书院携入城中行馆，以糕末塞其口，不死；以絮塞其口，又不死，前有盆池，弃水中以去。幸水浅不能杀，金五乘间窃出，绐曰：“死矣！”私置僻处，以米汁饲之，又以绵裹核桃膏，置口中，以防其啼。越三日，付其三叔接抱以去，报曰：“死儿埋矣。”诸妒方相欣庆。子既出虎口，赵氏之戚程念七妻董氏乳之。越六月，忌者方觉，大怒，召金五以必杀儿为约，责限以须，私与陈夫妇商其事，二赵亦来。五人相向位共谋曰：“此有徐念八者，谨厚人也，无子而生女又死。”遂以孤托之，由是隐秘愈密，金五又反命曰：“吾杀儿，尽夺程氏乳食租牛归矣。”忌者深信之。在徐四年，徐病死，妻将他适，势不能俱，遂送入清凉寺为僧。久之赵四二知事难终泯，自出举首。夫人曰：“此吾家事，何用烦官？”乃召其支属长老巾阳公而下四人，外党叶吉周洎府县庠儒不期而会者三十余人。越二日，先后预知接递，及乳母程董皆集里排胥吏，郡城内外，闻而至者，且万人，众口同声，自相申辨。既见孤曰：“两耳颐颔，相公也；体格动静，崔夫人虽死，夫人父则存，何其貌之似也？”是日三门里赵徐祝三氏，杂居人民，初送投清凉寺，耆老九松而下三百余人，皆从儿入见郡公，远近翔集，阗塞街巷，争先称快曰：“相公复生也！”郡公曰：“异哉鬼神之前知也！畴昔之夜，吾梦城中箫鼓宣闻，报送殿元，披录视之，状元名道先，其父前科进士也。”因问子何名？曰：“尚未名。”郡公曰：“即以梦中字命之，曰先承。”从其序也。其时孤年十有五。（《保孤记》）
王环者，曾石塘铣之仆也，铣临西市作诗曰：“袁公本为百年计，晁错反惧七国危。”功虽未就，其志可哀。环，沧州人，本回回种，虬须铁面，负膂力，善骑射。曾闻其勇，致之幕下，俾教射。被逮时泣谓其下曰：“上怒甚，死自吾分，顾吾妻子，奈何流落边鄙，为沟中瘠乎？”环闻亦泣曰：“公无忧也，某力能致之归。”曾既被刑，妻子安置城固，环乃以小车载夫人，与其二子从间道去。环日则具汤粥，夜则露宿邸舍外，间关数千里不懈；后遇赦归维扬，守之金帛，不顾而去。环能书，给事陆锦衣家，陆遇之；后改给事朱锦衣家，以寿终。（《涌幢小品》）
金养者，王华仆也。嘉靖中，倭寇至，华族女妇数十人前遁，贼望见逐之，众大窘。养麾之曰：“主第走，养能捍之。”即扼桥格贼，白刃如林，独以孤挺出入死斗，良久，始仆，而主人远矣。王氏既免，恩养功，欲祠之，而竟不果云。（同上）
张礼，刘养正之仆也，养正方与宁庶人密谋，礼心忧之，常于屏处哭谏，不听。有方士言长生者，馆养正所，养正北面礼，信之，夜半，仆走其所，叩头言：“愿有请。”其人曰：“若岂欲方术乎？”对曰：“非也。”因流涕言：“今吾主与宁藩通，异日必及祸，祸不小，而诸人无能为言者。今独信先生，窃观于往来，为主所礼敬，无逾先生者，殆天以先生悟吾主也。愿为先生一言，毋附宁。”其人乃大惊，晨起去，不知所之。后养正死狱中，礼收尸葬之，为木主怀以归。寻簿录养正家，礼愿从，吏逐之去，曰：“吾主母乃行，吾家人安得去？”徒跣京师，馈其妻狱中，妻死，奉之归合养正葬，岁辄上冢哭而祀之。（同上）
石首王之诰与张江陵连姻，睹其日横，力辞归。江陵籍没时，眷屑闭一空室中，橐饣不至，公独载一舟，实薪米鱼菜以给之曰：“彼有罪与否，我不敢知，聊以尽姻戚情耳。”是时众方掉臂不顾，公独拳拳如此。（《遣愁集》）
明吴宽为修撰时，有同年贺恩寝疾，将不起，欲易篑，托于公之旁庑，公即扫室请迁。及卒，奉殓于中堂，使子衣衰，以答吊者。又故人之子，有事于京者，书托公主之。久而有疾不起，为官殓。及殓，赈有输官银若干，尽丧于娼家，公为如数偿之，遣人送丧归。又有尚书徐少为刀笔吏，县有卒伍，补谪发，误勾摄，欲公脱之。夜饮公于家，以他事出避；其妻有美色，令劝酒以悦之，公不留。明日抱案，已脱去，且语其人曰：“吾昨归，恐汝疑，故速致此。乡人服之。”后为兵部郎中，一员外郎每于吏必谩骂，遇宿署，待公不为意。其人卒于官，亲为殓，且厚赙之数年，因其邑令，照拂其家。公之子以荫官尚宝孙，中书舍人，亦致通显。（《客中闲集》）
泾阳王者佐，中万历癸卯乡试，任高阳知县，曾遇福建人黄宾卿被盗劫，哭泣欲死。者佐凄然悯之，银二百两。国初黄宾卿为游击，镇守江口，而泾阳陕西商人四百名，时以为贼，命宾卿杀之。宾卿感者佐之恩，不忍杀其同乡，尽释之，后四百家俱登门谢。又有韩霖贷银五百两，因霖死远乡，榇归，焚其券柩前。（《陕西通志》）
陆孟昭送客出门，偶见丐者于道，孟昭熟视，令人引进，语友人曰：“此绝似吾少时友。”询姓名，果然，即持其手曰：“子何贫至此耶？”遂令沐浴更衣，与共饮食者旬余，友感谢辞去；孟昭亲送至一室曰：“吾为子置此矣，器用俱备，又米十石，金十两，聊以此为生，毋浪费也！”（《臣鉴录》）
闵象南为德，多自隐讳，或假名他入。江西暨浙江遭变乱，妇女横被掠夺，建昌一府，至八万人。闻丙辰秋，有山阴善士虞心影者，奉当事命，挈难妇八十余口，抵扬募人赎之。象南捐一百六十金，以倡众，众得百余金。卒事，余十三人，赎无所出。象南偶值其姻巴君云扶于浴室，因募之，立捐二百金，十三人者，夫妇皆得全。其八十余人，象南皆阴给钱米，俾存活，人罕知者。（《魏叔子文集》）
金陵江某，养豪侠，不择交游，忽为叛案所供被补获。武进许新字颖长，上元诸生也，素与江善，欲救之，曰：“子所犯，非凌迟即斩，吾不忍子，吾第保子不入缧绁，子急逃，吾即坐罪，亦不身首异处也。”江果逃，后追保人入官。许曰：“生员不知其谋叛，一时误耳。”官亦义之，果得不死。事见解，江无德色。（《樗乡集》）
京师魏孝廉琦与山东毛相国东堂公交最欢，当相国归，寄箱二只于家，孝廉即命置堂庑下，亦不知所贮何物。至十四五年，相国卒，孙来袭荫，始索之，问箱在何处，孝廉指庑下示之。孙意弃掷若此，必无长物；既发，内贮金千余两，亦有札记其数，并谓出俸赐之余，无不大骇。孝廉曰：“若此内有此，即置秘室，吾卧不稳矣。”（《耳谈》）
孙明，丁尚书汝夔之仆也，尚书坐事斩西市，仲子懋正谪戍辽阳，明从焉。居半岁，懋正死，无何，妻复死，遗一子，方五月。明日夕涕泣，抱儿往村媪丐乳，或市牛羊酪哺之。每监司行部至，辄哭诉冤状，泪尽继之以血。当事者怜之，为脱其籍得归，间关数千里，昼负儿，且行且泣，乞宁己不食，不令儿馁也。夜宿辄择温燥，与同卧起也，间月始得达家。事儿如事主，仍追理其遗产，为族戚干没者，白之官，出入具一尺籍。及长，悉以付之，仍孑然一奴也。儿名继之，得为邑庠生，明以老寿终。（《涌幢小品》）
丹阳李某，市贩人也，与生员贺馨荐交。贺有仆素无赖，惧罪，走投闽藩旗下。藩移檄江南抚院，追仆妻，并诬以附寄财货若干，实无有。贺惊惶无措，平日知交不一视。李独往省慰，且为贺决策曰：“闻闽藩朝觐回，道京口，须亲控之，乃解耳。”贺书生，素忄匡怯，辞以不能。李慨然自任曰：“我当代君。”遂具呈以油纸束于腿，伺江口，藩巨舰过，李大呼冤者三，不之采，遽跃洪涛。藩命捞起，知其诉冤也，怒喝曰：“何不控有司？”遂锁之后艘中。李素工琵琶，善小曲，适藩下侍卫群聚酣饮，挟筝琶，弹以侑觞。李曰：“我颇能此，何不解我缚，为诸君奏一曲？”从之，音调凄锵，可以泣鬼。众大喜，以觞觞之，讯以何言来诉？告之故，遂为代白之藩，藩曰：“易易，当唤仆来正之耳。”李哭诉曰：“今事在抚院，差役临门，奈何？”藩悯其情急，遂作檄付之抚院，事得解，绝口不言劳。（《樗乡集》）
◎正气
宇宙人类所以不绝者，正气在耳。依阿取容，奸慝飙起，遂使日月蚀、星辰晦，谁之厉欤？气之正者，片言可以扶坤维，一往可以回造化，嘻嘻卓哉！
明初刘长史尝以使至燕，王与之弈，刘胜。王曰：“卿独不少让我耶？”对曰：“可让处不敢不让，不可让处，何敢让？”（《座右编》）
况钟在苏州兴学礼士，儒生贫寒者，多有所给。于是争献诗，邹亮献二十首，钟独称赏，欲荐其才于朝。有以匿名书数亮过失，潜揭于府治大门外者。钟得书叹曰：“彼欲沮吾荐，正欲速成亮名耳。”遂奏亮才学可用，召试授吏刑二部司务，转监察御史。（《悬笥肖探》）
湖州慈感寺前桥曰湖音，水清则有蚌浮水面吐珠，人皆见之，每风雨即有蛟龙来攫。永乐中，夏中靖治水至湖，宿寺中，夜有神，黑衣白里，率一美女来见，公不为动，徐诉曰：“久宿于此，岁被邻豪欲夺吾女，若得大人一字为镇，即彼慑伏，永不为动。”公书一诗与之，中有蚌倾心之苟，神拜领而去。未几公至吴淞江，有金甲神来诉曰：“聘一邻女已久，无赖赚大人手笔，抵塞不肯嫁，请改判。”张公目视之，金甲神甚怖，冉冉而退。公因悟曰：“是矣，兹感蚌珠之仇也。”牒于海神，次日大风雨震电，有一蛟死于钱溪之北。（《涌幢小品》）
邝性至孝，为陕西臬司副使，有声，其父家教至严，尝以俸易一红褐寄之，父大怒曰：“汝掌一方刑名，不能洗冤泽物，乃以此不义之物污我耶？”即封还，以书责之。欲见其父不可得，以父为教职居间，因秋闱需典试者，谋于僚友，往聘其父，父怒，复以书诮让；捧书跪诵，惶恐无地。后为府尹，益励其操，历进兵部尚书，卒死土木之难。（《座右编》）
莆田翠渠周公瑛知广德日，有道士作法，能使童子自舞。公摘树叶置童子怀中，戒之曰：“汝第舞，但树叶落地笞汝矣。”于是道士百计作法，童子凝然不动，盖童子心以守叶为主也；以是见人心有主，则不动。（《仰山脞录》）
吴希贤拜检讨，预修英庙《实录》，有贵家子寇姓者，密以贿丐希贤致半词于其父，希贤拒之曰：“苟为此，他日何以见董狐于地下？”（《玉堂丛语》）
世称丘文庄不可及者三，自少至老，手不择卷，好学一也；诗文满天下，绝不为中官作，介慎二也；历官四十载，仅得张淮一园，邸第始终不易，廉静三也。（同上）
钱鹤滩请告，门生有守维扬者，遣使迎公，越期不赴，后始一至。诸大贾争先迎谒，公曰：“疾夫来看广陵潮，差有起色，并一问琼花消息耳，无心跨鹤也。”遂潜去，太守追之不得。（《座右编》）
都御史杨公继宗居忧时，阉宦汪直以权幸延揽名士，闻杨公治郡名往吊；公衰于坟所，直趋至坟所，拜起，手捋公须曰：“比闻杨继宗名，今貌乃尔。”公曰：“继宗貌陋，但亏体辱亲，未之敢也。”直不复敢言，直时威震海内，不屈者公一人耳。（《后渠杂职》）
郭威襄公家居简静，好读书，天文地理，靡不通晓，教训子孙，以俭素力学为务。时公卿多置田产，公独不治，上问之，对曰：“臣一布衣，荷陛下宠灵，叨有封爵，子孙衣食余饶，安敢增益，俾生侈心。”上善之，叹曰：“廷臣若郭登之忠诚朴实，诸人不及也。”（《迪吉录》）
薛文清为御史时，每至三杨门，止投刺而去。三杨慕其为人，恨不得一见；后访于朝班中：“谁为薛御史？”始识其面。（《玉堂丛语》）
予由交城令，以平寇功，升部属，服阙赴补，寓家掌科兄尔合邸中，未出门投刺。魏少司农家枢过兄邸，阍者辞曰：“家主衙门未回。”魏公曰：“我非拜尔主人，我欲识我司官面耳。”步入门，直进后园。予衣冠出见，坐未定，公笑曰：“老父母为敝省建不朽功业，学生以为年大矣，今见丰姿，深为朝廷得人喜。”茶未献即别，绝无一语寒温。及补户曹，九卿会议，时堂官派予与余公国柱主稿，未上班。陈少宰，岂攵永忽高声曰：“谁为吾乡赵天羽者？”梁大农清标笑指予曰：“此君是。”少宰敛容起揖曰：“弟今日方识荆也。”李相国尉谓大农曰：“天羽老诚练达，浮沉郎署，我辈不能辞职。”大农致其语，予对曰：“司官练而不达，老而无成，得半止耳。”
张字仲明，慈溪人，成化中以进士治铅山，邑有父子讼者，系于狱，谕以天性，旬日出之。父子相持大哭，抱头去。邑故多淫祠，民有以腐肉系大树杪，鸦群噪盘旋其上，因以为神，一时趋者成市，候伐树乃止。有妖巫挟魔魅之术，压杀多人，公鞠之得其情，扑杀投诸河，诸淫祠不在祀典者，悉毁之。山中有寡妇子，以采薪为虎所伤，公以朱书尺一，斋戒约城隍五日内必驱虎伏辜，不然，庙当毁。果有二虎如约来，候曰：“无辜者去。”其一虎遂去，一虎伏于庭。侯善射，引满三中其首，杀之。有民白昼忽为雷所击，乃邻悦其妇，利夫之死，伪为雷神；公廉其实，署之法。后以治行征南台御史，民户祝之，闻其子孙，代有兴者。（《二酉日录》）
孙继先孟县人，以御史忧居，尝乘马之里社，逢路人，指公前有绯衣妇人，却行去曰：“孙御史来，吾不敢过孟县界。”公驰马即之，入于牛群，迄不见。明年民病〈孛页〉瘴，自山以西，死者数十万，独孟不被疫，人以此甚奇之。（《涌幢小品》）
罗念庵父讳循，字遵善，尝如白河，泛商舟，泊襄阳旅舍，有来奔者，佯若不谕意，促之出曰：“此非子宜留也。”其人吐实，则忿怒脱走，出栈道邮亭，亭长告曰：“恶地不可留也。”时已昏黑，不得已居之，夜半户开，月色中美女婷婷，来坐榻上，意其奔也，不之答，遂熟寝。少顷，从者作魔语，起问之，已为鬼所侵，返视户，户固扃也。明日告亭长，亭长曰：“此妖杀人多矣，而莫能动公，公福德未可量也。”（同上）
邢如约临邑人，有度量，俗忌三足蟾，见者不祥。邢幼从群儿之塔庄，获蟾掣搦，良久释之，卒不为祟。一日雷电风雨昼暝，有神人长十余丈，冠黄金朱衣白简，鬼物从之百数，麾幢鼓角，震耀耳目。邢匿床下，神人曰：“当生者生，当死者死，君何藏之深也？”示之符，雕篆字隐隐见，若富贵寿考，大昌厥后。邢稽首谢，历三日，硫黄气满室中，朱书龙蛇状盈几，不可识。夏日与友之宿安店，月明熟卧，忽有声若雷从地起，友人坠榻下，邢卧自如。（同上）
王海日华十四岁时读书龙泉山寺，旧有妖祟。富家子数人，豪侠自负，莫之信；素侮寺僧，移入信宿，妖作，多有伤者。寺僧因复张皇其事，众皆失气，狼狈走归。公独留宿如常，妖亦旋止，僧咸以为异。假妖试之，每夜分，辄登屋号啸，或投瓦石撼卧榻，或乘风雨雷电之夕，奋击门障。僧从壁隙中窥之，方擎灯端坐，神气自若，辄私相叹异。然益多方试之。月余技殚，因从容问曰：“向妖祟，诸人皆被害，君能独无恐乎？”答曰：“吾何恐？”僧曰：“诸人去后，君更有所见乎？”答曰：“吾何见？”僧曰：“此妖但触犯之，必露怪状求胜，君安得独无所见？”公笑曰：“吾见数沙弥为祟耳。”诸僧色动，疑觉其事，因佯谓曰：“此岂吾寺中亡过诸师兄为祟耶？”公笑曰：“非是，乃现在诸师弟耳。”僧曰：“君岂亲见吾侪为之？但臆说耳。”华曰：“吾虽非亲见，然非尔辈亲为，何以知吾之必有见也？”寺僧因具言其情，且笑且谢曰：“实以此试君，君天人也。”（同上）
正德时李西涯于刘瑾张永之际，不可言臣节矣。士惠其私，犹曲贷而与之，几无是非之心。罗公乃李之门人，引大义责之。书云：“生违教下，屡更变故，虽常贡书，然不敢频频者，恐彼此无益也。今则天下皆知，忠赤竭矣，大事亦无所措手矣。《易》曰‘不俟终日’，此言非与？彼朝夕献谄，以为当依依者，皆为其身谋也。不知乃公身集百垢，百岁之后，史册载之，万世传之，不知此辈亦能救之乎？白首老生，受恩居多，致有今日；然病亦垂危，此而不言，谁复言之？伏望痛割旧志，勇而从之；不然，请先削生门墙之籍，然后公言于众，大加诛伐，以彰叛恩之罪，生亦甘心焉。生蓄诚积直有日矣，临咸不觉狂悖干冒之至。”李得书泪下。（《玉堂丛语》）
许谷字仲贻，上元人，嘉靖乙未会元，历任南京升尚宝卿，以人言罢归。仲贻负时名，盛年岩居，三十年不通一字于政府。缙绅至南京，都造门求见，不一报谢，曰：“此乡前辈里居之法，不敢变也。”日以赋咏自娱，所得卖文钱，投竹中，客至探取之，沽酒酣饮，穷日月不倦。年八十有三，自为行述，甫三日，无疾而逝。（《列朝诗集》）
先京师解一水妖神来就讯曰：神在御园为祟。上历举诸大臣名，皆不惧，惟云送南京海瑞处，则无声。（《昨非庵录》）
魏忠贤欲招仕籍姓魏者为宗谱，人争以弟侄之分事之，惟给事魏大中毁其帖以绝之。助教魏浣初不通明籍，遂除令曹。（《臣鉴录》）
◎廉介
贪夫徇才，廉者贵焉。廉，美德也；顾廉则必刻，刻则使万物无所容，渐入刑名之学。洁以处己，称物平施，君子哉。
吉水罗汝敬，宣德中以工部侍郎，兼翰林修撰，出使交址。会一仆死，交址王范一金人，与仆身略等，用以偿公，公拒不纳。（《泳化续编》）
吴思庵为御史时，巡历贵州回，三司遣人赍馈黄金百两。追至夔州，思庵却不受，就题其封上曰：“萧萧行李向东还，要过前途最险滩；若有妆私并土物，任教沉在碧波间。”（《尧山堂外纪》）
叶宗行令钱塘，按察使周新风采严重，尤重之。尝候宗行出，潜至其舍，视室中无长物，惟笠泽银鱼干一裹。新叹息，携少许而去。明日召以食曰：“此君家物也。”饮之至醉，出三品仪仗，道之归。宗行辞不许曰：“此位可至，奚辞焉？”时呼钱塘一叶清。（《昨非庵集》）
宣宗幸史馆，撒金钱于地，命众取之，学士李时勉独立不动。上嘉叹，亲取袖中余钱赐之。（《玉堂丛语》）
于谦籍其家，惟上赐盔甲一副，裕陵追悔。秦籍其家，止黄绢一匹，英宗动色，此清之鉴主上也。魏骥见王振，惟帕一方，振不之较；张秦遗刘瑾止土葛，虽衔之而不螫，此清之感宵人也。（《说储》）
张尚书邦奇，李公东阳门人也。一日侍坐，有兴化守者，亦公门下士，以觐事至京，缄两帕四扇，令从吏馈公。公曰：“扇以染翰固宜，但多帕奈何？”吏顿首于庭，乃启缄取扇而归其帕。公致政后，遂庵杨阁老载酒肴过怀麓堂为寿，觞以金。公讶曰：“公近亦有此器耶？”遂庵有惭色。（《玉堂丛语》）
东山刘公为广东方伯时，广中官库有一项羡余钱，自来不上库簿，旧任者皆取去，以充囊箧，相袭为固然。公初至，发库藏，库吏以故事白。公沉吟久之，乃大声呼曰：“刘大夏平日读书，如何遇此一事！沉吟许时，诚愧古人。”乃命吏悉附簿作正支，毫无取。（同上）
刘东山司马语萧聪曰：“正统间，先君为御史，在京有乡先达过焉，问余曰：‘汝父在否？’曰：‘在道中未回。’曰：‘汝母安在？’曰‘适在邻家磨面去矣。’乃竟趋入，遍视家中所有，遂诣寝室，见床上惟蒲席布褥被而已。喜曰：‘御史所掺若此，可称其职矣。’即去，先君回，余白其事。先君曰：‘此必乡先生某少卿也，其为人高脱中复有缜密，故观人于所忽如此。’”（《遣愁集》）
史秉直，永清人，筑室发土，得银数万两，叹曰：“财者，人之命也，何可独享？”遂遍周贫乏。后遇岁凶，出粟八万石赈饥；未几盗贼蜂起，复散家赀设防御，乡里得全。有司上闻，赐官立坊，寿九十四。（《臣鉴录》）
壬辰，会元林先生春，其父故漕卒，家贫，善养其母，往往至日中不能炊，先生拾穗行歌无怨色。后官吏部，卒于邸，捡之囊中，仅得银四两，几无以殓，可谓始终一节者。大学士张玉阳赏其卷，批曰：“布帛菽粟之文，必是笃行君子。”张可谓知人已。（《闻雁斋一谈》）
万公士和知饶时，唐先生赠以双磁罂曰：“夫饶非乏磁，而吾以磁赠，知君不取磁于饶也。”公服其言。（《玉堂丛语》）
嘉靖时，括天下废寺田，尽鬻民间，土大夫往往藉是占业。叶南严家居，宦箧萧然，直指按江右，与叶有旧，欲以百亩饷叶。叶曰：“吾生平不妄取一钱，岂因里僧破戒耶？”乃训子曰：“使我居官多积，儿辈竞为安逸计矣，宁肯勤苦自立，正以无可凭藉，不得不加勉耳，寺田何为？”又曰：“吾老不及见，汝第观之异日，有以此获累者。”不数年，果下令清查，增价复业，纷纷百出。叶之子孙，超然独免。（《座右铭》）
轩︼为浙宪司，四时一布袍，每日惟蔬食。天顺时擢大司寇，请告陛辞，上问曰：“昔浙中廉使考满，归家仅二竹笼，乃是汝乎？”公顿首谢。（《遣愁集》）
海瑞晋南冢宰，以币物为贺者，俱不受，报名纸用红者，亦以为侈而恶之。邹元标以青蚨二十文入贺，出诸袖中。海见之喜曰：“如此方是。”受之。过数日，置酒守邹，惟肴四盂，市饼一盘，酒数巡而已。（《迪吉录》）
海忠介公瑞令淳安时，官署中有隙地，课老仆树禾麦，艺蔬芥，旦夕取自瞻，江水之外，无关淳安者。胡宗宪总制浙直，权甚重，家僮过淳安，海无加馈。胡一日语藩臬曰：“昨闻海令为母寿，市肉二斤矣。”（《臣鉴录》）
樊知县毅曰：“吾归囊资仅五千耳，金缯不及一千。”王司训辅曰：“勿谓学官贫，吾积俸并诸生馈遗，亦有六百金。”樊意恨六千为少，而王且喜六百为多。迨其后也，樊三子不相容，分异六千金，买田筑室，悉与三子。子疑父有余藏，辄不愿养。樊田数亩，自衣食焉。未谷而粜，未丝而卖，门无三尺童子，客至老婢供茶，恒戚戚焉。及卒，葬不成礼，诸孙皆凌替不振。王四子，伯仲治生，叔季居庠，同居养父甚欢。暮年惟花竹为乐，客至留饮，尽欢乃已，无日不开口笑也。子若孙皆致通显，家声未艾。（《文峰格言》）
杨东山守吴，其母罗太夫人，尝于园囿种苎，躬纺绩以为衣。东山月俸，分以奉母。夫人忽小疾，既愈，出所积俸曰：“此长物也，自吾积此，意不乐，果致疾，悉以谢医，则吾无事矣。”平居首饰，止于银，衣止于布绢，生四子三女悉自乳，曰：“饥人之子，以哺吾子，是诚何心？”（《座右编》）
李远庵居官清苦，常俸外不取一毫。郑晓出远庵之门，同官南京数年，岁时只一寒温而已。一日侍坐既久，有一布鞋在袖，逡巡不敢出。远庵问袖中何物，郑曰：“晓妻子手制一布鞋送老师。”远庵取而着之，生平受人物，仅此而已。（《臣鉴录》）
王九皋自辽东还朝，馈送一无所受，内官与同事持明珠数颗馈之，固辞。内官曰：“公于他馈不受可也，我之馈不受，有死而已。”九皋不得已受之，密缀衣领间，人无知者。居数年，内官死，其犹子不敢见，使人召之来曰：“何不买第宅？”对以贫，遂解珠与之曰：“值千金，饶置地也。”（同上）
王恕巡抚南，不挈僮仆，唯行灶一，竹食箩一；服无纱罗。日给唯猪肉一斤，豆腐二块，菜一把，酱醋皆取主家给状，再无所供。其告示云：“欲携家僮随行，恐致平民嗟怨，是以不恤衰老，单身自来，意在洁己奉公，岂肯从人坏事？”人皆录其词而焚香礼之。后巡抚云南，回钱塘，吴诚代之，太监钱能遣都指挥吴亮迎宴于平彝。亮回，能问：“这巡抚比王某何如？”亮曰：“这巡抚十分敬重公，大与王某不同。”能微笑曰：“王某只不合与我作对头，不然，这样官儿，只好与他提草鞋。”（《秋山偶笔》）
两广流贼乱，广东副使毛吉杀贼战死。初吉出军时，给官银千两，充军饷，委官徐文司之，已费及半。文悯吉死无归，以所余银密授其仆，俾为丧具。是夜仆妇忽出中堂，据正席坐，举止如吉状，顾左右曰：“请夏宪长来。”举家惊惶，顷之，夏至，乃起揖而言曰：“吉受国恩，不幸死于贼，固无余憾。但徐文所遗官银，已付吾家仆，我负污辱于地下矣，愿亟还官，毋污我。”言毕，忽仆地，少倾妇苏。（《座右编》）
吴相国云：“袁继成被参，携一仆赴京，予捐俸赠之路费。曰：“敢以清俸，用佐廉俭。”继成辞不受，诸生泣送于途。汾州孝廉曹良直为执鞭弭，迭至京邸，范廷辅语予云：“袁佥事临行，简囊止两破笼，内同乡送行银杯二器，旧员领数套，书数本而已。此外并无长物，学租皆发赈贫生，及置买学田，其清如此。”（《忆记》）
徐孝祥吴江人，隐居好学，后园见树根一坎，塌陷，谛视之，下有石，启之，皆白金也。乃亟掩之，一毫勿取，人无知者。几二十年，值弘治壬戌岁大歉，民不聊生，孝祥曰：“是物当出世耶？”乃启其穴，物皆如故，日取数锭，收籴以散贫人，所全活者不可胜计，物尽乃已。女将适人，惟荆布遣之，而于藏中之物，锱铢无犯。（《春气录》）
张献忠谷城再叛日，留书于璧，以告楚人，白己之叛，总理使然。具条上官名氏，而列所取贿之日月多寡于其下，且曰：“襄阳道王瑞旃，不受献忠钱者，此一人耳！”闻者愧焉。（《明季遗闻》）
◎宽厚
人有市璧者，其广阔同，而一则千金，一则五百，以其厚倍也。矫人情而过为卑下，固自不必，若以厚为绳，终身当以之矣。
昆山王英洪武初授山东道监察御史，上特命署都御史事，大书“敦厚王英”四字，揭诸殿柱。乡居尤率易，尝微服入郡城；时禁庶民服靴，门者缚英。英笑曰：“吾官人也。”顾取舟中冠带示之，始得释，亦不色怒。邑令盛设酒馔，邀英，辞之，竟赴邻翁饭，或怪之。英曰：“邻翁贫，治具不若令之易也。”（《臣鉴录》）
或问夏原吉公：“量可学乎？”公曰：“某时有犯者，未尝不怒，始忍于色，终忍于心，久则自熟，殊不与人较，何尝不自学来？”（《座右编》）
杨公翥有厚德，为景皇帝宫僚，居京师，乘一驴。邻翁老而得子，闻驴鸣辄惊，公遂鬻驴徒行。天久雨，邻垣穴潴水公舍，家人欲与竞。公曰：“雨日少，晴日多，何竞为？”金水河桥成，诏简有德者试涉，廷臣首推公焉。（《玉堂丛语》）
景泰时，侍郎王伟先任职方郎中，因于忠肃公谦荐，超升侍郎；未几，伺于公过误，密奏毁之。时景帝信任方专，召谦入内殿，以伟奏授之，公叩头认罪。帝曰：“吾自知卿，卿勿憾也。”公既出，伟堂下迎问曰：“今日圣谕何事？”公笑曰：“老夫有不是处，当为面言，何忍至此？”出奏示之。伟无地。（《史补》）
雍泰字世隆，为宣府巡抚，归家访其旧友王生。时生已弃士业农矣，遇诸涂，谓曰：“雍泰乃不忘贫贱之交乎？倘不弃余，约期访汝。”至期，生布衣〈毛监〉〈毛参〉，背只鸡，持瓢酒至；泰以兄事之，与食必跪，生直受不辞。（《臣鉴录》）
岳正字子方，为翰林修撰，英宗甚重之，尝曰：“好个岳正，只是大胆。”后谪戍于边，自题其像曰：“好个岳正，只是大胆，从今以后，再敢不敢？”公性不能容人，或谓公曰：“不闻宰相腹中撑舟乎？”曰：“顺撑来可容，使纵横来，安容得耶？”（《畜德录》）
陆五台掌吏部，朝觐时考察群吏，一县官大呼曰：“五台老矣，胡不自休？贪位固宠，阻塞贤路。”五台不怒不辨，第曰：“少年人亦不可无此气概！”竟置其入平等，众服其量。（《苏谭》）
魏尚书骥致仕时，往于田，值御史官舟，公岸引缆而行。御史怪问，曰：“魏骥。”又问，曰：“萧山魏骥。”又问，曰：“尚书归老萧山魏骥。”御史惶恐谢罪。（《畜德录》）
人有被横逆而欲复报者，问于叶子。叶子曰：“天方助桀，何可与争！犬自吠尧，吾则何与？急而击之，在我多费，博浪之椎，徐以制焉。在渠自有乌江之剑，况彼之叫跳，有识者已鄙其狂；而我以安闲，无知者亦服其量。使丙夜而深思乎？彼之含羞，其将何解？即终身而不报乎？我之得胜，亦已多矣。”此一时晓解之语，可以消世人许多不平之气。（《书肆说铃》）
吴公琳入吏部，以致仕家居，上尝遣使察之。使者潜至公旁舍，见一农人坐小几，拔秧播田，貌甚端。使者问曰：“此有吴尚书，其家何在？”公敛手对曰：“琳是也。”使白状，上重之，复召为原官。（《座右编》）
福建参政吴昂，海盐人，少时闻海宁祝先生萃履方笃行，以员外郎家居教授，昂短褐草鞋，负书往从，就河滨濯足而进。祝先生奇其人，欲试之，曰：“生来晚，书舍满，无所置生，唯一牛屋，幸无牛，生宁得居乎？”昂欣然解衣，共先生家人扫除，受祝先生书，坐牛屋中，日夜诵不辍。冬夜一败絮袍，时解与所从老奴更相衣；或周走室中，跳诵却寒。岁暮归，祝先生赠米布，要明年复来。除夕上母寿讫，即走百里，诣祝先生所。元旦方启门，吴生俪然进谒，拜罢，复请受书矣。后昂既贵，闻祝先生死，奔赴丧次，哭踊，执心丧三年如子。（《海盐县图经》）
曾文恪公驿为孝廉时，属远行遇雨雪泥泞，夜止旅馆，怜其仆寒苦呼，卧之衾下，因赋诗云：“半破青衫弱稚儿，马前怎得浪驱驰？凡由父母均为子，小异闾阎我却谁？事在世情皆易忽，恩从吾幼未难推。泥途还借来朝力，伸缩相加莫致疑。”今人于奴仆，鞭挞骂詈，不啻牛马，尚能恤其饥寒劳苦哉？（《苏谭》）
沁水刘司空公东星历官三十年，芒履布衣，亡贵倨态。一日散步道周，适负贩者，驴踣于地，其人呼公起之，公为助臂而出诸淖。行数步，方知为公，亟回谢罪，公笑遣之。起漕河日，偶憩门巷，二骑士捧檄至，谓其田父也，揖曰：“掌家何在？”公诺而入，使出召之，骑士一见惊伏请罪，公曰：“无伤也，若安得识乃公！”其子用相赴淮上省，止携两仆，跨一蹇，旅舍陵侮之。忽见发中金佛像，谓为妖人，执诸丰令，仆始吐实。令为负荆谢，饰舆马，麾不受，仍策蹇而行。（同上）
阮恕字伯宽，尝赴长沙善化任，中途宿穷谷间，有商十数人先在焉。从吏与争爨，恕为杖其吏，且慰抚之。吏退诟曰：“有官如此，何以仕为？”恕亦不介意。及暝，商相谢曰：“某等粗疏，感公弘量。夜半倘有少喧，官且安寝。”恕唯唯。比夜半喧甚，恕戒仆坚扃以待，俄而寂然，起烛之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:05:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>