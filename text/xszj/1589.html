<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="酒顛补卷上,酒顛补卷中,酒顛补卷下,酒颠补全文在线阅读,酒颠补全文在线下载,大玄古籍书库">
<meta name="description" content="明陈继儒辑录,系夏树芳《酒颠》补编。该书分上中下三卷。上卷补录明代前酒颠故事72;中卷补录明代酒颠故事56;下卷系酒事题咏,起自晋代陶潜,止于宋代陈暄,共30首。_酒颠补_全文在线阅读_酒颠补_全文在线下载_大玄古籍书库">
<title>酒颠补_陈继儒_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">酒颠补</span> <br/>
          作者： <span class="inputVal" id="bkauthor">陈继儒</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,酒学,完结</span> <br/>
          字数： <span class="inputVal" id="bknum">[book_length]14162</span> <br/>
          说明： <span class="inputVal" id="bkdec">明陈继儒辑录,系夏树芳《酒颠》补编。该书分上中下三卷。上卷补录明代前酒颠故事72;中卷补录明代酒颠故事56;下卷系酒事题咏,起自晋代陶潜,止于宋代陈暄,共30首。</span> <br/>
          封面： <span class="inputVal" id="bkimg">Z_13353.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]酒颠补
[book_author]陈继儒
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,酒学,完结
[book_length]14162
[book_dec]明陈继儒辑录,系夏树芳《酒颠》补编。该书分上中下三卷。上卷补录明代前酒颠故事72;中卷补录明代酒颠故事56;下卷系酒事题咏,起自晋代陶潜,止于宋代陈暄,共30首。
[book_img]Z_13353.jpg


[book_title]酒顛補卷上
茸城眉公陳繼儒采輯
遺冠雪政 〈以下七十二則補敘酒人〉
齊桓公飲酒醉，遺其冠，恥之，三日不朝。管仲曰：公胡不雪之以政。公曰：善。因發倉廩賜貧窮，論囹圄出薄罪，處三日而民歌之，曰：公胡不復遺其冠乎。〈《韓子》〉
夜辱樂身
景公飲酒，移於晏子之家。晏子立于門，曰：國得無有故乎，君何為非時而夜辱。公曰：酒醴之味，金石之聲，願與夫子樂之。晏子曰：臣不敢與焉。公乃移於司馬穰苴之家。穰苴答如晏子。公復移于梁丘據，據左執琴，右擁竽，行歌而至。公曰：樂哉，無彼二子何以持國，無此一臣何以樂身。〈《晏子春秋》〉
焉用聖人
臧武仲如晉，雨過御叔。御叔在其邑，將飲酒，曰：焉用聖人，我將飲酒而已，雨行，何以聖為。〈《左傳》〉
易內而飲
齊慶封好田而嗜酒，以其內實遷于盧蒲嫳氏，易內而飲酒。注云：內實，寶物妻妾也，移而居嫳家。〈《左傳》〉
窟室夜飲
鄭伯有嗜酒，為窟室，而夜飲擊鐘焉，朝至未已。注云：窟室，地室。〈《左傳》〉
聖賢能飲
平原君強子高酒，曰：昔有遺諺，堯舜千鍾，孔子百觚，子路嗑嗑尚飲十榼，古之聖賢無不能飲，吾子可辭焉。〈《孔叢子》〉
最歡一石
齊威王置酒後宮，問淳于髠曰：先生能飲幾何而醉。對曰：臣飲一斗亦醉，一石亦醉。王問故。髠曰：賜酒大王之前，執法在前，御史在後，髠恐懼，飲不過一斗徑醉矣。若乃履舄交錯，杯盤狼籍，堂上燭滅，主人留髠而送客，羅襦襟解，微聞薌澤，當此之時，臣心最歡，能飲一石。〈《史記》〉
司諫醉舞
紹興中，王鈇帥番禺，有狼籍聲。朝廷令司諫韓璜往廉按。王憂甚，有妾故錢塘倡也，王告之故，妾曰：不足憂，璜舊遊妾家，最好歡，強邀之飲，妾當敗其守。已而韓至，王郊迎，不見。入城見，不交一談。次日報謁，王宿治具於別館，固請乃許。水陸畢陳，妓樂大作，卽而王麾去妓樂，迎入後堂劇飲。酒半，妾於簾內歌韓昔門所贈之詞，韓聞之，狂不自制，卽欲見之，妾隔簾故邀其引滿，再三，終不肯出，韓心益急。妾曰：司諫曩在妾家最善舞，今日能為妾舞，卽當出。韓醉甚，卽索舞衫，塗抹粉墨，踉蹡而起，忽跌于地。王亟命索輿，扶掖而登，歸寢。酒醒，覺衣衫牽絆，索燭覽鏡，羞愧解去，不復有所問。〈《鶴林玉露》〉
禁中大噱
富平矦張放、淳于長等，成帝愛幸，入侍禁中，設宴飲之會，及趙、李諸侍中，引滿舉白，談笑大噱。〈《漢書》〉
士卒淪没
苻堅使呂光討西域，至龜兹，胡人厚於養家，有蒲萄酒或至千斛，十年不敗，士卒淪没酒藏者相繼矣。〈《晉書載記》〉
去衣露形
孝靈末，百司湎酒，酒千文一斗。常侍張讓子奉為太醫令，與人飲輒去衣露形為樂也。〈《典論》〉
遠別能飲
邴原辭家求學，八九年間，酒不向口。臨別，師友以原不飲酒，會米肉送原。原曰：本能飲，但以荒思廢業，故斷之耳，今當遠別，因見貺餞，可以燕飲。於是共坐飲酒，終日不醉。〈《魏志》〉
不用常桮
謂阮皆能飲酒，仲容至宗人間共集，不用常桮，斟酌以大𦉥盛酒，圍坐相向大酌。〈《世說》〉
糟肉堪久
孔羣好飲酒，王丞相語云：卿何恆飲酒，不見酒家覆瓿布，日月糜爛。羣曰：不爾，不見糟肉乃更堪久。〈《世說》〉
自號上頓
王忱嗜酒，醉輒經日，自號上頓。世諺以大飲為上頓，起自忱也。〈《宋書》〉
建康醇美
顧憲之元徽中為建康守，為政甚得人和。故都下飲酒，醇旨者號為顧建康，謂其清且美也。〈《宋書》〉
文飲兩美
梁武帝招延後進二十餘人，置酒賦詩。臧盾以詩不成，罰酒一斗，飲盡顏色不變，言笑自若。蕭介染翰便成，文無加點。帝兩美之，曰：臧盾之飲，蕭介之文，即席之美也。〈《梁書》〉
生活似勝
胡叟少聰敏，披讀羣籍，再閱于目皆誦于口，蓬室草筵，惟以酒自適，謂友人宗舒曰：我此生活似勝焦先。〈《魏書》〉
師阮步兵
李元忠雖處要任，不以物務于懷，唯以聲酒自娛，園庭羅種果藥，親朋尋詣必留連宴賞，每挾彈攜壺遊遨里閈，每言阮步兵吾師也，孔少府豈欺我哉。〈《北史》〉
盜竊求乞
齊郡王簡性好酒，不能理公私之事。妻常氏幹綜家事，頗節簡。飲乃至盜竊，求乞婢侍，卒不能禁。〈《北史》〉
鹽酒同味
太宗引崔浩論事，語至中夜，大悅，賜浩縹醪酒十斛，水晶戎鹽一兩，曰：朕味卿言，若此鹽酒，故與卿同其味也。〈《魏書》〉
髻金叵羅
齊著作郎祖珽，有文字，多技藝，而粗率無行。嘗因宴醉失金叵羅，於珽髻上得之。〈《北齊書》〉
醉舞不止
孫權請顧雍父子及孫，譚時為選曹尚書，見任貴重。是日孫權忻。譚醉酒，三起舞，舞又不知止。雍明日召譚，訶責之。〈《江表傳》〉
莫吐相茵
林蘊仕不稱意，縱酒自適，多忤時政。白居易贈詩戒之，曰：世上如今重檢身，吾儕恃酒似狂人，西曹舊日多持論，慎莫吐他丞相茵。〈《閩中才子傳》〉
從事沐帥
武元衡帥西川，大宴。從事楊嗣復狂酒，逼元衡大觥，不飲，遂以酒沐之。元衡拱手不動，沐訖，徐起更衣，終不令散宴。〈《乾𦠆子》〉
麴糵摧人
崔櫓酒後失，以詩謝虔州陸郎中肱，曰：醉時顛蹶醒時羞，麴糵摧人不自由，叵耐一雙窮相眼，不堪花卉在前頭。〈《摭言》〉
二盤無餘
王源中，文宗時為翰林承旨，暇日與昆季擊毬，誤中源中，額有損。俄有急召，上訝之。源中實以上聞，上命賜酒二盤，每盤十金碗，每碗容一升許，宣令并碗賜之。源中飲之無餘，略無醉容。〈《摭言》〉
簇器並飲
朱溫初兼四鎮，蜀遣潘𡵻持聘，𡵻每讌飲禮容益恭。溫飲酣，謂曰：押衙能飲一盤器物乎。𡵻曰：不敢，乃簇在席器皿，次第注酌，𡵻並飲之，愈溫克。溫謂其歸館多應傾瀉困臥，遣人偵之，𡵻簪筍籜冠，秤所得器物。〈《北夢瑣言》〉
欲視別腸
閩主延曦與翰林學士周維岳嘗會飲，極酣，因顧左右曰：維岳身軀甚小，能飲如許酒。左右曰：酒有別腸，非可以肌體論。延曦欣然，使拽維岳下殿，將取別腸而視之。左右善對曰：今侍奉飲樂，惟維岳最有殊量，取其別腸是無可陪奉者。延曦然之，獲免。〈《五國故事》〉
飲冬瓜片
閩王延曦，審知之子也，即位後，為長夜之飲，以銀葉為三酒杯，賜飲羣下。銀葉即柔弱，因目之為冬瓜片，又名之曰醉如泥。酒既盈，不復置他所，惟飲蓋乃可置之。〈《五國故事》〉
後宮醉妝
後蜀王衍後宮皆戴金蓮花冠，酒酣免冠，其髻髽然，更施朱粉，號醉妝。國中人皆效之。〈《五國故事》〉
君臣懽笑
宋真宗嘗曲宴羣臣於太清樓，君臣懽笑無間，忽問鄽沽。中貴人以實價對，上遽問近臣唐酒價，惟丁晉公奏曰：每斗三百。上曰：安知。丁曰：臣嘗讀杜甫詩，云「速來相就飲一斗，恰有三百青銅錢。」是知一斗三百。上大喜。〈《玉壺清話》〉
飲玉蓮杯
王永年嘗置酒延竇卞、楊繪於室，出其妻間坐，妻以左右手掬酒以飲卞、繪，謂之白玉蓮花杯。〈《竇子野酒譜》〉
飲人狂藥
長水校尉孫季舒嘗與石崇酣燕，傲慢過度，崇欲表免之。裴楷聞之，謂崇曰：足下飲人狂藥，責人正禮，不亦乖乎。〈《晉書．裴楷傳》〉
花前醉鄉
許碏遍遊名山，嘗作詩曰：閬苑花前是醉鄉，誤翻王母九霞觴，羣仙拍手嫌輕薄，謫向人間作酒狂。〈《列仙傳》〉
紅友黃封
常州宜興縣黃土村，東坡南還北歸，常與單秀才步月至其地，地主攜酒來餉，曰：此紅友也。坡曰：此人知有紅友，而不知有黃封，可謂快活。〈《鶴林玉露》〉
杯賢杓聖
壺隱仙人嘗吟詩曰：杯賢與杓聖，與我萬戶封。〈《樹萱錄》〉
白擲劇飲
元行恭少頗驕恣，父文遙令與盧思道交遊，文遙嘗謂思道曰：小兒微有所知是大弟之力，然白擲劇飲甚得師風。思道答云：大郎神情俊邁，自是克符堂構，而白擲劇飲亦天性所得。〈《北齊書》〉
歌呼和吏
曹參代蕭何為丞相，一遵何約束，日夜飲醇酒，卿大夫及賓客欲言至者，參輒飲醉之，終莫得言。相舍後園近吏舍，日夜歌呼，從吏惡之，請參遊園中聞，幸召按之。乃反取酒張飲，歌呼與應和。〈《史記》〉
水洒羣臣
孫權於武昌臨釣臺，飲酒大醉，令人以水洒羣臣，曰：今日酣飲，醉墮臺中，乃當止耳。〈《吳志》〉
甕縛吏部
太興末，畢卓為吏部郎，比舍郎釀酒熟，卓因醉，夜去其瓮間取酒飲之。掌酒者謂是盜，執縛之，郎往視，乃畢吏部也。卓引主人於瓮側，取醉而去。〈《晉中興書》〉
酣法何得
衡陽王義季素嗜酒，略少醒日。文帝詰責，曰：將軍蘇微，耽飲成疾，旦夕待盡，一門無此酣法，汝於何得之。〈《宋書》〉
糟漿逆鼻
子產之兄曰公孫朝，聚酒千鍾，積麴成封，望門百步糟漿之氣逆於人鼻。方其荒於酒也，不知政道之安危，人理之悔吝，室內之有無，九族之親疎，雖水火兵刃交於前不知也。〈《列子》〉
醼遊元圃
高帝幸東宮，召諸王醼飲，因遊元圃園。長沙王晃捉華葢，臨川王英執雉尾扇，聞喜公子良持酒鎗，南郡王行酒，武帝與豫章王嶷及王敬則自捧殽饌，高帝大飲，賜武帝以下酒，並大醉盡歡焉。〈《齊書》〉
神全不慴
夫醉者之墜車也，雖疹不死，骨節與人同，犯難與人異，其神全也。乘亦不如也，墜亦不知也，死生驚懼不入乎其胸，是故還物而不慴，彼得全於酒而猶若是，况得全於天乎。〈《列子》〉
酒池肉林
紂車行酒，騎行炙，二十日為一夜。按紂以酒為池，因謂以車行酒。以肉為林，因謂以騎行炙耳。或是覆酒，滂沱於地，因以為池，釀酒積糟，因以為邱，懸肉似林，因言肉林也。〈《論衡》〉
抵破書案
更始韓夫人尤嗜酒，每侍飲，見常侍奏事，輒怒曰：帝方對我飲，正此時持事來乎。起，抵破書案。〈《後漢書》〉
面折同列
馬武為人嗜酒，濶達敢言，時醉在御前面折同列，言其長短，無所避忌。帝故縱之以為樂笑。〈《後漢書》〉
搏擊左右
胡綜性愛酒，醉後讙呼極意，或推引杯觴，搏擊左右。權愛其才，不備責也。〈《吳志》〉
攜樽登覽
趙季仁言朱文公每經行處，聞有佳山水，雖迂途數十里必往遊焉，攜樽酒，一古銀杯大幾容半升，時飲一杯，登覽竟日，未嘗厭倦。〈《鶴林玉露》〉
宣勸灌死
蔡攸嘗賜酒禁中，徽宗頻以巨觥宣勸之，攸懇辭不任杯酌，將至顛踣。上曰：就令灌死，亦不至失一司馬光也。〈《鶴林玉露》〉
洗梨花妝
洛陽梨花時，人多攜酒其下，曰：為梨花洗妝。〈《唐餘錄》〉
濯麴糵腸
房壽勸吳田以轆轤甕，田懼其深，曰：但見龍門溪水濯麴糵腸耳。〈《叩頭錄》〉
鼻尖挑魔
唐元載不飲，羣僚百種強之，辭以鼻聞酒氣已醉。其中一人謂可用術治之，取針挑元載鼻尖，出一青蟲如小蛇，曰：此酒魔也，聞酒即畏之。元載是日飲一斗，五日倍是。〈《元山記》〉
毛髮識味
石裕方明造酒數斛，忽解衣入其中，恣沐浴而出，告子弟曰：吾平生飲酒，恨毛髮未識其味，今日聊以設之，𢈎無厚薄。〈《酒中元》〉
攜聽黃鸝
戴顒春日攜雙柑斗酒，人問何之，曰：往聽黃鸝聲，此俗耳鍼貶，詩腸鼓吹。〈《高隱外書》〉
奪履飲酒
趙廷芝，安成人，作半月履，裁千紋布為之托，以精銀縝以絳蠟。唐輔明過之，奪以貯酒，已乃自飲。廷芝問之，答曰：公器皿太微，此履有滄海之積耳。〈《妙豐居士安成記》〉
每日邀賓
龍山康甫慷慨不覊，每日置酒於門，邀留賓客，不住者贈過門錢，日費酒鶴瓶二十。〈《放懷集》〉
爭春大宴
揚州太守園中有杏花數十畷，每至爛開，張大宴，一株令一倡倚其傍立，館曰：爭春。開元中，宴罷，人或云花有歎聲。〈《揚州事跡》〉
量廣雞舌
飲酒者嚼雞舌香則量廣，浸半天，回則不醉。〈《酒中元》〉
醉用鮫胎
張寶常便子弟巡市，乞雞鴨卵殼，雞卵以煮藥，鴨卵以金絲縷海棠花名鮫胎盞，醉後畏酒時多用之。〈《就印錄》〉
少延清歡
陶淵明得太守送酒，多以春秫水雜投之，曰：少延清歡數日。〈《淵明別傳》〉
一客一婢
陳无咎宴客，一客用一婢典斟，必十二斟而後使滿，以盡誠敬。〈《洛都要記》〉
金牌盈座
河間王夜飲，妓女謳歌一曲下一金牌，席終金牌盈座。〈《豐盈傳》〉
吞花臥酒
虞松方春以謂：握月擔風，且期後日，吞花臥酒，不可過時。〈《曲江春宴錄》〉
鹿腸懸注
虢國夫人就屋梁上懸鹿腸於半空，筵宴則使人從屋上注酒於腸中，結其端，欲飲則解注于杯，號洞天聖酒。〈《酒中元》〉
雙珠為吉
洛陽人有妓樂者，三月三日結錢為龍，作錢龍宴，四圍撒真珠厚數寸，以斑螺令妓女酌之，仍各具數，得雙者為吉，妓乃作雙珠宴以勞主人。又，各作餳緩帶，以一丸餳舒之可長三尺者，賞金菱角，不能者罰酒。〈《粧樓記》〉
九吐為神
酒席之士，九吐而不減其量者為酒神。〈《醉錄》〉
烏梅解酲
陳永陽王宿酲未解，則為蜜漬烏梅，每啖不下二十枚，清醒乃已。〈《樵人直語》〉
毛詩代燭
倪芳飲後必有狂怪，恬然不恥，嘗以毛詩卷染油代燭，醉遊徹曉。〈《醉仙圖記》〉
晚年舊好
長安孫逢年，日一醉，無虛日，妓妾曳綺羅者二百餘人，晚年衰憊而舊好不衰。〈《長安後記》〉
爭豪歌舞
隋諸葛昂、高瓚爭為豪侈。昂屈瓚，串長八尺餅，濶丈餘，餤粗如柱，酒行，自作金剛舞以送之。瓚復屈昂，以車行酒，馬行肉，碓斬鱠碾蒜虀，自唱夜叉歌以送之。〈《朝野僉載》〉
花露潤肺
楊貴妃每宿酒初消，多苦肺熟，凌晨傍花枝，吸花上露潤肺。〈《天寶遺事》〉
酒顛補卷上終

[book_title]酒顛補卷中
茸城眉公陳繼儒采輯
酒之始終 〈以下四十一則補敘酒品。〉
空桑穢飯，醞以稷麥，以成醇醪，酒之始也。烏梅女䴷〈音完〉，甜醹〈音乳〉九酘〈音豆〉，澄清百品，酒之終也。〈《酒經》〉
酒之好惡
桓公有主簿善別酒，有酒輒令先嘗，好者謂青州從事，惡者謂平原督郵。青州有齊郡，平原有鬲縣，從事言到臍，督郵言在鬲上住。〈《世說》〉
古名醴酪
古有醴酪，禹時儀狄作酒。〈《古史考》〉
始作醪味
儀秋始作酒醪，變五味。少康作秫酒。〈《世本》〉
五齊之名 〈齊音薺。〉
酒正，掌酒之政令，辨五齊之名，一泛齊，二醴齊，三盎齊，四緹齊〈音體〉，五沈齊。注云：泛者，成而滓泛泛然，如今宜城醪。醴者，成而滓汁相將，如今甜酒。盎者，成而蓊蓊葱白色，如今酇白。緹者，成而紅赤，如今下酒。沈者，成而滓沈，如今造清。〈《周禮》〉
九醞之法
漢制，宗廟八月飲酎，用九醞，以正月旦作酒，八月成，名曰酎，一曰九醞，一名醇酎。〈《西京雜記》〉
天之美祿
酒者，天之美祿，帝王所以頤養天下，享祀祈福，扶衰養疾，百禮之會，非酒不行。〈《漢書》〉
人之歡伯
《焦氏易林》坎之兌曰酒，為歡伯，除憂來樂。竇子野《酒譜》云：蓋其可愛，無貴賤賢不肖，夷夏共甘而樂之。〈《天中記》〉
釀飲諸名
酴，酒母也。醴，一宿成也。醪，渾汁酒也。酎，三薰酒也。醨，薄酒也。醑，旨酒也。曰（酉葬）曰醙，白酒也。曰釀曰醞，造酒。買之曰沽。當肆曰壚。釀之再亦曰醙。漉酒曰釃。酒之清曰醥。厚曰醹。相飲曰配。相強曰浮。飲盡曰釂。使酒曰酗。甚亂曰醟〈音詠〉。飲而面赤曰酡。病酒曰酲。主人進酒于客曰酧。客酌主人曰酢。獨酌而醉曰醮。出錢共飲曰醵。賜民共飲曰酺。不醉而呶曰奰〈音婢〉。〈《說文》〉
華夷眾品
酒則郢之富水。烏程之若下。滎陽之土窟春。富平之石凍春。劍南之燒春。河東之乾和蒲葡。嶺南之靈溪、博羅。宜城之九醞。潯陽之湓水。京城之西市睦。蝦蟇陵之郎官清。河漠又有三勒漿，類酒，法書波斯三勒謂庵摩勒、毗黎勒、訶黎勒。〈《國史補》〉，〈已上總敘。〉
蘭英
《漢書．禮樂志》云：百末旨酒布蘭生。謂以百華末雜酒，芬香若蘭之生。枚乘〈七發〉云：蘭英之酒，酌以滌口。
桑落
河中桑落坊有井，每至桑落時，取其寒暄得所，以井水釀酒甚佳，故名。《齊民要術》云：索郎，桑落反語也。
玉瀣
玉瀣，隋煬帝酒名。此酒本學釀於西胡人，豈非得大宛之法。司馬遷所謂富人藏萬石葡萄酒，數十歲不敗者乎。〈《龍城錄》〉
酴醿
李絳在相位，多直言。上曰：絳言骨鯁，真宰相也。遣使賜酴醿酒。〈《白氏六帖》〉
酃淥
衡陽縣東二十里有酃湖，周二十里，深八尺，湛然綠色，土人取以釀酒，其味醇美。晉武平吳，薦於太廟。〈《湘中記》〉
郫筒
成都府西五十里曰郫縣，郫人刳竹之大者，傾春釀於筒，包以藕絲，蔽以蕉葉，信宿馨透于林外，然後斷之以獻，俗號郫筒酒。〈《風俗錄》〉
箬下〈一作「若」。〉
吳興箬溪，多生箭箬，南岸曰上箬，北岸曰下箬。土人取下箬水釀酒，極醇美。《吳錄》云：烏程若下酒。〈七命〉云：酒則荊南烏程。烏程即吳興縣名。
宜城
宜城醪，蒼梧清酒名也，一名宜春。王烈之《安成記》云：安成宜春縣出美酒，謂之宜春醇酎。又，張華〈輕薄篇〉云：蒼梧竹葉清，宜城九醞酒是也。
曲阿
曲阿出名酒，皆云後湖水所釀，故醇烈也。今按湖水上承丹徒高驪覆舟山馬林溪水，水白味甘。〈《寰宇記》〉
梨花
杭州俗釀酒趂梨花時，熟名梨花春。白樂天〈杭州春望〉詩有云：「青旗沽酒趂梨花」是也。又《圖經》云：杭州食貨有梨花乾，酒之上者。
竹葉
《吳志》烏程酒有竹葉春。杜子美〈九日〉詩云：竹葉於人既無分，菊花從此不須開。　又有金陵春。李白詩云：甕中百斛金陵春。　又有麯米春，杜甫詩云：聞道雲安麯米春。　又有拋青春，韓愈詩云：且可勤買拋青春。　又有松醪春，見裴鉶傳奇。凡酒以春為名者，皆取毛詩「為此春酒，以介眉壽。」之義。〈已上名品。〉
君山
《湘中記》云：道士言君山左右皆有美酒，得飲之者不死。又，《岳陽風土記》云：寺僧春時往往聞酒香尋之，莫知其處。
蓬萊
楊羲會蓬萊仙客洛廣休，既下山半遇許主簿，語之曰：吾為汝置酒四升，在山上，可往飲之，此太平家酒，治人腸也。諺曰：欲得長生飲太平。〈《真誥》〉
金液
王母會帝于嵩山，飲帝以金液流暉之酒，又有延洪壽光之酒。〈《黃帝內傳》〉
玉饋
西北荒中，有玉饋之酒，酒美如玉，澄清如鏡，上有玉尊玉籩，取一尊，一尊復生焉，與天同休，無乾時，飲此酒人不生死。〈《神異經》〉
琬𤥎之膏
穆王東巡大騎之谷，指春宵宮。西王母乘翠鳳之輦而來，共玉帳高會，薦清澄琬𤥎之膏以為酒。〈《拾遺記》〉
瑤琨之碧
瑤琨去玉門九萬里，有碧草如麥，割之以釀酒，味如醇酎。帝坐神明臺，酌瑤琨碧酒，炮青豹之脯，果則塗陰紫梨、琳國碧李，仙眾與食之。〈《洞冥記》〉
元碧之香
安期先生與神女會于圜邱，酣元碧之香酒。〈《列仙傳》〉
瓊𥹋
謝元卿遇神女設瓊𥹋酒。〈《續仙傳》〉
瓊蘇
南岳夫人設王子喬瓊蘇酒。〈上。〉
仙漿
枸樓國有仙樹，腹中有水，謂之仙漿，飲者十日醉。〈《物類相感志》〉
瑞露
田璆、鄧韶攜觴，晚道遇書生，曰：某有瑞露之酒，釀于百花之中，不知與足下乾和五酘孰愈耳。與飲，其味甘香無比。〈〈嵩岳嫁女記〉〉。〈已上仙品。〉。
洪梁
武帝思懷李夫人，親侍覺帝容愁怨，乃進洪梁之酒，酌以文螺之巵。巵出波斯之國，酒出洪梁之縣，縣屬右扶風，至哀帝廢此邑。今言雲陽出美酒，兩聲相亂矣。帝飲三爵，色悅心歡。〈《拾遺記》〉
千里
任昉謂劉杳曰：酒有千里，當是虛言。杳曰：桂陽程鄉有千里酒，飲之至家而醉，亦其例也。昉大驚曰：吾自當遺忘，實不憶此。杳曰：出楊元鳳所撰。〈《梁書》〉
楉汁
又，杳在昉坐，有人饋昉楉酒，而作「榐」字。昉問此字是否。杳曰：葛洪《字苑》作木旁若，楉音振，木名，其汁可以為酒。〈同上。〉
龍膏
順宗時，處士伊初元召入宮，飲龍膏酒，黑如純漆，飲之令人神爽。此本鳥弋山離國所獻。〈《杜陽雜編》〉
澄明
武宗會昌元年，夫餘國貢火玉。才人常用煎澄明酒，其酒亦異方所貢也，色如紫膏，飲之令人骨香。〈上。〉
露漿，桂醞
同昌公主，上每賜御饌，其酒則有凝露漿、桂花醞。〈上。〉
停花，懸樹
南海頓遜國有酒樹，似安石榴，採其花汁停甕中，數日成酒，甘美。
西南夷有樹，類㯶，高五六丈，結實大如李，土人以麯納罐中，以索懸罐于實下，倒其實取汁流于罐，以為酒，名樹頭酒。〈《雲南志》〉
椒花
朱崖郡以土為釜器，用瓠瓢，無水，人飲石汁。又有椒，似安石榴花，著甕中，經旬即成酒，其味香美，甚醉人。〈《十道志》〉
㰂汁
《山海經》㰂汁甘，為酒。《齊氏要術》《沈約集》《皮日休集》皆有㰂酒。〈《天中記》〉
夷釀
三佛齊有柳花酒、椰子酒、檳榔酒，皆非麴糵取醞，飲之亦醉。扶南石榴酒，辰溪釣藤酒，赤土國甘蔗酒。〈《孫公談圃》〉。〈○已上異品。〉
舉白浮君 〈以下八則補敘觴政。〉
魏文矦與大夫飲酒，使公乘不仁為觴政，曰：飲不釂者，浮以大白。文矦飲而不盡釂，不仁舉白浮君，君不應，不仁曰：君令不行可乎。君舉白而飲畢，曰：以公乘不仁為上客。〈《說苑》〉
三三兩兩
王肅與孝文帝殿會，帝因舉酒，曰：三三橫，兩兩縱，誰能辨之，賜金鐘。彭城王勰曰：臣解此是「習」字，高祖即以金鐘賜之。〈《伽藍記》〉
駞䭾鼉
進士顧非熊，相國令狐楚聞其辨捷，乃改一字令云：水裏取一鼉，岸上取一駞，將這駞來䭾這鼉，是為駞䭾鼉。非熊曰：屋頭取一鴿，水裏取一蛤，將這鴿來合這蛤，是為鴿合蛤。〈《紀異錄》〉
白玉石
陶穀使越，越王因舉酒令曰：白玉石，碧波亭上迎仙客。陶對曰：口耳王，聖明天子要錢塘。宣和間，林攄奉使契丹國，其中新為碧室，云如中國之明堂。伴使舉令云：白玉石，天子建碧室。林對曰：口耳王，聖人坐明堂。伴使曰：奉使不識字，只有口耳壬，即無口耳王。林詞窘罵之，幾辱命。〈《雲麓漫抄》〉
字旁為率
宋時有以進士為舉首者，其黨人意侮之，會其人出，令曰：以字偏旁為率。曰：金銀釵釧鋪。次一人曰：絲綿紬絹綱。至其黨人曰：鬼魅魍魎魁。〈《貢父詩話》〉
體物押韻
楊大年于丁謂席上舉令，云：有酒如線，遇斟則見。丁云：有餅如月，因食則缺。〈《續青瑣高議》〉
卦名證人
東坡一日會客，坐客舉令，欲以兩卦名證故事。一人云：孟嘗君門下三千客，大有同人。一人云：光武兵渡滹沱，未濟既濟。一人云：劉寛婢羹汙朝衣，家人小過。東坡云：牛僧孺父子犯罪，先斬小畜，後斬大畜。盖指荊公父子也。〈《唾玉集》〉
鵲尾指人 〈以下七則補敘杯勺〉
陳思王有鵲尾杓，柄長而直，置之酒樽，凡王有欲勸飲者，呼之則尾指其人。〈《朝野簽載》〉
鶴足傾側
韓王元嘉有一銅鶴樽，背上注酒則一足倚，滿則正，不滿則傾側。〈同上。〉
自暖盃
內庫有一酒盃，青色而有紋如亂絲，其薄如紙，於盃足上有縷金字，名曰自暖盃。上令取酒注之，溫溫然有氣相次如沸湯，遂收於內庫。〈《唐書》〉
又
丁石韞監花黶榷場，一日數胡見用綿裹一物至，玉柱碗也。表裏瑩徹無纖瑕，製琢亦工，注酒頃刻即溫，碗底刻安美二字，云得於長安古壙中。〈《清波雜志》〉
破壺盃
劉卿任待制言，宣和時王黼宴從官于私第，各出一寶器勸酒。侍兒捧一物至卿任前，宛若疊縠，俄而瀉酒，錚然有聲隨酒漲起，酒滿如常盃，飲盡復如故，名破壺盃，云南方軟琉璃也。〈《南墅閑居錄》〉
碧瑤盃
杜陵韋弇遊蜀，春末南出鄭氏亭，有仙女曰：我玉清之女，此玉清宮也。命酒樂宴亭中，出一杯色碧而光瑩洞徹，顧謂弇曰：碧瑤杯也。〈《宣室志》〉
鸂鶒巵
莊宗年十一，從晉王討王行瑜，初令入覲獻捷。昭宗一見，駭異之，撫其背曰：我兒將來之國棟，勿忘忠孝於我家。乃賜鸂鶒酒巵、翡翠盤。〈《北夢瑣言》〉
酒顛補卷中終

[book_title]酒顛補卷下
茸城眉公陳繼儒采輯
飲酒 〈以下補敘詩文〉　　晉陶淵明
有客常同止，趣捨邈異境，一士長獨醉，一夫終年醒，酲醉還相笑，發言各不領，規規一何愚，兀傲差若穎，寄言酣中客，日沒燭當炳。
故人賞我趣，挈壺相與至，班荊坐松下，數斟已復醉，父老雜亂言，觴酌失行次，不覺知有我，安知物為貴，悠悠迷所留，酒中有真味。
對酒　　梁張率
對酒誠可樂，此酒復芳醇，如華良可貴，似乳更非珍，何當留上客，為寄掌中人，金樽清復滿，玉椀亟來親，誰能共遲暮，對酒惜芳辰，君歌尚未罷，却坐避梁塵。
田飲引　　梁朱异
卜田宇兮京之陽，面清洛兮背修邙。屬風林之蕭瑟，值寒野之蒼茫，鵬紛紛而聚散，鴻冥冥而遠翔。酒沉兮俱發，雲沸兮波揚。豈味薄於東魯，鄙密酣於南湘。於是客有不速，朋自遠來，臨清池而滌器，闢山牖而飛觴。促膝兮道故，久要兮不忘，間談希夷之理，或賦連翩之章。
對酒　　陳張正見
當歌對玉酒，匡坐酌金罍，竹葉三清泛，蒲萄百味開，風移蘭氣入，月逐桂香來，獨有劉將阮，忘情寄羽杯。
獨酌謠　　陳沈烱
獨酌謠，獨酌獨長謠，智者不我顧，愚夫予未要，不愚復不智，誰當予見招，所以成獨酌，一酌傾一瓢，生涯本漫漫，神理暫超超，再酌驚許史，三酌傲松喬，頻煩四五酌，不覺凌丹霄，倏爾厭五鼎，俄然賤九韶，鼓殤無異葬，夷跖可同朝，龍蠖非不屈，鵬鷃但逍遙，寄語號呶侶，無乃太塵囂。
賜魏證　　唐太宗
醽醁勝蘭生，翠濤過玉瀣，千日醉不醒，十年味不敗。
看釀酒　　唐王績
六月調神麴，正朝汲美泉，從來作春酒，未省不經年。
詠酒　　唐李嶠
孔坐洽良儔，陳筵幾獻酬，臨風竹葉滿，湛月桂香浮，每接高陽宴，長陪河朔遊，會從元石飲，雲雨出圓邱。
飲中八仙歌　　唐杜甫
知章騎馬似乘船，眼花落井水底眠，汝陽三斗始朝天，道逢麴車口流涎，恨不移封向酒泉，左相日興費萬錢，飲如長鯨吸百川，銜杯樂聖稱避賢，宗之瀟灑美少年，舉觴白眼望青天，皎如玉樹臨風前，蘇晉長齋繡佛前，醉中往往愛逃禪，李白一斗詩百篇，長安市上酒家眠，天子呼來不上船，自稱臣是酒中仙，張旭三杯草聖傳，脫帽露頂王公前，揮毫落紙如雲煙，焦遂五斗方卓然，高談雄辯驚四筵。〈〉賀知章，汝陽王璡，李適之，崔宗之，蘇晉，李白，張旭，焦遂。
湖中對酒　　唐張謂
夜坐不厭湖上月，晝行不厭湖上山，眼前一樽又常滿，心中萬事如等閒，主人有黍萬餘石，濁醪數斗應不惜，即今相對不盡歡，別後相思復何益，茱萸灣頭歸路賒，願君且宿黃公家，風光若此人不醉，參差辜負東園花。
待酒　　唐李白
玉壺繫青絲，沽酒來何遲，山花向我笑，正好銜杯時，晚酌東籬下，流鶯復在兹，春風與醉客，今日且相宜。
山中與幽人對酌　　唐李白
兩人對酌山花開，一杯一杯復一杯，我醉欲眠君且去，明朝有意抱琴來。
獨酌　　唐李白
春草如有意，羅生玉堂陰，東風吹愁來，白髮坐相侵，獨酌勸孤影，閒歌面芳林，長松爾何知，蕭瑟為誰吟。
月下獨酌三首　　唐李白
花間一壺酒，獨酌無相親，舉杯邀明月，對影成三人，月既不解飲，影徒隨我身，暫伴月將影，行樂須及春，我歌月徘徊，我舞影凌亂，醒時同交歡，醉後各分散，永結無情交，相期邈雲漢。
天若不愛酒，酒星不在天，地若不愛酒，地應無酒泉，天地既愛酒，愛酒不媿天，已聞清比聖，復道濁如賢，賢聖既已飲，何必求神仙，三杯通大道，一斗合自然，但得醉中趣，勿為醒者傳。
窮愁千萬端，美酒三百杯，愁多酒雖少，酒輕愁不來，所以知酒聖，酒酣心自開，辭粟臥首陽，屢空饑顏回，當代不樂飲，虛名安用哉，蟹螯即金液，糟邱是蓬萊，且須飲美酒，乘月醉高臺。
將進酒　　唐李白
君不見，黃河之水天上來，奔流到海不復回。君不見，高堂明鏡悲白髮，朝如青絲暮成雪。人生得意須盡歡，莫使金樽空對月，天生我材必有用，千金散盡還復來。烹羊宰牛且為樂，會須一飲三百杯，岑夫子，丹邱生，與君歌一曲，請君為我聽。鐘鼓饌玉不足貴，但願長醉不願醒，古來聖賢皆寂寞，惟有飲者留其名，陳王昔時宴平樂，斗酒十千恣歡謔，主人何為言少錢，且須沽酒對君酌，五花馬，千金裘，呼兒將出換美酒，與爾同消萬古愁。
將進酒　　唐李賀
琉璃鍾，琥珀濃，小槽酒滴真珠紅。烹龍炮鳳玉脂泣，羅屏繡幙圍春風。吹龍笛，擊鼉鼓，皓齒歌，細腰舞。况是青春日將暮，桃花亂落如紅雨，勸君終日酩酊醉，酒不到劉伶墳上土。
與諸客空腹飲　　唐白居易
隔宿書招客，平明飲暖寒，麴神寅日合，酒聖卯時歡，促膝纔飛白，酌顏已渥丹，碧籌攢采碗，紅袖拂骰盤，醉後歌尤異，狂來舞可難，拋盃語同坐，莫作老人看。
何處難忘酒二首　　唐白居易
何處難忘酒，天涯語舊情，青雲俱未達，白髮遞相驚，二十年前別，三千里外行，此時無一盞，何以敘平生。
何處難忘酒，朱門美少年，春分花發後，寒食月明前，小院迴羅綺，深房理管絃，此時無一盞，爭過艷陽天。
不如來飲酒四首　　唐白居易
莫隱深山去，君應到自嫌，齒傷朝水冷，貌苦夜霜嚴，漁去風生浦，樵歸雪滿巖，不如來飲酒，相對醉厭厭。
莫作農夫去，君應見自愁，迎春犁瘦地，趂晚餧羸牛，數被官加稅，稀逢歲有秋，不如來飲酒，相伴醉悠悠。
莫學長生去，仙方悞殺君，那將薤上露，擬待鶴邊雲，矻矻皆燒藥，纍纍盡作墳，不如來飲酒，閑坐醉醺醺。
莫入紅塵去，令人心力勞，相爭兩蝸角，所得一牛毛，且滅嗔中火，休磨笑裏刀，不如來飲酒，穩臥醉陶陶。
勸酒　　唐白居易
勸君一杯君莫辭，勸君兩杯君莫疑，勸君三杯君始知，面上今日老昨日，心中醉時勝醒時，天地迢迢自長久，白兔赤烏相趂走，身後堆金拄北斗，不如生前一杯酒。
勸酒　　唐孟郊
白日無定影，清江無定波，人無百年壽，百年復如何，堂上陳美酒，堂下列清歌，勸君金屈巵，勿謂朱顏酡，松柏歲歲茂，邱陵日日多，君看終南山，千古青峩峩。
勸酒　　唐李敬方
不向花前醉，花應解笑人，只憂連夜雨，又過一年春，日日無窮事，區區有限身，若非杯酒裏，何以寄天真。
勸酒　　唐武瓘
勸君金屈巵，滿酌不須辭，花發多風雨，人生足別離。
酒中十詠序 〈詩不佳不錄〉　　唐皮日休
鹿門子性介而行獨，於道無所全，於才無所全，於進無所全，於退無所全，豈天民之惷者耶。然進之與退，天行未覺於余也，則有窮，有阨，有病，有殆，果安而受耶，未若全於酒也。夫聖人之誡酒禍也大矣，在書為沈湎，在詩為童羖，在禮為豢豕，在史為狂藥。余飲至酣，徒以為融肌柔神，消沮迷喪，頹然無思，以天地大順為提封，傲然不持，以洪荒至化為爵賞，抑無懷氏之民乎，葛天氏之民乎。苟沈而亂，狂而酗，禍而族，真蚩蚩之為也。若余者，於物無所斥，於性有所適，真全於酒者也。噫，天之不全余也多矣，獨以麴糵全之，抑天猶幸於遺民焉。太元曰：君子在元則正，在福則冲，在禍則反。小人在元則邪，在福則驕，在禍則窮。余之於酒得其樂，人之於酒得其禍，亦若是而已矣。於是徵其具，悉為之詠，用繼東臯子《酒譜》之後。夫酒之始名，天有星，地有泉，人有鄉，今總而詠之者，亦古人初終必㒰之義也。天隨子深於酒道，寄而請之和。
和皮襲美酒中十詠　　唐陸龜蒙
酒星　　唐陸龜蒙
萬古醇酎氣，結而成晶熒，降為嵇阮徒，動與樽罍并，不獨祭天廟，亦應邀客星，何當八月槎，載我遊青冥。
酒泉　　唐陸龜蒙
初懸碧崖口，漸注青谿腹，味既敵中山，飲寧拘一斛，春疑浸花骨，暮若酣雲族，此地得封矦，終身持美祿。
酒蒭　　唐陸龜蒙
山齋醞方熟，野童編近成，持來歡伯內，坐使賢人清，不待盎中滿，旋供花下傾，汪汪日可浥，未羡黃金籝。
酒牀　　唐陸龜蒙
六尺樣何奇，谿邊濯來潔，槽深貯方半，石重流還咽，間移秋病可，偶聽寒夢缺，往往枕眠時，自疑陶靖節。
酒壚　　唐陸龜蒙
錦里多佳人，當壚自沽酒，高低過反坫，大小隨圓瓿，數錢紅燭下，滌器春江口，若得奉君歡，十千求一斗。
酒樓　　唐陸龜蒙
百尺江上起，東風吹酒香，行人落帆上，遠樹涵殘陽，凝睇復凝睇，一觴還一觴，須知凭欄客，不醉難為腸。
酒旗　　唐陸龜蒙
搖搖倚青岸，遠蕩遊人思，風欹翠竹杠，雨澹香醪字，纔來隔煙見，已覺臨江遲，大斾非不榮，其如有王事。
酒樽　　唐陸龜蒙
黃金即為侈，白石又太拙，斷得奇樹根，中如老蛟穴，時招山下叟，共酌林間月，盡醉兩忘言，誰能作天舌。
酒城　　唐陸龜蒙
何代驅生靈，築之為釀地，殊無甲兵守，但有糟漿氣，雉堞屹如狂，女墻低似醉，必若據而爭，先登儀狄氏。
酒鄉　　唐陸龜蒙
誰知此中路，暗出虛無際，廣莫是鄰封，華胥為附麗，三杯聞古樂，伯雅逢遺裔，自爾等榮枯，何勞問元第。
容南太守合酒詩 〈并序〉　　宋羅大經
余頃在太學時，同舍以思堂春合潤州壯府兵廚，以慶遠堂合嚴州瀟灑泉，飲之甚佳。余曰：不剛不柔，可以觀德，非寬非猛，可以觀政矣。厥後官於容南，太守王元邃以白酒之和者，紅酒之勁者，手自劑量，合而為一，殺以白灰一刀圭，風韻頓奇。索余作詩，余為長句云：
小槽真珠太森嚴，兵廚玉友專甘甜，兩家風味欠商略，偏剛偏柔俱可憐，使君袖有調元手，鸕鷀杓中平等分，更憑石髓媒妁之，混融併作一家春，季良不用笑伯高，張竦何必譏陳遵，時中便是尼父聖，孤竹柳下成一人，平雖有智難獨任，勃也未可嫌少文，黃龔丙魏要兼用，姚宋相濟成開元，試將此酒反觀我，胸中問學當日新，更將此酒達觀國，宇宙皆可歸經綸，書生觸處便饒舌，以一貫萬如斲輪，使君聞此却絕倒，罰以太白眠金樽。
月下傳杯　　宋楊誠齋
老夫渴急月更急，酒落杯中月先入，領取青天併人來，和月和天都蘸濕，天既愛酒自古傳，月不解飲真浪言，舉杯將月一口吞，舉頭望月猶在天，老夫大笑問客道，月是一團還兩團，酒入詩腸風火發，月人詩腸氷雪潑，一杯未盡詩已成，誦詩向天天亦驚，焉知萬古一骸骨，酌酒更吞一團月。
酒箴　　漢楊雄
觀瓶之居，居井之眉，處高臨深，動常近危，酒醪不入，藏水滿懷，不得左右，牽於徽纏，一旦惠礙，為瓽所轠，身投黃泉，骨肉為泥，自用如此，不如鴟夷，鴟夷滑稽，腹如大壺，盡日盛酒，人復借酤，常為國器，託於屬車，出入兩宮，經營公家，由是言之，酒何過乎。
與曹操書　　漢孔融
酒之為德久矣，古先哲王，類帝禋宗，和神定人，以濟萬國，非酒莫以也。故天垂酒星之曜，地列酒泉之郡，人著旨酒之德。堯不千鍾，無以建太平。孔非百觚，無以堪上聖。樊噲解厄鴻門，非豕肩鍾酒，無以奮其怒。趙之廝養，東迎其王，非引巵酒，無以激其氣。高祖非醉斬白蛇，無以暢其靈。景帝非醉幸唐姬，無以開中興。袁盎非醇醪之力，無以脫其命。定國不酣飲一斛，無以决其法。故酈生以高陽酒徒，著功於漢。屈原不餔糟歠醨，取困於楚。由是觀之，酒何負於政哉。
又書　　漢孔融
昨承訓答，陳二代之禍及眾人之敗，以酒亡者實如來誨。雖然，徐偃王行仁義而亡，今令不絕仁義。燕噲以讓失社稷，今令不禁謙退。魯因儒而損，今令不棄文學。夏商亦以婦人失天下，今令不斷婚姻。而將酒獨急者，疑但惜穀耳，非以亡王為戒也。
與兄子秀書　　梁陳暄
具見汝書與孝典，陳吾飲酒過差。吾有此好五十餘年，昔吳國張公亦稱耽嗜，吾見而醒，與吾同日而醉乎，政言其醒可及，其醉不可及也，速營糟邱，吾將老焉。
酒顛補卷下終

        </div>
      </div>
    </div>
  </div>
</div>
<!--update:2025-08-30 10:08:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>