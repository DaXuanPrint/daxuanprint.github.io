<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="木棉谱,木棉谱全文在线阅读,木棉谱全文在线下载,大玄古籍书库">
<meta name="description" content="一卷。清褚华著。约成于嘉庆年间。诸华,字秋萼(一作“岳”),号文州。上海人。是棉花种植的专著。前部分列引前人关于木棉的记述,并逐一加以考证。主要篇幅讲述棉花栽种技艺,其次叙述采花、轨花、弹花、纺纱、织染以及用具,其他如贸易等也有说明和记述。本书翔实地记载了乾嘉时期上海地区主要经济作物棉花的生产和纺织业技术的发展水平,集录并考证了前人关于棉花生产的起源和发展的史料,对研究上海地区的经济史、纺织技术史以及中国棉花生产发展史都有重要参考价值。特别是对纺织技术家黄道婆有如下记载:“黄道婆,本邑人,流落崖州(今海南">
<title>木棉谱_褚华_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">木棉谱</span> <br/>
          作者： <span class="inputVal" id="bkauthor">褚华</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,农书,完结</span> <br/>
          字数： <span class="inputVal" id="bknum">[book_length]8184</span> <br/>
          说明： <span class="inputVal" id="bkdec">一卷。清褚华著。约成于嘉庆年间。诸华,字秋萼(一作“岳”),号文州。上海人。是棉花种植的专著。前部分列引前人关于木棉的记述,并逐一加以考证。主要篇幅讲述棉花栽种技艺,其次叙述采花、轨花、弹花、纺纱、织染以及用具,其他如贸易等也有说明和记述。本书翔实地记载了乾嘉时期上海地区主要经济作物棉花的生产和纺织业技术的发展水平,集录并考证了前人关于棉花生产的起源和发展的史料,对研究上海地区的经济史、纺织技术史以及中国棉花生产发展史都有重要参考价值。特别是对纺织技术家黄道婆有如下记载:“黄道婆,本邑人,流落崖州(今海南崖县)海峤间。元元贞(1295～1296)中,携纺织具归,传其法于乌泥泾(今上海县华泾镇)人,人皆大获其利。婆死,立祠祀之。明张之象复塑其像于宁国寺。今城中渡鹤楼西北小巷内,亦立庙祀之。邑之女红,岁时群往拜礼,呼之曰:‘黄娘娘’。旧传黄道婆能于被褥带帨上,作折技团凤棋局花文。邑人化而为象眼,为绫文,为云朵,为膝襕胸背。明成化(1465～1487)间流闻禁庭,遂织造龙凤斗牛麒麟袍服,而染大红、直紫、赭黄等色。工作胥隶,并缘为奸,一疋有费至白金百两者。弘治改元(1488),首罢之,此种遂绝。”书中还有“闽奥人于三月载糖霜来卖,秋则不买布而止买花衣以归”的记述,从一个侧面反映了当时沿海地区商品经济的发展情况。</span> <br/>
          封面： <span class="inputVal" id="bkimg">Z_12670.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]木棉谱
[book_author]褚华
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,农书,完结
[book_length]8184
[book_dec]一卷。清褚华著。约成于嘉庆年间。诸华,字秋萼(一作“岳”),号文州。上海人。是棉花种植的专著。前部分列引前人关于木棉的记述,并逐一加以考证。主要篇幅讲述棉花栽种技艺,其次叙述采花、轨花、弹花、纺纱、织染以及用具,其他如贸易等也有说明和记述。本书翔实地记载了乾嘉时期上海地区主要经济作物棉花的生产和纺织业技术的发展水平,集录并考证了前人关于棉花生产的起源和发展的史料,对研究上海地区的经济史、纺织技术史以及中国棉花生产发展史都有重要参考价值。特别是对纺织技术家黄道婆有如下记载:“黄道婆,本邑人,流落崖州(今海南崖县)海峤间。元元贞(1295～1296)中,携纺织具归,传其法于乌泥泾(今上海县华泾镇)人,人皆大获其利。婆死,立祠祀之。明张之象复塑其像于宁国寺。今城中渡鹤楼西北小巷内,亦立庙祀之。邑之女红,岁时群往拜礼,呼之曰:‘黄娘娘’。旧传黄道婆能于被褥带帨上,作折技团凤棋局花文。邑人化而为象眼,为绫文,为云朵,为膝襕胸背。明成化(1465～1487)间流闻禁庭,遂织造龙凤斗牛麒麟袍服,而染大红、直紫、赭黄等色。工作胥隶,并缘为奸,一疋有费至白金百两者。弘治改元(1488),首罢之,此种遂绝。”书中还有“闽奥人于三月载糖霜来卖,秋则不买布而止买花衣以归”的记述,从一个侧面反映了当时沿海地区商品经济的发展情况。
[book_img]Z_12670.jpg


[book_title]木棉譜
裴淵《廣州記》曰：蠻夷不蠶，采木綿為絮。范敏政《遯齋閑覽》曰：林邑等國出吉貝布，木棉為之。方勺《泊宅編》曰：南海蠻人以木棉紡織為布，布上出細字雜花卉，尤工巧，名曰吉貝布，卽古白疊布也。諸番雜志曰，木棉，占城、闍婆國皆有之。今已為中國珍貨，但不自本土所產，不能足用。邱濬《大學衍義補》曰：漢唐之世，木棉雖入貢中國，未有其種，民未以為服，官未以為調，宋元間傳其種，關、陝、閩、廣首得其利，蓋閩、廣海舶通商，關、陜接壤西域故也，然是時猶未以為征賦，故宋、元食貨志皆不載，至我朝乃徧布於天下，利視絲枲蓋百倍焉。
趙翼《陔餘叢考》曰：謝枋得有謝劉純父惠木棉詩云，嘉樹種木棉，天何厚八閩，厥土不宜桑，蠶事殊艱辛，木棉收千株，八口不憂貧，江東易此種，亦可致富殷，奈何來瘴癘，或者畏蒼旻，吾知饒信間，蠶月如岐豳，兒童皆衣帛，豈但奉老親，婦女賤羅綺，賣絲買金銀，角齒不兼與，天道斯平均，所以木棉利，不畀江東人。據此，則宋末棉花之利尚在閩中，而江南無此種也。元人陳高有種花詩云，炎方有穜樹，衣被代蠶桑，舍西得閒園，種之漫成行，苗生初夏時，料理晨夕忙，揮鋤向烈日，洒汗成流漿，培根澆灌頻，高者三尺強，鮮鮮綠葉茂，燦燦金英黃，結實吐秋繭，皎潔如雪霜，及時以收斂，采之動盈筐，緝治入機杼，裁翦為衣裳，禦寒類挾纊，老稚免淒涼。陳高，元末人，而隙地初學種之，則其來未久可知。
元始祖本紀，至元二十六年置浙東、江東、江西、湖廣、福建木棉提舉司。明史食貨志，明太祖立國初，卽下令民田五畝至十畝者，栽桑、麻、木棉各半畝，十畝以上倍之，令稅糧俱編為條銀，而所種多少則聽民自便。
邑種棉花自海嶠來，初於邑之烏泥涇種之，今徧地皆是。農家賴其利與稻麥等，孟祺、苗好謙、暢師文、王禎之屬，謂地之高仰者，無往不宜，洵非誣矣。今棉花有白有紫，自瀕海所種轉販至邑中者曰沙花，邑產曰杜花。杜之為言，土也，邑人於棉花，止謂之花，而不言棉，此猶閩人呼蔫以葉子，越人號柑為果樹，夫人而知之也。
江花出楚中，棉不甚重，二十而得五，性強緊。北花出畿輔、山東，柔細中紡織，棉稍輕，二十而得四。浙花出餘姚，棉少重，二十而得七。吳下種，大都類此。更有數種稍異者，一曰黃蒂，穰蒂有黃色，如粟米大，棉重。一曰青核，核色青，細於他種，棉重。一曰黑核，核亦細，純黑色，棉重。一曰寬大衣，核白而穰浮，棉重。此四者，皆二十而得九。黃蒂稍強緊，餘皆柔細中紡織。又一種曰紫花，浮細而核大，棉輕，二十而得四。
種者於清明前以溼灰拌花子布之，鋤鬆地上，上覆以土。三四月間生苗，其根獨而直，葉形銳而有角，盛夏莖漸頳黑。開小花如錦葵，色鵝黃，中復有紅紫暈一層，甚可觀。結實時，每穗作三兩房，房之嫩者曰花盤，老者曰花鈴子。花未熟透而堅結如溼絮者曰僵囊。凡花早收者曰早花，晚收者曰晚花，花經霜而采色微糙者曰霜黃花。
孟祺《農桑輯要》栽木棉法：擇兩和不下濕肥地，於正月地氣透時，深耕一二遍，作成畦町。每畦長八尺，闊一步，內半步作畦面，半步作畦背。下種：先一日，將地連澆三次。以水淘過子，取瓦盆覆一夜，次日用小灰搓得伶俐，撒畦內，上覆厚一指，勿再澆。待六七日，苗出齊時，旱則澆灌。
王禎《農桑通訣》云：收子下種，初收者未實，近霜之子不可用，惟於中間時月采取為上。旣經日曬，帶棉收貯，種時碾出。老農云：棉種必於冬月碾取，生氣收斂，曬曝上車，不傷萌芽。春時生意茁發，便不宜近日，先洩其生氣矣。凡棉子碾過，用臘雪水浸，則花不蛀，亦能早。或云：鰻魚汁亦佳。
凡田來年擬種稻者，可種麥；種棉者，勿種也。諺曰：歇田當一熟。言息地力，卽古代田之義。若人稠地狹，萬不得已，可種大麥或稞麥，仍以糞壅力補之，決不可種小麥。凡高仰田可棉可稻者，種棉二年，翻稻一年，即草根潰爛，土氣肥厚，蟲螟不生。多不得過三年，過則生蟲。三年而無力種稻者，收棉後，周田作岸，浸水過冬，入春凍解，放水候乾，耕鋤如法，可種，亦不生蟲。
棉田秋耕為良，穫稻後，即用人耕。又不宜耙細，須墢岸起，令其凝冱，來年凍釋，土脈細潤。正月初，轉耕，或用牛轉。二月初，轉，此轉必撈蓋令細。清明前作畦畛欲闊，溝欲深。後更於白地上鋤三四次，則土細而草除。鋤白，一當鋤青，二去草，自其萌芽故。
南土虛浮烝濕，翻耕首年，十全無患，三年以後，土仍虛浮，復生地蠶，或遇梅雨濯露，根遂多萎壞。苟地蠶，斷根食葉，一蟲之害，赤地數武。翻耕不辦，亦宜如前法，冬灌春耕，以實其田。
凡棉田於種前先下壅，或糞、或灰、或豆餅、或生泥，多寡量田肥瘠。剉豆餅，勿委地，仍分定畦畛，均布之。吾鄉密種者，切勿過十餅以上，糞不過十石以上，懼太肥，虛長不實，實亦生蟲。又有草壅法，秋種苕饒草於田中，刈葉壅稻，留根壅棉。若草不甚盛，將大麥、蠶豆等並掩覆之，其收有倍他壅者。
水土氣過寒，糞力盛峻熱，惟生泥能解水土之寒，亦能去糞之熱，使實繁而不蠹。諺曰：生泥好，棉花甘國老。但下糞須在壅泥前，泥上加糞，并泥無力。餘姚法，罨豆後，仍上生泥，生泥不止去熱，亦令蟲少，種疊地花者不可不知。
種棉之法有二：將子隨手撒畦內，上覆以土，用木碡碌滾實者，漫種也。將木椿打地成眼，量子多少放入，用足踐之者，穴種也。吾鄉皆漫種甚密，間有穴種者亦不聞倍收，而諸家皆力言密種少收之害，豈水土各有所宜耶，抑習俗相沿不能驟返也，為備錄數說於後，以俟課耕者擇其利病焉。《便民圖纂》種法云：用水浸子，片時漉出，以灰拌勻。候芽生，於糞地上每一尺作一穴，種六七粒。待苗出時，密者芟去，止留旺者二三科。常掐去苗尖，勿令太高，高則不結子。元扈先生曰：木棉，一步留兩苗，三尺一株，此相傳古法。依此則能雨、耐旱，肥而多收。《圖纂》作於近代，云一尺一穴者者太密，此邇來密種少收之濫觴也。 俗云：千稏萬稏，不如密花。此言最害事，稀不如密者，就極瘠下田言之，所謂瘠田欲稠也。田之肥瘠在糞，多寡在人勤惰耳。若田肥，自不得密，密即青酣不實，實亦生蟲，故稀種則能肥，肥則實繁而多收。棉之幹長數尺，枝間數尺，子百顆，畝收二三石，其本性也，今人密種少收，皆其夭閼不遂者耳。又曰：齊魯人種棉者，既壅田下種，率三尺留一科。苗長後，籠乾糞，視苗之瘠者，輒壅之，畝收二三百斤以為常。餘姚海壖之人種棉極勤，亦二三尺一科，長枝布葉，科百餘子，收極早，亦畝得二三百斤。其為畦廣丈許，中高旁下，畦間有溝，深廣二三尺，秋葉落積溝中爛壞，冬則就溝中起生泥壅田。歲種蠶豆，至春，翻罨作壅，卽地虛，行根極易，又極深，則能久雨，能大旱大風，故肥而多收。如吾鄉之密種，而又用齊魯之糞肥、餘姚之草，安得不青酣而蟲蠹耶。 張五典，山東信陽人，明萬歷乙卯按吳，行部至海上，時六月初，察視田間，花苗多穉弱，三五為族，根以上尺許無蓓蕾。曰：江左賦役繁重，全賴田收，而樹藝無法，歲得半入，此傷農之大者。手書種法，刻而傳之，曰：種之時，在清明穀雨節，以霜氣旣止也。或生地用糞耕蓋後種〈句〉或花苗到鋤三遍〈句〉高聳，每根苗邊用熟糞半升培植。鋤非六七遍盡去艸茸不可。種之疎密，苗初頂兩葉時，止剗去草，顆宜密，留以備死傷。再鋤尚宜少密，三鋤則定，苗顆宜疎不宜密。大約每花苗一顆，相距八九寸遠，斷不可兩顆連並。苗之去心，在伏中晴日，三伏各一次。有苗未長大者，隨時去之。花性忌燥，燥則濕蒸而桃易脫落。花忌苗並，並則直起而無旁枝，中下少桃。種不宜晚，晚則秋寒，〈早則〉桃多不成實，卽成亦不甚大，而花軟無絨。去心不宜於雨暗日，雨暗日去心，則灌聾而多空幹。此北方種花法也，北方地高寒，尚宜若此，況此中地溼燥，何不可以此法行之。 《農政全書》曰：漫種者，子粒浮露，根不入土，故雨濯其根，風寒中其根，多死。更梅時鋤卻一再遍，苗葉有餘，根力不足，遇淒風寒雨，早種十日半月者，中寒盡萎。遲種者，種苗俱穉，與草同生，已入盛夏，不懼寒凍，可得苟全，而生計薄矣。今括四句訣曰：精揀核，早下種，深根短幹，稀科肥壅。又，元扈先生曰：棉花密種有四害。苗長不作蓓蕾，花開不作子，一也。開花結子，雨後鬰蒸，一時墮落，二也。行根淺近，不能風與旱，三也。結子暗蛀，四也。種棉不熟之故，有四病：一秕，二密，三瘠，四蕪。秕者，種不實；密者，苗不孤；瘠者，糞不多；蕪者，鋤不數。
凡種植以早為良，吾吳濱海多患風潮，若比常時先種十許日，到八月潮信，有傍根成實者數顆，卽小收矣。但早種遇寒，苗出多死。今得一法，於舊冬或新春初耕後，畝下大麥種數升，臨種棉，并麥苗掩覆之。麥根在上，棉根遇之，卽不畏寒。用此法，可先他田半月十日種。
棉花遇大水淹沒，七日以下水退，尚能發生。若過八九日，必須翻種矣。遇大旱，戽水後得雨復損苗，須較量陰晴，方可。凡棉性不宜驟雨驟熱，滂沱方歇，而驕陽繼照，則根爛花脫。其初生時多雨，而草長過之者不害，農家謂之草沒花。
種棉者或共大麥下種，夏穫麥，秋則穫棉，謂之麥雜花。溝中𨻶地皆種豆，謂之豆溝。元扈先生曰：田溝側，勿種豆，疑慮傷災，利其微獲者，下農夫也。尺寸空餘，少俟即枝葉森布，補豆一簇，害苗十數，赤豆更甚。由此觀之，麥雜花亦不可種。
苗初生時，天有雨，則草生叢中，幾不可辨，是須以鋤頭細細去之，名曰脫花。貧者一家并力合作，則壯丁健婦相雜於道，至有女舉趾而男為之餉食者，每當酷熱之時，流汗沾衣，最為勤苦。大抵鋤棉，須七次以上，又須及夏至前多鋤乃佳。諺云：鋤花要趁黃梅信，鋤頭落地長三寸。
方制府觀承云：苗有壯傾，異於常莖者為雄，本不結實，然不可盡去，備其種，斯有助於結實者。
棉花漫種者，易種難鋤，穴種者反之。漫種者，下種宜密，鋤時簡別而痛芟之令疏。穴種者，穴四五核，鋤時簡別去留之，留不得過二苗。二者高五六寸，以塊亞其中而平分之，使根幹相去，面面生枝。簡別之法，老農云：一二次鋤去大葉者，此巨核少棉種也，三鋤後去小葉者，此秕不實種，而油浥病種也。右說亦出《農政全書》。
花熟時，人㩦一袋取之，曰捉花。捉花宜小兒，蓋花之高者不過二尺許，偉丈夫則傴僂矣。凡日色晴爽，捉花者旣往他處，而回顧已經采摘之花，又復開放，謂之前捉後白，如是者倍收。捉花旣已，其幹可用為薪，燒之勝於蘆葦，名花萁。萁未拔時，遊手輩竊其零星綴枝上者，以博一醉，相遇於野田草露間，為物主所呵而不讓，至有鬥毆成訟者，俗謂之捉落花。
《農政全書》曰：壯土吉貝賤而布貴，南方反是，吉貝則汎舟而粥諸南，布則汎舟而粥諸北。今邑之販戶皆自崇明、海門、兩沙來，土人惟碾去其子，賣於諸處，以性強緊，不中紡織也。邑產者另有行戶，晨挂一稱於門，俟買賣交集戶外乃為之，別其美惡而貿易焉。少者以籃盛之，多者以蒲包，一包如盤，兩包如合。數年中祇以亢旱，故間有自丹陽販至，謂佳於沙產，然江北絕無至者，豈時會之不同與。
花不曬不可碾，以有溼氣，則子粘不脫也。曬花之具，以葦箔張於衣桁上，薄薄攤之，翻騰數遍，至日暮方可取用。若遇陰雨，以竹格安火盆上烘透，俟冷再烘，始不還性。貧家或有趁炊飯罷，去鬴烘之者。然此二法，易令色不明潔。
攪車，今謂之軋車，以木為之，形如三足几，坐則高與胸齊。上有兩耳卓立，空耳之中，置木軸一，徑三寸，有柄，在車之左，以右手運，其機向外。復置鐵軸一，徑半寸，有輪，在車之右，以左足運，其機向內。皆用木楔籠緊，中留尺許地，取花塞兩軸之𨻶，而手足胥運，則子自內落，無子之花自外出，若雲靉靉然，名花衣。
按，軋車古制甚鉅而無足，止高二尺許，軸端俱作掉拐，〈卽柄也，曲而便于推挽。〉其末皆不透。兩人對坐，其旁一人喂花軸𨻶，其用力勞而所得不多，故易以四足車。厥工祇一人兼之，然其坐也，一足偏左而用力不專，所得又不能多，故易以三足車。車制之大小相似，惟四足者其輪如十字，三足者只一木段劌其中，隆其兩頭，以搖轉取勢耳。往見一說云：今之攪車，一人可當三人；句容式，一人可當四人，或卽三足、四足之分。又云：太倉式，兩人可當六者，不知何似。
彈花弓，剡木所為，長五尺許。上圓而銳，下方而闊，弦粗如五股線。置弓花衣中，以槌擊弦作響，則驚而騰起，散若雪，輕如煙，名熟花衣。於是約熟花衣作帶形，削細竹一莖為心，一手執其末，一手執木板，如緜矩者〈綿矩絕類方敦，蓋背有系可執，用張繭緜。〉𧠃之，一推一卻，花衣乃捲竹上，卽抽出此竹，其狀外員而中空，名條子。
《方言》曰：趙、魏間謂之歷鹿車，東齊海岱之間謂之道執，或謂之繀車，卽今紡車也。制比紡苧麻者差大，以木為之，有背有足，首置木鋌三，形銳而長，刻木為承，其末以皮絃襻連一輪上，復以橫木名踏條者，置輪之竅中，將兩足抑揚運之。取向所成之條子，粘於舊縷，隨手牽引如繅絲，皆繞鋌而積，是名棉紗。
古人稱紡紗者謂輪動絃轉，續於莩繀，皆成緊縷。按《通俗文》曰：織纖謂之繀，受緯曰莩。莩，蘆管也。今紡者將就經緯時，始從木鋌上，翻紡於蘆管以去其粗斷不勻之縷，從無所謂續於莩繀者。或昔無木鋌之制，故紗有紡成經緯者，有止賣紗者，夜以繼日，得斤許，卽可糊口。善紡者能四繀，三繀為常，兩繀為下。江西樂安人聞能五繀，往見四繀者，已將棉條併執食指中，不知五繀又用何法。
手車有兩耳，疊立矮木牀上，夾一大竹輪於中，其鋌有木承承之，然後以粗線環鋌末及輪，輪心有軸，穿耳端出。人以一手搖輪，一手曳棉條而成一縷，小兒女用以消夜，伴織而已。若郡城有紡鐵鋌者，紗極緊細，而償亦甚貴。
以棉紗成絍，古用撥車，持一繀周匝蟠竹方架上，日得無幾。繼用軠牀，制如交椅，其上豎列八繀，以掉枝牽引，分布成絍，便於前。今則取所謂如交椅者，令一人負之而趨，一人隨理其緒，往來數過，頃刻可就，名其所負者曰經車。
成絍後，次乃用漿，漿必須細白好麫，調法不可大熟，熟則令紗色黑，不可太生，生則令紗不緊。在糊盆浸過一夕，值曉露未晞，或天陰不雨時，植竹架於廣場，繂其兩端，以竹帚痛刷，候乾。於分絍處，間以交竹，捲如牛腰，然後上機，此種最貴，名刷紗。次則捲之成餅，列肆賣之，名布經團，燥者多斷，濕者多霉黦。又有以棉紗作絞，入漿水，不復帚刷，而成絍，名漿紗，最下。
吾邑以百里所產，常供數省之用，非種植獨饒，人力獨稠，抑亦地氣使然也。蓋北方風日高燥，棉繀斷續，不得成縷，縱能作布，亦稀疏不堪用。南人寓都下者，朝夕就露下紡，或遇日中陰雨亦紡，不則徙業矣。肅寧人穿地窖數尺，作屋其上，簷高於平地二尺許，穿櫺以透陽光。人居其中，借溼氣紡之，始能得南中什之一二。
《傅子》曰：舊機五十𦆛者五十䌰，六十𦆛者六十䌰。馬生者，天下之名巧也，患其遺日喪巧，乃易以十二䌰。今女紅惟用二䌰，又為簡要。按䌰俗呼踏腳，或一、或二、或三、或四，䌰之多寡，視布之花文為增減，不定二䌰也。凡布密而狹短者為小布，松江謂之扣布。疎而闊長者為稀布。產邑中，極細者為飛花布，卽丁孃子布。產邑之三林塘，文側理為斜文，文方勝者為整文，文稜起者為高麗，皆邑產，他處亦間有之。若染成，而以刀刮布，有芒如氆氌者，為刮絨，非女紅也。
明季從六世祖贈長史公精於陶猗之術，秦晉布商皆主於家，門下客常數十人，為之設肆收買，俟其將戒行李時，始估銀與布，捆載而去，其利甚厚，以故富甲一邑，至國初猶然。近商人乃自募會計之徒，出銀采擇，而邑之所利者，惟房屋租息而已。然都人士或有多自搜羅，至他處覓售者，謂之水客。或有零星購得而轉售於他人者，謂之袱頭小經紀。
染工有藍坊，染天青、淡青、月下白；紅坊，染大紅、露桃紅；漂坊，染黃糙為白；雜色坊，染黃、綠、黑、紫、古銅、水墨、血牙、駝絨、蝦青、佛面金等。其以灰粉滲膠礬塗作花樣，隨意染何色，而後刮去灰粉，則白章爛然，名刮印花。或以木版刻作花卉、人物、禽獸，以布蒙版而砑之，用五色刷，其砑處華采如繪，名刷印花。
有踹布坊，下置磨光石版為承，取五色布捲木軸上，上壓大石如凹字形者，重可千斤。一人足踏其兩端，往來施轉運之，則布質緊薄而有光。此西北風高燥之地，欲其勿著沙土，非邑人所貴也。
閩粵人於二三月載糖霜來賣，秋則不買布而止買花衣以歸，樓船千百皆裝布囊累累，蓋彼中自能紡織也。每晨至午，小東門外為市，鄉農負擔求售者肩相磨、袂相接焉。至被褥、衣袴所用棉絮，皆取黃晦不中經緯者，土人搗羊腸為弦彈之，價不甚貴。或有收裝過敗絮，補綴成片，以巨艇趕江淮間，買之貧民，藉以御寒，價愈賤矣。
木棉子性解毒，能治惡瘡、乳癰。榨為油，其渣可飼牛羊及糞田。油色紫而渾，以之注鐙則不明，以之和蔬則味酵，但其直頗賤，市肆間私買之，以為菜油、豆油之蘭亭贗本。
黃道婆，本邑人，流落崖州、海嶠間。元元貞中，攜紡織具歸，傳其法於烏泥涇人，人皆大獲其利。婆死，立祠祀之。明張之象復塑其像於寜國寺，今城中渡鶴樓西北小巷內，亦立廟祀之。邑之女紅，歲時羣往拜禮，呼之曰黃孃孃，但所塑者如三十許好女子，殊失實矣。
舊傳黃道婆能於被褥帶帨上，作折枝、團鳳、棊局花文，邑人化而為象眼、為綾文、為雲朶、為膝襴胸背。明成化間，流聞禁庭，遂織造龍鳳、斗牛、麒麟袍服，而染大紅、真紫、赭黃等色，工作胥隸並緣為姦，一疋有費至白金百兩者。宏治改元，首罷之，此種遂絕。今郡中綾布，以絲為經，以木棉為緯，亦多有花文，但價不甚貴。
禹貢曰：島夷卉服，厥篚織貝。蔡註云：葛越木棉之屬，蓋以卉服來貢，而吉貝之精者，則入篚焉。至史稱梁武帝造木棉皁帳為儉朴，似非當日所尚。而唐詩所詠光明白㲲巾者，則又甚珍之。或布有粗細不同也。今木棉布之佳者，每尺未嘗過錢五十，而西藏佛布有至白金數十一，端其卽古之白㲲歟。
張勃《吳錄》云：交趾安定縣有木棉樹，高數丈，實如酒杯，有緜如蠶，可作布，名曰白緤。而陳繼儒雜誌云：粵中木棉極高大，開花紅如佛桑，結子作絮，但可置裀褥中。所說與《吳錄》異，當以陳說為是。
沈懷遠《南越志》，桂州出古終藤，結實如鵝毳，核如珠珣，治出其核，約如絲緜，染為斑布。又云：南詔諸蠻不養蠶，惟收娑羅木子中白絮，紉為絲，織為幅，名娑羅籠段。祝穆《方輿志》云：平緬出娑羅樹，大者高三五丈，結子有紉緜，織為白氈，名兜羅緜，與娑羅籠段疑一物也。今吳楚間有草蔓生，俗名麻雀冠，結子亦可紉為木棉布緯，光白如銀。按王磐《野菜譜》云：雀兒緜單，二月熟，可作𧅴，不知卽此否。按數者皆木棉類。《孟子》七十者可以衣帛矣，當時通用之布，只是苧麻類耳，冬月衣苧麻則寒，衣帛則煖，故老人年至七十，血氣卽衰，必籍緜繭以溫其體。若今木棉之安燠，反過於帛，而無所嫌為布矣，物美而適宜，直賤而易得，其利溥哉。

        </div>
      </div>
    </div>
  </div>
</div>
<!--update:2025-08-30 10:06:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>