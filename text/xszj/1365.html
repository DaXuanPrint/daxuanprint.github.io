<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="艾子杂说（四库原文）,艾子杂说（标点）,艾子杂说全文在线阅读,艾子杂说全文在线下载,大玄古籍书库">
<meta name="description" content="古代民间笑话集。传为宋代苏轼作。但宋人陈振孙《直斋书录解题》卷11小说家类中即已指出：“《艾子》一卷，相传为东坡作，未必然也。”考其内容，应为民间所传笑话。全述艾子一人的言行，颇有民间机智人物故事的风格。艾子，史传上并无记载，仅笑话中说他是战国时齐国人，曾活动在齐宣王在位时期。故事中间有后来的事情，如秦破赵于长平以及唐三藏等事，民间传承变异的痕迹很明显。今传艾子的笑话37则，《顾氏文房小说》、《群书通要》、《广滑稽郭子六语》、《说郛》等书均有收录。王利器《历代笑话集》全录。明陆灼、屠本畯也依此书体例另编有">
<title>艾子杂说_苏轼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">艾子杂说</span> <br/>
          作者： <span class="inputVal" id="bkauthor">苏轼</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笑话,完结</span> <br/>
          字数： <span class="inputVal" id="bknum">[book_length]12073</span> <br/>
          说明： <span class="inputVal" id="bkdec">古代民间笑话集。传为宋代苏轼作。但宋人陈振孙《直斋书录解题》卷11小说家类中即已指出：“《艾子》一卷，相传为东坡作，未必然也。”考其内容，应为民间所传笑话。全述艾子一人的言行，颇有民间机智人物故事的风格。艾子，史传上并无记载，仅笑话中说他是战国时齐国人，曾活动在齐宣王在位时期。故事中间有后来的事情，如秦破赵于长平以及唐三藏等事，民间传承变异的痕迹很明显。今传艾子的笑话37则，《顾氏文房小说》、《群书通要》、《广滑稽郭子六语》、《说郛》等书均有收录。王利器《历代笑话集》全录。明陆灼、屠本畯也依此书体例另编有《艾子后语》、《艾子外语》各1卷，有可观之处。</span> <br/>
          封面： <span class="inputVal" id="bkimg">Z_13129.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]艾子杂说
[book_author]苏轼
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笑话,完结
[book_length]12073
[book_dec]古代民间笑话集。传为宋代苏轼作。但宋人陈振孙《直斋书录解题》卷11小说家类中即已指出：“《艾子》一卷，相传为东坡作，未必然也。”考其内容，应为民间所传笑话。全述艾子一人的言行，颇有民间机智人物故事的风格。艾子，史传上并无记载，仅笑话中说他是战国时齐国人，曾活动在齐宣王在位时期。故事中间有后来的事情，如秦破赵于长平以及唐三藏等事，民间传承变异的痕迹很明显。今传艾子的笑话37则，《顾氏文房小说》、《群书通要》、《广滑稽郭子六语》、《说郛》等书均有收录。王利器《历代笑话集》全录。明陆灼、屠本畯也依此书体例另编有《艾子后语》、《艾子外语》各1卷，有可观之处。
[book_img]Z_13129.jpg


[book_title]艾子杂说（四库原文）
（四庫全書　子部　雜家類　雜纂之屬　說郛卷三十四下）
○殤子
艾子事齊王一日朝而有憂色宣王恠而問之對曰臣不幸稚子屬疾欲謁告念王無與圖事者所朝然心實係焉王曰盍早言乎寡人有良藥稚子頓服其愈矣遂索以賜艾子拜受而歸飲其子辰服而已卒他日艾子憂甚戚王問之故慽然曰卿喪子可傷賜卿黄金以助葬艾子曰殤子不足以受君賜然臣將有所求王曰何求曰只求前日小兒得效方
○三物
艾子行於海上見一物圓而褊且多足問居人曰此何物也曰蝤蛑也既又見一物圓褊多足問居人曰此何物也曰螃蠏也又於後得一物狀貎皆若前所見而極小問居人曰此何物也曰彭越也艾子喟然歎曰何一蠏不如一蠏也
○冷債
艾子使於魏見安釐王王問曰齊大國也比年息兵何以爲樂艾子曰敝邑之君好樂而羣臣亦多效伎安釐王曰何人有伎曰淳于髠之籠養孫臏之踢毬東郭先生之吹竽皆足以奉王歡也安釐王曰好樂不無横賜奈侵國用何艾子曰近日却告得孟嘗君處借得馮驩來索得幾文冷債是以饒足也
○獻苜蓿
齊地多寒春深求竽甲方立春有村老挈苜蓿一筐以與於艾子且曰此物初生未敢嘗乃先以薦艾子喜曰煩汝致新然我享之後次及何人曰獻公罷即刈以餵驢也
○好飲
艾子好飲少醒日門生相與謀曰此不可以諫止唯以險事怵之宜可誡一日大飲而噦門人宻抽彘腸致噦中持以示曰凡人具五臟方能活今公因飲而出一臟止四臟矣何以生耶艾子熟視而笑曰唐三藏猶可活况有四耶
○二媼
艾子行出邯鄲道上見二媼相與讓路一曰媼幾歲曰七十問者曰我今六十九然則明年當與爾同歲矣
○鑽火
艾子一夕疾呼一人鑽火久不至艾子呼促之門人曰夜暗索鑽具不得謂先生曰可持燭來共索之矣艾子曰非我之門無是客也
○舟師
艾子見有人徒行自吕梁託舟人以趨彭門者持五十錢遺舟師師曰凡無賫而獨載者人百錢汝尚少半汝當自此為我挽牽至彭門可折半直也
○趕兔
穰侯與綱夀接境魏冉將以廣其封也乃伐綱夀而取之兵囘而范睢代其相矣艾子聞而笑曰真所謂外頭趕兔屋裏失獐也
○富貴
艾子曰堯治天下久而耄勤呼許由以禪焉由入見之所居土堦三尺茅茨不剪采椽不斵雖逆旅之居無以過其陋命許由食則飯土■〈飠刑〉啜土器食麤糲羮藜藿雖厠監之養無以過其約食畢顧而言曰吾都天下之富享天下之貴久而厭矣今將舉以授汝汝其享吾之奉也許由顧而笑曰似此富貴我未甚愛也
○未了公事
秦破趙於長平坑衆四十萬遂以兵圍邯鄲諸侯救兵列壁而不敢前邯鄲垂亡平原君無以爲策家居愁坐顧府吏而問曰相府有何未了公事吏未及對新垣衍在坐應聲曰唯城外一火竊盗未獲爾
○好詰難
營丘士性不通慧毎多事好折難而不中理一日造艾子問曰凡大車之下與槖駝之項多綴鈴鐸其故何也艾子曰車駝之爲物甚大且多夜行忽狹路相逢則難於囘避以藉鳴聲相聞使預得囘避爾營丘士曰佛塔之上亦設鈴鐸豈謂塔亦夜行而使相避耶艾子曰君不通事理乃至如此凡鳥鵲多託高以巢糞穢狼藉故塔之有鈴所以警鳥鵲也豈以車駝比耶營丘士曰鷹鷂之尾亦設小鈴安有鳥鵲巢於鷹鷂之尾乎艾子大笑曰怪哉君之不通也夫鷹隼擊物或入林中而絆足縚線偶爲木之所綰則振羽之際鈴聲可尋而索也豈謂防鳥鵲之巢乎營丘士曰吾嘗見挽郎秉鐸而歌雖不究其理今乃知恐爲木枝所綰而便於尋索也抑不知挽郎之足者用皮乎用線乎艾子慍而答曰挽郎乃死者之導也爲死人生前好詰難故鼓鐸以樂其尸耳
○誦佛經
艾子一日觀人誦佛經者有曰呪咀諸毒藥所欲害身者念彼觀音力還着於本人艾子喟然歎曰佛仁也豈有免一人之難而害一人之命乎是亦去彼及此與夫不愛者何異也因謂其人曰今爲汝體佛之意而改正之亦可乎曰呪咀諸毒藥所欲害身者念彼觀音力兩家都没事
○木履
有人獻木履於齊宣王者無刻斵之迹王曰此履豈非生乎艾子曰鞵楦乃其核也
○蝦〈虫麻〉
艾子浮於海夜泊島峙中夜聞水下有人哭聲復若人言遂聽之其言曰昨日龍王有令一應水族有尾者斬吾鼉也故懼誅而哭汝蝦〈虫麻〉無尾何哭復聞有言曰吾今幸無尾但恐更理會科斗時事也
○愚子
齊有富人家累千金其二子甚愚其父又不教之一日艾子謂其父曰君之子雖美而不通世務他日曷能克其家父怒曰吾之子敏而且恃多能豈有不通世務耶艾子曰不須試之他但問君之子所食者米從何來若知之吾當妄言之罪父遂呼其子問之其子嘻然笑曰吾豈不知此也毎以布囊取來其父愀然而改容曰子之愚甚也彼米不是田中來艾子曰非其父不生其子
○毛手鬼
鄒忌子說齊王齊王說之遂命為相居數月無善譽艾子見淳于髠問曰鄒子為相之久無譽何也髠曰吾聞齊國有一毛手鬼凡為相必以手摑之其人遂忘生平忠直黙黙而已豈其是歟艾子曰君言過矣彼毛手只擇有血性者摑之
○肉智
艾子之鄰皆齊之鄙人也聞一人相謂曰吾與齊之公卿皆人而禀三才之靈者何彼有智而我無智一曰彼日食肉所以有智我平日食麄糲故少智也其問者曰吾適有糶粟錢數千姑與汝日食肉試之數日復又聞彼二人相謂曰吾自食肉後心識明達觸事有智不徒有智又能窮理其一曰吾觀人足面前出甚便若後出豈不為繼來者所踐其一曰吾亦見人鼻竅向下甚利若向上豈不為天雨注之乎二人相稱其智艾子歎曰肉食者其智若此
○好爲詩
艾子好爲詩一日行齊魏間宿逆旅夜聞鄰房人言曰一首也少間曰又一首也比曉六七首艾子意其必詩人清夜吟咏兼愛其敏思凌晨冠帶候謁少頃一人出乃商賈也危羸若有疾者艾子深感之豈有是人而能詩乎抑又不可臆度遂問曰聞足下篇什甚多敢乞一覽其人曰某負販也安知詩為何物再三拒之艾子曰昨夜聞君房中自鳴曰一首也豈非詩乎其人笑曰一首之言君誤矣昨日毎腹疾暴下夜黑尋紙不及因汚其手疾勢不止殆六七汚手其言曰非詩也艾子有慚色
○賣帽
齊之士子相尚褁烏紗帽長其頂短其簷直其勢以其紗相粘謂之虛粘竒帽設肆相接其一家自榜其門曰當舖毎頂只賣八百文以其廉人日擁門以是多愆期一日艾子方坐其肆見一士子與其肆主語吾先數日約要帽反失期五七日尚未得必是為他人皆賣九百文爾獨卑於價以欺吾也呶呶久之艾子因曰秀才但勿喧只管將八百文錢與他須要九百底帽子
○閻羅王
齊宣王時人有死而生能言隂府間言乃云方在隂府時見閻羅王詰責一貴人曰汝何得罪之多也因問曰何人也曰魯正卿季氏也其貴人再三不服曰無罪閻王曰某年齊人侵境汝只遣萬人徃應之皆曰多寡不敵必無功豈徒無功必枉害人之命汝愎而不從是以齊兵衆萬人皆死又某年某日饑汝蔽君之聰明而不言遂不發廩因此死數萬人又汝為人相職在燮理隂陽汝為政乖戾多致水旱之歲民被其害此皆汝之罪也其貴人叩頭乃服王曰可付阿鼻獄乃有牛頭人數輩執之而去艾子聞之太息不已門人問曰先生與季氏有舊耶何歎也艾子曰我非歎季氏也蓋歎閻羅王也門人曰何謂也曰自此安得獄空耶
附錄：
東坡儋耳手澤三卷　艾子一卷
陳氏曰今俗本大全集中所謂志林者也艾子相傳為東坡作亦未必然按艾子蜀中和羮之物字與藙同書名艾子取悦口云爾坡又有物類相感志十八卷（四庫全書　史部　地理類　雜記之屬　蜀中廣記卷九十八）
艾子
世傳艾子為坡仙所作皆一時戯語亦有所本其説一蟹不如一蟹出聖宋掇遺陶榖奉使呉越因食蝤蛑詢其族類忠懿命自蝤蛑至蟹凡十餘種以進榖曰真所謂一代不如一代也（四庫全書　子部　雜家類　雜考之屬　鼠璞卷下）
艾子
世傳蘇長公作子瞻生平善俳謔故此類率附之宋人賛坡嘻笑怒罵皆成文章豈筆之於書淺俚若是乎然此書已見文獻通考蓋亦出於宋世非後人所託也何語林記坡調劉貢父避孔子塔語不若大風起兮睂飛揚安得猛士兮守鼻梁語尤劇而何不收以論艾子漫及之（四庫全書　子部　雜家類　雜編之屬　少室山房筆叢正集卷十六）
東坡艾子小説云艾子好飲少醒日忽一日大飲而噦門人密抽彘腸致噦中持以示曰凡人具五臟方能活今公因飲而出一臟止四臟矣何以生耶艾子熟視而笑曰唐三臟猶可活況有四耶此雖戲語然宋世所稱可見葢因唐僧不空號無畏三藏譌為玄奘耳（艾子疑非東坡然其目已見通考要亦出宋人聖教序雖有三藏要文等語匪玄奘號也）（四庫全書　子部　雜家類　雜編之屬?少室山房筆叢正集卷二十五）
艾子雜説東海龍王有女性戾欲求耐事易艾子舉蝦以對王曰無太卑乎艾子曰蝦有三德一無肚腸一割之無血一頭上帶得不潔物是可以為壻也（四庫全書　子部　類書類　御定淵鑑類函卷四百四十四）
艾子雜説曰艾子使燕燕王曰吾小國也日為強秦所侵如之何則可艾子曰亦有分也王曰其有説乎艾子曰昔龍王逢一蛙于海濵蛙問曰王之居處如何王曰珠宫貝闕翬飛璇題王復問汝之居處何若蛙曰緑苔碧草清泉白石復問曰王之喜怒如何王曰喜則時降膏澤使五榖豊稔怒則先之以暴風繼之以飛電使千里之内寸草不留王問蛙曰汝之喜怒如何曰吾喜則清風明月一部鼓吹怒則先之以努眼次之以脹腹然至脹過而休于是燕王有慙色（四庫全書　子部　類書類　御定淵鑑類函卷四百四十八）
艾子雜說曰艾子浮於海夜泊島嶼中有哭聲復若人言遂聽之其言曰昨日龍王有令水族有尾者皆斬吾鼉也故懼誅而哭汝蝦蟇無尾何哭復聞有言曰吾今幸無尾但恐更理會科斗時事也（四庫全書　子部　類書類　御定淵鑑類函卷四百四十八）
艾子雜説營丘士造艾子問曰凡大車之下與槖駞之項多鐸何也艾子曰車駞之為物甚大且多夜行忽狹路相逄則難于回避以藉鳴聲相聞使預得回避爾（四庫全書　子部　類書類　御定分類字錦卷五十八）
艾子襍説東海龍王有女性戾欲求耐事易制者為壻艾子舉蝦以對王曰毋太卑乎艾子曰蝦有一無肚腸一割之無血一頭上戴得不潔物是可以為壻也（四庫全書　子部　類書類　御定分類字錦卷六十）
艾子雜說安釐王曰何人有伎艾子曰淳于髠之籠養之毬東郭先生之吹竽皆足以奉王歡也（四庫全書　子部　類書類　御定佩文韻府卷一百一之四）
有尾無尾
東坡艾子雜説艾子浮于海夜泊島嶼中聞水下有人哭聲復若人言遂聽之有曰昨日龍王有令一應水族有尾者斬吾鼉也故懼誅而哭汝蝦蟆無尾何哭復聞有言曰吾今幸無尾但恐更理會科斗時事也（四庫全書　子部　類書類　山堂肆考卷一百二十）
豈可搦兔
東坡艾子雜說趙以馬服君之威名擢其子括為將以拒秦而適當武安君白起一戰軍破掠趙括坑其衆四十萬邯鄲幾拔艾子聞之曰昔有人將獵而不識鶻買一鳬而去原上兔起擲之使撃鳬不能飛投于地又再擲又投于地至三四鳬忽蹣跚而人語曰我鴨也殺而食之乃其分奈何加我以抵擲之苦乎其人曰我謂爾為鶻可以獵兔乃鴨耶鳬舉掌示人笑而言曰看我這脚手可以搦兔否（四庫全書　子部　類書類　山堂肆考卷一百二十）
嘲好詰難
營丘有士性不通慧毎事好折難而不中理一日造艾子問曰大車之下與槖駞之項多綴鈴鐸其故何也艾子曰車駞之為物甚大且多夜行忽狹路相逢則難于迴避以藉鳴聲相聞使預得迴避矣營丘士曰佛塔之上亦設鈴鐸豈謂塔上夜行而使相避耶艾子曰凡鳥鵲多高巢以糞穢狼籍故塔之設鈴所以警鳥鵲也豈與車駞比耶營丘士曰鷹鷂之尾亦設小鈴安有鳥鵲巢于鷹鷂之尾乎艾子大笑曰怪哉君之不通也夫鷹隼擊物或入林中而絆足縚線偶為木枝所綰則振羽之際聞鈴聲可尋而索也豈謂防鳥鵲之巢乎營丘士曰吾嘗見挽郎秉鐸而歌雖不究其理今乃知恐為木枝所綰而便于尋索也但不知挽郎之足用皮乎用繂乎艾子愠而答曰挽郎乃死者之導也為死人生前好詰難故鼓鐸而樂其尸爾（四庫全書　子部　類書類　山堂肆考卷一百二十）
嘲好飲
艾子好飲少醒日門生相與謀曰此不可不諫止唯以險事怵之宜可誡一日艾子大飲而噦門人密袖彘膓置噦中持以示曰凡人具五臟方能活今公因飲而去一臟止四臟矣何以生耶艾子熟視而笑曰唐三藏猶可活况四臟乎（四庫全書　子部　類書類　山堂肆考卷一百二十）

[book_title]艾子杂说（标点）
○殇子
艾子事齐王，一日，朝而有忧色。宣王怪而问之。对曰：“臣不幸，稚子属疾。欲谒告，念王无与图事者，所朝，然心实系焉。”王曰：“盍早言乎？寡人有良药，稚子顿服其愈矣。”遂索以赐。艾子拜受而归。饮其子，辰服，而巳卒。他日，艾子忧甚戚，王问之故，戚然曰：“卿丧子可伤，赐卿黄金以助葬。”艾子曰：“殇子不足以受君赐，然臣将有所求。”王曰：“何求？”曰：“只求前日小儿得效方。”
○三物
艾子行于海上，见一物圆而褊，且多足，问居人曰：“此何物也？”曰：“蝤蛑也。”既，又见一物圆褊多足，问居人曰：“此何物也？”曰：“螃蟹也。”又于后得一物，状貌皆若前所见，而极小，问居人曰：“此何物也？”曰：“彭越也。”艾子喟然叹曰：“何一蟹不如一蟹也！”
○冷债
艾子使于魏，见安厘王，王问曰：“齐，大国也，比年息兵，何以为乐？”艾子曰：“敝邑之君好乐，而群臣亦多效伎。”安厘王曰：“何人有伎？”曰：“淳于髡之笼养，孙膑之踢，东郭先生之吹竽，皆足以奉王欢也。”安厘王曰：“好乐不无横赐，奈侵国用何？”艾子曰：“近日却告得孟尝君处，借得冯来，索得几文冷债，是以饶足也。”
○献苜蓿
齐地多寒，春深未莩甲。方立春，有村老挈苜蓿一筐，以馈艾子，且曰：“此物初生，未敢尝，乃先以荐。”艾子喜曰：“烦汝致新。然我享之后，次及何人？”曰：“献公罢，即刈以喂驴也。”
○好饮
艾子好饮，少醒日。门生相与谋曰：“此不可以谏止，唯以险事怵之，宜可诫。”一日，大饮而哕。门人密抽彘肠致哕中，持以示曰：“凡人具五脏方能活，今公因饮而出一脏，止四脏矣，何以生耶？”艾子熟视而笑曰：“唐三藏犹可活，况有四耶？”
○二媪
艾子行，出邯郸。道上，见二媪相与让路。一曰：“媪几岁？”曰：“七十。”问者曰：“我六十九。然则，明年当与尔同岁矣。”
○鑽火
艾子一夕疾呼一人钻火。久不至，艾子呼促之。门人曰：“夜暗，索钻具不得。”谓先生曰：“可持烛来，共索之矣。”艾子曰：“非我之门，无是客也。”
○舟师
艾子见有人徒行，自吕梁托舟人以趋彭门者，持五十钱遗舟师，师曰：“凡无赍而独载者，人百金，汝尚少半。汝当自此为我挽牵至彭门，可折半直也。”
○赶兔
穰侯与纲寿接境，魏冉将以广其封也，乃伐纲寿而取之。兵回，而范睢代其相矣。艾子闻而笑曰：“真所谓‘外头赶兔，屋里失獐’也。”
齐王一日临朝，顾谓侍臣曰：“吾国介于数强国间，岁苦支备，今欲调丁壮，筑大城，自东海起连即墨，经太行，接轩辕，下武关，逶迤四千里，与诸国隔绝，使秦不得窥吾西，楚不得窃吾南，韩、魏不得持吾之左右，岂不大利邪？今，百姓筑城，虽有少劳，而异日不复有征戍侵虞之患，可以永逸矣。闻吾下令，孰不欣跃而来耶？”艾子对曰：“今旦大雪，臣趋朝，见路侧有民，裸露僵踣，望天而歌。臣怪之，问其故，答曰：‘大雪应候，且喜明年人食贱麦，我即今年冻死矣。’正如今日筑城，百姓不知享永逸者在何人也。”
艾子使于秦，还，语宣王：“秦昭王有吞噬之心，且其状貌又正虎形也。”宣王曰：“何质之？”曰：“眉上五角耸，目光烂然，鼻直口哆，丰颐壮臆；每临朝，以两手按膝，望之，宛然镇宅狮子也。”
艾子为莒守，一日，闻秦将以白起为将伐莒，莒之民悉欲逃避。艾子呼父老而慰安之曰：“汝且弗逃，白起易与耳，且其性仁——前且伐赵，兵不血刃也。”
艾子曰：“田巴居于稷下，是三皇而非五帝，一日屈千人，其辨无能穷之者。弟子禽滑厘出，逢嬖媪，揖而问曰：‘子非田巴之徒乎？宜得巴之辨也。媪有大疑，愿质于子。’滑厘曰：‘媪姑言之，可能折其理。’媪曰：‘马鬃生向上而短，马尾生向下而长，其故何也？”滑厘笑曰：‘此殆易晓事，马鬃上抢，势逆而强，故天使之短；马尾下垂，势顺而逊，故天以之长。’媪曰：‘然则人之发上抢，逆也，何以长？须下垂，顺也，何以短？’滑厘茫然自失，乃曰：‘吾学未足以臻此，当归咨师，媪幸专留此，以须我还，其有以奉酬，’即入见田巴曰：‘适出，嬖媪问以鬃尾长短，弟子以逆顺之理答之，如何？’曰：‘甚善。’滑厘曰：‘然则媪申之以须顺为短，发逆而长，则弟子无以对，愿先生折之。媪方坐门以俟，期以馀教诏之。’巴俛首久之，乃以行呼滑厘曰：‘禽大禽大，幸自无事也，省可出入。’”
○富贵
艾子曰：“尧治天下久而耄勤，呼许由以禅焉。由入见之，所居土阶三尺，茅茨不剪，采掾不斫，虽逆旅之居，无以过其陋。命许由食，则饭土铏，啜土器，食粗粝，羹藜藿，虽厮监之养，无以过其约。食毕，顾而言曰：‘吾都天下之富，享天下之贵，久而厌矣，今将举以授汝，汝其享吾之奉也。’许由顾而笑曰：‘似此富贵，我未甚爱也。’”
○未了公事
秦破赵于长平，坑众四十万，遂以兵围邯郸。诸侯救兵列壁，而不敢前，邯郸垂亡。平原君无以为策，家居愁坐，顾府吏而问曰：“相府有何未了公事？”吏未对，辛垣衍在坐，应声曰：“唯城外一伙窃盗未获耳。”
公孙龙见赵文王，将以夸事眩之。因为王陈“大鹏九万里”、“钓连鳌”之说。文王曰：“南海之鳌，吾所未见也，徒以吾赵地所有之事报子。寡人之镇阳，有二小儿，曰东里，曰左伯，共戏于渤海之上。须臾，有所谓鹏者，群翔于水上，东里遽入海以捕之，一攫而得。渤海之深，才及东里之胫。顾何以贮也？于是挽左伯之巾以囊焉。左伯怒，相与斗之，久不已。东里之母，乃拽东里回。左伯举太行山掷之，误入东里之母，一目昧焉。母以爪剔出，向西北弹之，故太行中断；而所弹之石，今为恒山也。子亦见之乎？”公孙龙逡巡丧气，揖而退。弟子曰：“嘻，先生持大说以夸眩人，宜其困也。”
○好诘难
营丘士，性不通慧。每多事，好折难而不中理。一日，造艾子问曰：“凡大车之下，与橐驼之项，多缀铃铎，其故何也？”艾子曰：“车、驼之为物，甚大且多。夜行，忽狭路相逢，则难于回避。以藉鸣声相闻，使预得回避耳。”营丘士曰：“佛塔之上，亦设铃铎，岂谓塔亦夜行，而使相避邪？”艾子曰：“君不通事理，乃至如此。凡鸟鹊多托高以巢，粪秽狼藉。故塔之有铃，所警鸟鹊也，岂以车驼比耶？”营丘士曰：“鹰鹞之尾，亦设小铃，安有鸟鹊巢于鹰鹞之尾乎？”艾子大笑曰：“怪哉，君之不通也！夫鹰隼击物，或入林中，而绊足绦线，偶为木之所绾，则振羽之际，铃声可寻而索也，岂谓防鸟鹊之巢乎？”营丘士曰：“吾尝见挽郎秉铎而歌，虽不究其理，今乃知恐为木枝所绾，而便于寻索也。抑不知挽郎之足者，用皮乎？用线乎？”艾子愠而答曰：“挽郎乃死者之导也，为死人生前好诘难，故鼓铎以乐其尸耳。”
赵以马服君之威名，擢其子括为将，以拒秦，而适当武安君白起，一战军破，掠赵括，坑其众四十万，邯郸几败。艾子闻之曰：“昔有人将猎而不识鹘，买一凫而去。原上兔起，掷之使击。凫不能飞，投于地；再掷，又投于地，至三四，凫忽蹒跚而人语曰：‘我鸭也，杀而食之，乃其分，奈何加我以抵掷之苦乎？’其人曰：‘我谓尔为鹘，可以猎兔耳，乃鸭耶？’凫举掌而示，笑以言曰：‘看我这脚手，可以搦得他兔否？’”
范睢一见秦昭王，而怵之以近祸，昭王遂幽太后，逐穰侯，废高陵华阳君。于是，秦之公族与群臣侧目而惮睢，然以其宠，而未敢害之。一旦，王稽及郑安平叛，而睢当缘坐，秦王念未有以代之者，尚缓其罪，因下令：“敢有言郑安平叛者死。”然睢固已畏摄而不敢宁矣。艾子因使人告之曰：“《佛经》有云：‘若被恶人逐，堕落金刚山，念彼观音力，如日虚空住。’空中非可久住之地，此一扑终在，但迟速之间耳。”睢闻，荐蔡泽自代。
○诵佛经
艾子一日观人诵《佛经》者，有曰：“咒咀诸毒药，所欲害身者，念彼观音力，还著于本人。”艾子喟然叹曰：“佛，仁也，岂有免一人之难，而害一人之命乎？是亦去彼及此，与夫不爱者何异也？”因谓其人曰：“今为汝体佛之意而改正之，可者乎？曰：‘咒咀诸毒药，所欲害身者，念彼观音力，两家都没事。’”
○木履
有人献木履于齐宣王者，无刻斫之迹，王曰：“此履岂非生乎？”艾子曰：“鞋楦乃其核也。”
齐宣王问艾子曰：“吾闻古有獬豸，何物也？”艾子对曰：“尧之时，有神兽曰獬豸，处廷中，辨群臣之邪僻者，触而食之。”艾子对已，复进曰：“使今有此兽，料不乞食矣。”
○虾〈虫麻〉
艾子浮于海，夜泊岛峙。中夜闻水下有人哭声，复若人言，遂听之。其言曰：“昨日龙王有令：‘应水族有尾者斩。’吾鼍也，故惧诛而哭；汝蛤蟆无尾，何哭？”复闻有言曰：“吾今幸无尾，但恐更理会蝌蚪时事也。”
艾子使于燕，燕王曰：“吾小国也，日为强秦所侵，征求无已，吾国贫，无以供之，欲革兵一战，又力弱，不足以拒敌，如之何则可？先生其为谋之。”艾子曰：“亦有分也。”王曰：“其有说乎？”艾子曰：“昔有龙王，逢一蛙于海滨，相问讯后，蛙问龙王曰：‘王之居处何如？’王曰：‘珠宫贝阙，翚飞璇题。’龙复问：‘汝之居处何若？’蛙曰：‘绿苔碧草，清泉白石。’复问曰：‘王之喜怒如何？’龙曰：‘吾喜，则时降膏泽，使五谷丰稔；怒，则先之以暴风，次之以震霆，继之以飞电，使千里之内，寸草不留。’龙问蛙曰：‘汝之喜怒何如？’曰：‘吾之喜，则清风明月，一部鼓吹；怒，则先之以努眼，次之以腹胀，然后至于胀过而休。’”于是，燕王有惭色。
齐王于女，凡选婿必择美少年，颜长而白晰，虽中无所有，而外状稍优者必取之。齐国之法，民为王婿，则禁与士人往还，唯奉朝请外，享美服珍味，与优伶为伍，但能奉其王女，则为效矣。一日，诸婿退朝，相叙而行，傲然自得。艾子顾谓人曰：“齐国之安危重轻，岂不尽在此数公乎！”
○愚子
齐有富人，家累千金，其二子甚愚。其父又不教之。一日，艾子谓其父曰：“君之子虽美，而不通世务。他日曷能克其家？”父怒曰：“吾之子，敏而且恃多能，岂有不通世务耶？”艾子曰：“不须试之他，但问君之子，所食者米，从何来？若知之，吾当妄言之罪。”父遂呼其子问之。其子嘻然笑曰：“吾岂不知此也，每以布囊取来。”其父愀然改容曰：“子之愚甚也！彼米不是田中来？”艾子曰：“非其父不生其子。”
○毛手鬼
邹忌子说齐王，齐王说之，遂命为相。居数月，无善誉。艾子见淳于髡，问曰：“邹子为相之久，无誉何也？”髡曰：“吾闻齐国有一毛手鬼，凡为相，必以手掴之，其人遂忘平生忠直，默默而已。岂其是欤？”艾子曰：“君之过矣，彼毛手只择有血性者掴之。”
艾子一夕梦一丈夫，衣冠甚伟，谓艾子曰：“吾东海龙王也，凡龙之产儿女，各与江海为婚姻，然龙性又暴，又以其类同，少相下者。吾有小女，甚爱之，又其性尤戾，若吾女更与龙为匹，必无安谐，欲求耐事而易制者，不可得，子多智，故来请问，姑为我谋之。”艾子曰：“王虽龙，亦水族也，求婿，亦须水族。”王曰：“然。”艾子曰：“若取鱼，彼多贪饵，为钓者获之，又无手足；若取鼋鼍，其状丑恶；唯虾可也。”王曰：“无乃太卑乎？”艾子曰：“虾有三德：一无肚肠，二割之无血，三头上带得不洁，是所以为王婿也。”王曰：“善。”
艾子行水涂，见一庙，矮小而装饰甚严。前有一小沟，有人行至，水不可涉。顾庙中，而辄取大王像横于沟上，履之而去。复有一人至，见之，再三叹之曰：“神像直有如此亵慢！”乃自扶起，以衣拂饰，捧至座上，再拜而去。须臾，艾子闻庙中小鬼曰：“大王居此以为神，享里人祭杞，反为愚民之辱，何不施祸以谴之？”王曰：“然则祸当行于后来者。”小鬼又曰：“前人以履大王，辱莫甚焉，而不行祸；后来之人，敬大王者，反祸之，何也？”王曰：“前人已不信矣，又安祸之！”艾子曰：“真是鬼怕恶人也！”
艾子有从禽之僻，畜一猎犬，甚能搏兔。艾子每出，必牵犬以自随。凡获兔，必出其心肝以与之食，莫不饫足。故凡获一兔，犬必播尾以视艾子，自喜而待其饲也。一日出猎，偶兔少，而犬饥已甚，望草中二兔跃出，鹰翔而击之，兔狡，翻复之际，而犬已至，乃误中其鹰，毙焉，而兔已走矣。艾子匆遽将死鹰在手，叹恨之次，犬亦如前摇尾而自喜，顾艾子以待食。艾子乃顾犬而骂曰：“这神狗犹自道我是里。”
艾子出游，见一妪，白发而衣衰粗之服，哭甚哀。艾子谓曰：“妪何哭而若此之哀也？”妪曰：“吾哭夫也。”艾子曰：“妪自高年，而始哭夫，不识夫谁也？”曰：“彭祖也。”艾子曰：“彭祖寿八百而死，固不为短，可以无恨。”妪曰：“吾夫寿八百，诚无恨；然又有寿九百而不死者，岂不恨邪？”
○肉智
艾子之邻，皆齐之鄙人也。闻一人相谓曰：“吾与齐之公卿，皆人而禀三才之灵者，何彼有智，而我无智？”一曰：“彼日食肉，所以有智；我平日食粗粝，故少智也。”其问者曰：“吾适有粜粟钱数千，姑与汝日食肉试之。”数日，复又闻彼二人相谓曰：“吾自食肉后，心识明达，触事有智，不徒有智，又能穷理。”其一曰：“吾观人脚面，前出甚便。若后出，岂不为继来者所践？”其一曰：“吾亦见人鼻窍，向下甚利。若向上，岂不为天雨注之乎？”二人相称其智。艾子叹曰：“肉食者，其智若此。”
艾子病热，稍昏，梦中神游阴府，见阎罗王升殿治事，有数鬼抬一人至，一吏前白之曰：“此人在世，唯务持人阴事，恐取财物，虽无过者，一巧造端，以诱陷之，然后摘使准法，合以五百亿万斤柴于镬汤中煮讫放。”王可之，令付狱。有一牛头捽执之而去，其人私谓牛头曰：“君何人也？”曰：“吾镬汤狱主也，狱之事皆可主之。”其人又曰：“既为狱主，固首主也，而豹皮裈若此之弊！”其鬼曰：“冥中无此皮，若阳人焚化方得，而吾名不显于人间，故无焚贶者。”其人又曰：“某之外氏，猎徒也，家常有此皮，若蒙狱主见悯，少减柴数，得还，则焚化十皮，为狱主作裈。”其鬼喜曰：“为汝去亿万二字，以欺其徒，则汝得速还，兼免沸煮之苦三之二也。”于是叉入镬煮之，其牛头者，时来相问，小鬼见如此，必欲庇之，亦不敢令火炽，遂报柴足。既出镬，束带将行，牛头曰：“勿忘皮也。”其人乃回顾曰：“有诗一首奉赠云：‘牛头狱主要知闻，权在阎王不在君；减刻官柴犹自可，更求枉法豹皮裈。’”牛头大怒，叉入镬汤，益薪煮之。艾子既寤，语于徒曰：“须信口是祸之门也。”
○好爲诗
艾子好为诗。一日，行齐魏间，宿逆旅，夜闻邻房人言曰：“一首也。”少间曰：“又一首也。”比晓六七首。艾子意其必诗人，清夜吟咏，兼爱其敏思，凌晨，冠带候谒。少顷，一人出，乃商贾也，危羸若有疾者。艾子深感之，岂有是人而能诗乎？仰又不可臆度。遂问曰：“闻足下篇甚多，敢乞一览。”其人曰：“某负贩也，安知诗为何物？”再三拒之。艾子曰：“昨夜闻君房中自鸣曰一首也，须臾又曰一首也，岂非诗乎？”其人笑言：“君误矣，昨日，每腹疾暴下，夜黑寻纸不及，因污其手，疾势不止，殆六七污手，其言曰非诗也。”艾子有惭色。门人因戏之曰：“先生求骚雅，乃是大儒。”
艾子一日晨出，见齐之相府门前有数十人，皆贫窭之甚，人相聚而立，因问之曰：“汝何者而集于此？”其人曰：“吾皆齐之贫民，以少业自营，亦终岁不乏，今有至冤，欲诉于丞相辨之。”艾子曰：“相府非辨讼之所，当诣士师也。”其人曰：“事由丞相，非士师可辨。”艾子曰：“然则何事也？”其人曰：“吾所业乃印雨龙与指日蛮也，今丞相为政数年，率春及夏旱，仆印卖求雨龙；才秋至冬，多雨潦，即卖指日蛮。吾获利以足衣食，皆前半年，取逋债印造，及期无不售者。却去年冬系大雪，接春又阴晦，或雨泥泞牛马皮，下令人家求晴。吾数家但习常年先印下求雨龙，唯一人有秋时剩下指日蛮，遂专其利，岂不为至冤乎？”艾子曰：“汝印耆龙，当秋却售也。此乃丞相恐人道燮理手段，年年一般，且要倒过耳。”
秦既并灭六国，专有天下，罢侯置守。艾子当是时，与秦之相有旧，喜以趣之，欲求一佳郡守。秦相见艾子，甚笃故情，日延饮食，皆玉醴珍馔。数日，以情白之。相欣然谓曰：“细事，可，必副所欲。”又数日，乃曰：“欲以一寸原。”艾子曰：“吾见丞相望之，然又日享甘旨，必谓甚有筹画，原来只有生得耀州知白。”
○卖帽
齐之士子相尚，裹乌纱帽，长其顶，短其檐，直其势，以其纱相粘，为之虚粘奇帽，设肆相接。其一家自榜其门曰当铺，每顶只卖八百文。以其廉，人日拥门，以是多愆期。一日，艾子方坐其肆，见一士子与其肆主语：“吾先数日约要帽，反失期五七日，尚未得，必是为他人皆卖九百文，尔独卑于价以欺吾也。”呶呶久之。艾子因曰：“秀才但勿喧，只管将八百文钱与他，须要九百底帽子。”
齐有二老臣，皆累朝宿儒大老，社稷倚重。一曰冢相，凡国之重事，乃关预焉。一日，齐王下令迁都。有一宝锺，重五千斤，计人力须五百人可扛。时齐无人，有司计无所出，乃白亚相。久亦无语，徐曰：“嘻，此事亚相何不能了也？”于是令有司曰：“一锺之重，五百人可扛。人忽均凿作五百段，用一人五百日扛之。”有司欣然承命。艾子适见之，乃曰：“冢宰奇画，人固不及。只是搬到彼，莫却费锢鏴也无？”
○阎罗王
齐宣王时，人有死而生，能言阴府间言。乃云：“方在阴府之见阎罗王诘责一贵人，曰：‘汝何得罪之多也？’因问曰：‘何人也？’‘鲁正卿季氏也。’其贵人再三不服，曰：‘无罪。’阎王曰，‘某年齐人侵境，汝只遣万人往应之，皆曰：多寡不敌，必无功，岂徒无功，必枉害人之命。汝复而不从，是以齐兵众，万人皆死。又某年某日饥，汝蔽君之聪明而不言，遂不发廪，因此死数万人。又汝为人相，职在燮理阴阳，汝为政乖戾，多致水旱，岁之民被其害，此皆汝之罪也。’其贵人叩头乃服。王曰：‘可付阿鼻狱。’乃有牛头人数辈执之而去。”艾子闻之，太息不已。门人问曰：“先生与季氏有旧邪？何叹也？”艾子曰：“我非叹季氏也，盖叹阎罗王也。”门人曰：“何谓也？”曰：“自此安得狱空邪？”

        </div>
      </div>
    </div>
  </div>
</div>
<!--update:2025-08-30 10:07:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>