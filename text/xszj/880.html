<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,春在堂随笔全文在线阅读,春在堂随笔全文在线下载,大玄古籍书库">
<meta name="description" content="笔记。清人俞樾(1821—1907)撰。十卷。樾有《春在堂全书》已著录。是书为平素所作笔记整理编纂而成。约十二万五千字。内容丰富。大体按撰。写年代编次，各卷不分类目。内容有对经史诸。子、文字音韵的考证，对古今诗文的评议，有当。时社会的掌故遗闻与作者的交游经历，有浙东。风景名胜的游览纪实与风俗人情的考察直录，。亦有师友门人之间的酬唱文字以及集外诗词。。记宋翔凤以经师而工诗，记孙衣言师黄山谷与。作者论诗不合而赠诗奉寄，记《聊斋志异》版本。卷次等，均可供治文学史者参考。卷一谓其因。中进士时试帖诗首句“花落春仍在">
<title>春在堂随笔_俞樾_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春在堂随笔</span> <br/>
          作者： <span class="inputVal" id="bkauthor">俞樾</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,杂著,完结</span> <br/>
          字数： <span class="inputVal" id="bknum">[book_length]114810</span> <br/>
          说明： <span class="inputVal" id="bkdec">笔记。清人俞樾(1821—1907)撰。十卷。樾有《春在堂全书》已著录。是书为平素所作笔记整理编纂而成。约十二万五千字。内容丰富。大体按撰 写年代编次，各卷不分类目。内容有对经史诸 子、文字音韵的考证，对古今诗文的评议，有当 时社会的掌故遗闻与作者的交游经历，有浙东 风景名胜的游览纪实与风俗人情的考察直录， 亦有师友门人之间的酬唱文字以及集外诗词。 记宋翔凤以经师而工诗，记孙衣言师黄山谷与 作者论诗不合而赠诗奉寄，记《聊斋志异》版本 卷次等，均可供治文学史者参考。卷一谓其因 中进士时试帖诗首句“花落春仍在”为曾国藩 所赏，故题所居曰“春在堂”以为纪念，书名本 此。后附《小浮梅闲话》一卷，多考证戏曲、小说 的本事。有光绪二十五年(1899)《春在堂全 书》本，1984年江苏人民出版社据以排印出 版。</span> <br/>
          封面： <span class="inputVal" id="bkimg">Z_12644.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春在堂随笔
[book_author]俞樾
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,杂著,完结
[book_length]114810
[book_dec]笔记。清人俞樾(1821—1907)撰。十卷。樾有《春在堂全书》已著录。是书为平素所作笔记整理编纂而成。约十二万五千字。内容丰富。大体按撰 写年代编次，各卷不分类目。内容有对经史诸 子、文字音韵的考证，对古今诗文的评议，有当 时社会的掌故遗闻与作者的交游经历，有浙东 风景名胜的游览纪实与风俗人情的考察直录， 亦有师友门人之间的酬唱文字以及集外诗词。 记宋翔凤以经师而工诗，记孙衣言师黄山谷与 作者论诗不合而赠诗奉寄，记《聊斋志异》版本 卷次等，均可供治文学史者参考。卷一谓其因 中进士时试帖诗首句“花落春仍在”为曾国藩 所赏，故题所居曰“春在堂”以为纪念，书名本 此。后附《小浮梅闲话》一卷，多考证戏曲、小说 的本事。有光绪二十五年(1899)《春在堂全 书》本，1984年江苏人民出版社据以排印出 版。
[book_img]Z_12644.jpg


[book_title]卷一
余自幼不习小楷书，而故事殿廷考试，尤以字体为重。道光三十年，余中进士，保和殿复试，获在第一，人皆疑焉。后知其由湘乡相公，湘乡得余卷，极赏其文，言于杜文正，必欲置第一。群公聚观，皆曰：“文则佳矣！然仓卒中安能办此？殆录旧文耳。”
湘乡曰：“不然。其诗亦相称，岂诗亦旧诗乎？”
议遂定，由是得入翰林。追念微名所自，每饭不敢忘也。时诗题为“淡烟疏雨落花天”，余首句云“花落春仍在”，湘乡深赏之，曰：“此与‘将飞更作回风舞，已落犹成半面妆’相似，他日所至，未可量也。”
然余竟沦弃终身，负吾师期望，良可愧矣。湘乡出入将相，手定东南，勋业之盛，一时无两。尤善相士，其所识拔者，名臣名将，指不胜屈。独余无状，累吾师知人之明。同治四年，余在金陵，寓书于公，述及前句，且曰：“由今思之，蓬山乍到，风引仍回，洵符花落之谶矣。”
然比来杜门撰述，已及八十卷。虽名山坛坫，万不敢望，而穷愁笔墨，倘有一字流传，或亦可言春在乎。此则无赖之语，聊以解嘲，因颜所居曰“春在堂”。他日见吾师，当请为书此三字也。
肃毅伯李少荃制府，于乡榜为同年，于翰林为前辈，然未尝一面也。同治元年，公奉命抚江苏，驻上海。有商华伯太守者，亦甲辰同年也。公见之，问曰：“浙江同年有孙琴西、俞荫甫二人，颇识之否？”
以相识对。问所在，无以应也。适章采南修撰视学闽中，取道上海，亦甲辰同年也。华伯问，知余在天津，以告公。公喜曰：“若致书，先为吾道意。”
余闻而感之，然不知公何以知余也。同治四年，余始识公于金陵。请其故，公曰：“湘乡告余也。庚戌会试后，余问湘乡今科得人否，举君名以告，因识之不敢忘。去年余充江南乡试监临官，见湘乡公于金陵，犹能诵君复试时诗也。”
樾叹曰：“以樾之不肖，犹未见弃于师友如此，可感亦可愧矣！”
公又谓余曰：“丁未前庚戌一科耳，然丁未翰林，入任卿贰、出任封疆者数人矣。庚戌何落寞如此，岂所谓榜运乎？”
余曰：“榜则何运之有？存乎人耳。丁未有老前辈一人，榜运安得而不佳？庚戌有学生一人，榜运安得而佳？”
公大笑。未几，公延余主讲苏州紫阳书院，适琴西主讲杭州之紫阳，余因以书报公曰：“庚戌有两紫阳焉。老前辈闻之，得无诧榜运之阔乎？”
余与孙琴西衣言，三为同年：道光十七年丁酉科，君得拔贡，余中副榜；廿四年甲辰科同举于乡；三十年庚戌科同成进士。相得甚欢，而论诗不合。故余尝赠以诗曰：“廿载名场同得失，两家诗派异原流。”
然君刻《逊学斋诗》十卷，止余一序。余于咸丰九年刻《日损益斋诗》十卷，亦止君一序也。同治四年，两人分主苏、杭紫阳书院，又赠以诗曰：“廿年得失共名场，今日东南两紫阳。”
一时以为佳话，其诗均存集中。
同治四年，余至杭州。时刘笏堂汝趚摄杭州守，奇士也。署中童仆止四人，内室无婢媪，其夫人至躬洗厕焉。
自述其家世寒微，父幼时，负炭鬻之市，顾善治生，积资累巨万。然尽散之宗族，不名一钱，止存薄田数亩，供鬻而已。五日一食肉，肉不得逾八两。性嗜琴，虽逆旅之中，未尝一日不与琴俱也。母七岁来归，每日以米少许，杂苋菜煮鬻食之。刘君既贵，为慈苋图纪其事。湘乡相公曰：“子不可有母而无父。”
乃因父嗜琴，易之为琴苋图。图中琴一张，苋一筐，无他物。求诗于余，余为作长歌一章。适琉球国贡使东子祥国兴过杭州，乃琴西旧为琉球官学教习时弟子也，以琉球纸诒琴西，余因亦得之，为篆书“琴苋图”三字赠焉。君少时即能饮酒，父戒之曰：“非至五十岁不得饮。”
自是不内勺饮矣。余与同席者二次，未尝见其一举杯也。语余曰：“吾挂名仕籍，亦父命也。父尝行市中，遇冠盖者避不及，前驱者鞭瞂及之，微伤于额，归而愠焉，呼吾而诏之曰：‘汝过三十岁必出仕。’故不得已而从军，积功得官，慰吾父地下也。”
君虽以军功显，然恂恂儒雅。论为政，必以教民为先；议兴乡课，欲行之一州八县。见余所著《群经平议》，曰：“是不可不刻也。盍写副本畀我？”
及余临行，君赠以写书之费。徐问之，则假之钱肆者也。其夫人亦贤妇，虽居太守署，然守家法，五日市肉八两如故。君以其病，谋少益之，夫人不可，曰：“家法不可由吾坏，若少益之，上何以对舅姑，下何以对子妇哉？”
君又欲佣一人代之执爨，又不可，曰：“君继母在家，莫为之役，奈何以婢媪役于我？”
镇洋方毓辰，著《毛诗句解析疑》十四卷，每句采先儒旧说，微有折中，虽不能自成一家之学，然其用力勤矣。同治四年，余至上海，于同年应敏斋观察署中见其书。时方君已死，其子孙不能守，谋并其姓名而鬻之。问其直，曰：“洋钱一百二十。”
余谓敏斋曰：“卖者不孝，买者不仁。此事君胡与焉？将来倘有余力，为刻其书，而以其版付彼子孙，使食其利，此则仁者之用心矣。”
敏斋深然之。余即还苏州，未知其终，姑记于此。他日或竟有买此书者，易姓名而刻之，得此，犹可证其真伪也。
宝山蒋敦复，字超存，号剑人，著《啸古堂诗集》。方江浙陷贼时，著《愤言》一篇，《议战》、《议守》二篇，《万言书》一篇，亦留心天下事者。又著《兵鉴》一书，刺取诸史中言兵事者，分为四门：曰兵律，曰兵谋，曰兵机，曰兵戒。惜其书未成。其已成书者，惟《英志》八卷，纪英吉利国事甚详。英吉利自宋英宗治平元年以来，分为五朝，始有岁月可纪。第一朝曰诺曼的，其二曰北蓝大日奈，其三曰都铎尔，其四曰斯底亚尔的，其五曰伯仑瑞格。今其女主亚勒山的那维多利亚，乃伯仑瑞格朝第六主也。其传国之法，传子亦传女，传兄弟亦传兄弟之子，若女，传女子之子，亦传女子之女。真殊俗哉。
苏州新设紫阳书院，在梵门桥，旧为吴氏屋。道光十七年，余过苏州，适太恭人族弟松田老人主于吴氏，余因得识吴氏昆弟，饭于其听事之西偏。至道光二十年，其屋归于邵氏。咸丰十年，贼陷苏州，据其屋为伪库。官军收复后，遂改为书院。同治四年，当事者延余主讲，乃移居焉。回忆饭此时，止二十九年耳，而屋已再易主，而皆不能有。余以当时一饭之客，反得为此屋暂作主人。梦幻泡影，大率类此。世之人辄思为子孙百世之计，何为者也？松田老人年已七十，尚寓吴中，时来书院，与余谈旧事甚悉。留此老眼，以阅兴亡，造物者其有意乎？
《论语征》甲乙至壬癸十卷，日本物茂卿撰。其书每叶二十行，每行二十字，每卷首末两页版心，皆有“滕元启谨书”五字。同治五年，戴子高于杭州书肆得之，以示余。其大旨好与宋儒窺牾，然亦有谓朱注是处，议论通达，多可采者。惟谓上《论》成于琴张，下《论》成于原宪，故二子独称名。此则近于臆说，然亦见会意之巧矣。今录数事于左：千乘之国。万乘、千乘、百乘，古言也。谓天子为万乘，诸侯为千乘，大夫为百乘，语其富也。如千金之子，孰能计其囊之藏适千而言之乎？
古来注家，布算求合，可谓不解事子云矣。学则不固。谓不固守一师之说。传曰：博学无方，孔子无常师。为政以德。为政，秉政也。以德，为用有德之人。秉政而用有德之人，不劳而治，故有北辰之喻。五十而知天命。五十，命为大夫，五十而爵不至，有以知天命也。知天之命我，以传先王之道于后也。举直错诸枉。盖以积材之道为喻。积材之道，以直者置于枉者之上，则枉者为直者压而自直矣。故曰能使枉者直。
子奚不为政。我死子为政，谓秉柄于其国也。畴昔之羊子为政，谓秉柄于其事也。此章孔子为大夫时事。圣人施为，不与常人同。于其官政，不必屑屑然有所更张，然其意岂或人所能知？故引书答之。季氏旅于泰山。古注以为讥僭。然观其引林放，则孔子之讥，在奢不在僭。必季氏为鲁侯旅，而其行礼徒务美观故尔。后儒每言及季氏，辄谓之僭，岂不泥乎？舤自既灌而往者。《易》曰：“观，盥而不荐。”
王弼引此章。《祭统》曰：“献之属，莫重于。”
灌、盥、裸通用。孔子于，欲观其大者，而不欲观其小者，重本也。但《易》观盥，凡祭皆然。
为大祭，故特言之。
无适也，无莫也。《无量寿经》《华严经》皆有“无所适莫”之文。《华严经》慧苑《音义》引《汉书》注曰：“适，主也。”
《尔雅》曰：“莫，定也。”
谓普于一切，无偏主亲，无偏定疏。澄观《疏》曰：“无主定于亲疏。”
《无量寿经》慧远《义疏》曰：“无适适之亲，无莫莫之疏。”
瞡兴《连义述文赞》曰：“适，亲也；莫，疏也。”
乃知适莫为亲疏，古来相传之说。宰予昼寝。昼处于寝也。《檀弓》曰：“夫昼居于内，问其疾可也。”
孰谓微生高直。高，盖孔子乡人，以直见称，孔子亦爱之。故反言以戏之，亲之至也。意者，孔子家乞醯，曰“或”者，佯为不知，皆戏言。若他人乞之，则是琐事，孔子何与闻其琐事乎？
三年学，不至于谷。谷，禄也。不曰禄而曰谷，谓禄之薄者，盖廪俸也。学三年，而其所学未成可禄之才，是志大而学博者也，故曰不易得也。达巷党人。达巷，姓；党人，名。食不语，寝不言。语者，诲言也，如乐语合语之说。古者饮食之礼，如养老有乞言合语是也。然当食不语，食讫乃语，所以尊道。故君子平日亦依其礼，当食不诲言也。寝者，内寝也。言者，言政事也，如高宗三年不言是也。内寝不言政事，所以敬天职。期月而已可也。先王之政，有月令焉。未期，则设施犹有未周。齐人归女乐。据《孟子》：“燔肉不至，不税冕而行。”
无归女乐事。疑归女乐与不致燔，本非一时之事。史公合二事以系于定公十四年，非也。庄周书亦言孔子再逐于鲁。君子恶居下流。谓纣之为逋逃薮也。众恶人归纣，而纣受之，其所自为恶虽不甚，而众恶人所为恶，皆纣之恶也。故曰：天下之恶皆归焉。
华亭尹冰叔軻德，以其祖母黄纺织图索题。图中题者甚众，有张春水七古一章，署云：“吴江张澹未定草，璞卿女史陆惠书。”
钤一小印，云：“文章知己，患难夫妻。张春水、陆璞卿合印。”
亦词场佳话也。
同年勒少仲观察，以史忠正祠墓图索题。图中有陈君诗，自注云：“史阁部复摄政睿亲王书，乃乐平王纲字乾维者代笔，见南昌彭士望《耻躬堂集》。”
余惟忠正此书，海内盛传，然莫知其为王君笔也，故特表而出之。
余生平谬以文字受海内名公巨卿之知，虽云过当，然或者尚有以致之也。乃童稚之年，盲无知识，而一二老辈，殷殷期许，殊不可解。迄今老大无成，有负其意，为之汗颜。每拟仿随园老人作感知己诗，因循未果，偶记二事于此：一为处士黄公，公忘其名，但记其行五耳。余七岁时，先君子为求婚平泉舅氏第四女，舅氏已许之，妗氏犹豫。黄公乃妗氏之弟也，偶省其姊，知此事，诧曰：“此佳婿也！今失此婿，他日虽列万炬以求之，岂可得邪？”
议遂决。是时，余一童子耳，读书鲁钝，不异常儿，不知公何所见而云然也。一为孙公，公名家球，字竹孙。娶于戴氏，乃先君子中表妹。而吾兄壬甫，又公之婿也。故余少时即读书公家。一日，公与余共饭，誉之不啻口出。时公有兄子在旁，和之曰：“两俞难兄难弟，他日显达，可操券也。”
公正色曰：“尔勿草草，若小俞者，岂独簪缨中人邪？乃当代之传人也。”
余时方治举子业，为八股文字，惧不中绳墨，了不知可传者为何物也。公卒于道光二十四年。余初举于乡，往问公疾，疾已笃矣。执余手曰：“吾死后，子为我作小传，或铭诔，但得见名字于集中，九泉无恨矣。”
今《宾萌外集》中有《竹孙孙公诔》一篇，然文体卑弱，未足报公地下也。
上海曹海林学博，出示宋敕书一，其文曰：“敕朝奉大夫新除司封郎官曹纬。”
敕文凡七十八字，皆行书，笔势飞动。末书：“奉敕如右，牒到奉行，□年四月八日下。”
惜年字以上皆阙，不知其年号云何也。又有图像二，绯衣秉笏，仪容甚伟。又有“文武登庸曹氏流芳家宝”行书十字，大可五寸许，末署“晦翁”，晦字亦剥蚀，然尚可辨识，惟纬不知何人。曹氏以宋武惠王为远祖，武惠七子：璨、繩、玮、糱、窻、秌、琮，字皆从玉。而此敕书，是纬非玮，字迹分明。且玮亦未始为司封郎官，则不得即以为武惠子也。《宋史》又有曹辅，南剑州人。辅之子曰绅，岂纬与绅，兄弟行欤？又有曹彦约，都昌人，尝从朱文公讲学，此有“晦翁”题字，岂即彦约之先人欤？是皆不可知，因漫书数语于其后而归之。
湘乡相公有《圣哲画像记》，其略曰：“书籍之浩浩若江海，然非一人之腹所能饮尽也，要在慎择而已。余既自度而不逮，乃择古今圣哲三十三人，命儿子纪泽图其遗像，都为一卷，藏之家塾。后嗣有志读书，取足于此，不必广心博骛。而斯文之传，莫大于是矣。”
其图文王、周公、孔子、孟子为一图，左氏、庄子、司马子长、班孟坚为一图，诸葛孔明、陆敬舆、范希文、司马君实为一图，周茂叔、程伯淳、程正叔、张子厚、朱元晦为一图，韩退之、柳子厚、欧阳永叔、曾子固为一图，李太白、杜子美、苏子瞻、黄鲁直为一图，许叔重、郑康成、杜君卿、马贵与为一图，顾亭林、秦味经、姚姬传、王怀祖为一图。而总论其后曰：“学问之道有三，曰义理，曰词章，曰考据。如文、周、孔、孟之道，左、庄、马、班之才，诚不可以一方体论矣。至如葛、陆、范、马，在圣门则以德行而兼政事者也；周、程、张、朱，在圣门则德行之科也：皆义理也；韩、柳、欧、曾，李、杜、苏、黄，在圣门则言语之科也，所谓词章也；许、郑、杜、马，顾、秦、姚、王，在圣门则文学之科也；顾、秦于杜、马为近，姚、王于许、郑为近：皆考据也。此三十三子者，师其一人，读其一书，终身用之，有不能尽。”
末复括以歌曰：“文、周、孔、孟，班、马、左、庄，葛、陆、范、马，周、程、朱、张，韩、柳、欧、曾，李、杜、苏、黄，许、郑、杜、马，顾、秦、姚、王。”
同治六年，余至金陵，湘乡公留宿节署，因得见之，而记于此。
金陵之游，以玄武湖观荷花为最。是日，余将行矣，湘乡公饯之于妙相庵，先与幕府诸君登太平门楼，观沅浦中丞由地道攻克金陵故迹。遂出城，至玄武湖，湖方十余里，遍种荷花。各乘小舟，穿花中而过，红衣翠盖，亭亭可爱。公所坐舟与余辈大小无异，而有司供张者，以使相之尊，不可露坐，施小帷帐蔽之，然止能绕花而行，不能直入万花深处矣。余笑曰：“山人之乐，过于宰相，即此可见也。”
沅浦中丞由地道攻克金陵处，名龙脖子。时缺口已修补，有湘乡公纪事碑，亦甚简略，末有铭曰：“穷天下力，复此金汤。苦哉将士，来者无忘。”
可见当时力战之艰。同游者有赵惠甫，曾躬在行间，于雨花台望见之，云：“是日为同治三年六月十六日，黎明微雨，旋霁。日中又雨，大声忽发，砖石俱飞，倏忽之间而烟气弥漫，不见天日。及烟散，则见城中龙广山上万蚁蠕蠕，盖皆人也。时我军已由缺口入城矣。俄而旌旗尽开，四面齐下，而贼所据伪府，同时火起矣。未入城时，上有黑云，大数亩许，历久不变。及我兵长驱而入，黑云亦与之俱，是殆有神助乎！”
余有诗纪之，皆据赵语。
江艮庭先生，生平不作楷书，虽草草涉笔，非篆即隶也。一日书片纸，付奴子至药肆购药物，字皆小篆，市人不识。更以隶书往，亦不识。先生愠曰：“隶书本以便徒隶，若辈并徒隶不如邪！”
余生平亦有先生之风，寻常书札，率以隶体书之。湘乡公述此事戏余，因录之以自嘲焉。
湘乡公喜谐谑，因余锐意著述，戏之曰：“李少荃拼命做官，俞简甫拼命著书，吾皆不为也。”
余闻而自愧，亦以自喜。然少荃伯相，功业烂然，为中兴之冠。余穷愁著书，酱瓿上物耳。且自中州罢归，已逾十稔，而所著书，止一百余卷。乃与中兴名臣同一拼命，岂命果有贵贱乎？今列所著书目于此：窼书二种：《群经平议》三十五卷，《诸子平议》三十五卷；《第一楼丛书》九种：《易贯》五卷，《玩易篇》一卷，《论语小言》一卷，《春秋名字解诂补义》一卷，《古书疑义举例》七卷，《儿窽录》四卷，《读书余录》二卷，《诂经精舍自课文》二卷，《湖楼笔谈》七卷；集二种：《宾萌集》五卷，《宾萌外集》四卷；《春在堂书》六种：《杂文》二卷，《诗编》六卷，《词录》二卷，《尺牍》及《随笔》未定卷数，《楹联录存》一卷；外书二种：《袖中书》一卷，《诂经精舍内外篇》未定卷数。嗟乎！文士名心，书生习气，缄石知谬，享帚自珍。聊记其大略，亦见穷命之不值一钱也。
余壬子散馆后，未引见。戏书一诗粘斋壁云：“天风吹我下蓬瀛，敢与群仙证旧盟。好向玉堂称过客，重烦丹笔注微名。升沉有数人难挽，造化无心事总平。却笑随园老居士，落花诗句太关情。”
跋其后云：“散馆改官，口占一律。”
同年慎延青毓林见之而笑。及引见后，蒙恩授编修。延青过余斋，喟然长叹。余问何叹，延青曰：“吾叹此一首好诗，将来编集时，竟无从安顿也。”
相与大笑。然余不久即免官。回首玉堂，真同过客，“天风吹我下蓬瀛”，斯言验矣。延青今已下世，不及与之追理前说。怀旧凄怆，为之腹痛。
同治七年，余主讲西湖诂经精舍。精舍有楼三楹，余每日凭栏俯瞰，湖光山色，皆在几席间，甚乐也。每思造一小舟，舣之堤下，兴之所至，纵其所如。暮景晨曦，随时领略，庶几不负湖居。乃阅《西湖志》，有明人闻启祥《西湖打船启》一篇，适与愚意合。启祥，字平将，万历间举南雍，与计吏入京师，至国门，忽意不自得，径返。后屡以荐被征，悉辞不赴，见《钱唐县志》。又《灵隐寺志》，称其绝意仕进，筑阿西山，言语妙天下。即此启，足见一斑也。今录其略云：“欲领西湖之胜，无过山居，而予尤不能忘情于舟。山居，饮食寝处，常住不移，而舟则活。山居看山，背面横斜，一定不易，而舟则幻。昔冯开之先生既筑室孤山，又买一舟佐之，白头老宿，时时萧然读书其中。三十年来，风流顿尽，罕有继者。予及二三兄弟，素怀此志。而书生无暇，兼亦无资。陆放翁云‘一事尚须烦布策，几时能具钓鱼船’，正谓是也。严子印持，向有纠会打船之议，事未果行。今予踉跄北归，造物予我以闲，亟思一舟为避事息躬之所，而瓶钵罄然，不能不重理前说。愿期同志十人，各输十千，共成一舟，请自隗始，其余次第成就。十年以还，便可人主一舟。舟不必大，如少陵云‘野航怡受两三人’，略加开拓，可容五六，不啻大矣。亦不必华，如白傅云‘细蓬青蔑织鱼鳞’，略参眉公所谓‘朱栏碧幄，明棂短帆’，不啻华矣。尤不必高。西湖妙在里湖，正如美人寝帏，神仙别馆，窈窕深窾，殆不可名。今船必著楼，遂令断桥以北、六桥以西，封以丸泥，恍同函谷，此何理也？放翁又云‘船设低篷学钓徒’，却又太低。但使俯仰笑谈，冠缨不碍，则亦不啻高矣。杨肥翁尝有打船说，制度详明，可垂金石。今舟成之日，广列科条，除其苛法，约以三章，此诚伊人之典型，舟居之律令矣。”
篇中所称冯开之先生，名梦祯，万历丁丑进士，官南京国子监祭酒。移病去官，筑庵孤山之麓，名其堂曰“快雪”。见钱牧斋所撰墓志。旧《钱唐县志》称其晚年制桂舟，贮书画，遨游西湖，竟月不返。其风趣可想也。
厉樊榭《湖船录》云：“黄贞父仪部，用巨竹为，浮湖中。编篷屋其上，朱阑周遭，设青幕障之，行则揭焉，支以小戟。其下用文木，賙平若砥，布于上。中可容六七胡床，位置几席觞豆，旁及彝鼎、洗、茶铛、棋局之属。两黄头剌之而行。吴江周本音名之曰‘浮梅槛’。此事极新奇可喜，黄以前未有闻，后亦无继者。果此制可行，岂不视造船更省乎？”
稽《仁和县志》，黄汝亨字贞父，万历二十六年进士，授进贤知县，迁南京工部主事，升礼部郎。寻迁江西提学佥事，进布政参议，谢病不复出，结庐南屏小蓬莱，题曰“寓林”。有《寓林文集》三十卷，诗六卷。盖其人亦风雅君子也。贞父有《浮梅槛记》一篇，今录其略云：“客夏游黄山白岳，见竹筏行溪林间，好事者载酒从之，甚适。因思吾家西湖上，湖水清且广，雅宜此具。归而与吴德聚谋制之，朱栏青幕，竟与烟水云霞通为一席，泠泠如也。按《地理志》云：‘有梅湖者，昔人以梅为筏，沉于此湖，有时浮出，至春则开花，流满湖面。’友人周本音至，遂欣然题之曰‘浮梅槛’。予时与韵人禅衲，徜徉六桥，观者如堵，俱叹西湖千载以来未有，当时苏、白风流，意想不及。此人情喜新之谈。夫我辈寥廓，湛妙之观，岂必此具，乃与梅湖仙人争奇哉。”
以上并仪部自记之文。同时王在晋作《浮梅槛赋》，汤临川亦有《浮梅槛诗》，足见其倾倒一时矣。其子妇顾若璞，有《同夫子坐浮梅槛诗》。
吴江吕本南茂才多保，以其先世文穆公墨迹求题，因得展视，行书八字，大可二寸许，云“飞翠鸣玉，出入禁门”。又有小字两行，多漫漶不可辨。适徐诚庵大令本立来，与之审视。徐云：“纸有破碎处，装潢拙工，误颠倒之耳。”
因为移正，居然可识，其文云：“齐仆射玄迟有让表云，宋世子老师吕蒙正书。”
然语仍不可解，或尚有阙文也。卷中有道光十年裔孙晋昭跋，云：“崇祯甲戌，五世伯祖非庵公，讳一经，督学中州。五世祖声王公随至洛阳，有某氏手卷，题首八字，系文穆公书，遂以金易之，珍藏于家。”
云云。至此八字，未详所出。潘安仁《西征赋》云：“飞翠，拖鸣玉，以出入禁门者众矣。”
齐仆射让表或袭用其语，然仆射亦未知何人。题跋诸公，都不置一词。余漫题数语而归之，因识于此，当更核也。
吕本南茂才，又以王右军《平安帖》墨迹见示。其文曰：“适得足下书，深有感切。遂冀平安，不暂面。王羲之顿首。”
墨色暗淡，纸质亦多损坏。有内府宝玩印，又有张九龄、欧阳修名印，余两印不甚可辨。其前有明敕云：“顷四明所进王羲之《平安帖》，笔墨飞动，古劲圆朗，真迹无疑。敕卿等重加审定，装潢成卷，诸跋不必删去可也。宣德四年夏六月武英殿敕。”
其后有魏征跋、贺知章跋、薛绍彭跋、东坡居士苏轼跋、黄庭坚跋、放翁陆游跋、赵孟竀跋，班惟志七言绝句一首，又有米芾、顾瑛、许衢、张羽、李和、吴宽、朱泽民、高启诸人名印。余不能辨其真伪，亦不敢率题一语。留数日而归之，姑记所见如此。
余课士诂经精舍，以司马温公隶书家人卦赋命题，限“涑水崖碑半绿苔”为韵。诸生押涑字，皆入屋韵，独朱君镜清押尤韵。余按大徐本《说文》：“涑，遆也。河东有涑水。速侯切。”
小徐本：“涑，遆也。一曰河东涑水。相玉反。”
是此字二徐异读。然《左传》：“伐我涑川”，《释文》：“涑，徐息录反。又音速。《字林》同。”
则涑水之涑，当读入声，固魏晋以来旧读矣。又考《玉篇》：“涑，先侯切，濯生练也。又先候切，与漱同。又先卜切。”
是漱字有平去入三音：读平声者，即涑遆之本义；读去声者，为盥漱之借字；读入声者，顾野王不说其义，而以《左传释文》证之，则为涑水字无疑矣。朱君故押尤韵，未免好异之见也。
余又尝以张景阳“有蔞兴南岑”句为题，诸生或以蔞字作平声。余谓题出《文选》，义本《毛诗》。陆德明《毛诗音义》云：“有蔞，本又作，于检反，云兴貌。”
李善注《文选》曰：“蔞与同，音奄。”
则此字不当读平声也。及还苏寓，偶以语徐诚庵大令本立。次日，以一纸见示云：“蔞字，《韵府群玉》入覃韵，无仄声。《韵府拾遗》入俭韵。今坊本或收入平声，或平上兼收。以此按《集韵》覃谈盐沾严咸衔七韵，俱无蔞字。上声五十琰蔞字注：‘衣检切。《说文》云雨貌，或作竁。’考《字典》蔞字注：‘《唐韵》《集韵》《韵会》衣检切，《正韵》于检切，并音奄。’是由《唐韵》以至韩道昭改并《集韵》，蔞字俱读上声，无入平韵者。虽未知《平水韵》书何如，然黄公绍《韵会》，一遵刘氏意，《平水》亦与《韵会》同，惟阴氏时中反之。检今韵十三覃蔞字注：‘乌含切，没也。’蔞之训没，不知何本，疑淹字之假借。《集韵》去声五十五艳淹字云：‘于赡切，没也。’可悟训没之由，乃既以淹为蔞。又误于赡为乌含，遂以艳韵而收入覃韵，真歧中之歧矣。”
徐君为余三十六年前同补博士弟子员之老友，精于音律，以一字而遍检群籍，求其本音，亦可谓留心小学者矣。闻其著《词律拾遗》，颇足为万红友功臣，未知能卒业否。其所撰《荔园词》二卷，余已为序而行之。
白太傅诗云：“犹有夸张年少处，笑呼张丈与殷兄。”
然则古人所称兄者，必其年长于己者也。王补帆同年，小于余者两岁，每谓余宜弟之而勿兄，然寻常书问，习贯为常。率尔落笔，辄误以弟自称，因戏于弟上加竂作竃，注其旁曰：“周人称兄曰竃。”
钱子密吏部与余约如补帆，余亦尝误自称弟。子密报云：“何不用周人称兄之例？”
亦尺牍中一故事也。
余著《群经平议》，解《尚书》“巽朕位”，巽是纂之假字。及读薛尚功《钟鼎款识》有宰辟夫敦三，其文并云“用馔乃祖考事”，盖假馔为纂也，可证成余说。又著《诸子平议》，解《晏子春秋》“赖君之赐，得以寿三族”，寿是保之假字。而薛书载叔液鼎、鲁正叔竄，并云“永寿用之”，即永保用之也，亦可证成余说。古彝器铭词之可宝贵如此。
长洲褚稼轩《坚瓠集》，有移棋相间法。以黑白各三子，三移，而黑白相间。自三子至十子皆然，多一子则多一移耳。余试之，良然。而内子季兰复推广之，自十一子以至二十子。余恐其久而忘也，因笔之于此。
三子：左一、二，左四、五，左一、二。
四子：左二、三，右五、六，右二、三，左一、二。
五子：左二、三，右四、五，左五、六，右二、三，左一、二。
六子：左二、三，右六、七，左四、五，右五、六，右二、三，左一、二。
七子：左二、三，右五、六，左五、六，右六、七，左七、八，右二、三，左一、二。
八子：左二、三，右八、九，左五、六，右五、六，左六、七，右七、八，右二、三，左一、二。
九子：左二、三，右七、八，左六、七，右四、五，左九、十，右八、九，左五、六，右二、三，左一、二。
十子：左二、三，右十、十一，左五、六，右六、七，左八、九，右九、十，左六、七，右五、六，右二、三，左一、二。
十一子：左二、三，右九、十，左六、七，右五、六，左九、十，右十、十一，左十一、十二，右六、七，左五、六，右二、三，左一、二。
十二子：左二、三，右十二、十三，左五、六，右六、七，左九、十，右九、十，左十、十一，右十一、十二，左六、七，右五、六，右二、三，左一、二。
十三子：左二、三，右十一、十二，左六、七，右七、八，左十、十一，右四、五，左十三、十四，右八、九，左九、十，右十二、十三，左五、六，右二、三，左一、二。
十四子：左二、三，右十四、十五，左五、六，右六、七，左九、十，右十、十一，左十二、十三，右十三、十四，左十、十一，右九、十，左六、七，右五、六，七，右二、三，左一、二。
十五子：左二、三，右十三、十四，左六、右九、十，左十二、十三，右五、六，左九、十，右十四、十五，左十五、十六，右十、十一，左十一、十二，右六、七，左五、六，左二、三，右一、二。
十六子：左二、三，右十六、十七，左五、六，右六、七，左九、十，右十二、十三，左十三、十四，右九、十，左十四、十五，右十五、十六，左十、十一，右十一、十二，左六、七，右五、六，右二、三，左一、二。
十七子：左二、三，右十五、十六，左六、七，右十一、十二，左十四、十五，右五、六，左十、十一，右八、九，左十七、十八，右十六、十七，左十三、十四，右十二、十三，左九、十，右六、七，左五、六，右二、三，左一、二。
十八子：左二、三，右十八、十九，左五、六，右六、七，左九、十，右十四、十五，左十五、十六，右十、十一，左十二、十三，右十七、十八，左十六、十七，右十三、十四，左十、十一，右九、十，左六、七，右五、六，右二、三，左一、二。
十九子：左二、三，右十七、十八，左六、七，右十三、十四，左十六、十七，右五、六，左十、十一，右九、十，左十三、十四，右十八、十九，左十九、二十，右十四、十五，左十五、十六，右十、十一，左九、十，右六、七，左五、六，右二、三，左一、二。
二十子：左二、三，右二十、廿一，左五、六，右六、七，左九、十，右十六、十七，左十七、十八，右十、十一，左十三、十四，右十三、十四，左十八、十九，右十九、二十，左十四、十五，右十五、十六，左十、十一，右九、十，左六、七，右五、六，右二、三，左一二。
凡自左移之右，则曰左，从左起数；自右移之左，则曰右，从右起数。
灵隐冷泉亭，旧县一联云：“泉自几时冷起，峰从何处飞来。”
乱后失去，寺僧属吴平斋观察补书之。戊辰九月，余与内子往游，小坐亭上，因读此联。内子谓问语甚俊，请作答语。余即云：“泉自有时冷起，峰从无处飞来。”
内子云：“不如竟道‘泉自冷时冷起，峰从飞处飞来’。”
相与大笑。越数日，次女绣孙来湖楼，余语及之，并命亦作答语。女思久之，笑曰：“泉自禹时冷起，峰从项处飞来。”
余惊问项字何指，女曰：“不是项羽将此山拔起，安得飞来？”
余大笑，方啜茗，不禁襟袖之淋漓也。
李筱泉中丞以笔见赠，来书云：“长头羊毫笔，昔姚伯昂先生最善用之。弟苦不能用，管城子叹失所久矣。公精篆隶，必能任意挥洒，为此子一吐其气也。”
语意甚隽永。余复书云：“承惠，笔极佳。然佳毫入拙手，仍未得所。公之位置此子，似小失之矣。”
余前客新安时，其地当水潦大至，山中往往出蛟，曾作《伐蛟行》一篇，有云“霹雳一声裂山出”，又云“驱驾雷霆欲出山”，想当然语，非纪实也。己巳之夏，在西湖讲舍，适天竺山中出一蛟，其夕甚雨而无雷。后晤何子永舍人，言凡出蛟之日，皆无雷。甚愧前诗体物之未精。已而勒少仲同年，言前年其家乡桃花岭大出蛟，凡数十处。其出也，无不有雷。又似子永之言不确。事不目睹，耳闻而臆断有无，不免为东坡所讥矣。

[book_title]卷二
陆存斋观察心言尝问余曰：“庄子称‘圣人不死，大盗不止’，此圣人，孰谓也？”
余谢不知。存斋曰：“若谓尧、舜、禹、汤诸圣人，则圣人之死久矣，何以庄子又发此论乎？庄子所谓圣人，正谓当时诸侯耳。”
余思此言极有理。当时田齐、三晋，皆篡窃之国，而俨然列为诸侯，僭称王号，乃欲以治小民锥刀之争，正所谓“窃钩者诛，窃国者侯”也。庄子未可明言，故悠谬其词，而曰“圣人不死，大盗不止”。所谓圣人，正以名号推尊之，非以德言，亦犹古以君子为在位者之通称也。《礼记·乡饮酒礼》篇注曰：“君子，谓卿大夫士也。”
卿大夫士谓之君子，则诸侯王谓之圣人，亦其所矣。推庄子之意，欲治天下之盗，必先治天下之诸侯。鲁臧武仲有言：“子召外盗而大礼焉，何以治吾盗？”
孔子之告季孙，亦曰：“苟子之不欲，虽赏之不窃。”
庄子之意，亦若是而已。读者徒惊其放言高论，河汉无极，而不能善会其意，非能读古人书者也。
郑君注《仪礼·大射仪》篇曰：“丰，从豆，竅声。”
自来不知竅为何字。诂经精舍肄业诸生戴君果恒曰：“竅，古峰字也。从山，从二丰，丰亦声。”
此说殊佳。《说文》：“丰，草盛丰丰也。”
山峰之上，必有草木丰丰然，故从山从二丰，正取丰丰之意，而即以丰为声。后变为从山，竆声，形声虽同，然不如从二丰之有意矣。竅为峰古文，竟是定论，故记之。
余著《群经平议》，以《梓材》一篇为周公营洛邑诰庶殷之词，即《召诰》所谓“越七日甲子，周公乃朝用书，命庶殷侯甸男邦伯”者是也。篇首“王曰封”，封是衍字。《康诰》篇首四十八字，当移至此篇之首。后知金仁山《通鉴前编》说与余同。见书不多，遂与前人暗合，良自愧恧，且恐似此者尚多也。聊记于此，告世之读余书者。
西人有医士名合信者，著《博物新编》，内载有用电气制炼字画铜板之法。其有旧样者，即以白蜡印旧样为模，若作新样者，即以白蜡捻成一版，画工用刀笔划刻山水人物于蜡版上。画成之后，再以黑铅屑薄糁，划痕乃用铁线一条，长约二尺，一端穿插蜡版，一端穿系精竇数片。复用清水两盘，一浸蜡版，一浸精竇。精竇之盘，调以磺强水。蜡版之盘，撤胆矾浸之。精竇为强水所化，即有电气发出，由铁线传递于胆矾水中，胆矾被电气所逼，矾质渐化，即有红铜结积于蜡版上。矾尽加矾，水涸添水。红铜渐积渐多，三数日后，铜版厚结二三分许。取出，刮去白蜡，则铜版铮铮，凹凸成章，几疑其有鬼斧神功之妙也。按此法，以之刷印书籍最佳。闻沪上已有试为之者，未知成否，故记于此。磺强水，又名火磺油。西人制磺强水有二法，均见《博物新编》，兹不录。精竇质如白铅，亦出外国。大约欲为此法，则此二物必从彼国购来也。
年家子邹蓉阁在衡，于苏州白善桥观音殿，得元大德时所铸文庙编钟一。拓其文以示余，两面皆有“太簇”二字。其一面云：“大德乙巳，平江路总管朵儿赤、教授刘惟肖造。”
一面云：“杭州路儒学乐师施得仲。”
按大德乙巳，为成宗九年。据《元史·礼乐志》：“成宗十年，命江浙行省制造宣圣庙乐器，以宋旧乐工施得仲审较音律，运至京师。”
此钟之铸，必在是时。与史差一年者，史据其至京之日言之也。施得仲既为宋乐工，必与宋太学遗制符合。数百年后，存此一钟，洵可宝贵。蓉阁即将此钟寄至杭州。今未知在何所，当俟至杭一问之。
沈韵初孝廉树镛，以赵廿二年石刻见示。此石在直隶永年县西六十里娄山，其文曰：“赵廿二年八月丙寅，群官上酬此石北。”
沈西雍观察谓是石虎建武六年所刻，上溯石勒之年而并数之，故称赵廿二年。然金石刻辞，从无此例。刘宽夫侍御谓汉侯国得自纪年，定为赵王遂之廿二年。较沈说为得之。然考《前汉书》，赵敬肃王彭祖、共王充，并享国长久。《后汉书》赵节王栩、顷王商、惠王乾，亦享国长久。此五王皆得有二十二年。侍御止据鲁三十四年石刻，谓彼刻称五凤二年鲁三十四年，而此不冠以汉年，明是汉文帝时未有年号之故，遂决以为赵王遂。此说亦未足据。侯国得自纪年，原不必定冠以王朝之年。鲁三十四年石刻，未可泥为定例。使必冠以汉年，则文帝虽无年号，独不可冠以汉年乎？侯国之尊王朝，岂以有无年号而异？然则此碑为何王，固不能臆决矣。
韵初又示余南武阳功曹墓阙画像题字，并附有樊君文卿释文。其中错误甚多，或传写失之也。末行樊释作“昌令于唐”四字。余审视之，唐字实是高字；昌字其形作竈，必非昌字；令字亦不相似，似是食字。郑君注《洛诰》“惟洛食”曰：“皆可长久，居民使服田相食。”
《汉书·元后传》云：“予乃卜波水之北，郎池之南，惟玉食；予又卜金水之南，明堂之西，亦惟玉食。”
此墓阙食字，或即此义。其上竉字，当是年字。年上疑更有万字，“万年食于高”。下有阙文，乃颂祷之词。
会稽大禹陵旁有禹寺，老屋三楹，无可观览。其左墉有一碑，尘积寸许，拂拭而读之，则唐开成五年“往生碑”也。碑皆真书，额题“往生碑”三字。其文云：“唐开成五年，岁次庚申，皇帝升极。是岁夏五月，会稽禹寺请玄英法师讲《金刚经》于余姚平原精舍，会次募一千二百五十人，结九品往生社。英公学我真教，挹其遗踪，施有等差，阶陈九品。旁求贞石，书其姓字。”
云云。其下列第一品至第九品人姓名，男女皆有之。此碑乃道光二十年寺僧锄地所得，徐铁孙太守荣移树殿中。碑文完好，字体朴茂，亦希觏之物，自来金石家未著录。余匆匆扪读，未审视其书撰人姓名，卤莽如此，可笑也。为诗存集中，并记大略于此。行谋托人至越中拓数本以归也。
南镇，即会稽山。余登其巅，至所谓香炉峰者，极高峻。双峰左右立，天然如门，才容一人，曲折而进，亦奇境也。中建佛阁，奉观音，题曰“南天竺”。凭栏俯视，眼界颇宽，视越郡城，仅如衣带之环绕矣。舁夫以两竹竿县坐具于下，并县尺许之竹，以承双足，游人踞坐其上。余笑曰：“大禹山行乘，岂即此欤？”
后闻勒少仲同年云，江西多有之，名曰“掇子”。掇音读如笃，余疑兜子之转音。又思“竹马”二字，合书之即为笃，竟名“笃子”，亦于义有取。
余从前避地越中，止于七星岩一游，有诗存集中。己巳之夏，余至上虞，展舅氏姚平泉广文之墓，并以舅母黄孺人纎葬焉。归次绍兴，始遍探禹陵、南镇、兰亭之胜，游览固亦有缘欤？兰亭时修葺未竟，彭雪琴侍郎往游，以三百金为助。侍郎之母太夫人，乃山阴王氏女也。其外家零落，侍郎访求不得，故出金助修兰亭，用志渭阳之思。而余此行，亦因外家窀穸之事，因以诗寄侍郎，其末云：“英雄至性果然真，不负之江来问津。愧我羊昙憔悴甚，墓门展拜更伤神。”
余与彭雪琴侍郎，初不相识。己巳之春，余来诂经精舍开课，适侍郎借寓湖楼，一见如旧。以望云思亲图属题，乃知侍郎母太夫人，山阴王氏女。其外王父，游幕皖北，太夫人行年三十有五矣，犹然待字。时封公为其地巡检司，适丧偶，县令为作合，遂成二姓之好。其后封公先卒，太夫人守节抚孤，备尝辛苦。及其殁也，侍郎犹为诸生，不及见其贵显也。然侍郎天资忠孝，功业烂然，称中兴名臣，足以慰太夫人地下矣。
雪琴侍郎以诸生从戎，在军中二十年，战功卓荦，中外共见。然其人，实温温儒雅，善画墨梅。因借寓余讲舍湖楼，许画梅花一幅，以当屋租。余赠之诗，所谓“一楼甘让元龙卧，数点梅花万古春”也。后果践斯语。余于如冠九前辈处，见其所书楹帖，有小印云“儿女心肠，英雄肝胆”。又闻勒少仲同年言其一小印云“古之伤心人”。贤者多情，即此可见矣。
余至杭州屡矣，游西湖亦屡矣，然率皆烟波一棹，未及登山也。戊辰岁，主讲诂经精舍，始游天竺、韬光、灵隐诸胜。其秋，又偕内子往游，而南山一路，未及蜡屐。己巳之夏，乃决游计。乘篮舆度六桥，先至理安。时已尽毁于贼，正在缔造。寺僧导观法雨泉，清莹可爱。中有泉龙，不过二寸，而有四足，具五爪。僧言由此至龙井，有九溪十八涧，地极幽秀。惜未及往，乃由理安至云栖，舁夫惮于登陟，取道江干，往返皆然，殊少味矣。云栖修篁夹道，意境殊胜，而僧言从前弥望皆绿，仰不见天，今已濯濯矣。饭于寺中，僧出示董香光所书《金刚经》墨迹，遂得敬观高宗御题。僧言庚辛之乱埋之土中，故不毁也。复导观莲池和尚骨塔，其外又有太素锦庵主之塔，即其妻也。游毕出山，至虎跑泉，则寺毁未修，泉水故在其旁，亦芜秽不治。舁夫促还，遂不及一品其泉，请俟他日矣。是日始而阴晦，四山云气迷蒙，如欲雨者。余用韩、苏二公衡岳故事，默祷于神，已而晴日杲杲。归途乃诵坡仙“率然有请不我拒，信我人厄非天穷”之句，以答神贶。
潘少梅以小印见赠，文曰“西湖长”，云旧得之市上。
棱角敝，而篆文颇古雅有致。余虽不敢当，然年来适为西湖诂经精舍山长，未始不可妄窃以自娱也。监院校官孟君兰艇，因言薛慰农观察旧年主讲崇文书院，倩人刻此印，屡刻屡不当意，遂不复刻。时观察已移席金陵。余因笑曰：“慰农之不得长为西湖长，而余承乏于此，其即征之此印乎？”
已而慰农从金陵来，言所寓惜阴书院，屋甚精雅，门前湖光如镜，芙渠弥望无际，榜曰“何必西湖”。余闻之，憬然有会前语，信乎人生所至，莫非缘也。惟念“西湖长”之名，本之东坡。东坡守杭守颍，皆有西湖，故《到颍谢执政启》云：“入参两禁，每玷北扉之荣；出典二邦，迭为西湖之长。”
后谪惠州，亦有西湖，故杨诚斋诗云：“东坡元是西湖长，不到罗浮那得休。”
然则“西湖长”之名，如慰农曾官斯土者，方得称之。此印似非山中人所当用也，乃本朝有诗僧正岩，赋《点绛唇》词云：“来往烟波，此生自号西湖长。”
彼释子可以自号，则吾侪或亦无嫌。因赋《蓦山溪》词，其首句云：“飘零书剑，老作西湖长。”
居之不疑，可一笑矣。
慰农主讲崇文时，曾命门下士造一湖船。船未造而慰农去金陵，其门下士因以其钱，就凤林寺后隙地筑屋三间，榜曰“薛庐”。慰农自金陵来，余语及之，且曰：“昔人牵船以代屋，君今造屋以代船，宜曰‘薛舫’，不宜曰‘薛庐’也。”
慰农深然之。未知果更易否，聊记于此。
永怀堂《十三经注》，乃明崇祯间金千仞蟠、葛靖调两人汇刻。卷首或题明后学金蟠订，或题明后学葛订，盖刻书之资，出其人耳。今其版在浙江书局，余取观之，其谬误甚多。尤可笑者，《孝经》题汉郑氏注，而实则唐玄宗注也，其他从可知矣。前有翰林院编修昆山朱天麟序一篇，草草下笔，不一披览，何欤？
咸丰二年，余姚客星山新出一汉碑，碑文首有“三老”二字，故即名曰“三老碑”。宗湘文观察源瀚以拓本见赠。余谛视之，碑前半分四截。其最上一截四行二十二字，曰“三老讳通，字少父，庚午忌日。祖母失讳，字宗君，癸未忌日”；次一截六行四十六字，曰“掾讳忽，字子仪，建武十七年，岁在辛丑，四月五日辛卯忌日。母讳捐，字□君，建武廿八年，岁在壬子，五月十日甲戌忌日”；次一截六行三十八字，曰“伯子玄曰大孙，次子但曰仲城，次子纡曰子渊，次子提馀曰伯老，次子持侯曰仲雍，次子盈曰少河”；最下一截五行二十九字，曰“次子邯曰子南，次子士曰元士，次子富曰少元，子女曰无名，次女反曰君期”。其后，又直书三行，共八十二字，曰：“三老德业赫烈，克命先己，汁稽履化，难名兮。而右九孙，日月亏代，犹元风力射。邯及所识祖讳，钦显后嗣。盖《春秋》义，言不及尊，翼上也。念高祖此字失写，补入左旁。
至九子未远，所讳不列，言事触忌，贵所出□及□。敬晓末孙，□副祖德焉。”
详其文义，三老生一子而有九孙，此碑乃九孙中第七孙名邯者所立，以识祖父名字，且存忌日。然祖及祖母忌日，有日而无年月，亦殊略矣。所引《春秋》之义，殆即《梁传》孔父不名为祖讳之说，意其人乃为《梁》之学者也。父殁于建武十七年，则九子之生，必有在王莽之世者。莽禁二名，而提馀、持侯名皆二字，其亦有用汉腊之意乎？名字俱备，而姓氏竟不得详，更当考之。又其文字有不可识者，姑作空围记之。闻藏是碑者，为周君世熊，字清泉。有释文，当求其详，并证异同也。
余既得《三老碑》拓本，未数月，即有以周君清泉释文题跋见示，其所释，与余微有异同：“三老讳通，字少父”，少作小；“母讳捐，字□君”，君上是谒字；“次子盈”，盈作盆；“次子士曰元士”，士字均作土；“子女曰无名”，无作元；“汁稽履化”，化作仁；“贵所出□及□”，出下是严字，及下是焦字；“敬晓末孙□副祖德焉”，孙下作字，注曰：疑古莫字。因附于此，俾览者详焉。其题跋曰：“先君子解组，后卜居邑之客星山下严陵坞，即汉征士严先生故里也。
咸丰壬子夏五月，村人入山取土，得此石，平正欲以墓，见石上有字，归以告余。余往视，碑额断缺，无从辨其姓氏。幸正文完好，共得二百十七字，因卜日设祭，移置山馆，建竹亭覆之。按东汉光武、晋惠帝、东晋元帝、后赵石虎、西燕慕容忠、齐明帝、魏北海王，皆纪元建武。惟光武有廿八年，且值壬子。碑纪其母忌日，即未必刻于是岁。字法由篆入隶，与永平建初诸石相类，定出东汉初无疑。三老讳通，邑志失传。掾讳忽，字子仪。考《后汉书·任延传》，延为会稽都尉，时避乱江南者，皆未还中士。会稽称多士，如董子仪、严子陵，延皆以师礼待之。此讳忽字子仪者，殁于建武十七年，时地悉合，岂即董子仪欤？（原注云：吾邑董氏，盛于汉代董昆、董春、董袭，见《太平御览》、《北堂书钞》注引《会稽典录》、谢承《后汉书》、《会稽先贤赞》诸书。）
汉碑盛桓灵朝，当建武时，碑制未备。额右形，颇类碑字末笔。其文奥衍，大意为子仪第七子邯追远而作。祖母、母有讳字，而不及氏。末云贵所出严及焦，或二母之氏欤？”
又云：“碑出咸丰壬子，上溯建武壬子，正得一千八百一年。辛酉之乱，贼火吾庐，亭相去稍远，得不毁。事平，碑仆于地，旁汉晋砖数十，如灶突然。盖贼用以作炊者，石受薰灼，左侧黔黑，而文字无恙。凡物隐显成毁，固有定数。此碑幸免劫灰，先贤遗迹，赖以不坠，知海内好古家同此愉快也。”
余在会稽禹寺，见唐开成五年“往生碑”，已载其大略于前矣。后至省垣，以语如冠九前辈，遂托人至会稽拓数本见赠。因载其全文于此。碑额书“往生碑”三字，文前有题目云“结九品往生社”，并序。沙门处讷撰文云：“唐开成五年，岁次庚申，皇帝升极。是岁夏五月，会稽禹寺请玄英法师讲《金刚经》于余姚平原精舍，会次慕一千二百五十人，结九品往生社。夫为善者，迷于所趣，无量寿佛，返念不息。遗民挂冕，康乐投簪。史氏称之，其风不泯。英公学我真教，挹其遗踪，施有等差，阶陈九品。旁求贞石，书其姓字。不以予管见，命序其事云：第一品：僧处讷、僧永端、徐十一娘；第二品；第三品：蒋渐达；第四品：朱宁；第五品：僧良捷、僧陟霄、僧献通、僧惠平、潘、魏緀、邵仕兴、蒋沛、吕三娘、张菩提、梁出世、陈卅一娘、胡大惠；
第六品：僧雅操、僧智源、苏约、梁十一娘、窻、陆遂、徐文政、方荣进、郑大娘、马超、朱赵七、尼净严；第七品：僧闲居、僧清、僧履言、潘雅、傅成、申屠俭、潘存约、陈卅娘、项卿、朱清净、尼宛轮；第八品：尼坚持、李皋、高二娘、郑简、卢仿、朱智明、许三娘、宋十四娘、僧法扬、僧元宥；第九品：方荣进、郑师简、危伦、吴贯之、许玩、杨成、方常和、徐式、缪阡从、缪岑、缪陶婆、郑协、缪日华、李瑜、戚通、方子明、邵强、谢行恭、翁珍、周庆徽、马、徐公佐、苏澄、尼契能、尼深净、尼志常、尼弘政、尼弘辩、尼契虚、尼圆政、尼远照、尼体常、尼契端、尼目净、尼妙喜、潘妙性、梁出世、徐十二娘、徐三娘、朱十二娘、方二娘、姜三娘、张圆满、沈十一娘、郑三娘、丁莲花、邵六娘、董法超、刘智满、胡二娘、梅十二娘、张八娘、施十一娘、刘一娘、周三娘、胡福相、沈九娘、虞清净、黄二娘、王三娘、叶四娘、吴卅娘、江十一娘、李志圆、黄三娘、李圆满、缪真性、钟元成、宋怦、胡仲芳、刘叔、俞子兴、朱、蒋仕琳、夏用、陆嵩、刘文皋、贾政、沈简、龚荣、盛望、陈可津。”
按碑文称一千二百五十人，而所列止二百三十三人。第二品下不列姓名，殆不得其人而阙之欤。碑中男女混淆，僧尼杂糅，至为可笑。余诗所云：“坐惜蚩蚩民，作事等儿戏。以此求西方，往生庸可冀。”
备录其文，姑以诒好事者云尔。“”字不可识，殆当时俗体。序中慕字，依文义当作募，直误字耳，未必用六书假借法也。梁出世一人而既列第五品，又列第九品，此不可解。
吴平斋观察，示余石刻郑板桥字一纸，其文云：“大幅六两，中幅四两，小幅二两，条幅对联壹两，扇子斗方五钱。凡送礼物食物，总不如白银为妙。公之所送，未必弟之所好也。送现银则中心喜乐，书画皆佳。礼物既属纠缠，赊欠尤为赖账。年老神倦，亦不能陪诸君子作无益言语也。”
又附一诗云：“画竹多于买竹钱，纸高六尺价三千。任渠话旧论交接，只当秋风过耳边。”
末署“乾隆己酉，板桥郑燮”。平斋跋其后云：“板桥道人此书，为吴山尊学士所刻。岁己巳夏四月，范湖居士、退楼主人重刻于沪上。此后范湖、退楼书画润笔，皆准板桥所定，即以此帖为仿单，不复增减。”
退楼即平斋自号，范湖居士乃周君存伯也。余谓东坡先生字，在当日只换羊肉而已，吾辈率尔落笔，便欲白银，亦大罪过。然年来以笔墨为人役，亦甚苦之。读板桥此帖，辄为诵古诗曰：“齐心同所愿，含意俱未申。”
退楼诸公闻之，当干笑也。
《湖杂记》载宋神宗时，高丽国王祈于佛，得一子，常啼，惟闻木鱼声则止。有声自空来，寻声所自起，愈寻愈远，逾海而南，得之武林镜湖之畔，一僧端坐击鱼。使者告以故，且言世子臂间有“佛无灵”字，僧遂偕往。见世子曰：“此吾师也。吾师先为舆夫，肩舆得金，自给之外，以余资投井。积久，建刹于湖上。一年而师跛，明年盲，三年为雷击死。吾因题‘佛无灵’三字于其臂，孰意其生于此乎？”
王曰：“如是，则佛有灵矣。”
因为建寺其地，颜曰“高丽”。按高丽寺即慧因寺，后唐天成二年，吴越王建。宋神宗时，寺僧净源疏释经义，流传殊域，致高丽国王之子僧义天航海而来，乞为弟子。及还国，以青纸金书《华严经》三百部，并经阁之资，附贡舶以进，遂建华严大阁藏之，俗因呼为高丽寺。详见《慧因寺志》及明潘晟《重修慧因讲寺记》。然则寺建于吴越，非宋时创造，且非高丽所建也。高丽所造，特华严阁耳。“佛无灵”之说，是流俗所妄传，明矣。
余游净慈寺，寺僧大圆指门外百工池，谓是宋时颠僧道济遗迹。余按《西湖志》云，宋建炎以前，寺累遭火，鞠为荆墟。熙宁间有善青乌之术者，云须凿池以禳之。寺僧宝文乃募化开池，与力者万人，故名。则此池之开，非道济也。世俗知有道济，不知有宝文，传讹久矣。
道光三年，直隶正定府元氏县民刘黄头，掘地得一石，为唐宣城县尉李君之妻贾氏墓志铭。末行刻“后一千三百年为刘黄头所发”十二字。自道光三年，上溯葬年唐建中二年，年虽小差，而姓名不爽，亦可异也。戴子高以拓本见示，余按其文，夫人讳嫔，字淑容，长乐县人。李君陇西人，举贤良，授宣城尉，先卒。夫人以建中二年二月十二日，卒于其从父之弟赵州元氏县官舍，即以其年三月，窆于七义原。从子文则为之铭，其铭词末二句曰：“一扃泉壤，万岁千春。”
殆因是语而推算之，遂得黄头发冢之事乎。末行所书，与全碑字体一律，是即其从子为之矣。
吴兴沈吉斋，名梦岩，二十年前，曾以所著题《榴庵诗集》求序于余，今存《宾萌外集》中，然久不与通音问矣。同治六年，朱君采荪以其书来，乃知吉斋著述繁富，有《廿二史杂说》、《尚书汇解》、《肉谱》、《匹夫小史》、《古韵通叶》、《庚癸一家言》等书。其《肉谱》，体例与王、李《蒙求》相类，不知何以为此名。《匹夫小史》，记常言俗事。
《唐癸一家言》，则专记粤贼之难者也。余皆未之见。惟《尚书汇解》曾得读之，似于《经学尚疏》。余贻书吉斋，小有规正，而此后竟不得其一字，盖未见采纳也。余悯其穷老著书，终就湮没，略识梗概于此。
邹县董梓庭吏部，名作模，道光三年进士，尝以事戍伊犁。辛丑、壬寅间，从靖逆将军于广东。罢归，遂侨寓扬州。十年一梦，极烟花三月之乐。今岁行年七十有七矣，腰脚犹健，自言昔岁游西湖，尚步行三十里也。时从广东载书数万卷，至苏州求售。苏州太守李薇生为之先容，颇有所获。与余相遇，知余有《群经平议》已刻版，为印百部去。余笑曰：“杨子草《太玄》，同时有尚白之嘲、覆酱之议。今鄙人杀青甫竟，而公即以奇货居之，胜古人多矣。”
福建南台，有闽越王驺无诸庙。庚午之春，余至闽，因往观焉。庙在山上，前殿祀王，后殿并祀夫人。夫人居左，而王右之，以汉制尚右也。其后有钓龙台、钓龙井，云是王故迹。泉水甘洌，瀹茗颇佳。其巅有榕阴山馆，凭栏俯视，海外帆樯，历历可数，亦壮观也。前殿两庑，从祀者四，曰白马王，曰吴岩王，曰显惠将军，曰协惠将军，皆不知何人。嘉庆间碑称，两王皆无诸之孙，白马王即繇君丑，吴岩王即吴阳。其说尚可采。而又以白马王谓即白马三郎。余按：白马三郎乃五代时闽王王审知也，以为无诸之孙，谬矣。又称白马王有射桑溪恶事，因有射尊王之称，荒诞益甚。余谓无诸建国于兹，允宜庙食。以《史》、《汉》、《闽越传》考之，无诸之后，有闽越王郢、闽越王馀善，皆以背汉不善其终，非祀典所宜及。惟繇君丑，是无诸孙，以郢等首恶不预谋，立为越繇王，奉闽越祀。其后又有繇王居股，以杀馀善自归，封东成侯。又有越衍侯吴阳、越建成侯敖，俱以杀馀善功，吴阳封卯石侯，敖封开陵侯。此四人者，于从祀为宜。又有东越将多军降汉，封无锡侯，亦可在从祀之列。此外若吞汉将军驺力，及史失其名之徇北将军，皆叛臣之党，不得与于此矣。闽俗尚鬼，祀典多不经。余悯无诸之庙，而从祀诸人，陋俚无据，因书所见如此。官斯土者，有好古君子，当于愚言有取焉。
余因白马三郎之称，而思闽王王审知，亦五代时贤君也。自宜庙食闽土，春秋崇祀。余至闽，适当春仲，见当路诸公于祀典所有事者，牲玉帛，奉行如例。而王审知之庙无闻焉。岂非闽中一缺典乎？唐天皊二年，为审知建祠福州，侍郎于竞撰碑文，其略云：“公器局端雅，识理融明。及膺帝命，宠陟斋坛。一年而足食足兵，再岁而知礼知义，方隅之内，仰止攸同。使之以时，齐之以礼，故得污莱尽辟，鸡犬相闻，时和年丰，家给人足，俊造相望，廉秀特盛。闽川以南，地虽设险，人尚争雄。公感之以恩，绥之以德，示以宽仁，俾之柔服。遂使数十年之氛薐，遽致廓清，一千里之封疆，旋观昭泰。兵戈起，帑庾多虚，凡列土疆，悉重征税，商旅以之而壅滞，工贾以之而殚贫。公则尽去繁苛，纵其交易，关讥市，匪绝往来，衡麓舟鲛，皆除守御，故得填郊溢郭，击毂摩肩，竟敦廉让之风，骤睹乐康之俗。”
据此，则王氏之造福闽疆，亦不让吾浙之有钱氏矣。此碑今尚在，余于壬甫兄福防署中见其拓本，因录辜较如右。
禹陵窆石文，康熙间张编修希良，视学吾浙，属部吏拓之，以意属读，得二十九字。惜其释文，今未之见。王氏《金石萃编》、阮氏《两浙金石录》均有所审定。然至今可辨者，止“日王石乾象并天文晦真黄”十一字而已。“象”字止存上半之刀，“晦”字止存左半之日。以余观之，“象”字可信，“晦”字犹存疑也。其右刻诗一章，当是宋元人之作。除前人所辨识外，余又加审定其不可识者四字。诗云：“沐雨栉风无暇日，胼胝还见圣躬劳。古陌□□□元气，梅梁赴海作波涛。至今遗迹衣冠在，长使空山魑魅号。欲觅□陵寻窆石，山僧为我剪蓬嵩。”
余去岁游禹陵观窆石，惜未及手拓以归。今春魏稼孙以拓本见示，因得谛观之，而录于此。
余前视学河南时，香岩制府英桂方为河南巡抚，今一别十五年矣。庚午岁，重见于闽中，公为言咸丰九年自豫入觐，蒙文宗显皇帝召见，语次及樾，有“俞樾写作俱佳，人颇聪明”之谕。是时臣樾去官已一年有余矣。何意虮虱微臣，尚在眷注之中。昔苏轼闻神宗有奇才之叹，痛哭失声。樾之才，固不足以比苏轼，而以天涯残客，重聆先帝玉音，亦不禁涕泪之横集也。
吴仲英大令恒居家时，有李君觉仙馆其家。一日晨起，有客来访之，觉仙卧未起，乃去。已而又至窗外觇之，仲英笑曰：“觉仙还未觉。”
客应声曰：“张子又来张。”
仲英大惊，遽出延之入，问其姓名，乃张君日熙，亦武林名下士也。遂与定交，以一联作合，是亦金兰谱中一佳话也。
西湖北山路，由岳王坟而进有三洞，曰香山，曰紫云，曰金鼓。庚午初夏，余往游焉。香山洞甚浅，无可观览。金鼓洞芜废太甚，有两道士居洞中，衣服挟斯，发鈛鈛然，殊可憎恶。昔人改郭景纯诗云：“青溪三千仞，中有二道士。”
辄诵斯言，一笑而出。惟紫云洞极有致，其前洞广修，可百筵。中间一径才通人，石砏岩可畏，俯首而入，犹惧触额。既入，则豁然开朗，与前洞等。内凿佛像数躯，且有泉水注崖石间，泠泠然。僧言此中可销夏，六月中游屐相继，此时尚早也。张平子云：“幽谷岑，夏含霜雪。”
信夫！
余将从天竺至龙井，僧言逾棋盘岭，取道较近，遂从其言。舆桥逾岭，上下各三里，舁夫颇以登陟为艰。然山径曲折，苍翠四合，若无路者，亦山行之胜致也。登其颠，则钱唐江在前，西湖在东，湖中游船，了了可数。距余所居诂经精舍，若在咫尺矣。山岬有僧寺，不知何名。壁县一镫，书“安隐堂”，殆即其名也。有老僧以采樵为业，时方拣择新茶，因取极细者烹以供客，即龙井茶矣。僧自言不知佛法，亦无布施，终岁自食其力，乃削发一山农耳。然其人颇不觉可厌，视丛林大和尚，或转胜之也。
西湖之胜，尤在里湖。兵燹以来，名胜之地化为榛莽。惟钱王祠、岳王墓、和靖先生祠、苏白二公祠及平湖秋月、三潭印月、湖心亭，稍稍修葺，以供游览。而六桥以西，无游迹矣。余独棹扁舟，进苏堤第三桥，泛于里湖，至于茅家步。又进玉带桥，访金沙港关庙遗址，颓垣蔓草，几不复识，惟池水尚未枯竭。然遍地荆榛，不能临流赋诗矣。内存殿屋三间，亦危欲倾圮。倘及其未圮修葺之，事半功倍，然无人议及也。回忆道光丙申，余初至其地，至今三十五年，不胜今昔之感。
阮公墩在湖心亭之西，去年彭雪琴侍郎谋筑屋其上，亲履行之，而泥土甚松，以篙刺之，应手而入，始知其不可屋。笑语余曰：“此真软公墩也。”
然余谓：“筑屋虽非宜，杂莳花木，当无不可。若于其四面临水处遍种芙蓉，花时照耀中流，烂如云锦，亦奇景也。”
惜无好事者与谋之。
余居西湖寓楼，楼多鼠，每夕跳踉几案，若行康庄。烛有余烬，无不见跋。始甚恶之，继而念鼠亦饥耳。至于余衣服书籍一无所损，又何恶焉。适有馈饼饵者，夜则置一枚于案头以饲之。鼠得饼，不复嚼蜡矣。一夕，余自食饼，觉不佳，复吐出之，遂并以饲鼠。次日视之，饼尽，而余所吐弃者故在。乃笑曰：“鼠子亦狷介乃尔。”
是夕，置二饼以谢之。次日，止食其一。余叹曰：“不惟狷介，乃亦有礼。”
佛家放生，儒家亦放生。或谓孔子“钓而不纲”、“弋不射宿”，是孟子“数罟不入污池，鱼鳖不可胜食”之意，非是爱惜物命。余谓君赐生，必畜之。可见总以不杀为是。不然，推君言不宿之义，大君有赐，自宜即付庖厨，何为而必畜乎？庚午五月，余以小舟载鸡六头，至净慈寺，交寺僧大圆畜之。归而漫书数语，示好杀者。
洞庭山出茶叶，名碧萝春。余寓苏久，数有以馈者，然佳者亦不易得。屠君石巨居山中，以隐梅庵图属题，饷一小瓶，色味香俱清绝。余携至诂经精舍，汲西湖水瀹碧萝春，叹曰：“穷措大口福，被此折尽矣。”

[book_title]卷三
上虞有文衡山所书前后《出师表》石刻，末署“嘉靖三十年辛亥七月二十四日文征明书，时年八十有二”。又有葛桷跋云：“余待白姑苏，荷衡山翁知最稔，为余书武侯《出师》二表，以余世系出琅笽也。命工镌石以传，珍翁之楷法者，不因得武侯尽瘁之心乎？古虞葛桷识。”
沈肖岩为上虞校官，拓以见赠。余观其首行书“出师表”三字，末书“诸葛武侯”四字。亭林先生《日知录》云：“万历以后，坊刻盛行，每题之文，必注其人之名于下。而刻古书者，亦化而同之，变古书以肖时文之面目。使古人见之，当为绝倒。”
今观此刻，则嘉靖间已然，虽衡山翁亦不免从俗，可叹也。
余舅氏平泉姚公，尝著《畴经》，借《洪范》九畴衍为八十一畴，其书未成。然宋蔡沈著《洪范皇极内外篇》，已衍《洪范》九数为八十一章矣。公又以唐宋之间，散而无统，不得拘薛、欧两史之例，以五代为正统，欲撰一书，名《十一国志》。以李克用为首，次王建、朱温、杨行密、刘岩、王审知、石敬瑭、刘知远，而以刘崇附之，又次为李、郭威，凡十一国。仿陈寿《三国志》之例，国自为书。而楚与南平、吴越，别为载记。其书亦未成。然国朝吴任臣，已有《十国春秋》之作矣。乃叹吾人偶有所见，前人都已先为之。正如元郝经撰《续后汉书》，而不知宋萧常先有此作矣。至于议论之偶同者，当更不可胜数。众所著书，恐皆不免。
勒少仲同年方竇，尝摄政江苏臬使，至三年之久。余寓吴下，往来甚密。后奉檄至皖北管厘捐局事，寄宣纸，长一丈有二尺者，索余书大字作楹帖。其来书云：“曩在京师，见伊墨卿先生以六尺素纸作五言楹帖，可喜之至。惜未购得，至今憾之。同年中，平时钦佩出于肝鬲，无逾兄者。若不能多得兄书，他日老去，定以为憾矣。”
余深愧其言，自惟笔力孱弱，方之墨卿先生，无能为役，乃承良友拳拳如此心，诚怜白发矣。信夫！
吾家德清东门外之南埭，数百年矣，莫知所自始。相传元提举希贤公，实始居于此。先朝议君诗云：“我家巾山阳，溯源自元末。堂堂希贤公，孙谋善贻厥。”
注云：“见明沈御史松族谱序中。”
然希贤公名讳无闻焉。先世多隐于农，故谱牒不著。庚午岁，余于吴中，见候补县丞俞君永泰，字棣华，徽州婺源人。为余言，天下俞氏，皆出于徽。徽有十八派，今家祠有屋宇十八区，清明大祭，十八派皆有至者。各以其派居祠屋中，以三日为率，祭日及前后各一日也。三日中，有供张，或道远多留一二日，则须自具矣。子姓繁多，为婺著姓。余因求观其谱，而谱在徽。越数日，钞示大略。始祖曰纵，二世曰归，三世曰贞，四世曰奇鸾，五世曰药，六世曰中、曰安、曰吉，七世曰永宗、曰永崇、曰永深、曰永沅。沅始由宣州迁歙。沅之子曰植，植之子曰昊、曰昱、曰晃、曰昌。昱迁浙，昌迁婺。所谓十八派者，皆迁婺后所分也。然则吾浙之有俞氏，尚在十八派未分以前所别出乎？俞纵、俞归、俞药，皆见史。谱牒家所引据，不甚可信。自沅以来，当不诬也。用识于此，殊深籍氏数典之惧。
赵忠节名景贤，字竹生，乃先君门下士。甲辰之秋，余与同举于乡者也。自幼倜傥，虽翩翩公子，而有侠丈夫风，呼卢纵饮，意气浩然。及咸丰之季，东南沦陷，君独守湖州城，历三载余，卒死于贼。论者谓张睢阳、文信国合为一人，洵不虚也。岁在庚午，余寓吴下，君之从孙曰者，以君遗墨一册见示。为文者一，为诗者六，为帛书者六。其在贼中所作五律四章，合肥相国曾以入奏，有云：“乱刃交挥处，危冠独坐时。”
海内诵而壮之。其帛书，则皆在危城中，使谍者从间道寄其族父吟蕉观察于上海者。稿虽出于君，而蝇头细字，皆幕中客所书。末署清澜，盖恐谍者或为贼所得，故变其名，不欲使贼知也。或亲笔作数行附后，则仍署名。书中多隐语，曰“子固”，则为湘乡相公；曰“琅笽”，则谓浙抚王壮愍；曰“包鱼”，则谓鲍提督超；曰“黑糖”，则谓火药；曰“软硬白物”，则谓银米；曰“当十青蚨”，则谓大钱口；曰“勃如色”，则谓战；曰“屡博得彩”，则谓战而胜。颇有古人麦鞠穷遗意，亦足见时事之艰危，而用心之苦矣。至云“作一日事，尽一日心”，又云“力竭矣，而心不敢谓竭。势危矣，而身不以为危。守死善道，以尽臣子之责而已”。读之可以廉顽立懦。乌呼！睢阳闻笛之诗，信国衣带之铭，君之遗墨，追配无愧。不图吾榜有此伟人，因题七律一章归之，而撮其大略于此。
同治己巳，江宁、苏州、杭州、武昌四书局有会刻《二十四史》之举。余与闻其事，在诂精经舍曾以会刻全史章程命题。肄业生潘鸿，字仪父，拟章程八条以进。今录其四条：一曰，《二十四史》总计三千二百九十四卷，四局分刻，当各得八百二十余卷。今拟以《史记》、《汉书》、《后汉书》、《三国志》、《晋书》、《宋书》、《南齐书》、《梁书》、《北齐书》为一分，共八百三十卷；《陈书》、《魏书》、《周书》、《南史》、《北史》、《旧唐书》、《新唐书》为一分，共八百三十五卷；《隋书》、《旧五代史》、《新五代史》、《宋史》为一分，共八百八卷；《辽史》、《金史》、《元史》、《明史》为一分，共八百二十一卷。二曰，《二十四史》除殿版外，有汲古阁《十七史》本，明南北监版《二十一史》本。其单行本之佳者：《史记》、两《汉书》、《新五代史》有明汪氏本；《史记》、《汉书》有凌氏评林本；《后汉书》有元刻本；南北史、新旧《唐书》各有合钞本；《旧唐书》有明文人诠本。其间异同不一，应作校勘记附末。三曰，备校各书，如吴仁杰《两汉刊误补遗》、潘眉《三国志考证》、梁玉绳《史记质疑》、王念孙《读书杂志》、钱大昕《廿二史考异》《三史拾遗》《诸史拾遗》、王鸣盛《十七史商榷》，皆足考订异同。其他如《通典》、《通考》、《通鉴》、《续通鉴》、《宏简录》、《宋史新编》、《东都事略》、李焘《长编》、《历代名臣奏议》、《宋元学案》、王鸿绪《明史稿》、吴任臣《十国春秋》、厉鹗《辽史拾遗》之类，凡足资考订者，皆宜购备。四曰，天文、律历等志，非平时所专习者不能订其讹夺，每局应延请精于历算星学者一二人，专校天文各志。
何子贞前辈为余言：“治经使人静细，治史使人浮躁。”
又曰：“子居京师久矣，尝见座主之请门生乎？以一柬招之，则无不至。至而主人不遽出也，客毕至，然后乃出。揖之坐则坐，命之饮则饮。惟吾所欲言，无不诺诺，此史学也。又尝见门生之请座主乎？先十日而聚谋，衣冠登门而具柬焉。既届期，昧爽咸集。客至，肃以入，侧目而视，侧耳而听，惟恐不当其意，此经学也。”
余谓先生之取譬妙矣。先生又言：“经有学，史无学。”
余则曰：“经学无底，史学无边。经学深，故无底；史学太汗漫，故无边。”
余同年生谢梦渔，以庚戌进士第三人及第，学问淹雅。
官京师二十余年，郁郁不得志。尝语余曰：“学问是一事，科名是一事，禄位是一事，三者分而不合。有学问者不必有科名也，有科名者不必有禄位也。”
余深韪其言。偶以语何子贞前辈，先生曰：“传不传，又是一事。”
余在诂经精舍，曾以天竺山访周伯温题记命题，然恨未见拓本。辛未之春，肄业生陈桂舟殿英，入山拓得数纸，以一纸见诒。文字完具，篆法遒劲，洵石墨之奇珍也。其文曰：“理公岩，晋高僧慧理师尝燕焉，在钱唐虎林山天竺招提之东南，玲珑邃，竹树岑蔚。至正九年，上人慧苣，来观堂，起废缉，爰辟是岩。窈窕缭复，靄如堂皇，云涌雪积，发泄鍳。
后七年，丞绥宁杨公之弟元帅伯颜，清暇游，抉奇乐静，捐金庀工，载凿岩石，刻十佛及补陀大士像，金碧炳赫，跻西土，冀徼福惠，寿我重亲，利我军旅。
释氛，永奠方岳。岩之异胜，诞增于昔，为虎林奇观。实苣公轨行精悫，有以致之。居民号曰菩萨，盖非夸益。天竹和尚允师，腊以八十，与苣同志，征文示久，乃篆诸石。浙省参知政事番阳周伯琦伯温记并书。”
右篆书二百十一字，为十三行，行十七字，惟第八行止十六字，则以“氛”字下，石有泐处也。第十行“菩”字下，亦有泐处，故其上“号曰”二字较小。然则当日竟是据石书丹，非钩摹上石也。文中“慧苣”之“苣”不作炬，“缉”之“”不作敝，“靄如”之“靄”不作廓，“丞”之“”不作左，“游”之“”不作憩，“释”之“”不作冰，皆与《说文》合。然亦有好古而反失之者，如“邃”之“”，自当作幽。《说文》：“幽，隐也。从山，中从，亦声。”
此云邃，义属山岩，则以幽字为宜。幽必从山，犹邃必从穴也。乃作字，反失之矣。又如“鍳”之“鍳”，自当作灵（灵）。《曾子·天圆篇》：“阳之精气曰神，阴之精气曰灵。”
此云鍳，正谓精气所结，则以灵字为宜，乃作鍳字。《说文》：“鍳，雨零也。”
反失之矣。伯温《六书正讹》一书，颇为后人指摘。观此刻者，但玩其笔意可也。末有隶书小字两行云：“此碑同□叶子得之理公岩。攀萝剔藓，相与太息。何二百年来，人莫知而志莫载邪？岂尤物神护，将光终难掩，文宝久秘者必彰？刻虽晚出，余与郎子爱其古也，用表于世。嘉靖戊戌冬十二月立春日，叶彬题。”
按“同”下一字，似是“敦”字，漫漶难辨，郎子亦不知所谓。首行讫于“掩”字，下尚有数字，拓者未全也。“将光”二字相连属，“将”字止有上半，殆由钩摹上石，纸本粘合，故不分晰耳。以是知古人磨崖，必据石，手自书丹也。
世传铁树，每逢甲子岁开花。同治甲子，余在天津，元旦赋诗曰：“喜逢铁树开花岁，应是银河洗甲年。”
后见《七修类稿》云：“铁树遇丁卯年则开花。”
因将此诗改易。然长洲褚稼轩《坚瓠集》云：“铁树即红豆树。我郡东禅寺中有之，天启甲子开花与否，无考。康熙二十三年甲子，其花盛开，结实累累。”
是甲子开花之说又信也。福建福宁府署中，有铁树一株，嘉庆己卯岁开花，荔园太守诚安曾题“嘉树”二字，以识其事。至今岁同治辛未，五十三年矣。吾兄壬甫适守是郡，树又作花。然则铁树开花，初无定岁，但必数十年始一花耳。
余舅氏姚平泉先生，温良乐易，君子人也。尝自谓，以出世之心，行入世之事。斯言余终身诵之。今年校其遗书，属先生门下士陈子庄大令付之剞劂。有《琐谈》二卷，内一条云：“凡人以君子之心度人，未必皆中，然我不失为君子，况中乎？以小人之心度人，未必不中，然我不免为小人，况不中乎？”
数语亦名言也。谨识于此，以代几席之铭。
余长子绍莱，幼聘仁和周氏云笈大令之第三女，名芝，字叔英。云笈知江西安义县，寇至，死之。女距父死一月，无疾而卒。余有传，存集中。偶检旧麓，得曩时手书传稿，末附轶事数则，辄录于此：女生前有手植桃树一株，在家圃中。临卒前数日，自至树，抚摩数四，叹曰：“吾数年心血也！”
女临卒之日，家人为其父作纸钱，将焚之，女亦助之作，复微哂曰：“不知冥中需此何为？”
女既卒数月，其姊仲英，梦有人以父命召之，乃偕往。至一处，甚闳敞，中设一案，父据案南面坐，女旁侍西面坐。女见仲英至，若微蹙者。仲英入拜，父怒视曰：“闻家人议吾何不稍避，而死于贼。吾何避哉！吾何避哉！且尔曹不好慰尔母，终日号泣何也？”
言已，起入内。女出一纸示仲英，字小不甚可辨，中数字稍明白，曰：“万事如电耳。”
正欲谛视，有人自内出曰：“速去！速去！”
仲英惊寤。其长姊伯英，同夕得梦，亦如之，但稍模糊耳。又一夕，仲英梦女入其卧内，仲英知其已死，且知己之为梦也。因问其死状，女曰：“亦不自知，但鹘突间觉有人引至父所耳。”
问：“我他日死，亦能见父否？”
曰：“可。凡死者皆相聚如生前。即印雪老人亦常在我处，或时作画，甚乐也。”
女所称印雪老人，盖即先君子。余家侨寓临平时，以“印雪”二字颜所居轩。先君子生时，能画墨菊，或以淡墨作山水小幅。然不轻为人作，故无知者。即周氏与余家亲串，往来甚密，亦未之知也。女能于梦中言之，良足异矣。女又言，其从兄嫂有身，必女也，已而果生女。初，女闻云笈之讣，微谓其家人曰：“仕途何味？凡今之仕宦者，宜早劝令归休矣。”
是时余方视学中州，其明年，以人言免归。女此言岂为余发乎？余家初聘女时，女始六岁。女卒后，其母姚恭人为余言，是日然两烛于堂前，女嬉戏，灭其右之一，并锡檠熔焉，因共秘其事不以闻。噫！岂与吾儿无缘乎！因忆前明才女叶小鸾，许嫁张氏，婿家以枣茗为谢，俗所重也。茗中乃有断玉搔头一支，大惊，密弃之，后果未婚而夭。事见其父天寥先生年谱，与此相类。夫小鸾，特才女耳。若乃父为忠臣，女为孝女，如叔英者，不尤可传乎？余既为之传，又书其轶事如此，冀当世好事君子，或为诗文以张之也。
广东粤秀山之麓，旧有道观，曰应元宫，祀雷神。王补帆同年官广东布政使时，即其地建书院，为举人肄业之所。仍其名曰应元，盖以大魁望多士也。因于讲堂之左辟一轩，曰仰山，移奉雷神于其中。补帆手题楹联云：“岳峙层霄，海内斯文尊北斗。雷鸣昨夜，天公有意属南州。”
跋云：“用宋人黄仲冕故事，预为肄业孝廉来岁大魁之兆。”
至明年，为同治辛未科会试，应元书院中得俊者九人，而状元梁君耀枢即九人之一。梁君字斗南，楹联中“北斗”、“南州”，已早寓之矣。补帆时官闽抚，因邮寄一联，县其讲堂，云：
“瑞兆岂无因，不负隔年弹柳汁。科名原有定，适逢佳会种梅花。”
其云柳汁者，因庚午春开课，有柳汁染衣赋题也；其云梅花者，补帆五世伯祖楼村先生，康熙癸未会试及廷对皆第一，所居曰“十三本梅花书屋”。补帆以书院落成，适届未科，因于左偏余地筑屋，植梅树十三本，亦颜之曰“十三本梅花书屋”，为诸孝廉兆也。补帆书来述及以为佳话，且曰：“此凯泰一大快事，君宜录入《春在堂随笔》中。”
因书大略如此。又，补帆在粤时，因久旱，祷于雷神，有验。更题一联于仰山阁云：“绕郭云山收一览，出山雷雨慰群生。”
时补帆因水土不宜，拟引疾归。有人诵此联，以为必不得请。未几，迁闽抚。
江苏元和陈几亭吏部鹤，著《明纪》一书，体裁明密，决择谨严，颇具史才。五十三卷后，其孙内阁中书克家续成之。中书佐张忠武戎幕，死庚申之难。孤维骥，抱遗书，奉其母，走海上，流离转徙，幸获保全。中书故人吴平斋观察取其书，拟刻之，未果也。已而江浙间有会刻全史之议。初，同治八年春，余在苏寓，得浙抚李筱筌中丞书，谋合江宁、苏州、杭州三书局，合刻《二十四史》，属余谋之江南诸当事。余因移书问两江制府马端敏，端敏复书，许刻至《隋书》而止。则宁局所刻，凡十五种矣。又以告苏抚丁雨生中丞，中丞稍难之，曰：“苏局已刻《资治通鉴》，应敏斋廉访又购得华毕氏《续通鉴》版归局中，则自明以前事迹具矣。吾再刻一《明史》，而三千年往事灿然在目，何事《二十四史》为？”
余曰：“固也。然公并《明史》不刻则已耳，既刻《明史》，则一大部也，何不更刻一二种，以成此美举乎？”
中丞首肯，乃以刻辽、金、明三史自任。此外惟新旧两《唐书》、薛欧两《五代史》、宋元两史耳。遂以告筱荃中丞，大喜，即定议，吾浙刻两《唐书》及《宋史》，而以两《五代》及《元史》，请李少荃伯相刻之于湖北。伯相不愿刻《元史》，复移书丁中丞，请以《元史》归苏局而刻《明史》，其意谓元、明一也，可以交易。而不知适与丁中丞初意相左矣。于是，平斋观察乃出《明纪》示余曰：“子盍与中丞言之，与其两局争刻一《明史》，何如刻此书哉？”
余因与丁中丞书曰：“公欲刻《明史》，以补毕氏《通鉴》所未及，使学者不必读《二十四史》，而数千年事犁然大备，此意甚盛。但《明史》与《通鉴》体非一律，若刻陈氏此书，则与《通鉴》体例相同，合成全璧，洵可于《二十四史》外，别张一帜矣。”
中丞然之，遂以书付苏局开雕。书成，而中丞已奉讳去，继之者为张子青中丞。因其书无序，请冯景庭中允为之序。中允为述刻书缘起，而未尽其事曲折。盖此事惟余知之详也，故纪之于此，以告海内读《明纪》者。
家兄壬甫，前在京师时，见有以太极数为人推算行年者。其人坐一室，二仆侍焉。案上陈砚一、笔一、算盘一，旁列二长几，积书如堵。客以生所值支干告之，其人就算盘推算，珠走如飞，琅琅有声，亦莫知其为乘为除也。算已，谓其仆曰几千几百几十有几，仆即于几上检书一册示之。其人任举一事问客，或曰：“君兄弟行当第几？”
或曰：“君室中人年若干岁？”
其有不合，则又推算如前。大约一事相符，则其余皆合。自少至长，或逐年，或逐月，历历如绘，然至此日此时而止，过此以往，茫如捕风矣。今年与潘君子浚言及，潘曰：“其推已往者，先天数也；其推未来者，后天数也。先天数准，后天数不准。若将未来事，亦作已往事，以先天数推之，则无不准矣。”
因言有苏君日新，字紫垣，皖人也，以县令需次吴中。有乡人来，欲居会馆，馆人拒之。因苏君以请，乃许焉。久而知其人精于太极数，苏君就之推算。且曰，吾今年三十有几，请作五十有几算之。其人不可，强而后可。翌日，持一函来告曰：“以后事尽此中矣。然今年不可启视，至明年谷雨日，乃可启之。”
届期发书，乃止十二字，曰：“露结之霜既见，东流之水已尽。”
不解所谓，姑置之。至是年九月，以奉讳归，适在霜降后，应上一句。至十二月，苏君物故，应下一句。乃叹人生世间，事皆前定，精于数者，固能前知也。
金眉生都转安清，负才望，喜谈天下事，亦振奇人也。
自西事之兴，士大夫持正者多喜言战，眉生独立和议，曰：“人知和之可耻，而不知战不胜而求和之更可耻。人知战之为上，而不知不战而能屈人之更为上。”
咸丰戊午，举朝议和约，头绪繁多，而入京入江两端，所关尤巨。万藕尚书力阻入京，宋雪帆侍郎力阻入江。眉生作《豢夷说》一篇，请以宽免沿海关税，抵其入江入京两事。当时不能用，然实正论也。国家无洋税，岂遂不能立国？而夷夏之防不致溃决，则所得多矣。偶见其上湘乡相国书云：“和之一字，乃南宋以后第一恶名。而北宋以前，无此成见也。三代下主战亡国者有之，未有以主和亡国者。汉高祖以三十万众困于平城，非娄敬之策，则遂无汉矣；先帝殂于白帝，吴蜀不共戴天，而武侯卒不与吴争，后人无讥其忘仇蒙诟者；回纥、吐蕃，其辱唐肃、代、德三宗极矣，而汾阳、邺侯皆主款；及北宋之寇莱公、范文正公、富郑公、司马温公，于辽，于夏，无不议和；神宗践阼，富公即云：‘愿陛下二十年口不言兵。’此十数公者，岂皆古来无气男子哉？厥后蔡攸、童贯，思恢复幽蓟之奇功，横挑边衅，宣和因而北辙；韩胄希不世之勋，一战而腰领不保。此非古事之得失，昭昭可见者乎？今海内新遭发、捻之祸，元气已极敝矣。无业之游民，失职之游勇，伏戎于莽，纷纷皆是。此时镇定安集之不暇，若又从而为意外之图，则如大病甫愈之身，尚欲负重致远，一有蹉跌，祸不可知。夫泰西各国鼎峙，缓则相噬，急则相援。竭天下之力，敌一国可也，而不可敌众国；支一时可也，而不可支数载。况外衅一起，内讧必生。洋人用财如泥沙，沿海五六省之莠民，为其所嗾，揭竿而起，则洋人不必亲执戈矛，而中土已不胜其敝矣。故攘外必先自强，而自强在于刑政修、人才盛，二者苟备，则九世之仇可复，一旅之甲可兴。非贸贸然暴虎冯河、抚剑疾视者所可与议也。”
其书千余言，通达治体。今录其大略如此。
江浙之开书局也，余曾有续刻《皇清经解》之议。因博访通人，搜罗众籍。戴子高望以书目一纸见示，采撷略备。乃当事诸君子，莫有从余议者。余穷老且病，此志终不果矣。而子高所诒书目，犹在箧中，因录于此，俟后之君子。《周易》，则有若庄氏存与之《彖传论》、《象传论》、《系辞传论》、《说卦传论》、《卦气解》、《八卦观象解》，张氏惠言之《虞氏易言》、《虞氏易事》，刘氏申受之《虞氏易言补》、《易虞氏五述》，李氏锐之《周易虞氏略例》，胡氏祥麟之《虞氏易消息图说》，姚氏配中之《周易姚氏学》。《尚书》，则有若庄氏存与之《尚书既见书说》，庄氏述祖之《尚书考证》、《尚书记》，刘氏申受之《书序述闻》，宋氏于廷之《书谱》，龚氏自珍之《尚书序大义》、《尚书马氏家法》、《大誓答问》，魏氏源之《书古微》，周氏用锡之《尚书证义》，焦氏循之《禹贡郑注释》，朱氏右曾之《逸周书补注》。《诗》，则有若庄氏存与之《毛诗说》，庄氏述祖之《毛诗考证》、《周颂□义》，汪氏龙之《毛诗异义》，陈氏奂之《诗毛氏传疏》、《毛诗说音义类》，胡氏承珙之《毛诗后笺》，马氏瑞辰之《毛诗传笺通释》，朱氏右曾之《诗地理考实》，魏氏源之《诗古微》。《仪礼》，则有若褚氏寅亮之《仪礼管见》，张氏惠言之《仪礼图》，胡氏承珙之《仪礼古今文疏义》，胡氏培之《仪礼正义》、《仪礼宫室定制考》，吴氏卓信之《丧礼经传约》，吴氏嘉宾之《丧服会通》，董氏蠡舟之《释祀》，徐氏养原之《仪礼古今文疏证》、《饮食考》，郑氏珍之《礼经小记》。《周官》，则有若庄氏存与之《周官记》、《周官说》，庄氏绶甲之《周官礼郑氏注笺》，庄氏有可之《周官指掌》，沈氏梦兰之《周官学沟洫图说》，徐氏养原之《周礼故书考》，郑氏珍之《轮舆私笺》，钱氏坫之《车制考》。《礼记》，则有若王氏聘珍之《大戴礼记解诂》，庄氏述祖之《夏时说义》、《夏时等例》、《夏小正文句音释》，刘氏申受之《夏时经传笺》，黄氏模之《夏小正分笺》、《夏小正异义》，魏氏源之《曾子章句》、《子思子章句》，金氏鹗之《礼说》。《春秋》，则有若龚氏自珍之《春秋决事比》，魏氏源之《春秋公羊古微》，柳氏兴宗之《梁大义述》，洪氏亮吉之《春秋左传诂》，梁氏处素之《左通补释》，臧氏寿恭之《春秋左氏古义》，朱氏右曾之《春秋左氏传疏》，董氏斯垣之《国语正义》，黄氏模之《国语补韦》，汪氏远孙之《国语古注辑存》、《国语韦注补正》、《国语明道本考异》。《论语》，则有若江氏声之《论语俟质》，程氏廷祚之《伦语说》，钱氏坫之《论语后录》，宋氏于廷之《论语发微》，徐氏养原之《论语鲁读考》，包氏慎言之《论语温故录》。《孟子》，则有若宋氏于廷之《孟子赵注补正》。《孝经》，则有若周氏仲孚之《孝经集解》。《尔雅》，则有若戴氏蓥之《尔雅郭注补正》，丁氏传之《尔雅叙篇》，钱氏坫之《尔雅释地以下四篇注》。《小学》，则有若钮氏树玉之《说文段氏注订》，桂氏馥之《说文义证》，王氏筠之《说文解字句读》，严氏可均之《说文翼》。以上共九十四种。此外，若毛氏奇龄之《尚书广听录》、《舜典补亡》、《孝经问》、《四书改错》、《圣门释非录》，阮氏学海堂本未刻，宜补刻；刘氏逢禄之《公羊何氏释例》、《公羊何氏解诂笺》，学海堂本多脱误，宜重刻。又，阮刻体例未免杂乱，续刻者宜以经归经，而别为《经义文钞》一书附后，以采辑诸家文集，及说部书中之有涉经义者。均子高说。
子高尝为《论语注》，专以公羊家师说说《论语》，盖亦一家之学也。偶检旧椟，得子高手书一通，皆蝇头细书。录注中义六十三事，质之于余，因择其尤平易者识之：“因不失其亲”，因读曰姻，姻，外亲也。姻非五服之亲，然犹必不失其亲，以其亦有宗道，《杂记》曰外宗。为君夫人，犹内宗也。外宗为姑姊妹之女、舅之女及从母。“井有仁焉”，井，阱之假字。仁读曰人。“子路曰：‘子行三军，则谁与？’”
当别为章。“启予足，启予手。”
启，之假字，省视也。“不践迹，亦不入于室。”
言不践善人已然之迹，亦不能入于善人之室。“去兵”，谓去力役之征；“去食”，谓去粟米之征。“君子上达”，言作君作师，上通天道。“小人下达”，言务工作力田野，下通物性而已。“赐也贤乎哉？”
贤，劳也。“道不同，不相为谋。”
若或远或近，或去或不去。“往者不可谏，来者犹可追。”
往，往世也。谏，犹正也。来，来世也。言待来世之治，犹可追乎？明不可追。庄子述此歌曰：“往世不可追，来世不可待。”
右皆子高之说。余因子高解“往者不可谏”，而悟“来者犹可追”之义。《周官·追师》注：“追，犹治也。”
犹可追，言犹可治也。夫子删《诗》《书》，定礼乐，赞《周易》，修《春秋》，为后世法，皆所以治来世也。公羊子曰：“制春秋之义，以俟后圣；以君子之为，亦有乐乎此也。”
深得孔子之意，而皆自楚狂一言发之，楚狂之功大矣。
傅长虞《七经诗》，乃后世集句之祖，《艺文类聚》载之，而《尚书》一篇缺焉，余曾为补之，其辞曰：“我闻在昔，维彼陶唐，克明峻德，光于四方。迪维有夏，亦粤成汤，诞作民主，率由典常。丕显文武，无怠无荒，万邦作式，四夷来王。俊在官，嘉言孔彰，即我御事，咸怀忠良。维民从，若网在纲，闻于上帝，至治馨香。皇天眷佑，降之百祥，岁则大熟，身其康强。后王立政，不和政，勿畏入畏，不臧厥臧。维货其吉，谓暴无伤，珍禽奇兽，峻宇雕墙。流毒下国，九有以亡，呜呼群后，无傲从康。”
此诗乃余幼时之作，杂采枚书，殊不足录。然人或赏其掇拾之工稳，故录之于此。
“白日一去不可追，以后称今成昔时。山泽所乐世莫禁，金石之辞臣能为。六经既明有著作，万念尽灭无思维。登高而立及者远，此理自古长如斯。”
右七言诗一章，乃集绎山碑字所为。余尝集绎山碑字为楹帖，得一百联，因成此诗。截金雕玉，亦颇费剪裁，录而存之，庶无负一时之兴也。
潘孝廉鸿，字仪父，肄业诂经精舍三年，乃精舍之高才生也。余尝见其与儿子绍莱书，洋洋千言，颇有所见。今录其略云：“士必通经，方足致用。六艺虽不完，大旨皆具。汉初师儒，渊源不远。其所推暨，复有以补益之。若贾之于《礼》，董之于《春秋》，皆原本经术，为荦荦大者。迁之史体，圆而用神，固之书体，方而用知，亦《尚书》、《春秋》之大宗子也。刘子政《诗》《书》《春秋》学，皆名家，《七略》之作，尤六艺百家之总龟。子歆乖毕家学，张皇古文，窜乱《尚书》、《周官》，以《左氏》为《春秋传》，与博士争，师心媚俗，诚千古之罪人。不独刘氏之不才子矣，唐人所颁《正义》，实为灭裂经传之首。《易》用辅嗣，《书》传伪孔，《诗》糅毛郑，三《礼》以后，郑尽掩前哲，《论语》用何晏，《左氏春秋》用杜预，均无当也。本朝创明绝学，时亦出入门户，异同皆为妄论。但求师法大义之所在，彼纷纷者，与宋人说经一丘之貉而已。
夫说《易》者，由施孟京梁丘而下，至郑荀虞氏，不为元虚所惑，则先后天之诬妄，何敢缘隙？奋笔说《书》者，守伏生，参马郑之一二，王肃之流，无可诋，则枚赜之才远出张霸下，何敢黎丘昼见？说《诗》者，笃信毛公为子夏真传，知三家皆后起，即韩婴之洞达天人，郎之旁推政化，尚在无达诂之例，何论谶纬杂书，支离怪诞，致开新安疑序之变？说《春秋》者，师法胡毋生董子之条例，则《公羊》科旨，皎然明白，赤也之书，裨益丝粟，丘明固不传《春秋》者，何足与议？三礼实未尝致力，不敢妄论。
然操此以往，其不合者鲜矣。说经诸书，大都简要者多得，繁芜者多失。审乎家法，明乎大义，自然别黑白而定一尊。素不愿如东原一流人，句栉字比，钩考一名一物，耗心竭神，仅成数卷废纸。窃谓周孔复生，讲求平治，必在教养、用人、理财诸大端，至于宫室、衣服、器用，去其奇窳大甚而已。易桌椅而为几席，易楼阁而为堂室，易杯碗而为俎豆，能乎不能，此所以与子高辈终古不合也。兵者五礼之一，儒者所当知。弟所见兵家言，自周秦以下，凡数十种。而《孙武子》十三篇，最为近古。致力三载，为之考证、注释。其不能自信者，汉《艺文志》有《孙子图》一种，今不传，往往于《九地》等篇，无以定其方向，故未敢自信为成书也。百家争鸣，或传或不传，而言之有故、持之成理者，屈指可尽。汉世诸子，《太玄》《法言》，实不在《孟》《荀》下。好学而深思之，当不河汉斯言。”
余有《学校祀仓颉议》一篇，载《宾萌集》。后应敏斋同年，以金岱峰广文所著《尊经阁祀典录》见示，则知仓颉之祀，有行之者矣。今录其详文，曰：“温州府教授金衍宗，为重修尊经阁落成，倡祀字祖经师，详请立案事。衍宗前任临安县教谕时，重建尊经阁，崇祀历代经师于阁上。恪遵功令，以《十三经注疏》为主，其已入两庑者不赘。《易》，祀王弼、韩康伯、孔颖达；《诗》，祀毛亨；《周礼》、《仪礼》，祀贾公彦；《礼记》，祀戴圣；《左传》，祀杜预；《公羊》，祀何休、徐彦；《梁》，祀杨士勋；《孝经》，祀邢籨；《论语》，祀何晏；《孟子》，祀赵岐、孙；《尔雅》，祀郭璞；《大戴记》，祀戴德、卢辩；《国语》，祀韦昭；《说文》，祀许慎。并附祀功在群经之河间献王刘德，暨作《群经音义》之陆德明，共二十一人。及莅温教授任，适重修学宫与尊经阁甫竣，窃见凌郡博廷堪《校礼堂文集》，有仓颉庙碑云甘泉始立庙祀。又闻杭州刊刻《惜字录》，奉仓颉为字祖，劝于书院、家塾各设祀。因于阁上两旁，各设神厨，东奉黄帝史官仓氏颉、沮氏诵神位，西奉历代经师神位二十一人，如临安故事，字祖经师，同日致祭，庶于敬教报功之意。美备无遗，斯亦赞兴文教之一助欤。”
按金君于临海创祀经师，事在道光十九年；于温州创祀字祖经师，事在咸丰元年。字祖之名，颇嫌不典，然亦无以易之。至崇祀经师，尤足补祀典所未备。全谢山《鲒亭外集》有《尊经阁祀典议》云：
“今圣庙旁，皆有尊经阁，登斯阁者，以敬学尊师之意，修追远报本之文，则俎豆于斯为合。盖以尊经而遂及传经之祀，则凡得载于笺疏、得见于儒林者，无不可也。不特《春秋》之邹、夹，《诗》之齐、鲁、韩，暨北宫、司马，仲梁诸子，固所当祀。即其人或未醇，若张禹、何晏、刘炫、邢籨，皆可存。何也？节取其功而录之，固不可与坐圣人之庑下者同年而语，则稍恕焉，而未滥也。”
金君此举，即本全氏之议而变通之。以汉唐经师，不胜枚举，故一以列在学宫之《十三经注疏》为主，尊功令，严祀事也。然其《祀典录·自序》曰：“余在临水倡祀经师，初议首祀孺悲，继以孺悲当列七十子中，不当仅以经师祀之，姑阙之以俟。又《宋史》理宗端平二年，诏祀苏轼在张子、二程子上。不知何时罢祀，大率以与伊川不合，去之。至《夏小正经传》编次诠释，始自宋傅氏崧卿，功不可没。虽止《大戴记》中一篇，当与卢仆射并祀。”
是金君固自有遗议。樾谓学校严重，事在官司，宜从功令。至书院家塾，有举行斯典者，当从全氏之议，博考汉唐经师，使抱残守缺之功不致泯没，而学者亦得以闻风兴起也。

[book_title]卷四
自军兴以来，资粮屦，不能不取给于捐输。朝廷恩施优渥，除本人得奖叙外，有加广学额之事，诚旷典也。惟东南兵燹之后，市廛寥落，村聚凋残，学额虽增而应试之人转减。是以入学甚易，乃有未窥六甲已博一衿者。文风日薄，士习日嚣，议者谓不如请减学额，仍如原定之数，而酌加乡试中额以偿之。此议甚善，惜无人言之于朝也。忆戊辰之春，余在杭州，见陈子中太守，言是年二月举行县试，而于潜令适于是日至省上谒，问：“何不县试？”
曰：“本县止童生二人，其一甫学作起讲，未成篇；其一在乡间开酒店，农事尚早，饮酒人多，不克分身，应试皆须待三四月间也。”
是岁，此二人者皆入学。举此一端，学校之失之太易，亦可见矣。
余尝于旧书中，见文字数篇，皆论列时事者，不知何人之作。其议多迂远难行，惟有二事，似颇可采，今录于此。其一事曰：“我朝堂陛森严，京官除各部院堂官及道科外，外官除督抚藩臬外，均不准专摺言事。所以杜矺越而靖纷纭，其制固甚善也。然窃谓庶僚之中，有宜许其进言者，内则编检，外则道府，既可以广采纳之途，亦可以寓考课之术。惟在示以限制，使无妨政体而已。考翰林之官，始于唐代。《唐书·职官志》谓翰林之职，本以文学备顾问，因得参谋议，纳谏诤。然其时医卜伎术之流，以至方士浮屠，皆得待诏翰林，非尽文学之士也。今之编修检讨，皆由庶吉士授职，士林欣羡，以为荣遇，而谋议不参，谏诤不纳。寮友过从，但以诗赋楷法，互相砥砺，兵农礼乐，都未讲求，此岂国家储材之本意乎？愚以为，凡事之上关君德，下系民生，以及学术所宜辨明、典礼所宜厘订者，翰林院官除未留馆之庶吉士外，其业经授职之编修检讨，如果确有所见，宜皆准其缮写封章，自赴宫门呈递。惟不准其参劾保举，以杜侵官之渐。如此，则翰苑诸臣，皆知上意所求不止在诗赋楷法，必将留心时务，讨论典章，以成有用之材。而即其所言，观其所学，亦足知其人之贤否，不必专以诗赋楷法工拙为升降矣。若夫，道则领数郡之事，府则领数县之事，外官而至道府，其职任不为不崇。汉时太守，皆得自达朝廷，今则有督抚藩臬临乎其上，古今异宜，非可一概而论。地方公事，自宜申详司院，由督抚具奏，以符定制。若令其自行陈请，则意见各殊，事权不一，于公事转多窒碍矣。然道府简放后，例须谢恩，由外任升擢者，亦必进京引见。向来每蒙召见一次，天威咫尺，该员等心存敬畏，多未能尽其所怀。愚以为，道府新任，均宜令其呈递封章，指陈时事，而亦不准其参劾保举，并不准其论列本省上司僚属贤否，以为市恩报怨之地。其有剿袭陈言、毫无实用者，密谕该省督抚，俟其到任后，留心察看。如有议论详明、通达治体者，即于召对时，再行详悉垂询。若其敷陈晓畅，气度从容，即是真才，可备大用，是亦观人之一道也。《虞书》曰：‘敷奏以言，明试以功。’若无敷奏之言，又何明试之有？愚谓京官编检，外官道府，宜许其进言者，正以此耳。”
又一事曰：“我朝因仍明制，以八股时文取士。康熙间，曾议废之。不久而复，诚未有以易之也。愚以为，制艺虽在所宜废，而成法亦不可骤更。若必舍旧谋新，责人以素所不习，亦非所以顺人心而服士论也。夫国家取士，原未尝专以制艺。其第三场之策，本足以考取真才。乃士子所用心，试官所注目，止在头场，经文已不甚讲求，策问更视同赘设。此则奉行之不善，而非立法之未周也。今虽明降谕旨，令考官于第三场悉心衡校，不过习为故事，阳奉阴违。宜即旧制而变通之，请自明年会试始，饬令总裁官，照钦定额数，加一倍拟中，即将拟中第三场试卷，先行进呈御览，钦派大臣阅看，择其根据经史、通达古今者，取中如额。然后知会闱中，照常出榜。若所进之卷，不敷取中，奏请再行补进若干卷，并将总裁同考各官交部议处，则衡校诸臣，自然加意郑重。而各举子知科名得失，以此为定，亦不得不诵习经史，以求实学矣。会试如此，则乡试士子于第三场自不敢如前草率，而各省主考官亦必仰承意旨，与会场一律认真。风气所趋，日新月异。数年之后，天下士子，将自厌制艺之空疏，从而废之，自无异论。即或不废，而将第三场改作头场，则制艺虽存，不过以今之经文视之，总以头场为重。而科举所得，多闳通之士矣。”
宋于庭先生翔凤，尝与余言：“近日士子，不读经书，不通经义。有学使者以‘多闻阙疑’命题，一生文中用‘所闻异辞’、‘所传闻异辞’二语，居然高等。彼殆不知‘异辞’二字作何解也。”
余谓先生此论亦太苛，此生毕竟曾见过《公羊传》。尚有并此二语而不知者，先生又谓之何？至于引经不合本义，古人亦或有之。汉光武建武十九年，诏曰：“《春秋》之义，立子以贵。东海王阳，皇后之子，宜承大统。”
按《公羊传》：“立以长不以贤，立子以贵不以长。”
所谓立子者，谓立庶子也。《公羊》此文，盖明立立庶之不同，上言立，下言立子，子对适言，则是庶子可知矣。建武诏书既云“东海王阳，皇后之子，宜承大统”，则是主于立也。而反引《公羊》立子之文，殆未知“立子”二字作何解乎？汉世多通《公羊》者，而当时秉笔之臣，卤莽若此，何责童蒙之深也？于庭先生，乃庄葆琛先生之甥，能传庄氏之学，尝语余曰：“子见《归藏》之《易》乎？”
余曰：“未也。”
先生曰：“《说文》始一终亥之书，即《归藏》也。”
余不能通其说，因亦不问。后以语戴子高，子高曰：“此皆庄氏之微言。”
先生没，微言绝矣。
汪调生道鼎，乃汪春生前辈之从弟。癸卯岁，余客春生玉山县署，适调生亦至，与共晨夕者数月。调生负才自喜，而与余极相得，每夕纵谈至漏三下始休。尝以《汉书·古今人表》有古无今，拟为补之。是岁除夕，两人联句，达旦不寐。其明年，调生还浙，余寄诗曰：“一灯觅句过除夕，九等论才到古人。”
皆纪实也。调生久下世，诗亦不存集中，已忘之矣。偶于书肆见调生所著《坐花志果》八卷，皆记三十年来耳目见闻之事，颇足资惩劝。追念旧事，为之泫然。其书名《坐花志果》，未知所出，安得起九泉而问之也？
《汉书·公孙宏传》：“凡为丞相御史六岁，年八十，终丞相位。”
所言如此而已。《汉武故事》乃云：“上常轻服为微行，时丞相公孙宏数谏，弗从。宏谓其子曰：‘吾年已八十余，陛下擢为宰相，士犹为知己死，况不世之君乎？今陛下微行不已，社稷必危。吾虽不逮史鱼，冀万一能以尸谏。’因自杀。上闻而悲之，自为诔。”
此事与《汉书》绝异，使宏果以尸谏而自杀，则亦汉之贤相矣。《汉武故事》旧称班固撰，然其载长陵女子徐仪君事云：“至今上元延中已百三十七岁矣。”
按元延乃汉成帝年号，则此书乃成帝时人所为，非班固也。晁公武《读书记》引张柬之《洞冥记跋》，谓出于王俭，益无据矣。余从前与汪调生拟补《汉书》今人表，调生以公孙宏为阿世之学，颇贬抑之。今偶阅《汉武故事》，得此一事，惜调生久作古人，不及更与之论定也。
咸丰十一年十月，贼陷诸暨。有包立身者，县之包村人，倡义集团，远近附之，携家来投者不下十余万人。贼屡以大队击之，辄败。诱之降，不从。同治元年三月，伪侍王约湖州之贼伪梯王，由富阳进攻包村，环数十里为营。立身善以少击众，相持八九月，先后杀贼十余万人。是夏大旱，水涸，汲道为贼所遏，村中人众食不继。贼又绝其粮道，势危甚。然主客万余人，无一降者。七月朔，贼由隧道攻之，村陷。立身与妹美英，率亲军数千人溃围出。至马面山，贼追及之，围数匝。立身中炮死，美英手刃数贼，知不免，自刎死。其兄立忠、立贤，皆死于阵。父建勋，母虞，二嫂曰任、曰王，妻虞，弟妇屠，妹彩福、彩官，侄和尚，女凤娥，侄女大姑、二姑，同日死之。凡包村死者，一万四千七十七人。同治三年，护理浙江巡抚布政使蒋公益澧以其事闻，诏从优议恤。按包立身之初起也，人或传其有异术，能布香灰为城。然朱久香前辈尝见之，其人恂恂如常人，初无他异。而能于贼势方炽之日，全省糜烂之余，且又无名位之可以号召、形势之可以固守，揭竿斩木，自成一军。与贼相持，久而不下，远近景附，遂成邑聚。既陷之后，同日赴义。乌乎！可谓豪杰之士矣。当日浙中团练，以吾湖赵忠节为最。今观包村之事，其难更有甚焉。中兴以来，世多知有包立身之名，而莫详其事实。余偶于断烂朝报中，得蒋中丞奏疏，因书其大略如此。
辛酉岁，余避兵上虞之槎浦，偶从友人借得《金飠子》一书。书每叶以故纸衬之，其中有篆书数十纸。启视之，得一百有九字，颠到错乱不可读。察其文义，知为秦会稽刻石之词。行箧中无《史记》，无可取证。且会稽秦刻，久已无存，亦未敢臆断也。笔墨黯淡，纸质糜烂，且粘连于书，不可取出。乃影写其字而藏之，姑以为玩而已。其明年，航海至天津，假得《史记》，逐字排比之，则自“皇帝休烈”至“贵贱并通”四十三句，尚存大半，此后无一字矣。盖石之前半也，不知好事者依《史记》戏为之邪？抑会稽一石，尚有临摹之本留传人间邪？夫秦刻之存于今者：太山琅邪止数十字；绎山传刻已失其真；近虞山杨氏刻徐鼎臣所临《碣石颂》，真伪难明。何意穷海之滨，睹兹奇迹。虽真伪亦不可知，未可听其泯没也。因临数本，分诒好事者，吴下顾骏叔茂才承之，曾得其一。
同治初，上海修县志，余参预其间。故老相传，有杨天相事，旧志不载，莫能详也。今读故人汪调生所著《坐花志果》，内有杨协戎一条，颇具本末。其略云：乾隆末，有盗横行江浙洋面，诏书命捕之，为崇明副将杨天相所获。提督陈大用飞章入告，仓卒未会总督衔。总督某，髦而贪，且衔提督之独奏也，思有以中之。已而有旨，命两江总督审明正法。盗因以十万金贿总督，总督受之。适扬州某太守自侍御外擢至江宁，上谒。总督语以是案尚有可疑，太守遽曰：“绿营习气，往往诬平人为盗以自邀功，宜详察之。”
总督大喜，即以此案属之。竟以诬良为盗定案，出盗于狱，而杀杨天相于海口，提督亦坐免，戍军台。杨天相死之明日，总督出行香，若有所见，即日死。逾年，盗忽至山东巡抚衙门自首，历言在江南被获行贿得脱状。东抚不欲兴大狱，诛盗而讳其事。按杨天相之狱既未平反，载笔之士难于叙述，此旧志之所以不载也。然天相死时，提协两标兵皆呼冤击鼓，愿罢伍归农，几成大变。而上海之民为天相焚纸钱，积灰如山阜。至今父老犹能言之，则此事固不可没其实也，因书其大概如此。上海志书闻已告成，未知于此事果否载入也。
先大夫言：“小车俗名二把手，遇顺风，有以布为帆者。曩于山东道上见之，口占一绝云：‘车行如驶不须推，陆海茫茫妙想开。偷得船家使风法，布帆三尺树阴来。’及自通州坐船进京，船皆以驴曳纤，他处未有也。乃叹天下事，无独而必有其对，因复成一绝句，云：‘舟行忽与坐车同，妙法偏宜六闸中。邪许不劳喧两岸，一绳驴背去匆匆。’”
右见《印雪轩随笔》卷一。余咸丰中奉使中州，行河陕间，山路崎岖，舆行必以纤夫挽之，与行舟无异，乃作《纤夫行》一篇，其首四句云：“顽青钝碧起迎面，高可千盘宽一线。舆丁欲上愁迁延，乃仿船家例用纤。”
此与先大夫所见，可云三异矣。至于轮船入中国，而船亦用轮，此又事之愈出愈奇者也。
叶调生《鸥陂渔话》，载杭州钱昙如女史，母梦年羹尧而生，此事大奇。女史不知何人，既为年大将军后身，定当比踪彦云，非寻常脂粉也。姑记于此，当访之杭人耳。
浙西人家，晨起皆啜粥。乃观宋《杜清献公文集》，有奏札云：“今范钟令臣粥后过堂议事，臣筋力虽未强，只得勉从其言，在初八日粥后一往。若凌晨朝参，尚畏风寒，又当迟以数日。”
云云。然则晨起啜粥，宋时已然，且形诸奏札，则知当时上下通行，虽宫禁亦习闻其语也。清献公名范，宋理宗朝宰相。
张肖眉洵，仁和人。余乙巳会试，与同寓全浙会馆，相得甚欢。肖眉后以翰林直南书房。辛酉岁，杭城再陷，肖眉适在籍，死焉。及余主讲诂经精舍，精舍故有遗爱、先觉、正气三祠，乃道光初从金沙港移附于此者。遗爱即名宦也，先觉即乡贤也，正气即忠义也。庚辛之乱，杭州死难诸公均入正气祠，而君独未之及。余曰是一缺典也，乃以属监院校官，俾告之大府而补入焉。今检敝簏，偶得君《戊午秋寄怀》二律，时余新从河南学政罢归，拳拳慰藉，其意良厚。故人之笔，不可再得，吉光片羽，谨录而存之。其诗曰：“喧呶市虎竟何如，脱却朝衫乐有余。诗句难消才子气，烽烟未定故山居。归来元亮应耽酒，老去康成好著书。惭愧东华门外客，软红十丈倦驱车。”
“茫茫身世等浮沤，莫向长安问昔游。每听笛声悲旧雨，自注：谓云笈同年。忽看棋局动新愁。天边燕子真如客，江上鲈鱼况已秋。箬笠蓑衣家具在，相从应有五湖舟。”
马君晋蕃字宴香，黄君式三字薇香，亦于是年入祀先觉祠。马君乃余老友，乙巳之春，与同北上，乘小车自丹阳至京口。甫至江干，宴香指示余曰：“此金山也。”
余有句云：“故人知有看山癖，一见金山指向人。”
一时光景依然如昨，而君已故人矣。黄君初不相知。同治初，吴和甫学使，余同年生也，按试宁波，以明堂考命题。有定海诸生黄以周，据隋《宇文恺传》，以《考工记》“夏后氏世室，堂修二七”，“二”为衍文。学使讶其与余《群经平议》说同。诘所自来，乃以其父式三所著《明堂步筵说》进。学使即录其说，寄余吴中，并曰，可附《群经平议》第十四卷后。余因黄君虽亦以“二”为衍文，然其说实与余异，故未附入。其时黄君下世久矣。学使报满，引疾归，不久亦卒。而其来书犹存箧衍，偶一披览，既喜黄君所见之略同，又重违学使拳拳之意，因节录其大略于此。云：“《考工记》曰：‘夏后氏世室，堂修二七。’《隋书·宇文恺传》言：‘《记》文云，堂修七。雠校古书，并无“二”字。’式三案：殷度以寻，堂修七寻；周度以筵，堂修七筵；则夏度以步，堂修七步。郑君康成以堂修七步为隘，注有‘令堂修十四步’之文，假令之辞也。而后人乃依此作二七字，宇文恺所见，固得其实也。《记》云‘广四修一’者，以修七步三分之。堂室之修，各得二步又三分之一。堂室之广有四步者，其修则一也。《记》云‘五室三四步四三尺’，中大室、南明堂、北元堂，广四步三尺；其余堂室广三步四尺也。《记》云‘门堂三之二，室三之一’者，明堂周垣有四门，以三之二为门之堂，以三之一为门之室。堂之左右为室，所谓塾也。《记》云，周人明堂‘东西九筵，南北七筵’，‘凡室二筵’。凡室者，四隅之室，非大室也。《记》文止言四隅之室二筵，而大室与四正堂之丈尺自明。以此推之，大室东西五筵，南北三筵；明堂、元堂东西五筵，南北二筵；青阳、总章，东西二筵，南北三筵。四隅室广修皆二筵，合之为东西九筵，南北七筵，画之为图，井然有理矣。”
先生著述甚富，有《易释》、《尚书启鉛》、《诗序通说》、《传笺通说》、《传笺通考》、《春秋释》、《周季编略》、《炳烛录》、《郑君粹言》、《朱吕问答》、《儆居文集》，俱未刊行。惟《论语后案》曾以聚珍版印之，和甫处有一本，余未见也。
自来经生多不工词翰，宋于庭先生翔凤，传常州庄氏之学，而所著《洞箫楼诗》，多清丽可诵。余于戊午冬，移居石氏五柳园，有诗四章，一时和者颇多。今皆不存，惟先生诗尚在，而五柳园鞠为茂草矣。感念今昔，为之惘然。其诗曰：“城郭园林画不如，宽闲合作寓公居。贮囊未必存余俸，插架犹堪列赐书。人境移家非寂寞，天街思旧费踟躇。商量此后谁千古，时盼高轩过敝庐。”
“此间一律住名贤，往迹流传过百年。自注：康熙间为何义门学士故宅，嘉庆间石琢堂编修居之。不乏清风与明月，何劳凿石更疏泉。书成自具胸中竹，语妙能生舌底莲。触热冲寒正无数，任他芿各相怜。”
“重到真教老眼揩，回思昔日访高斋。自注：琢堂先生与先君庚戌同年，翔凤每还家，必往谒见。
论文忽忘前修远，道古方听新论佳。待与吾徒开境界，要知此事赖梯阶。栽培先问渊明菊，早向东篱次第排。”
“吾生刻意慎风波，其奈烽烟满地多。无麦兼忧人局促，缉麻敢即市娑。渐闻驵侩充流品，聊与高贤寄咏歌。相约闭门参运会，坐看山月上藤萝。”
旧箧中尚有蒋叔起超伯七古一章，其题云：“天祺节，扈游同乐，获窥福海瑶台之胜，归而得读大集，率成一诗，奉柬。”
盖是时，叔起犹官比部值枢廷也。诗曰：“昨游昆阆循丹梯，海天一碧揩琉璃。云韶乐分坐立部，鸡娄鼓动腾双猊。球阳使者适来觐，瓜果频见中赍。属车扈从岂不好，顾我野性同山鞧。归来袒衣复不帻，欲裹厂布师岐黎。急开君诗扫烦暑，爽若快雨驱霆霓。君身具有广长舌，下笔便掩阎浮提。奇奇怪怪读难识，不但覮輢兼撑犁。俗儿所藏鼠角耳，如君乃握天曹犀。草书况逼肚痛帖，才翁兄弟应难齐。隐居吴中亦不恶，时有后懊花间啼。我诗相贻譬礓砾，乃辱报之金袅蹄。从来南斗醉如泥，禄命恣人来取携。惟当留气暖下脐，劳生何者非夏畦。”
此诗神味，绝似坡公，奇恣可喜。余官京师时，寓庐与叔起最近，晨夕过从。每读余诗，辄击节不置，谓当代不得不以此事相推，余甚愧之。此诗亦极倾倒。后闻叔起官广东，尚有见怀之作，则余未之见矣。
孙琴西同年衣言，尝以琉球贡纸书诗二首见赠，云：“前接来诗，匆匆未及和，顷钟六英同年自越州来，相见于补老处，云至苏可相见。忽然兴发，即书两首奉寄。”
其一云：“握手重来翰墨场，莫嫌髭鬓异青阳。承明旧事都如昨，项领群公不可当。垂老中兴思衮职，远方消息畏戎行。河汾要及当时用，欲借元经更熟商。”
其二云：“青山元恙旧战场，国故有合儒紫阳。（自注云：杭州紫阳书院建自徽州鹾贾。按是年西正主讲紫阳也。）
议郎博士我敢望，大师祭酒君能当。越吴两国四百里，经书一目十数行。赏音忽得子期去，异义更就康成商。”
琴西诗笔高迈，同时作者，无与抗行。余尝与论诗，不合，戏曰：“吾所师者唐之白，子所师者宋之黄，无怪其龃龉矣。”
其所箸《逊学斋集》十卷，余为序而刻之。年来不甚作诗，故无续刻者。此二诗未知其存稿否？即其生硬之致，可知其瓣香所在也。
余少时，即斐然有著述之志，尝戏草《覮輢子》一卷，多悠谬之谈、滑稽之论。其稿久不存，清夜思之，偶得数事，聊录于此，以资一噱：伏羲氏画八卦既成，以示子。
子曰：“子画卦以何为始？”
伏羲氏曰：“吾始于一画。”
子曰：“子误矣，当始于一竖也。夫一竖者，引而上行，则轻清为天；引而下行，则重浊为地。是故一竖者，天地之象也，天高而地下也。一画者，日月之象也，日东而月西也。今以一画为始，将先有日月而后有天地乎？”
尧在位七十载，倦于勤，让于许由。许由不受，让于巢父。巢父辞焉，让于子。
子受之，立为天子。三月而返之尧，归而见巢父。巢父曰：“乡者，吾与子友也。今子受尧之天下，非吾友也。请与子绝。”
子笑曰：“子何视天下之重，而视吾之轻也？夫吾视天下之去留，犹蚊虻之过眼也。是故立为天子，而吾不以为荣；返为匹夫，而吾不以为高。今子以辞天下为高，将无以受天下为荣邪？”
“禹受命治水，将行，问于于河。敢问治河有道乎？”
子曰：“天下之水，无大子曰：“子意如何？”
禹曰：“吾将凿龙门以受之。”
子曰：“子未知治河也。夫河出于昆仑之墟，千里一曲。其曲也，皆有大山以当其冲，故河不得而不曲也。吾尝登昆仑而观焉，其一曲有山，是曰规山；其二曲有山，是曰精石。子盍往而凿之？是二山者，苟能通其一，使河不折而入中国，此一日之劳而万世之逸也。”
禹不从，卒凿龙门。
子叹曰：“中国世有河患矣！”
成汤出，见人张网四面，汤解其三面而祝之曰：“欲左者左，欲左者右。不用命者，乃入吾网。”
诸侯闻之曰：“仁哉，汤也，德及禽兽矣！”
归之者四十国。
子闻之曰：“不仁哉，汤也！夫禽兽犹罪其不用命，况诸侯乎？”
居无何，汤兴师伐夏，放帝桀于南巢。
伊尹放太甲子桐，往见子。
子曰：“子，天民之先觉者也。子始耕于有莘之野，挟尧舜之道以要汤，后世以山林为捷径者，子觉之也；五就汤而五就桀，后世朝秦而暮楚者，子觉之也；相汤而伐桀，有其天下，后世以臣伐君者，子觉之也；已立太甲而又放之，后世置君如弈棋者，子觉之也。夫子，觉者也，觉人多矣。”
伊尹大惭而去。其明年，太甲潜出自桐，杀伊尹。武王既伐纣，伯夷、叔齐耻之，逃于首阳山，采薇蕨以为食。
子载米三十车以饷之，伯夷、叔齐不受，曰：“子之粟，周粟也。”
子曰：“子胡不达之甚！子之心而有周邪，薇亦周薇也，蕨亦周蕨也；子之心而无周邪，子所戴之天，犹商之天也，子所履之地，犹商之地也，子所饮之水，犹商之水也，子所食之粟，犹商之粟也。”
二子不听，遂饿而死。
子歌而吊之曰：“登西山兮采我薇，黄农虞夏兮犹可追，思二子兮我心悲。”
孔子既成六经，告备于天，门弟子皆贺，子吊焉。
子路怒曰：“吾夫子之书成，门弟子皆贺，而子独吊，何也？有说则可，无说则血吾剑。”
子曰：“吾非吊夫子也，乃吊天下后世读夫子之书者。夫以夫子之身，而再逐于鲁，削迹于宋，然则读夫子之书者，能无厄乎？以夫子之身，而绝粮于陈，菜色于蔡，然则读夫子之书者，能无穷乎？昔仓颉作文字而鬼夜哭，悲患难之始此也。夫识仓颉之字且为不祥，况乎读夫子之书？”
子路以告，孔子怃然曰：“吾厄穷而不怨也。虽然，子之见远矣。”
余少时曾作《剃头诗》一首，编诗时以其题目过小削之。然通篇描写，颇为曲尽。今不屑为，今亦不能为也，因补录于此，云：“人生尺寸肤，何一不当宝。岂真疾在首，而乃翧同草。乃有古人语，颇足备一考。剃发使荡然，何有虱与蚤。以譬治山贼，当先除其道。此语谁为之，矍铄伏波老。试之小黄门，一时定绝倒。其后文文山，有诗载遗稿。发亡心则存，想见翨如捣。而我生于今，颇觉此事好。既免壮士冲，亦减商山皓。经旬不一剃，首乃如蓬葆。谁欤职其役，短衣而破袄。入厨呼作汤，惊走戛羹嫂。注水洗头盆，伏而其脑。一尺布不缝，粗更甚鲁缟。以代砺石磨，仍能芒刃保。但闻霍霍声，如割田中稻。其下承以盘，奉若圭垂缫。过眼天花飞，满头败箨扫。吾非陶彭泽，折腰亦弗恼。甚或闭两目，不辨白与皂。低昂黍麦头，忽已新如枣。倘有虮虱臣，勿问胎与夭。既而握发三，舍旧更新造。交柯青珊瑚，缠丝黑玛瑙。吾身欹侧久，如木科上槁。尔乃手推敲，有若苦吟岛。耳门不容麦，亦复恣探讨。其具贮一筒，合唤葫芦套。须臾技尽奏，颊更饮水澡。顾视种种发，风戾未及燥。酬之青铜钱，俾就酒家媪。而我坐一室，耳目涤烦燠。起观晴檐外，睨日尚杲杲。髯奴未足责，发神或可祷。聊以醒低睡，非敢矜速藻。”
余癸卯岁将之江西，苕上章君紫伯以永嘉砖赠。砖长尺，广半之，四面有字，其文曰：“吴兴乌程俞道由、俞道初兄弟治作之，永嘉元年八月十日立功。”
余为赋长歌曰：“永嘉元年八月中，吴兴乌程始立功。治且作者兄弟同，道由道初皆吾宗。为是吾宗特见赠，临歧厚意百朋胜。麻布纹犹散似花，青泥质已坚如锭。而我匆匆启别筵，到今始劈芨皮笺。不去搜奇金石录，不来数典永嘉年。只怜得姓衰宗早，世系茫茫竟难表。黄帝之将曰俞跗，遥遥华胄无从考。《列子》三医俞氏存，寓言十九恐非真。已传汉世改从翪俞东，更见吴时赐姓孙俞河。要之江东有俞氏，亦有一二见于史。将军俞恭败可怜，都督俞赞降可耻。幸而东晋又起家，一才一节俱堪夸。俞纵捐躯死兰石，俞归高论屈重华。如何俞容仕前赵，竟以常侍弄牙爪。要知此姓在江东，自晋而下颇不少。宋有将军俞伯奇，又有欣之与湛之。俞佥永嘉一郡吏，而以孝义千秋垂。堂堂更有荼陵子俞道隆，乃与此砖名酷似。降而南齐亦有人，传中一见俞公喜。是时门第虽未崇，颇亦不与衰门同。欲使俞药改姓喻，咄咄怪事萧老公。云旗将军终不改，姓自臣始语何伟。惜哉隋有俞普明，以术者传无乃猥。不如文俊在唐朝，庆山一谏其人高。小儿节疗有俞窦，能以医传亦足豪。厥后钱氏有吴越，闻人又见俞公帛。俞寿俞浩虽无闻，亦有姓名留载籍。《宋史》列传登三人，曰充曰栗曰献卿。《隐逸传》中俞汝尚，《艺文志》内俞庭椿。为问元朝有谁某，象山县男堪不朽（俞述祖）。胜朝佐命数河间，一姓四公古无有（俞廷玉子通海、通源、通渊）。呜呼！上从五帝迄元明，沧海桑田几度更。系无宰相难成表，代有传人亦足荣。青史论人人不足，何妨更取丛编续。俞益期见《水经注》，俞郢见于《清异录》。我将宦绩数从头，颇亦不愧甘棠稠。已见顺昌留政绩（俞伟），更闻力战在嘉州（俞兴）。我将著述问先哲，颇幸名山人未绝。十卷《尚书集传》成（俞元燮），《丛谈》岂仅题萤雪（俞元德）。我将经义穷搜牢，麟经独抱汉与皋（俞汉、俞皋）。
风流更有玉吾叟（俞琰），摇头说《易》几忘劳。我将书法问前代，书史之中有人在。紫芝翁仿赵鸥波（俞知），建德君师李北海（俞镇）。我从诗风溯风流，秀清二老俱千秋（俞紫芝、俞紫琳）。《佩韦斋集》十六卷，至今犹荷《四库》收（俞德邻）。而要诗人不止此，唐宋遥遥两进士唐（俞简、宋俞桂）。更有金山寺壁诗，谁欤作者名俞似。山人俞远神仙姿，俞浙潜心注杜诗。岂独异人有俞叟，岂徒识味有俞儿。所嗟谱牒今无一，三桓七穆凭谁说。子美难归五派中，伯鱼敢谓诸田出。自明以后数难终，欲稽所出嗟无从。漫将吹律夸清角，误欲分荣到汉封。走也乌巾山下住，摩挲遍认先人树。元朝提举希贤公，实始移家来此处。今为雁户藕花汀，屋后山光空复青。难将灵运《山居赋》，写作兰成《思旧铭》。此砖未识何年出，思古幽情难抹杀。姓氏初非豆麦殊，当年何必无瓜葛。冉冉频惊人事迁，斑斑犹带土花圆。待招华表归来鹤，重认乌曹旧日砖。人笑郭韬强依附，我道颜标非认错。不见当年触触生，殷勤来拜羲皇墓。”
此诗作时，颇费搜辑之功。后以遗漏尚多，故编诗仍从芟翧。然以作之之难，亦觉弃之可惜，仍录于此，以备吾家故事云。
辛未岁，竹樵方伯（恩锡）开藩吴下，相与唱和甚欢。余因言苏州府学有宋绍熙间唱和诗石刻，方伯即拓一纸见赠。其首唱者，建安袁说友；和之者，浦城张体仁、胥台成钦亮、浦城章翫、胥台唐子寿、胥台王艺、三山陈德明、桐川周承勋、胥台胡元功、浚仪赵彦卫、浚仪赵彦瑷、浚仪赵彦真。书石者，历阳龚颐正。碑额分书“同年酬倡”四字，盖诸君皆同年也。袁公原唱云：“同年几合几分违，三十年间见日稀。尊酒相逢今也幸，诗书论旧政焉依。慈恩故事今回首，吴地清谈对落晖。平世功名在公等，尚期努力佐龙飞。”
其诗亦不甚佳，和者似较胜也。前有范石湖序，颇足见宋人同年之重，因录于此，云：“进士科，始于隋，盛于唐，本朝因之。偕升者谓之同年，衣冠之好，由来尚矣。唐人尤舚喜期集燕设之名，亡虑十数，而曲江大会，长安坊市为半空，天子至御楼以观。当此时，通榜之士，意气相予甚厚，否则有紫陌青云之讥。本朝略去浮侈，但存闻喜一燕而为之。同年之制，则加详焉。既朝谢揆日，集贡院，奉赐第，录黄于香案，列拜庭下。礼毕，更以齿班立，四十以上东序西乡，未四十西序东乡。推年最长若最少者各一人升堂，长者中立南乡，少者北乡。春官吏赞拜，少者拜，又赞答拜，长者洎两序皆再拜，谓之拜黄甲、叙同年。所以明章风期、惠笃事、契委曲之意，过唐远矣。士大夫宁得轻负此意，契然云散，异日相视，如涂之人乎？绍熙改元，建安袁起岩、张元善俱使浙西。始以岁五日，会同年之在吴下者，于姑苏之台，登临胜绝，倾倒情素，献酬乐甚，赋诗相属，州里传写，一夕殆遍。好事者杂然高赞，以为《伐木》之诗也。起岩谓仆尝春闱，使为序引。仆时位下渠足数，独以亲见诸公贵名之起，又嘉二使君能修旧好，略记团司故实，以代扬觯之词。庶凡号称同年者，闻风动怀，增重名义，或于雅道小有补焉，非直为一觞一咏设也。二月望，石湖范成大书。”
按：此刻，自来金石家未著录，惟钱竹汀先生《养新录》增载其大略。余读范石湖序，慨然增同年之重，辄依韵为一诗。拟遍征诸同年和，而名位卑下，未可执牛耳主齐盟，聊发此议而已。诗曰：“芙蓉镜下久睽违，落落晨星比昔稀。岂以云泥今隔绝，遂忘蒲稗旧因依。翱翔霄汉谁先路，憔悴江湖已夕晖。记否翬鹏初展翼，烟波鸥鹭也同飞。”

[book_title]卷五
年家子邹蓉阁，以张文毅公《冰溪吟草》一卷示余，乃甲寅夏日，公罢江西巡抚，侨居玉山县而作。县有水曰冰溪，戴叔伦诗所称“冰为溪水玉为山”者是也，故题曰《冰溪吟草》。首为《广哀诗》四十三章。序曰：“自粤贼犯顺以来，用兵五年，又各处土寇窃发，其间殁于王事者，未易更仆数。今年夏，闲居无事，因取平生师友姻党及江西将吏之死事者，各系以诗，用志吾哀。略以时日之先后为次，下吏末弁，匹夫匹妇，亦皆与焉。忠孝节义，不可以贵贱论也。”
其诗每章皆以“呜呼”发端，首章云“呜呼林文忠”，次章云“呜呼李文恭”，他章皆然。诗虽止四十三章，然七章“呜呼武昌城”，十五章“呜呼石头城”，皆罗列多人，固不止四十三人也。又七言古诗一篇，题曰：“去年七月朔，余在南昌，守城督战，奴子郑贵侍侧，与材官哈恩，俱毙于炮，血溅余身。今一年矣，感而有作。”
诗曰：“去年今日豫章城，我在城头督战兵。贼炮如雨向城击，忽然鲜血溅我缨。左右骇愕环相顾，中有二人中炮仆。材官哈恩仆郑贵，淋漓血染城头路。哈恩碎颅气仅存，郑贵洞腹犹能言。首问主人受伤否，次言有母乏饔飧。我闻此语心悲切，世人枉自谈名节。此仆二十不读书，临死之言何烈烈。人生忠孝赋于天，我今报国知何年？将母犹荷君恩重，愧汝国殇空泪涟。”
公讳芾，字黼侯，陕西泾阳人，以翰林起家，官至江西巡抚。守南昌省城百余日，有功东南大局。后在籍充团练使，死回民之乱，事具国史。余于公为词馆后辈，初不相识。读其诗，重其为人。录存此诗，亦足见一斑也。
陈子庄大令其元，尝受业于余舅氏姚平泉先生。少时恃才自喜，芥视青紫。道光戊子岁，初应乡试。试毕，与数友游西湖。适有请箕仙者，子庄率尔问：“今科中否？”
盘中书曰：“尔甲子举人也。”
戊子至甲子，相去尚遥，子庄意颇不然，大言曰：“仙人不灵。”
盘中又书曰：“灵灵灵。”
相与轰然，一笑而散。乃屡试秋闱，一衿如故。而距甲子之科，亦不远矣。无何东南大乱，苏杭沦陷，甲子科竟不获举行。至贼平后，始补行之，则子庄已需次江苏矣。乞假而归，将复就试。学使者以其既列仕籍，摈不录送，无如何也。复与数友游湖上，语及前事，曰：仙人真不灵矣。”
一友笑曰：“灵灵灵。子于甲子之岁，为左继皋制府所荐举，疏云为敬举人材，仰求录用事。然则子非甲子举人乎？”
子庄亦憬然，信乎事皆前定也。子庄宰青浦时，有归思，绘峰泖莼思图，求题于余。余信笔书五言三章曰：“之子有归思，秋来问水滨。欲将种花手，去作采莼人。烟雨扁舟活，丹青一帧新。乡山九十九，苍翠扑船唇。我欲留君住，青山负草堂。我将劝君隐，丹诏惜循良。且喜宦游地，依然云水乡。何妨缓归棹，在此作龚黄。我读君诗句，因之自汗颜。早经谢朝籍，仍欠卧乡关。东舍采菱去，西家获稻还。还来应笑我，吴下鬓毛斑。”
余生平题图之作，多不存稿。此诗乃兴到语，然人或赏其流动有致，姑录于此。其余类此者尚多，然旋作旋忘，思之不得。辄自笑曰：“姑听后人收作集外诗矣。”
南海桂皓庭孝廉文灿自金陵来吴下，以戴子高、刘叔两君书来见，亦博学士也。所著有《易大义补》、《禹贡川泽考》、《诗笺礼注异义考》、《周礼今释》、《春秋列国图考》、《箴膏肓评》、《起废疾评》、《发墨守评》、《论语皇疏考证》、《孟子赵注考证》、《孝经集解》、《孝经集证》。以上诸种，总名《经学丛书》。同治元年进呈，曾邀乙夜之览。又有《说文部首句读》、《四海记》、《经学博采录》、《兴艺堂集》。其《经常博采录》与江氏藩《汉学师承记》体例相似。君知余撰著颇富，索观已刻各书并未刻者录目以去。其亦将采入之欤？
余于道光丁酉岁应乡试，曾中式副榜。因考宋时解试，有所谓待补小榜者，其今副榜之权舆乎？宋赵升《朝野类要》云：“待补者，三场内只第一场合格，及补试内，只大场合格。盖恐黜落之可惜，故以此勉其学者。”
洪迈《夷坚志》载吴渗事云：“营道士人吴沂，淳熙丙午获乡举。丁未下第，梦二龙夹其体，又梦人令更名渗，则当再荐。至己酉，遂更名，果再预选。榜首盖其叔应龙，而待补小榜有石应龙，遂符其兆。”
又载黄事云：“习《春秋》，已为考官所黜。同院建昌教授包履常，得其论卷，爱之。欲置诸待补小榜，令钓前后两场草卷参读，见首场经义，批抹数十条，不可复收。乃携谒本考官共议，将令另誊录。其人阅所黜义，大悔前失，曰：‘非君见临，几失一士；过不惮改，遑恤其他。’遂取已入等者，摘其疵病，置于待补之冠，而以居第三。”
观此，可知宋时待补小榜，即今副榜也。余中副榜时，年才十七，故先大夫勖以诗曰：“共说终军才弱冠，已成庞统半英雄。”
又曰：“闭户曾穷皓首经，先人晚谢一衿青。不图世泽延孙舍，早有清芬接祖庭。”
盖谓先祖南庄府君，曾副乾隆甲寅贤书也。又曰：“只怜燕市人如旧，未见翬鹏化北溟。”
谓是岁，壬甫兄应京兆试，未售也。及癸卯岁，兄举于乡。至甲辰岁，余继之。或曰：“祖孙副榜，兄弟联科，是亦君家佳话矣。”
余登丁酉乡试副榜，是科同邑中式者五人：归君真，字璞人；车君玉阶，字墨林；江君毓荃，字巽斋；戴先生福谦，字贻仲；蔡君笃培，字补辰。迄今不过三十五年，而五人者墓草宿矣，独余尚在耳。江君笃信紫阳之学，著《读朱阶梯》一书，其自序云：“朱子云：四子，六经之阶梯；《近思录》，四子之阶梯。愚续之曰：朱子文集语类，《近思录》之阶梯；薛文清、胡文敬、陆清献、张杨园诸先生之书，又朱子文集语类之阶梯。则欲读朱子书者，必自薛、胡、张、陆之书始。由是而上溯真文忠、许文正两先生，以及朱子门人，如陈北溪先生之书，熟观而深究之，始能得其要领。”
云其书十四卷，道体一，论学二，致知三，存养四，克治五，家道六，出处七，治体八，治法九，政事十，教学十一，警戒十二，辨异端十三，论人物十四。每类先录朱子文集语类，而以所见阐明之。或仍证以朱子之说，或博采前人之说以证之。其于诸类无可附丽者，别为余论三卷。君家藏书甚富，又素留心经世之学，故治体、治法诸类，颇有裨实用，非空谈心性者比。手自录稿，稿凡七易，而晚年定本，竟毁于庚辛之难。余于其从子子平孝廉处见此书，点窜涂改，尚非定本，未能刻以行世也。余悯其一生心血，恐终归淹没，故录其大略于此。
徐诚庵大令为余言：“向见吾邑蔡氏家谱，有前辈书小字一行，云：‘先制：庶民无职者，不许取名，止以行第及父母年齿合计为名。’此制于《元史》无征，然证以明高皇所称其兄之名，正是如此。其为元时令甲无疑矣。见在绍兴乡间，颇有以数目字为名者。如夫年二十四，妇年二十二，合为四十六，生子即名四六；夫年二十三，妇年二十二，合为四十五，生子或名为五九，五九四十五也。”
以上并徐君说。余考明勋臣，开平王常遇春，曾祖四三，祖重五，父六六；东瓯王汤和，曾祖五一，祖六一，父七一，亦以数目字为名。又考洪文敏《夷坚志》所载宋时杂事，如云兴国军民熊二；又云刘十二，鄱阳城民也；又云南城田夫周三；又云鄱阳小民隗六；又云符离人从四；又云楚州山阳县渔者尹二；又云解州安邑池西乡民梁小二；又云董小七，临川人；又云徽州婺源民张四；又云黄州市民李十六，其仆崔三；又云鄱阳乡民郑小五；又云金华县孝顺镇农民陈二。诸如此类，不可胜举。又载阳武四将军事云：“访之渔家，无有知之者，亦不曾询其姓第，识者疑为神云。”
按言姓第，不言姓名，疑宋时里巷细民，固无名也。
吴牧驺太守仰贤，手录所为诗一册见示。内有《纪岁珠》一首，序云：“歙人某，娶妇甫一月即行贾。妇刺绣易食，以其所余，岁置一珠，以彩丝系之，曰‘纪岁珠’。夫归，妇殁已三载，启箧得珠，已积二十余颗。”
余谓此妇幽贞自守，而“纪岁珠”之名，亦新艳可传，惜不得其姓氏也。
同治十年冬，余自西湖精舍还吴下寓庐，迂道德清，省视先人邱垅。十一月辛丑，泊舟城中，而自坐小舟出南门，至金鹅山展先通奉君之墓，留奴子沈贵守舟。忽有一人，可四五十岁，口操德清土音，至舟求见。沈告以主人不在，其人必欲入舟，沈诘其姓氏，其人告之，约略是刘字。沈曰：“卯金刀乎？”
曰：“非也。木字偏旁耳。”
沈以主人桑梓之乡，虑是亲故，未敢阻之，即从之入。其人入舟，略视即去，亦不复再至。余归，沈以告，余亦漫置之。然以木旁字而音似刘字，且为姓氏所有者，惟楼字。而吾邑素无楼姓，莫知何人也。及归吴下，适同县江子平孝廉、蔡瑜卿秀才皆在，因以访之。且曰：“非楼即柳，邑中有是姓乎？”
两君无以应也。已而两君回德度岁，遍访邑人，则不特无楼姓，并无柳姓，因告余曰：“此事绝异，岂柳侯乎？”
柳侯者，吾邑总管神也。吾邑总管神三：曰戴，曰柳，曰叶，而柳实先于戴、叶。唐武后时，初设德清县，柳侯即来为县令。侯名察躬，乃柳子厚之祖，集中《先侍御史神道表》所称德清君者是也。有惠政，既殁，而邑人祠之，岁久祠废。及戴侯兴，而邑人即以柳祠故址为之祠。于是祀戴兼祀柳，后又附以叶，并详县志。余羁旅四方，久不获躬拜祠下。自惟素履自守，未必获罪明神。若谓文章道义足以感动幽明，则余又非其人也。两君云云，无乃谰语，姑记于此，以为修省之资。
余从前客授新安，岁一往还，皆从钱唐江溯流而上，过严先生祠凡一十七次，皆未及登。壬申春，余至福宁省视太夫人起居，道出桐庐，维舟祠下，遂一登览。祠乃乱后重修，亦无可观。其旁有客星楼，登楼平视，颇尽江山之胜。俯视余舟，若在舄下矣。钓台、西台，两
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:06:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>