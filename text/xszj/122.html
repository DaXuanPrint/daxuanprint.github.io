<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="第一章　绪　言,第二章　外人对于道教史之分期,第三章　诸书所述道教之起源,第四章　道之名义与其演变,第五章　道教以前之信仰,第六章　道教之形成,第七章　道教之神,第八章　道教之方术,第九章　道教之修养,第十章　道教之规律,第十一章　道佛二教之互相利用,第十二章　道佛二教之相排,第十三章　唐宋两朝之道教,第十四章　道教之流传海外,第十五章　道教经典之编纂与焚毁,第十六章　道教之分派,第十七章　明清时代之道教,第十八章　现在之《道藏》与《辑要》,第十九章　宫观及道徒,第二十章　结　论,中国道教史全文在线阅读,中国道教史全文在线下载,大玄古籍书库">
<meta name="description" content="提傅勤家著。傅勤家生卒年不详。生平履历不详。。“中国文化史丛书”之一,1937年商务印书馆出版。1984年上海书店影印。全书共二十章,依次为:绪言、外人对于道教史之分期、诸书所述道教之起源、道之名义与其演变、道教以前之信仰、道教之形成、道教之神、道教之方术、道教之修养、道教之规律、道佛二教之互相利用、道佛二教之相排、唐宋两朝之道教、道教之流传海外、道教经典之编纂与焚毁、道教之分派、明清时代之道教、现在之道藏与辑要、宫观及道徒、结论。_中国道教史_全文在线阅读_中国道教史_全文在线下载_大玄古籍书库">
<title>中国道教史_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">中国道教史</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,学术,完结</span> <br/>
          字数： <span class="inputVal" id="bknum">[book_length]112692</span> <br/>
          说明： <span class="inputVal" id="bkdec">提傅勤家著。傅勤家生卒年不详。生平履历不详。 “中国文化史丛书”之一,1937年商务印书馆出版。1984年上海书店影印。全书共二十章,依次为:绪言、外人对于道教史之分期、诸书所述道教之起源、道之名义与其演变、道教以前之信仰、道教之形成、道教之神、道教之方术、道教之修养、道教之规律、道佛二教之互相利用、道佛二教之相排、唐宋两朝之道教、道教之流传海外、道教经典之编纂与焚毁、道教之分派、明清时代之道教、现在之道藏与辑要、宫观及道徒、结论。</span> <br/>
          封面： <span class="inputVal" id="bkimg">Z_11886.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]中国道教史
[book_author]佚名
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,学术,完结
[book_length]112692
[book_dec]提傅勤家著。傅勤家生卒年不详。生平履历不详。 “中国文化史丛书”之一,1937年商务印书馆出版。1984年上海书店影印。全书共二十章,依次为:绪言、外人对于道教史之分期、诸书所述道教之起源、道之名义与其演变、道教以前之信仰、道教之形成、道教之神、道教之方术、道教之修养、道教之规律、道佛二教之互相利用、道佛二教之相排、唐宋两朝之道教、道教之流传海外、道教经典之编纂与焚毁、道教之分派、明清时代之道教、现在之道藏与辑要、宫观及道徒、结论。
[book_img]Z_11886.jpg


[book_title]第一章　绪　言
第一节　宗教共同之点
自有人类以来，稍能进化者莫不有宗教。随其文化进步之程度，而有拜物、泛神、多神、二神、一神之不同。其蛮野、文明之现象虽不同，而自有其共同之点焉。即凡一民族之发生，各有其团结之需要，与其互相之约束，乃本其素来之信仰，或为祖先，或为物类，于以聚族而谋生。此即蛮野之人民，或拜木石禽兽，或拜日月山川水火祖先之由来也。迨知识进步则以为有善恶二神，相为消长，彼此争斗，而人民则仰善神之佑护，此即神佛与魔之所由起。又其后则以为善神终胜而恶神退避，统于一尊，此则天尊、上帝之由来，而道教降魔之说，亦由此出。其实高等之宗教，专奉唯一之神者，其起原亦莫能外是也。
于此可见世界宗教，虽各歧异，而其根本之点，则实属一致。皆避恶而趋善，所谓恶者，黑暗、污秽、嫉妒、诈伪、怯懦、贼害、伤残、夭折、疾病、困苦之类是也。所谓善者，光明、清洁、仁爱、忠信、宽厚、勇毅、养护、寿考、健康之类是也。试观今日世界高等之宗教，如基督、回教[*] 、犹太、佛教之类，皆以淫、杀、贪、妄语诸戒为根本，而道教之示戒亦莫能外是焉。食物之禁忌，礼仪之严密，则犹太、波斯、回教等禁忌甚严。而佛教之禁荤辛、禁酒。道教之禁五荤三厌，三厌谓天厌雁、地厌狗、水厌乌鱼，而五荤亦曰五辛，即《楞严经》所谓“是诸众生三摩地，当断世间五种辛菜，是五种辛，熟含发媱，生啖增恚”者也。五荤者，《梵纲经》谓：“五辛，一葱、二薤、三韭、四蒜、五兴渠。”《楞伽经》谓：“五辛，一大蒜、二茖葱、三慈葱、四兰葱、五兴渠。”《尔雅翼》云：“西方以大蒜、小蒜、兴渠、慈蒜、茖葱为五荤，道家以蒜、韭、薤、芸薹、胡荽为五荤。”是可见道教之五荤，与佛教所禁者，不甚相远。而回教之禁忌，见于《天方典礼》诸书者，尤详密焉。是皆以其不洁净而能使人昏惑故耳。又如犹太教之割礼洗礼，今基督教已废去割礼而单行洗礼，礼节亦有不同。回礼尚有行之者。其他如斋戒、祈祷、禳除、忏悔之属，各教皆通有之。而如儒教，当孔子之时，于斋戒、祈祷、禳除等亦视为甚重。今之道教，尤为兴行。此各教共同之点，自古以来，遍及中外，莫能或异，可知世界人类心理，实有同然者也。
第二节　神仙之观念
至于神仙二字，似惟道教专有之矣，实则他教亦利用此神仙之名称。如佛教称外教之得道者为大仙，为仙人。而希腊多神教，译者亦借用仙之名，而有水仙、花仙等，以别于神之称而为神之次位。今姑以佛教、基督教所列者，而分别之如下：
（一）神仙之品位　九品之说，佛教已有之，彼盖分佛徒证果之地位，而别为九品莲台，以说其证果之高下，此九品即上上、上中、上下、中上、中中、中下、下上、下中、下下九等，凡感智机行等，皆有此九种之品类。《列仙传》云：“历观百家之中，以相检验，得仙者百四十六人，其七十四人在佛经。”此可见道教之神仙，亦引佛教入之也。《楞严经》云：“不依正觉，修三摩地，别修妄念，存想固形，有十种仙。坚固服饵而不休息，食道圆成，名地行仙。坚固草木而不休息，药道圆成，名飞行仙。坚固金石而不休息，化道圆成，名游行仙。坚固动止而不休息，精气圆成，名空行仙。坚固津液而不休息，润德圆成，名天行仙。坚固精色而不休息，吸粹圆成，名通行仙。坚固禁咒而不休息，术法圆成，名道行仙。坚固思念而不休息，思忆圆成，名照行仙。坚固交遘而不休息，感应圆成，名精行仙。坚固变化而不休息，觉悟圆成，名绝行仙。是等皆于人中炼心，不修正觉，别得生理，寿千万岁。妄想流转，不修三昧，报尽还来，散入诸趣。”其所说何与中国之神仙，无以异耶。
再观基督教人所说天神即天使之品位，基督教人李杕《天神谱》云：“天神分九品：至爱者（爱主至切，其情笃挚，如烈火之炎炎不息），普智者（认主至明，知理最博），上座者，统权者，异力者，大能者，宰制者，宗使者，奉使者（即护守世人之天神，一人一神），九品合为三军，至爱、普智、上座为上军，统权、异力、大能为中军，宰制、宗使、奉使为下军。品愈在前，则禀性愈美，膺宠愈隆。合九品三军则有总领天神，即弥额尔是。”此则基督教分天神即安琪儿为九品也。
至于道教，其分别九品，如《云笈七签》卷三道教《三洞宗元》曰：“太清境有九仙，上清境有九真，玉清境有九圣，三九二十七位也。其九仙者，第一上仙、二高仙、三大仙、四玄仙、五天仙、六真仙、七神仙、八灵仙、九至仙。”以九为等第，亦与佛教、基督教同。按：回教分信徒为九品：“圣四，曰至圣、曰大圣、曰钦圣、曰圣人。次曰大贤、曰智者，又曰通识、曰廉士、曰善人、曰庸常，又曰信士。”此与《汉书·古今人表》之分九等，以圣人、仁人、智人为首者，亦略相似焉。此虽皆以人类分等第，亦可见九品之分，实为各教共同之点矣。
（二）神仙之性质　道教于神仙之性质，最先说者为《庄子·逍遥游篇》：“藐姑射之山，有神人居焉，肌肤若冰雪，淖约若处子。不食五谷，吸风饮露，乘云气，御飞龙，而游乎四海之外。”又《齐物论》：“至人神矣。大泽焚而不能热，河汉冱而不能寒，疾雷破山，风振海，而不能惊。若然者，乘云气，骑日月，而游乎四海之外。”又《大宗师》：“古之真人，其寝不梦，其觉无忧，其食不甘，其息深深，真人之息以踵，众人之息以喉。”又：“夫道有情、有信、无为、无形，可传而不可受，可得而不可见。自本、自根、未有天地，自古以固存。神鬼、神帝、生天、生地，拄太极之先而不为高，枉六极之下而不为深。先天地生而不为久，长于上古而不老。稀韦氏得之以絜天地；伏戏得之以袭气母；维斗得之终古不忒；日月得之终古不息；堪坏得之，以袭昆仑；冯夷得之以游大川；肩吾得之以处大山。黄帝得之以登云天；颛顼得之以处玄宫。禺强得之，立乎北极；西王母得之，坐乎少广，莫知其始，莫知其终；彭祖得之，上及有虞，下及五伯；传说得之以相武丁，奄有天下，乘东维，骑箕尾，而比于列星。”此言真人之名称及得道者之神通，实为道教所祖者也。庄子之言如此，其后《列子·黄帝篇》亦引申庄子之说曰：“列姑射山在海河洲中，山上有神人焉，吸风饮露，不食五谷。心如渊泉，形如处女。不偎不爱，仙圣为之臣，不畏不怒愿悫为之使。”又《汤问篇》曰：“有大壑焉，实惟无底之谷，其下无底，名曰归墟，八纮九野之水，天汉之流，莫不注之而无增无减焉。其中有五山焉，一曰岱舆，二曰员峤，三曰方壶，四曰瀛洲，五曰蓬莱。其山高下周旋三万里，其顶平处九千里，山之中间相去七万里，以为邻居焉。其上台观皆金玉，其上禽兽皆纯缟，珠玕之树皆丛生，华实皆有滋味，食之皆不老不死。所居之人皆仙圣之种，一日一夕飞相往来者，不可数焉。”神仙之形性与其居处，大略如是。
其在佛教《法苑珠林》卷六诸天部《起世经》云：“一切诸天有十别法。一、行时来去无迹。二、行时来去无碍。三、行时无有迟疾。四、行时足无踪迹。五、身力无患疲劳。六、天身有形无影。七、无大小便利。八、无涕唾。九、身清净微妙，无皮肉筋脉脂血髓骨。十、身欲现长短，青黄赤白，大小粗细，随意悉能，并皆美妙，端严殊绝，令人爱乐。”《起世经》云：“诸天身充实洪满，齿白方密，发青齐整，柔软润泽。身有光明，及有神力，腾虚飞游，眼视无瞬。璎珞自然，衣无垢腻。”《智度论》云：“诸天身有光明，不须日月，胜于日月，皆由身清净故得。”《楼炭经》云：“诸天人发绀青色泽，天人青色，发亦青色。”又《阿含经》云：“诸天，身衣随意，无复男女媱欲，以禅定法喜为食。”又《因果经》云：“天人身净，不受尘垢，有大光明，心常欢悦，无不适意之事。”
进观基督教人所言天神或天使之形质，如李杕《天神谱》云：“一、天神无形体，与上帝同。二、天神美妙，有光明。三、天神在天国，亦上帝所造。四、天神之数，多于世人九十九倍。五、天神或化为白鹄。六、天神分九品（见前）。七、天神最著名者有三。一曰弥额尔，译言谁似天主，美丽无比，凡天主大显尊荣之事，每使弥额尔下降。二曰嘉彼额尔，译言天主勇力。盖其所司，乃承行天主极大事功也。三曰辣法额尔，译言天主神医。世人有神形大病，天主特遣此神来治，故名之。八、天神虽无肉体，然别具一身，清虚缥渺。别有食物，是为天粮。多能奇事，瞬息间可以清气成躯，外貌与生人无异。九、天神有明司，故知理达义，颖悟过人。十、天神有欲司，惟有意念，无情欲。念念爱天主。十一、天神自谓尊严，不服主者，下地狱为魔。十二、天神为有限之体。一不能化二，在此不在彼。十三、天神救助生人，掌治万象，故天主赋以才力。十四、天神有羽翼。十五、天神身长如九岁男孩，两手交胸前，目常仰望上天。发作光线色，垂至肩上。身穿长白衣，裙及足背，长衣外有套衣一领，如六品祭服，或作白色，或作青色，或作绛色。足行泥上不染。闻人恶语即以两手掩面。十六、天神之语不与世人同，彼此以意相默会，因无唇舌也。惟能运动清气，使出言奏乐。十七、天神驱魔逐鬼。十八、上天星象各有一天神看守。天下各国皆有天神看护。十九、有制人神形之力，如启人悟，激人欲，制人身之类，及卫人引人助人。二十、天神摄教（管教务）守堂。二十一、清洁（无身故贞）。二十二、和睦（九品相爱如一人）。”观此，基督教之天神即西书所谓安琪儿，实较佛教之诸天，道教之神仙，所述尤为美备。然其相同之点，仍有可见者耳。

[book_title]第二章　外人对于道教史之分期
各教有共同之点，亦有特异之点，道教亦然。惟各教皆有其历史，以行于世，而道教无有也。《道藏》之书虽多，要皆空虚诞妄，等于无物，无从采择。余昔者曾编有《道教史概论》，只举大略，似未得一般之注意。日本学人独有从此事以为编纂者，以余所见，有小柳气司太之《道教概说》，我国人皆有译出，然亦率略而不可根据。《东洋学报》第一卷及第十、第十一卷，有妻木直良之《道教之研究》，常盘大定之《道教发达史概说》，亦皆未完成。常盘研佛教有素，于道教不过初为尝试，其不能圆满，可断然也。惟于道教之分期，妻木仅举第一期草创时代，分为神道时代、杂起时代、天师道时代。常盘较为周到，分为第一期开教时代、第二期教会组织时代、第三期教理研究时代、第四期教权确立时代、第五期继承退化时代，分划颇为秩然。姑移译于下：
其序言曰：“自南北朝以来，道教判为二系统。元代以后，更明白区分为二大系统。南方曰正一教，以符箓科教为主。北方曰全真教，以服食炼养为主。正一教加上教理，全真教惟主实修，此道教发展之大势也。北方教徒，因不绝之努力，立教会之基础。仿学佛教，具相当之形式，在儒佛两教以外，占独立之地步。而南方教徒，与之表里，加以理义，呈庄严之观，其发展之迹，大略可分为五期。
第一期开教时代　此指后汉张陵开立天师道时代（西历一四二），至东晋末（四一九），凡二百七十七年间。其时道士之雄为张陵，尚有同时之于吉，稍后之葛玄，西晋之陈端、王浮，东晋之鲍鲭（靓之误）。此等之人，依章醮符书，以布其教。又有后汉之魏伯阳，东晋之葛洪，说服食炼养之法。此时代之经典，不外为炼养、服食阴阳五行而已。
第二期教会组织时代　此指自南宋开运（四二〇）后，未几，北魏寇谦之，制定受箓之仪礼，经北周武帝，及南北朝之末，百六十年间。此时有力之道士，北方自魏寇谦之外，有北周之张宾，南方则有宋之陆修静、顾观（欢之误），齐之孟景翼、张融、陈显明，梁之陶弘景等。此时代之特色，自东晋末俄然风靡天下，仿佛典之体裁内容，拟作道经，以整道教之形式，而给以内容。如梁之智棱、周之卫元嵩，以佛僧还俗而入道教，可以反证道教之发达。同时，依彼等解释道经，当颇能助道教教义之发达。
第三期教理研究时代　自隋至五代（五八一——九五九年），三百七十八年间，其间以唐玄宗为中心。便宜上分为二期。
前期（五八一——七五五年），一百七十三年之间，隋代有虞永通，唐代有傅奕，有李播、蔡晃、李荣、方惠长。彼等在三教谈论之中，与佛教学者，甚有教理上之葛藤。而玄宗时之吴筠、司马承祯，于道教之内容，加一层之深度。此时期，在佛教为前后无比之健全时代。同时，道教健全之点，前后亦未见其比。而于其间，道经之拟作，较南宋以后者，加多不止一倍（南宋指南朝刘氏之宋，已见前）。故天宝年间，道书之编纂者有三处，惟其教理，则不能脱佛教这范围。
后期（七五五——九五九年），二百零四年之间，继续前期。此时学者，有僖宗时之杜光庭，及后周世宗时之陈抟，可差肩于前期之光彩。世宗之废佛道，别有内容。
第四期教权确立时代　自宋迄明万历三十五年（九六〇——一六〇八年），六百四十八年间，便宜上分为前中后三期。
前期北宋时代（九六〇——一一二六年），一百六十六年间，为努力编辑《道藏》，欲确立圣典之时代。其间学者，有真宗时之姚若谷、王钦若、张君房等，有徽宗时之林灵素、王方志、王仔昔、天师张嗣宗等。
中期自南宋迄元世祖（一一二七——一二九四年），一百六十七年间，为道教教会统一确定时代。此时期为道教史上，最可注目之时代。一一五三年，金之王中孚，唱全真教，使管领天下教事。一二六八年，元之郦希诚唱真大道教。又有王中孚弟子丘处机，于一二二七年，主领天下教事。元之张宗演于一二七六至一三〇六年之间，赐正一天师之号，其子张与材，为正一教主，管领江南道教。
后期自元成宗迄明神宗时（一二九五——一六〇七年），二百一十二年间，教会愈益发达，且为《道藏》完成时代。在明正统年间，宋披云雕印《道藏》四百八十函，五千三百五十卷；万历三十五年，天师张国祥续行编纂三十二函一百八十卷。
第五期继承退化时代　自明万历三十六年以后，及于现代（一六〇八年——今），三百三十余年间，其间不见有思想之发达。然庙观之建立益盛，极轮奂之美。然而自梁代以来，佛道混交之弊，愈趋愈甚；不独为毒于道教，亦且佛教蒙其毒。遂至佛道二教，皆远离于中国之思想界，不足以支配人心。而宋儒之理学，普及于全体。以禅学代表之佛教，次第被驱逐于思想界外。于是乎昔之道教，欲以迷信取佛教而代之者，究不能维持今后之人心。故至清朝，佛教固已崩坏矣，然而道教，亦何能应付此进步不息之中国人乎？是赖有新儒教、新佛教之兴起矣。”
以上常盘之言，实有至理。彼之研究虽初属尝试，且所举名字之错误，皆不足论。而其深刻之观察，不能不为今之道教危惧也。惟彼之著作既未完成，而吾人对于道教之源流，实未可即以此为满足。因即以昔所编之《道教史概论》，加以补充，庶使关怀道教史者，稍有充分之兴味。而于整理道教之方，使之复兴，有厚望焉。

[book_title]第三章　诸书所述道教之起源
道教实源于道家，及古代以来方士神仙之说，其先皆托于老子。惟自道教因与佛教对抗之后，遂别造起源之说。今据《魏书·释老志》曰：“道家之原，出于老子。其自言也，先天地生，以资万类。上处玉京，为神王之宗，下在紫微，为飞仙之主。千变万化，有德不德，随感应物，厥迹无常。授轩辕于峨媚，教帝喾于牧德，大禹闻长生之诀，尹喜受道德之旨。至于丹书紫字，升玄飞步之经，玉石金光，妙有灵洞之说，如此之人，不可胜纪。其为教也，咸蠲去邪累，澡雪心神，积行树功，累德增善。乃至白日升天，长生世上。所以秦皇汉武，甘心不息。灵帝置华盖于灌龙，设坛场而为礼。及张陵受道于鹄鸣，因传天官章本千有二百，弟子相授。其事大行，齐祠跪拜，各成法道。有三元、九府、百二十官，一切诸神，咸所统摄。又称劫数，颇类佛经。其延康、龙汉、赤明、开皇之属，皆其名也。及其劫终，称天地俱坏。其书多有禁秘，非其徒也，不得辄观。至于化金销玉，行符敕水，奇方妙术，万等千条。上云羽化飞天，次称消灾灭祸。故好异者往往而尊事之。”此犹谓道教原出老子也。然观葛洪《神仙传》云：“自伏羲至三代，显名道士，世世有之。其老子盖得道尤精者也。内实自然，欲正定本末，当以史传为据，并仙经秘文，以相参会。其他俗说，文多虚妄，其后道士私有增益，非真文也。著《道德》三篇，尹喜行其道。至汉窦太后好黄老言，孝文帝及外戚诸窦，皆令读之。故庄周之徒，以老子为宗。”其语意视老子甚为淡漠，仅称为庄周之宗，绝不认为道教之起源。道家与道教由此而分判，开道教之先者，必为驾乎老子之上者矣。故葛洪《枕中书》云：“昔二仪未分，溟涬鸿濛，未有成形，天地日月未具，状如鸡子，混沌玄黄，已有盘古真人，天地之精，自号元始天王，游乎其中。溟涬经四劫，天形如巨盖，上无所系，下无所依。天地之外，辽属无端，玄玄太空，无响无声，元气浩浩，如水之形。下无山狱，上无列星，积气坚刚，大柔服维，天地浮中，展转无方，若无此气，天地不生。天者如龙旋回云中。复经四劫，二仪始分，相去三万六千里。元始天王在中心之上，名曰玉京山，山中宫殿并金玉饰之。常仰吸天气，俯饮地泉。复经二劫，忽生太元玉女，在石涧积血之中，出而能言，人形俱足，天姿绝妙，常游厚地之间，仰吸天气，号曰太元圣母。元始君下游见之，乃与通气结精，招还上宫。当此之时，二气缊，覆载气息，阴阳调和，无热无寒。天得一以清，地得一以宁，并不复呼吸宣气，合会相成，自然饱满，大道之兴，莫过于此。结积坚固，是以不朽。金玉珠者，天地之精也，服之与天地相毕。元始君经一劫，乃一施太元母，生天皇十三头，治三万六千岁，书为扶桑大帝东王公，号曰元阳父。又生九光元女，号曰太真西王母，是西汉夫人。天皇受号十三头，后生地皇，地皇十一头，地皇生人皇九头，各治三万六千岁。于今所传三皇天文，是此所宣，故能召诸天上大圣及地下神灵，无所不制。故天真皇人，三天真王，驾九龙之舆是也。次得八帝，大庭氏、庖羲、神农、祝融、五龙氏等是其苗裔也。今治五岳。”《隋书·经籍志》云：“道经者，云有元始天尊，生于太元之先，禀自然之气，冲虚凝远，莫知其极。所以说天地沦坏，劫数终尽，略与佛经同。以为天尊之体，常存不灭，每至天地初开，或在玉京之上，或在穷桑之野，授以秘道，谓之开劫度人。然其开劫非一度矣，故有延康、赤明、龙汉、开皇，是其年号，其间相去经四十一亿万载。所度皆诸天仙上品，有太上老君，太上丈人，天真皇人，五方天帝，及诸仙官，转共承受，世人莫之豫也。所说之经，亦禀元一之气，自然而有，非所造为，亦与天尊常在不灭。天地不坏，则蕴而莫传，劫运若开，其文自见，凡八字，尽道体之奥，谓之天书。字方一丈，八角垂芒，光辉照耀，惊心眩目，难诸天仙，不能省视。天尊之开劫也，乃命天真皇人改啭天音，而辩析之，自天真以下至于诸仙，展转节级，以次相授，诸仙得之，始授世人。”
此皆谓道教创于元始，而老子不过元始所度之徒。盖自东晋以来，为南方道士新起之说。《云笈七签》卷一百一，首举《元始天王纪》：“元始天王，禀天自然之胤，结形未沌之霞，托体虚生之胎，生乎空洞之际。时玄景未分，天光冥远，浩漫太虚。积七千余劫，天朗气清，二晖缠络，玄云紫盖映其首，六气之电翼其真，夜生自明，神光烛室。散形灵馥之烟，栖心霄霞之境，练容洞波之滨，独秉灵符之节，抗御玄降之章，内气玄崖，潜想幽穷。忽焉逍遥，流盼忘旋，琼轮玉舆，碧辇玄龙，飞精流霭，耀电虚宫。东游碧水豪林之境，上憩青霞九曲之房。进登金阙，受号玉清紫虚高上元皇太上大道君，受金简玉札，使奏名东华方诸青宫。于时受命，总统亿津玄降玉华之女，金晨之童，各三千人。飞龙毒兽，巨虬千寻，获天奋爪，备卫玉阙，天威焕赫，陈于广庭。飞青羽盖，流紫凤章，金真玉光，豁落七元。神虎上符，流金火铃。结编元皇，位在玉清，掌括上皇高帝之真。”次为《太上道君纪》：“《洞玄本行经》云：‘太上道君者，于西那天郁察山浮罗之岳，坐七宝骞木之下，清齐空山，静思神真，合庆冥枢，萧朗自然，拥观万化，俯和众生。是时十方大圣至真尊神，诣座烧香，稽首道前，上白道君。不审灵宝出法，从何劫而来，至于今日，凡几度人为尽。如是复有转轮天尊，是何劫生，值遇真文，得今太上之任，致是得度，何独如之。巍巍德宗，高不可胜，愿垂赐告，本行因缘，解说要言，开悟后生。道言：天元轮转，随劫改运，一成一败，一死一生，灭而不绝，幽而复明，灵宝出法，随世度人。自元始开光，至于赤明元年，经九千九百亿万劫，度人有如尘沙之众，不可胜量。赤明之前，于眇莽之中，劫劫出化，非可思议。赤明已后，至上皇元年，宗范大法，得度者众，终天说之，亦当不尽。今为可粗明真正之纲维，标得道者之遐迹。尔今聊以开示于后来，领会于灵文之妙我，濯紫晨之流芳。盖皇上之胄胤，我随劫死生，世世不绝，常与灵宝相值同出。经七百亿劫中，会青帝劫终，九气改运。于是托胎于洪氏之胞，凝神于琼胎之府。积三千七百年，至赤明开运，岁在甲子，诞于扶刀盖天西那玉国浮罗之岳。复与灵宝同出度人。元始天尊以我因缘之勋，锡我太上之号。封郁悦那林昌玉台天帝君，位登高圣，治玄都玉京。实由我身尊承大法灵宝真文，世世不绝，广度天人。慈心于万劫，溥济于众生，功德之大，勋名缮于亿劫之中，致今报为诸天所宗焉。’”次为《上清高圣太上玉晨大道君纪》：“《洞真大洞真经》云：‘上清高圣太上大道君者，盖二晨之精气，九庆之紫烟，玉晖焕耀，金映流真，结化含秀，苞凝玄神，寄胎母氏，育形为人。讳，字上开元。母妊三千七百年乃诞于西那天郁察山浮罗岳丹玄之阿。于是受箓紫皇，受书玉虚，眺景上清，位司高仙，为高圣太上玉晨大道君。治蕊珠日阙馆，七映紫房，玉童玉女各三十万人侍卫。于是振策七圃，扬青九霄，腾空舞旌，驾景驰飚，徘徊八烟，盘桓空涂，仰簪日华，俯拾月珠，摘绛林之琅实，饵玄河之紫蕖，偃蹇灵轩，领理帝书，万神入拜，五德把符，上真侍晨，天皇抱图。乃仰空言曰：子欲为真，当存日中君，驾龙骖凤，乘天景云，东游桑林，遂入帝门。若必升天，当思月中夫人，驾十飞龙，乘我流铃，西朝六岭，遂诣帝堂，精根运思，上朝玉皇。荟荟敷郁仪以蹑景，晃晃散结璘以暨霄。双皇合辇，后天而凋。夫大有者九天之紫宫，小有者清虚三十六天之首洞。’”次为《三天君列纪》：“上清真人，总仙大司马长生法师主三天君，姓柏成，讳欻生，字芝高，乃中皇时人。岁在东维之际，诞于北水中山柏林之下。夫名为欻生者，以母感日华而怀孕。年九岁，求长生之道，至十四与西归公子、巨灵伯尹、俱师事黄谷先生。黄谷先生者，能为不死，修静无为，不营他术，含精内观，凝神空漠，思真安气，以致不死。后五百年，遇金仙石公、宁氏先生、晃夜童子三人，受胎精中，记化胞内，经养神上法解结之要。又登太帝沧浪山洞台中双玉穴，酣紫明芝液。遇上清万石先生，授以乘飞驾虚，八气景龙之跷，反胎守白越度之法。又广成子授以丹青玉炉，炼云根柔金刚之经，又授以飞烟发霜沉雪浮日朱之法。又遇始元童子、丰车小童，受虚皇帝箓、仙忌真戒、化一成万、解形之法。后遇玉清文始东王、金晖仙公，号曰玉皇二道君。告以胎闭静息，内保百神，开洞云房，坚守三真之事。后复诣二玉皇君，问云房之道，三真之诀。二玉皇君曰：‘三真者，兆一身之帝君，百神之始真也。若使辅弼审正，三皇内宁，太一保胎，五老扶精。一居丹田，司命护生；一居绛宫，紫气灌形；一居洞房，三素合明。于是变化离合，与真同灵，明堂云宫，紫户玉门，黄阙金室，丹城朱窗，皆帝一之内宅，三真之宝室也。于是云房一景，混合神人，上通昆仑，下临清渊，云盖嵯峨，林竹葱芊，七灵回转，七门幽深，金扉玉匮，符籍五篇，公子内伏，外牵白元，混一成形，呼阳召阴，上帝司命，各保所生，微哉难言，非仙不传。’又问呼阳召阴出入无方之法，气出神变之道。二玉皇曰：‘呼阳者三气之所出入也，召阴者六丁之所往来也。若得三气之所生，能知六丁之所因者，则阳气化为龙车，阴气变为玉女；则腾转无方，轮舞空玄之上也。夫气之所在，神随所生焉，神在则气成，神去则气零。气者即二十四神之正气，是为二十四气也。气能成神，神亦成气，散之为云雾，合而为形影，出之为仙化，入之为真一。上结三元，下结万物，静为兆身，动为兆神。是以常混合二十四神，变化三五之真人，混成正一，合为帝君，即兆本神也。夫人受生于天魂，结成于元灵。天魂生之根，元灵生之胎。流会太一，达观三道，神积玉官，液溢玄府，津流地户，泽憩洞房。日月焕于霄晖，五神混于元父。元父主气，化散帝极；玄母主精，变会幽元。是以司命奉符，固形扶神，公子内守，桃康保魂，左携无英，右引白元，云行雨施，万关流布也。’后二玉皇授欻生《大洞真经》三十九章，回风混合帝一之道，断环割青，盟誓而传，得为上清真人。位曰总仙大司马长生法师，主三天君，理太玄，都阆风玉台，总司学道之仙籍，主括三天之人神万仙，受事于玉台。五帝北朝于灵轩矣。”次为《青灵始老君纪》：“《洞玄本行经》云：‘东方安宝华林青灵始老帝君者，往在白气，御运于金劫之中，暂生郁悦金映云台那林之天，西娄无量玉国浩明玄岳，厥名元庆。于此天中，大建功德，初无懈心，勋名仰彻。朱陵火宫书其姓名，记于赤简。仙道垂成，而值国多彩女，元庆遂以寄世，散想灵魔，举其浊目，朱宫辍其仙名。一退遂经三劫，中值火劫改运。元庆又受气寄胎于洪氏之胞。上天以其先身好色，故转为女子。朱灵元年，岁在丙午，诞于丹童龙罗卫天洞明玉国丹霍之阿，改姓洪，讳那台。年十四，敬好道法，心愿神仙，常市香膏，然灯照暝，大作功德。诸天所称，名标上清。南极上灵紫虚元君，托作佣人，下世教化，见那台贞洁，好尚至法，回驾于丹霍之阿，授那台灵宝赤书，南方真文一篇。于是那台励志殊勤，自谓一生作于女子，处于幽房，无由得道。因斋持戒，思念愿得转身为男，丹心遐彻，遂致感通上真下降。元始天尊时于琅碧之溪，扶瑶之丘，坐长林枯桑之下，众真侍坐。是日，那台见五色紫光曲照斋堂，于是心悟，疑是不常，仍出登墙四望，忽见东方桑林之下，华光赫奕，非可胜名。去那台所住数百里中，隔碍旸谷沧海之口。心怀踊跃，无由得往。因叉手遥礼，称名那台，先缘不厚，致作女身。发心愿乐，志期神仙，高道法妙，不可得攀，日夕思念，冀得灭度，转形为男。历年无感，常恐生死不得，遂通弥龄之运，有于今日。天河隔碍，无由披陈。今当投身碧海，没命于天，冀我形魂，早得轮转。更建功德，万劫之中，冀见道真。言讫，便从墙上投身掷空，命赴沧海极渊之中，纷然无落，即为水帝神王，以五色飞龙捧接女身。俄顷之间，已于悬中，得化形为男子。乘龙策虚，飞至道前。于是元始，即命仙都，锡加帝号，于火劫受命，辅于灵宝青帝玉篇。七百年中，火劫数极，青气运行，随元灭度。以开光元年，于弥梵罗台霄绝寥丘，飞元云根之都，沧霞九云之墟，元始又锡安宝华林青灵始老帝君号。’”次为《丹灵真老君纪》：“《洞玄本行经》云：‘南方梵宝昌阳丹灵真老君者，本姓郑，字仁安，大炎之胤，生于禅黎世界赤明天中，生有三气之云缠其身，朱鸟鼓翮覆其形。三日能言，便知宿命。年及十二，面有金容玉颜。便弃世离俗，远游山林。于寒灵洞宫，遇玄和先生，授仁安灵宝赤书、五气玄天黑帝真文一篇、智慧上品十戒而去。仁安于是奉戒而长斋，大作功德，珍宝布施，以拯诸乏，割口饴鸟，功名彻天。因于西那国遇天洪灾，大水滔天，万姓流漂。仁安于洪波之上，泛舟诵戒书黑帝真文以投水中，水为开道百顷之地。鸟兽獐鹿虎豹狮子，皆往依亲，悉得无他。是时国王百口，登楼而漂没，叹不能得度。仁安见王垂没，乃浮舟而往，以所佩真文授与国王。王敬而奉之，水劫即退，翕然得过。王既得免，真文于是即飞去入云中，莫知所在。仁安失去真文，退仙一阶，运应灭度，托命告终，死于北戎之阿，暴露灵尸三十余年，形体不灰，光色鲜明，无异生时，在于北戎长林之下。时国王游猎，放火烧山，四面火匝，去其灵尸之间百步之内，火不得然。獐鹿虎豹，莫不依亲。王怪而往，见灵尸之上，有三色之光，云雾郁冥，鸟兽匝绕。王乃伐薪围尸，放火焚烧。于时尸放火中，郁起成人，坐青烟之上，指拈虚无，五色焕烂。左右侍者，仙童玉女，三百余人，肃然而至。凡是禽兽依亲之者，并在火中，皆得过度。仁安以赤明二年岁在丙午，于那摩坦娄于翳天中洞寥之岳，改姓洞浮，讳曰极炎，受锡南单梵宝昌阳丹灵真老帝，号丹灵老君也。’”次为《中央黄老君纪》：“《洞真九真中经》云：‘中央黄老君者，太上太微天帝君之弟子也。以混皇二年始生焉，年七岁，乃知长生之要，天仙之法。仍眇纶上思，钦纳真玄，肃条灵想，栖心神源，解脱于文蔚之罗，披素于空任之肆。于是太上授九真之诀，八道秘言，施修道成，受书为太极真人。’”次为《金门皓灵皇老君纪》：“《洞玄本行经》云：‘西方七宝金门皓灵皇老君者，本乃灵凤之子也。灵凤以呵罗天中，降生于卫罗天堂世界。卫罗国王取而蓄之，王有长女，字曰配瑛。意甚怜爱，常与共戏。于是灵凤常以两翼扇女面，后十二年中，女忽有胎，经涉三月。王意怪之，因斩凤头，埋著长林丘中。女后生女，坠地能言，曰：我是凤子，位应天妃。王即名曰皇妃，生得三日，有群凤来贺，玄哺玉霜、洪泉曲水、八练芝瑛。年八岁，执心肃操，超拔俗伦。常朝则谒日，暮则揖月于重宫之内。王设厨膳，物不味口。天作大雪，一年不解，雪深十丈，鸟兽饿死。王女思忆灵凤往之游好，驾而临之长林丘中。歌曰：杳杳灵凤，绵绵长归，悠悠我思，永与愿违，万劫无期，何时来飞。于是王所杀凤，郁然而生，抱女俱飞，径入云中。王女今于景霄之上，受书为南极上元君，常乘九色之凤。此女前生万劫，已奉灵宝，致灵凤降形，得封南极元君之号。皇妃功德遐彻，天真感降。以上元之年，岁在庚申七月七日中时，元始天尊会于卫罗王国凤麟之丘，坐骞华之下，众真侍坐。是时皇妃所住室内，忽有日象，如镜之圆，空悬眼前。皇妃映见天真大神，普在镜中，长林之下，一室光明。于是自登通阳之台，遥望西方，见凤生丘上，紫云郁勃，神光炜焕，非可得名。去皇妃所住五百步许。逼以女根，处在宫内，无由得往。须臾忽有神凤来，翔集于台上，皇妃白凤言曰：西方有道，心愿无缘，不审神凤，可时暂驾，见致与不。于是凤即敷翮，使坐翮上，举之径至道前。元始天尊指以金台王母，即汝师也，便可施礼。皇妃叩头上启，惟愿众尊，特垂哀矜，则枯骸更生。言毕，余母封以西灵玉妃之号，即命九光灵童，披霜罗之蕴，出灵宝赤书白帝真文一篇，以授皇妃。受号三百年中，仍值青劫改运。皇妃方复寄胎于李氏之胞，三年，于西那玉国金垄幽谷李树之下，而生化身，为男子，改姓上金，讳曰昌至。开光元年，岁在上甲，元始天尊锡西方七宝金门皓灵皇老君号。’”次为《五灵玄老君纪》：“《洞玄本行经》云：‘北方洞阴朔单郁绝五灵玄老君者，本姓浩，字敷明。盖玄皇之胤，太清之胄。生于元福弃贤世界始青天中。年十二，性好幽寂，心玩山水。远于家中，或去十日，时复一还。时天下灾荒，人民饿殍，一国殆尽。敷明于地境山下，遇一顷巨胜，身自采取，饷系穷乏，日得数过，救度垂死数千余口，随取随生，三年不讫，他人往觅，莫知其处。是时辛苦，形体憔悴，不暇营身，遂至疲顿，死于山下。九天书其功德，金格记其玉名，度其魂神于朱陵之宫。后帝遣金翅大鸟，常敷两翼以覆其尸。七百年中，尸形不灰，至水劫改运，水泛尸漂于无崖之渊。水过而后，敷明尸泊贝渭邪源初默天郁单之国。北垄玄丘，四十年中，又经山火，盛行焚烧，尸形于火中受练而起，化成真人。五色之云，覆盖其上。至开明元年，于北垄玄丘。改姓节，讳灵会。元始天王锡灵会洞阴朔单郁绝五灵玄老君号。’”
以上所举《云笈七签》之记录，关于道教之开始，首元始天王，即元始天尊。继之为太上道君、上清高圣玉晨大道君、三天君。又继之以青灵始老君、丹灵真老君、中央黄老君、金门皓灵皇老君、五灵玄老君。而后始有混元皇帝太上老君，即古之所谓老子。青灵始老君即俗所称东华帝君，汉以来谓之东王公，又曰东王父，与丹灵、黄老、皓灵、玄老，共称为五方五老者也。老子在张角、张陵时代，奉为开教之祖，以其《道德经》为圣典，后乃有无数驾而上之者，亦诚老子所不及料矣。此盖自东晋以来，已有此变化。不独葛洪《神仙传》明言之。如《黄庭经》本谓老子闲居作七言，乃其后有所谓《黄庭内景经》者，开首三句即云：“上清紫霞虚皇前，太上大道玉晨君，闲居蕊珠作七言。”所谓虚皇，盖即元始，而玉晨即上清高圣玉晨大道君，老子虽有太上老君之称，已非闲居作七言者矣。且称号老君者，已不止一老子矣。又如《老子中经》，似标明为老子所作。然其胪列诸名，首曰上上太一，号为道之父。次为无极太上元君。三及四即东王父与西王母。五为道君，盖即指玉晨大道君也。六为老君，当即指老子，然与第七之太和，常侍道君左右，则老子之地位，可想见矣。至于五方五老，亦与佛经所谓西方阿弥陀如来净土世界，东方宝生如来琉璃世界，以及南方北方各有如来之世界，无以异。与道经所说，同一虚诞，固不待言。大凡宗教之兴，其始必奉一人为教祖。其后意有不足，则又推演斯教之由起，先乎天地，超乎万物。而昔之推为教祖者，不得不递降于数级之下，或仅视为徒隶，或仅奉为先知。此亦世界各教共同之点，不第道教为然耳。故余欲溯道教之起源，必当上求道字名义之由来，与其演变为道教之痕迹，不能盲从道经之说也。

[book_title]第四章　道之名义与其演变
道字本义为道路，人人所共由也。不知路之所向者，必需他人之导引，故道字引申有导义。《论语》曰：“道千乘之国”，即谓指导治国之道也。凡指导必有言说，故道又有言之义。《孝经》曰：“非先王之法言不敢道”，是也。所言必有义理，俗称道理，故道教之道即道理之谓。《老子》曰：“道可道，非常道”，上下两道字皆谓道理，中间一道字则指言思拟议。夫以世间之道理，而为言思拟议所不能至，斯蕴理至为精微，佛经所云不可思议，不可说，亦指其无上之道也。惟儒家践实，故所言之道，与佛教道教之玄虚不同，但亦有难言者。兹将儒家与宋理学所解释之道，与道家道经所言之道，分列而观焉。
第一节　子思《中庸》、宋儒朱子所说之道
道教之名称，人皆知出于老子《道德经》，所谓“道可道，非常道，名可名，非常名”者也。但各教皆有其道，皆不能离道以立言。如儒家之《中庸》，即云：“天命之谓性，率性之谓道，修道之谓教。”朱子注云：“命犹令也，性即理也。天以阴阳五行，化生万物，气以成形，而理亦赋焉。犹命令也。于是人物之生，因各得其所赋之理，以为健顺五常之德，所谓性也。率，循也。道犹路也。人物各循其性之自然，则其日用事物之闲，莫不各有当行之路，是则所谓道也。修，品节之也。性道虽同，而气禀或异，故不能无过不及之差。圣人因人物之所当行者而品节之，以为法于天下，则谓之教，若礼乐刑政之属，是也。”《中庸》又云：“道也者，不可须臾离也。可离非道也。”董仲舒亦云：“道之大原出于天，天不变，道亦不变。”儒家所说如此，其他诸家莫不各有其所谓道者，自以为至高至真之道也。
第二节　张衡《灵宪》、《广雅》、《列子》及宋儒周子所说之道
子思《中庸》虽言道，而道果何物，未言也。然即未明言阴阳五行，含义已涉玄妙，如引诗：“上天之载，无声无臭”，而赞为至矣。是已由人伦之道，而趋向于形上之道。于是《易·系辞传》所云“易有太极，是生两仪，两仪生四象”之说，遂为学者注意矣。两汉以来，研究天地未生以前情状，已有与道家参合之致。如张衡《灵宪》云：“太素之前，幽清寂寞，不可为象。惟虚惟无，道之根也。道根既建，由无生有，太素始萌。萌而示兆，斯谓庞洪，盖道之干也。道干既育，万物成体。于是刚柔始分，清浊异位，天成于外而体阳。故圜以动，斯谓天元，道之实也。”魏张揖《广雅·释天》亦云：“太初，气之始也，清浊未分。太始，形之始也，清者为精，浊者为形。太素，质之始也，已有素朴而未散也。二气相接，剖判分离，轻清者为天。”以上所说，盖皆本于《易纬乾坤凿度》，其后晋人伪造《列子》，即承其说，而加以增减。《天瑞篇》云：“子列子曰：‘昔者圣人因阴阳以统天地。夫有形者生于无形，则天地安从生，故曰有太易，有太初，有太始，有太素。太易者，未见气也，太初者，气之始也，太始者，形之始也，太素者，质之始也，气形质具而未相离，故曰浑沦。浑沦者，言万物相浑沦而未相离也。视之不见，听之不闻，循之不得，故曰易也。易无形埒，易变而为一，一变而为七，七变而为九。九变者，究也，乃复变而为一。一者，形变之始也，清轻者上为天，浊重者下为地，冲和气者为人，故天地含精，万物化生。’”胡应麟反谓《易纬》袭《列子》，盖未知其为伪书也。展延至于北宋遂有周子之《太极图说》。朱子编《近思录》，第一卷论道体者，首先即录此说，而赞为得千圣不传之秘焉。其说云：“无极而太极，太极动而生阳。动极而静，静而生阴。静极复动，一动一静，互为其根。分阴分阳，两仪立焉。阳变阴合，而生水火木金土，五气顺布，四时行焉。五行一阴阳也，阴阳一太极也，太极本无极也。五行之生也，各一其性。无极之真，二五之精，妙合而凝。乾道成男，坤道成女，二气交感，化生万物。万物生生，而变化无穷焉。惟人也，得其秀而最灵。形既生矣，神发知矣，五性感动而善恶分，万事出矣。”（下略）以上所举，儒道两家对于道之原始，由天地未形以前，已有一致之说，而阴阳五行之说，自董仲舒之《春秋繁露》，早有相同之点。即其他各教，如回教之说，亦有与儒教相类者。故陆九渊云：“东方有圣人出焉，此心同，此理同也。西方有圣人出焉，此心同，此理同也。”盖深造有得之言矣。
第三节　道家之所谓道
然则道家之所谓道，果何如乎？首先当观《老子》之说，其言曰：“视之不见名曰夷，听之不闻名曰希，搏之不得名曰微，此三者不可致诘，故混而为一。其上不皦，其下不昧，绳绳不可名，复归于无物，是谓无状之状，无物之象，是谓惚恍。迎之不见其首，随之不见其后，执古之道以御今之有，能知古始，是谓道纪。”又“有物混成，先天地生。寂兮寥兮，独立不改，周行而不殆，可以为天下母，吾不知其名，字之曰道。强为之名曰大。大曰逝，逝曰远，远曰反。故道大，天大，地大，王亦大。域中有四大而王居其一焉。人法地，地法天，天法道，道法自然”。其后能发挥道家之极致者，莫如《淮南子》。《淮南子·原道训》曰：“夫道者，覆天载地，廓四方，坼八极，高不可际，深不可测。包裹天地，禀授无形，原流泉浡，冲而徐盈，混混滑滑，浊而徐清。故植之而塞于天地，横之而弥于四海，施之无穷而无朝夕，舒之幂于六合，卷之不盈于一握。约而能张，幽而能明，弱而能强，柔而能刚，横四维而含阴阳，纮宇宙而章三光。”“泰古二皇得道之柄，立于中央，神与化游，以抚四方。是故能天运地滞，轮转而不废，水流而不止，与万物终始。风兴云蒸，事无不应，雷声雨降，并应无穷。鬼出电入，龙兴鸾集，钧旋毂转，周而复帀，已雕已琢，还反于朴。无为为之而合于道，无为言之而通乎德，恬愉无矜而得于和，有万不同而便于性，神托于秋毫之末而大宇宙之总。其德优天地而和阴阳，节四时而调五行，呴偷覆育，万物群生，润于草木，浸于金石，禽兽硕大，毫毛润泽。羽翼奋也，角觡生也，兽胎不，鸟卵不，父无丧子之忧，兄无哭弟之哀，童子不孤，妇人不孀，虹霓不出，贼星不行，含德之所致也。”“忽兮怳兮，不可为象兮，怳兮忽兮，用不屈兮。幽兮冥兮，应无形兮，遂兮洞兮，不虚动兮，与刚柔卷舒兮，与阴阳俛仰兮。昔者冯夷太丙之御也，乘云车，入云霓，游微雾，骛怳忽，历远弥高以极往，经霜雪而无迹，照日光而无景，扶摇抮抱羊角而上，经纪山川，蹈腾昆仑，排阊阖，沦天门。末世之御，虽有轻车良马劲策利锻，不能与之争先。是故大丈夫恬然无思，澹然无虑，以天为盖，以地为舆，四时为马，阴阳为御，乘云陵霄，与造化者俱。纵志舒节，以驰大区，可以步而步，可以骤而骤，令雨师洒道，使风伯扫尘，电以为鞭策，雷以为车轮，上游于霄雿之野，下出于无垠之门。浏览遍照，复守以全，经营四隅，还反于枢。”可见道家之所谓道，实与儒家不同，儒家之道，循乎日用人伦之常，虽后世间以阴阳五行之理，无极太极之真，而仍不违乎仁义中正之道，治国平天下之业。至于道家之道，则以出天地，超万物，为其极致。故道家之道，游乎方之外者也，儒家之道，游乎方之内者也，其涵义固显然不同矣。
第四节　道经之所谓道
晋代以来，玄学大兴，以《易经》、《老子》、《庄子》为三玄（见《颜氏家训·勉学篇》）。东晋葛洪撰《抱朴子》，其首篇即为《畅玄》，曰：“玄者自然之始祖，而万殊之大宗也。眇昧乎其深也，故能微焉。绵邈乎其远也，故称妙焉。其高则冠盖乎九霄，其旷则笼罩乎八隅，光乎日月，迅乎电驰。或倏烁而景逝，或飘而星流，或滉漾于渊澄，或雾霏而云浮。因兆类而为有，托潜寂而为无，沦大幽而下沉，凌辰极而上游。金石不能比其刚，湛露不能等其柔。方而不矩，圆而不规，来焉莫见，往焉莫追。乾以之高，坤以之卑，云以之行，雨以之施。胞胎元一，范铸两仪，吐纳大始，鼓治亿类。回旋四七，匠成草昧，辔策灵机，吹嘘四气。幽括冲默，舒阐粲尉（一作郁）。抑浊扬清，斟酌河渭，增之不溢，挹之不匮，与之不荣，夺之不瘁。故玄之所在，其乐不穷，玄之所去，器弊神逝。夫五声八音，清商流澂，损聪者也。鲜华艳采，彧丽炳烂，伤明者也，宴安逸豫，清醪芳醴，乱性者也。冶容媚姿，华素质，伐命者也。其唯玄道，可与为永。不知玄道者，虽顾盼为杀生之神器，唇吻为兴亡之关键，绮榭俯临乎云雨，藻室华绿以参差，组帐雾合，罗帱云离，西毛陈于闲房，金觞华以交驰，清弦嘈以齐唱，郑舞纷糅以委蛇，哀箫鸣以凌霞，羽盖浮于涟漪，掇芳华于兰林之囿，弄红于积珠之池，登峻则望远以忘百忧，临深则俯揽以遗朝饥，入宴千门之混晃，出驱朱轮之华仪。然乐极则哀集，至盈必有亏，故曲终则欢发，燕罢则心悲也。寔理势之攸召，犹影响之相归也。欺假借而非真，故物往若有遗也。夫玄道者，得之乎内，守之者外，用之者神，忘之者器，此思玄道之要言也。得之者贵，不待黄钺之威，体之者富，不须难得之货。高不可登，深不可测，乘流光，策飞景，凌六虚，贯涵溶。出乎无上，入乎无下，经乎汗漫之门，游乎窈眇之野，逍遥恍惚之中，倘佯仿佛之表。咽九华于云端，咀六气于丹霞，徘徊茫昧，翱翔希微，履略蜿虹，践跚旋玑。此得之者也。其次则真知足，知足者则能肥遁勿用，颐光山林，纤鸾龙之翼于细分之伍，养浩然之气于蓬荜之中。褴缕带索，不以贸龙章之晔也。负步杖䇲，不以易结驷之骆驿也。藏夜光于嵩岫，不受他山之攻，沉鳞甲于玄渊，以违钻灼之灾。动息知止，无往不足，弃赫奕之朝华，避偾车之险路。吟啸苍崖之间而万物化为尘氛，怡颜丰柯之下而朱户变为绳枢。握来甫田而麾节忽若执鞭，啜荈漱泉而太牢同乎藜藿。泰尔有余，欢于无为之场，忻然齐贵，贱于不争之地。含醇守朴，无欲无忧，全真虚器，居平味澹。恢恢荡荡，与浑成等其自然，浩浩茫茫，与造化钧其符契。如暗如明，如浊如清，似迟而疾，似亏而盈。岂肯委尸祝之尘，释大匠之位，越樽俎以代无知之庖，舍绳墨而助伤手之工。不以臭鼠之细琐，庸夫之忧乐，藐然不喜流俗之誉，怛尔不惧雷同之毁。不以外物汨其至精。不以利害污其纯粹也。故穷富极贵，不足以诱之焉。其余何足以悦之乎。”
《抱朴》之说，只述学道者之功用与其高尚而已。至于包括道教之精义，欲使修道者得返归乎道之真体，不能不以世俗所云纯阳真人之《金玉经》，为必要之表现焉。其言曰：人之于身，为魔之宫，人之于心，为魔之宗，人之动静，为魔之令，天之斡旋，魔之四时，地之派险，魔之历基，一中乍始，魔亦乃齐。魔乎相耶，相乎幻耶，魔相幻无耶，魔何欲我耶。故圣人立其端而息其机，天则以宁。立其机，而息其端，天则以盈。立基立端，魔则易生。魔之于道，利我之锋，道之于魔，亚彼之穷，我其除之，魔亦宜之。内魔既易，外魔乃降，玄玄假寓，六合孔彰，魔乃道母，道为魔逆，期万有之元元，道魔已矣。一阳二聚，五火三金，了无碍于当人，而慧光灼灼，知有为于蚌月，而癸水融融，起居坐卧，外来之象，经持颠倒，内动之机，不我而形，何知著迹，不形而我，胡绝无尘。昔掏井者而羞触柱，度关者而愧衣羊。道之迷之，劫之所谓，迷之以道，不劫而归。道之以未发之明，魔之以未明之发。然之自然，查乎其相，然之未然，冥乎最上，未然以然，而然之无上。太上好生之法，玄黄无象之机，机其一见，乃杀其仪。魔其有觉，敢抗其机，天杀机而星宿移，地杀机而龙蛇离，人杀机而天地颓，天地之机，而人以为。故魔之境，不离人机，人苟无机，而魔何归。持世上之杳杳之至精，而魔降矣。尽无始之至相，而魔亡矣。魔之既亡，道乃无疆。冯万物者，不解未来，俯一元者，既酬已过。似其见闻而夕死之机在矣。容其寂灭，而无生之法尽矣，至灭至穷，道之以崇，至穷至灭，魔之为劫。魔道日然。而道魔何设，檀园不落其昙，而八极在表。修道之教，率性无为，体付烟波，不摇是化。屠牛仞其广额，而登最上之空空，欲转灵丸，是无尺界。弥罗见相，顿归见相之缘，太极消因，始破消因之欲。魔之有却，魔乃随形不以其形，魔何以故。天之魔之，地之魔之，人之魔之，三才魔之，欲不以三才之魔，而绝未魔之幻，魔其在也，天何以张，天其在也，地何以长，地其在也，人何以亡。其魔之在有，道之在无，道以无无，魔何在有。盖六气而生九极之微，八节而参十月之满。魔乎道也，道乎魔也，我无道基，道无魔虑，纯纯乎如冰炭之离，炯炯乎于道魔之外。降之未白，正之以华，白欲其明，华何默默。是守未判而关心，是悟未合而以觉，其道乃新，而魔不犯也矣（除魔章第一）。穹穹者虚，合之以体，体成而虚归，道成而无已。道之须臾，不离是体。其道也，未有其道也，欲究其道也，道何以有也。道生于万物之前，而在于万物之本。万物于未道之中，而化道之本末。其道也宜，其物也宜，道物两宜，我何以宜。不法不道，谓之预教。故太上以无名之名，而道之以道。道其御也徐，道其合也离，道之冥茫，人之废藏，道之渺渺，劫其多少。故坎离夺天地之先，日月发阴阳之大。灵明二象，遍乎四维，瞻之以悠悠，得之以朗朗，悬之在前，立于其垣，把之以心，畅之以神。故其道也，未有其道也。以我之为，用彼之道，玄珠添癸水之潭，离焰结青莲之盖。道其守也以融融，而清静应之，道其离也以遥遥，而呼吸应之，桔槔汲象外之源，龙蛇舞混元之浪。悟七十二候之迁移，五十四相之觉照，天一生水，地六成之。道之在乾而孤，道之在坎而静，道之在我而忘体，道之在彼而逍遥。均一道也，分以渊源，混黑白之沦流，并金木之气息。上则以清，下则以宁，上则以明，下则以灵。贯万法于不见之中，而道有径，贯万法于既见之始，而道有性。鼎云绕剑，空光撇不胜之根，紫雪凝炉，净月了未萌之欲。复有幻闻，复有泰相，复有归来，复有十兆，复有无无，复有微奥，低昂于四井之园，隐见于箕尾之外。理若君臣，亲如父子，生兮于不动之先，应兮于开运之后，刚柔顺逆，数之新也，生老病死，道之穷也。一象六坤，五行八节，寻邪正于未剖之初，邪正自剖，觅汞铅于有觉之中，汞铅自觉。阴阳三返，圣人泄一贯之微，金玉九还，佛老立亿劫之行。坤元恒顺，纪序健明，循环六爻，升沉四气。道之外也为赘疣，道之比也为磐石。鼓然化出，人莫穷之，眩然亚矣，鼓然消长，人莫留之。圣人㘞矣，天命在我，地运依依，究生杀于三才之颠，而命运合矣。佳兵不祥之气，圣人尚然用之，况瑞麟祥符。酬太上之生，盗太极于一时，百千万亿，盗太极于亿劫，上下察之。东南不丧，西北兴之，天地不危，圣贤合之，彼此不离，道德罗之，神鬼不藏，阴阳结之，云霞不聚，日月明之，恩怨不生，情机遁之，寒暑不变，二气由之，道其在也。镜影不齐，道其灭也。神光空泛，非道者，何以知道之源，非不道者，何以不知道之源。道其一也，不以二为，道其大也，不以细为，小大由之，而道自彰。道生道灭，存乎莫忘。欲明不道而道之理，其机息矣。其机息矣，乃道之微，如是之微，道则已矣（悟道章第二）。万源之源，派乎九野，在在周之，禹步为治。源之在上，泻圣脉于清；源之在下，涌灵流于坎；源之在人，运血气于身；源之在物，按消长于时；源之在道，分教于化邪正；源之在性，转河车于顺逆；源之在时，定潮汐于子午；源之在我，控澄碧于阴阳。源之在行潦而困，源之在沧海而洋，源之在井而愧，源之在池而静，源之在未判而空，源之在有象而酌。源之在杀也，而洪水泛乱；源之在生也，而润泽济湖；源之在忠也，而国脉和；源之在孝也，而家派发；源之在奸也，而运用滞；源之在忤也，而溲汙凝，源之在圣贤也，而天地包；源之在众生也，而岁月沦。其源之所派不齐，而源之原一也。故太上有道德之源，孔子有明德之源，佛、老有见性之源。气其合源，源何以别。源之清而道生，源之浊而道息。其源之始也，不知其源，而源之末也，不明乎源。源之在癸，为天一之津，源之在亥，为地六之法。癸以离齐，离以癸交。离癸交齐，万源合气，悟彼万源，而巨航有力（万源章第三）。一以道元，三曰物母，物既道由，三宜一主。苍苍者一也，冥冥者道也。一不总之，而万类混矣，一不分之，而阴阳寡矣，一不始之，而道基颓矣。故太上所谓得一万事毕，孔子所谓一以贯之，释迦所谓万法归一。一之至理，莫尽莫穷，一之至奥，何所不容。天其覆也以爱，地其载也以恩。一中之中，归之见空，一中之二，归之源宗，一已不已，而道乃隆。一之化也而还虚，一之继也而复始。骊龙抱一，金珠现无上之光，白虎含三，紫雪长灵苗之蕊。一其在也，我欲存之，一其满也，我欲散之，一其化也，我欲归之，一其正也，我欲弼之，一其道也，我欲总之。总之于道，圣人得之，圣人得总一之机，而璿玑毕矣，圣人得总一之旨，而天地合矣。总之以成，化之以蒙，总之以气，运之以冲。道之所欲，惟一是行，抱元守一，诚为良工。怀万源于一，分九极于中。人为一气之先，而人是悟，人归二气之后，而人是迷。一之阖辟，为易之门，一之聚散，成乾之体。我其总之，而一机乃秘，我其一之，而总一之机尽矣（总一章第四）。太始之气，万物一灵，太始一脉，布以众生。惜酉劫之迷痴，因其自弃，沉后果之欲爱，堕以尘情。慈航有普济之缘，顽无浮波之日，轮回自转，万苦相侵。或水火刀兵盗贼，或瘟疾刑法饿死，种种罪孽，何以解脱，以故奏请弥罗，飞鸾度化，救苦劫之愚迷，拔修功之善类。婆心切切，洪愿归来，一切众生，惟依是镜。若有猛悟，即便皈依。逢甲子庚申朔望，本命之期，涤其尘襟荡其彭祟。朝太极于无极之中，悟有我于无我之外，默朝上帝，静合三清，忏前愆以自新，悔后过而见觉。如仙如佛，忠孝为先，希圣希贤，善良是本。结人鬼之缘，遂樵沙之志，一切恶趣苦难，行太上感应之篇，尽悉消除。更有一切男女，在于苦厄之中，洗心发愿，诵此经一千遍，存想善神善事善境，行住坐卧，持唵呵喇叭唎吽吽真言，心口运转，决绝尘思。功至一月，解疾病之苦，功至二月，解患难之苦，功至百日，解一切之苦，功至千日，解举家之苦，功至三千日，解举家一世之苦，功至五千日，解劫沉沦之苦，功至万日可入玄宗，别有脱度。若如是始终不颓，遵依金玉之法，按节修持，或天仙地仙神仙人仙，一切等等功夫自然了悟。默会于心，弥罗有诏，超脱凡尘，度世立功，广行救拔（救苦章第五）。真其归乎，假所以悟，假其归乎，真自以出。人生见闻。浑然假寓，认我之假，真乃互互。天亦人也，地亦人也，人亦人也，惟人劫之假，而假四时五行之运，迷于百千万亿之假，终何以归。故天地生形，合人之度。了其性命，著落则归，而三才之真归矣，弥历延延，风收云定，真假混混，性冷命休，一切所为，假关笼结。至真之真，颓已莫知，分玄黄于静觉，知黑白于真空，守玄阳于神谷，回水火于泥丸，黄庭抱我之源，赤子笑人之爱，此皆真也。天假浮云，地假消长，人假老幼，物假迁移，此皆至假之假也。引内之根，分外之境，神清气合，精满时宜。位中而守二气，心中而护九阳，任来任往，厥然不动，任收任放，乐其无为，三魂不散于窍，七魄不凝于机。太上合元始之形，日月照未生之德，绵绵八节，默默四时。天设道以还我，地设法以还人，人设运用以还物，三才既设，而当真之真散矣。天无烟霞变幻之象，而天自真；地无江湖泛乱之畏，而地自真；人无死生小大之因，而人自真；物无三才消长之赖，而物自真；我无虚实存忘之慧，而我自真。我之真真，能劈天地之假；我之真真，能改人物之假。一切梦幻泡影之觉，乌足有怜。是真上至上之真，始出至道之真。真之归性，乃曰还元；真之归命，乃曰还丹；真之归化，乃曰还还；真之归假，乃曰还见；真之归造，而真乃全；真之至至，而真反顽；真之不真，其真自然；归乎归乎，真其明德。始之真而真实，终之真而真假，故真之归也，而假以应之，能以假里之真，觅无上之真，一灵真矣，无上至真之真，在我之真，是名真人。真天真地之真，尽归于至真之人，而真归矣，而真人备矣。苟察天地之真，天地之真，原即我之真，我之真真，真之至矣（归真章第六）。

[book_title]第五章　道教以前之信仰
世界之宗教，皆由原始之信仰而来，其初皆至单简，其后趋于复杂，乃形成为宗教。迨既成宗教之后，仍吸收环周之物象而愈庞大，遂至分裂为各派。然最初之信仰，仍与各派并行于人间。即如道教，其义理固本之道家，而其信仰，实由古之巫祝而来，辗转而为秦、汉之方士，又演变而成今之道士。然虽在今日，巫祝仍与道士并行不废，且彼此相混合焉。兹分述之如下。
第一节　古代之巫祝史
道教之所谓道，其涵义固甚玄奥，但此字实从古代之神道而来。《易·系辞》云：“圣人以神道设教。”《中庸》很阐明“神道设教”之意义，引孔子言：“鬼神之为德，其盛矣乎？视之而弗见，听之而弗闻，体物而不可遗，使天下之人，斋明盛服，以承祭祀，洋洋乎如在其上，如在其左右。”是也。故后汉时即称道教为鬼道，鬼道实继神道而兴者也。
古代之神道，主其事者为巫祝史，尤异者为立尸。《中庸》斋明盛服数语，即指立尸而言，传说三代祭祀鬼神，皆有尸，但夏、商无考（《礼记》所言不可信），惟周代最详，周人祭祖，以孙为尸，盛服饮食，其父母跪拜供献，视为祖先所依附者。《诗·楚茨》云：“神具醉止，皇尸载起，鼓钟送尸，神保聿归。”此祭毕送尸之辞也。皇尸、神保，皆尊尸之称也。立尸之俗，据《通典》所说，蛮夷亦有此风。《通典·礼典》八《立尸议》云：“自周以前，天地宗庙社稷，一切享祭，凡皆立尸，秦、汉以降，中华则无矣。”注云：“按后魏文成帝拓拔濬时，高允献书云：‘祭尸久废，今风俗则取其状貌类者以为尸，祭祀宴好，敬之如夫妻，事之如父母，败损风化，黩乱情礼。’据文成帝时，其国犹在代北。又按周隋《蛮夷传》，巴梁间每秋祭祀，乡里美鬓面人，迭迎为尸以祭之。今柳道州人每祭祀迎同姓丈夫妇人伴神以享，亦为尸之遗法。”可知非三代独有也。
至于巫、祝、史，三代以前已有之，《国语·楚语》观射父曰：“古者民神不杂，民之精爽不携二者，而又能齐肃衷正，其智能上下比义，其圣能光远宣朗，其明能光照之，其聪能听彻之，如是则明神降之，在男曰觋，在女曰巫。是使制神之处位次主，而为之牲器时服，而后使先圣之后之有光烈，而能知山川之号，高祖之主，宗庙之事，昭穆之世，齐敬之勤，礼节之宜，威仪之则，容貌之崇，忠信之质，禋絜之服，而敬恭明神者以为之祝。使名姓之后，能知四时之生，牺牲之物，玉帛之类，采服之仪，彝器之量，次主之度，屏摄之位，坛场之所，上下之神，氏姓之出，而心率旧典者为之宗。……及少嗥之衰也，九黎乱德，民神杂糅，不可方物，夫人作享，家为巫史。”可以为证。尤以巫为广泛于世界文野之民间，实一切宗教之起原，而道教亦不能外是也。《说文》云：“巫，祝也，女能事无形，以舞降神者也。像人两褒舞形。”近人据殷商卜文，则谓巫字像两手捧玉之形。姑无论像舞形，像捧玉，要皆事神之所为。殷人尚鬼，故重巫，如巫咸巫贤为相，周人立尸，视巫颇轻，如鲁君因天久不雨，欲曝巫，县子言巫乃愚妇人，曝之何益（见《礼·檀弓》）。晋景公以巫言不验，杀巫（见《左传》）。战国初，西门豹沉巫于河，更以滑稽出之（见《史记·滑稽列传》）。惟周代之楚国，则甚重巫（见前所引楚观射父语）。按灵（靈）字从雨落从巫，象神灵下附于巫之状，楚不立尸，而以巫为神所附者。故《楚辞》如《九歌·东皇太一》云：“灵偃蹇兮姣服，芳菲菲兮满堂。五音纷兮繁会。君欣欣兮乐康。”又《云中君》云：“灵连蜷兮既留，烂昭昭兮未央，蹇将憺兮寿宫，与日月兮齐光。龙驾兮帝服，聊翱游兮周章。灵皇皇兮既降。猋远举兮云中。”此皆指巫所附之神也。及汉代而巫风更盛，盖聚秦与六国之巫皆用之，如《史记·封禅书》云：“长安置祠祝官女巫：其粱巫，祠天地、天社、天水、房中、堂上之属。晋巫，祠五帝、东君、云中、司命、巫社、巫族人、先炊之属。秦巫，祠社主、巫保、族垒之属。荆巫，祠堂下、巫先、司命、施糜之属。九天巫祠九天，皆以岁时祠宫中。其河巫，祠河于临晋；而南山巫，祠南山秦中。”以上所云，大都女巫，亦有男巫承祀者，盖自周以来，巫觋已混合称之也。例如后汉人撰《曹蛾碑》，称其父婆娑乐神，竟以溺死，此则男巫之证也。然女巫迄后世仍盛行，如《晋书·夏统传》云：“其从父敬宁祠先人，迎女巫章丹、陈珠二人，并有国色，庄服甚丽，善歌舞。又能隐形匿影。甲夜之初，撞钟击鼓，间以丝竹。丹、珠乃拔刀破舌，舌刀吐火，云雾杳冥，流光电发。统诸从兄弟欲往观之，难统。于是共绐之曰，从父间疾病得瘳，大小以为喜庆，欲因其祭祀，并往贺之，卿可俱行乎？统从之，入门，忽见丹、珠在中庭，轻步徊舞，灵谈鬼笑，飞触挑柈，酬酢翩翻。”此皆仍以女巫为重。后代男巫遂有女装歌舞祈祷者，或因禁令，或由其他变迁。如唐时新罗之花郎，实由女巫而改变，使贵族子弟装饰女子，敷粉涂脂，携挈徒侣。游行山川，号为混融三教（儒、释、道），亦称仙花，仙源，此乃东北女巫之遗风。今西伯利亚满洲之萨满教，其男巫亦或作女装跳舞，而楚、粤之端公、喃巫等类，亦如是也。阮元《广东通志》引《粤东笔记》：“永安俗尚师巫，人有病重，则画神像于堂，巫作姣好女子，吹牛角鸣锣而舞，以花竿荷一鸡而歌。……仙姐与女巫不同，女巫以男子为之，仙姐以瞽人妇为之。”五南、贵州之苗瑶诸族，亦畅行巫风，且世俗亦竟呼为道士。仲家、花苗、罗罗三种言语不同，虽有文字，而已失传，虽有书而波摩（道士）亦不解。罗罗道士用羊皮鼓；云南之散民、子君、罗罗皆有经文与觋爸。猺人皆不识文字，但有觋爸之经典、咒语用之，而觋爸于文气之较深者，亦不能解。至江南所谓师娘之类，以看香头鬼神附体之事惑人，亦皆女巫之类耳。今中国之道教，虽与通行之巫觋似有分别，然其祈祷禁咒之术，何以异耶。
祝，《说文》“祝主赞事者”，此为以言词告于鬼神之人。《诗·楚茨》云：“工祝致告”，是也。又为迎送鬼神享祀，从旁侑劝之人，详见《仪礼》。《楚辞·招魂》亦云：“工祝招君，背行先些”，此言祝迎神而导之入也。故祝须有口才，以美言悦神。孔子云：“不有祝之佞……难乎免于今之世矣。”（见《论语》）凡祝有告神之致飨词，亦有代神致答之赐嘏辞。今举《后汉书·祭祀志注》以见一斑：“丁孚《汉仪》有桓帝祠恭怀皇后祝文，曰：‘孝曾孙皇帝志，使有司臣太常抚，夙兴夜处，小心畏忌，不堕其身，敢用絜牲一元大武、柔毛、刚鬣、商祭、明视、芗萁、嘉荐普淖、咸鹾丰本、明粢、醪，用荐酎事于恭怀皇后，尚飨。’《嘏辞》云：‘赐皇帝福，恭怀皇后命工祝，承致多福无疆于尔孝曾孙皇帝，使尔受禄于天，宜稼于田，眉寿万年，介尔景福，俾守尔民，勿替引之。’”后代除家庭外，凡神庙皆以道士为庙祝，今俗称为太保者也。
史在周代，甚为重视，一切帝王神话，皆由彼传说。嗣后另成专家，不与巫祝为缘矣。
第二节　秦汉之方士
当战国之初，神仙之说，楚国已高谈之，《楚辞·远游》云：“飡六气而饮沆瀣兮，漱正阳而含朝霞。保神明之清澄兮，精气入而粗秽除。”“吸飞泉之微液兮，怀琬琰之华英。玉色以脃颜兮，精纯粹而始壮。”盖在战国之季，不第呼吸吐纳，为当世所习慕，且升仙之谈，亦为所乐道。而老子之言，亦遂引用焉。故《远游》又云：“载营魄而登霞兮，掩浮云而上征。命天阍其开关兮，排阊阖而望予。召丰隆使先导兮，问太微之所居。集重阳入帝宫兮，造旬始而观清都。朝发于大仪兮，夕始临乎于微闾。屯余车之万乘兮，纷容与而并驰。驾八龙之婉婉兮，载云旗之逶迤。建雄虹之采旄兮，五色杂而炫耀。服偃蹇以低昂兮，骖连蜷以骄傲。骑胶葛以杂乱兮，班漫衍而方行。挽余辔而正策兮，吾将过乎句芒。历太皓以右转兮，前飞廉以启路。阳杲杲其未光兮，凌天地以径度。风伯为余先驱兮，氛埃辟而清凉。凰皇翼其承旂兮，遇蓐收乎西皇。揽彗星以为施兮，举斗柄以为麾。叛陆离其上下兮，游惊雾之流波。时暖其莽兮，召玄武而奔属，后文昌使掌行兮，选署众神以并毂。路漫漫其修远兮，徐弭节而高厉，左雨师使径侍兮，右雷公以为卫。欲度世以忘归兮，意咨雎以担挢，内欣欣而自美兮，聊偷娱以淫乐。”可见楚国对于仙人之说，已极烂漫之至。而齐、燕方士，尤播传于北方，此其何故欤？战国诸王，贵极富溢，所不足者，长生不老，升为神仙耳。然欲使彼等效呼吸引申静坐默想之功，决所不耐。方士乃迎合之，为之求仙及长生药，使可不劳而获成仙。此彼辈之所甘心，不惜耗人民之脂膏金钱，供方士之用者也。故《史记·封禅书》云：“自齐威宣时，驺子之徒，论著终始五德之运。及秦帝而齐人奏之，故始皇采用之。而宋毋忌、正伯侨、充尚、羡门子高最后皆燕人，为方仙道，形皆销化，依于鬼神之事。驺衍以阴阳主运显于诸侯，而燕齐海上之方士，传其术不能通。然则怪迂阿谀苟合之徒，自此兴，不可胜数也。自威宣燕昭使人入海求蓬莱、方丈、瀛洲，此三神山者，其传在勃海中，去人不远。患且至则船风引而去，盖尝有至者。诸仙人及不死之药皆在焉，其物禽兽尽白，而黄金银为宫阙，未至，望之如云，及到，三神山反居水下，临之。风辄引去，终莫能至云。世主莫不甘心焉。及至秦始皇并天下，至海上，则方士言之不可胜数。始皇自以为至海上而恐不及矣，使人乃赍童男女入海求之，船交海中，皆以风为解。曰，未能至，望见之焉。”及汉武帝尊少君，少君言于上曰：“祠灶则致物；致物而丹沙可化为黄金；黄金成，以为饮食器，则益寿；益寿而海中蓬莱仙者乃可见，见之。以封禅则不死，黄帝是也。臣常游海上，见安期生，安期生食巨枣大如瓜。安期生仙者，通蓬莱中，合则见人，不合则隐。于是天子始亲祠灶，遣方士入海求蓬莱安期生之属，而事化丹沙诸药齐（与剂同）为黄金矣。”于是祠祭服食之术皆由此盛。刘向为汉大儒，成帝时亦学烧炼黄白之术。《汉书·刘向传》云：“上复兴神仙方术之事，而《淮南》有《枕中鸿宝苑秘书》，书言神仙使鬼物为金之术，及邹衍重道延命方。世人莫见，而更生（即刘向）父德，武帝时治淮南狱得其书。更生幼而读诵，以为奇，献之，言黄金可成。上令典尚方铸作事，费甚多，方不验。”而《列仙传》亦相传为向所撰焉。王莽专心复古，亦好神仙之言，《莽传》云：“伏念《紫阁图文》，太一、黄帝、皆得瑞以仙。”又《汉书·郊祀志》云：“王莽种五粱禾于殿中，各顺色置其方面，先鬻（与煮同）鹤（亦作髓）毒冒犀玉二十余物渍种，计粟斛成一金。言此黄帝谷仙之术也。”（师古注）“五色禾也，谷永所谓耕耘五德也。”（谷永亦成帝时学者，但不信仙道）其勤求升仙可想。其时有道士西门君惠，刘向之子歆信其言，欲代莽为帝而卒被杀者，亦即方士也。迄于东汉，此风弥彰，所谓方士之道术，已渐合并于道教之中。《后汉书·方术传》云：“神经、怪牒、玉策、金绳，关扃于明灵之府，封縢于瑶坛之上者，靡得而窥也。至乃河洛之文，龟龙之图，箕子之术，师旷之书，纬候之部，钤决之符，皆所以探抽冥赜，参验人区，时有可闻者焉。其流又有风角、遁甲、七政、元气、六日七分、逢占、日者、挺专、须臾、孤虚之术，及望云、省气、推处祥妖，时亦有以效于事也。而斯道隐远，玄奥难原。”由是一切占卜星纬之法，亦皆并入于道教之中。三国之士，更耽其说。魏文帝《典论》曰：“颍川却俭能辟谷，饵伏苓。甘陵甘始亦善行气，老有少容。庐江左慈知补导之术，并为军吏。初，俭之至市，伏苓价暴贵数倍，议郎安平李覃学其辟谷，餐伏苓，饮寒水，中泄利，殆至殒命，后始来，众人无不鸱视狠顾，呼吸吐纳，军谋祭酒弘农董芬为之过差，气闷不通，良久乃苏。左慈到，又竞受其补导之术，至寺人严峻往从问受，阉竖真无事于斯术也。人之逐声，乃至于是。光和中，北海王和平亦好道术，自以当仙。济南孙邕少事之，从至京师，会和平病死，邕因葬之东陶。有书百余卷，药数囊，悉以送之，后弟子夏荣言其尸解，邕至今恨不取其宝书仙药。刘向惑于《鸿宝》之说，君游眩于子政之言，古今愚谬，岂惟一人哉。”东阿王作《辩道论》曰：“世有方士，吾王悉所招致，甘陵有甘始，卢江有左慈，阳城有却俭。始能行气导引，慈晓房中之术，俭善辟谷，悉号有三百岁。卒所以集之于魏国者。诚恐世人之徒，接奸宄以欺众，行妖慝以惑民，岂复欲观神仙于瀛洲，求安期于海岛，释金辂而履云舆，乘六骥而弄飞龙哉。自家王与太子及余兄弟，咸以为调笑，不信之矣。然始等知上遇之有恒，奉不过于员吏，赏不加于无功，海岛难得而游，六黻难得而佩，终不敢进虚诞之言，出非常之语。余常试却俭，绝谷百日，躬与之寝处，行步起居自若也。夫人不食七日则死，而俭乃如是，然不必益寿可以疗疾，而不惮饥馑焉。左慈善修房内之术，差可终命，然自非有志至精，莫能行也。甘始者，老而有少容，自诸术士咸共归之，然始辞繁寡实，颇有怪言。余常辟左右，独与之谈，问其所行，温颜以诱之，美辞以导之。始语余，吾本师姓韩字世雄，尝与师于南海作金，前后数四，投数万斤金于海。又言，诸梁时，西域胡来献香罽腰带割玉方，时悔不取也。又言，车师之西国，儿生擘背出脾，欲其食少而努行也。又言，取鲤鱼五寸一双，令其一煮药，俱投沸膏中，有药者奋尾鼓鳃，游行沉浮，有若处渊，其一者已熟而可啖。余时问言，率可试不？言是药去此逾万里，当出塞。始不自行，不能得也。言不尽于此，颇难悉载，故粗举其巨怪者。始若遭秦始皇、汉武帝，则复为徐市、栾大之徒也。”故道教之方术，遂以多端。试引《渊监类函》道部崔元山《濑乡记》曰：“老子为十三圣师，养性得仙，各自有法，凡三十六。或以五行六甲陈，或以服食度骨筋，或以深巷大岩门，或以呼吸见丹田，或以流理还神丹，或以歔歙游天山，或以元阳长九分，或以恬澹存五官，或以清净飞凌云，或以三神建斗回，或以三五竟复还，或以声罔处海滨，或以三黄居魄魂，或以太乙行成均，或以六甲御六丁，或以祭祀致鬼神，或以吹呴沉深泉，或以命门固灵根，或以璇玑得玉泉，或以专守升于天，或以混沌留我年，或以把握知塞门，或以太乙柱英氛，或以虚无断精神，或以黄庭乘僮人，或以柱天得神仙，或以玉衡上柱天，或以六甲游玄门，或以导引俛仰伸，或以寂寞在人间，或以药石上腾云，或以九道致红泉，或以厥阴三毛间，或以去欲但存神。”其门类之纷歧，盖不可胜计，然皆由秦、汉方士汇集而来。今之《道藏》，亦莫能外是耳。

[book_title]第六章　道教之形成
第一节　于吉太平道及张角
迨后汉时，而道士之名称遂固定，而道之名亦由是起。王莽时道士西门君惠，桓谭《新论》尚称为方士，可证方士改称道士，端在前后汉交替之时也。《后汉书·第五伦传》云：“所过辄为粪除而去，陌上号为道士。”此可见道士以清洁为标帜，人民皆习知其名矣。至顺帝时而有太平道出现。《后汉书·襄楷传》云：“初，顺帝时，琅邪宫崇诣阙，上其师于吉于曲阳泉水上所得神书百七十卷，皆缥白素朱介，青首朱目，号《太平清领书》。其言以阴阳五行为宗，而多巫觋杂语。有司奏：‘崇所上妖妄不经’，乃收藏之，后张角颇有其书焉。”注引“《太平经》（按今《道藏》中尚有之，在太平部，凡一百十九卷，云多缺卷）曰：‘吾书中善者，悉使青下而丹目，合乎吾之道乃丹青之信也。青者主仁而有心，赤者太阳，天之正色也。’‘天失阴阳则乱其道，地失阴阳则乱其财，人失阴阳则绝其后，君臣失阴阳则其道不理，五行四时失阴阳则为灾。今天垂象为人法，故当承顺之也。’又曰：‘天上有常，神圣要语，时下授人以言，用使神吏应气而往来也。人众得之谓神咒也。咒百中百，十中十，其咒有可使神为除灾疾，用之所向无不愈也。’”桓帝时，襄楷又上书言：“前者宫崇所献神书，专以奉天地顺五行为本，亦有兴国广嗣之术，其文易晓，参同经典，而顺帝不行。”注引“《太平经典·帝王篇》曰：真人问神人曰：‘吾欲使帝王立致太平，岂可闻邪。’神人言：‘但顺天地之道，不失铢分，则立致太平。元气有三名，为太阳、太阴、中和；形体有三名，为天、地、人；天有三名，为日、月、星，北极为中也。地有三名，为山、川、与平土；人有三名，为父、母、子；政有三名，为君、臣、人；此三者，常相得腹心，不失铢分，使其同一，扰合成一家，立致太平，延年不疑也。’又问曰：‘今何故其生子少也。’天师曰：‘善哉，子之言也，但施不得其意耳。如令施其人，欲生也，开其玉户，施种于中，比若春种于地也，十十相应和而生，其施不以其时，比若十月种物于地也，十十尽死，固无生者。真人欲重知其审，今无子之女，虽日百施其中，犹无所生也，不得其所生之处，比若此矣。是故古者圣贤不妄施于不生之地也，名为亡种竭气而无所生成。今太平气到，或有不生子者，反断绝天地之统，使国少人。理国之道，多人则国富，少人则国贫。今天上皇之气已到，天皇气生物，乃当万倍其初天地。’”此实道教经典之缘起，即真人天师之名位亦由此出（真人之称，已见《庄子》。天师名词，亦袭用《庄子》黄帝称牧马童子者）。
未几而张角之乱作。张角亦主张太平道者也。《后汉书·皇甫嵩传》云：“初，巨鹿张角自称大贤良师，奉事黄老道，畜养弟子，跪拜首过，符水咒说以疗病，病者颇愈，百姓信向之。角因遣弟子八人使于四方，以善道教化天下，转相诳惑，十余年间，众徒数十万。连结郡国，自青、徐、幽、冀、荆、扬、兑、豫八州之人，莫不毕应。遂置三十六方，方犹将军号也，大方万余人，小方六七千，各立渠帅。讹言苍天已死，黄天当立，岁在甲子，天下大吉。以白土书京城寺门及州郡官府，皆作甲子字。”“角等知事已露，晨夜驰敕，诸方一时俱起，皆著黄巾为标帜，时人谓之黄巾，亦名为蛾贼，杀人以祠天。角称天公将军，角弟宝称地公将军，宝弟梁称人公将军，所在燔烧官府，劫略聚邑。”其后张角虽平，而于吉尚传道江南。《三国志·孙策传》注引《江表传》曰：“时有道士琅邪于吉，先寓居东方，往来吴会，立精舍烧香，读道书，制作符水以治病，吴会人多事之。策尝于郡城门楼上，集会诸将宾客，吉乃盛服，杖小函，漆书之，名为仙人铧，趋度门下。诸将宾客三分之二下楼迎拜之，掌宾者禁诃不能止。策即令收之，诸事之者悉使妇女入见策母，请救之。母谓策曰：‘于先生亦助军作福，医护将士，不可杀之。’策曰：‘此子妖妄，能幻惑众心，远使诸将不复相顾君臣之礼，尽委策下楼礼拜之，不可不除也。’诸将复连名通白事陈乞之。策曰：‘昔南洋张津为交州刺史，舍前圣典训，废汉家法律，常著绛帕头，鼓琴烧香，读邪俗道书，云以助化，卒为南夷所杀。此甚无益，诸君但未悟耳。今此子已在鬼箓，勿复费纸笔也。’即催斩之，悬首于市，诸事之者，尚不谓其死，而云尸解焉，复祭祀求福。”《志林》曰：“初，顺帝时，琅邪宫崇诣阙，上师于吉所得神书于曲阳泉水上，白素朱界，号太平青领道，凡百余卷。顺帝至建安中五六十岁，于吉是时近已百年。”今称道士为黄冠，盖即袭黄巾之服色，而张津著绛帕头，又为后代红巾所自仿也。
第二节　《太平清领书》与《太平经》之关系
于吉之太平清领道，《后汉书注》所引之《太平经》，已备引于前。惟两者之关系如何，有研究之必要。日本小柳司气太曾有极详之考证，兹特移译于下，而删其冗繁，及已引于前节之经文。盖《太平经》虽在今日为道教所不注重，然实可谓为道经之最先者，非若《道德》、《南华》诸经，借诸道家者可比也。
（一）序说　《后汉书·襄楷传》：“楷，恒帝延熹九年上疏云：‘臣前上琅邪宫崇受于吉神书，不合明德。’”章怀太子注：“神书即《太平清领书》。”葛洪《神仙传》卷十：“宫嵩者琅邪人也，有文才，著书百余卷。师事仙人干吉，汉元帝时，崇随吉于曲阳泉上，遇天仙。授吉青缣朱字《太平经》十部。吉行之得道。以付崇，后上此书。书多阴阳否泰灾眚之事，有天道，有地道，有人道，云治国者用之，可以长生，此其旨也。崇服云母，数百岁有童子之色，后入纻屿山仙去。”宫嵩即宫崇，干吉即于吉，《神仙传》谓其前汉时代人，至顺帝时代犹生存，达二百岁以上，是神仙家妄诞之谈。其师于吉事迹，《三国志·吴志》卷一《孙策传》裴注引《江表传》、虞喜《志林》、《搜神记》及《吴历》，献帝建安五年，孙策杀于吉，距顺帝时代七十五年，吉寿恐垂百岁，则实有其人也。
《抱朴子》内篇卷十四《勤求篇》：“干（《藏》本作于）吉、容嵩、桂帛诸家各著千所篇（孙星衍本，案容为宫之误）。”卷十九《遐览篇》云：“《太平经》五十卷。”《广弘明集》卷十三，法琳《辨正论》：“道士所说，赦王之世，千室疾病，致感老君，授百八十戒，并《太平经》一百七十篇。”玄嶷《甄正论》云：“又有《太平经》一百八十卷，是蜀人于吉所造。此人善避形迹，不苦录佛经，多说帝王理国之法，阴阳生化等事，皆编甲子，为其部帙。”其所说多少有异。惟《辨正论》引道士所说，信《太平经》一书，晋代尚存在明矣。
今就《道藏》及《后汉书》章怀太子注，与其他道经及类书所引证，知现行之《太平经》，至少在唐代已有之。
章怀注曰：“神书即今道家《太平经》也。其经以甲乙丙丁戊己庚辛壬癸为部，每部一十七卷也。”（《神仙传》同）今所见《太平经》，最初十卷分十干，特丁部卷四有《胞胎阴阳规矩正行消恶图》篇名，其他无之，自第十一卷，皆附篇名，直至第百十九卷，其间有缺本，表如下：
最初十卷，甲至癸，名《太平经钞》，不知为钞写，为拔萃？此甲至癸十部，盖记全体纲领，以后则敷衍其说也。章怀注按，十干十卷各分十七卷，合计百七十卷。整然如现行《太平经》，后人或编纂纷乱耳。今举章怀注所引五条与现行《太平经》异同如下：
其一，《太平经典·帝王篇》曰：“真人问神人曰：吾欲使帝王立致太平，岂可闻邪。”（详见前节）此见经文戊部卷二和三气兴帝法王。
其二，“又问曰：今何故其生子少也。”（详见前节）此见戊部卷五，但仅存“理国之道，多人则国富，少人则国贫”三句。
其三，《太平经》曰：“吾书中善者悉使青下而丹目。”（详见前节）此见丁部卷四及庚部卷七。
其四，《太平经》曰：“天失阴阳则乱其道。”（详见前节）此无所见，但庚部卷七有“天地不并力，凡物无从得成，君臣不并力，凡事无从得理”云云，与此同意。
其五，《太平经》曰：“天上有常，神圣要语。”（详见前节）此见卷五十，《神祝文诀》第七五。
更阅唐代道教之类书，于《一切道经音义》妙门由起（七六〇）引二条：《太平经》云：“道者乃天地所常行，万物所受命也。”又云：“能得太上之心者，皆无形自然，天仙大人，有真道乃能得太上之心。余者何因得与相见乎。”
此书为玄宗时敕史荣等编纂，《新唐书·艺文志》仙家《道藏音义目录》一百三十卷。
《三洞珠囊》十卷，为唐代王悬河编修者，其中引四条云：
其一，《太平经》第三十三云：“真人问曰：凡人何故数有病乎？神人答曰：故肝神去出游不时还，目无明也。心神去不在，其唇青白也。肺神去不在，其鼻不通也。肾神去不在，其耳聋也。脾神去不在，令人口不知甘也。头神去不在，令人晦冥也。脑神去不在，令人腹中央甚不调，无所能化也。四肢神去，令人不能自移也。夫神精，其性常居空闲之处，不居污浊之处也。欲思还神，皆当斋戒香室中，百病消亡。不斋不戒，精神不肯还反人也，皆上天共诉人也。所以人病积多，死者不绝。”现今《太平经》无之。
其二，《太平经》第四十五卷又云：“今天不恶人有庐室也，乃恶人凿地太深，皆为创伤。或得地骨或得地血者，泉是地之血也，石为地之骨也。地是人之母，妄凿其母，母既病愁苦，所以人固多病不寿也。凡凿地动土，入地不过三尺为法。一尺者阳所照，气属天也。二尺者物所生，气属中和也。三尺及地身，气属阴。过此而下者伤地形，皆为凶也。古者依山谷岩穴，不兴梁柱，所以其人少病也。后世贼土过多，故多病也。又云：有问者曰：今时有近流水而居，不凿井，何故多病不寿何也。答曰：如此者，是明天地既怒及其比伍，更相承负，比如一家有过及其兄弟也。是知旁地皆下得水，水乃地之血脉，宁不病乎。又云：有问者曰：今人或有不动土，有所立，系旦时，有就故舍，自若有凶，何也。答曰：如是者，行动不利，犯神凶也。问曰：犯何神也。答曰：神者非一，不可务名也。又云：有问者曰：今有起土反吉，无病害者，何也。答曰：皆有害。但得良善地者，不病害人也，久久会且害人也。故大起土有大凶恶，小起土有小凶恶，是即地忿使神灵以此之灾害多病人也。又云：有问者曰：今河海下田作室庐，或无柱梁，入地三尺，辄得水，复当云何也。答曰：此同为害也。宜复浅之者，地之薄皮也，近地经脉也。若人有厚皮难得血，血出亦为伤也。薄皮者易得血，出血亦为伤也。夫伤人者，不复道其皮厚与薄也，见血为罪也。人不欲见伤，伤之则怒，地何独欲乐见伤之哉。夫天地乃人之真本，阴阳之父母也。而子何从当得伤其父母乎。又云：有问者曰：今子当得饮食于母。故人穿井而饱之，有何过乎？答曰：不尔。今人饮其母，乃就其出泉之处也。故人乳者人之泉也，若地有水泉也，事饮人也。今岂可无故穿凿母皮肤，而饮其血汁耶？”（《三洞珠囊》卷一）现存《太平经》四十五，《起出书诀》第六十一拔萃，丙部第三卷细说之。
其三，《太平经》第一百一十四云：“青童君采飞根，吞日景，服开明灵符，服月华符，服除二符，拘三魂，制七魄，佩皇象符。服华丹，服黄水，服回水，食刚，食凤脑，食松梨，食李枣，白银紫金，服云腴，食竹笋，佩五神符。备此变化无窥，超凌三界之外，游浪六合之中。”（《三洞珠囊》卷三）《太平经》第一百二十云：“是故食者命有期，不食者与神谋。食气者种明达，不饮不食，与天地相成矣。”（《三洞珠囊》卷四）
其四，第一百四十五云：“问曰：上中下得道度世者，何食之乎？答曰：上第一者食风气，第二者食药味，第三者少食，裁通其肠胃。”又云：“天之远而无方，不食风气，安能疾行周流天之道哉。又当与神吏通功共为朋，故食风气也。其次当与地精并力，和五土。高下山川，缘山入水，与地更相通共食功。不可食谷，故饮水而行也。次节食为常，未成固象，凡人裁小别耳，故少食以通肠，亦其成道之人。”（同上）
以上四节有前记缺卷中文，而鄙见一一四卷之佚文，恐后人附加，后文辨之。
《珠囊》卷九，记老子尹喜至西国，作《化佛胡经》六十四万言，以与胡王，归中国作《太平经》。
《道要灵祇神鬼品经》一卷（八七五）何时编纂不明，恐唐代作，其《灵祇神品》，引《太平经》四条。
其一，“夫神者因道而行，不因德也。故用道者与神明，用德者与神谋。德之与德更明，思神与人内相恃，皆令可睹。”（现在《太平经》）
其二，“古者神圣真人皆能守道，清净之时，旦食，诸神皆呼而与其语言，此若今人呼客矣。”（乙部卷二）“天地四时五行众神，更真人命录，可不敬重念报其恩。不欲为善事，反天神，天神使风雨不调，行气转易，当寒反温，当温反寒。”（庚部卷七）
其三，“大神比如国家忠臣治辅公，名为大神。大神有小私，天见闻知复退矣，故不敢懈息，小神者安得自在。”（现在《太平经》）
其四，“四时之精神，犹风也水也，随人意而为邪正。人正则正，人邪则邪，故须得其人，乃可立事也。不得其人，道难用也。夫水本随器方圆，方圆无常，风气亦随人治，为善恶无常，此其明戒也。天地之神与风气，影响随人，为明戒耳。”（现在《太平经》）
一般类书，即《艺文类聚》、《北堂书钞》、《白孔六帖》三书，有引证本经者。《初学记》卷二三道士第三引《太平经》曰：“悟师一人，教十弟子，十以教百，百以教千，千以教万”一条，类似本经卷三七五《事解承负法》，第四八“今一师说教，教十弟子”云云一节。
更下《云笈七签》，得下三条：
其一，《太平经》云：“文者生于东，明于南。故天文生东北，故书出东北，而天见象。虎有文章，家在寅，龙有文章，象在辰。文者生于东，盛于南，是知夏文初出在东北也。”（《云》卷七，《太平》丁部卷四，及卷六五，《王者赐下法》第一〇〇）
其二，《太平经》云：“何以初思守一也，一者数之始也，一者道之生也，元气所起也，天之纲纪也。”（《云》卷四九，《太平》卷三七五，《事解承负法》第四八）
其三，《大平经》云：“何谓为多言。然一言而致大凶，是为上多言人也。一言而致辱，是为中多言人也。一言而见穷，是为下多言人也。夫古今圣贤也，出文辞满天地之间，尚苦其少有不及者，故灾害不绝。后生贤圣复重言之，天下以为法，不敢厌其言也。故言而除害者，常苦其少。是以善言无多，恶言无少。故古之圣人，将言也皆思之。圣心出而成经，置为人法。愚者出言为身灾害，还以自伤。”（《云》卷八九，当为佚文）
《太平御览》卷六五九有三条，卷六六〇有一条，卷六六八有三条。其文多少差异，皆在现存《太平经》。唯卷六七一一条及卷六七七一条佚文，可疑。卷六六六引十五条，此十五条，仙人方士传记中，有魏、晋时代人，又记陶弘景事。弘景梁武大同二年（西历五三六年）没，当与后汉顺帝时代生存之于吉、宫嵩所藏神书之论，无所差别。但现今《太平经》与《太平清领书》全然为别种书。
如前述在现存《太平经》或因缺数十卷，想此十五条亦当在其中。鄙见此十五条原来《太平经》已佚。或《御览》编纂者之误，乃至印刷之误，否则为赵宋时代《太平经》，后人有窜入者。何则，《太平经》性质为寓言的，非记历史的事实。一读《太平经》，虽何人亦首肯也。自一卷迄百十九卷，概称三皇五帝五霸，其他个人的名称年号地名，其论皆如捕风。如此书中，史实所记十五条可证。
盖唐代《太平经》，即章怀太子之《太平清领书》，即为现行《道藏》中之《太平经》，可无疑义。然篇卷次序，字句异同，果为襄楷上于吉、宫嵩等之《太平清领书》否，即章怀太子所注者否，更当研究。实则《太平经》引证前所记书物，皆唐、宋时代以前，即魏、晋、南北时代书物。《太平经》名称所引证之文之现存者，则旁证为难，不能不以现行《太平经》研核之，而决定其时代也。
（二）《太平经》之内容　《太平经》者太平之意味，天运循环，近天下太平时。故帝王乘此气运，奉体天意行善政，为本经之人所示喻。以神人真人问答之体，记其根本思想。前节引证《后汉书》注“元气有三名，太阳太阴中和”云云，配当天地人三才而分说。
以上三者间，各相调和，有自然之原则，故男子为天，女为地，其间生子，则为父母，一家平和。地为臣，天为君，在一家如父，君臣一致，人民蒙其恩惠，万物自调和，天下太平。
自然即道，道有阴阳五行。《周易》分阴阳八卦，皆中国古代自然哲学，至汉代，此二者合流，而有五行八卦说。《淮南子·本经》训《天文训》云：“其一，人君当奉体天意，天以阴阳四时五行为天使，命令人界。故人君当从此时令。”《淮南子·天文训》云：“人主之情，上通于天，故诛暴则多飘风，枉法令则虫螟，杀不辜则国赤地，令不收则多淫雨。四时者，天之吏也。日月者，天之使也。星辰，天之期也。虹蜺彗星者，天之忌也。”即本经戊部卷五：“夫皇天以四时为肢，地以五行为体。肢主盛衰，体主规矩，此九神同流天下。”又见巳部第六卷《五行神吏》语。
《淮南子》同篇又有刑德之说，刑德犹如阴阳，十一月四月阳即德，五月十二月阴即刑，八月二月，阴阳平均，刑德合门。人主顺此时令以行政令，而阴阳刑德所舍室、堂、庭、门、巷、术、野七舍，其表如下：
德
巳　野——月　四
辰　巷——月　三
卯　门——月　二
寅　庭——月　正
丑　堂——月十二
子　室——月十一
乾
刑
亥　野——月　十
戌　室——月　九
酉　门——月　八
申　庭——月　七
未　堂——月　六
午　巷——月　五
坤
本经内部第三卷及第四四卷案书《明刑德法》第六〇说之曰：“夫刑德者，天地阴阳神治之明效，为万物人民法度。”更应用《周易》乾坤二卦，其表如下：
灾祥之说，前汉成帝时代，齐人甘忠可伪造《天官历包元太平经》十二卷言：“汉家天运将终，更新受天命，因天帝使真人赤精子传我此书。”李寻、夏贺良等信之，更进说哀帝曰：“成帝不应天命，故无继嗣，今陛下久疾，天变地异起，是天谴告，宜改元易号，以一扫邪气，益年寿，生皇子，灾异自消。”哀帝听之，建平二年改元太初元将元年，自称陈圣刘皇帝。（《前汉书》卷七五《李寻传》）
更至后汉，杨厚于顺帝永建二年依图谶之说，谓汉家三百五十年际厄运，上书当修明法宪（《后汉书》卷六十上）。郎觊于顺帝阳嘉二年，奏陈七事。本于《诗纬》，谓汉兴以来三百三十九岁，际会一大变革时期（《后汉书》卷六十下），襄楷信《太平清领书》亦为此类明矣。而襄楷推荐朝廷此书之故，如前述，以乘太平气运施新政，同一意味，当时失皇子，无继嗣，然如前述，《太平经》以阴阳中和三位一体为骨，谓阳即天，为人君，阴即地，为皇后，依此自于中和有皇子诞生，否则失中和之道。曰：“夫贞男不施，贞女不化，阴阳不交，灭绝世类。二人绝天地之统，贪虚伪之名，反无后世，失其实核，此天下大害也。”（丙部卷三及卷三五，《一男二女法》第四二，按贞男贞女，贞与正同）
更叙阳尊阴卑之关系云：“天法，阳数一，阴数二。……故当二女共事一男也，何必二人共养一人乎？尊者之傍，不可空，为一人行，一人当立其旁，给待其不足。故一者乃象天也，二者乃象地也，人者乃天地之子，故当象其父母（按人君多数女官）。今天下失道以来，多贱女子，而反贼杀之。令使女子少于男子，故使阴气绝，不与天地法相应。”（卷三五《分别贫富法》）“夫男女阴阳者，本元气之所始起，阴阳之门户也。人所受命之处是其本也。故男受命者，盈满而有余，其下左右尚有一实，上者盈满而有余，常施下阴，而积聚有余。”（巳部卷六及卷九三，《阳尊阴卑法》第一三八）
顺帝阳嘉二年正月，郎觊上奏，谓当时宫殿官府之土木皆极奢侈，故山陵数度炎上，谏者引《易天人应》（纬书名）之语。《太平经》云：“地乃人之母，大兴土功，是子母害同。地下一尺，阳气所照。二尺，则万物生气所生，为天地中和之处。三尺，地之本身，发掘土地而营家屋，作园地，皆害阴阳中和三位一体太甚。”（丙部卷三及卷四五，《起土出书诀》第六一）又以为俗人事死亲与生时同，是误阴阳道理也。人死为阴，事阴如阳，阴气遂压阳，诸种灾祸起。曰：“上古之人，理丧但心至而已。送终不过生时，人心纯朴少疾病。中古理渐失法度，流就浮华，竭尽财篇送终之具。而盛于条记，而鬼神益盛，民多疾疫，鬼物为祟，不可止。下古更炽，祀他鬼而兴阴，事鬼神而害生民，臣乘君权，女子专家，兵革暴起。”云云。（丙部卷三及第三六卷，《事死不得过生法》第四六，按：此事因当时葬仪奢侈，故有此言。见王符《潜夫论·浮侈篇》，妇女子溺于巫祝迷信，贵戚厚葬，物力滥费。）
据范史所记，《太平清领书》多巫觋杂语。今寻《太平经通览》，瘦语谜诗之类。其言云：“吾宗十一明为止，丙午丁巳为祖始。四口理事万事理，子巾用角治其右，潜龙勿用欿为纪，人得见之寿且久，治百万人仙可待，善治病者勿欺殆。乐乎长安市，使人寿如西王母，此若四时周反始，九十字策传方士。”
襄楷时，桓帝崇信黄老浮屠，尚清虚无为，如二氏修守一之德。然帝沉溺女色，极口腹之欲。《太平经》遂有守一之说：“夫一者，道之根也，气之始也，命之所系属，众心之主也。……守一者，天神助之。……故头之一者，顶也。七正之一者，目也。腹之一者，脐也。脉之一者，气也。五脏之一者，心也。四肢之一者，手足心也。骨之一者，脊也。肉之一者，肠胃也。能坚守知此道意，得道者令人仁，失道者令人贪。”（乙部第二）
其他尚有三虫（三尸）说，尸解说，身中诸神说，功过说，避谷说，此书皆已有之，皆具见于后篇。然已可见后来道教之说，皆已见于《太平经》矣。
（三）与天师道相同之点　如前述，《太平清领书》即《太平经》，为张角所同持，而张角及张道陵之五斗米道，与此有同一之点。述于下：
其一，禁酒。《典略》云：“五斗米道严禁饮酒。”《太平经》戊部卷三，酒者水之王（旺同字），水王当剋火，火者君德也，急断酒以全火德。
其二，顺时令。五斗米道政治，顺日日之生活，不违自然之时令。即如春夏禁杀戮，为其一例，是《太平经》全部之主意。故庚部卷七，心与天地同，不犯时令也。
其三，义舍。五斗米道各地设无料之旅舍施米。《太平经》亦于各地设三丈四方之家屋，其理由为依天启之文字，依天地之气，其表现依时与地有不同，故天文地理干支之诸现象，皆天启之文字。上依圣人之教，下依愚人之思想。天启之警告，千差万别。人君当使天下之州郡、建宅、封（一作箱）置，一般之意见，征古来相传之道书，以为自鉴（乙部第二，辛部第八卷四一，《件古文名书诀》，及卷八八，《作来善恶诀》第一二九）。盖其主意，防言论壅塞。为黄巾贼作义舍之本。一面为服事社会公共事业之机关，一面为其扩张流言蜚语。《皇甫嵩传》所云：“苍天已死，黄天当立”云云，自京都以至各地之门户城壁，凡义舍必揭示此条，以摇动人心者也。
其四，道德的要素。《太平经》之伦理思想，孝为第一，为中国国民性之根本思想。一者天地人，父母子三位一体之说。人为天地之子，顺时令，为子之于父母。其他言诚心实意，亦为黄巾贼之服事社会，亦如《太平经》中所记（丁部卷四及卷六七，《六罪十治诀》第一〇三）揭示人生之六大罪，其第三，积财亿万，不肯救穷周急，使人饥寒而死，其罪不除；第五，天生人，幸使人人有筋力，可以自衣食，而不肯力为，反使饥寒，负先人之体，而轻休其力，其罪不除。《太上感应篇》、《阴骘文》等所云：开凿道路，便利众人之善行亦当为之。
其五，忏悔。张道陵等之所说，疾病之时，一室闲居，告白平生过失，饮符水平愈，《太平经》云：病气阴阳不调和，此为子反父母天地之意而生者也。凡上寿百二十，中寿八十，下寿六十，达百二十以上。百二十以下皆谓夭死。流产未成人，乃先祖之余殃。头痛为天气不悦，足疾为地气不悦。五脏之疾为五行之气相战，四肢之疾为四时之气不和，聋盲为失三光之度。（乙部卷二）
其六，老子。五斗米道尊敬老子而讽诵其书。今《通览太平经》，引证儒教之经典甚稀，而采《老子》甚多。如守一，即其一也。其他尚有之，不备述。
（四）疑问　以上叙述，现存之《太平经》，传《太平清领书》之面影，为道教最初之经典。然此书除见于现存《道藏》外，正史之《艺文志》、《经籍志》及其他各家之书目，记载批评者甚少。《太平经》之始见正史著录，为《宋史·艺文志》，误以为襄楷作。盖《道藏》之书，为士君子之所不研究也。故《文献通考》（《经籍考》第五二）谓《太平经》云：此经世不见，闲人如余，幸日际奎运，得读此书而批评之，诚幸福之至。
本经之一班既缕述，其成立年代，为一疑问。本经卷一卷，其记茫洋不明。在上古有上圣金关后圣九玄帝君，姓李之神仙，悲百六阳九之灾祸，于壬辰之年出现，传此《太平经》世间。而辅以神仙曰上相方诸宫青童君、上保太丹宫南极元君、上傅白山宫太素真君、上宰西城宫总真王君，共四仙。鄙见此一篇乃后人加入本经者，陶弘景《真灵位业图》（七三）列记神仙之名，第三之中位，太极金关帝君姓李（壬辰下教太平主）。第二，中位之左位，左辅后圣上宰西城两极真人总真君（姓王，名远，字方平。紫阳君弟讳，司命茅君师），《真诰》（六三七——六四〇），《登真隐诀》（一九三）亦有方诸青童君之名称。此等多见于干吉以后，当时道教大发达，有制造种种之必要。故《太平经》第二卷以下，除司命神一个以外，单有神人、真人、天师天君之名而已。及至《上清后圣道君别记》（一九八）仍与第一卷大同小异，而号此书为方诸东宫青童君传弟子王远游作。而此别记与《智慧消魔真经》五卷（一〇三二）相关。按王远游恐即前记王远字方平，其事迹，葛洪《神仙传》卷二，称为桓帝时代人。
本经卷一百四至一百七复文有篆书似别体之文字，大抵为咒文。更最后卷一九九之后《太平经》复文序有一篇，咒文单行，意味不明。其序文叙本经自金关后圣帝君、经青童君西城王君傅帛和（见《神仙传》卷七），帛和授之干吉。南朝丧乱，一旦湮没。陶弘景弟子桓法，一时发现于源谷之间。陈宣帝时，道士周智响奉敕得之，清习经旨，时称太平法师。宣帝在陈氏五主中为最贤明者，亦不能行之。今际壬辰太平之气将至，凡出四部九十五章，二千一百二十八字，皆《太平》本文。其三百六十二章，是干吉从本文中演出，并行于世。以后相辅，成教而传受焉，故不谬也。其说不明，恐是隋唐际所作，聊备参考，要有后人附加者耳。
第三节　张陵天师道及孙恩
然后汉之季，以道术惑人者，尚不止此。《三国志·张鲁传》云：“祖父陵（道教称为张道陵）客蜀，举道鹄鸣山中。造作道书，以惑百姓，从受道者出五斗米，故世号称米贼。陵死，子衡行其道。衡死，鲁复行之。”“鲁遂据汉中，以鬼道教民，自号师君。其来学道者初皆名鬼卒，受本道已信，号祭酒，各领部众，多者为治头大祭酒。皆教以诚信不欺诈，有病自首其过，大都与黄巾相似。诸祭酒皆作义舍，如今之亭传，又置义米肉，悬于义舍，行路者量腹取足，若过多，鬼道辄病之。犯法者，三原然后乃行刑，不置长吏，皆以祭酒为治，民夷便乐之。”注引《典略》曰：“熹平中，妖贼大起，三辅有骆曜，光和中，东方有张角，汉中有张脩。骆曜教民缅匿法，角为太平道，脩为五斗米道。太平道者，师持九节杖为符祝，教病人叩头思过，因以符水饮之，得病，或日浅而愈者，则云此人信道；其或不愈，则为不信道。脩法略与角同，加施静室，使病者处其中思过。又使人为奸令祭酒，祭酒主以《老子》五千文使都习，号为奸令。为鬼吏，主为病者请祷。请祷之法，书病人姓名，说服罪之意，作三通；其一上之天，著山上，其一埋之地，其一沉之水，谓之三官手书。使病者家出五斗米以为常，故号曰五斗米师。实无益于治病，但为淫妄，然小人昏愚，竞共事之。后角被诛，脩亦亡，及鲁在汉中，因其民信，行脩业。遂增饰之，教使作义舍，以米肉置其中，以止行人。又教使自隐，有小过者，当治道百步，则罪除。又依《月令》，春夏禁杀；又禁酒。流移寄在其地者不敢不奉。”盖当时天下大乱，人民不保其生，天师道据险自治，能抚养民夷，故信从者众耳。其后张鲁虽降于曹操，而彼之天师道，遂流行于全国，今之张天师，即从此而来也。
晋代奉天师道者甚众，虽知识之士及名族子弟，亦乐从之。如王羲之即世奉天师道者。《晋书·王羲之传》：“羲之次子凝之，为会稽内史。王氏世事张氏五斗米道，凝之弥笃。孙恩之攻会稽，寮佐请为之备。凝之不从，方入静室请祷，出语诸将佐曰：‘吾已请大道，许鬼兵相助，贼自破矣。’既不设备，遂为孙恩所害。”《孙恩传》云：“世奉五斗米道，叔父泰，见天下兵起，扇动百姓，私集徒众，三吴士庶多从之。为会稽王道子所诛，恩逃于海。众闻泰死，惑之，皆谓蝉蜕登仙。故就海中资给。恩聚合亡命，得百余人，志欲复仇。及元显纵暴吴会，百姓不安。恩因其骚动，自海攻上虞，杀县令，因袭会稽，害内史王凝之，有众数万。于是会稽吴郡等凡八郡一时俱起，杀长史以应之，旬日之中，众数十万。恩据会稽，号其党曰长生人，宣语令诛杀异己，有不同者戮及婴孩，由是死者十七八。畿内诸县处处蜂起，朝廷震惧，内外戒严。后为刘裕所破，恩赴海自，妖党及妓妾，谓之水仙，投水从死者百数。余众复推恩妹夫卢循为主。”循亦名族之裔，后亦败死。此则天师道亦效张角之黄巾而起事者也。孙恩、王凝之同奉天师道，而同道相残，亦暴恶矣。然天师道终不衰。钟嵘《诗品》云：“谢灵运生于会稽，其家以子孙难得，送灵运于杜治养之，十五方还都，故名客儿。”此所谓治者，即天师道所设，分布各地者也。人家以婴儿托之，信其可得神佑耳。
《云笈七签》卷二十八云：“谨按：张天师《二十四治图》云：太上以汉安二年正月七日中时，下二十四治。上八治，中八治，下八治，应天二十四气，合二十八宿，付天师张道陵奉行布化。张天师，讳道陵，字辅汉，于蜀郡临邛县渠亭山赤石城中，静思精至。五月一日夜半时，有千乘万骑来下至赤石城前，金车羽盖，步从龙虎，鬼兵不可称数。有五人，一人自言，吾是周时柱下史也；一人自言，吾是新出太上老君也；一人云，吾是太上高皇帝，中黄真君也；一人言，吾是汉师张良子房也；一人言，吾是佐汉子渊天师外祖也。子骨法合道，当承老君忠臣之后，今授子鬼号传世，子孙为国师，抚民无期。于是道陵方亲受太上质敕，当步纲蹑纪，统承三天，佐国扶命，养育群生，整理鬼气，传为国师。依其度数，开立二十四治，十九静庐，授以正一盟威之道。伐诛邪伪，与天下万神分付为盟，悉承正一之道也。
上皇元年七月七日，无上大道老君所立，上品治八品，诀要掌中。伏亏造天地，五龙布山岳。老君立位治，以用化流愚俗。学者不得贪竞，欲仙道克成，可传之与质朴也。
第一阳平治。第二鹿堂山治。第三鹤鸣神山治。第四漓沅山治。第五葛瑰山治。第六庚除治。第七秦中治。第八真多治。
无极元年十月五日，真正无极太上立治中八品气要诀，在掌中，第一昌利治。第二隶上治。第三涌泉山神治。第四稠粳治。第五北平治。第六本竹治。第七蒙秦治。第八平盖治。
无上二年正月七日，无为大道玄真立下八品治气要诀，在掌中，第一云台山治。第二浕口治。第三后城山治。第四公慕治。第五平冈治。第六主簿山治。第七玉局治。第八北邙山治。
玄都律第十六云：‘治者性命魂之所属也’，《五岳名山图》云：‘阳平治，鹿堂治，鹤鸣治，治沅治，葛瑰治，吏除治，秦中治，真多治。’
上八治是上品，并是后汉汉安元年，太上老君所立。
昌利治　隶上治　涌泉治　稠粳治　北平治　本竹治　蒙秦治　平盖治
上八治，是中品，置如前云。
云台治　浕口治　后城治　公慕治　平冈治　主簿治　玉局治　北邙治
上八治，是下品，置如前云。
冈氏治　白石治　钟茂治　具山治　《地图》云：此四治在京师东北。
上此四治，是张天师所加，充前二十四治，合成二十八治，上应二十八宿。
平公治　公慕治　天台治　濑乡治　樽领治　代元治　和里治　漓沅治
上是天师更加此八治以配八品，周布四海，镇国化人也。”
今俗传张天师印为“阳平治都功”字样，即从此而来，阳平治为二十八治之一，都功者，不过治中之一职事而已。
恽敬《真人府印》说：“江西贵溪县真人府印，凡大小四。其三皆曰‘阳平治都功印’。案：宋仁宗时，安福县官林积，以张鲁败于阳平，故印称‘阳平治都功’，闻于朝毁之。林君之识，非人所及，然其言有未尽者。鲁弟卫败于阳平，时鲁在南郑。非鲁败于阳平；且治都功，未竟其说。敬官江西，真人府以三符至，故为说以通之。《异苑》：‘钱唐杜明师，梦人入其馆，是夕，谢灵运生其家，送杜治养之。’注：‘治音稚，奉道家静室也。’此即文治义也。《后汉书·百官志》：‘郡守有功曹，主选署功劳。’《通典》：‘督邮监属县，有南西东北中五部，功曹之极位。’《前汉书·文帝纪》：‘遣都吏巡行’，注：‘今督邮是也。’此印文都功之义也。《三国志·张鲁传》：‘来学道者，初名鬼卒，受本道己信，号祭酒，各领部众。多者为治头。’治都功其即治头欤。鲁之祖道陵，本沛人，隐鹤鸣山，在今四川剑州。鲁之父衡继之，鲁据汉中，今汉中府也。阳平关即今府属褒城县之阳平驿，为汉中之厄。鲁既用鬼道，阳平当设治以治之，然自鲁祖父至鲁及子富，以降魏入许下，无居阳平者。惟卫尝筑城于阳平，今子孙居贵溪，为其道数千年，止用阳平印，不可解也。其一印，中为交午，以达于四际。中与四际，各围以朱白围。其方中，左右各二，左为文，袤置之，右为文，平置之，有阴阳变化之理，乃鬼道符记也。夫真人府所以惑人者，印也，而鄙诞不经如此，其他可知。自东晋以来，士大夫奉其道者，不可胜数，皆附会神仙，夸饰变异，以神其说，亦独何欤。”恽氏此说，本于目验，故最为详尽。欲知张天师印之实状者，读此可以了然矣。
第四节　张天师世系考
《笑道论》云：“张陵称天师，子衡为系师，衡子鲁为嗣师，号曰三师（按《云笈七签》以衡为嗣师，鲁为系师），三人之妻为夫人，皆云白日升天。”又明胡应麟《少宝山房笔丛》卷四二《玉壶遐览》云：“道陵世次，详见仙鉴中，不备录，录其入本朝者。汉第一代天师张道陵为玄教宗，继张鲁，三国时，据汉中。其子盛，魏封都亭侯。复还龙虎山，升坛授箓。传及五季，代称先生，若贞静、虚白、葆真、虚静之属，而玄教日崇。至宋有正应先生、守真、观妙等，历宋而元，赐以冲和真人之号，传至正常，为四十二代，即国初天师也。六觐京师，世领教事。高皇帝以至尊者天，天岂有师，遂易号称大真人，秩正二品。后又赐以六品铜印，文曰‘龙虎山正一玄坛’。英宗易以金印，孝庙易以玉印。自汉迄今，凡一千四百余年，相传五十代，盖释门所未有也。隆庆间，坐论罢封，今复旧。高皇帝之易天师号为真人，可谓一洗万古陋习矣。”此据张天师《谱牒》，谓张鲁之子盛，归信州龙虎山。其言绝不可信，彼时三国分疆，信州在孙吴域内，张盛非叛魏奔吴，何能入此乎？道书以龙虎山，为第三十二福地。其为张氏所居，当在唐季或宋初之时，若六朝时信州尚未设置，信州及贵溪县皆唐所置耳。至宋真宗大中祥符九年赐信州道士张正随为贞静先生，实为信州张天师所自始。《历代通鉴辑览》卷七十三记其事云：“初，汉张鲁子自汉中徙居信州龙虎山（在今江西广信府贵溪县西南，相传汉张道陵修炼于此），世以鬼道惑众，正随其后也。至是，召赴阙，赐号。王钦若为奏立授箓院及上清观（今曰太上清宫，在龙虎山上），蠲其田租。自是凡嗣世者皆赐号。”其时已称张鲁子始居信州，盖亦据正随之言而录之耳。立宫观于龙虎山上，亦自此始（此谓官立，私立当更早）。后至元初张道陵三十六世孙宗演，至明初，道陵四十二世孙正常，正史皆有记载。《元史·释老传》：“正一天师者，始自汉张道陵，其后四代日盛，来居信之龙虎山，相传至三十六代宗演，当至元十三年，世祖已平江南，遣使召之，至则命廷臣郊劳，待以客礼。及见，语之曰，昔岁己未，朕次鄂渚，尝令王一清往访卿父，卿父使报朕曰：后二十年，天下当混一，神仙之言，验于今矣。因命坐，赐宴，特赐玉芙蓉冠，组金无缝服，命主领江南道教，仍赐银印。十八年，二十五年，再入觐，世祖尝命取其祖天师所传玉印实剑观之，语侍臣曰：朝代更易已不知其几。而天师剑印传子若孙，尚至今日，其果有神明之相矣乎？嗟叹久之。二十九年卒。子与棣嗣为三十七代，袭掌江南道教。三十一年入觐，卒于京师。元贞元年，弟与材嗣为三十八代，袭掌道教，时潮啮盐官、海盐两州，为患特甚。与材以术治之，一夕大雷电以震，明日见有物鱼首龟形者磔于水裔，潮患遂息。大德五年，召见于上都幄殿。八年，授正一教主，主领三山符箓。武宗即位，来觐，特授金紫光禄大夫，封留国公，锡金印。仁宗即位，特赐宝冠，组织文金之服。延祐三年卒。四年，子嗣成嗣为三十九代，袭领江南道教，主领三山符箓如故。”《明史·方伎传》云：“张正常，字仲纪，汉张道陵四十二世孙也。世居贵溪龙虎山。元时，赐号天师。太祖克南昌，正常遣使上谒，已而两入朝。洪武元年入贺即位。太祖曰：‘天有师乎？’乃改授正一嗣教真人，赐银印，秩视二品，设寮佐，曰赞教，曰掌书，定为制。长子宇初嗣。建文时，坐不法，夺印诰。成祖即位复之。宇初尝受道法于长春真人刘渊然，后与渊然不协，相诋讦。永乐八年卒。弟宇清嗣。宣德初，渊然进号大真人，宇清入朝，恳礼部尚书胡为之请，亦加号崇谦守静。再传至曾孙元吉，年幼，敕其祖母护持，而赠其父留纲为真人，封母高氏为元君。景泰五年入朝，乞给道童四百二十人度牒，复为请，许之，寻欲得大真人号，为请，又许之。天顺七年，再乞给道童三百五十五度牒，礼部尚书姚夔持不可，诏许度百五十人。宪宗立，元吉复乞加母封，改太元君为太夫人，以吏部言不许，乃止。初，元吉已赐号冲虚守素昭祖崇法安恬乐静元同大真人，母慈惠静淑太元君，至是加元吉号体元悟法渊默静虚阐道弘法妙应大真人，母慈和端惠贞淑太真君。然元吉素凶顽，至僭用乘舆器服，擅易制书，夺良家子女，逼取人财物，家置狱，前后杀四十余人，有一家三人者，事闻。宪宗怒，械元吉至京，会百官廷讯，论死。于是刑部尚书陆瑜等请停袭，去真人号，不许，命仍旧制，择其族人授之。有妄称天师印行符箓者，罪不贷。时成化五年四月也。元吉坐系二年，竟以夤缘免死，杖百，发肃州军，寻释为庶人。族人元庆嗣，弘治中卒，子彦嗣。嘉靖二年，进号大真人。彦知天子好神仙，遣其徒十余人，乘传诣云南四川采取遗经古器进上方，且以蟒衣玉带遗镇守中贵，为云南巡抚欧阳重所劾，不问。十六年，祷雪内庭有验，赐金冠玉带蟒衣银币，易金印，敕称卿不名。彦入朝，所经邮传供应或后期，常山知县吴襄等至下按臣治。传子永绪，嘉靖末卒，无子。吏部主事郭谏臣乘穆宗初政，上章请夺其世封，下江西守臣议，巡抚任士凭等力言宜革，乃去真人号，改授上清观提点，秩五品，给铜印，以其宗人国祥为之。万历五年，冯保用事，复国祥故封，仍予金。国祥传至应京，崇祯十四年，帝以天下多故，召应京有所祈祷。既至，命赐宴，礼臣言，天顺中制，真人不与宴，但赐筵席，今应京奉有优旨，请仿宴法王佛子例，宴于灵济宫，以内官主席，从之。明年三月，应京请加三官神封号，中外一体尊奉，礼官力驳其谬，事得寝。张氏自正常以来，无他神异，专恃符箓，祈雨驱鬼，间有小验。顾代相传袭，阅世既久，卒莫废去云。”此为天师后代之较著者。其间世系，亦大略具于史传之中。此外各代子孙，虽有谱系，亦不足备录。仅就其裔张元旭所撰之《补天师世家》之各传，所补为明季至民国初之世系，转录以示始末大概。
五十代天师，讳国祥，宇文征，号心湛，永绪之从子也。生有异姿，绀眉碧瞳，气宇轶尘表。万历五年袭爵，赴京陛见，上优加礼遇，御书宗传字额赐之，并赐以玉刻宗传之印，暨元坛印。命祈雪以占丰年，果应时雪降，上大悦，赐金冠玉带，并赐隆宗门外直房。又敕修理朝天宫内赐第，御书真人府额，奉旨聘驸马都尉谢公诏之女为配，以定国公徐掌姻事，凡六礼之费，悉出内帑。二十九年七月二十九日命给公爵朝祭服，仍准常用，留京十三年，宠赍甚渥。及还山，舟抵峄县，值湖水冻寒不能进，檄召湖神，冻解应若桴响，峄令镌碑以记之，文存湖庙。先四十二代真人仲纪公集祖宗言行为世家一卷，宋文宪濂序之，真人复续集至四十九代，俾家系不紊，垂示綦详。又辑《龙虎山志》三卷，备记载，甚资考证。己酉贵溪大水，上清宫殿悉顷圮，入告，上赐银修建，工尚未竟。辛亥岁，平居无恙，一日见华阳祖师前来导引，遂端坐而化，诰封正一嗣教凝诚志道阐元宏教大真人，掌天下道教事，赠太子少保。敕葬金溪明阳桥，立观以供祭奠，曰明阳观。
五十一代天师讳显祖，神宗改名显庸，字九功。幼时误坠井中，明日汲者至始出，衣冠无沾濡，人惊异之。赋性仁孝，好礼义，习谦和，喜读书，长益精进不懈。尝曰：为学犹掘井，井愈深，土愈难出，若不决心到底，岂得见泉源乎？天启甲寅袭爵，旧例不待终丧，显庸恳请守制，服阕始拜命。当修太上清宫，工未竟，恐坠父志，朝夕庀材鸠工，越二年告竣。然志尚冲淡，乐事修炼，年未及艾，即卸掌教事，以印剑授子应京。别构静室，署曰梧绿轩，自号浴梧散人，日与弟子，究先天太极及心性之学，著《三教同涂论》，使学者得窥教旨，杜门户之见。又著《金丹辨惑》、《浴梧诗集》，凡若干卷，读之使人明于修养，足出迷津。好施予，遇岁歉，尽以所积赈邻里。时土贼环窥上清，设法御之，地方赖以安谧，丙子大饥，散粟济灾，计口周给，受施不少。享年八十有一，明诰封正一嗣教光扬祖范冲和清素大真人，掌天下道教事。怀宗加太子少保，康熙四十二年诰赠光禄大夫。
五十二代天师讳应京，字翊宸。崇祯丙子袭爵，庚辰入觐。适皇子病，命祈禳。怀宗亲谒祖天师坛行礼，将下拜。应京曰：臣祖天师道陵位在人臣，礼不当拜。上曰：卿祖道德高深，正赖默赞元化，可晋封六合无穷高明大帝，卒成礼。皇子病旋瘳，赏赉优渥。甲申三月，怀宗殉国。既而隆武僣号于隆平，贵溪与闽接壤，盗贼蜂起，安仁妖僧煽众焚掠，祸延上清。真人募乡勇御之不克，登老雷坛岭，檄召神将杀贼，俄而阴云四塞，遥见一神驱黑虎逐贼，贼溃散，邑里获安。皇清定鼎，入贺，世祖章皇帝颁赐敕谕，谕曰：“国家续天立极。光昭典礼，清静之教，亦所不废。尔祖张道陵，博通五经，覃精玄教，治民疾病，俾不惑神怪。子孙嗣教，代有崇封。兹特命尔袭职，掌理道箓，统率族属，务使异端方术，不得惑乱愚民。今朝纲整肃，百度惟贞，尔其申饬教规，遵行正道。其附山本教族属贤愚不同，悉听纠察，此外不得干预。尔尤宜法祖奉道，谨德修行，身立模范，禁约该管员役，俾之一守法纪，毋致生事，庶不负朝廷优加盛典，尔其钦承之。”故谕给一品印，恩礼咸如故。还抵扬州琼花观而化。康熙四十二年，诰封光禄大夫，夫人朱氏，明益藩郡主。
五十三代天师讳洪任，字汉基，翊宸次子。幼即好学通秘笈。顺治八年袭爵，十二年入觐。世祖章皇帝驾幸南海子召见，询及历代宗系，以世家称之。命光禄寺设宴，陪以礼部堂官，又命工部觅宅，以灵祐宫察院地居之，敕免本户及上清宫各色徭役。时外藩有妖为害，闻于朝，命驱除之，遣法员高惟泰、杨幼芬出塞劾治立应，诸部落咸感其神，因之崇信道法不衰。闲居乐情诗酒，陶然自得，凿西化园池沼，养性于其中，辄自成趣。康熙六年丁未，微恙而化，年四十三。时子尚未周，命弟洪偕摄掌教事，诰赠光禄大夫。
五十四代天师讳继宗，字善述。圣祖仁皇帝赐御书碧城额以为号，生八月而父卒，叔洪偕摄教事。至年十四，袭爵入觐，有觊夺大真人印者，卒不敢试。上命分坛祷雨，真人奏，应于某日得雨，至日果应，上甚嘉欢，命随觐法员吴士行等三人留京，三年一易，日给饩廪，来往给驿马，复增二员为例。还山，御书太上清宫额赐之。三十三年甲戌，命进香五岳，道出开封，长吏以苦旱疫疠请祷，不旬日雨澍而疫巳，河水冲决归界，日啮岸数十丈，吏民惶惧走请，投以铁符镇之，岸获固。过龙阳，有妖神号五羊者为祟，焚其祠，现白足无算，死溪中而妖绝。过姑苏取赤猴，铁锁二怪。三十五年丙子，复命，赐乾坤玉剑。四十二年，覃恩授光禄大夫。四十六年丁亥，赐第京师。五十二年癸巳，赐帑银修龙虎山殿宇。五十四年乙未冬入觐，至扬州琼花观，矍然曰：此先祖蝉蜕处也，余亦从此逝矣，遂化于观内。
五十五代天师讳锡麟，字仁祉，号龙虎主人。常偕诸弟朝夕笃学，一遵庭训。康熙五十四年袭爵，召见畅春园，赐庭宴，并赐香扇缎匹，恩命如旧。屡觐天颜，宠赉有加。世宗宪皇帝御极，授光禄大夫。雍正五年，例应入觐，法员娄近垣随行，至杭州病笃。嘱近垣曰，“吾无以报皇恩，子忠勤诚笃，其体予志，善事天子。”越日卒，遗疏臣子遇隆幼，请以次弟庆麟署理，得谕书赐允。八年，上命近垣礼斗有应。发帑修太上清宫，九年三月，三弟昭麟以州同引见，命署大真人印务，协同监修上清宫，并赐银币还山。
五十六代天师讳遇隆，字辅天，号灵谷，仁祉之子。生而岐嶷，英俊轶伦。钦差刘公以神童目之，居恒与弟子员阐明道典，究理法秘，及先儒书册，精勤不懈。乾隆七年，奉旨承袭入觐，召见圆明园，赐克食缎匹，宴赉视旧制有加，复赐御书教演宗传额，并朝服袍套笔墨等物。壬戌入觐圆明园，赐《山庄避暑诗集》一部，花缎二端，各亲王皆有予赐。乾隆辛未，圣驾南巡，召见行在，赐缎二端荷包等物。十七年以梅御史劾，部议改为正五品。厥后优游山中，悉心任化，陶然以终。三十六年辛卯，覃恩诰赠通议大夫。
五十七代天师讳存义，字方直，号宜亭。资质聪敏，总角不凡。乾隆三十一年，年十五，袭爵入觐，以祈雨晋秩正三品，换给爵印赐真灵福地匾额，内绣老子像，并御书法经，复奉旨照例朝觐。嗣后正一真人，并随带法官，准其驰驿，钦此。三十四年入觐，祈雪立应，赐珊瑚碧玉道冠顾绣法衣，上元日赐宴看灯。三十五年，恭祝万寿，适丁母艰，蒙恩体恤，免其庆贺。四十一年，恭奉孝圣宪皇太后大礼，恭送梓宫，恩赏银一千两，旋赴齐云山进香。年二十八卒，无子，遗疏请以嫡堂叔起隆承袭。
五十八代天师讳起隆，字绍武，号锦崖，一号体山。貌魁岸，深沉足智，能文善诗，四方知名之士乐与之游。九龄入大学，岁辛卯游京，甲午考入四库全书馆誊录，议叙一等，以县丞分发河南，历署开封府经厅，粮储道库大使，布政使司都事。四十四年，堂侄五十七代宜亭真人遗疏恳请承袭祖爵。四十五年，江西巡抚郝题，咨调回江，奉旨承袭。恭遇皇上七旬万寿，八月抵京，赴热河庆祝，进如意等物，蒙恩赏收《北斗延生真经》一部。十一日面请圣安，奉恩旨，著在内廷听戏三日，赐大缎帽纬，及内造器普洱茶食物等。十四日晚，又着在万树园看放烟花。四十七年入睹，召见乾清宫，蒙温旨，命于次年元旦大高殿拜进庆贺表文，礼成，赐老子绣像及藏香。四十九年，恭遇圣驾六次南巡，循例于江苏无锡接驾进贡，蒙赏收垆瓶等物，召见行在，又蒙赏给克食大缎四端，御题墨刻罗汉图。后数入觐，俱恩礼有加。嘉庆戊午届庆期，行至苏州，告病回里。卒于山。
五十九代天师讳钰，字佩相，号琢亭，锦崖次子。丰颐硕肤，风度端凝，善言辞，声若洪钟，识者重之。平生立心接物，真率无伪，重师儒，厚故旧。每遇旱涝，辄为民祈祷，无不响应。嘉庆五年袭封，诣阙谢恩，请谒裕陵，奉温旨褒允。前后数召见养心殿，屡赏克食并大缎藏香。十年入觐，蒙赐玉如意一柄，荷包一封，金钱四圆。十四年晋京祝嘏，蒙赐庭宴，并赏大缎宫锦噜等物。二十三年复朝，御书福字赐之，宠赉有加。光绪三十年覃恩诰赠光禄大夫。
六十代天师讳培源，字育成，号养泉。颖异澹朴，笃于孝友。道光九年袭爵。因生母累年抱恙，嘱勿远离，拟请诣阙谢恩未果。生平乐善好施，舍己济人，行藏似鹤，当时以白鹤仙师称之。凡诸符法，悉能一气浑成，极研究大梵斗母玄科，尤能阐演入妙。浙江海宁州有妖为患，海堤崩裂，延至立验。道光十一年，复患水，沿溺数百里，将军奕湘驰羽请救命，胞弟持印剑往治，为设醮数日，令法员乘小艇，冲涛而济，投以铁符，天返风，艇复故所，潮平堤立。二十五年秋七月，贵溪久旱，蝗飞蔽日，禾菽蚀啮殆尽，邑侯请治，为设醮七日，雷风肃烈，大雨如注，连夕凝寒似深秋，命持符水洒坛前后，蝗尽殪于河。咸丰八年戊午，乱兵侵境，避往应天山，偕一丁负印，行至垅岸地方遇寇，丁不及匿，弃印道旁，兵骑蜂拥蚁接，印仍故所，视如不见，践之不觉，贼去，叱丁携归。九年己未，督办团练，防剿多捷。十月中旬八日，忽有赤蛇游于庭，俄而不见，咸谓山居之常，不以为异，翌日将曙，竟无疾长逝。法经云，蛇乃鹤之粮，殆返真之兆欤。《县志赞》：“德著金绳，功追玉局，驱蝗虫而乡城争颂，息潮涌而寰海竞称。”盖纪实也。光绪三十年，覃恩诰赠光禄大夫。
六十一代天师，讳仁晸，字炳祥，号清严。秉性冲和，研精秘典，事亲以孝闻。咸丰九年，佐父办团，防剿多捷，经巡抚耆奏奖，奉上谕，着以县主簿，不论双单月擢用。同治元年袭爵，当乱后，法书秘卷，简断篇残，不易征集，乃日与弟子员，参考编订，续录成帙，越寒暑靡懈。四年游粤东，遇异人赠黑玉印一方。旋抵沪城，其地屡有回禄患，求书符避火者甚众，以印盖均得免，谓见有黑面金甲者附符焉。光绪六年，奉母命祷南海，航遇风几覆，忽见大士现身云端，得无恙。九年，省祖墓于西蜀青城山，见祖天师于天师洞。出川经重庆，先有布商某，遇人授以剑，告之曰：俟天师至此，尔将此剑赠之。俄而天师至，布商赠剑。重庆会馆有青龙阁，久潜巨蟒，天阴朝夕吐气如云，仗剑以登，书火符焚之，怪灭。居恒端坐寡言，洞明三十代祖静修之功。年六十有三，微恙而终。光绪三十年覃恩诰赠光禄大夫。
续世家跋后
唐柳玭有言：
门第高者，一事堕先训，则无异他人。元旭忝承先职，暇而盥诵刻本先代世家，具知积阴励行，明□佑启。惟再经编辑，历四十九代而止。溯诸以上十二代，均付阙如。爰搜求谱牒，旁参碑铭，并先世之遗有笔记，与年来之闻见于先父前者，续纂成编，重付剞劂。非敢言文，以纪实也。亦愈以见翼世济人，前人之泽远矣。旭德薄能鲜，敢谓不辱其先乎？亦惟朝乾夕惕，兢兢于世教之修，而无俾家训之堕云尔。
中华民国七年岁次戊午孟月吉日
六十二代孙元旭谨跋
第五节　寇谦之改革天师道
张陵天师道盛行既久，道士中欲夺其传统者，南方尚无所闻，北方则北朝时已有寇谦之出而改革，以取其天师之位焉。《魏书·释老志》云：“世祖时，道士寇谦之，少修张鲁之术，服食饵药，历年无效。守志嵩岳，精专不懈。忽遇大神，乘云驾龙，导从百灵，仙人玉女，左右侍卫，集止山顶，称太上老君。谓谦之曰：‘往辛亥年，嵩岳镇灵集仙宫主表天曹，称自天师张陵去世已来，地上旷诚，修善之人，无所师授，嵩岳道士上谷寇谦之，立身直理，行合自然，才任轨范，首处师位。吾故来观汝，授汝天师之位，赐汝《云中音诵新科之诫》二十卷，号曰《并进言》。吾此经诫，自天地开辟以来，不传于世，今运数应出，汝宣吾新科，清整道教，除去三张伪法，租米钱税，及男女合气之术。大道清虚，岂有斯事，专以礼度为首，而加之以服食闭练。’复遇牧土上师李谱文来临，授谦之《天中三真太文录》，劾召百神，坛位礼拜，衣冠仪式，各有差品，凡六十余卷，号曰《录图真经》，付汝奉持，转佐北方泰平真君，出天宫静论（当作轮）之法，能兴造克就，则起真仙矣。又地上生民末劫垂及，其中行教甚难。但令男女立坛宇，朝夕礼拜，若家有严君功及上世。其中能修身炼药，学长生之术，即为真君种民药。别授方《销炼金丹云英八石玉浆》之法，皆有诀要。”于是魏世祖（太武帝）欣然，崇奉天师，显扬新法，宣布天下，道业大行。遂立天师道场，改元太平真君，建静轮天宫。并因崇道之故，灭佛教，杀僧徒，毁佛寺，其后佛教虽复，而后魏诸帝，每即位，必亲至道坛，受道士符箓，从此道教不复为张氏天师道所专有矣。
寇谦之之改革天师道，不仅改革其腐败之科仪，乃至神道之名称，亦有特异之号。《魏书·释老志》云：“又言：‘二仪之间，有三十六天，中有三十宫，宫有一主。最高者无极至尊，次曰大至真尊，次天覆地载阴真尊，次洪正真尊，姓赵名道隐，以殷时得道，牧土之师也。牧土之来，赤松、王乔之伦，及韩终、张安世、刘根、张陵近世仙者，并为翼从。牧土命谦之为子，与群仙结为徒友。幽冥之事，世所不了，谦之具问，一一告焉。’”
第六节　茅山道与武当道
然天师道之外，非无别派，如晋之葛洪即其一也。《晋书·洪传》云：“洪尤好神仙导养之法，从祖玄，吴时学道得仙，号曰葛仙公，以其炼丹秘术授弟子郑隐。洪就隐学，悉得其法焉。后师事南海太守上党、鲍玄，玄亦内学，逆占将来。见洪深重之，以女妻洪，洪传玄业，兼综练医术。凡所著撰，皆精核是非，而才章富赡。”在山积年，著述不倦，其自序曰：“世儒莫信神仙之书，不但大而笑之，又将谤毁真正。故予所著子，言黄白之事，名曰内篇。其余驳难通释，名曰外篇。大凡内外一百一十六篇，虽不足藏诸名山，且欲缄之金匮，以示识者。自号抱朴子，因以名书。”洪之所著，推阐仙道，播传甚力，可谓道教之功臣。梁时有陶弘景。《梁书·陶弘景传》云：“得《葛洪神仙传》，书夜研寻，便有养生之志。谓人曰：‘仰青云，睹白日，不觉为远矣。’止于句容之句曲山，恒曰：‘此山下是第八洞宫，名金坛华阳之天，周回一百五十里。昔汉有咸阳三茅君得道，来掌此山，故谓之茅山。’乃中山立馆，自号华阳隐居，始从东阳孙游岳受符图经法，遍历名山，寻访仙药。”传又言弘景好著述，尚奇异，善辟谷导引之法，此皆道教所赅容者也。三茅君者，《史记·秦始皇本纪集解》引《太原真人茅盈内纪》曰：“始皇三十一年九月庚子，盈曾祖父濛乃于华山之中，乘云驾龙，白日升天。先是其邑谣歌曰：‘神仙得者茅初成，驾龙上升入泰清，时下玄洲戏赤城，继世而往在我盈，帝若学之腊嘉平。’始皇闻谣歌而问其故，父老俱对，此仙人之歌谣，劝帝求长生之术。于是始皇欣然，乃有寻仙之志，因改腊曰嘉平。”此证茅山道更远在天师道以前，今之茅山道士，尚崇奉三茅君，不与天师道同科也。
至于武当道，乃湖北武当山之道士奉真武玄天上帝为主，以炼丹驱邪为其本领。如明之张三丰，即武当山丹士也。全真教道士亦尊奉真武。海南道士设坛驱邪，则奉真武以“太上高真”诸尊号，置之坛中，与佛同位。而玉皇大帝、太上老君等神，反在其外焉（见《民俗周刊·琼崖风俗志》）。

[book_title]第七章　道教之神
道教之所谓神，实兼天神、人鬼、地祇及仙真而统称之。其初最尊者为老子，《史记·列传》尚作惝怳之辞，其后《列仙传》之流，已渐加藻饰。太平道、天师道等更皆奉老子为师，尊其书为经。至后代而老子遂成为至尊无上，神变无方之神人。《老子内传》：“太上老君，姓李，名耳，字伯阳，一名重耳，楚国苦县曲仁里人也，其母见日精下落如流星，飞入口中，因有娠。怀之七十二岁，于陈国涡水李树下，剖左腋而生。指李树曰，此为我姓。生而白首，故号老子。耳有三漏，又号老聃。顶有日光，身滋白血，面疑金色，舌络锦文，形长一丈二尺，齿有四十八。受元君神图宝章变化之方，及还丹伏火水汞液金之术，为七十二篇。在周为守藏史，武王时，为柱下史，能为天神所济，众仙所从。所出度世之法，有九丹、八石、金醴、金液、治心养性、绝谷、变化、役使鬼神之法。”王圻《续文献通考》：“葛稚川曰：老子无世不出，数易姓名。出于黄帝时，号广成子，周文王时，号燮邑子，为守藏史。武王时，号育成子，为柱下史。康王时，号郭叔子，汉初为黄石公，汉文时，号何上公。”此皆六朝人以来所增饰者，后代有《老子八十一化经》，即源于此。老子之地位既崇，乃更有老子一炁化三清（玉清太清上清）之说，是神仙世界，皆老子所造成。于是太上老君、玄元皇帝诸名称，乃当之无愧矣。然自六朝以来，元始天尊之名既出，老子之地位骤绌，而道教之神遂愈繁。今分述之于下。
第一节　天地间之神
当张角、张陵之道教初起时，所谓司人间祸福者，祇有三官，即天官、地官、水官，今称为三官大帝者也。迨其后，既有元始、太上诸尊位乎上，则神仙官府当然加增。世传葛洪《枕中书》、陶弘景《真灵位业图》之类，皆杂沓纷纶，漫无统纪。兹姑举葛洪《枕中书》以见一斑：“真记曰：玄都玉京七宝山，周回九万里，在大罗之上，城上七宝宫，宫内七宝台，有上中下，三宫如一。宫城一面二百四十门，方生八行宝林，绿叶朱实，五色芝英。上有万千种芝，沼中莲花，径度十丈。上宫是盘古真人、元始天王、太元圣母所治。中宫太上真人、金阙老君所治。下宫九天真皇、三天真王所治。”“许由巢父今为九天侍中，箕山公，夏启周发受书为四极明公，或住罗酆，或在洞天。汉高祖光武并为四明宾友。周灵王今为太虚侍郎，治波龙山，乐子长阖家得仙，未升天任，并住方丈之室。郭景纯为都箓司命，治虚台也。左元放今为天柱真人，监仙侯。葛玄受金阙君命，为太极左仙公，治盖竹山。又在女几山，常驾乘虎骑也。许映始为霍林仙人，许穆在华阳洞天，立宅为真人。许玉斧在童初之北，位为真人，未有掌领。鲍靓为地下主者，带潜山真人，复五百年，当为昆丘侍郎。郑思远住南霍，常乘虎豹白鹿，未有职事。蔡郁垒为东方鬼帝，治桃丘山。张衡杨云为北方鬼帝，治罗酆山。柱子仁为南方鬼帝，治罗浮山，领羌蛮鬼。周乞稽康为中央鬼帝，治抱犊山。赵文和真人为西方鬼帝，治蟠冢山。”“鬼谷先生为太元师，治青城山。王子乔为金阙侍中，治桐柏山。赤松为昆林仙伯，治南岳山。王子登为小有天王，治王屋山。孤竹、伯夷、叔齐等并为九天仆射，治天台山。孔丘为太极上真公，治九嶷山，颜回受书，初为明泉
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:03:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>