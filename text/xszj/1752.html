<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一上•农一上,卷一下•农一下,卷二•农二,卷三•农三,卷四上•礼一上,卷四下•礼一下,卷五•礼二,卷六•礼三,卷七上•刑一上,卷七下•刑一下,卷八•刑二,卷九•兵一,卷十•兵二,卷十一•兵三,卷十二•兵四,齐民四术全文在线阅读,齐民四术全文在线下载,大玄古籍书库">
<meta name="description" content="清包世臣著。十二卷。本书辑著者于清高宗乾隆五十八年至宣宗道光二十六年(1793—1846)间所作文稿,四术,指农、礼、刑、兵四方面,后三者叙述有关道德、法律和军事等问题,前者“农政”部分纯属农业范围。作者自称“幼年曾习农事”,后来宦游四方,开始搜集各家农说,并“断以今宜,要以能切实用为主”。于嘉庆六年(1801)草成《郡县农政》一篇,后编入《齐民四术》一书。内容包括辨谷、任土、养种、作力、蚕桑、植树、畜牧等七部分。内容不限于前代各家农说,对江淮一带农业生产技术成就也有所反映。农术”内有为秦易堂侍读条画白门">
<title>齐民四术_包世臣_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">齐民四术</span> <br/>
          作者： <span class="inputVal" id="bkauthor">包世臣</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,农书,完结</span> <br/>
          字数： <span class="inputVal" id="bknum">[book_length]231223</span> <br/>
          说明： <span class="inputVal" id="bkdec">清包世臣著。十二卷。本书辑著者于清高宗乾隆五十八年至宣宗道光二十六年(1793—1846)间所作文稿,四术,指农、礼、刑、兵四方面,后三者叙述有关道德、法律和军事等问题,前者“农政”部分纯属农业范围。作者自称“幼年曾习农事”,后来宦游四方,开始搜集各家农说,并“断以今宜,要以能切实用为主”。于嘉庆六年(1801)草成《郡县农政》一篇,后编入《齐民四术》一书。内容包括辨谷、任土、养种、作力、蚕桑、植树、畜牧等七部分。内容不限于前代各家农说,对江淮一带农业生产技术成就也有所反映。农术”内有为秦易堂侍读条画白门荒政等文;“礼术”内有说保甲事宜等文;“刑术”内有读律说、议刑对、议刑条答、庚辰(清仁宗嘉庆二十五年〔1820〕)九月为秦侍读条列八事,书粤刻补洗冤录集证后、书三案始末、与次儿论谳狱书等文;“兵术”内有练乡兵对、郡县戎政等文。收载于《安吴四种》。</span> <br/>
          封面： <span class="inputVal" id="bkimg">Z_13516.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]齐民四术
[book_author]包世臣
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,农书,完结
[book_length]231223
[book_dec]清包世臣著。十二卷。本书辑著者于清高宗乾隆五十八年至宣宗道光二十六年(1793—1846)间所作文稿,四术,指农、礼、刑、兵四方面,后三者叙述有关道德、法律和军事等问题,前者“农政”部分纯属农业范围。作者自称“幼年曾习农事”,后来宦游四方,开始搜集各家农说,并“断以今宜,要以能切实用为主”。于嘉庆六年(1801)草成《郡县农政》一篇,后编入《齐民四术》一书。内容包括辨谷、任土、养种、作力、蚕桑、植树、畜牧等七部分。内容不限于前代各家农说,对江淮一带农业生产技术成就也有所反映。农术”内有为秦易堂侍读条画白门荒政等文;“礼术”内有说保甲事宜等文;“刑术”内有读律说、议刑对、议刑条答、庚辰(清仁宗嘉庆二十五年〔1820〕)九月为秦侍读条列八事,书粤刻补洗冤录集证后、书三案始末、与次儿论谳狱书等文;“兵术”内有练乡兵对、郡县戎政等文。收载于《安吴四种》。
[book_img]Z_13516.jpg


[book_title]卷一上•農一上
農政
周公曰：「先知稼穡之艱難，乃逸，則知小人之依。」孔子曰：「使民以時。」「『既庶矣，又何加焉？』曰：「富之。」孟子曰：「民事不可緩也。」「易其田疇，薄其稅斂，民可使富也。」夫民歸農，則穀植繁、奸邪息；上明農，則力作勸、侈靡衰。「倉稟實而知禮節」，先王之本政已。本政衰於上，遊民盛於下。曠土則州郡荒蕪，稠鄉則椽簷比櫛。又水穀之區，遂絕旱種；標樣之土，不識桑麻。各蔽土風，曷由濟弊？故穀賤者薪貴，畜豐者衣窶。肥磽各殊，疾苦同貫。是故君子之主其土也，省偏枯之失宜，酌高下之定勢，精其所習，興其所缺，因地製利，以力待歲，使民困少瘳，則國脈益厚。
自士不興學，鄙夷田事，高者談性命，卑者矜詞章，洎乎通籍，兼並農民。蓋田輸兩稅，復攤丁徭，則一田而三徵。內外正供，取農十九，而官吏徵收，公私加費，往往及倍。紳富之戶以銀米數多而耗折較輕，力作之民以銀米數少而耗折倍重。是故鬻獄賣法，分紳富之膏肥；折糧加漕，浚煢獨之膋血。至於申訴所及，紳則勢脅，二昌則利誘，聽論常速，以助其逾蕩武斷之威。鄉里愚民，不識城市之區，未睹官吏之面，自非極屈，鮮敢籲號。而官則受詞若罔聞，吏則居奇以責賂，偶有蹈觸，厥罰必行。故農民終歲勤動，幸不離於天災，而父母妻子已迫饑寒；又竭其財以給貪婪，出其身以快慘酷，歲率為常，何以堪此？推原初心，匪盡無良，知識溺於俗學，情性汩於師友，見聞所限，釀此伊戚，不亦傷已！
余居家瘠野，且以食貧，幼親園圃。近歲客遊，頗究吏術，足跡所及，東西越數千里，訪其風俗，驗其得失，爰證舊聞，殊不相遠。竊謂治平之樞在郡縣，而郡縣之治首農桑。裒集農說，斷以今宜，條鬯旨趣，務在易曉，共有驗而不切日用者，則從芟除。言必切實，非文獻之無徵；法可舉行，無迂而遠事。別為《郡縣農政》，詳其節目，使勸課有方，而懲罰可據。士君子或有所采擇焉。
其目有七：曰《辨穀》，曰《任土》，曰《養種》，曰《作力》，曰《蠶桑》，曰《樹植》，曰《畜牧》。
辨穀
稻。類至多，其要有二：粘者名糯稻，蒸而曝之，炒為點心，炸之可為塘，磨粉為粢糕、扁食皆可。可釀酒。其類有赤白二種，白者佳，赤者惟可供釀，皮硬厚，收成斤兩多而得米少，南人多以充租。不粘者名粳稻，今供常食。其早者名秈稻，立秋而獲畢。其尤遲者名免稻，白長，味香美，尤益人。九月杪熟。其八月熟者，專名粳稻，以紅者為益人。收成相似，惟秈稻差薄，取其早熟接濟，又避秋旱也。又有香者，皮帶紫黑色，名香稻，味膻，不中常食。和糯以釀，特佳。其草為牛冬糧，抽其心，可織鞋打索。去穗去褲取淨稈，可以灰煮為紙。又燒灰，和新熟酒連糟入鹽，瀝取汁，淋跌打傷處。又燒灰，取新汲水淋汁定清，冷服，解砒毒，皆驗。古名奈，名秔，名占，皆謂稻。
其種自二月下旬至五月中旬，獲自六月中旬至九月下旬不等。南土多收兩熟者，上熟厚，下熟薄。上熟移秧栽耘如他處早稻，六月中旬獲。先十日撒種禾下，獲去上熟，下熟秧長四五寸，以鋤芸之，如治旱種法。八月杪獲，仍種大麥名三月黃者。其秈稻既獲，可種蕎麥。八月獲者，於未獲前撒泥黃豆於禾下，如種下熟稻法，糞力厚者田不損。其水田不能種麥者，獲畢耕起板田，放水為畦，種白菜蘿蔔，皆於田有益。其種麥者亦可先栽白菜。初伏多雨，不能栲田，則葉盛，初秋多生結蟲。立秋日雷，主多風落稻，畝減至五六斗，宜及青獲。當秀畏旱尤甚，宜先備水。又有旱稻法，收成略同水稻，河北人多種之，未得其法，著其名以俟博考。
麥。種二：其有殼而穀黃白者名大麥，有三月黃、四月黃之別。撒種叢生，收成至早而豐。去其殼，曝乾貯之，其殼中糞。舂者微浸以水，舂去其皮，名麥米，和稻米炊飯，頗香脆，共漲鍋勝稻，而熬饑亦過，然味減，不為人所貴，惟饑年乃以為穀。炒而磨之，取其面可為點心。宜為醬以養牲，尤肥豬。可釀酒，性至猛，糟亦可飼牲。又有名賚麥者，形性皆相似。其無殼紅黃者名小麥。為溝塍以種，五寸而一叢，叢二三十莖，亦可撒種。磨為麵，供常食。其麩可飼豬。又可以粗布置篩內，和水揉成麵筋，為素食要品，其渣仍可糞田。下沈者為小粉，可為漿。其草可織為帽。麥性熱，不宜炒食。其頭面極細白者尤熟，須和次麵雜為食，乃益人，常食令人輕健。麩性涼，以夾被盛為褥，能治身體疼痛及瘡瘍潰爛，及小兒暑月瘡疹潰爛不能著席者。炒麵入膩粉，油調治湯火傷灼。其成瘡者，和梔仁油調傅之。麥芒入目，取大麥煎汁洗之即出。取隔年小粉陳者，炒之成黃黑色，冷定研末，和陳米醋為糊，熬如黑漆，以瓷瓶收之，名烏龍膏，攤無灰紙上，翦孔貼患處，治一切癰腫、發背、無名腫毒，皆驗。古名來，名牟，名穬，名青稞，皆謂麥。
下種自八月至十月不等。關西多種春麥，南方亦有田極旱不能起板，至歲底郎撒子裂縫中者，來年麥殊美。蓋穀宜蓄地熱，秋冬燥，田積熱入地，春得膏雨而上蒸，故麥盛也。然不可為常。麥宜冬有雪斂之，便不甚長。又土潤，則傳科大。其冬暖麥起節者，遇春雪常折損。中州於春分前縱馬牛食麥，至分日乃禁，不十日而長數尺，亦其地氣厚也。唯忌豬食，食則不復透出。麥宜春寒，太暖則於松花時黃苗，名松花瘟。春多雨，麥腳著土而黃，名黃疸瘟，最忌。春甲子日、驚蟄日、二月十二日、四月十八日睛，則麥熟，其雨反是。凡糞麥，小麥糞於冬，大麥糞於春社，故有「大麥糞芒，小麥糞椿」之諺。其小麥地種棉花者，不及耕，就麥塍二叢為一窩，種棉子，計麥熟而棉長數寸矣。凡大麥二耘，小麥三耘乃善。麥田旁可種蠶豆，又大麥蠶豆宜為秧田底。
蕎麥。紫莖，弱而歧生，枝枝結實。花細白，實黑，甲三棱。以磨麵如麥，故名。收成不盛，為間穀，不當正熟。立秋前後下種，八九月收刈。性好雨，亦不甚畏旱。最忌霜，一霜而枯，再霜而落，霜重則莖萎矣。色稍緇，味與麥等，稍滑膩。消練腸胃沉滯，歲必須食數次。其常食者，和豬羊肉熱食，令人發熱風，落鬚髮。又忌黃魚，有黃病人不可食。頭風畏冷者，以麵湯和粉為餅，更令護罨出汗，雖數十年者皆瘥。又腹中時時微痛、日夜瀉泄四五次者，久之極傷人，專以蕎麥作食，飽食二三日即愈，神效。其稭作薦，可辟臭蟲、蜈蚣；燒煙薰之亦效。其殼和黑豆皮、菊花裝枕，明目。其春社前後種者名苦麥，味苦劣，聊充荒備。古名蓧，名烏麥，名花蕎，皆謂蕎麥。
黍、稷。本一類，粘者為黍，不粘者為稷。今名蘆稷，又名蘆粟，又名蘆穄，又名荻梁，又名高梁，亦名黃米，隨地異名也。其種、獲、熟遲早之則皆輿稻同。宜熟田壯土。古撒種，今俱移栽。為飯香淡，舂粉可為餅，為糖，釀酒尤美。久食令人煩熱，緩筋骨。宜養牲，穗可為埽帚，稈皮可織箔，稈心可飼牛馬。古名穄，名，名秠，皆謂蘆稷，而色各有別。
玉黍。一名包穀，一名陸穀，一名玉高梁，一名禦米。形似蘆稷而稈較肥矮。六月開花成穗如蘆葉，心別出苞，外垂白須，內結穀，攢簇成穡。生地、瓦礫、山場皆可植。其嵌石罅，尤耐旱。宜勤鋤，不須厚糞。旱甚亦宜溉。米舂為飯，亞於麥，惟不耐饑。可炒食，磨粉為餅，味黏澀。收成至盛，工本輕，為旱種之最。煎湯飲，可治淋瀝。
粱。今名粟，亦名小米。有硬、軟二種，如糯、粳米。有有芒、無芒二種，如大、小麥。米作粥飯香脆，軟者尤佳。亦可釀酒。有青、白、赤、黃諸種，以黃為上。早熟者名趕麥黃，晚熟者名雁頭青。早者皮薄而實較勝。凡粟耗地力而收成薄，故宜薄地稀種也。稈惟中薪。久食能益腎。研粉和蜜，可治小兒瘡潰滿身如火燒者。研粉和甘草煮，取汁，和蜜灌之，可解一切毒藥。研粉煮粥如飴，嬰兒生七日後，日哺少許，解毒，益元氣。其淘粟米泔，洗瘙疥甚效。可嚼爛傅犬咬及凍瘡。古名眾，名糯秫，名青粱，名黃粱，皆謂粟。
稗子。本草種，今多植者。稈略似薏米，或名龍爪、鴨爪稗，皆狀其穗也。米形似粟。四五月種，八九月收，不擇肥磽，耐水旱，最能保歲。收成勝栗，煮飯甚香滑，益氣厚腸胃。磨麵作餅，味焉劣。釀酒味勝糯米，汁少減。稈中糞，可銅牛馬。古名糝子，名Ａ１，皆謂稗。
薏米。叢生，稈葉似蘆稷而瘦狹，種法同。亦有夙根自生者。米益人心脾，尤宜老、病、孕、產。合糯米為粥，味至美。價於穀中為至高，然人罕種之。此種不耗地，不耗糞，保水旱，可度植也。
菽。莢穀之總名。其角曰莢，葉曰藿，莖曰萁。今名豆。其青豆、赤豆、黑豆為大豆。莢豆六月白。綠豆為小豆，宜高赤土。太肥則葉茂少實，名發青科。南人多沿田岸開窩下種，撒灰其上，不鋤不糞，畝收二斗。桑下收豆又益桑，此分外之利也。赤、黑、綠豆皆可雜米炊飯。黑者尤益人，於豆尤鮮美，炒食可為蔬。黃白者可磨為腐，其渣宜飼豕。又可榨油供食，比菜油性為和平，味亦不。可燃燈，又可合蠟為燭。其餅中糞，亞於菜餅。可為醬，為豉。箕莢中薪。炒豆忌與豬肉同食，小兒食者多壅氣致夭。十歲以上不忌，然亦非宜。以水拌大豆濕，炒熱以布裹熨猝然腰痛，神驗。凡湯火傷者，煮大豆汁為飲，易愈，可滅瘢。其葉搗傅，治蛇咬。煮赤小豆汁飲之，通乳汁。綠豆食法尤多：軟糕、蕩皮、搓索，皆為素食佳品。生研和冷水，解一切砒信、金石、草木之毒。古名尗，名答，皆謂豆。
泥黃豆。共萁短，著地多混泥，故名。亦有黑黃二種，豆之最小者。為腐，色淄而味轉滑。可炒食，飼馬豕。又煮以糞田，過菜餅。南人多種於稻下，為間穀，雖收成薄，然不損田，不勞人，亦分外之利也。古名穞。
碗豆。種收與麥同時，南人多雜大麥中種之。性耐旱，又耐凍。其苗中蔬，收成盛而價值低。宜飼豕，亦可食。古名戎菽、畢豆、麻累，皆謂豌豆。
蠶豆。莢狀如蠶，種收同豌豆。南人多傍麥田種之。收時嫩可煮食，老則甲堅。炒食加以鹽，可代蔬。磨粉以為醬，特鮮美。不擇地，可保歲，宜多種。古名胡豆。
豇豆。一名角豆，一名羊角。蔓生，以竹援之。花實至盛，采折復生。莢俱雙垂，長者至二尺。色備各種，嫩時中蔬。老收子，可炒食，可雜米為飯，可合糖為豆沙。病水腫者忌食。
扁豆。一名刀角，一名蛾眉豆。蔓生同豇豆。采為蔬，味冠諸品，性尤益人。患寒熱者忌食。又刀豆，似扁豆而莢長巨數倍，采人醬為蔬，味美，又益醬也。
脂麻。一名胡麻，有黑白二種。種刈同稻時。子炒碇為粉，和糖食，味鮮馨，尤益人。能解百毒，生嚼末傅，治小兒頭瘡、坐板瘡疥。煎水洗一切瘡毒，皆效。打油香美，為素食要品。稈燒灰可以醃蛋。煮粥下少許即稠，且去火毒。
黃麻。一名火麻，一名大麻。其子名麻仁。古名蕡，為八穀上品。今惟入藥，未見充穀。以打油，可油物。皮可績布。稈置水中漚空，取出曝幹，可代火把。又肥田。其花搗傅一切腫毒。古名麻勃。搗根及葉取汁服，治撾打瘀血、心脹氣短、骨折痛不可忍者，皆驗。古名枲，名苴，名蕡，名漢麻，皆謂黃麻。又苧麻，一歲三刈，麻尤堅潔。
任土
凡地肥而有水源者宜稻，其冬無水浸者則植麥。麥資糞，不損地力。其源水浸不絕者，放幹刈稻即起板，【凡刈穀後耕過為「起板」。勿勞。勞，謂耕過塊大，以耙碎其塊，使養根保澤。水田冬不種，「勞」即滲膏，故「勿勞」。】水弗令沒塊背。作田缺五寸，上令水流。【水浸塊則冬不提凍，塊不舒，缺低則水刮田底，流去土油，缺高則絕下田水，五寸則水入田瀠渟而後出，不害澤也。斷水則日逼浮膏下老土，令浮土瘦。又水蕩能活土氣、保溫澤，稻根須橫出，全資浮土力。力薄者資糞。古謂「地無良薄，水清則稻美」者，謬。其水源發自石山者，性寒，又清冽無膏，宜糞以石灰。資濁流溉者不用。灰性能板田，尤宜勤耕。】入春解凍又耕之，及時又耕之，乃勞。【耕宜率常，勿太深。若起老土（謂年年耕所不及之板土），即軟硬不相入，能害禾，又漏田不保澤。「勞」有二：耕過以耙碎塊，乃以木锛锛土，木著土者厚半寸，闊五寸，起兩柱，上為橫桄，人憑桄，牛引行。則土從锛上翻過，塊勻而活，復耙平。】冬不耕者，老土耗下澤，流水刮上膏。土板不經凍，塊硬，稻柔不能起土，收常減。【古云：冬凍不密，夏發不盛，匪直陰陽循環之理，實資凍舒以養土氣。】春不再耕者，土性凍澀不和，亦減收。其植麥者，起板耙過，以鋤聚為畦，溝宜深闊以備泄水。麥喜耘，資糞，收成尚有遺澤益田也。其非係源水，資瀦水溉者，並同平田，不必為溝。其山鄉，水落石澗，又無停瀦，步步低下不可灌者，宜相左右夾澗之山，形勢便利處，沿山開溝，截斷歸澗，偏源攔水入溝，展轉澆灌，並省桔槔、工力。其離山既遠，落地又高，遠過流澗，不能汲灌者，宜於澗之上流較田稍高處，以椿排沙石截溪流，旁開溝攔水入，展轉澆灌。秋後不資水，可灌水碓，利人工也。稻利不必極重而穀正益人，又省工力。計三耕兩勞。三耘一蒔一刈，每畝不過費人工七八日耳。六月草盛，刈置田中，水熱日炎。三二日輒腐，水色如靛，最肥，又鬆土。畝四擔，計人一工，而膏庇兩熟，至要。不植麥者，宜種白菜、蘿蔔，既充蔬，又資糞益田。蘿蔔尤能鬆土，且佐冬糧。其植麥者，耗糞工太甚，宜三分之：以二分植麥，一分植菜子。菜子冬春之交采充蔬，多可賣。畝收子二石，可榨油八十斤，得餅百二十斤，可糞田三畝，力庇兩熟。菜子利同麥，糞工同麥，稈供薪同麥，而得糞可濟麥田之耗，至要。
其平鄉有大川，而田去遠不能資灌者，度地為渠以瀦洩之。如計地若干裏，以渠繞之為圩，假川水不甚盛，不能濟渠者，則量開池塘。平鄉土骨堅保澤，池深七尺，常蓄水五尺。池十畝，可溉田二頃。又資魚荷之利。凡圩遠渠處，皆開池及小渠瀦蓄，外繞渠為大隄，面廣一丈以上，內外障拒，隄內外皆植柳、白楊。二木喜水易生長，又根須深遠，能固隄。空土不扇田，且平鄉乏薪，尤資其利。又遇旱運水入渠，書夜不徹，柳陰最能祛暑宜人也。
凡芸稻，須上有蓄水，放幹芸之，則殺草利穀。須繞苗縱橫疏之，以土附苗本。其一區田一家所種者，芸自最下起。凡植物皆新根奪舊根，橫須奪直根，直根深者保澤，須多者得膏。以土護苗本，苗附土長新根，則膏沃，乃放水灌之，芸過翻土壓草，水浸沒之，則草鬱蒸而死，並資為糞。芸旱種亦然。惟豆宜遠本，近則傷根、走膏潤。凡芸宜勤於稚苗，以治草舒根，故冬再芸則麥成。及苗長，既遮礙，又土滯嫩根，不復滋盛。
凡度備水源墾荒種稻者，先就地刈其草燒之，既熯土易耕，又益肥。緩耕使深，蓋土深則澤同膏足。熟田恐動老土，生田以初耕為度，故宜深也。耕畢引水滲之，或就雨土濕。鋤築為畔令廣，常放牛踐之使實，乃勞，不漏水。植豆仍不棄地。【凡治稻田，皆以滑泥泥岸令闊，種麥乃復之田。稻爭水、麥爭地也。】初播種宜疏。新田力盛，密則發青科，力歸葉，實不足，常減收。一熟後，辨田性以增損之。
凡糞皆宜田，惟忌雞糞，一糞即盡地力，豐收無繼。惟畦種瓜果者，資糞力不資地力，則為美糞也。
其必不能開通水利興稻田者，亦須多開池塘蓄水，以溉旱穀。北方土厚，冬凍多雪，麥性好寒，藉土溫潤，根須舒實，田葉不長，無入春傷折之患，故收常倍。然春雨愆期即大祲。誠蓄水入春得再溉。則能不成矣。其下熟，擇土最厚者種蘆稷、包穀隨宜。差薄者種棉花，尤薄者種粟及豆。蓋棉花利厚，然資糞，地稍薄可成，黍深根堅稈，全資地力，故以厚地與黍，而以黍糞典棉花。粟最耗地，又收薄，惟不甚費人工，故以薄地種之，薄收以備穀耳。豆惟宜耕勞地熟，一芸可收，自有膏潤，不資糞力。土薄者密種即相當。其土骨太厚，地不能及泉者，宜度畝鑿井，約一頃而三井，上為架架轆轤，以木盆接竹，引水入隊灌飲。
不論山水平原，各鄉皆宜樹桑種蔬果。桑宜近居，土既肥，又便采折修理也。蔬果，地少人多而糞足者宜畦種，地廣人少而糞乏者宜漫種。凡作畦，不擇地，掘長八尺，廣四尺，或長四尺廣二尺，為坑深尺許。掘平，外為溝環之，深半坑，以土壅坑畔，築令堅實。坑內掘出土，勞碎，和熟糞或蠶沙拌勻，先以足踐坑底，令平實保澤。以草薄燒之，下和糞之土，鋪二三寸，攤平，足踐實，以水澆之令透，乃下種。上以糞土輕覆之寸許，俟芽出土二一寸，乃於早晚灌之。計中填比外溝稍高，雨多滲出，坑不積水。旱則以水灌溝使之遙潤，不致灌刷糞力。
凡山，除巉岩峭壑莫施人力，及已標樣柴薪外，其人眾地狹之所，皆宜開種。開山法：擇稍平地為棚，自山尖以下分為七層，五層以下乃可開種。就下層開起。【凡山係土隴者，開如高田。其石骨諸山開種者，皆石七八、土二三。每大雨，山水發洪，刷土膏下流，故三年之後不復可用。又山奇附皮而流，開通則膏內涸，常畏旱。】先就地芟其柴草燒之，即用重尖鋤一屬刂兩敲開之。初開無論秋冬，先遍種蘿蔔一熟，此物最能鬆土，且保歲。換充蔬糧，襄可飼豬及為糞。【凡柵須備二三間養豬，山谷之下者飼之。歲出二槽，收利既重，支資其糞。雞亦宜多。】乃種玉黍、稗子，雜以蘆稷、粟。其土膏較重者，亦可種棉花。皆宜擇稍平地，掘坑種芋、山藥各瓜菜十數畦以充蔬，且備穀。山棚人多，糞非所乏，故宜多備區種。兩年則易一層，以漸而上，土膏不竭。且土膏自上而下，至旱不枯。上半不開，澤自皮流，限以下層，潤足周到。又度澗壑與所開之層高下相當，委曲開溝於澗，以石沙截水，渟滿乃聽溢出，既便汲用，旱急亦可攔入溝中展轉沾溉也。至第五層，上四層膏日下流。下層又可周而復始，收利無窮。冬可種臈芥子。其田農，就山嶺開地種麥者，實為非計。山去家遠，糞溉不便；山多赤土，擁以沙礫，二麥弱根，難為滋茂。其赤白土者，陰宜植茶，陽宜植竹。若去出水在五十里外者，則竹無利，以油桐為宜，或種松、杉、鴉臼也。其黑黃土者，陰宜松杉，陽宜樹漆，收利略遠，而計入十倍。
凡圩底及河沿，當夏必沒，不可樹藝者，宜植箕柳、白楊，利不減穀。其山河岸坡，常被衝刷、石六沙四者可種麻。麻根夙深，一歲數刈，山水一二日即過無損，且淤泥資糞。其受潮浸溢者，可種臈菜子。此菜四月即成，潮尚未盛，即有早浸，結莢已堅，泥淤不損，十可九收，利且勝樹。
凡附城民，令多備缸桶，至城運糞，仍以桶置各家收尿。凡尿須和大糞、破水或牛糞，乃可下田，否則火氣、咸氣逼穀不長，得大糞、牛糞濟之，發力最足，官時飭輸作清街巷大小各溝，於城外可通水處築坑貯之，使鄉民便運積糞，既收利裕公，又溝港不停穢惡，居之不生疾疫。流通積滯，熱穢汁汙城河，水泉香美，食之不生淫邪。凡城內瓦礫荒場皆宜多樹柳柘，以備不虞。其下有積土，飽糞汁最肥，木加長亦收利也。凡近河渠池蕩者，至冬以竹筴取底泥，糞田最美。【凡糞止藉力。河泥力不減他糞而增浮土，故尤妙。】又藉浚深也。
凡治稻皆宜精，雖地寬之處，廣種薄收者多耗本，又教惰，且不保歲。可舉代田之法，每田一區，分三分，每歲更代，收成過漫種不治者。
區種。即畦種法。【相傳伊伊製以捄旱。】擇近居高處為之，以備水。人二十區，節次藝豆、黍、芋、薯，墊糞負澆，可以奪歲。地狹處尤宜究此。荒坵故址，皆可盡力也。
養種
凡稼必先擇種，移栽者必先培秧。稻、麥、黍、粟、麻、豆各穀，俱有遲早數種。於田內擇其尤肥實黃綻滿穡者，摘出為種，尤謹擇其熟之齊否。遲早各置一處，不可雜。曬極乾，黍粟各種，以繩係懸透風避濕之所。稻麥種，曬時以竹簸攤薄曬之，晚以物覆之，勿聚罨令傷伏熱。極幹時抬置簷下高架，掠去日氣，簸去浮比，令極淨。洗瓦器微火炕之，冷過收貯。麥種每一石和幹艾四兩藏之最宜。稻種少者，亦可擇肥好之穡，斷一節懸當風如黍、粟。凡種，傷濕鬱，熱則生蟲；種不齊則早晚失節。遲收零落，早收春多碎，炊飯多夾生不宜人。凡農皆宜備甕，於冬後接收雪汁，埋於地中，於各種先種二十餘日，出種淘去浮比，則無莠。薄攤曬燥，再於日時出雪汁溲之，如麥飯狀，以薄布盛而輕拌之令幹，明日復溲，天雨則止。七溲後，曝而藏之，至種時，以原汁和原蠶矢拌勻種之，則不蟲，又耐旱辟蝗。其蔬蓏種，以鰻魚骨煮汁冷浸，和柴灰炒大麥下之，起土不生蟲。冬至日以布袋分盛各穀，平量各一升，合埋陰地，立春後五日發之，其息最多者，歲所宜也，則多種之。
又穀精通於木，稻視柳、赤白楊，麥視杏，小麥視桃，黍視榆，大豆視槐，小豆視李。記本年某木盛者，來年多種某穀，歲收常倍。凡黍更記落霜凍封條日種之。假如初三日凍樹條者，則下種亦以初三日。十月凍樹早黍宜，十一月中黍宜，十二月晚黍宜。三月皆凍，早晚皆宜。凡凍樹皆謂其月之始日，記準無差。
凡秧田，擇厚田耕勞極熟，取浮土和牛糞、亂草燒之，以石滾滾田使堅平，乃滾火糞，以篩篩之，去粗者勻鋪田內，厚寸許，以水滲之，令平濕透，築畔令極密，乃下種。常以水浸過穀面，以妨鳥啄。又有種旱秧者，下種以水飲之，使著土即止，常以人護鳥雀，秧長一寸即止，以備春旱，亦佳。又有先擇田種大麥或菜子、蠶豆。三月犁掩殺之為底，再三勞極平，下種，亦不減火糞。
道光庚子，南昌姜曾樟圃簽云：文內「常以水浸過穀面，以妨鳥啄」，此就撒穀田中發芽成秧者言也。今俗間紥草人，畫面目，持竹旗，掛響鈴以驅鳥啄。此與水過穀面之說相輔而行，皆可妨鳥害，難妨人害也。近有暗向田中撈取穀種之弊，此固俗之壞，亦由民窮耳。惟敝鄉現行浸種之法最善，以近春社前後浸穀，謂之社種。先將篾籮大者，容種一二石及七八斗不等，籮內襯以稈草，舉穀種傾入稈草中，即將稈草包固，用石壓定，每日水淋其外一次，必以浸透為度，如蒸酒者先淋釀飯一般。四五日後種將發芽，又四五日芽長成槍。積至半月以後，開包出之，用筐盛之，抖散其芽，拋散田中，芽根落泥，二三夜即現青梢，所謂秧針是也。撒芽之時，喜晴暖，愛夜露，秧長甚速。畏東風，忌霖雨，恐爛秧也。惟浸種於家成芽，然後撒田，過二三夜，秧尖出水，則既免鳥啄之害，又無人竊之虞矣。
凡黍、菜、芋、蘿，一切須移栽者，先為畦種，秧皆宜以肥糞為底。其植經冬者，尤宜火糞，藉其力以耐霜雪。
作力
良田膏深，當種晚穀，以盡其力；薄田膏淺，天寒則澤涸，當種早穀，以接其澤。凡旱種，雨後下則遂性，小雨趁濕下，翻勞使種合土氣，易生；大雨土沾沃，濕勞則塊結滯種，宜待塊背白下種，勞之則舒爽勻實。凡種，耬下、撒下及為畦點種隨宜。凡鋤草，須一往二復，不先附根鋤土，徑前鋤空土覆根旁，則附根草受掩，土澤浸穀。宜順鋤兩鋤，再覆斷草根，一擺一推，則土舒草死，故又名倒草。鋤欲數，苗二寸一鋤，芟密補空。苗八寸再鋤，過尺三鋤，後更一鋤，則無不美矣。苗淺，則根弱不能起土，草附地奪氣，故宜勤鋤。尺以上根堅實，又地經鋤鬆，和膏上升，不滯塊。苗深，陰密扇地，草不得澤，故可疏鋤也。工忙者亦宜三鋤。
稻。最苦莠，秧田恐有草子，秧出時即以竹箸揀拔之。凡草皆長而深碧，易辨。田極淨者，於拔秧時細辨去之，亦可。長七寸可任拔栽。栽法：人立定，左手持秧把，右手分之，左右極一手之所至，下六科。科八寸，縱橫如一，則易耘。拔秧時，以兩手所握，濯其根合之，紥為一把。一把栽廿四科。計下種，畝子三升半。拔秧，畝二百五十把。栽法：分定浮水壓下，使根須四散著浮土，忌深，忌根偏及聚。其土堅者，宜以豬毛蒔之，一人腰籃，撒豬毛片浮水上。栽時以根壓著秧心，肥而起土。凡下石灰田當用此，剃髮亦可。凡石灰，皆待稻傅科葉相接以上，日氣不能逼土、冽泉浸本時，風散撲之。畝二十斤，熱土並殺蟲也。若秧長至尺二寸以上，手絞去長葉栽之，毋傷苗心。栽時，各處自立夏至夏至不等，既地氣有殊，亦種之早晚異也。然皆宜植早秈稻，以接青黃。早秈立秋前熟，其栽則小滿時也。大約植穀性喜溫，遲處可略早，早處斷不可遲。刈稻除擇為種外，宜堆田中穗相向為員堆。三日而後打，則青穀皆熟。藏之倉，無板底者，當置蘆簟隔濕氣。凡砌倉，宜用土墼。磚、石回濕，皆害藏。凡稻生結葉蟲，每畝以桐油二斤，趁無風日斜時灌之，油隨露提上葉尖，則蟲死而墮水，且資肥。
旱稻。及時漬種令開口，耬種之，乃再勞平。其黑堅土，未生時遇旱，宜縱人及牛馬踐之。土濕則忌足跡入田。苗長三寸，耙之欲數，每經一雨輒耙【以苗根弱，又旱土堅，密草易奪氣故也。】天雨，宜冒雨薅之。地不期良，廢田不生草者乃宜。【地良苗盛則恐折，熟地多草，耙疏則奪氣也。】餘同水稻，惟耕耙尤宜熟軟。古說如此，蓋如今種麥法，存以俟考驗。【今邳、宿多此種，詢之土人，云：「撒種後見苗，一芸而已。豐歲畝收米三石，不資糞不費工。」然未親驗其法。】
麥。以經兩社、備四時為善。若天旱不能起板，可灌者灌而耕之；不能灌，待澤遲種亦可。小麥宜各糞，須於下種時散著田間勞之。大麥則否，於春社時，以熟糞破水薄潑之。麥熟宜帶青收，過熟則拋費。收到，即薄攤上碾之，起稭揚子，待收碾都盡，再曬碾稭上未淨之麥，則工夫勻裕。收獲如救火，麥為尤甚。蠶稻並興，一值陰雨，便成災傷故也。
蕎麥。入秋種，早獲，田內六十日而成。子下層黑，上層白有汁，即宜刈。堆之皆黑，遲則落，及霜則萎。
黍。下種以椹赤為度，入小滿便可移栽，稍遲亦得。其地廣者亦可漫種，畝子三升。地耕欲極熟，芸可稍疏，刈欲晚，待力盡。【有一種零落者宜及紫收，勿待黑。】粟稗皆同。【粟皆漫種，疏處亦可移補。】黍翦過，尚收子黍，乃拔。
種豆，時同稻。地不求熟。生葉一鋤之，生五六葉再鋤之，葉落盡乃刈。亦有摘取黑莢者。諸豆中豌豆、綠豆成熟最早。蠶豆同麥種，治法同諸豆，下種畝五升。
脂麻。宜白土，時同豆。截雨腳，接濕種則易生。畝子二升。炒細沙和下，空曳耙勞之。【人踐勞，則土厚不易生。】鋤三遍，再亦得。及莢青刈之。十數莖為一束，五六束斜靠為叢，上束之。【束小易乾便持，斜倚可當風口。】口開倒抖之，遺豎令曬，三遍乃盡。其乘濕攢積者，蒸熱易幹，然不中為種，又油燭燃之不明。凡植穀近舍，當旁植脂麻以遮六畜。
菜子，古名芸薹。名蜀芥者，今之臈菜子也。種時同麥，起板撒牛糞，播子而勞之。畝二升，宜冬一芸。臈菜子同。入春，其薹可供蔬，搯一遍即止。四五月莢黃，拔置場，曝而碾之。其薹能利血，產婦宜食之，腰腳有病者忌食。其油調蚯蚓泥，治湯火傷灼。蜈蚣咬者，取油傾地上，擦地上油塗之，立愈。勿令孕婦見。
棉花，即古吉貝，又名木棉。於花熟時選辦大而白者收其核，以青黑色為上，曝藏之。穀雨後淘取堅實者，沃以沸湯，和柴灰種之，宜夾沙之土。凡根堅之植及地下結實之種，皆宜沙土，取其鬆和易長。耕欲熟細，為溝塍點種，以灰土厚覆，令著實，虛淺則苗出易萎。其空土專種棉者，宜冬春再耕，過清明即可下種。其溝塍種小麥者，及小滿可於麥根點種。刈麥，棉長數寸，鋤密補空，每窩三莖，深鋤細敲，無減專種。大麥地即宜耕過勞種。種下地，旬日乃出。長尺半，摘去中心，以長旁枝。旁枝長尺許以上，亦去其尖。枝交揉者芟之。勤芸厚糞。夏末開花結桃，入秋桃開，花瓤乃吐。隨吐隨摘，盛者畝收幹花二石。雜種脂麻，云能利棉。
芋。宜沙白土，欲熟耕，資糞力。早則二月，遲盡四月，惟忌三月。深溝高塍，塍二行，相去如稻。常鋤草以緩土，以數為妙。旱則灌之，令透濕。九月掘之，盛者畝三十石。近用移栽，收成常盛。蓋植物皆喜易土，兼受糞力也。其禾亦可禽，有水、幹二種，水種尤佳。種法同。又區種法：開區方深皆三尺，以豆萁置區內，足踐實，厚尺五寸。取區上濕土和糞萁上，厚尺二寸，以水澆之，足踐平，令保澤。取五芋子，置四角及中央，足踐之。旱，數澆之。一區收數十斤。冬月可常食，宜雜薑煮之。
山芋，一名土瓜。擇肥好者掘幹土坑藏之，覆以草，穀雨後取出，四面皆生茅地二分許。摘芽種畦內，蔓生，以竹或柴緣之。及夏至，翦取蔓枝，每一葉下截過節為苗，栽之溝塍，略如芋法。以薄草護日，活科後，即以為糞。蔓緣塍，隔三五日即翻覆辮之，毋令著土生絲根，致瘦芋本。九月掘之，畝常收二十餘石。可切碎和米煮飯，多食亦動氣。
瓜。擇食時最美者收其子，截去兩頭，取中央子。【近蒂子瓜曲，近頭子瓜短。】拌細糠柴灰，和著壁上則不變。欲早者，瓜生數葉即結子，謹養之老，取其子，名本母子，留子法同，種之則早熟，然實減小。擇良田，先密種蠶豆，入三月犁掩之，再耕勞。以水淘盡瓜子，和以鹽，開坑大如斗。鋤碎燥土，令潤和，乃下子四枚，每枚旁下大豆二枚，【豆為瓜起土。】下糞和細土輕覆之，足踐微令平。生三四葉，掐去豆。【掐豆出汁藉為糞。拔之則土虛燥害瓜。】宜苗稚時數鋤之，則實盛。凡實多留則小，少留則大，隨意酌之。蔓長時，趁朝露以杖舉蔓，拌柴灰、石灰散於根下。後兩日，復耬土堆護其根，則去蟲。地多蟻，以帶髓骨置瓜下，待蟻聚，將去之，二三次則絕。又瓜忌聞麝，每塍間栽韭數株，則不損。凡摘瓜，以杖起蔓，引手摘之，毋翻覆踐踏，則瓜至霜下實不爛。菜瓜、黃瓜、絲瓜、南瓜法皆同。緣以柴或不緣隨宜。
西瓜。種法同，科宜稀，每三尺一本，本留一瓜，摘去他花蔓，則瓜大如斗。
冬瓜。傍牆陰作區，員二尺，深五寸。以熟糞及細土相和，正、二、三月間晦日種之。以柴倚牆緣之。旱，頻澆。八月掐其稍，去餘實，本留五六枚。十月霜足收之，枚常重四五十斤。凡瓜冬種者，常勝春種。六月雨後種綠豆，八月中犁殺之，十月再耕，開畦掘坑，大如盆口，深五寸以上，壅其畔，坑底令平正，以足踏之，令保澤，以瓜子、大豆各十枚遍布坑中，以糞五升覆之平，又以土一斗覆糞，以足微踐之。冬遇雪，聚雪於坑上為堆，至春，瓜生常有澤，不畏旱。五月即熟，肥美特異。瓜苗盡生，同豆掐去，止留四莖。冬瓜古名白瓜，名水芝，名地芝。全顆削皮埋濕地一日，取出，破取清水，治消渴不止。任意吃之，治一切水腫病。發背潰欲死，取瓜切頭，合瘡上，瓜爛削之又合，拔毒神效，一切腫毒，皆可削貼。久病陰虛人忌食。未受霜者，食之亦損人。其子為末，溫酒服，可治積年損痛。收瓜忌灑、漆、麝、糯米，觸之則爛。南瓜不可同羊肉食。有腳氣、黃膽病者忌食。以葉作菹，去筋淨乃妙。
菜瓜，古名稍瓜，名越瓜。小兒天花後不可食，多食令人虛弱動氣，發心痛。惟宜醬為菹。燒灰傅口吻瘡及陰莖熱瘡，有效。
黃瓜，一名胡瓜。多食動寒熱，小兒尤忌。和醋食，令人生疳蟲。
絲瓜，古名天羅，名魚鰦，名布瓜。小兒出痘不快，或未出，以老絲瓜近蒂三寸，連皮燒存性，調砂糖水服，多者令少，少者令稀。燒存性為末，搽風熱腮腫。燒存性為末，鹽湯服，治男子下血各症；熱酒服，治小腸氣痛、腰痛不止。認架上初結之條，俟瓜盡葉枯摘下，燒存性為末，煉蜜調成膏，每晚好酒服一匙，治偏墜。左者服後偏左睡，偏右如之。其葉汁治癬瘡及頭瘡生蛆。西瓜皮曬幹為末，常服治積年目疾。
茄子，一名落蘇，九月熟時擘破，水淘子，取沈者曝幹。二月畦種，生四五葉，帶雨合泥栽之。【晴則以草覆之，勿令見日。】冷性人不可多食。婦人多食傷子宮。
蘿蔔，古名蘆葩，名雹突，名土酥。七八月漫種，地宜沙軟，欲耕熟，為溝塍如法。畝子二升，漸問拔為蔬，約七八寸留一窩，窩四五科。十月拔起，窖之土坑，以草覆之，勿令凍空。畝常二十石。味甘，雜煮粥飯俱可。九月擇蘿肥葉茂者，拔起掐去直根，栽下，以草護之。枯，取為種。又隨時皆可種。秋味特美，宜人，可多食。同羊肉、銀魚煮，治勞咳。胡蘿蔔種同法。
白菜，古名菘。種法輿時同蘿蔔，培秧移種。宜黑壤，資糞力，畝常四十擔。芥菜同白菜搗爛，傅小兒赤遊、漆瘡、滴飛絲入目子作油，長髮拭刀劍不鏽。烏菘菜，一名撻菜，葉深碧而員厚，味特腴，經霜雪尤美。種法同。
莧菜。三月漫種。萵苣，正二月點種。菠菜，一名紅根菜，古名波棱，名波斯草。當月杪種之，遇朔即生，隨時可種。俱留不掐者，老收種。蔓菁，一名蕪菁，一名諸葛菜，法同蘿蔔。胡荽：一名芫荽，種法同莧菜。莧常服，令易產，不可合馬莧食，令下胎。百蟲入耳，搗萵苣汁，入之自出。莧菜畦內，常生旱蓮草，婦人生蛀發癬，不久髻前即開門，用燈草蓓蕾【燈草紥成把，其上有黑而硬不中點火者，名蓓蕾。】一把，壁土上擦平，用擦蛀處，即止癢，久久殺蟲盡，癬即好。若髮已落或稀者，用旱蓮草熬膏，白水衝服，久之則髮生如無癬時。此病近最多，最難治，若有驗則不費而得功，故急存其說。
薑。十月收種入坑房。三月種之沙軟地。和糞熟耕為畦，每尺一科，上搭棚。勤鋤鬆土，至五月挖出老根。【依苗掘下，掐去之。不去者浥爛，損子薑。】九月子薑實滿，掘出和草入地坑，畝常二十石。解毒、辟邪，為上品。孕婦及瘡癰人忌食。入秋不可多食，令人患眼瀉氣。
山藥。古名薯蕷。沙白地，先掘坑長一丈，深各二尺。坑相去各三尺。中為溝，廣一尺，深尺五寸，周匝，內淺外深，以備滲水。四面築坑令堅實，攔亂根使不入旁土，以掘起土和爛牛糞，勞勻鋪坑內，厚一尺。揀肥長山藥上有芒刺者，折長二三寸，鱗次勻臥區內。區苗七十枝，分兩層，復以糞土，勻復五寸，以木概平。苗長則以竹為架緣之。旱則引水灌溝，以取遙潤，不可太濕。霜降後出之，窖以沙。將蘆頭另窖，來年清明種之。忌大糞及凍損。以其藤所結子種者，為坑如法。一年子長三寸許，可為蘆頭移種。外有腳板薯，種法皆同。畝八十坑，坑如法。收七十斤。去蟻蟲如瓜法。掘起後，垡土種蠶豆，來春垡殺為底，不減牛糞。性甘溫，多食甚益人，惟不宜和麵食動氣。截鮮者磨取泥，治手足凍瘡。
蒜。宜良軟地，耕熟，九月種。為溝塍，五寸一窩，撒麥糠少許，乃下種。正二月鋤之三遍。條卷則紥為拳，葉黃則拔之。苔、稈、根皆中食。子亦可種，近法多種瓣。能解暑毒。多食損目。搗泥，過夜不可食，為其聚室中毒氣也。炙各療瘡，嚼、傅皆有效。其莖葉皆細，瓣小辣甚者各小蒜。取汁濃煮，勿著鹽，飽食之治積年心痛不可忍者，神效。
蔥。收子令陰幹，勿浥。韭收子法同。蔥韭皆宜畦種。翦則益茂，翦過加糞，永出不窮。蔥白汁傅臍，煮酒，灌治男子諸脫陽危症。小兒盤腸釣腹，痛不可忍，炒蔥搗貼臍上，尿出即止。小兒無故猝死，取蔥白納下部及兩鼻孔，氣通即活。小便不通轉脬危急者，以蔥管吹鹽人馬口即瘥。多食耗氣。又不可合棗及犬、雞肉食。又薤蔥，種法略與蒜同。二月初種。三月杪葉青出之。不可減葉令損白。
靛，一名藍草。擇良為地畦。三月浸子，生芽種之。生三葉，晨夜澆之，勤治草。五月雨後接濕拔栽之。溝塍如法，窩三莖，相去七八寸。晴則鋤以舒土，數鋤厚糞，七月拔之。中兩手握為把，積桶內，以水浸之三日，去草。取其澄汁，灰收之，貯以畚。畝三石。草中糞。近法多漫種，亦有種兩熟者，下熟顏色殊鮮明。
紅花。擇良地熟耕，二月杪趁雨後漫種之，四月杪即有花。花開，日日乘晨涼摘之，碓搗使熟，以水紗布絞去黃汁，薄攤竹簟曬之。五月子熟，拔曬幹，打之可為油。乃種晚花。七月摘之，鮮明尤勝。凡摘花，須多人速摘，則不黦。
瓠。有區種法，種受一斗者可受一石，經受一石者可受十石。其法先掘地作坑，方深各三尺，用蠶矢及牛糞、麻豆稭與土和拌。一重草，一重土，一重糞，踐實。向上尺許，專著糞土，水澆令平，種大瓠子十顆，輕覆土糞。既生尺許，便聚置一處，用竹刀各刮去皮一片相著，以麻皮纏縛五寸，黃泥封裹。數日合氣，留強者，餘悉掐去。引蔓結子，初生二三子不佳，去之。留四五後，擇周正圓好者兩枚，掐去枝蔓，旋生即摘食之，則較原種十倍。此古法，其理可信。若地方乏陶器，可仿行也。
麻。用白麻子。【色白、咬破無膏潤者，乃比子也。買於市，口含少時色不變者則佳。】宜熟耕熟糞，畝子三升。芒種時截雨腳浸種，空曳勞。【子先用雨水浸，則易生。浸二時漉出，著席上，厚三寸，攪之令勻，得地則生茅，若水浸，十日尚不茅也。】初生數日，常驅鳥雀。三葉，則鋤去其太密者。花如灰便刈。古法宜歲易，今皆用宿根，古溫而後剝，今皆生剝，唯漚其稈。
苧麻。宜沙薄地，喜近水，耕勞極熟。作畦長二丈，闊三尺，轆令平實。入夏將下子，隔宿水飲畦令潤。畝二升。撒畢不可覆土，以細木於畦內輕概令平。搭三尺高棚，用稀蘆箔遮蓋，天陰及夜去之。地皮燥，用帚水於棚上，常令皮濕。苗出高三指去棚。有草拔之，稍幹澆之，長三四寸，即將別熟地作畦，澆潤，將苧種飲透，帶土分栽，相離四寸。宜勤鋤。三五日一澆，二十日後十日一澆，以後旱則澆之。初年長過尺便割一鐮，麻末可用掩根為糞。再割者即堪漬。至十月，即將馬糞厚蓋根渣數寸，以避凍。二月苗出，五月割一次，六月半一次，八月半一次。中間所割為最。凡小茅出土半寸齊，其大麻即可割，小茅便是下層所割，若不割，則既抑小茅，又損大麻也。刈倒即折其稈令褪皮，以刀刮其白瓤，青皮晾於竹桁，以水貧之潔白，便可分接成纓。水浸一宿便可紡。紡成，用桑柴灰淋水煮一宿，用細石灰拌勻放一宿，去石灰，用黍稭灰淋水煮，則白而軟。再清水煮一度，曬幹便可上機。苧價倍黃麻，尤需用。宿根再生，不過Ａ３地加糞，又一勞永利也。
茶。收子和濕沙土拌，筐盛之，蓋以淨草。三月種之背陰地或樹下，山陰尤宜。開坑員三尺，深一尺，相去二尺。熟Ａ３和糞土，每坑種二十顆子，土蓋一寸。旱則以米泔澆之。二年外乃治草鋤土，以原蠶矢澆壅之，亦不宜太厚。忌水浸根，三年可收茶，子可榨油。
立春【修農具，浴蠶，鋤麥，織草鞋，織箔，芟削諸木枝，燒樹，植地。】雨水【移、芟鬆竹，修籬，移桑，出牛糞，掐菜薹。】驚蟄【壓桑條，糞菜子，放魚秧，插柳，造醬。】
春分【糞大麥，鋤蒜，種薤，種茶，種山藥，種早芋、種紅花。】清明【溲種，種靛，合牛馬，溫蠶，封薑棱，種瓜瓠。】
穀雨【播稻種、菜種，掃蠶蟻，種苧，種茄、莧、萵苣，築場，收榆莢，種蘆稷、玉黍，種山芋茅。】
立夏【刈大麥，翦桑，種薑，灌豆，收桑椹，伐木，移蘆稷、玉黍，刈豌豆、蠶豆，種遲芋，拔蒜。】小滿【刈小麥，栽早稻，種棉花，種脂麻，收菜子，蠶上箔。】
芒種【栽中稻，栽芋，種粟稗，芸早稻，刈苧，移靛，拔紅花，繅絲。】
夏至【栽晚稻，種葚，種瓜，芸中稻，種次熟紅花，翦插山芋。】小暑【芸晚稻，收蠶稻，伐竹。】大暑【種下熟稻，摘綠豆，刈苧，樵柴，曬一切物。】
立秋【刈早稻，種蕎，采棉花，收槐花，割漆，築，下白菜、蘿蔔種。】處暑【種泥黃豆，拔靛。】
白露【栽白菜、蘿蔔、胡卜，收棗，刈中稻，收玉黍，拔二熟紅花。】秋分【種早麥，修倉，收蘆稷，刈粟，刈苧，收桑葉。】
寒露【刈晚稻，拔稗，收脂麻、大豆，種油菜，收柏子，收荷葉，種豌豆、蠶豆。】
霜降【掘芋，掘薑，拔棉花，拔山芋，堆稻草，留蘿蔔、胡卜種，種蒜。】
立冬【掘蘿蔔、胡卜，掘山藥，收冬瓜，奄菜，種遲麥，藏諸穀種、菜種，下烏菘菜種，刈蘆葦。】小雪【芸麥，耕水田，糞麻田，刈蒲，包裹各樹，燒炭。】
大雪【釀酒，刈蒿棘，罱河泥，編蒲。】冬至【糞小麥，埋各穀，占歲，開魚池，伐木，取竹箭。】小寒【凍蠶種，接雪水，科桑。】大寒【鋤菜、麥，掘瓜、薑坑。】
其餘種雜蔬，【蔥、韭之類。】治雜具，【編囤、搓繩之類。】乘農隙，無定時。
農民治其業，自非歲時伏臘，省祠墓，通親戚，則晴事耕耘，雨勤織績，赤背而薅草，跣足而犁冰，出入見星，工作常倍者為上農。自耕其田，歲息錢不過十四五千文，其佃耕與罷弱者可知也。或有忿迫，奔呼吏門，受斷明速而歲計已虛；略事遷延，常繼橫貸，滾垛之困，累世不復。且均其稠曠，縣五萬戶，戶輸兩稅，各稽一日，則歲耗邑力十萬工也。三工治荒田一畝，頓臻熟腴，是歲蕪邑田三萬餘畝也。治田畝加一工，則溢粟二斗，是歲減邑穀二萬石也。貪酷未形，病民已熾，論非谿刻，理則固然。嗚呼！乘時爭力，無忘勤動，撫躬推物，能無怵惕？故總時日興作之務，附著作力，敬告在公，或不以為小人之識也。

[book_title]卷一下•農一下
農政
蠶桑
桑。有二種：魯桑，一名湖桑，葉厚大而疏，多津液，少椹。飼蠶，蠶大得絲多。荊桑，一名雞桑，一名黑桑，葉尖而有瓣，小而密，先結子後生葉。飼蠶，蠶小得絲少。然荊桑心實耐久，且生葉早，可為樹桑，飼蟻及頭眠。魯桑枝豐不耐久，生葉遲，可為地桑，飼老蠶。桑不宜遠居，便采折，便修治。種之有種椹、壓條二法。壓條易長而難得，宜兼用之。椹熟，收黑魯桑椹，水淘淨，曬乾。及四月耕地令熟，糞而勞之，為溝塍，以黍、桑子各三升，蠶沙三斗種之。輕概平，勿令土厚壓。【二月種舊椹者，多不生。】黍桑俱生，三鋤三糞。桑密者去之，令相間五六寸，黍熟刈之。桑長等黍，以利鐮附地刈倒，亂草覆之，曝燥，順風走火燒之。【火太盛則傷根。】加牛糞覆之。春芽出，每科留一肥者，頻澆之，至十月移栽。【北方地冷，則用八月。】先以牆圍成園。【園宜約鄉里數家公圍，或四家各圍一面，或兩家各圍兩面，既省圍工，又互藉糞水之力。】園內地，牛犁熟，方五尺掘一坑，坑相直以便犁。坑方二尺，深二尺，先以亂石填深七八寸，下十二三寸，踐平實。【石亂舒直根，且畜糞保澤。】將燒過土糞三升，熟牛糞三升，和軟土三升，勻下坑，水一桶攪成泯漿。【若過年及春分栽者，先於秋末掘坑，和糞、細土填坑一半，以收冬潤。栽時拋開如法。下苗者，不用火糞。】連根掘出桑苗，去根七寸截斷，燒鍋令紅，倒案桑瘢烙過，將根坐稀泥中，按至底，提三五次，令根舒順，以桑頂平地為度，乃下細土坑填滿。次日繞坑簷築土下七八寸，令堅實。靠桑身處勿築。【簷土堅，自隨低下看實也。】乃以細土壅滿，輕築平，以鬆土和牛糞厚覆之，令毋凍。及春融，撥糞和土為桑隔，時時澆之。【隔員二尺，中聚鬆土如鍋覆，旁築堅為池畔，以渟水。】二月在隔東北種黍，以遮新芽。【三年便不須此。】芽叢生出土，每一根只留二三條，任長足，來春便可飼蠶。作地桑者，附地一刀割斷，【其一割不斷者，則條楂生出不齊。】芽出，可留五六根，以漸增之。作樹桑者，去土三尺以上割去梢條，則條自橫岔、任令滋長，至十二月乃科砍之。【當夏科砍走汁，則數年不茂。】凡春摘葉，夏翦條，摘葉不可屈枝，翦條不可當午。【地桑翦條附土，樹桑剪條附老瘢。小瘢凸出多者，損新條也。】樹桑枝宜員，向外出，中可立一人。科砍時，凡條向下生者，名瀝水；向裏生者名刺身，皆砍去之。相並生者名駢指，稠集生者名冗脞，皆科選之，以養新葉之力。凡夏翦過後，所發條有一葉者，則入春為芽，長一橫枝。凡樹桑砍梢後茅出，擇其圓正肥旺者留五六芽。其明年翦條時，各留尺許，留芽如初，明年又留尺許翦之，但擇肥長，不必取員向。以後翦條皆齊老瘢。樹本三尺，枝兩節二尺，合高齊人。三年科砍。一樹廿五頭，中員空三尺。每頭留四五條。凡桑隔宜常治淨，則不生蟲。或有步屈，亦易捕。凡桑田皆宜春秋兩耕，隔間三尺，一犁順逆之地也。縱橫耕之，遇浮根則去之。秋種菜子，春種赤、綠豆、芋頭、脂麻，餘植皆病桑。每熟，宜三糞三鋤。糞鋤皆宜及桑，則地不荒而桑益茂，且葉早生也。科方五尺，則畝為二百四十科。地桑盛者，科得葉十斤，則畝飼蠶廿四箔。【大眠起秤，重四斤為一箔，今召一盤。】樹桑陰相交，則不滋下植，先栽時可相間一丈，掘坑深三尺五寸，方二尺五寸，糞量加。畝六十科，科盛者葉四十斤，亦飼蠶廿四箔。
壓條者，春初將地桑隔旁開小溝，深廣四寸，將桑條扳倒，截捎烙過，橫臥渠中，以鉤釘土，仰鉤條，使離土寸許懸空著。其芽皆向上生，每五寸留一芽。至五月內晴天取泥和水攪淖，曬熟擁臥條上。晚澆其本根及臥條，則生根須。至秋，其芽條皆成條身，十月或來年春分，節節翦斷栽之。凡移栽皆宜多帶本土，保護根須。遠移者尤宜包裹固密。凡三月桑芽已動，最畏霜凍，倘天氣鬥寒，北風大作，宜於園北預積糞草，夜深發火溫之，以解霜凍。接桑如接梨法，【詳後。】本樹老不長葉，及穀樹、桕樹皆可。凡桑生蟲者，以杖打落，拾取於上風燒之，餘蟲聞氣即盡落。乃以蘇子油塗樹根，令不得再上。其食皮攻心者名蠐螬，俗名鑿蟲。當食皮時，有脂流出即削去，並跟根尋其子如蛆去之。其已至樹心者以鑿去之。凡蟲皆因隔荒而生，熟治者斷無此也。椹熟時遍收曝幹，藏之可備荒。浸酒煎汁，常服之益人，惟小兒忌食。皮可為紙。可入藥，材中各器。葉和麻葉煮米泔汁，沐髮令驟長。葉皮煎水，洗風淚各眼。以嫩枝炒過煎汁，治消渴。幹椹間飼牛，使不疫。
蠶。陽物。其性所宜：在連【今名蠶紙。】宜極寒，成蟻宜極暖，頭眠起宜暖，停眠起宜溫，大眠起宜涼，老宜漸暖，入簇【今名上山。】宜極暖。蟻時及眠時宜暗，眠起以後及蠶大宜明。向食宜有風，風自架下緩入者乃佳，宜緊飼。新起時怕風，宜慢飼。
冬隙廣拾牛糞，積至春暖，打破和水，築成墼子，以備烘蠶。十二月刈茅去穗，椎軟以備蠶蓐，俱宜蠶性。秋深，捋將落桑葉曝幹，俟臘月搗為粉，以淨甕盛收於不近煙火處。臘八日長流清水或井甜水浸綠豆白米，每箔半斤為度，浸一日曬幹，俱備大眠後和葉飼蠶，能消熱病，堅絲綿。正月修蠶架、蠶盤、蠶筷。架二種，古名槌。大者高六尺，三足展之，廣亦六尺。六層，下層去地八寸。以空盤隔濕，上層以空盤隔塵。中置蠶者四層，每層相去一尺。當每層高為一櫈，以便抽盤出架。小者高三尺，三足展之，廣二尺四寸，每層相去六寸。小架以架苗蠶，大架以架老蠶也。盤以竹編之，員徑五尺，邊高寸許。苗時用篩，軟茅墊之，上架薄紙，三日後去紙，惟用茅蓐。網以竹片為骨，蒙敗網如盤而差大。如盤上葉，使蠶上葉背以抬蠶除沙。蠶筷以毛竹，長尺三寸，削極尖，捆糠炒淨以除惡蠶。蠶室向南為上，忌向西，受夕照，起西風，皆害蠶。屋寬者，宜隔一所，東南北三面開窗，以紙糊之，加葦箔草簾於外，靠牆根東西北三面，各開三氣洞，以草塞之。屋狹者，隨處以簾箔遮風日，亦可。及蠶大眠時，埽一通風淨室，以簟鋪地。凡晨翦葉撲去露，夕翦葉盡日下，挑來摘下嫩條，薄攤涼去鬱蒸之氣，乃飼蠶。常宜備來日葉。凡葉有露及黃沙，須揩洗淨盡，鋪簟上涼過，乃可飼蠶。整箔架，備火盒：箔架以竹為椽，去地尺許，架之上。鋪蘆箔上簇，去地七尺，以繩掛大木五六根，橫鋪竹椽，加蘆箔上簇。簇以稻草去褲辮，中拆岔為覆鍾樣，撒蠶其上，為入簇。凡屋一間兩架，可上蠶十盤。火盆以銕為鍋，或坦瓦盆亦可，以木為架，高五六寸。修抽絲車，備絲柴：柴栗為上，柏次之，曝極幹，二木皆無煙故也。桑葉見青乃臥種。【謂以連置暖處，令生蟻。出早則蠶、葉兩損。】自下蟻至大眠，每盤食葉廿五斤，大眠起，每盤食葉一百斤。【連嫩枝秤，實淨葉七十五斤。】約浮葉一百斤飼蠶一盤。先自量葉。乃無缺乏。【缺多蠶不成，缺少絲不足。】先掘一坑，以草墊之，以置蠶砂。【砂出即下坑，毋置蠶旁。】厚潔桑皮紙以為連收種，桑皮索以係連。【蠶畏麻，近之即不生。】割地桑，厚背鋼斧，翦條，大頭鋼翦；切葉，薄口鋼刀，以上物皆於清明前備齊。
護種之法：蛾下連，即於晴日侵晨日未出時，汲新水浴連一頓飯時，浸去蛾遺便溺毒氣。以桑皮索係兩角，平單空掛。孕婦產婦不得浴連。三伏時再浴一遍，掛如初。至十月收連，卷如軸，桑皮索紥而掛之。冬至日、臘八日皆展之。先沃以牛溲，乃以新水浴之。遇大雪，可鋪連於雪中，令壓一日。或無雪年、至臘月望，以高竿掛連軸，夜立於階，令出屋牆以受寒氣，並受星月精華。正月十五，以研細朱砂，調不冷不熱溫水浴之。【或用端午、重九所采馬齒莧、桃枝。】晾幹，以極熟細木棒慢捲，一棒三連，桑皮索紥定，以淨甕鋪幹茅草為底，貯黑豆斗許，將棒空插沒甕口，以紗布覆之。每十餘日及雨雪後，待日陰已高，取出甕中連展開，使略見風日，即捲插甕內如初。凡貯連、掛連，皆宜於無煙處，值煙薰者多不生，生亦多病。及清明即出甕中連展開，係角於無風溫室內，去地七尺空掛。及穀雨，桑葉已生，於辰巳問出之，以背鋪日中，曬至溫，即於廠下舒卷之，四角順反互卷。到第一日，以變灰色者十分三分，即收甕中。次日又舒卷，變至七分收甕。此二日收，皆須以紙密蓋甕口，第三日於午後出，舒捲提掇以變十分為度，乃以兩連相合，或一連對摺，緊卷紥定。以盆盛黑豆置無煙涼房內，棒虛插盆中，【凡子色初變，紅和肥滿；再變，尖員微低，如春柳色。再變蟻，周盤其中，如遠山色，是為好種。若頂平焦幹，及蒼黃赤色者，棄之可也。】三日晚開展，以不出蟻為上。其無出者，以雞翎埽去不用。【此名行馬蟻留，之則蠶不齊。凡蠶欲蟻齊、眠齊、老齊。不齊則生病。蓋已眠者被未眠者食壓；未眠者為已眠者拖餓，入簇，老者欲出蛾，嫩者尚薄繭，事倍功倍。】虛捲放在暖房淨箔上，俟東方白時，展連鋪箔，移於廠下，半頓飯時，乃移入暖房，置近地一架。少頃，黑蟻齊生，稱明分兩，寫記之。即用桑葉現切如絲髮，先鋪軟蓐，蓐鋪薄紙，將桑以篩勻下紙上，以連覆葉上。蟻聞葉香自下，不可用翎刷杖敲。若連覆葉上久不下者，此病蟻，可棄也。蟻既下，乃秤空連，看下蟻分兩多少。每蟻一錢，老蠶一盤，有葉三十石者可下蟻三兩，略多備揀，不可太過。凡蟻三兩，當席攤如一盤大地方，密則傷蠶。凡蟻止食葉之津液，故須快刀現切薄篩，久停則津幹無用也。凡養蠶固合家幫忙，須擇一精細耐勤勞人為蠶母，總經其事。下蟻時，沐浴淨衣入蠶室，焚香祀先。蠶忌生人及穿孝人、內外人哭泣聲。雞犬皆遠驅之。毋舂米、築牆、埽塵，酒氣、臭氣、穢言及諸忌言。【蟲鼠之類。】凡蠶室內必畜一貓。
凡蠶畏冷，然亦不可傷熱。一日內各分四時：寅、卯、辰如春，巳、午、未如夏，申、酉、戌如秋，亥、子、丑如冬。又陰晴風雨，即分寒熱，須以進退熟火，調劑如一。蠶蟻宜極熱時，天氣猶寒，以盆燒牛資墼，令煙淨，燒熟送入蠶房，旁置火鍤一具，多留熟灰，以便撥覆。火盆不宜太近，宜以苦席圍其暖氣，使上下四面溫和如一。以人身試，稍涼即添火去灰，稍暖即聚灰覆火。務令順時。
凡飼蟻，葉宜宿澆其樹使液出，現摘現切薄篩。頓數宜頻，第一周日可三十六頓，第二周日可三十頓，第三周日可廿四頓。第一日切極細，篩極薄；第二日切極細，篩次薄；第三日切細，篩又次薄。三日後切稍大，周日十七八頓，篩稍厚。以後遞增減之。凡蟻生色黑，三日後漸白，則向食，葉加厚。變青則正食，宜益厚，飽亦不傷。復變白，則慢食，宜減薄。變黃則短食，蠶向眠也，宜益薄。純黃則住食，為正眠。一日一夜起，是為頭眠。眠起自黃而白，白而青，青而復白，白而黃，又一眠，是為停眠。再一眠，是為大眠。又有四眠者，不宜育之。飼法增減皆同初眠。凡頭眠蠶，向眠時宜極暖，正眠宜溫暖。初眠起後，遇晴和天氣，巳、午間宜去東南窗簾，使稍通風日。【此為有蠶者言，其隨養各處者不必。】望蠶有七分黃光時，先以軟茅蓐空箔。【蟻一箔者，頭眠則分三箔，周日食六頓；二眠分十二箱，周日食四頓；三眠分廿四箔，周日食三頓。三眠起，食六頓則落韓，謂「空箔」。不用蓐草也，可分三十箔。今法皆於三眠後秤蠶四斤置一盤，尤捷。】俟十分黃光，亻並手抬過，分如指頭大，疏布，使入眠不蒸。其抬飽食者，鋪葉使蠶上葉背時，夾葉略帶沙茅抬過，分如錢大，散布。其葉可切一分闊，二眠可食三切葉，三眠可食全葉，落蓐可帶嫩枝鋪撒矣。凡葉須記明斤數增之，如頭眠食六頓時，每頓葉十斤；則二眠四頓時，每頓葉五十斤；三眠三頓時，每頓葉一百廿斤；落蓐時，每頓百五十斤也。其葉食薄露白者，即時添補。惟巳、午、未時宜薄，以避蒸濕。亦至辰上葉，至巳已飽；至未又上，及夜已飽；二更又上，使至晨。亦須勤起視添，以葉斤盡為度。【此三眠後頓分，以前照此差之。】二眠前天氣尚涼，又蠶沙少，皆一眠一抬；二眠後三日一抬；大眠起，飼四頓一抬。凡抬蠶皆不可遠擲高拋。凡抬蠶、秤蠶，皆宜人多手速，勿令久罨致傷。凡蠶沙乾鬆則蠶無病，其成片濕潤者則有病，宜急抬解之。如正抬時遇陰雨風冷，抬過又恐蓐冷傷寒，宜切軟茅如豆大，每一箔用斗許，勻撒蠶上，再上葉，使蠶綠葉上茅，隔沙蒸，俟晴和更抬。【此謂二眠以後，前不必也。】凡蠶必欲其眠齊，如一半純黃，一半退白漸黃，是不相遠，宜薄鋪頻飼，以趕齊之。若尚廷青白，則必不相及，宜以蠶筷挑出，另置一箔頻飼，始不壓遏正眠蠶也。凡蠶向眠時，見有三分黃光者，即減葉三分，切細三分，薄撒三分，頓數加三分。八九分例此。齊眠乃斷葉，齊起乃上葉。其亂遊及食畢即昂頭者，嫩蠶也，揀棄之。如已起九分，有一分尚眠熟，亦宜挑出。蠶大眠起則宜涼，盡退熟火，開窗下風眼。其隨處養者撤遮幛。【自三眠後浙去之，若驟去則驚蠶。】惟起西南風則以薦障之。若暴熱，則宜於房外貯清水，並以灑房外地，使透涼氣，平和則去之。凡眠起，宜薄飼一日。第一頓薄令露白；第二頓再薄，令間露白；第三頓如第一頓。【此三眠起飼法。二眠當例此差之。】次日漸厚。自蟻及老，俱辨蠶色加減其食。取臘月所浸綠豆，水浸微芽曬幹，白米蒸熟，磨成粉，於大眠起第四頓攤葉於簟，以新水細灑，以細羅絹篩綠豆粉於上，拌勻。凡粉一斤，用新水四升，每箔蠶用粉六兩，計數減葉，飼之一頓，甚益蠶。幹桑葉末，羅拌如豆粉，可間餌三四頓。桑粉一斤，可減新葉五六斤。葉再缺者，可用米粉如法拌飼一頓。凡此皆防缺葉，葉足者不必用此，惟以新水撒飼三四頓而已。凡水葉惟巳、午時可用，他時不宜。老蠶由青轉白向黃，則漸老矣，又宜微溫。【漸增遮障，陰雨宜微進熟火。】宜切細撒薄飼頻。約大眠起十六頓即老。抬護溫涼得法，加減適宜，廿五日可老，每盤絲至二十餘兩；日愈多則絲愈減，葉愈增，三十七八日老者，每盤絲不過七八兩。且桑葉翦遲，則新條不能及夏至前發足，條枝稀短，來年生葉更遲，常損葉誤蠶也。
凡進火，當鋪葉上頓時，使蠶循葉食上乃進；撥去灰者同；食了即退，或以灰掩之。若饑而進火，則傷火；初上葉，蠶在葉下沙上，若進火，則葉罨沙蒸而傷熱。凡蠶怕濕怕熱，怕冷怕風，傷一即病。傷濕則黃肥，傷風則節長禁口，傷蒸則腳腫，傷冷則亮頭，傷火則焦尾，傷寒風則黑白紅僵，傷熱葉者亦蒸黃，傷露葉者亦節長禁口。病初起者，進退火盆、開閉窗簾、抬分沙以解護之，然已減絲矣。宜節節如法保持也。
蠶老齊乃上簇，宜輕撒疏布；簇外以葦薦蔽風，進火盆暖之。約屋三間，火四角並中央五盆。盆各以席圍之，使火氣向上反下，則勻而不燥。結網成胎，火尤宜暖，晝夜不可斷，繭成，即剝去皮薄攤，毋令蒸罨。居簇中央、向東南方、明淨員厚之繭，留為種，餘繅之。繅不及者，曬繭令燥，地上埋大甕，甕底鋪竹簟，次覆桐葉，乃下繭十斤，灑鹽二兩，又鋪桐葉，重重隔開，滿甕密蓋之，蛾不出而絲不損。惟繅時宜頻換水耳。
凡繭雄者多在簇下，而尖細緊小；雌者多在簇下，而員慢厚大。摘出時疏布透風，涼房箔上。蛾出時，第一日出者名苗蛾，不可用。【先於屋角置草，凡不可用蛾皆放其上。】次日以後出者，每一日為一等，分清上連。末後出者名末蛾，亦不可用。以厚桑皮紙為連，鋪箔上，雄雌相配，當日提三五次，去其尿。過午後，摘去雄蛾放草上，疏布母蛾於連。其環生子成堆者，即摘其蛾，刮去子。其餘生子足者，仍令在連上伏養五日，然後將蛾母亦置草間。十八日後合埋淨地。凡蛾出，其拳翅禿眉、焦腳焦尾、重黃赤肚、無毛黑尾、黑身黑頭者，皆不可用。凡蛾在連時，若遇天氣炎熱，於午、未間將連鋪涼房淨地上，至申仍上箔。十八日後浴而平係單掛之。亦有蛾在連時即平係單掛者，更透風涼，不停屎尿也。
繅車及繅法，各處知之。其地素不知蠶者，須於他處移繅車及能繅人教之。非文字所能明，故不詳。
頭多不可抽者為棉繭，可剝棉；亂頭及抽剩湯皮為湯繭，可撚線；蠶白死者名僵蠶，可入藥。夏蠶名原蠶，不宜多養：損葉，人工尤苦。惟宜少取其矢，以備浸穀種耳。又原蠶矢薰臭蟲神效。
樹植
竹。宜高平山坡，沙白軟土。正二月，掘取西南園角少【去聲。】根，多帶土，於新地東北角種之。地宜耕勞，坑深二尺，長隨宜。以稻、麥糠和稀泥下根，以土鬆覆三四寸，不可澆水，勿令六畜入食其筍。竹性喜向西南，東北引蔓，數年便滿園。竹性畏水，惟種時宜趁雨接濕；丙、丁日及起西風日種之，多不生，凡花木通忌。園中宜多為深溝，使不停雨水。其種竹莖者。三四莖作一叢，芟去梢葉，土令附根而止，不可深埋實築。忌足踏、手搖及洗手面脂水。凡種竹須擇雌雄，八雌二雄則滋茂。自根上起第一枝觀之，雙歧者雌，單歧者雄。竹開花結米則枯死。一株開，輒滿園。於初米時擇園中最大竹一竿，去根三尺五寸截之，通其節，實以河泥熟糞，即止。竹園敗者，宜於臘月盡砍去，之再遍，以湯豬水澆之，則筍茂過常。凡竹須隔年，色淡白乃中砍。嫩青者篾脆，且損筍也。竹稀，砍常揀留大者，則筍肥盛。三伏及臘月砍竹，不蛀。竹盛者，畝歲可伐五十擔。朝入園見筍頭無露者，此必不成竹，可掘供蔬。
松柏。移栽者宜正月，多帶故土。樹大者科去繁枝。記舊山南北順栽，逆者多死。他月栽者亦多死。種者，九月中收成熟子，來年春分甜水浸子十日，治畦，下糞水，散子如瓜菜法。上覆鬆土半寸，搭矮棚蔽日。旱則澆之。秋後去棚，十月以黍稈夾籬禦北風，撒麥糠覆樹令厚數寸，至來年穀雨去糠澆之。再一年，便可移栽。先掘區以糞土水調如粥，乃下科，壅土令區平，以水澆衝使平。忌築踏。有裂縫則腳踐合之。檜同。
榆。扇地，東、南、北三方各與樹等，惟宜於園地臨水，山北畔。然不叢生則曲戾，且聚雀損穀，宜割白土薄地不宜穀者一方，先耕勞令熟，為淺塍，至榆莢熟時，收淘取堅實者點種，四五寸一科，科置二三莢，勞平。莢出則拔其稠者。明年正月初附地刈殺，以草覆而薄燒之。科根之上如七八叢生，止留強者，餘悉掐去，本年即長八九尺。初生三年，不可采莢葉及捋心，仍刈附地草曝幹，於正月走火燒之。三年便中為椽，十年以後，無所不任。三月初，及青收其莢幹貯，為粥甚香滑，食之益人。古人供常食，今可貯之以備荒歲。色白將落及已落者，可為醬。古名瞀俞，采其仁，入冬釀酒、香烈勝稻秫。其皮濕搗如糊，可粘瓦石。以皮焙為末，孕婦臨月，日三服，服一錢，令易產。棠種同法。榆子可為腐。八月初，收葉曝幹，可染絳。
白楊。古名獨搖，亦名高飛。中屋材，性修直易長。割地熟耕，正月犁為壟，橫掘壟為小坑，斫白楊枝大如指、長三尺者，屈著坑中，以土中壓尺五寸，令兩頭出土向上。一根兩株，計畝二千五百株。明年正月芟去惡枝，三年任椽。十年任棟，古法歲種三十畝，三年九十畝。三年挨賣，周而復始，比之勤農，利逸百倍。其枝可為矢，皮可傅熟毒金瘡。柳同。
柳。正、二月取弱枝大如臂者，長尺五寸，燒下頭二三寸，埋之令沒。常足水以澆之，必叢生，掐留其茂者，別豎一木為欄，本年即高丈許。盡去旁生枝葉，令直上，隨意取長短，掐去正心，枝即四散垂下。凡下田停水不可植穀之處皆宜樹柳。六月取春生少枝種，長尤捷。其割地種者，法同白楊。耕尤宜熟。自五月至七月，遇雨即折春生少枝長尺許者，插壟中，相間尺五寸。三歲中椽，其枝新雞時不可供爨，能殺雛。
箕柳。下田河岸卑濕之處，水涸時熟耕。春凍釋，刈柳枝長三寸，漫栽沒土，勞平，乃引水淳之。至秋中箕骨矣。凡楊、柳根下種大蒜一科，則不蟲。
漆。宜沙石山坡。掘根截三寸許長種之。二一年或五年後，於七月以斧斫其皮，侵肉開二分許闊，向下螺旋及根，開口大如新月。以大蚌盛之。每早收訖，復插入。以汁枯為度，即截去重種。三尺一株，畝七百五十株。二歲可獲淨漆一石。價比穀三十倍。木中器用，可及工本。
穀。古名穀桑，又名楮，名構，俗又呼為檀皮。宜澗穀間良地。秋收子，淨淘去浮者，曝幹。二月耕地令熟，和麻子漫撒之，勞平。秋冬留麻，為楮作煖，明年正月初附地芟殺，放火燒之。本年即沒人，三年中砍，不砍者徒失利。砍以十二月為上。四月亦可。非此則枯死。每歲正月，就落地幹葉燒之。二月剔去惡根。移栽亦宜二月。剝皮煮熟賣者，利尤勝。煮法：結皮為把，以石灰拌，堆水田中，澆之三四日，水氣如蒸。月餘，就水揉去青黃穢皮，略如麻片。又以灰漚之，攤石山上，令露風雨。二、三月洗而曝之。其價十倍穀。柴供爨，可及工本。其實煎湯服，治骨哽。
槐。收子宜勤曝辟蟲，夏至前浸子生芽，趁雨種麻時和麻子漫種。本年與麻齊。麻熟刈去，以木為倚欄如柳。明年Ａ３地令熟，再種。麻脅槐令直長。三年正月移栽，亭亭修直，百千如一。五月收花，可染黃。九月收子，可染皂。又供入藥，賣之為歲利。其材作器用最美。
楸梓。秋末收角，曝打取子，耕地漫種之，再勞。平春生，有草拔洽之。再春正月，耕熟地移栽。方丈一科，畝六十科。十年後中伐為器。收利較遲，成材特美。
桐子。古名椅桐，白桐，泡桐，荏桐。材中樂器，子取榨油。樹似梧桐而小，葉更大，子形如柿，先花後葉。月令所謂「桐始花」即此。宜朝陽高欹之地。耐旱易長。子生者，一年三四尺；根分者，一年五七尺。九、十月收子，正月耕地，種如榆。明年即收利。其花可傅豬瘡。和物飼豬，肥大三倍。
梧桐。九月收子，二月作員坑，大三尺，下水和土如治畦法。每五寸下一子。略以熟糞和土覆之，生後勤澆，當年即高一丈。至冬以草豎滿坑護梧，兩重葛緊束之。明年三月移栽。冬再裹草一次。樹美觀多陰，宜園亭官廨。子可炒食。人家不宜植，能損人門戶。材中樂器、棺木、轎杠。
杉。宜山坡沙軟土。驚蟄取枝插種，地熟，接濕【無雨則澆之。】以杖刺地作孔，插杉枝，深七八寸，下細土鬆築，以水澆之。【凡插枝法皆如此。木弱者當以棚遮日，杉性強，不用。】明年正月，芟其下枝歧枝。地肥者，十年中為柱及棺。以七月伐之，其椿入春叢生。一椿兩株，傳生無窮。
鵶柏。又名櫃子。收殼開露子者埋牛糞內，至春芽動，畦種之。兩年移栽，方五六七尺，耕勞如法。九月收子榨油，【有皮、澇、清之分。】其殼供爨勝柴，熄其煤勝炭。餅宜糞茶。樹最多毛蟲，先以稻草在下燒煙衝之，即落下，不然傷人。樹老砍之，中棟及各器用。其椿接桑最茂，不生蟲，且耐老。惟宜摘葉，不可翦條耳。
柘。種熟地作溝塍，收子淘淨曬幹，密種勞之。常拔草。三年芟細者為杖，十年以上任械材弓材。山石陰地尤好。葉可飼蠶。不采者宜打落之。
梨。取熟時味美者全埋之，經年至春二月分栽之。【一梨十數子，惟二子梨，他生杜。杜酸澀不中食，以之接梨，乃大佳。】區著糞水，如治畦法。至冬葉落，附地刈殺之。以炭火燒頭，二年即結子。凡杜經年大如臂，即任插梨。小者對插二枝，大者四五枝不等。梨葉初動時，以麻緊縛杜，去地五六寸，以鋸截杜，削竹為簽，刺杜皮肉之際，深寸許。折美梨向陽老枝，長五六寸，斜削之如竹簽，刺入之。度使青皮與杜椿青皮相對，拔去竹簽插下。以熟泥封杜椿頭，旁以破籃擁土過杜，培梨枝，僅出其頭，以水沃之透鬆，覆幹土，數日即活。活後有杜葉出，掐之。三年即成樹。凡果樹皆喜接，桑尤甚，接法同。凡遠道取梨種者，折其枝即燒根三四寸，數日猶生。霜後收子，於屋內掘土坑，常令燥，和蘿蔔藏之，則經夏不壞。今以箬裹於樹上解熟毒。多食益人，產婦忌食。凡果樹皆占正月七日、二月十二日、三月三日無風則熟。
桃。熟時擇佳者合肉埋糞地中，至春既生，合土掘移，分栽實地。糞以熟糞，三年即收子。四年以刀直割其皮，令皮緩，七八年則老而子細，便附土砍去其椿，旁生者掐留如法，則如新種。櫻桃、蒲萄，種同法。蒲萄蔓弱，須為高架，下可避暑。宜近棗樹旁栽，鑽棗為孔，引蒲萄出其孔中，俟蔓長滿孔，砍去蒲萄根，托棗以生，則肉厚甘如棗。立冬宜作坑，捲其蔓下埋之。護以草，乃覆土。驚蟄中舒之上架。棗、李、梅、杏，法皆同。諸樹大率方八尺一株，太密則子小而肉不脆。
花紅。古名林樆，壓條栽之，如桑法。
栗。皆種生。初熟出殼，即裹埋著屋裏濕土中，宜深以避凍。二月生芽，出而種之。生數年不用手近。【凡新植皆畏手近，栗尤甚。】三年內，至十月即用草裹，二月解之。棗、栗材皆堅紉，栗枝為新炭尤妙，繅絲所必用。
石榴。三月初取枝大如指，長尺五寸，八九枝共為一科，燒下頭二寸，掘坑員徑尺，深尺七寸，豎枝坑畔，勻布，置枯骨、碎石於枝間。一重土，一重骨，石下之，築平坎，沒寸許止。水澆常令潤澤。
木瓜。種法同桃，秋社移栽，至次年即結子。
白果。古名銀杏。須雌雄並栽。【三稜者雄，二稜者雌。】乃實；單植者，臨水照影乃實。春分掘深坑，下水攪泥成漿，乃下子，鬆土覆之。移栽者同橙橘，皆分根下少枝移栽，宜沙土厚糞。
凡諸果，皆以正月望前移為妙，過望則少實。得佳種。三月上旬，取直枝圍二寸、長五尺者，貫大芋頭種之，或大蘿蔔亦可，勝種核。正月朔雞鳴時，把火遍照樹下，則無蟲。果木不實者，以社酒餘瀝灑之則盛。掛人髮於枝上則辟鳥。結實時忌白衣人過。正月朔，日出，反斧班駁椎棗；望，反斧班駁椎花紅。正月朔、望，以磚石著李樹歧中。臘月望，正月晦，以杖輕打歧間，俱令實繁。凡桃、李，皆鋤草而不可耕。五月初以杖擊棗枝，振去狂花，則實固。橙、橘不實，於除夕婦點燈，男執斧，至樹下欲砍之，婦云：「明年不實乃砍」，再三勸止，乃砍一斧，回身，不得重顧；即繁矣。除夕以女裙係樹下，亦可。梨同。生蟲者，以桐油竹燈掛枝下，即止。【凡木，果生蟲，以魚腥水澆之，則蟲自落。若於九天預澆，則次年自無蟲。】
荷花。八、九月收蓮子堅黑者，於瓦上磨其頭、令皮薄，取熟泥封之，長二寸許。蒂頭平重，磨處堅小。正、二月擲池中，重頭沈下，自然周正易生。又折藕節於春著池中，亦當年即花。葉、子、根皆收利。池淺不可養魚，又藉灌者當栽之。
雞頭。亦名芡實、角菱，皆著子池中自生。葦蒲。皆移根帶土栽，如移竹法。宜淺瀨薄洲。
凡作圍籬，宜度牆地熟耕，種酸棗及榆、柳之屬，俟其密生至四五尺，乃芟除斜編。歲編其枝，高以意為度。
畜牧
牛。宜時其寒熱，勿令內傷。冬耕宜待日出，薄暮而休。夏侵晨而耕，及午放之陰林，申、酉再耕。九月草枯後入欄。儲草宜足，故諺有「水牛三千，黃牛八百」之說。諺又曰：「畜生不要好，祇要窠幹食飽。」每夜以草鋪欄，厚五六寸。食之餘，踐以為糞。常以草覆糞，毋令糞貼牛身，入春即之，則不蒸溽。夏、秋則十日一清欄。冬月，仍時以幹桑葉和麥麩，剉草、剉豆萁飼之。以蠶沙浸水一桶置欄內，能除春病。每放必令先飲水足，乃牧於豐草之區，必令極飽。三月，合其牝牡。凡有胎者，役使尤宜珍護。孕六月後停役。犢初生，剝去胞衣及蹄黃，須令淨盡，以溫水浴之，擦令周遍。
馬。初生無毛，才行便能飲水。數肋骨得十三根，頭項員起如鳴鳥者，皆千里。馬腹脊上下平，項員毛起，腕上腹下毛逆生，肋骨十一根、十二根，尿射過前腳，前兩甲膊毛逆生，後甲膊毛逆生過前甲膊到喉者，皆五百里。耳根下生角，長一二寸，放尿時舉足，眼有雙瞳者，皆善走。馬善相：頭皮光緊如剝兔，耳後小、尖而齊，【左耳卻，害主；右耳卻，不入陣。】眼員滿如雙懸鈴，眶內額前錐毛濃盛，鼻寬大，唇闊大；皮緩，色鮮紅，上方下員；舌如懸鉤，胸脊廣平，脛平短，肋骨分明，鞍肉厚，陰小，肚方；膽骨細無毛，尾毛細軟，尼根齊尻骨，汗溝深，甲膊橫紋分明；膝員而高，蹄厚而大，前腳直，後腳曲而開，腿如琵琶；前望如鳴鳥，後望如蹲狗，皆良馬也。無此諸相而肋骨隻十一以下，芝蘭孔生毛長一寸，項扁頭垂，陰大腰長者，皆駑馬也。
馬有白點入口，目下有毛橫起，旋毛在吻後，白馬黑鬃，鞍下有回毛，脅下有白毛直上汗溝、過尾根，腮上有旋毛，後足左右有白毛，純白而四蹄獨黑，從前膊起旋毛到腮，項有旋毛，爪黑面白，以上皆為毛病，不利主，犯一者不可供御。
飲喂有三則：一曰少飲、半芻。饑腸休飲足，尫羸休飲足，妊娠休飲足；饑腸休喂飽，出門休喂飽，遠來休喂飽。二日忌飲、淨芻。濁水休飲，惡水休飲，沫水休飲；穀豆當篩，砂灰當潔，毛髮當擇。三日戒飲、禁芻。騎來不得飲，料後不得飲，有汗不得飲；腰大休加料，炎暑休加料。凡戰馬次日欲出陣，則先日禁草料，吊之柵下，良馬有可吊十日者。戰後唯飼以草節，日許乃下料，則馬不傷。凡馬遠來牽轉，喘定汗息乃去鞍，係於迎風所，移時乃飲喂之。冬暖屋，夏涼棚，梳毛片，滌四蹄，常令淨澤。其尿清糞潤、鼻息溫和、唇舌鮮明、皮毛光彩，則無病也。騎行長路者，一行，二走。三馳，四奔，周而復始，人數上下，則馬不傷。凡馬方行而渴，人下使飲水，復聽久息者，必死。須騎而聽其飽飲，即加鞭疾行使出汗，便無妨也，馬方行上料，夏連勒餒之，俟其嚼過豆半升許，乃解勒；冬則去鞍留韉而已。
馬久步肌筋勞，筋勞則生蹄痛；久立則骨勞，骨勞則發癰腫；久汗不幹則皮勞，皮勞則展而不振；汗未燥而飲飼之則氣勞，氣勞則展而不噴；馳驅無節則血勞，血勞則發強行。何以察五勞？終日馳騁，舍而視之：其不展者，筋勞也；展而不時起者，骨勞也；起而不振者，皮勞也；振而不噴者，氣勞也；噴而不溺者；血勞也。筋勞者，兩絆，卻行三十步而已；骨勞者，令人牽之起，從後笞之起而已；皮勞者，夾脊摩之，熱而已；氣勞者，緩係之櫪下，遠餒草，噴而已；血勞者，高係無飲食之，溺而已。馬槽忌以石灰泥之及以豬槽食馬。又乘汗係著門環，皆令馬落駒。駒初生，忌石、柴各灰氣，灰新出爐未經水者，駒觸之多死。係馬宜向南，向北則馬易病。廄必養獼猴，令馬不畏邪，辟惡消百病。馬入廄，宜以繩絡其腹，勿令夜睡。野牧，至秋宜以棉韉護背辟露。騾、驢大率同馬法。
騾、驢。宜解兜放。夜餒草上料二遍，常以繩約其腰，勿令睡。騾不能生，皆馬、驢所乘，故有馬騾、驢騾之別。騾壯者可耕可駝，最得用。駒一歲二月可破鞍、割其蹄，釘銕皮，以寬為得。騾長、高俱四尺四寸者為上相。凡受胎即停役，一月後胎固，如常役，六月後減役，臨產一月前，仍停役。尤宜勤料。
羊。常揀臘月、正月生者為種，十一月、二月生者次之。【非此數月生者，毛多焦捲，骨骼細小，傷寒故也。八、九、十月值秋肥，然冬杪乳竭，未得新草；三、四月草美，而羔未能食，常飲熱乳。五、六月兩熱相仍。惟冬、春之父，母既不瘦，乳盡即接新取，故佳。】大率十口一氐，氐無角者佳。【有角則觸，多傷胎。】牧羊忌停止，忌急行，忌渴，忌頻飲，宜緩驅來往於遠水有樹多草之區間，日一飽飲之。宜時寒暑，春夏早牧，秋冬晚放。圈宜近人以防狼驚。圈宜為廠以禦霜雪，不宜屋，以習耐寒。圈開小溝作竇，出牆外糞坑，使不停水，二日一除其穢。靠牆須立木柵，使羊不揩牆損毛。羊二千口，四月先種豆、雜穀百畝，八、九月並草刈之。若不種豆，須於秋草結實時廣刈曝幹，勿令浥濕，以備冬飼。圈中當置長竿，掛一板，置獼猴其上，辟狐，且使羊不疥。其有疥者宜急治，不則多死，且染群。蘆根鹿梨敲破，以米泔水浸之，瓶盛放灶邊，數日味酸。先以瓦刮羊疥令赤，有痂者以湯洗之，塗以瓶中汁，再上即愈。三月翦毛畢，以河水洗之潔，再生毛即白茸。八月中翦毛，天涼即勿洗也。以瓦器置鹽掛圈中，羊往返舐之，則入圈不瘦。
豬。有六牙者則不肥。畜母豬擇短喙無柔毫者，牝者子母同圈相戲，常減食，止乳即分出。牡性遊不忌。圈宜小宜穢，小則豬安易肥，穢則豬涼不病。上為廠覆之。春夏秋生草時。三放一飼，永生頻藻之屬，尤宜豬就食之。冬則入圈，飼而不放。初產者煮穀飼之，三日掐去尾，六十日削之。冬生豚以繩絡蒸，令出汗以溫其腦。凡母豬二十，一豬郎，母兩年五乳。豬削過瘡口平復，以巴豆兩粒去殼，和麻子粉糟、糠之類飼之，半日常大瀉，乃以薄米粥飼之兩頓，則易肥。欲速肥者，以麻子二升搗破，鹽一斤同煮，和糠三斗飼之。又桐葉桐花最宜豬。
雞。宜飼粟稗則多卵。取九月出者為種，守窩善育子。雛初出二十日，飼以燥飯，毋令出窩。鵝、鴨宜有水處可放。以一歲兩伏者為種，則雛成少凍死。鵝三雄一雄，鴨五雌一雄。大鵝伏十子，大鴨伏二十子，小者減之。數起者不任為種。貪伏不起者，五六日一與食，起，以溫水浴之。皆一月出雛。雛出前四五日，忌打鼓、紡車、大叫、舂米、新產婦。雛出，先以粳米粥飼一頓飽，即以粟飯切菜葉與清水飼之，濁即換水。驅入水，少傾，即驅出。【生不得水多死；入水久，臍未合冷透亦死。】於籠中高處鋪草令伏，十五日乃放出籠。【今法皆火烘，其伏者皆詛雞抱。然古法如此，斷非無稽之淡，故存其說，以便試用。】
魚。每六畝池，中作九洲相錯，使魚環遊。求懷子鯉魚長三尺者廿尾，公鯉魚長三尺者四尾，以二月上庚日納池中，令水無聲。至四月放一鱉，六月放兩鱉，八月放三鱉，以防魚飛。至來年，即得鯉魚長尺許者數萬尾。留數百尾作種，餘捕貨之無窮。所以養鯉者，取其不相食也。其非近江湖、不能得大鯉者，若養小魚，積年不長，須載藪澤陂湖涸出之土鋪池底，此土中有大魚子，二年即生大魚矣。古法如此，當有驗。今多養白連魚，草魚，其利亦歲十倍。惟宜日收草投池中飼之。約養魚千尾，日食草三擔。霜降後魚伏停飼。
莊子云：「魚環遊之，不知其幾千里。」故池中作九洲相錯。近人尤習魚性：魚行必擺尾，有十八擺而轉者，有三十六擺而轉者。每擺自三寸至尺許不等，若池面不敷擺數而轉者，則魚性不舒，常不肥。擺尾直行而觸物，則傷額，尤不宜魚性。古法以六畝為率者，蓋每畝方七丈五尺，六畝方之，橫直俱十八丈七尺許，雖錯置九洲，尤敷擺行之數，是古人未必不知擺尾之說也。

[book_title]卷二•農二
庚辰雜著二
《帝典》曰：「敬授民時。」周公曰：「予其明農，知稼穡之艱難。」孟子曰：「民事不可緩。」五穀熟而民人育，文王視民如傷，制其田里，教之樹畜。聖人治天下，使菽粟如水火，而民無不仁。百畝之糞，上農食九人，下食五人，人事之不齊，則收成相懸如此。是故聖王治天下，至纖至悉，莫不出於以民食為本，生之務盡其道，而不敢使有或耗者也。黃帝始製幣以通民財，《書》曰：「惟金三品」，「懋遷有無，生民乃粒。」今法為幣者惟銀與錢，小民計工受值皆以錢，而商賈轉輸百貨則以銀。其賣於市也，又科銀價以定錢數，是故銀少則價高，銀價高則物值昂。又民戶完賦亦以錢折，銀價高則折錢多，小民重困。是故銀幣雖末富，而其權乃與五穀相輕重。本末皆富，則家給人足，猝遇水早，不能為災。此千古治法之宗，而子孫萬世之計也。
國家休養生息百七十餘年，東南之民，老死不見兵革，西北雖偶被兵燹，然亦不為大害。共受水患者，不過偏隅。至於大旱，四十餘年之中，惟乾隆五十年、嘉慶十九年兩見而已。宜其豐年則人樂，旱幹水溢，人無菜色，然而一遇凶荒，則流離載道。屢受豐年，而農事甫畢，窮民遂多並日而食者。何也？說者謂生齒日繁，地之所產，不敷口食，此小儒不達理勢之言。夫天下之土，養天下之人，至給也。人多則生者愈眾，庶為富基，豈有反以致貧者哉？今天下曠土雖不甚多，而力作率不如法。士人日事占畢聲病，鄙棄農事，不加研究，及其出而為吏，牟侵所及，大略農民尤受其害。故農無所勸，相率為遊惰。西北地廣，則廣種薄收，廣種則糞力不給，薄收則無以償本；東南地窄，則棄農業工商，業工商則人習淫巧，習淫巧則多浮費。且如兗州古稱桑土，今至莫識蠶絲；青齊女紅甲天下，今至莫能操針線。西北水利非不可修舉，而數百年仰食東南，其利弊固皆歷歷可數，然來易更仆。況吏非素習，亦難猝辦。請言近日本末並耗，所以致民窮而不能禦災之故：一曰煙耗穀於暗；二曰酒耗穀於明；三日鴉片耗銀於外夷。先分晰詳指其弊，而後陳救弊之法。
煙出於淡巴菰國，前明中葉，內地始有其種。數十年前，吃煙者十人而二三，今則山陬海澨，男女大小，莫不吃煙。牽算每人每日所費不下七八文，拾口之家，終歲吃煙之費不下數十金，以致各處膏腴皆種煙葉，占生穀之土已為不少。且種煙必須厚糞，計一畝煙葉之糞，可以糞水田六畝，旱田四畝。又煙葉除耕鋤之外，摘頭捉蟲，采葉曬簾，每煙一畝統計之，須人五十工而後成。其水田種稻，合計播種、拔秧、蒔禾、芸草、收割、曬打，每畝不過八九工；旱田種棉花、豆粟、膏粱，每畝亦不過十二三工。是煙葉一畝之人工，又可抵水田六畝、旱田四畝也。凡治田無論水旱，加糞一遍，則溢穀二斗，加做一工，亦溢穀二斗。以種煙之耗糞與耗工乘除之，則其耗穀殆不可計算，不僅占生穀之土已也。且驅南畝之民，為做煙、打捆、包煙者，其數又復不少。至各處開煙袋店鋪，煙袋頭尾大抵銷青黃銅錢為之。制錢十文重一兩，而好銅每兩則值制錢二十餘文，故雖嚴法不能禁。沮壞錢法，此宗最大。且做工之人，莫不吃煙，耕芸未幾，坐田畔，開火閑談，計十人做工，止得八工之力，其耗工又復無算，減穀亦無算。所謂煙耗穀於暗者，其弊如此。
古之用酒有三：以成禮，以養老，以養病。非此而用酒，則謂之荒湎。《尚書》《酒誥》，言之最切。竊謂周公以忠厚立國，明德慎罰，而群飲者即執拘以歸於周，似乎太苛。自往來吳越齊豫之郊，見荒郊野巷，莫非酒店；切倚悲謌，莫非醉民，然後歎周公立法不為過當。嘗以蘇州一府推之，而知酒之為害，不可勝言。蘇州共轄九縣，為天下名郡，然合九縣之境，南至平望，北至望亭，西至廣福鎮，東至福山，截長補短，不過方百七十里。名城大鎮、山水所占，五分去二，得產穀之土方百三十里。每方一里，為田五百三十畝；方百三十里，共計田九百十萬畝。蘇民精於農事，畝常收米三石、麥一石二斗。以中歲計之，畝米二石，麥七斗抵米五斗，當歲產米二千二三百萬石。蘇屬地窄民稠，商賈雲集，約計九屬，有人四五百萬口。合女口小口，牽算每人歲食米三石，是每歲當食米一千四五百萬石，加完糧七十萬石，每歲仍可餘米五六百萬石。是五年耕而餘二年之食，且何畏於凶荒？然蘇州無論豐歉，江廣安徽之客米來售者，歲不下數百萬石，良由槽坊酤於市，士庶釀於家，本地所產，耗於酒者大半故也。中人飯米半升，黃酒之佳者，酒一石用米七斗，一人飲黃酒五六斤者，不為大量，是酒之耗米增於飯者常七八倍也。燒酒成於膏粱及大小麥。膏粱一石得酒三十五斤，大麥四十斤，小麥六十餘斤。常人飲燒酒亦可斤餘，是亦已耗一人兩日之食也。以蘇州之稠密甲於天下，若不受酒害，則其所產之穀，且足養而有餘，其他地廣人稀之所可知。所謂酒耗穀於明者，其弊如此。
鴉片產於外夷，其害人不異冘毒。故販賣者死，買食者刑，例禁最嚴。然近年轉禁轉盛，其始惟盛於閩粵，近則無處不有。即以蘇州一城計之，吃鴉片者不下十數萬人。鴉片之價，較銀四倍，牽算每人每日至少需銀一錢，則蘇城每日即費銀萬餘兩，每歲即費銀三四百萬兩。統各省名城大鎮每年所費，不下萬萬。近來習尚奢靡，然奢靡所費，尚散於貧苦工作之家，所謂楚人亡弓、楚人得之，惟買食鴉片，則其銀皆歸外夷。每年國家正供，並鹽關各課，不過四千餘萬，而鴉片一項，散銀於外夷者，且倍差於正賦。夫銀幣周流，鑛產不息，何以近來銀價日高、市銀日少？究厥漏卮，實由於此。況外夷以泥來，內地以銀往，虛中實外，所關匪細。所謂鴉片耗銀於外夷者，其弊如此。
煙、酒耗本富，鴉片耗末富，既悉其弊，則救之不可無術。煙本非例禁，農民種之，商賈業之，若驟加禁絕，則商、民並受其累，而胥吏訛索之後，繼以包庇，必至立法不行。惟有預飭大吏遍行愷示，假如甲年下令，則乙年禁種，丙年禁賣，其甲年農民所種之煙，仍可收利，乙年遵令改種他穀。於農民毫無所損，甲年所產之煙，不過足供乙年之賣，商賈漸收其本，改營他業，於商賈亦無所損。凡植物一年不種，其子即不能生。禁之之法，不必科以重罪，但令犯禁種賣者，他人取之無罪，則自絕耳。禁絕之後，以種煙之土種穀，又分其糞與人工以治他畝，穀之增者無算矣。
廣設燒鍋，本在例禁，今但加嚴禁。民間不得私釀，本係兩漠唐宋相承之舊法，且專為民間惜穀，而杜飲食之訟，出聖人愛民之誠，與天下共見，豈復有所格礙？然釀酒皆在深宅，非如種煙之於田野，若司事者奉行不善，誠恐徒多驛騷，於實事反屬無濟。必各直省院司大吏皆得人，率其所屬盡心民事，上下相孚之後，乃可議行此政也。
鴉片之禁已嚴，而愈禁愈盛，以中其毒者，則難以自止，而司禁之人，無不早中其毒，又復得受肥規，即再加嚴法，終成具文。此物內地無種。【自嘉慶十年後，浙江台州雲南土司，亦有種鸎粟取膏者，然必轉販至澳門，加以藥料，方可吸食。是內土亦待成於夷藥，仍不得謂為內物。】但絕夷舶，即自拔本塞源。一切洋貨，皆非內地所必須，不過裁撤各海關少收稅銀二百餘萬兩而已。國課雖歲減二百萬，而民財則歲增萬萬，藏富於民之政，莫大於是。說者或以為回市已久，而驟絕之，恐生他患。從來外患必由內奸。通商各國，以英夷為強，然其地其民，不足當中華百一，前此屢次驕蹇，皆洋商嗾之，而邊鎮文武和之。夫海防大政也，亦常政也。回市後，司防者上下據為利藪，廢弛本職而反張夷威，以恫喝中外。現今東西兩洋，皆與中華回市，西洋來市，東洋往市西洋夷民所必須者，內地之茶葉、大黃，則照寶蘇局采買洋銅之例，準商人攜不禁貨物赴彼回市。彼貨仍可通行，西夷更何詞之有？且關撤則洋商罷，夷目無漢奸為謀主，自必馴貼。義與利常對待而交勝。徵利自上行下，則大夫士庶皆爭利而不事事，一旦撤關罷稅，則薄海共仰賤貨之至德，誰不爭自濯磨以求稱上意者？設有逆命夷民，不過自外生成以求死耳，而何患乎？大聖斷於中，與明智有遠識之大臣熟商而行之，天下臣民曉然於宸衷之眷念民天，天所助者順，人所助者信。民皆力穡，士學為長，吏求知依，風雨時節，庶草繁蕪，斗米三錢，行千里不齋糧之盛，可翹足而待也。
與張淵甫書
淵甫先生閣下：承示亮生先生大著，拜服拜服。世臣力持此論三十年，而不學無術，未能以執訛訛者之口。今王君廣徵博引，根據粲然，必有能舉之者，但遲速不可知耳。世臣平日謂今之官照及私行之會票、錢票即鈔法，何不可行之有？唯未議行，先議收，乃可行可久。其收之也，在內捐級、捐封、捐監，在外完糧、納監，必以鈔，則不脛而走，其實朝三暮四，仍與實徵銀錢無異。唯鄙意不唯不廢錢，一切以錢起算，與鈔為二幣；亦不廢銀，而不以銀為幣，長落聽之。市人則藏鏹者不嗟失業，無以肆其簧惑之說，此則與王君稍有異同。王君現在何所？若在都，願一通謁；若在外，希閣下為致區區也。
答王亮生書
亮生先生閣下：都中由淵甫得讀大著，欽佩之至。嗣至浙，滿擬必得奉教，而以秋賦相左，想何子貞兄弟能達此悃也。
春間手教下賁，渙若發蒙，而無便奉覆。行鈔之說，弟於癸酉年痛發此議，惟未有成書。及讀尊刻，徵引詳確，是以樂得同志。唯鄙意稍有殊異，曾屬淵甫轉達，不知有可采及否也？鄙意以為鈔既以紙為之，必先選紙。近高麗鏡面及敝鄉貢宣皆至精好，宜先徵兩處好匠合為之。兩匠徵至，使中官領之，商和合之法，使中人學之，而終身給兩匠，不使出。製成先蓋印發紙式於直省，遍行曉諭，使民人先識紙式，作偽者無所用力。乃製鈔式，或以五百文起數，或以千文起數，或以五十千止，或以百千止，斷不可更大。不及數者以銀行，奇零者以錢行，銀錢湊數者，各從其便。銀從錢價，不拘一文一厘之例。行之稍久，銀自消退矣。近世貴人富商多藏銀，若與禁絕，則貴富知其不利也，奮其唇舌，閣下豈能與爭可否哉？其行之必自上始，未議行，先議收。收之以現行捐例為最妙，凡上兌非鈔不行。先赴局買鈔，指數以錢起算，銀亦照時價，勿以例價累捐生。州縣徵解錢糧、關榷徵收皆收鈔，非鈔不行，不過一年，民心趨於鈔矣。然後將一切捐輸之事停止，是富國利民之無上妙諦也。
閣下更欲增補前人成說以求備，是亦甚善。成時望寄示數冊。小兒赴白門，命其晉謁，伏乞不吝賜教也。
再答王亮生書
亮生先生足下：客臘奉手書，兼示大著兩冊。古文一道，本無定法，惟以達意能成體勢為主而已。尊作傳記書論略備，不拘守古人格轍，而自遠塵俗，較之哲兄惕翁，令人興難弟之歎矣。鈔幣一事，足下研究數十年，乃為書刊布，近又以為尚有不盡者，更加探討，務求盡善。況復不自滿，假以稿本，郵質鄙人，薄植淺識，豈宜當此。然真讀書人有心世事，固應如是精益求精，但當世學者，未見異人耳。欽佩之忱，無可言喻。然君子立言，必期可推行而無窒礙，以千里未接一面之人，再辱不恥之問，苟有異同，亦不敢不自竭其狂瞽以助高深也。
鈔法上利國而下便民，事理至明白易曉，所可慮者，一則細民不信從，一則匪人為奸利。欲細民之信從，世臣前致淵甫害所云「未議行，先議收」、「而收之莫如正供常例」二事盡之矣。然前書謂奇零乃雜用銀錢，未免重鈔輕幣，當以相半乃為善耳，杜匪人之奸利。世臣前答足下書所云取高麗及貢宣兩紙之匠與料，領於中官，和合兩法為紙，即使中官習其法，而兩匠則終身不出，其紙既可垂久遠，而外間不得其法，無可作偽，固已得其大端。然鈔有大小，則紙亦隨之，雖至小之鈔，皆令四面毛邊，更考宋紙寬簾之法，使簾紋寬一寸以上，又用高麗發賤之法，先製數大字於夾層之中，正反皆見，此為尤要也。
足下徵引五六百年已事，並及成說，以明行鈔非衰世苟且之法，非小人務財用之舉，甚盛心也。大旨已明，不必更條分縷析、多列款目。條列一多，不能不少有得失，一有得失，則訛訛者爭持之以為阻撓之柄矣。前明倪文貞十便之說，惟以銅盡鑄軍器一便，或當時機宜，未能懸揣。至銀實帑一便，其中具有妙用，一則足資歆動，一則實濟緩急。蓋緩急之時，鈔或不行，而銀則未有不行者也。輕重相權不相廢，為古今之至言。行鈔則以虛實相權者電，銀錢實而鈔虛。古人三幣之制，上幣想非民間所常行，黃金為中幣，而《漢書》曰：「黃金一斤值錢萬。」是仍以錢起數，則幣之流通者，惟刀布耳。唐以前銀止為器，其時銀產尚少也。近世以錢為國寶，而銀以便總統之用，至奪黃金之權。是地不愛寶，非人力所能輕重之也。惟一切以銀起數，而錢反聽命於銀，未免太阿倒持耳。足下欲於行鈔之後，即下廢銀之令，仍恐懷銀者失業，斟酌許其為器，取今值之一半，足下假藏鏹大萬，不數年即折閱其半，諒亦未甘從令也。且行鈔而廢銀，是為造虛而廢實，其可行乎哉？十數年內銀貴，而公私交病者，以僅以銀為幣，不惟珠玉黃金不為幣，而錢亦不為幣故也。今法假銀罪止遣，私鑄則至殊死，是固重錢而輕銀已。民間稱富室曰「有錢」，下至博徒，無論大小攤場，皆曰「賭錢」，從未聞以銀為說者，是錢之當為幣也明甚。然國家地丁、課程、俸餉、捐贖，無不以銀起數，民間買賣書券，十八九亦以銀起數，錢則視銀為高下，故銀之用廣。富貴家爭藏銀，銀日少。鹽米必需之物，商賈買之以銀，賣之以錢，故物價騰湧。欲救此弊，惟有專以錢為幣，一切公事，皆以錢起數，而以鈔為總統之用，輔錢之不及。然銀價久昂，制錢一千當銀一兩，例有明文，一旦改銀為錢，難免觖望，兵餉尤難調和。似宜將兵餉月給銀一兩者，改為給制錢千三百文，其他俸廉應支之項，皆酌改為舊準銀一兩者，制錢千二百文。統計現在春秋二撥，每年各直省報撥之項，約一千七百餘萬兩，當加出制錢四百萬千。每年正供雜款、課程常例，歲入四千萬兩，以腳價為說，舊輸銀一兩者，改為制錢千二百文，羨耗同之，是每歲可加入錢八百萬千，出入相乘，有盈無絀。各省現徵錢糧，至少之處，每兩收制錢一千八百文。經徵官解司，一正一耗，加火工解費，每正銀一兩，須銀一兩一錢七八分方敷。而一千八百文不能得市價銀一兩一錢七八分，小民共知銀一兩錢一千之例，以千八百文輸官，怨讟已起，而官每兩尚須賠錢二三十文不等。若改為輸錢，是一正一耗，止須錢千三百二十文。此外則官可資為辦公之需，雖有貪吏，不能不減於舊數。民之從令，不待其辭之畢也。如是，乃可決行鈔矣。造鈔既成，由部發各布政司，轉發州縣。州縣必立鈔局，與民平買賣。其水陸大鎮店去處，由司設局。大要賣鈔收銀，必照市價，傾熔批解之費，不可以累州縣，宜據旬報為準。州縣以九四折解司，司以九七折解部。富民見行鈔之便，知銀價必日減，藏鏹必出。鏹出益多，而用銀處益少，銀價必驟減。然須消息盈虛，使至庫紋一兩準制錢一千而止，是其大綱。
鈔宜始於一貫，一錠之數也；終於五十貫，一寶之數也。如尊說至千貫以便藏昔，原行鈔之意，以代錢利轉移耳，非以教藏富也。尊議云：「造百萬即百萬，造千萬即千萬，是操不涸之源」云云，從來鈔法難行而易敗，正坐此耳。初屆造鈔，以足當一歲錢糧之半為度，陸續增造，至倍於歲入錢糧之數，循環出入，足利民用即止。行鈔之初，銀價尚昂，利之歸國者不過五成；銀價漸減，利可七成；大行之後，利可九成。凡官民相交之事，必有耗折，如近日收漕明加之比，豈可如尊議「於鈔載明文，別加虛數」，名為利民，更生枝節？凡善謀國者，奪奸民之利權，以其七歸之良民，而以其三歸之公上，事乃易行而可久。行鈔則主於攬兼並豪強及錢莊虛票之權，以歸之上，而其利則官與民各得其半，與他術稍殊耳。至於鈔紙上寫格言，選書手之說，以為「富而寓教」，則尤為隔膜。教亦多術矣，古書具在，何必此？若謂珍藏佳書，試問藏鈔者，為藏錢耶？為藏書耶？唐之開通，宋之大觀，皆精書，世固有一二人寶玩之者，豈可通之齊民乎？尊議「又兼鑄當十當百大錢，以濟現錢之乏，而嚴銅禁以飭錢法」云云，鈔法一行，則現錢足用，而私鑄自息。銅禁之嚴，莫如憲廟，其時政事無不令行禁止者，而銅禁竟不能行，況可必於今日乎？當十當百，法雖自古，然唐以河北之故舉行之，深不便民，不數年皆準常錢當一乃已。而數年中，官費不償，民之受其害者已夥。又尊議「盜賊得之而用於市則立敗」，及「海洋載鴉片土來者，得吾鈔則不能行於彼國，勢將自止」。以此為斷盜源、煙土之二大利，益非事實。今盜賊得會票、錢票用於市而不敗者多矣，何嘗無號數可稽、印記可辨乎？中土既禁用銀，只許為器得半價，是正可用以買土，豈不驅銀盡入外夷乎？足下行鈔之議，載於前刻者，讀之而信以為必可行者尚不數人，若必欲禁銀且並禁銅鑄大錢言之，恐斯世罕有能讀之終卷者矣。盛業以此被阻，世臣所深惜，故敢直其私意。要之鈔法非盛時不能行，尊議固已明言之矣，然亦止救弊之良策，世臣見三十年來求利之術至亟，而迄無效，故力持此論，若即以為理財之大經，則世臣亦未敢附和也。
小兒極蒙嗟賞，慚感無似。秋賦在邇，當得識荊於白石青溪之側，暢聆高論，以開茅塞，以慰願望。謹先繳手稿，並附拙刻三種，以求來教。諸惟為道為民，自玉千萬。
道光丁酉六月之望，世臣頓首。
各省情形不一，省中郡縣又或懸殊，舉此盛業，在當路潤澤於內，而撫藩伸縮於外，非一人之心思所能周、語言所能盡也。大要總在損上以益下。初行之年，上之所損，當以千餘萬為率，以半益民，以半益官吏。官吏既得此益，則雖嚴妄取之法而可行。其行之也以斷，則民不受妄取之害，其所益又當倍蓰於上之所損。損上愈多，則下行愈速，下行既速，次年上即可不損，以後則上之益也，遂至不可究詰。然益上之指總在利民，乃可久而無弊，若一存自利之見，則有良法而無美意，民若受損，亦未見其必能益上也。甲匠八月錄縞附記。
銀荒小補說
天下之苦銀荒久矣，本年五月，江西省城銀價長至制錢一千兌庫紋六錢一分，是銀每兩為錢一千六百三十餘文。下邑不通商處，民間完糧皆以錢折，新喻現行事例，每錢糧一兩，櫃收花戶錢一千八百八十五文，除歸外紙飯辛勞錢五十八文，實歸官錢一千八百二十七文。定例制錢一千，準庫紋一兩，老幼通知。今花戶完正銀一兩，連耗至用錢一千八百八十五文，不為不多。況兩三年內，年穀順成，刈獲時，穀一石僅值錢五百上下。現當青黃不接，而穀價仍不過七百數十文。是小民完銀一兩，非糶穀二三石不可，民何以堪！然有司徵銀一兩，加一零三耗，又派捐款銀一分，司銀號三分六厘，外添平三厘。道款雜款，視司正款幾於倍之。載錢上省，水腳人工，投批掛號，領庫收鄉，徵官吏薪飯錢，徵各友修薪節禮，合需銀一兩一錢七分零，方敷解正銀一兩之用。是徵正銀一兩，官實賠錢八十餘文，即以新喻額徵四萬三千餘兩計之，歲須賠錢三千四五百千文，官何以堪！若必以賠累之故，勒增錢數，民力既不能勝，情勢必生窒礙。
竊謂錢為國寶，自古公私皆以為幣。自前明中葉始以銀為幣，以便轉輸，因緣三四百年，公私之幣，專屬於銀，賓主倒置，以錢從銀，此非專重錢幣。使銀從錢，不能力挽頹波。僕於《答王亮生書》備細言之，然其事非心膂輔弼造膝輸忠不能舉行也。至疆吏所可為力者，則亦有說。查各省正供，年額四千萬兩，除去民欠、報撥之數，每年不過千七八百萬兩，是外省存留，與起運幾相半也。部餉、甘餉、貴餉等項，萬不能不解銀，至如本省公項，壇廟祭品、文武廉俸、兵餉役食，私用則廷請幕友、捐攤紙飯、衙門陋規、漕務兌費，斯在受者仍皆以銀易錢應用，故出入之利，皆歸錢店，使市儈操利權，以上困官而下困民。若照舊章銀數，按月依市價折錢給送，並不短克圖便宜，諒無不可行者。先由司核明本省應支解之數，分別飭知各州縣，每忙解銀若干，解錢準銀若干。查向來省城銀價，總以五月奏限，及歲底兌軍之時為極高，以各州縣皆運錢來省兌銀故也。江浙兩省，故無省倉，與江西情形稍異，其餘地方應用之項，大略無殊。若江浙兩楚與江西六省疆吏劄商定稿，合詞得請。唯各營去省遠近不一，解送錢文運腳較重，斷不能責營員自備，又不可令州縣外加。查銀號例有火耗規費，以錢上庫，則火耗一項可提貯以備運解兵餉腳費，弁兵亦無可藉口矣。如是則六省所減用銀之數，幾及千萬，歲計有餘，銀價不患其不減，錢價不患其不增，而穀價亦不嫌其太賤，於官於民，不無小補。
道光十九年六月六日，安吳包世臣說。
致伊揚州書
墨卿先生閣下：前奉手書，承以洪湖泛漲，河庫支絀見示，斯非世臣所能有裨益者，故未即裁答，定不罪也。日昨下河壩水為災，男婦任抱來揚覓食，而當事莫以安集為意，唯飭門管閉門下鍵，有如戒嚴。其先入城者數已盈萬，圍守鹽、典兩商，呶呼填塞，幾至罷市。文武乃督率兵隸，從橫驅逐，老幼奔突，民情氵匈懼。袁浦去此稍遠，傳言想必加重，但未識已得徹聽否耳？製府冶亭先生調閣下攝河庫，原為慎重收支，非苟以觀察頭銜為閣下榮，更非以工需平餘為閣下潤。然揚州實閣下所守之土，災黎實閣下所親之民，無論或釀巨案，滋成窒礙，即災黎守死無他，其能不傷仁人之心乎？
揚州地屬可為，鹺使絡齋先生又君子也。世臣昨謁鹺使，言及此時災黎田廬皆沒，退無所歸，京口禁渡，進無所往，且淮源漸弱，水消尚易；流亡四散，回籍為難，唯有留養在揚，以俟本籍大賑，乃為得計。鹺使深然其說，唯以現在當事耽耽鹽庫問款，群欲藉災求富，是以持重不發耳。若閣下即日旋節，鹺使必能望風相助。鹽義倉穀，只須發碾薪蔬之資，醵金立集。揚城內外，名刹如林，廣廊復廈，足敷安插。分別男女族居村聚，人日給以米半升、錢十文，無須更擾街市。災黎奉皆有業良民，結隊來討，計出無俚，閣下以仁政漸靡刂之，是必能守法而從令也。一面商請鹺使，查案飭商在各災區擇便開廠，計本籍給賑有日，資送回就，以需水退，葺屋種麥，不致漂宕失時，尤災畏所至願也。留養月許，下河水勢漸落，賑廠必可插定，乃集舟於五台山，募剃頭人為深發，給資遣發，以免重復。仍先於留養處所，各置官醫，給與戳記，約千人而一醫。醫方有戳，藥肆即與付藥。留則有柴有米，歸則有船有資，病則有醫有藥，死則有棺有斂。人數多則三萬，日需米百五十石，錢三百千，日數多則一月，當用米四千五百石，錢九千貫，加以醫藥、棺木、船價、路費，醵白金二萬兩，必可蕆事，而歸還穀價在其中。則災黎頓獲生全，居民坐免驛騷，專城遠不恤民隱之譏，逖聽無距城駭眾之說，閣下諒無不樂聞而急舉者也。
製府素不謬世臣言，唯以調撥道府大政，非局外羈人所宜攙越，故不逕上書。閣下如不得辭者，或即以去函白製府，必得所請，且得製府為鹺使一言，尤易集事。佇望台旌，守日如歲，伏唯垂察。
六月二十六日世臣頓首。
嘉慶丙寅六月，予寓揚州觀巷天順園，災黎以二十二日始至，二十四日閉城者再，二十五日遂不啟。予以二十六日由遞發書，二十七即達。太守炳燭謁製府，製府命二十八即啟行，並以存揚之粟麥二千五百石為助。是月小盡，太守以七月初一日昧爽回任，而製府書已以二十八薄暮達鹺使，鹺使即籌款以須矣。太守如法安插，初二挨散錢米，一切苛扣攙雜之弊，剔除淨盡。太守每日仍青鞋布韈，遍歷諸寺院。共留養災黎三萬二千餘人，無一人更擾市肆者。閱二十八日，下河廠開，中間病暑濕者千數，死者才五六人。三君子澤溥而機速，誰謂人定不可勝天者？
嗣後每遇災荒，輒恃閉城驅逐為上畫，世俗言古今不相及，誰知前事已絕響二十餘年耶！錄此憮然。道光庚寅季夏，世臣附記。
為秦易堂侍讀條畫白門荒政
承業謹啟中堂老前輩閣下：日昨晉謁，縷陳本年旱荒情形，並及在鄉目擊無藉子弟醵飲齊心酒，富戶恇懼，現議出貲各周鄉里，切懇閣下速籌捐賑以救坊郭。蒙諭詳議事宜，以憑與香穀方伯酌辦。感佩鴻慈，非言可悉。謹就愚見所及，擬列五事：曰救荒總略，計四條；曰勸捐事略，計五條；曰采買事略，計三條；曰平糶事略，計四條；曰粥賑事略，計五條。誠知書生迂淡，無當大雅，慮切剝膚，不敢自匿固陋，敬謹錄呈，伏惟垂察。七月朔日，業謹啟。
救荒總賂
一宜清理庶獄，以免重累也。民間雀角，最苦拖延，至遇歉歲，富者以一身護家，貧者以一身餬口，若遭訟累，為害尤甚。宜飭有司將現審易結之案繕出清單，計日審結，但得實情，從寬發落。然州縣事劇，又要查辦荒政，一人之力城有難周，宜分委候補幹員一二人代為清理，使貧富各能歸業，良莠俱免怨谘。至奉發欽部各件，似當遴委候補大員，隨同司道審辦，不宜發交現任府縣，使不得一心籌辦荒政也。
一宜速禁槽坊，以裕口食也。本年麥秋有六分餘，城鄉各槽坊普收二麥，陸續吊酒，驢駝肩挑，每日進城以千百計。約計城內一日銷酒千石，便糜穀千二百石。然委員簽差，徒滋騷擾而無實濟，宜張示許其鄰裏稽察，各自為禁，則該坊所囤米麥，自漸糶賣矣。
一宜派妥人密查囤戶，以定策應也。本城有五處米市，存數易知，其餘城廂居民是否有戶囤積，【凡囤糧，皆須驢駝人挑，其約數鄰裏無不知者。】約數若干。查本城每日需糧三千石，荒年減食亦需二千石，約以本年七月初一為始，算至來年四月底，計三百日，米麥兼用，需糧六十萬石，方能接熟。若囤戶較多，約有四五十萬石，則可嚴示平價。其不足者官糶循環，便能補苴。若囤數無多，則斷不可官定市價，致米商裹足，合城坐困也。
一宜確查極次戶口，分別平賑也。本城以絲為生，今年機坊大壞，失業尤多。查戶口一事，斷不可委之員役，本年查辦門牌，具文可笑，是其往轍。宜諭令三學實舉庠生之重恥好義不避嫌怨者，分為東西南北中五城，每城或八人或十人，以本府名帖，延至學中公議。就近畫開街巷，分頭查辦。先刊冊式，各給兩本。凡居民無論在街在巷，其僅住屋一兩間、無生理者即為貧戶；其男丁較少而女口幼口較多者，為極貧；其孤兒寡婦在門擺攤不成店面，及有兄弟數人，只一人有生理、而家口眾多者，皆分別定為次極貧戶。查確，即給以票。票式用方尺皮紙，前書該戶名口住址，後刊空頭月日，票尾填某人查給、第幾號字樣，戶給一張。約城廂居民，次、極兩戶不下十萬人，每人日食米半升，則一日須米五百石。該戶持票到廠買米，司廠者即於空頭月日下印一「到」字。如一買五日，則於該五日下皆印「到」字。廠簿上亦用到字印印之，以杜重復遺漏之弊。籌定章程，即先出示以定民誌，約於何日開糶官米。次貧但準平糶，極貧先以平糶，繼以粥賑。其粥賑須於十月初一日開廠，俱於示內載明。其戶票內極貧者，即載明自某日起買官米，某日起領粥賑。該生等分頭查戶，十日可畢。每人每日給薪水錢二百文，其自願捐辦不領薪水者，聽事畢之後，辦理妥善者，谘明學院注優冊；辦理不善及有他弊者，除立時撤換外，谘明注劣。
一宜嚴巡盜賊，以靖閭閻也。歉歲最多盜賊，既為民害，又為官累。宜加派兵役，督率甲捕，晝夜巡防。偶有報案，立時差緝，不可壓批票，重擾良民。
勸捐事略
一宜勸諭巨室，以為賑主也。本城雖多殷實，而大富亦不多見，必訪實最饒之戶，加以優禮，馭以術數，使之首出重貲，其餘以類推之，既昭持平，尤資集腋。蓋富戶習近奢淫，鮮能明乎義理；性悉錙銖，必知慮其禍患。財者富人之所甚愛，患者富人之所最懼，能以其所懼奪其所愛，則輕從我矣。然勸捐之事，一發不中，則事無可更，須詳計妥議而後舉行。上戶既定，則責成紳士廣勸而集矣。
一宜明示捐項，以安富室也。語云：「一家飽暖千家怨。」富室義捐，固以濟人，亦以自保。其著名大戶，環而觀者無算，果能慨輸厚貲，即宜出示該戶門首及各城，獎其義舉。嚴禁一切藉端勒索、強借情事，使貧戶共知該富戶好善濟人，陰消嫉妒之心。則富戶既得美名，又遠實禍矣。其零捐各戶，俟捐齊之日，另行粘單遍示，俾免偏枯。
一宜查議敘成案，俾知踴躍也。乾隆五十年，常鎮各府紳士捐振，奉部優敘有至知府即選者，宜飭查案明示，以資勸誘。該富戶等既樹陰德，又荷顯榮，自更樂於為善。
一宜清厘各富戶控案，分別勸懲也。富戶乘其厚資，每蕩繩撿，如有互控在官之案，其好義樂輸者，苟有理曲而不至麗法者，即量從末減以示勸；慳吝刻薄者，但係理曲，即從重議罰以示懲。既資公費，亦快人心。乾隆末，蘇郡守曾罰布商修府學，至白金廿萬，至今傳為美談，此其比例也。
采買事略
一宜遴員分買，兼利人己也。本年鄰省收成皆不甚豐，宜飛劄詢問得實，遴委候補微員中需次未久、素習貿易者，領銀分投赴買。蓋官高則僕從多，不耐勞苦，易滋虧累；一處采買，需貨太多，則糧價立長，我既貴買，且為害於該處居民。再，江河風色不齊，分投各辦，則先後陸續到省，尤易接濟。
一宜慎選米色，俾免發變也。采買米色不必精熟，第一以幹為主，其色以花紅為上。蓋花紅之米價既略低，且出於鄉戶自傲，並無水潮，又性宜人，煮粥脹鍋而味美。
一宜兼買大麥，以裕經費也。本年鄰省皆有麥秋，大麥較米不及半價，以充口食，一石可抵七斗，則可節省經費，以為循環折閱之用。但江寧土俗，止用大麥釀酒，麥米之制少有知者。其法將大麥曬極幹，略拌以水，【斗麥用水一升。】用鐵觜碓舂出麥糠，篩去糠，將米曬幹入磨，滿槽倒塌，篩分整碎兩種，和稻米煮粥飯。計麥百斤，可得米七十斤。其糠炒熟，和炒大麥磨作粉，可調食。其值可抵舂磨之工。
平糶事略
一宜定地分廠，以便照料也。本城地勢寥闊，城中當分五廠，南門外另設一廠。分定街坊，每廠派官一員，專司彈壓。其董事則用紳士，正副各一人。每廠設米盆十餘處，書明「某街坊官米在此賣」，庶幾驗票收錢，打米即去，不致擁擠貽誤。【或每日皆頁，或三日一賣，或五日一賣，隨宜酌定。】
一宜較量升斗，抽驗米色，以杜弊竇也。用漕斛較定升斗，別置五升斗、半升筒，以資便捷。
一宜分次極，以定平價也。現在市價，每升至四十五六文，將來開糶，以采買運到通計成本，次貧較本價折每升七八文，極貧十一二文，以示體卹公允。
一宜先借倉米，用救燃眉也。籌計雖定，而采買在千里之外，鞭長莫及。宜查復成、虎賁兩倉存米若干，除支應兵餉及運丁行月糧外，先行動借若干，示期開羅，俟買到撥補，庶符古人救荒如救火之義。
粥賑事略
一宜明示定時，以騰廠地也。既擇寬地設米廠，不能另覓粥廠，即於米廠內明示定時，以辰巳兩時賣米，午正開粥廠，未末閉廠。
一宜較定粥瓢，以期實惠也。粥賑，大約以漕斛米一升賑四人。先取好米一升煮稠，分為四瓢，即照式造瓢，賑時見票上有幾口，即給幾瓢，以止爭競而歸簡易。
一宜先期買柴，堆貯備用也。開賑之時，六廠約日需米百石，須用柴三百擔，每月約用柴萬擔。先期收買，既幹而易燒，又使鄉民挑賣，藉資口食。
一宜買芝稭數百擔，燒灰備用也。煮粥米色難純，多係澄湯，稀稠不一，須於水滾後加芝稭灰少許，則汁濃而粒化。每有粥廠舞弊，圖偷米石，且得鍋焦，私和石灰，則粥既濃厚，而米粘鍋底，食之殊傷人。查有此弊，即可予以杖斃，罪坐所由。
一宜麥米對攙煮粥，以裕經費，而支永久也。廠開，每日百石，一月須三千石，經費浩繁。對攙麥米，則三千石之用，合計不過二千四百石之費，是四日便增出一日，四月便增出一月也。
以上五略，止就本城言之。至四鄉為城之根本，五城為鄉之表率，若鄉民興後我之嗟，則府吏苦扳轅之擾。是故勘災形以定民疑，懲居奇以和民氣。鄉富在田，則積穀宜多，聚搶迭見，則解懸難緩。諸政並舉，勢匪缺一，平賑兼行，流亡慕化。資送則彼無歸，驅逐則此滋事。欲副同胞之懷，須籌集澤之策。熟思固理有可通，待哺則餅難空畫。乙巳年常州守金公，條議周詳，辦有成效，前跡可師，是尤在當事者加之意而已。
節相百公，得侍讀書，乃議以司庫閑款六萬辦采買。江邑尹蔡君弼力主即派本城礱坊承買，院司以為善。縣尹乃傳礱坊三十二家至大堂，指天誓日，輿論允協。次日復帖廷各礱坊至花廳，情商八扣。諸礱坊環控藩司，司大怒，斥縣尹甚嚴。縣尹乃面眾訐司以九二扣發出，司語塞而罷。然卒以八折勒各坊具領，而米色潮雜不堪。又鹺使阿公借鹽倉米萬五千石，與上江兩縣平糶米到，乃設廠，城鄉共十二處。八月初四日，節相發帖廷紳富於初六日集鍾山書院議捐。先有於民捐項內提銀十二萬歸司庫鹽倉之說，侍讀屬作書切沮之，節相無以應。初六有富室四家捐銀十萬。初八日再集，節相意別有在，勸捐中止。郡侯邱樹棠主民捐官辦，而侍讀力持民辦。延至十月二十日，風信初起，而城廂死者幾八千人，節相幡然憫惻，延侍讀及方葆岩尚書，重舉捐事。匆迫太甚，乃改為按口散錢。然府縣猶持官辦，尚書商於予曰：「不割費以賑三大饑民，其事必不行，吾子為思其名目。」予曰：「流民安集於城外，毋令進城，是以官主之為善。」尚書以為然，遂割捐項二萬七千，付一府兩縣，餘十五萬歸紳士賑土著。上邑尹沈邦基曰：「吾無才具辦此事，亦不能向饑民口中奪食。」郡侯遂委江邑尹獨辦。所費不及一萬，餘分入橐，然沈君來歲遂卒官，而郡侯與江尹皆得超擢。
上百節相書
部人包世臣頓首奉書節相大公祖閣下：詩人有言：「讒人罔極，交亂四國。」竊謂讒人中傷君子，其禍止及於一人，而詩人推廣其義，遂至交亂四國，未免甚其辭而失其實，乃今驗之，而知其信然也。以世臣之不才，閣下誤有所聞。十六年六月，甫拜兩江之命，即由都中發手書招商河務，世臣捧檄，喜動顏色，以為昏墊之災可弭，而平成之績可奏也。江蘇政務最繁，地方之外，有河有鹽，聞閣下遠招世臣，群以為一切上欺下虐之事，將必破露，百計沮撓，熒惑聰聽。世臣抵浦上謁，閣下以病謝客。洎悟讒言之非，中夜相召，開誠下問，立決蓋壩之策，使清淮得以安枕。閣下欲錄其微長，登之薦牘，而世臣褊心薄福，力辭不就，始觸左右欲炙之怒。初及兩月，遂成溝水。然閣下致書中外，未嘗不以蓋壩一事自任，以為治河已得把鼻，是閣下心知世臣之不負府主也。
十八年豫東滋事，揚州齷齪之鄉，豫束匪徒舊所集聚。世臣書迂膽怯，力勸鹺使團練鄉兵，說既不行，遂挈眷遷白門，依托宇下。次年計偕返棹，正值六月初旬。三時已過，大雨未行。秦易堂侍讀時時過訪，世臣為言今歲枯旱不殊乙巳，宜早讚當事，籌備荒政。侍讀素未明農，聞言不省，及見鄉民宰豕醵飲，名齊心酒，約以搶掠富室，乃大驚，屬為畫策。先乞糶於鹽倉，次請司帑，分投采買，卒以義賑，裒富益貧。閣下俯采侍讀之言，於八月六日輕身蒞鍾山書院，率同司府勸諭富室。始事之日，二李陳陶四家，慨輸十萬。閱日再集，富子百數，僅得五千。閣下諭令聽便，立時返署。又數日，閣下過方葆岩尚書，尚書怪問，閣下答以前日實有意吹散義賑，因事係舊友主持，不欲其布衣在局外成此大功。尚書唯唯。次日相過，告世臣曰：「吾子可速遠去，節相於吾子深矣，遲將有變。」世臣應之曰：「禍福自召，非人所能為。」卒不他往，然捐賑之事遂止。日昨一發風信，而四城關廂報僵仆者至七千八百人。世臣竊念義賑已成，閣下徒以世臣與聞之故而解散之，是此次死於凍餒之七千八百人，世臣斷不能不任其罪戾。若不以此情實告閣下，則此後風信方厲，死者接踵，索命冤魂，皆將唯世臣是問。今世臣不避斧鉞，上達此情，閣下倘不以為未足乎？
世臣與閣下為賓主兩月，所以相助為理者甚夥，徒以不受牢籠之故，非有深仇大隙也。嗣聞閣下所親，以閣下議治河之功，首推世臣，恐復見信用，乃捏寫家書，謂世臣作劄致都中當軸，菲薄閣下。閣下赫怒，乃遍致書中外三品以上，以世臣為負府主。而得閣下書之當軸君子，亦有三數人將原書寄示，以危行言孫相誡。則知閣下此舉，亦未必人人以為然也。況閣下炙手可熟，而世臣獨立異同，雖非中道，或尚有當知仁之觀，豈意閣下前既取快所親之意，而今又以此殃及災黎耶？且世臣倡辦義賑，區畫章程，如果妥善，則不費閣下之修膳，舉此钜政，是於閣下為有勞；若不協眾論，則閣下按律執法，使世臣無有置喙，閣下既得公爾忘私之美名，又可陰洩其數年不快之實，為閣下計，亦何所不利焉？
世臣草創此書，侍讀、尚書聞聲力沮，唯醫士旌德方補德，以為閣下善根純熟，必能幡然改悔，使必就海壑之流，重登衽席。事不可遲，遲延一日，此間必有非命者，誰執其咎？世臣深感其意，冒瀆威嚴，字多不能莊寫，尤為荒率。倘閣下止督過其妄誕，而不以所言為非，則災黎十萬，頓獲生全，雖屏世臣於遐裔，使不得復讀聖賢之書，復接君子之光，心戴盛德，沒齒不朽。皇恐上陳，伏惟鑒察。
嘉慶十九年十月二十日，世臣謹再拜狀上。
世臣詣轅呈書，節相謝罷之。即日延侍讀、尚書於二十四日重集書院，並命府縣偕董事，傳集小紳商勸諭，共得捐項十七萬七千兩，遴委佐貳二十四人，舉人二十四人，分十二路查戶給票。遂於十一月初六日，分六廠賑饑民共八萬九千口，人錢四百文，小口半之，病者有醫藥，死者有棺斂。又賑流民九千口，至二十年三月。故錄稿於集，以誌轉圜之美？世臣記。
答方葆岩尚書書
葆岩先生尚書閣下：昨午，踵辭不值，今早至河下覓舟，回寓知台旌枉送，又失迎迓，尤為歉仄。奴子呈閣下留示，捧誦再三，欽佩無似。上午冬初，以商倡義賑，時接清暉，見閣下心乎利濟，又復通達人情，動中窾要，久欲有所陳瀆，以易翁有仁心而無遠見，況閣下久任封圻，不得不浮沈粉飾之場，恐視苞桑為不祥，將吐而茹者數矣。昨日走辭，正為機不可失，決意面陳，而適不相值。今讀留示，深副鄙懷，是以誠欣誠忭，走筆奉覆，伏唯垂察。
閣下以城中無七日糧，萬一有跳梁饑鼠，必使人無固誌，欲將聚寶門外窯灣之興坊三十二家，移至城內，而問策於小子，敢不直陳其愚，以備采擇。按省垣周五十二里，正北以大江為塹，自儀鳳門至通濟門，皆臨秦淮。且自三山門西迤二十餘里，城皆依山，林木叢翳，高踰五六丈，堅峻無與比，真金湯之固也。滿、漢兩標，勁兵逾萬，萬一有警，不敷登埤，勢必藉士民之力。而糧在城外，倉猝之際，移徙為艱，內訌外走，委金湯為區脫，理勢所必至也。然礱坊居城外，莫知所始，勒遷則無以為名，是必因勢利導，運以微權，乃可冀其有成。
現議四月停賑，義賑經費，尚可餘二萬七八千兩。省中士民談風水者，大抵皆謂徐溫截斷蟒蛇倉龍脈，為省之病。閣下與易翁精於堪輿，本為全城士民所信服。易翁發謀，閣下一力讚成，人心歸向，令如流水。且前此屢遭荒歉，莫言義賑，此次易翁若以修補蟒蛇倉龍脈為說，在彼做一大壩。中置石閘，定以白露下板，立夏啟板，其冬春赴漂水句容小船，皆泊閘上，拆通濟門外小壩，疏通東水關十三水門，全引淮水入城復其故道，必謂閣下為地方風水起見，斷無阻撓者。城中溝渠無不淤塞，汗穢無歸，浸淫入井，以致井水苦鹹。夏秋潮通內河，而夾河多妓館，淨桶上潑，居民即於下流汲用，是城中居民，自少至老，腸胃皆漸漬汙穢而成，誌趣卑下，實有自來。似宜於築壩造閘之外，以餘銀造撥船四十號，每船三夫，以二十船周環罱泥，使內河日罱日深。以二十船仿蘇城挨河收糞之法。所罱肥土，及船收之糞，並插廠於三山門外，及青溪旁滿城根，買與鄉間農民。所得價值以抵修船給夫，有贏無細。又導滿城東北隅青溪之源，使出竹橋，而於後湖穿入台城之閘外，仿河工成式，加做涵洞以節宣蓄。引其水一下浮橋，一下進香河，又疏鼓樓以西各溝渠，使下乾河沿，則城中河道既通舟，又長年有河水汲用。闤闠之溝，督令各行清理，城北空地，及窮民零星小聚，則以局費接濟之。賑餘銀兩，足以辦此數事。新閘下板，則外河水勢不能浮，送米船直達窯灣。況在石城門內，空宅甚多，價亦極賤，不過兩年，礱坊必自移入石城矣。聞礱坊每家有糧萬餘石，是三十二家所貯，足敷城中三月之食。又城中富戶租入，亦不下數十萬石，聞俱囤鄉莊，陸續運寄礱坊，按日送宅濟用。諸富室中，閣下必有親舊，可勸其建倉於空屋，以船運租至家堆貯，若自行春糶，使鄉鄰得受小惠，尤為親睦於平日，以備緩急之妙道也。
此舉不勞集費，現在賑局之二十四孝廉，皆廉能任事，閣下但與易翁商定，以杯酒集之，席間便可定議。況以工代賑，亦荒政之一事也。小子即日上船赴揚，不再奉詣，即問素履。不具。
嘉慶乙亥正月十八日，世臣頓首。
答族子孟開書
孟開足下：月之十八日接手書，知伊翁已達袁浦。書中推許鄙人，雖過分非所敢任，然五十年甘苦，實被足下一語道破。安得世間有如此者十數人，賞奇析疑，共成是盛業耶。
《吳碑》遵改，卻於文勢無礙。尊意存此故實一節，鄙音則謂此事自當有紀載者，不必附見拙集也。至所謂言利不忍割愛，立論甚高，然非鄙意。好言利，似是鄙人一病，然所學大半在此。如節工費、裁陋規、興屯田、盡地力，在在皆言利也。即增公費以杜朘削之源，急荒政以集流亡之眾，似非言利，而其究則仍歸於言利。鄙人見民生之朘削已甚，而國計亦日虛，其病皆由奸人之中飽，故生平所學，主於收奸人之利，三歸於國，七歸於民，以期多助而止奸。用必遺身，俟諸後世。至於海運、海淤、票鹽三事，發之收之皆由鄙人。三事名利之叢也，而鄙人一無所與，杜門倚虹園中，但望其上益國而下益民耳。若票鹽取利尤速，中外與陶安化有一面者，莫不駢集。安化與鄙人雖非心知，然所言多聽從。又其中委員，多係鄙人指引者，而鄙人困守虹園，不涉其途，此足下所目擊而深知者。是其言利也，絕無為己之意介其間，似與歷來言利者有差別矣。
開礦之說，僅見筆談，鄙意度群議必出於捐輸，欲以此易之，唯未身歷，故仍作疑詞。且前明專任大璫，是以其病百出。近世既無此政，即不能無漏澤之弊，然其益較多於他途耳。若行鈔之說，鄙人於嘉慶中力持此議，與友生及有力者言之屢已，唯未有成書。及見王亮生刻本，故有三書與之酌劑妥善，非和亮生也。至近日銀價之貴如此，而米價更賤，官民均苦，非此不足以救之。然再遲數年，則將有欲行而不得者矣。江浙之漕，今年幸得蕆事，然新漕瞬屆，其事殆有不可知者。松太利在棉花梭布，較稻田倍蓰，雖暴橫尚可支持，近日洋布大行，價才當梭布三之一，吾村專以紡織為業，近聞已無紗可紡。松太布市消減大半，去年棉花客大都折本，則木棉亦不可恃，若再照舊開折，必無瓦全之理。去年大府頗持行鈔而卒見阻，其阻之者，未必上恐損國體而下憂病民也。其人若現當權要，家多藏鏹，知鈔行後必復錢一千銀一兩之舊，是自減其所藏之半也。若現尚未得手，而勢將得手，此物最便苞苴，恐所入皆此物，一旦變法，則恐成故紙，大不便於子孫耳。是故行鈔之外，更有良法，可以減銀價、復舊規，則自當從長計議。鄙人日夜思維，實無他術，是以持此頗堅。其中節目不詳及者，為條列多則難保無得失。且舉行之時，主之者自當詳慎潤澤之，不必議人一紙說完也。
鄙意常謂吾人立志不可汙下，而持論不必太高，貴在能克己識務，不虛生人世耳。足下以為何如？鄙人素非拒諫飾非者，明辨一節，是學人吃緊開頭，況此事所係甚大而甚急，足下再有以糾正之，以歸盡善，非止衰翁一人受麗澤之益已也。
書漸可成。出月半間，見亭可到浦。從前見亭攜眷來白下，僕已赴西江，洎僕還山，見亭館於鄉，歲不過一再晤。此次以無館，在寓助抄稿校字之事，勤慎細心，深解文法，似可不墜家業，將來到彼，足下自能玉成之，以不負死友也。餘容續致。郝小峰已起，復到浦上否？即問文祺無恙。
道光丙午五月二十四日，世臣頓首。
程漕帥今年委員甚少，而禁需索尤嚴，以寬丁力。若到壩再能逐細體察，與倉帥商議減壩費，則丁力大寬而兌費可減，以寬官力。官力寬則漕折可以大減，良民不苦誅求，而奸民不能以煽惑為把持。整官方、飭民俗、戡大難於無形，其為福蓋不僅十世已也。愚前致桂丹盟書，屬其輿撫軍商榷，趁此賢漕帥痛抉漕弊，失此機會，則真寶山空手回矣。以足下近來講求頗切，故略言其端緒，拙刻至浦，漕帥若尚未北去，以足下意送一部質之，僕與漕帥無交，自送則近於扳援故也，世臣再拜。
致前大司馬許太常書
江東布衣包世臣謹再拜狀上滇生先生大司馬閣下：奉違十載，無日不思，以閣下潛研故籍，切究時務，位愈尊而心愈下，事益繁而神益靜，實為當世所罕，非僅離索之感也。辛丑夏，子說過豫章，言閣下測世臣所以被議之故，情至委曲。甲辰秋接樟圃書，言閣下垂念至切，從樟圃所取去論近事文一冊，手錄副本。升沈異路，而心跡共喻，古之聞流不信，何以加此！復聞哲弟信臣侍讀同具此誌，昆季自為知己，各就見聞細榷調燮，世間豈復有不能了徹之理、不能轉移之弊哉？從前曾以拙著奉質，猥蒙推許，以為二百年來惟亭林穆堂可與鼎立，稱宇宙不可無之書，一字一句之工拙在所不計，速付剞劂，否亦宜多錄副本以廣流傳。雖非世臣所任，然不可謂惠子不真知我也。近始裒集，排成四種三十六卷五十餘萬言，謹具兩部，一呈閣下，一餉哲弟，敬祈收覽轉致。
昔《呂覽》書成，自謂備天地古今之事。「天」、「古」非世臣所敢知，以云「地」、「今」，良亦庶幾。拙書所載，為術孔多，方今要務，固亦紛歧，而至急至大者，莫如銀價。南方銀一兩皆以二千為準，北方聞更增於此，較之定例常倍有差。又連年豐稔，上米一石，價銀七八錢，而民戶折漕，重者至銀六兩。折條銀重者，銀每兩至錢三千有奇。是米二石方能完條銀一兩，米七八石方能完額漕一石。田內所收，不敷兩稅，「樂歲終身苦」，斯之謂矣。今年蠶收亦豐，而葉價至每石錢五千。木棉梭布，東南杼軸之利甲天下，松、太錢漕不誤，全仗棉布。今則洋布盛行，價當梭布而寬則三倍，是以布市銷減，蠶棉得豐歲而皆不償本。商賈不行，生計路絀，推原其由，皆由銀貴。銀貴由於銀少，不二三年，恐當由少入無，則錢漕兩奏，勢必貽誤。中外大吏，頗亦憂此，條畫救弊，其說有三：一開礦，一鑄大餞，一行鈔。熒惑阻撓，迄無成議。駁開礦，則援前明礦稅，此與近法迥殊，無足慮者。官吏幹沒，勢所不免，然楚人亡弓，事仍有濟。唯銀苗有驗而山脈無準，開礦之家常致傾覆。當此支絀之時，誰敢以常經試巧乎？鑄大錢尤為弊藪，古多已事，且即民間行用，於銀價仍無關涉。唯行鈔是救弊良法，撓之者皆依《日知錄》以為說。然前明之弊，悉由翻覆之臣慫變法，但杜此一端，則各弊皆絕。若謂奸偽難防，則拙著已為詳密。其要唯在明示以錢為幣，使銀從錢，以奪銀之權歸之於錢，而廣錢之用操之於鈔，乃有說以處鈔耳。法宜先布明文，公私各項，一切以錢起數，銀隨市價，以準錢數，錢質繁重，其總統輕齎之便悉歸鈔，則鈔重而民趨之矣。舊以銀起數者，皆改為錢，斟酌現行行市，舊定銀一兩者，為錢千三四百文，而沒銀之名以定民誌。然必以重典禁絕官吏耗折之弊，則民受實惠而公收實效。耗折弊絕，則官吏無以為生，百事皆廢，峻法徒增具文，是必以定例錢一千銀一兩相準為度，而以新定增出之錢為官吏公費。各州縣錢漕，為數懸殊，宜仿耗羨歸公之例，責成撫藩酌盈劑虛，並將向來捐款，皆於此項內分別給領，而正供所入則仍銀一兩錢一千之舊。此鄙說所為有「初行之年，上之所損當至千有餘萬，而補苴則需之次年」之語也。所為不逐細分晰，以此事體大，又各處情形非一人思力所能兼賅舉行者，自必廣思集益，潤澤詳慎耳。至官吏於辦公從容之外，故智復萌，則姑息斷不可長也。頗傳鶴舫相國持此議甚堅，而外吏親近阻之者尤力。蓋銀價騰貴，唯不便有業之民，而閑民則甚便之。中議一出，外吏奉文，必商之幕客，幕客修脯有定，知鈔行則銀必賤，是自減歲入之半，自必力阻以便其私。若輩豈有遠識，能計及為利之日無幾、而大不利者之必踵至耶？蓋銀價之於錢漕，如米之與飯，現在勢如厝薪火上，故其毒必發，而發必烈。
若世臣本籍寄居，皆無寸產，唯白門現住破屋廿間，歲完地糧銀二錢許，聚寶門外先墓一所，歲完漕升半，即加至五七倍，曾不足為輕重之數。而還山以後，唯恃賣文售字為生，近更賣書，以及四方舊雨縞紵之投，所入大都白金。是銀貴於世臣固有益而無損也，憂世非山中人所及，而憂生日迫，故不能不為有力者切言之。餘不備及，諸惟為道為民，珍重千萬。
道光丙午六月十八日，世臣謹狀。
覆陳樞密書
子鶴三弟樞密閣下：六月杪，得二月間惠答手書，展緘三復，足慰十年契闊也。近聞榮領樞廷，實居政府，此其有為，又非來翰所謂「五年來皆居有為之地」比矣。平章機要，古重和衷，然笙磬之諧，未必翕如。若其事非艱钜，理同獵較，至紀綱風尚所係，苟避異同，難期報稱。在昔大庾文端尚為世臣言：深苦不能得君，每事依逢，自負所學。則此地居之良亦非易。閣下自幼侍宦京邸，通籍以來，遨翔直廬，亦且十裁，知之詳，揣之熟，無容山中老朽過慮奐。至來書述新喻已事，獎掖鄙人，既多逾分，且有傳聞未實之處，故略陳其始末。
戊戌秋初，新喻有出缺之意，此缺素號簡優，兼藩臬使因顛倒班次以厚妾戚，而其人倚與上遊有連，下車即助皂役淩藉庠序，以為錢漕地，遂致蒞任七月有餘，止有外客索欠米一呈，本邑士民竟無一紙入縣署，而糧捕兩廳至不能容訟者。前此乙未奇旱，錢漕並緩，知縣無所取給，因授權於皂役至此。邑人已若無知縣，各役皆一無所事。官役失勢，邑民曾受魚肉者，自尋報復，至入署捕頭人，剝毆於大堂，每日數次，各役逃散。而官之垂涎於漕彌切，未示漕期，先稟本府，開列邑中知名生監，請府訪。本府受愚出示，首列萬國彩、胡尚友等三人，目為漕棍。其實新喻向無吃漕規事，而列示三人，於漕皆無案據，實為憑空取鬧，迫成京控。乃撤前任歸案，而以世臣接署。臬司護戚益摯，奉文之日，即委心腹駐縣嚴提。萬國彩本係原告，知臬司左袒，是以避不投審。世臣視事，有來謁者，皆以禮接。久之，萬國彩亦來謁。世臣告以原告毋庸避匿，汝可拂理家事，隨我進省。彼諾訂期前往。而省中管押年餘之胡尚友逃歸，遂不赴案。前任捕萬國彩，曾懸賞三百金無獲，是當屬承緝官。世臣接緝，即如臬司之意，以萬為重犯，亦不過罰俸輕議，乃抹殺前後情節，詳請奏摘頂帶，世臣旋即卸事。
回省月餘，竟至用兵毀民房至三百餘家。萬胡二人逃至鄰邑，鄰邑令偵知所匿村莊，飭令交出，否即請兵焚莊。萬國彩聞信夜逃，追至廿裏外，由舊匿之莊擒獻。來書稱幾於縱囚故事，而以世臣為實有感孚，為不得其實也。至來書所稱首畔者，想必出貴省官常之口，其人固非善類，然加此二字則已甚。世臣以壬寅五月買舟遺山，萬犯在監內痛哭不止，再三央獄卒至舟中叩首代謝。來書又謂新舊錢漕，無絲毫蒂欠，此亦過譽。比戶自催輸將，亦止經徵新款埽數，舊欠尚多。其時銀價已至千六百文一兩，每兩須賠數十文，計辦己亥奏銷，賠錢二千千，邑民醵錢如數稟償，世臣再三批駁。及漕畢之後，又以錢無可歸諄請，只得批提外庫，俟通邑有應辦公事，由眾紳公領辦理。及卸事，接任者頗有黷名，世臣懼為幹沒，即具稟解貯府庫，聲明歸邑紳公稟請領。世臣離江西時，猶在府庫，微聞中丞定案覆奏，指此為科派退還之據，不知果否？若果如來書新舊盡輸，則世臣賠項不啻七八千已。
參案之源，以糧道既收漕規，而細察世臣漕政，為遵例禁絕浮勒，閱四日退出，小價不肯領回，糧道即撥歸應解漕項，而心終怏怏。學使典之姻戚，恐他處亦以不奪人為法，則糧道為空做，出頭明暗疊劾。中丞畏學使甚，遂先期嚴參，本意於定案時開復。而庚子科，中丞以諭詞忤眾，士子萬人齊上至公堂肆罵，大指皆以新喻參案為說。中丞憤甚，乃定見不與開復。學使出參摺後，采訪輿論，懼有後患，訪得新喻有諸生五，向以訟為生，自世臣視事，即閉門擱筆，學使意必深憾，遣親信以千金啖之，授詞稿使至其衙門投遞。五生以雷神不可當拒之。數日後，中夜有叩門來謁者，具言前事，欲誆其詞稿及銀，稟請直揭。世臣謝罷之。學使聞之尤慚感，囑其門生與世臣同官者，委曲解說。適戴師相薨逝，學使力言於其嗣君，謂老師墓碑，非求包君大手筆不足垂示百世，意蓋謂世臣必以此為榮幸也。
未幾，學使以嶽楚獄去。新喻兵火之後，新臬以曾任臨江守，特駐新喻，下學講書，欲以感召萬胡，使投案。正講時，有人在明倫堂下桂花台彈月琴唱門詞，被捕。臬使飭隨員赴縣會審，而月琴已打破，其人名劉得祖，不識字，只能彈唱。因假三弦授之彈唱，乃新喻新事，名曰《萬歲牌樓記》，共十六回。第九至十三，皆唱世臣在任所辦各件。隨員回省，說新聞，省中介幕乃知世臣在彼之拊循整飭上毫無錯謬也。劉得祖帶省收禁，中丞過堂，曾叫彼彈了數回。後湖南星使從袁州過江西讞煙案，路出新喻，有數千人環船遞呈。星使收呈，諭以明早去驗火場。半夜鼓枻去，至省以呈詞二十張谘交中丞，而摘詞由入奏。星使行至安徽，接回摺，折回江西嶽此獄，一切無所更動，惟提劉得祖唱了三日而開釋之。臨行，謂其同年東鄉令銘東屏曰：「包君我競未敢識其面，然《萬歲牌樓記》已聽完，中有大
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:08:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>