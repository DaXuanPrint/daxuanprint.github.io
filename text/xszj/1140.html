<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="画说,画说全文在线阅读,画说全文在线下载,大玄古籍书库">
<meta name="description" content="画论。明代莫是龙。一卷。。约1590年。。有《广百川学海》本、《续说郛》本、《画论丛刊》本。论画以李思训为北宗,。王维为南宗,对王维尤为推崇。论画重传神,提出“传神者必以形”、“味外之味”等。学习古代优秀作品,“集其大成”,“一变其法”,“自出机杼”又认为有轮廓无皴法谓之无笔,有皴法无轻重、向背、明晦谓之无墨。此论颇合画家宗旨。书中为论只有十五条,不为详尽。此书《四库全书总目》收入存目。_画说_全文在线阅读_画说_全文在线下载_大玄古籍书库">
<title>画说_莫是龙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">画说</span> <br/>
          作者： <span class="inputVal" id="bkauthor">莫是龙</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,画论,完结</span> <br/>
          字数： <span class="inputVal" id="bknum">[book_length]2167</span> <br/>
          说明： <span class="inputVal" id="bkdec">画论。明代莫是龙。一卷。 约1590年。 有《广百川学海》本、《续说郛》本、《画论丛刊》本。论画以李思训为北宗, 王维为南宗,对王维尤为推崇。论画重传神,提出“传神者必以形”、“味外之味”等。学习古代优秀作品,“集其大成”,“一变其法”,“自出机杼”又认为有轮廓无皴法谓之无笔,有皴法无轻重、向背、明晦谓之无墨。此论颇合画家宗旨。书中为论只有十五条,不为详尽。此书《四库全书总目》收入存目。</span> <br/>
          封面： <span class="inputVal" id="bkimg">Z_12904.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]画说
[book_author]莫是龙
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,画论,完结
[book_length]2167
[book_dec]画论。明代莫是龙。一卷。 约1590年。 有《广百川学海》本、《续说郛》本、《画论丛刊》本。论画以李思训为北宗, 王维为南宗,对王维尤为推崇。论画重传神,提出“传神者必以形”、“味外之味”等。学习古代优秀作品,“集其大成”,“一变其法”,“自出机杼”又认为有轮廓无皴法谓之无笔,有皴法无轻重、向背、明晦谓之无墨。此论颇合画家宗旨。书中为论只有十五条,不为详尽。此书《四库全书总目》收入存目。
[book_img]Z_12904.jpg


[book_title]画说
赵大年画平远，绝似右丞，秀润天成，真宋之士大夫画。此一派又传之为倪云林，云林工致不敌，而著色苍古胜矣。今作平远及扇头小景，一以此二人为宗，使人玩之穷，味外有味也。
画家之妙，全在烟云变灭中。米虎儿谓王维画见之最多，皆如刻画，不足学也，惟以云山为墨戏。此语虽似过正，然山水中当著意生云，不可用拘染，当以墨渍出。令如气蒸，冉冉欲堕，乃称生动之韵。
昔人评大年，谓得胸中千卷书更奇古。又大年以宋宗室不得远游，每朝陵回，得写胸中丘壑。不行万里路，不读万卷书，欲作画祖，其可得乎？此在吾曹勉之，无望于庸史矣。
山之轮廓先定，然后皴之。今人从碎处积为大山，此最是病。古人运大轴只三四大分合，所以成章，虽其中有细碎处甚多，要之取势为主。吾有元人论米高二家山书，正先得吾意。
画树之窍只在多曲，虽一枝一节，无有可直者，其向背俯仰全于曲中取之。或曰：“然则诸家不有直树乎？”曰：“树虽直，而生枝发节处必不多直也。”董北苑树作劲挺之状，特曲处简耳。李营丘则千屈万曲，无复直笔矣。
枯树最不可少，时于茂林中间见乃奇古。茂林惟桧、柏、杨、柳、椿、槐要郁森，其妙处在树头与四面参差，一出一入、一肥一瘦处。古人以木炭画圈，随圈而点入之，正为此也。
柳：宋人多写垂柳，又有点叶柳。垂柳不难画，只要分枝头得势耳。点叶柳之妙在树头圆铺处，只汁绿渍出，又要森萧有迎风摇飏之意。其枝须半明半暗。又春二月柳未垂条，秋九月柳已衰飒，不可混，设色亦须体此意也。
画树木各有分别。如画《潇湘图》意在荒远灭没，即不当作大树。及近景丛木如园亭景，可作杨柳、梧、竹及古桧、青松。若以园亭树木移之山居，便不称矣。若重山复嶂，树木又别。当直枝直干，多用攒点，彼此相籍，望之模糊郁葱，似入林有猿啼虎嗥者乃称。至如春夏秋冬，风晴雨雪，又不在言也。
画家以古为师，已自上乘，进此当以天地为师，每朝起看云气变幻，绝似画中山。山行时见奇树，须四面取之。树有左看不入画而右看入画者，前后亦尔。看得熟，自然传神。传神者必以形，形与心手相凑机时相忘，神之所托也。树岂有不入画者，特画史收之生绢中，茂密而不繁，峭秀而不寒，即是一家眷属耳。
禅家有南北二宗，唐时始分，画之南北二宗，亦唐时分也，但其人非南北耳。北宗则李思训父子著色山，流传而为宋之赵幹、赵伯驹、伯啸，以至马、夏辈。南宗则王摩诘始用渲淡，一变钩斫之法，其传张璪、荆、关、郭忠恕、董、巨、米家父子，以郅元之四大家。亦如放六祖之后，马驹、云门、临济儿孙之盛，而北宗微矣。要之摩诘所谓云峰石碛，迥出天机，笔意纵横，参乎造化者。东坡吴道子、王维画壁亦云：“吾于维也无间然。”知言哉！
古人云：“有笔有墨。”笔墨二字，人多不晓。画岂无笔墨哉？但有轮廓而无皴法，即谓之无笔；有皴法而无轻重、向背、明晦，即谓之无墨。古人云：“石分三面。”此语是笔亦是墨，可参之。
余尝谓右军父子之书，至齐梁而风流顿尽，自唐初虞、褚辈一变其法，乃不合而合，右军父子殆如复生。此言大不易会。盖临摹最易，神会难传也。巨然学北苑，元章学北苑，黄子久学北苑，倪迂学北苑。学一北苑，而各各不相似，俗人为之，一与临本同，若之何能传世也。
董北苑画树多有不作小树者，如《秋山行旅》是也。又有作小树但只远望之似树，其实凭点缀以成形者，余谓此即是米氏落茄之源委。盖小树最要淋漓约略，简于枝柯，而繁于形影。欲如文君之眉与黛色相参合，则是高手也。
赵大年平远，写湖天淼茫之景极不俗，然不奈多皴。虽云学维（王维），而维（王维）画正有细皴者，乃于重山叠嶂有之，赵未能尽其法也。张伯雨题倪迂画云：“无画史纵横习气。”予家有此帧。又其自题《师子林图》云：“予此画真得关遗意，非王蒙辈所能梦见也。”其高自标置如此。又顾治题迂画云：“初以董源为宗，及乎晚年，画益精诣，而书法漫矣。”盖迂书绝工致，晚年乃失之聚精于画，一变古法，以天真幽淡为宗，要亦所谓渐老渐熟者；若不从董北苑筑基，不容易到耳。纵横习气，即黄子久未断，幽淡两言，则赵吴兴犹逊迂翁，其胸次自别也。
画平远师赵大年，重山叠嶂师江贯道，皴法用董源麻皮皴及《潇湘图》点子。皴树用闭幕式、子昂二家法。石用大李将军《秋江待渡图》及郭忠恕雪景，李成画法有小帧水墨及着色青绿，俱宜宗之。集其大成，自出机杼，再四五年，文、沈二君，不能独步吾吴矣。

        </div>
      </div>
    </div>
  </div>
</div>
<!--update:2025-08-30 10:06:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>