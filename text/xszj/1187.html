<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,石林燕语辨全文在线阅读,石林燕语辨全文在线下载,大玄古籍书库">
<meta name="description" content="叶梦得《石林燕语》所记多为北宋以来的典章制度和人物轶事，此书“纂述旧闻，皆有关当时掌故，于官制、科目，言之尤详，颇足以补史传之阙，与宋敏求《春明退朝录》、徐度《却扫编》可相表里”。惜该书成于动乱之时，由于图籍散失、资料匮乏等多方面原因，其中”或有记忆失真、考据未详之处”。叶氏自己也云”其言先后本无伦次，不复更整齐”，故书中存有若干讹谬之处。《石林燕语》书成之后，汪应辰就曾针对此书之讹误展开考辨，得辨文二百零二条，成《石林燕语辨》一书。汪应辰《石林燕语辨》书成之后，曾于南宋嘉泰元年(1201)被俞鼎孙、俞经">
<title>石林燕语辨_汪应辰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">石林燕语辨</span> <br/>
          作者： <span class="inputVal" id="bkauthor">汪应辰</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,考据,完结</span> <br/>
          字数： <span class="inputVal" id="bknum">[book_length]22010</span> <br/>
          说明： <span class="inputVal" id="bkdec">叶梦得《石林燕语》所记多为北宋以来的典章制度和人物轶事，此书“纂述旧闻，皆有关当时掌故，于官制、科目，言之尤详，颇足以补史传之阙，与宋敏求《春明退朝录》、徐度《却扫编》可相表里”。惜该书成于动乱之时，由于图籍散失、资料匮乏等多方面原因，其中”或有记忆失真、考据未详之处”。叶氏自己也云”其言先后本无伦次，不复更整齐”，故书中存有若干讹谬之处。《石林燕语》书成之后，汪应辰就曾针对此书之讹误展开考辨，得辨文二百零二条，成《石林燕语辨》一书。汪应辰《石林燕语辨》书成之后，曾于南宋嘉泰元年(1201)被俞鼎孙、俞经辑于《儒学警悟》丛书中，一同收入的还有宋程大昌《演繁露》六卷、宋马永卿《懒真子录》五卷、宋程大昌《考古编》十卷、宋陈善《扪虱新话》八卷、宋俞成《莹雪丛说》二卷，计四十一卷。嘉泰二年(1202)，俞闻中将《儒学警悟》刊刻成书。此为该书最早刻本。据明嘉靖王良栋抄本，二俞在编《儒学警悟》一书时，所收《石林燕语辨》是将汪应辰之辨文附在叶梦得《石林燕语》本文之后。惜《儒学警悟》一书历来流传甚稀，“世所罕见。……是编《大典》时即未见此书”。其中《石林燕语辨》亦是如此，《四库全书总目提要》云：”应辰之书，陈振孙已称未见，盖宋末传本即稀。”因此自宋以来，元、明两代不见刊刻，世人少见《石林燕语辨》一书。明嘉靖年间吉庵王良栋曾抄录《儒学警悟》一书，但外人也绝少知之。至清朝四库馆臣纂修《四库全书》时仍未见《石林燕语辨》一书，《四库全书总目提要》云：“应辰之书，……仅《儒学警悟》间引数条，与绍奕《考异》同散见《永乐大典》中，然寥寥无几，难以成编。惟绍奕之书尚可裒集，谨搜采考校，各附梦得书本条之下。”四库馆臣由于未见《石林燕语辨》及《儒学警悟》，故轻易结论云”《儒学警悟》间引数条，……然寥寥无几，难以成编”。同时，四库馆臣又将此书与《石林燕语考异》一书进行比较，认为“惟绍奕之书尚可裒集”，并”谨搜采考校，各附梦得书本条之下”。由此可见，至清朝乾隆年间，《石林燕语辨》一书亦流传甚稀。</span> <br/>
          封面： <span class="inputVal" id="bkimg">Z_12951.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]石林燕语辨
[book_author]汪应辰
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,考据,完结
[book_length]22010
[book_dec]叶梦得《石林燕语》所记多为北宋以来的典章制度和人物轶事，此书“纂述旧闻，皆有关当时掌故，于官制、科目，言之尤详，颇足以补史传之阙，与宋敏求《春明退朝录》、徐度《却扫编》可相表里”。惜该书成于动乱之时，由于图籍散失、资料匮乏等多方面原因，其中”或有记忆失真、考据未详之处”。叶氏自己也云”其言先后本无伦次，不复更整齐”，故书中存有若干讹谬之处。《石林燕语》书成之后，汪应辰就曾针对此书之讹误展开考辨，得辨文二百零二条，成《石林燕语辨》一书。汪应辰《石林燕语辨》书成之后，曾于南宋嘉泰元年(1201)被俞鼎孙、俞经辑于《儒学警悟》丛书中，一同收入的还有宋程大昌《演繁露》六卷、宋马永卿《懒真子录》五卷、宋程大昌《考古编》十卷、宋陈善《扪虱新话》八卷、宋俞成《莹雪丛说》二卷，计四十一卷。嘉泰二年(1202)，俞闻中将《儒学警悟》刊刻成书。此为该书最早刻本。据明嘉靖王良栋抄本，二俞在编《儒学警悟》一书时，所收《石林燕语辨》是将汪应辰之辨文附在叶梦得《石林燕语》本文之后。惜《儒学警悟》一书历来流传甚稀，“世所罕见。……是编《大典》时即未见此书”。其中《石林燕语辨》亦是如此，《四库全书总目提要》云：”应辰之书，陈振孙已称未见，盖宋末传本即稀。”因此自宋以来，元、明两代不见刊刻，世人少见《石林燕语辨》一书。明嘉靖年间吉庵王良栋曾抄录《儒学警悟》一书，但外人也绝少知之。至清朝四库馆臣纂修《四库全书》时仍未见《石林燕语辨》一书，《四库全书总目提要》云：“应辰之书，……仅《儒学警悟》间引数条，与绍奕《考异》同散见《永乐大典》中，然寥寥无几，难以成编。惟绍奕之书尚可裒集，谨搜采考校，各附梦得书本条之下。”四库馆臣由于未见《石林燕语辨》及《儒学警悟》，故轻易结论云”《儒学警悟》间引数条，……然寥寥无几，难以成编”。同时，四库馆臣又将此书与《石林燕语考异》一书进行比较，认为“惟绍奕之书尚可裒集”，并”谨搜采考校，各附梦得书本条之下”。由此可见，至清朝乾隆年间，《石林燕语辨》一书亦流传甚稀。
[book_img]Z_12951.jpg


[book_title]卷一
《一辨元宪当作元献》
元宪当作元献
《二辨赐礼贤宅》
礼贤宅在京城南，钱俶入觐，太祖以此馆之。至太宗初，俶纳土始赐焉，非俶先请觐即赐也。
钱思公与诸弟乞归之有司，非思公独请也。
《三辨避禁中曰「省中」，改诏书为制书，及待制与待诏不同》
既云凡王宫即是诸王矣，伏俨引蔡邕说，省中本为禁中。门阁有禁，非侍御之臣不得妄入。行道豹尾中，亦为禁中。避元后父名，故曰「省中」，不闻诸王宫皆曰「禁中」也。汉制度云，帝之下书有四：一曰策书，二曰制书，三曰诏书，四曰戒敕。此云天子之命通称诏，非也。唐永徽中，命弘文馆学士一人，日待制于武德殿西门，则待制之名非始于肃、代以后也。明皇置翰林院，延文章之士至数术之士，皆处之，谓之「待诏」，即待诏之名初不改也。
德宗初即位，诏六品以上清望官，日二人待制，后又置待诏官三十人，以此见待制待诏不同。
《四辨昭考当作昭孝》
昭考当作昭孝。
《五辨妇人何不跪拜》
汉书周昌传，吕后见昌，为跪谢周。宣帝诏命妇皆执笏，其拜宗庙及天台皆俛伏，则其时妇人已不跪矣。故是时明肃后谒太庙，非郊祀也。宋子京谒庙赋云：「增蔽旒于法冕，加缛采于褘衣，皆宸心之参定，贯前辟之未思。」九拜有稽首，有顿首，非皆不跪也。不跪虽有之，盖拜之轻者尔。
《六辨母后加諡四字》
诏云：今以四字为諡。大惧未足形容万一，始循故事而已。宜以四字定諡。始当作姑。
《七辨范质、王溥罢相，薨年异同》
范质、王溥相太祖，皆四年。质罢相，是年薨，年五十四；溥罢十九年薨，年六十一。此所书年皆非也。史称溥在相位，每公卿至，必首谒其父，溥朝服趋侍左右，则非止罢相后犹执子弟之礼也。
《八辨宣仁太后受册之礼》
按子瞻草诏云：矧余凉薄，常慕谦虚，岂敢躬御治朝，自同先后处之无过之地，乃是爱君之深。内批：常慕字以下二十六字，旨意稍涉今是，不免却有昔非之议，可敍述太皇太后硕德实不及章献，不敢必依章献御文德殿故事，宜三省改此意度进入。
《九辨英宗当作仁宗》
英宗当作仁宗。
《十辨本朝诸礼之书》
开宝通礼修书官不止三人，刘温叟初不预也。诏乡贡开元礼科改称乡贡通礼，考试于新礼出义题，非但依开元礼设科也。欧阳公判太常寺，亦弗知太常礼院也。
《十一辨士夫家庙》
唐士大夫往往有家庙，故王圭不立庙为有司所劾。云：自唐以后不复讲。此语未明，时请下两制与礼官详定制度。潞公元丰三年留守西都，始祀家庙。
《十二辨皇考两统二父之说》
曲礼，祭父曰皇考。此云父没称皇考，于礼本无见者，非。时吕献可为御史知杂，范景仁为翰林学士，此云吕中丞、范谏官，非也。
曾子固谓皇考一名，而为说有三：如礼之皇考，则曾祖也；汉宣帝父称尊号曰皇考，则加考以皇号也；屈原称皇考曰伯庸之类，则父没之通称也。且言有可有不可者，其剖析甚详，而以悼园称皇立庙为非。今三说之中，专举其父没之通称之一句，以为附永叔之意，亦未尽也。若谓皇乃帝号，则或曰皇考，或举諡而加皇，苟以为不可，则一也，岂得一以为亡乎礼之礼，一以为甚矣乎！既以濮议称皇伯为显然不可，又以称考为有两统二父之嫌，然则当何称乎？欧阳公尝辨二父则有之，而非两统也。然则两统或可以言嫌，而二父亦谓之嫌，非也。
《十三辨儒臣检讨唐事一两条与五条》
仁宗诏两制检阅唐书纪传君臣事迹，近于治道者，日录一两条上之。此云五条，非也。
元佑二年，子容以吏部尚书兼侍读。
《十四辨父母服为父母报，及文忠、温公议论不同》
父母服当作报。
按两制等议谓礼律为父母报云者，文势当然，不可云为叔伯报也。赵大观又引去妇出母为证，则当时论难非独温公，而此云未有能难之者，惟司马君实云云，非也。既云文忠得此，亦无以夺之，又云君实终不能夺文忠也，则二者孰是？况三公各持其论，终未尝少屈乎！
《十五辨开国封公异同》
五等皆封开国。旧制，将相食邑万户，即封国公。庆历七年南郊，中外将相惟夏文庄公满万户，封英国公，因诏使相未满万户者，皆得封。今止云宰相，又云食邑满万户始封开国，皆非也。贾文元判大名府，非知也，时已为使相矣，自当封国公也。以山南东道节度使为祥源观使，非武胜军也。所谓大邦开国者，盖以其封魏公也，安非大国？
《十六辨中司荐京官及驳李定除中允》
司马君实治平四年四月除中司，九月复为翰林学士，此云熙甯初，非也。
熙甯二年三月，以张戬为监察御史里行，时吕晦叔未为中司也。吕为中司，所荐乃程颢、王子韶，中允非除也。宋封还词头，次苏、李封还，又送苏，终不奉诏。
中允乃升朝官。
三舍人既罢，李定除命亦寝，此云卒用之，非也。
《十七辨侍讲起立赐坐及论韩、刁为判院异同》
孙奭坐讲，仁宗尚幼，跋案以听之。奭因请立讲，非谓坐读不相闻故起立也。
时诏太常礼院详定，韩持国、刁景纯、龚鼎臣、苏子容、周孟阳皆判太常寺，馀皆同知太常礼院。此云韩、刁判院，而苏、龚蒙上文言之，皆非也。

[book_title]卷二
《十八辨三公孤卿大夫异同》
周官以太师、太傅、太保为三公，论道经邦，则坐而论道，非谓五等诸侯也。五等诸侯岂得云非人臣乎！周官孤卿大夫与三公位皆不同，岂得云三公而下皆卿大夫乎！三公官不必备，何必以卿兼公，而通谓之卿乎！周公位冢宰，乃公兼卿也。开宝中，
开宝元年。端拱中，
端拱元年。
《十九辨崇礼当作崇禋，赐赦当为肆赦》
崇礼当作崇禋。赐赦当作肆赦。
《二十辨尚书台省赞拜仆射》
当云尚书省侍郎以上，内省给舍以上，御史中丞、学士皆预。
《二十一辨二范除命，非用吴雍例》
文及甫除职，在范子奇、范纯粹之后，而云及甫后；郎官出入，皆未有得职者；至元佑间，范子奇、范纯粹云云，非也。二范除命在元丰八年四月，而云元佑间，非也。纯粹本以直龙图阁知庆州，既而入为都司，出使河东，所除职乃旧物耳，而云用吴雍例，亦非也。
《二十二辨文昌府东西向，当为东西相向》
东西向，当云东西相向。
《二十三辨娣妇通书》
娣当作弟。
《二十四辨羣臣常参，传闻不坐。五日起居》
常参官有定员，见唐志。而云百官皆在，非也。传闻不坐，当作闻传不坐。
明宗言五日起居，吾思所以数见羣臣，今只云思见羣臣，失其意矣。
《二十五辨宫殿所始》
汉梁王立自言宫殿之乘，毛毫过失，亡不暴陈。又黄霸传及举孝子贞妇者为一辈先上殿。颜师古曰：「丞相所座屋也。」古者，屋之高殿，通呼为殿，不必宫中也。齐高帝为齐公，以石头城为其世子宫。王俭引灵光殿例，以听事为崇光殿，外斋为宣德殿，则虽曰宫，而犹以殿为疑也。梁武陵王纪在蜀开寝殿以通内廐，又丘迟与陈伯之书谓临川王宏为临川殿下。
《二十六辨押班》
司马君实请春分后，遇辰，正牌上；秋分后，巳牌上；即放班。诏亦不尽从也。此云请以辰时二刻前朝，退则押班，过则免，非也。
《二十七辨机密圜土》
机密当作讥察。
《二十八辨集贤院学士与除待制沿革》
集贤院学士钱若水、陈恕、郭贽，皆自前执政除，非独吴正肃也。吕佑之、吕文仲、李维、盛度皆自翰林学士，晁迥自翰林学士承旨除，非独刘原甫也。李行简自龙图阁待制除，非独元厚之也。又有自集贤院学士除待制者，陈升之、李大临、陈绎、曾布、邓绾、沈括、丰稷皆是。其馀龙图阁直学士者，陈尧咨、任布、任中师、魏瓘、吕居简、李东之、李参、孙长卿、吕臻、宋敏求皆是，亦非独元厚之也。邓绾自御史中丞得罪，元丰元年正月复除龙图阁待制，言者以为超越，乃改集贤院学士。七月，复除待制，则是时集贤院学士次于待制矣。苏子容罢知制诰，岁馀，会恩知婺州、亳州，入勾当三班院，加集贤院学士。此云罢知制诰而知亳州，再遇赦，遂复此职，非也。
《二十九辨冯元、鲁宗道为讲读官》
冯元、鲁宗道皆兼侍讲，此云侍读，非也。
《三十辨太宗加翰林为学士》
宋刘系宗为竟陵王诞子景祥侍书，后又为东宫侍书，则侍书之名久矣。太祖平蜀，此云太宗，非也。翰林侍读，初亦不加学士之名，非独侍书也。
《三十一辨王禹玉为学士》
熙甯三年十二月，王禹玉参知政事；八年六月，韩魏公薨。此云禹玉为学士，非也。
《三十二辨宰相加集贤、崇文大学士》
不必云京官，当云六品以下。
唐书李泌传云：加集贤殿、崇文馆大学士。泌建言：学士加「大」，始中宗时。及张说为之，因辞，乃以学士知院事。至崔圆复为大学士，亦引泌为让，而止。按崔圆大历中卒，泌贞元三年始为相，谓圆引泌为让，唐书误也。自泌后，裴垍、裴度、牛僧孺、李德裕皆为大学士，盖或为学士，或为大学士，亦非宰相皆为之也。
《三十三辨宰臣监修国史》
建隆元年，宰臣王溥监修国史，此云首以赵韩王监修，非也。
《三十四辨枢密院直学士》
会食枢密院，非枢密使厅也。
枢密直学士，旧或除此职外任，或在外除职，非官制行始为职名也。真宗始命杜镐为龙图阁直学士，班枢密直学士下，亦非官制行始为直学士之冠也。
《三十五辨本朝元佑以前宰相五十人》
刘莘老谢右相表云：「君臣赓歌今百三十载，勋业继踵裁五十二人。」此云五十人，非也。
《三十六辨中制科入等》
范子功亦入制科第三等，后孔文仲考中第三等，以忤王安石特旨，绌之。此云设科以来，止吴正肃与子瞻入第三等而已，非也。
《三十七辨注辇国入贡年月》
明道二年，注辇国使人入贡，请用夷礼，以申向慕之心，乃奉银盘升殿跪撒珠于座下而退，非始于神宗朝也。熙甯十年六月，注辇国入贡，此云元丰间，亦非。
《三十八辨入宣政殿奉事》
宣政殿庭东西有四树松，非皆植松也。
诏书乃开成元年正月。赐对当作次对。
唐制，百官入宫殿门必搜，非止为奏事官也。药树有监察御史监搜位，非泛用，御史一人亦非立也。大和元年诏，今后坐朝，衆寮既退，宰臣复进奏事，其监搜宜停止，谓宰臣勿搜，非皆罢也。
《三十九辨王徽梦至京师观灯作述怀诗》
来朝，非。熙甯二年，朝廷始命两浙、福建等路转运司招接高丽入贡使。舟人傅旋至彼国，达朝廷之意。王徽喜甚。次年二月十五日，然灯如中国上元。旋适在彼，见徽赋感天朝招接拟待中华然灯夜述怀诗云：「宿罪应深近契丹，历年徒贡事多般；忽蒙舜日龙纶召，便待尧天佛会观。灯艳似莲装阙焰，月华如水泄云寒；夷身幸入华胥境，甚惜今宵漏滴残。」
右庞元英所纪，而燕语云：「王徽因梦作此诗，后本朝遣海商喻旨。」又，诗语亦多不同。

[book_title]卷三
《四十辨枢密使拜罢皆用麻》
春明退朝录：「汉乾佑中，除枢密使始降麻，本朝循之。」石元懿罢为仆射亦降麻，然则罢而降麻，非常制矣。云拜罢皆用麻，岂后来遂为例也。狄武襄除枢密使自降麻，但高文庄罢，止舍人院出告。今云武襄自副使补其阙，止令舍人院草辞，自是遂为故事，非也。茶敦云：「熙甯中，吕公弼罢枢使，诏今后枢使罢，不宣麻。」
《四十一辨起居注记书事》
唐太宗每日仗退后，宰臣议政，起居郎执简记录。高宗时，即随仗便出。会要言：「高宗朝会端拱，无言。」非谓前殿不奏事也。国初，起居郎舍人止是官名，初不预史事，亦未有记注之名。淳化五年，始命梁周翰、李宗谔分掌左右史事，更直便殿，日奉内朝。此云「本朝记注，初不侍立，但于前后殿为次，使候上殿臣寮退，因问所尝言书之，然未尝有敢告之者」。非也。
至和元年八月，知制诰贾黯言：「陛下御迩英，召侍臣讲读经史，乞令修起居注。官入侍事，有可书随即记录。」从之，赐坐于御坐之西南。后修起居注石杨休言：「陛下有所宣谕，而臣坐远不尽闻，虑记录有遗。」乃命侍立于讲读官之末。此云「惟经筵得与讲读官并列，嘉佑间贾直孺所请」。非也。
《四十二辨禁乘狨坐》
太平兴国七年，翰林学士承旨李昉等奏，商贾庶人有僭乘银装鞍勒、狨毛暖坐等，请禁断。从之。当时以为僭，则非通上下用之矣。今箸令谏议大夫以上，及节度使、曾任执政官者，许乘狨坐。此云「大臣中书舍人以上，武臣节度使以上，方许用」。非也。
《四十三辨吕正惠、寇莱公参政年月》
至道中当作至道元年。
《四十四辨郭进造第用■〈同瓦〉瓦》
郭进为洺州防御使，充西山巡检，以备并寇。
太祖言：「进扼西山十馀年，使我无北顾忧，我视进岂减于儿女！」此云知雄州，又云捍契丹，皆非。
《四十五辨哲宗元佑初未尝语》
哲宗元佑间但寡言耳，非未尝语也。第九卷载所答蔡持正语。
《四十六辨淳化中所藏法帖及刻板》
淳化官帖，黄鲁直、秦少游所记，皆云板刻，此云刻石，非也。鲁直云：「元佑中，亲贤宅从禁中借板墨百本，分遗宫僚」；此云「徐王府取阁本刻于木板」，岂各自一事耶？
续法帖跋云：「元佑五年四月十三日，秘书省请以秘阁所藏墨迹，未经太宗朝摹刻者，刊于石，有旨从之。至建中靖国元年四月二十三日，内出缗钱十五万趣其工，以八月旦日毕，厘为十卷，上之。」此乃云「曾丞相当国，命刘焘别为续法帖十卷」，非也。
《四十七辨宣徽使班位》
宣徽使位枢密副使上。至道三年，周莹请居其下，从之，遂为例。然熙甯三年宣徽使郭逵言：「故事，参知政事、枢密副使、宣徽使以先后入为序，今请立其下。」从之。则是例亦不一也。此止云与枢密先后入序班，不分别使副又不及参知政事，非也。又云：每除枢密，先为使者，必辞请居其下，而后从之。亦非皆如此也。
元丰四年十一月，诏罢宣徽院，见任宣徽使依旧，自今更不除人。元佑间，冯当世亦为宣徽南院，张安道虽除不拜。
《四十八辨职事官先试后除》
咸平中，黄夷简、曾致尧皆试而不除；嘉佑七年，司马温公既试除知制诰，力辞，改天章阁待制。黄、曾虽试而不除，非改待制也。温公虽改待制，非试而不除也。
《四十九辨韩维除翰林学士》
韩持国未尝赐出身，其除翰林学士乃熙甯元年。此云「赐出身」，又云「熙甯末」，皆非。
《五十辨翰林学士结衔》
此书第四卷云：唐翰林学士结衔，或在官上，或在官下，无定制；此云：「唐制，翰林学士本职在官下。」其说前后自不同也。赵凤乃端明殿学士，此云翰林学士，非也。此书第四卷亦云赵凤为端明殿学士。本朝凡兼学士，结衔皆以职名为冠。第四卷又云唐以宰相兼昭文馆、集贤殿学士，结衔皆在官下，盖兼职宜然。本朝循用其旧云云，前后未免抵牾。
《五十一辨尚书中书沿革》
秦、汉至唐，有官名虽相沿，而实不同者。尚书，秦官；汉武帝使宦者典事尚书，谓之「中书」，故萧望之谓「中书，政本」。又云「尚书，百官之本，宜罢」。中书，宦官也。至成帝乃罢中书宦者，置尚书。魏武帝为魏王，置秘书令，典尚书奏事，文帝改为中书令。此云「自两汉以来，谓中书为政本，中书省出令而门下省覆之」。又云「尚书省但受成事行之」。盖汉、魏所谓尚书、中书者本出于一，且初未有门下省，今乃以历代官名职制混而言之，非也。此卷内又云唐参知乃宰相，而平章乃参佐之名。
《五十二辨致仕辞谢致宴》
真宗朝，张齐贤、王嗣宗、冯起致仕，皆谢辞。起乃自郓入觐，此云「不入谢辞」，非皆如此也。治平四年四月，李东之致仕，九月李受致仕，此云「后数日」，非也。
咸平三年翰林学士朱昂，庆历八年翰林侍读学士杨偕，皆以致仕召对赐宴。又元丰七年，文潞公既致仕入觐，仍赐宴，则召对赐宴，非特二李也。富郑公谢致仕恩命云：已蒙指挥特放朝谢，兼以病发，无由暂至阙下一对天光。
《五十三辨王沂公除参政》
宋次道作宋元宪墓志云：宰相俱罢，二府更易，将以公为同知枢密院事，独一执政留。乃曰：故事，知制诰未有柄任者。命遂寝，即召入翰林为学士。今按景佑四年四月，宰相吕许公、王沂公，参政宋宣献、蔡文忠皆罢，独一执政留者乃盛文肃也。元宪宝元元年三月为翰林学士，二年十一月参政，此云「王沂公为相」，又云「明年除参政」，皆非。
《五十四辨郭待举等入参政》
高宗以郭待举、岑长倩、郭正一、魏玄同并与中书门下同承受进止平章事，上欲用待举等，谓参知政事崔知湿曰：「待举等资任尚浅，且令预闻政事，未可与卿等同名。」自是外司四品以下知政事者，始以平章事为名，此止云郭待举，未尽也。
《五十五辨进士榜分甲》
王文正榜进士三十八人，初不分甲，此云第一甲何邪？又章郇公亦同榜。淳化三年，丁谓、王钦若、张士逊皆第一甲，但是年止两甲尔。
《五十六辨朱谔请除常侍》
有见朱谔奏者，止请除常侍，不及御史大夫也。
《五十七辨礼部知名表印》
礼部知名表印，旧有之。未改官制前，馆阁中能文者，同判礼部，使掌笺表，王禹玉尝为之。后迁舍人学士，仍领其任。此云元丰官制谓之「知名表」，郎官别有印，曰「知名表印」，非始于元丰官制也。
《五十八辨席帽裁帽》
杨文公谈苑云：重戴者，大裁帽也。本野夫岩叟之服，以皂为之。后魏孝文帝自云中迁代，以赐百寮；五代以来，惟御史服之。淳化初，宰相、学士、御史台，比省官、尚书、两省五品以上，皆令服之。王元之谢表云「头有重戴」，谓为翰林学士也。
《五十九辨系金带御仙花带》
宋次道所纪，虽云金带经赐者许系，又云，近有罢参政黑带佩鱼而入者。且閤门当有定制，岂容其自为异邪？景佑虽著令，而元丰二年元绛罢政，以本官知亳州，特令服金带如学士，则非特旨，虽学士所谓金带亦不得矣。大观初，门下侍郎吴居厚罢为资政殿学士，葛胜仲志其墓云：故事，罢执政换御仙花带，诏示许服球纹带，著为令，则又与元丰时不同矣。既著为令，而此书所记，近岁閤门之制又如此，何耶？
《六十辨张安道知南京待高丽》
所过州，当云「使者所过州」。张安道以宣徽使判应天府，奏言：「臣班视二府，不可为陪臣屈」云云，诏令通判接送，如使人来见，即回谒。扬州依此，盖故相陈升之判扬州也。此云「知南京」，又云「尝班二府」，又云「使通判代将迎」，而不言奏，谓与被旨，皆非也。大观中，盖已有此诏旨，非用安道例也。高丽来朝，当云「使者入贡」。
《六十一辨本朝与契丹历差一日》
此云熙甯中，第九卷云元丰中。此云冬至本朝先契丹一日，第九卷云虏历先一日；此云使副欲为庆，契丹馆伴官不受，第九卷云虏趣使者入贺，皆先后抵牾。按苏墓志云：「熙甯十年冬至，本朝历先契丹一日，虏疑，彼此致庆，当孰从？公言各从本朝历可也。」
《六十二辨赐紫服金带》
乾德元年十一月，赐屯田员外郎知制诰高锡绯袍银带。又杜鞾周显德中授户部员外郎、枢密直学士，国初迁司门郎中，乃赐金紫。赵昌言自知制诰出知天雄军，入为御史中丞，始赐金紫。王元之贺范舍人出知永兴再入西掖诗云：「再入承明旧直庐，腰间仍得佩金鱼。」注云：舍人前在纶阁，犹是朱绥。元之知诰，久之，加柱国，谢曰，面赐金紫。其诗云：「策勋何烜赫，赐紫便葳蕤。」又云寇平仲谢除密直启云：「南面听朝，特颁金紫。」他如此类尚多。故学士、中丞、知制诰等赐金紫，史皆特书之。此所云李宪成事，盖出春明退朝录，然春明退朝录乃独举宪成一事，何耶？其云宪成召为学士，閤门举例赐金带，而不可加于绯衣，乃并赐三品服，岂非欲见金带与紫并赐耶？此云给事中、中书舍人易服，而谓祖宗时知制诰皆然，非也。又以李宪成事而云，亦有不赐者，然祖宗时不止李宪成也。韩子苍记宣和六年正月二十一日，除中书舍人，二月四日受告供职，九月赐章服，十四日正谢。此云正谢乃易服，不同。

[book_title]卷四
《六十三辨百官磨勘诏各为辞》
熙甯四年，诏文臣待制、武臣閤门使以上磨勘，命草制，余悉用四句定辞。十年，孙洙请皆令随事撰述，诏文武转官致仕并选人，改京朝官知县，并随事撰定。盖熙甯四年前，自各命辞，非故事用定词也。十年诏，亦非令各为词也。侍从以上自命词，非始于官制行也。「君恩无高下，何独于磨勘简之？非所以重王命也。」
孙所奏无此语
《六十四辨制诰避宰相执政官亲》
王旦以知制诰避妻父赵昌言，韩维、曾肇皆以翰林学士避其兄。刘原甫谓王文安为内兄避嫌，以知制诰知扬州，此书第八卷亦云王伯庸，原甫内兄也。此云王文安之甥，又云以侍读学士出，皆非。子京当迁知制诰，以避莒公除天章阁待制，后为翰林学士兼侍读学士，又避莒公乃以翰林侍读学士兼龙图学士。原甫以翰林学士避文安，改侍读学士兼侍讲学士，时谓罢一学士换二学士，且兼讲读，前未有也。子瞻自杭州召为翰林学士承旨，非扬州。宰相虽分左右仆射而兼中书或门下侍郎，又同中书门下侍郎事。此云近岁惟避本省官，如宰相二丞亲，则不除尚书侍郎，俱两省官岂非宰相官属乎？
《六十五辨卤簿》
王僧孺幼贫，母携之至市，遇御史中丞卤簿，驱迫堕沟中。又萧诞为建康令，与秣陵令同乘行车，前导四卒。左丞沈昭略奏：凡有卤簿官共乘，不得兼列驺。从请，免诞等官。此书所云南朝御史中丞、建康令皆有卤簿，盖谓此也。然此外如宋文帝以宜都王镇江陵，司马张邵性豪，每行来常引夹毂，与谘议王华相遇，华佯若不知，谓左右曰：「此卤簿甚盛，必是殿下。」乃下牵车，立于道侧。及邵至，乃惊。又颜延之常乘羸牛车，逢其子竣卤簿，即屏住道侧。又沈庆之梦引卤簿入厕中。又陈显达车乘朽败，导从卤簿皆用羸小。又虞悰朱衣乘车，卤簿立于宣阳门外，入行马内驱逐人；又吕僧珍为南兖州刺史，姊适于氏，住市中小屋，僧珍常道从卤簿到其宅，不以为耻。又朱异引其卤簿自宅至城，异自右衞率至领军四职，并驱卤簿，近代未有。又陈长沙王叔坚、始兴王叔陵每朝会，卤簿不肯为先后，必分道而趋，则南朝人臣而用卤簿，非特前两事而已。按唐制，皇太子、太子妃、亲王、文武职事官四品以上，散官二品以上，并长安县令、内命妇才人以上，外命妇四品以上，皆给卤簿。本朝皇太子卤簿遇升储，则草具仪注；其王公以下，唯大礼奉引乘舆，及身薨勑葬，则给太子妃以下，内外命妇皆不复给。则是本朝人臣亦有给者，而比旧愈严矣。以故，中官麦允言及充媛董氏之丧，诏给卤簿，而司马温公皆争之，以其非常典也。史记黥布传常为军锋。索隐云：案汉书作楚军前簿。簿者，卤簿也。司马相如上林赋云：「扈从横行，出乎四校之中。」吕延济曰：「横行，不依部卤也。」又云「鼓严簿」，孟康白：「簿，卤簿也。」李善曰：「言击严鼓，簿卤之中则是。」或曰「卤簿」，或曰「簿」。又簿、部，亦通用也。景德中，王钦若进卤簿记，在前。
《六十六辨诏修唐书之官》
王文安、宋景文、杨宣懿、赵康靖皆判馆阁，张文定、余武襄皆史馆修撰，此云判馆阁王文安等为史馆修撰，非也。至和元年八月命欧阳公刊修，此云嘉佑初，非也。初提举官贾昌朝罢相，丁度代之，后贾还朝为大观文、右仆射，又命之提举参政，刘沆、王尧臣、曾公亮皆相继提举，此云文元罢，乃命王文安，非也。
《六十七辨从驾扈从》
南史桓谦邀王弘之同祖送殷仲文，弘之曰：「下官与殷，风马不接，无缘扈从。」则扈从之言，旧亦上下通称。
《六十八辨诞日节名》
按懿宗延庆节，僖宗应天节，昭宗嘉会节，哀皇帝乾和节，此所记节名皆差误。又云懿宗不置，非也。
《六十九辨省榜》
徐驿当作徐铎。何怪当作可怪。
《七十辨温公再任留台》
温公居洛凡十五年，再任留司御史台，四任提举崇福宫。此云温公熙甯、元丰间相继为留台者十七年，非也。
《七十一辨侍从官换观察使》
此所引袁滋以其自华州刺史为左舍吾衞大将军也。然明皇谓韦凑云：故事，诸衞大将军与尚书更为之是，盖非止袁滋，亦非始于滋也。
王明给事中换光州刺史，钱昱工部侍郎换郢州团练使，乔维岳给事中换海州刺史，此云皆换观察使，非也。陕西四帅庞、范、韩及王公，王、韩皆枢密直学士，既换观察使，韩不辞，馀不拜，数月韩亦复旧职。此云三帅，又云皆龙图阁直学士，又云韩、庞亦辞遂罢，皆非也。
《七十二辨取进士》
高宗永淳元年，以郭待举、岑长倩、郭正一、魏玄同，与中书门下同承受进止平章事。又乾封以后，召学士元万顷、范履冰等于北门候进止，时谓「北门学士」。高宗诏军国大务，并取天后进止。又肃宗即位，明皇令四海军国事，皆先取皇帝进止，仍奏朕知。唐人章疏初云「奉进止」，或云「某人奉宣进止」，末云「伏候进止」；或云「听进止」，又云「取进止」之类，则进止正是可否取决之辞，非专为待对官设也。
《七十三辨都统》
乾元中，当作乾元元年。广德二年，以宰相王缙为侍中，节都统河南、淮南、山东南道诸节度行营事。
铎初为诸道行营都统，旧唐书纪传云乾符五年，新唐书纪表云六年，而传乾符元年至中和二年，再为都统，然而两次皆不云京城四面也。中和三年，铎乃为都都统，此云都统，亦非。
《七十四辨高丽国号》
汉武帝元封四年灭朝鲜，置玄菟郡，以高句丽为县。王莽时，发高句丽兵伐胡。光武建武八年，高句丽遣使朝贡，则非自三国以来始见于史也。
后唐天成四年，王建遣使来，则已非高氏矣，不得云至五代止传一姓也。其云长兴中始称「权知国事王建」，又云：「王氏代高当在同光、长兴之间」，皆非也。
王建称权知国事，盖请命之意，故明宗封为高丽国。王既受封，则称高丽国王矣。其后皆然，备见于史，不应七世而犹袭习用其旧称「知国王事」也。
《七十五辨宰相学士结衔》
此书第三卷云，本朝凡兼学士，结衔皆以职名为冠，此云唐以宰相兼昭文馆、集贤殿学士，结衔皆在官下，盖兼职宜然，本朝循用其旧。其说自相抵牾，又不当云兼也。
《七十六辨翰林学士结衔》
唐翰林院学士结衔，或在官上，或在官下，无定制，其说已见第二卷。
《七十七辨待制十一人》
唐永徽中，命弘文馆学士一人，日待制武德殿西门；文明元年，诏京官五品以上清官，日一人待制章善明福门；先天末，又命朝集使六品以上二人，随仗待制。则待制之名，非始于永泰也。崔佑甫为相，请文官□品以上，更直待制，后著令，正衙待制官日二人，则遂以为常矣，而武臣不预也。集贤待制，唐书嗣吴王祇传载之稍详，然云「自左仆射裴冕等十三人为之」。又独孤及传亦同。此止云十一人，而不及裴冕也。南部新书亦云十三人。
《七十八辨向传范典郡》
传范在仁宗、英宗朝，历知相州、恩州、邢州、陕州、沧州、保州，再知沧州。神宗初，自同提举在京诸司库务，以防御使知郓州，后乃知汝州。此云在仁宗时已为观察使，历知陕州、沧州，非也。云徙知郓州，亦非徙也。又云移知潞州，乃汝州也。
《七十九辨曾宣靖修英宗实录不迁官》
时韩忠献进仁宗实录，曾宣靖进英宗实录。韩奏：窃见宰臣李沆、吕夷简提举编修太宗实录及三朝政要，并乞书成更不推恩，皆蒙上俞允云云。曾言：若迁官，臣须改司空，韩琦须改太保，三公亦非赏劳之官。遂皆许之。然则其同时有韩，其异时有李、吕，今止记曾预辞于上，而云独曾不迁官，人以为得体。非也。
《八十辨议濮庙者六人》
吕献可时为御史知杂，云中丞，非也。龚鼎臣治平二年二月出知应天府，不预濮议。
《八十一辨见任官应举赐科第》
太平与国五年，见任官赴殿试有六人，惟单餗、周缮赐及第，馀皆诸州节度掌书记。此云止迁官而不赐科第，非皆如此也。
《八十二辨翰林侍读学士、讲读学士》
咸平二年，命杨徽之、夏侯峤、吕文仲为翰林侍读学士，此止载杨徽之，未尽也。云讲读学士始为兼职，非兼也。
《八十三辨二府不避姻家》
程康肃本参政，以避文潞公改枢副，盖枢府于中书不避也。晏元献为相兼枢密使，其婿富韩公为副使，此非常例矣。
《八十四辨王魏公知举拜枢密，邓安惠公知举右丞》
邓自兵部尚书除尚书左丞。

[book_title]卷五
《八十五辨真宗批杨文公谢表》
文公疾，在假，诏遣使挟医视之，文公上表谢，真宗以诗批其末赐之。其权免起居，又别是一节也，见会要。而金坡遗事云：文公被疾，既赴朝参，具状称谢，御笔于状尾批七言二韵诗赐之。两说不同，然要非因权免起居赐诗也。
十日当作十数日。多贤作名贤。
《八十六辨入制科第三等》
其说已见第三卷。
《八十七辨有官人应举》
雍熙二年殿试进士，内有宰相李昉子宗谔，参政吕蒙正弟蒙亨，盐铁使王明子扶权，度支使许仲宣子待问。上曰：「斯并世家，纵以艺升之，天下亦谓朕有私也。」并下第。景德年进士杨倚以翰林学士亿之弟，自第三等升第二。祖宗一时升黜，亦不一也。天禧二年，王钦若请鏁厅人不及格坐私罪。天圣四年，诏免责罚，听再举，以旧制试礼部不及格赎铜，永不得应举也。七年，诏文臣许应两次，武臣一次。盖科罪者，王冀公所请也，而免责罚许两次者，乃后来从宽。今并云冀公所请，非也。
天僖当作天禧。
《八十八辨欧阳文忠荐苏明允》
欧阳公欲不次用苏明允，恐无此事；使富公有异论，苏氏亦安得以为怨？
《八十九辨文潞公、吕申公以高年免拜》
文潞公为太师久矣，非元佑初也。元佑初，乃平章军国重事，吕申公乃右仆射，非左也。其免拜皆一辞即从，此云力辞，亦非。
《九十辨范景仁致仕》
范蜀公东斋记事：两制以上致仕，须两章乃从，非臣僚皆然也。景仁致仕居京师，元原之知开封，往见之，景仁以诗致不能谒谢之意，云：「虽云绦褐容相见，东望严扉敢杖藜。」以此推之，未必往见政府也。
《九十一辨免敕葬》
天圣六年诏，大臣之丧，不愿勅葬者听。非近年如此也。
《九十二辨醵钱为赛神会》
子美云：「且留邸之祀神，缘常岁而为会，餕馀共享，京局皆然。窃谓前规有所未便，起无名之率，会不肖之徒，且醵钱胥吏，岂如斥卖弃物；啸聚非类，岂如宴集同僚？」盖子美乃是不欲醵钱，而奏用市故纸钱会客也。
《九十三辨金带佩鱼》
元丰五年正月，诏三师、三公、宰相、执政官、开府仪同三司、节度使尝任宰相者，观文殿大学士以上，金球文牙，团带佩鱼；观文殿学士至宝文阁直学士，节度使、御史大夫中丞、六曹尚书侍郎、散骑常侍，御仙花带；御史大夫、六曹尚书、翰林学士以上，及资政殿学士，特班翰林学士以上者，仍佩鱼。此云杂学士佩鱼，非也。
六卷亦云虽学士得服金带而已。
《九十四辨宰相罢兼枢密使》
庆历五年十月，诏宰相臣罢兼枢密使。此云「庆历八年，文潞公自参知政事相，始不带兼使，于是」云云，便与第九卷所云「庆历五年，贾文元、陈恭公相罢兼枢密使」，前后不同。
《九十五辨神宗更官制》
神宗更官制。王荆公罢相久矣，荆公在相位，亦未尝欲更官制也。此云神宗初更官制，王荆公诸人皆欲罢枢密院，非也。
《九十六辨中司设倚子》
倚当作椅。
《九十七辨集政、端明二学士衔》
唐弘文馆、集贤殿学士，有非宰相而为之者，宰相亦非兼也。明皇以集仙殿为集贤殿，丽正书院为集贤院，殿与院不同，此云集贤院，非也。有大学士，有学士，有直学士，此云他官未有兼者，亦别无学士之名，非也。端明即西京正衙殿，当有西京二字；资政大学士班文明学士下，翰林学士承旨上，此云班枢密下，而又云即文明之职，不知何所据。第六卷云班翰林承旨上，第十卷云班枢密副使下，前后不同。近岁有非二府而除资政者，亦有二府罢止除端明者，端明往往特拜。此云近岁自资政而下皆为二府职名，是本朝新制，而端明为从官兼职之官，则后唐故事，皆非也。
《九十八辨尧、舜、禹之号及皇帝尊号》
尧、舜、禹以经考之，其非諡号明矣，不必疑其为諡号也。秦当作泰。汉哀帝号陈圣刘太平皇帝，周宣帝称天元皇帝，唐高宗称天皇，武后垂拱四年尊号曰圣母神皇，天授元年加曰圣神皇帝。尊号非始于武后，而武后加尊号亦非始于天授也，唐中宗神龙三年，加号应天神龙皇帝，则以年冠之，非始于明皇也。
本朝自太祖后累授尊号，此云本朝初废不讲，非也。仁宗自景佑后，惟宝元元年加上尊号，庆历以后，每有事郊庙，必预诏不得辄加尊号，羣臣亦不敢复议；惟嘉佑四年，宰臣等五请竟不受。此云以景佑为号，自是每遇南郊大礼毕，则百官拜表上尊号，非也。
《九十九辨銮坡》
此所记出李宗谔先公谈录。文正当作宗谔。
《一百辨进士特取一百九人》
国初取进士，每岁有不止三十人者，此云多不过三十人，非也。
《百一辨致仕官俸给》
唐贞元五年，萧昕等致仕，给半俸，遂为例。大和元年，杨于陵致仕，特全给俸料，辞云：半给之俸，近古所行，伏自思维，已为过幸。此云唐致仕官，非有特勑，例不给俸，非也。太宗淳化元年，诏致仕官给半俸，此云真宗，非也。咸平五年，谢泌言：致仕官近皆迁秩令录，授朝官给半俸，须有清名及劳效乃可听。乃诏七年以上求退者，许致仕；因疾及历任有赃犯者，听从便；若谪籍，不得致仕，后来亦然，范忠宣公是也。苏子由诗云：「馀年追悬车，凑草屡濡笔，籍中顾未敢，尔后傥容乞」也。
明道二年大赦，丁谓比许致仕。
真宗朝御史卢琰言：朝士有衰老不退者，请举休致之典。时二三名卿，犹有不退之议，则过期不请，非独后来也。
《百二辨御史「端公」》
因话录：侍御史衆呼为「端公」，非自称也。
《百三辨御史里行》
唐侍御史、殿中侍御史，皆有里行，非独监察御史也。马周、王本立为监察御史里行，皆见唐书职官志。此云见六典及唐人杂记，不若以唐书为据也。
《百四辨陈恭公制词》
纳忠先帝有德朕躬，乃陈恭公除参政制词。此云麻词，非也。
《百五辨元佑初哲宗纳后》
元佑初，当作元佑七年。

[book_title]卷六
《百六辨马齿》
曲礼齿路马；周礼马质书其齿毛；春秋传马之齿长矣。则马数岁者以齿，非自唐始也。
《百七辨三司使权亚宰相》
肃宗始以第五琦为盐铁使，后刘晏始兼盐铁转运使。晏为相，充使如故，非其初户部度支之外，便别有此等使名也。租庸使自开元十一年有之，永泰元年并停，然盐铁转运使则如故，非乾符后始改置租庸使，而租庸使亦非总户部度支之职也。盖自五代史张延朗传失之。此既承误又甚尔。梁始复置租庸使，则三司之职皆总之矣。
《百八辨服制》
太平兴国七年，诏详定车服之制。李昉等奏，中外官及举人不得绯绿白袍内服紫；仍许通服皂衣白袍，非李公自为此请也。
《百九辨张仲宣坐赃免杖黥流岭外》
当云官五品，时法官援李希辅例，请贷命杖脊，黥配海岛。苏言希辅、仲宣均为枉法，仲宣止系违命，视希辅有间。上令免决黥之。苏又奏不可，曰：「古者刑不上大夫。仲宣官五品，今贷死而黥之，使与徒隶为伍，虽其人无可矜，所重者污辱衣冠耳。」遂免杖，黥流岭外。非故事皆贷命杖脊，黥配海岛也。又先以免杖，次乃免黥。
《百十辨宰相除观文大学士（辨文缺）》
（辨文缺）
《百十一辨状元登第相继为相》
吕文穆公，太平兴国二年登科。
《百十二辨除制诰必先召试》
梁周翰亦不试而除，许将、邓润甫以尝直舍人院，皆免试。元佑元年十二月，刘攽自襄州召为中书舍人，其谢表云：召使遄归，不待三年之计；免其课试，无拘一日之长。此云不试而除者惟三人，继之者惟元佑间苏子瞻一人而已，非也。元丰七年，杨景略、钱勰使高丽，还在道，并除中书舍人。起居舍人皆当云起居郎。舍人，左右史，虽尝权行词，亦试乃除，苏辙、曾肇是也。此云权行词为已试，故不再试，虽近例如此，然旧本亦不一也。
《百十三辨除宰相有诰有敕》
旧有诰文有勑。仁宗封寿春郡王，礼仪院言：皇子告敕，请令閤门进纳，宫中给赐。王元之代王侍郎辞官表云：伏蒙圣慈，赐臣官告一道，勑牒一道，特授参知政事。陈尧叟自枢密使罢为右仆射，命其子赍告牒赐之。司马温公辞副枢云：乞收还敕告。其它证据甚多，此特举其显然者。近世告敕不并行，岂得谓国初宰相亦勑除未尝除麻乎？赵韩王拜相麻制，见实录。
《百十四辨诏赐金带》
赐带当云金带。
《百十五辨门下缴驳依中书封还词头例》
元丰六年九月乙巳，诏给事中驳政事，赴执政禀议，如有异同，即据状取旨。七年四月丁亥，诏门下省举驳事，依中书舍人封还词头例。时章敦为门下侍郎，又奏给事中封驳，宜先禀本省，从之。给事中韩忠彦奏云云，乞从丁亥诏为正，从之。
《百十六辨王荆公罢相除使相》
使相虽在外，亦赐。范蜀公内制，有赐使相判河阳富弼生日礼物，口宣云：「爰兹震夙之旦，故有匪颁之常。」王荆公熙甯七年，以观文殿大学士、吏部尚书知江甯，诏生日依在外使相例取赐。此云使相勿外赐者，又云元丰中，又云居金陵，又云除使相辞未拜官，止特进，皆非。荆公熙甯九年再罢相，除使相，判江甯，寻改集禧观使，元丰元年正月除大观文，三年九月官制行，改特进。
《百十七辨置参政副宰相》
范鲁公等。国初即有枢密使副等官非执政官，始于薛公也。开宝六年六月，诏中书门下押班知印，宜令宰臣赵普与参知政事薛居正、吕馀庆轮知。至道元年三月，诏参知政事与宰相分日知印押班。时宰臣吕端以寇准参政，虑其不平，因言：「臣兄馀庆任参知政事，班制悉与宰相同，愿本而行之。」未几，准罢政，乃诏只令宰相押班知印，非开宝六年诏遂为故事也。
《百十八辨宰相建节自魏公始，除使相自申公始，除职自沂公始》
太祖至真宗，其罢相或除东宫三师，未尝除三少也。李正、丁谓皆自参政罢建节，非独宰相也。前云赵韩王除使相，后又云宰相除使相自申公始，亦自相抵牾也。
《百十九辨宋献公罢参知，加资政大学士》
明道元年，当作明道二年。宋宣献景佑四年四月罢政，除资政殿学士，宝元元年三月加大学士。王冀公后，非宰相而除资政殿大学士者，多矣。此云惟宋宣献一人而已，非也。
据此所记，止是八职，岂资政殿学士乃其一乎？
《百二十辨开府位三公上》
唐太宗为皇太子，即罢天策府，自不应更有他府也。
《百二十一辨继照堂、资善堂》
祥符二年当作三年。八年当作九年。
《百二十二辨馆职与贴职》
治平四年闰三月，诏馆职罢试诗赋，而试论一首，策一道；又熙甯二年十二月，诏自今制科第三等进士第一人及第者，一任回，更不试馆职。此云元丰以前，凡状元制科一任还，即试诗、赋各一，皆非也。又此书第八卷云：制科不试诗赋，自富公始；第九卷云，熙甯元年召试王介等，始命改试策、论各一道，与此卷所云试诗赋各一，皆自相抵牾。

[book_title]卷七
《百二十三辨宫观置使及置提举》
宫观使非独宰相为之，亦不可云兼职。其后宰相吕夷简，枢密使张昊，副使夏竦，各乞罢宫观使，从之。非吕申公独请也。
先帝当作神宗。
《百二十四辨学士院、翰林院》
开宝二年诏中书舍人李昉，知制诰卢多逊，分直翰林院。后又以知制诰张澹权直翰林院，则旧亦尝称翰林院也。
《百二十五辨以枢密使为御史中丞》
太宗以河北用兵，枢密副使张宏但守位而已，御史中丞赵昌言多论边事，诏两易之。李惟清传云，既去枢要，怫郁尤甚；吕端传云，惟清疑端抑己，盖二人要皆左迁，与自前执政除者异矣。重言责者，特为之词耳。
太宗时温仲舒，真宗时赵昌言、冯拯，皆以前执政，为御史中丞，非独仁宗时也。庆历八年，张观自同知枢密院事除资政殿学士、御史中丞。
《百二十六辨宰相除受兼职亦用麻后止降敕》
仁宗实录云：唐制，宰相监修国史、馆殿大学士皆降制。本朝自赵普后，或止以敕除，非故事也。此云虽兼职亦用麻，泛言兼职，非也。又若拜相，或加恩带监修国史，则自降制矣。故云或止以敕除，言其非皆如此也。
《百二十七辨用清凉伞》
重载，说见第三卷。
《百二十八辨寇莱国公为宋偓婿，当国主兵不以主为嫌》
韩宗训枢密亦宋偓婿。明德当作孝章。
《百二十九辨黄伞与红伞》
当有「皇太后」三字。
《百三十辨慈圣太后戏掷钱》
实录云，诏聘后将入宫，偶戏掷一钱，旋转久之，遂立而不仆，盖时已诏聘矣。
《百三十一辨邵兴宗召试秘阁》
时有密言邵与张邓公连姻者，实非也。其后邵进兵说，召试授颖州团练推官，此云权邠州观察推官，非也。
《百三十二辨卢多逊言乾德年号》
乾德六年改元开宝，四年十二月卢多逊为翰林学士，此云韩王为枢密使，卢为翰林学士，上初改元乾德云云，非也。
钱思公记：太祖欲改元，谓宰相等曰：「年号须古来未有者。」宰相乃以「乾德」为请。三年正月平蜀，蜀宫人有入掖庭者，其鉴背字云：「乾德四年铸。」太祖见之，惊曰：「安得四年所铸乎？」出鉴以示宰相，皆不能对。召学士陶谷、窦仪问之。仪奏曰：「蜀少主曾有此号，鉴必蜀中所铸。」太祖叹曰：「作宰相须是读书人。」
《百三十三辨成都帅例不许将家属及以待制知成都》
至和元年，张安道知益州。仁宗特令奉亲行，竟不敢。嘉佑五年，吴长文除知成都，以亲辞，改知郓州。元丰五年十二月，诏川、陕四路不得将家属赴任法，其除之。此云庆历以来，复得与家偕行，非也。绍圣四年，郑雍以大中大夫知成都，盖前执政也。政和六年，周焘以宝文阁待制知成都，此云未有以待制为帅者，亦非也。
《百三十四辨王沂公召试馆职》
钱易制科，中书试六论。谢泌、季仲容皆召试中书，除直史馆；李宗谔试相府，除校理；王禹称、罗处约召试相府，除直史馆；王钦若试学士院，除知制诰。此云故事，馆职皆试于学士院，或舍人院，然亦不一也。张知白直史馆，李维直集贤院，皆试中书除。
《百三十五辨范蜀公请下诏斩赵清献公》
范云：御史所论如有之，则执中当斩；无则御史当斩。此云乞下诏斩御史，以示天下，非也。
《百三十六辨王德用谪知随州》
王德用自同知枢密院事，罢为武甯节度使，赴镇，寻谪知随州。此云自枢密院使知随州，非也。止是不接宾客，亦无不见郡官，及不与家人语之理。神道碑云：举止言色如平时。
《百三十七辨范讽、石曼卿皆喜旷达》
讽得罪在景佑三年，庞初为殿中侍御史，论讽放旷及其他奸利事，不报，后除广东转运使。将之官，复奏言之，遂诏置狱。此云庞为开封府判官，奏讽，非也。
《百三十八辨孙甫言丁度求大用》
甫言度因对求大用，请属吏，度亦力乞置对。祁公以甫方奉使契丹，寝其奏，度以此恨之。此云丁意杜公为辨直而不甚力，失其实矣。
《百三十九辨亲王玉带佩玉鱼》
熙甯八年闰四月，赐二王玉带，此云元丰中官制行，非也。
《百四十辨赐王荆公玉带悬金鱼》
先是岐、嘉二王已尝请加佩金鱼矣。
《百四十一辨太宗赐苏易简飞白书玉堂四字。》
既曰「玉堂之署」，则当以汉书李寻传所云为据，金坡遗事云：御飞白「玉堂之署」，以素缯二幅书之，明道二年诏学士院刻石。
《百四十二辨梁庄肃公监在京仓》
梁庄肃公以太子中舍，监在京广衍仓。景佑中，进士及第，换中允，知淮阳军，论朱全忠事云云。此云监在京仓上疏，非也。
《百四十三辨钱希白兄草弟麻，韩绛弟草兄制，曾子宣子草父制》
子宣元符三年十月拜相，韩绛相，弟维草制，此云本朝惟此二人而已，非也。
《百四十四辨苏子容与杜岐公名位齿爵相似》
南京察推，当云南京留守推官。七十二岁入相，当云七十三岁入相。苏元佑七年六月相，三月罢，苏公告老在绍圣初，当云绍圣四年致仕。
《百四十五辨王文公答王魏公书》
倚往见魏公既归，以书敍感，非答其书也。

[book_title]卷八
《百四十六辨王伯庸考廷试不敢以刘原父为第一》
伯庸时为翰林学士承旨。文通乃郊社斋郎。
《百四十七辨李文定省试黜落，有司奏乞取之，廷试遂为第一》
此说见范蜀公东斋记事。然景德二年乃毕文简。寇莱公为相，王魏公参政，云王魏公时为相，非也。
《百四十八辨柳开被黜，徐士廉击鼓自列，诏卢多逊覆试，开复不预，卢多逊为言，太祖赐开及第》
时进士及诸科及第，宋准等三十八人入谢，太祖亲阅之，绌二人，又下第，徐士廉等诉讼，乃召对终场下第人阅之，得一百九十五人，令与宋准等试于讲武殿庭，以殿中侍御史李莹、左司员外郎侯陟、国子监丞郝益等考试，通得一百二十七人，并放及第。此云卢多逊覆试，又云再取宋准而下二十六人，皆非。
《百四十九辨苏子容言暨陶当以入声呼》
睿宗讳旦，非代宗也。
《百五十辨冯道奏请镂六经印板》
秘书丞乃今官职。
《百五十一辨印板自唐有之，杭州为上，蜀本次之，福建为下（辨文缺）》
（辨文缺）
《百五十二辨苏易简与宋白同入翰林》
今为当作宜为。
《百五十三辨韩魏公籍陕西义勇兵》
提刑陈述古，当作提刑陈安石。
《百五十四辨韩康公不主李仲昌开六塔河》
六塔之役，文潞公亦主之，非独富公也。韩为河北安抚使，按仲昌罪后，富公再相，韩为御史中丞，论富公初不及六塔事也。此云富公独力欲行之，康公为中丞，以是击富公，皆非。
《百五十五辨太宗北伐》
（辨文缺）
《百五十六辨庞颖公请汰冗兵》
尤当作犹。
《百五十七辨夏文庄、韩魏公自枢密为三司使》
陈恕、寇准、晏殊皆以前执政，为三司使。
《百五十八辨天章置侍讲自贾文元始》
时以崇政殿说书贾昌朝、王宗道、赵希言并兼天章阁侍讲，非专为贾设也。后高若讷、杨安国、王洙、林瑀、赵师民、曾公亮、钱象先、卢士宗、胡瑗、吕公著、傅求、常秩、陈襄、吕惠卿等，皆为天章侍讲，此云后亦尝未复除人，非也。
《百五十九辨王禹玉修仁宗、英宗史成，诏燕垂拱殿》
当云两省给舍以上，尚书省侍郎以上，学士、御史中丞及观察使以上。
《百六十辨彭器资、韩持正知成都，除宝文阁侍制》
杂学士以上。
《百六十一辨范忠宣自知庆州至拜相才百馀日》
范知庆州，除待制，召为给事中，皆元丰八年，云元佑初，非也。时以安焘知枢、范同知，而给事中封驳焘敕不下，诏不送给事中书读，焘辞免，从之。范除命，复送给事中书读云：「告自中出，特令不过门下省」，非也。范元佑元年六月同知，三年四月相，宋琪自外郎一岁四迁至作相，向敏中自外郎至同知枢才百馀日。云前辈进用之速，未有如范者，亦非也。
《百六十二辨吕申公、章郇公当国皆加判枢密院，后改判为兼枢密副使》
时吕申公判枢密院，章郇公兼枢密使；言者以判名太重，亦改兼使。此云二公皆加判枢密院，已而改兼枢密使，非也。
《百六十三辨窦怀贞以仆射兼御史大夫诏平章国事后以为制》
神龙元年六月，以右仆射豆卢钦望平章军国重事，在窦怀贞之前。庆历三年，吕许公平章军国重事，在文潞公之前。钦望、怀贞皆非美事。太和四年，裴度以司徒平章军国重事，此可为故事也。
《百六十四辨国史赐币器自秦观始》
按秦少游记云：元佑八年八月十一日，臣观始供史职，诏遣中使赐墨砚纸笔，后二日乃赐器币。近岁史臣唯遇开院，有墨砚纸笔之赐，续除者但赐器币而已。续除备赐自臣观始。又按曾子开有史院谢赐纸笔表，又有谢赐银绢表，其间云史属备员最为后至，又云申敕有司特循优比。此云续除不赐，非矣，而备赐亦非始于秦也。
《百六十五辨东都西都为西京，应天府为南京，大名府为北京，遂为西京》
西京当作四京。
《百六十六辨天禧中诏许五品以上乘狨毛暖坐》
其说见第三卷。
《百六十七辨蔡君谟、贾青进建州龙团茶》
君谟为福建转运使，非知建州也。始进小龙团茶，凡五十，饼重一斤。此云斤为十饼，非也。
《百六十八辨吕许公乘倚子舆至殿陛》
倚当作椅。

[book_title]卷九
《百六十九辨贾文元安抚北京兼领河北路》
陈恭公初除四路安抚使，辞之；韩魏公亦兼四路，岁馀乃罢。
陈旸叔虽除帅，未行，改知枢密院事。
《百七十辨中书五房置检正官二员、都检正一员》
邦直乃吏房，巨源未尝为检正。
《百七十一辨枢密承旨旧用士人》
熙甯三年，始用李评为枢密都承旨。评乃武官。五年始以曾孝宽充史馆修撰，兼都承旨。此止举李评而云至今行之，非也。
《百七十二辨王景彝自翰林学士除副枢》
景彝自翰林学士除副枢，此云自御史中丞，非也。义当作议。
《百七十三辨郭逵以签书枢密为陕西宣抚，后以宣徽使判延州》
治平三年，郭逵以签书枢密院为陕西四路宣抚使，兼判渭州。后以宣徽使判延州。此云嘉佑末，又云使带签书枢密院事知延州，皆非。王乐道论韩魏公用逵事，在治平四年，此云熙甯初，亦非。
《百七十四辨崇政殿说书自贾文元始》
景佑元年，始以贾昌朝、赵希言，王宗道、杨安国并为崇政殿说书，非专为贾文元创此官也。
《百七十五辨范文正荐晏元献为秘阁校勘》
校勘当作校理。
《百七十六辨王武公谪知随州》
其说见第七卷。
《百七十七辨夏文庄、韩魏公自副枢为三司使》
其说见第八卷。
《百七十八辨贤良对策自董仲舒始》
贤良策见于汉书者，惟董仲舒三道，馀皆一道。此云自仲舒以来，皆对策三道，不知何所据耶？百人皆当云百馀人。又仲舒及严助传亦皆云百馀人。文帝十五年策晁错等，非二年也。
《百七十九辨本朝冬至与虏历差一日》
冬至，虏历先一日，其说见第三卷。吏部令史韩公廉子容，在元佑末尝为吏部侍郎。
《百八十辨富郑公以宰相判枢密院》
其说见第八卷。
《百八十一辨彭器资三任职官，始改太子中允》
彭改大理寺丞，此云太子中允，非也。
《百八十二辨元厚之迁知广州，神宗喜其谢表》
元厚之嘉佑七年始除待制，非嘉佑初也。自河北都转运使知广州，非自南京迁也。
《百八十三辨苏子瞻为秋燕致语，讥在丧用乐》
仁宗以宰臣张知白之丧，特罢燕，此例尤的。子瞻所奏正引仁宗以宰相富弼母在殡，为罢春燕事，且云魏王之亲比富弼之母轻重亦有间矣。此乃云子瞻不知出此，何邪？
《百八十四辨欧阳永叔、赵叔平罢政，除观文殿学士》
欧阳永叔罢政在治平四年，前此如丁度、韩琦、高若讷、富弼、孙沔、田况、张观、程戡、孙拚、胡宿，皆以前执政，或初罢政除观文殿学士，此止举欧、赵二人，何邪？
《百八十五辨馆职罢诗赋，试论策》
熙甯元年，当作熙甯二年。治平四年三月，以御史吴申有请下两制详定，乃诏馆职罢试诗赋，而试论一首，策一道。
《百八十六辨亲王位压宰相》
按实录，潞公一辞而止，既而閤门奏亲王位在文彦博上。今陈升之位彦博下，则前此无亲王在宰相上者。潞公于是再辞，从之。
《百八十七辨御史牒閤门请对》
御史乞上殿，皆先奏。
《百八十八辨孔文仲对策初覆考皆在第三》
文仲策初覆考，皆在第三。
熙甯六年八月，应制科陈彦古试六轮，准试不考，七年四月罢诏归科。
《百八十九辨范景仁殿试不肯抗声，自陈三省第一》
第十九人，当作第七十九人
《百九十辨张文节求判国子监》
文节以龙图阁待制，知审官院，纠察在京刑狱，出知青州，还朝知领国子监。此云初为龙图阁待制，求判国子监，非也。
《百九十一辨司马温公与吕申公辞知制诰》
温公与申公相友善，云在朝有所为，率多以取，则非也。温公辞修注云：「王安石差修起居注，力自陈诉，章七八上，然后朝廷许之。臣乃追自悔恨，向者非朝廷不许，由臣请之不坚故也。使臣之才得及安石一二，则闻命之日受而不辞。今臣内自循省一无可取，乃与之同被选擢，比肩并进，岂不玷朝廷之举，为士大夫所羞哉！」辞知制诰云：「窃闻天章阁侍讲吕公著与臣同时被召，公著辞让不至，朝廷已除公著天章阁待制，臣始自悔恨」云云。辞修注，则引荆公；辞知制诰，则引申公，各一时之事，非有所取则也。申公自天章侍讲召试，云自外召，非也。

[book_title]卷十
《百九十二辨苏子容独免为元佑党人》
元佑宰相韩缜，执政李清臣、许将，绍圣以前皆无他，李、许仍再执政。此云绍圣初，治元佑党人，尝为宰执者无不坐贬，惟子容独免，非也。
《百九十三辨王冀公受资政殿学士》
班枢密副使下，其说见第五卷。王韶、孙永皆非执政除资政学士。富郑公、司马温公尝除枢副，不受除资政。
《百九十四辨丁晋公知郓州斩舟人使渡河，虏人退师》
丁晋公知郓州兼郓、齐、濮等州处宣抚使，非安抚使也。
《百九十五辨王继忠战没契丹》
王继忠为定州路副部署，咸平六年战没，此云为高阳关部辖，非也。
《百九十六辨陈烈行怪多伪》
温公尝荐烈为学官，福建提刑奏烈无行，乞追夺恩命。温公乞委官体量，或覆勘。此所云云，温公章疏中皆无之。
《百九十七辨苏子瞻草吕微仲麻，云果毅而达》
真方，大美之至矣，何必他疑，而至终身为恨乎？
果毅当作果艺。
《百九十八辨杜祁公假驿舍居》
韩魏公寄杜诗云：「归卜睢阳旋营第，栋宇仅足充妻孥。」又祭文「公旋营厥居处于宋京。」又宋景文与杜书云：「菟裘之产甫葺，疎受之金屡空。」又欧阳公作杜墓志云：「寓南京驿舍久之。」盖虽尝假馆，后亦自营第，而云讫公薨不迁，非也。
《百九十九辨练夫人救福州一城人》
其夫均，当云名仔均。
《二百辨晁文元公以儒释二教相参》
文元，太平兴国五年进士及第，时年三十。
《二百一辨米芾谒蔡攸求王略帖》
据米芾所记，王略帖八十二字，乃是以钱十五万得之；而谢安帖六十五字，则得于翰长蔡公也。
《二百二辨曹玮有叛卒投赵德明》
曹知渭州，非秦州也。李继迁，非赵德明也。

        </div>
      </div>
    </div>
  </div>
</div>
<!--update:2025-08-30 10:07:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>