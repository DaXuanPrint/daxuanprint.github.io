<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="物理小识卷一。天类,物理小识卷二。风雷雨旸类,物理小识卷三。人身类,物理小识卷四。医要类,物理小识卷五。医药类,物理小识卷六。饮食类,物理小识卷七。金石类,物理小识卷八。器用类,物理小识卷九。草木类,物理小识卷十。鸟兽类上,物理小识卷十一。鸟兽类下,物理小识卷十二。神鬼方术类,物理小识全文在线阅读,物理小识全文在线下载,大玄古籍书库">
<meta name="description" content="中国明清之际自然哲学著作。方以智据西晋张华《博物志》、宋僧赞宁《物类相感志》等书推衍而成,由其子方中通和学生杨暄编订(可能有所补充)。初刊于康熙初年。版本主要有康熙宛平于藻庐陵刻本、光绪宁静堂刻本、商务印书馆1937年《万有文库丛书》本等。十二卷。成书于1643年。介绍天文、物理、数学、地学、生物、哲学等学科的知识,涉及天地、律历、风雷、雨旸、人身、医药、饮食、金石、器用、草木、鸟兽、鬼神、方术等内容的研究。书名中的“物理”指“事物之理”,不是今天物理学中的“物理”之含意,但书中有不少物理学知识的介绍和研">
<title>物理小识_方以智_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">物理小识</span> <br/>
          作者： <span class="inputVal" id="bkauthor">方以智</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,哲学,科学,完结</span> <br/>
          字数： <span class="inputVal" id="bknum">[book_length]156825</span> <br/>
          说明： <span class="inputVal" id="bkdec">中国明清之际自然哲学著作。方以智据西晋张华《博物志》、宋僧赞宁《物类相感志》等书推衍而成,由其子方中通和学生杨暄编订(可能有所补充)。初刊于康熙初年。版本主要有康熙宛平于藻庐陵刻本、光绪宁静堂刻本、商务印书馆1937年《万有文库丛书》本等。十二卷。成书于1643年。介绍天文、物理、数学、地学、生物、哲学等学科的知识,涉及天地、律历、风雷、雨旸、人身、医药、饮食、金石、器用、草木、鸟兽、鬼神、方术等内容的研究。书名中的“物理”指“事物之理”,不是今天物理学中的“物理”之含意,但书中有不少物理学知识的介绍和研究,并广及力、热、声、光、磁各领域。在自然科学与哲学的关系方面,提出“寓通几(指哲学)于质测(指自然科学)之中”</span> <br/>
          封面： <span class="inputVal" id="bkimg">Z_12838.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]物理小识
[book_author]方以智
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,哲学,科学,完结
[book_length]156825
[book_dec]中国明清之际自然哲学著作。方以智据西晋张华《博物志》、宋僧赞宁《物类相感志》等书推衍而成,由其子方中通和学生杨暄编订(可能有所补充)。初刊于康熙初年。版本主要有康熙宛平于藻庐陵刻本、光绪宁静堂刻本、商务印书馆1937年《万有文库丛书》本等。十二卷。成书于1643年。介绍天文、物理、数学、地学、生物、哲学等学科的知识,涉及天地、律历、风雷、雨旸、人身、医药、饮食、金石、器用、草木、鸟兽、鬼神、方术等内容的研究。书名中的“物理”指“事物之理”,不是今天物理学中的“物理”之含意,但书中有不少物理学知识的介绍和研究,并广及力、热、声、光、磁各领域。在自然科学与哲学的关系方面,提出“寓通几(指哲学)于质测(指自然科学)之中”
[book_img]Z_12838.jpg


[book_title]物理小识卷一 天类
象数理气征几论
○为物不二之至理隐不可见质皆气也征其端几不离象数彼扫器言道离费穷隐者偏权也日月星辰天县象数如此官肢经络天之表人身也如此图书卦策圣人之冒准约几如此无非物也无非心也犹二之乎自黄帝明运气唐虞在玑衡孔子学易以扐闰衍天地之五历数律度是所首重儒者多半弗问故秩序变化之原不能灼然何怪乎举礼节乐律而弁髦之举伦物旧章而放弃之谓为圣人之所增设乎哉核实难逃虚易洸洋之流实不能知其故故吹影镂空以为恢奇其言象数者类流小术支离附会未核其真又宜其生厌也于是乎两间之真象数举皆茫然矣胡康侯曰象数者天理也非人之所能为也天示其度地产其状物献其则身具其符心自冥应但未尝求其故耳学者静正矣不合俯仰远近而互观之又何所征哉智故随闻而纪之自天象始
天象原理
○良孺熊公曰传天文者多祖裨灶甘公唐昧尹皋石申之遗课验凌杂米盐史迁世掌天官所云河鼓不欲曲心星不欲直老人见治安不见兵起班固沿之勾信维散龟鳖不居汉中诸语皆几以经星为可移矣夫气为真象事为真数合人于天而真理不灿然于吾前乎天地之象至定不定者气蒙之也天地之数至定不定者事乱之也达者始终古今深观时变仰察蒙气俯识乱事而权衡其理则天官备矣或问天垂象见吉凶何也曰譬诸人身脾气病则貌黄肝病则青肾病则黑喜庆惠迪额润颡明华严曰一国人感恶缘则彼当土众生睹诸一切不祥或见晕玦彗孛但此国见彼国众生本所不见盖气由地起吉气上蒸为龙云矞彩之类人在气中生养自有圣贤豪杰挺生有凶气上蒸为霾魃欃枪之类人在气中生养自有饥馑兵戈横出故望气者止宜于当土辨祸福入国邑而候息耗不宜于普天率土百年易世一概牵合若日星之具体本自如也因此地气有吉凶则此地人眼从气中窥便分祥异故晕背风霾晴雨之候百里有不可同观者惟彗孛之气冲入晶宇所至最高天下仰见然比之于七曜之度不啻下甚即千里而量测之差数睹矣或曰地气一也何为此方吉彼方凶此时吉彼时凶曰是则数为之也实胚胎于人事也如尧舜酝酿宇宙太和元气地平天成及桀纣而以涂炭生民为事其数应穷便致汤武放伐斯固事数相根而气操其关籥者也不独地气天气亦然如中国处于赤道北二十度起至四十度止日俱在南既不受其亢燥距日亦不甚远又复资其温暖禀气中和所以车书礼乐圣贤豪杰为四裔朝宗若过南逼日太暑只应生海外诸蛮人过北远日太寒只应生塞外沙漠人若西方人所处北极出地与中国同纬度者其人亦无不喜读书知历理不同纬度便为回回诸国忿鸷好杀此又一端也质文之运三代循环兴废有定数皆自人事酿成当兴之时天地如律回阳其气条达如镜重磨其象宣朗当废之时天地如律重阴其气郁闭镜蒙尘垢其象湮闇此定理也占候祁禳原为小数而警予责已仰思咎谢俯答明谴尧舜汤文以来自有钦若昭事无敢戏豫之道法在焉可忽乎哉鹿湖潜老夫曰执气质而测之则但显各各不相知而各各互相应之通几犹晦也夫声气风力实传心光受命如向神不可测而当前物则天度同符格之践之引触酬酢信其不二享其不惑此则有所以为物所以为心所以为天者岂徒委之气质而已乎万历已未余在长溪亲炙坛石先生喜其精论故识所折衷如此
气论
○潜老夫曰蜕形知气蜕气知神蜕神归空蜕空见理蜕理还物如是则物物已耳又何蜕乎世惟执形以为见而气则微矣然冬呵出口其气如烟人立日中头上蒸歊影腾在地考钟伐鼓窗棂之纸皆动则气之为质固可见也充一切虚贯一切实更何疑焉圣人合虚实神形而表其气中之理西干止会通于惟心彼离气执理与扫物尊心皆病也理以心知知与理来因物则而后交格以显岂能离气之质耶此伏羲所以合俯仰远近而通类也愚者曰一切物皆气所为也空皆气所实也物有则空亦有则以费知隐丝毫不爽其则也理之可征者也而神在其中矣神而明之知而无知然岂两截耶知即无知故不为一切所惑乃享其神是曰大定[揭暄曰所以为气吾师言之矣气既包虚实而为体原不碍万物之鼓其中而依附以为用也凡诸有形色有声闻莫不赅而存之天地之间岂有丝毫空隙哉婴瓶挈水闭其一孔水即不入气塞中也倒而悬之水亦不出气未入也万斛之石不能压一气毬必气出尽而后合千人挽舟中流莫进风吹之则飘飘然大可移石飞山涌海震地小则吹箭吸流转轮推腹以至鸟飞鱼跃牛耕马走肢体运动何往而非气之所为也耶可见气之为气属无形而有形若无力而有力朝霞之牖户雨后之山林其色倍丽是润物之形而为之笼罩者气也水摇而星击目眚而灯花气动而日摩其影非一是幻物而使之多者气也日月之初出也玻盒之苑邃也水深而钱浮也物像像物其形倍真也是使物大而远近而显者气也气之统体若一大镜万物之丽于地者悉映于天故山市海市暗室一隙皆得转吸而见之大镜之中不碍其分为各小镜也不碍小镜之即大镜也万其水即万其月万其目即万其影住去毕具无有分别此其可见者其不可见者则以音传如风声水声人声鸟声诸乐作声一时异响杂奏历历伦类不相蒙掩即重垣昏夜间十方一耳可使达也至于虹霓云霞出诸色寒暑燥湿异诸性熏香鍐臭或缘于物或畜于积聚散动静任其自然以为玄通也玄通至矣是岂黭浅惉懘者所得而窥之也哉又岂洸洋执冒者所得而灭之也哉中通曰气无阴阳而充乎物则有阴阳然亦相反而不相离也火中之气反为阴气故燃油则光生而枯木无焰水中之气反为阳气故沸汤则气上而寒泉不升且阳气遇阴始见故口中热气夏日隐而冬日显也阴气遇阳始见故嵓中冷气冬日藏而夏日出也]
气映差
○魏朴亦言之矣空中皆气江海水浮射之其专缀之算影皆不直也置钱于碗远立者视之不见注水溢碗钱浮于水面矣此犹日未出而水光浮日初出而不热之理也澉川董汉阳谷谓京口至瓜洲江面一千三百余橹一橹之力不过三尺则四百丈也中有金山广百五十丈南北水面共二百五十丈可以八十余艘作浮桥每舟二丈中虚一丈加版通行当名朝宗万岁桥昔宋取南唐系浮桥于采石虽暂亦知其可为矣寰宇志京口江阔四十里蔡宽夫曰瓜洲在江中也今阔十七里忆崇祯乙亥测量言二千丈余者以目光为水光夺以水尝饱视其中为极而所余犹半也空中久视亦为日光所摇非固精凝定者测量空远岂能准哉[暄曰气能使物大气能使物显气能使物近江中见逆风使樯者隔岸望之舟已触岸而久不回帆乃知所望之岸非真岸也又江中有洲此岸望之则洲近彼岸距十分之一彼岸望之则近此岸距十分之一是知十与一乃中数也故立清蒙差算法然地上浮游之气日少而夜多竖少而横多千差则蒙中有清清中有蒙蒙差少而清差多要在算者之自得于心也中通曰测远须重表凡数测而后算始能无差又须彼岸有树或屋或物可作准的方能测度不然则一线江岸左右无定宜其不准也日初出大而不热者地气横映故大气厚隔远故不热也日午热而不大者地上气浅故不大气浅易透故热也又日初出光切地圜之界九轻故不热日午光直射地平力重故热日初出人目力横视远故大日午人目力上视短故小]
光论
○文饶曰两间变状皆气光之所为潜草曰两间之光皆太阳之火也黄帝经曰天明则日月不明盖天凝其阳精为日而月与星用之万物皆用之说文光从火在人上人正用天之火种而心正传天之神光者也以体质言之火用为灯而发光以理言之未有灯火之前光之理已具矣愚者曰光理贯明暗犹阳之统阴阳也火无体而因物见光以为体犹心无体而因事见理以征几也晦夜昏黑地虽遮日空自有光人卧暗室忽然开目目自有光何讶虎枭猫鼠之夜视耶气凝为形发为光声犹有未凝形之空气与之摩荡嘘吸故形之用止于其分而光声之用常溢于其余气无空隙互相转应也[暄曰气本有光借日火而发以气为体非以日火为体也故日火所不及处虚窗空中皆有之则余映也然映日之光黄映火之光赤固为从类而月星光白野磷光青暗室光黑则辗转互映而递减者也水镜玻璃能照物而不发光木叶塔影能发光而不照物目之神光具各种异色从暗摇之而见闭而摇之而亦见可见无物不含光性以气为体不专日与火也日火皆气也中通曰光小者不隔而影有穷时故径寸之火影不百丈光大者虽隔而影不敌光故太阳之照光能含地]
转光
○日射地上之水或置镜及放光石使火照之则光入于屋梁今术家使人见光之法亦暗悬一镜于衣襟或袖口列灯烛香烟于地引人拜祝烛照镜光摇镜则光见于壁或悬猫精与大金刚石则能成五色光万历戊午老父在蜀为闵梦得公谳一魔术知其转光梁上射入暗室之镜使男女自照镜中见其前身以惑人云
声论
○目以水照故物摄其中而见耳有三门故气贯而留之乃闻目与鼻口皆当面直受之者也耳乃旁贯中通者也气自有声空自生声惟耳摄而通之惟心静而知之天以雷风为声地以窍穴为声皆阴阳之气相摩荡而不已者也而人可知矣[暄曰气本有声故物击物气击气物击气气击物皆成声不相击而气自飞亦有声特微耳声之始也肺促其气于喉喉分于舌唇鼓其气于管管出于孔铳之爆于空也雷之震于云也空谷之传呼眢并之遥语也天鼓星裂斧鸣户响地下乐作也气击气也钟之摇弦之驰杖挥空蝉振翼蚊聚蝇飞蟋蟀切股箭哮哨聒石崖浪激松下涛生破棂吹息委巷屧响无之而非声则无之而非与物相击亦无之而非气也入于地穴藏于瓮中倚于磬侧静而听之皆有所闻即万籁俱寂掩耳于深夜间不使有闻亦若有闻盖气以自飞不定而复相遇也中德曰气贯声作心亦有声默诵暗记心亦有字乃知想从心相意从心音中通曰气之成声有二端一相击而成于暄言之详矣一穿窍而成然穿窍而不能成声者更有二端或止独穷气不能出入或两窍相穿旁窍走气气不能留凡此则气不回环于其间皆不成声故耳鼻之不如喉者喉因上有鼻孔内有气管故耳使气管有走气之处而不专出入于会厌之关则哑矣不见箫管有损则不响乎耳之闻声者声入于左必穿于则听在左近不能辨远则觉也今之治耳闭者右耳闭则右声入于右必穿于左故左耳受声则听在右右耳受声以葱贯左耳左耳闭则以葱贯右耳理必交互可征也]
声异
○遁斋闲览言欧公过高唐驿闻空中人畜声父老云二十年曾昼过此谓之海市酉阳杂俎言掘井闻下车马人物喧哄声又公叙弟宿福清紫微院夜闻欢呼声皆是浙音人谓之鬼市曹能始名胜志云蜀中江县宁国寺有响壁若人处者按手而应则丝竹管弦声达于外太姥有空谷传声处每呼一名凡七声和之老父以问坛石熊公公曰峡石七曲也人在雪洞其声即有余响若作夹墙连开小牖则一声亦有数声之应层楼槛内门窗纸上大小破隙则风来作丝竹之音若高山日暮闻城市之喧声以日气敛而人静听也愚尝江上晡出三山峡即闻鲁港鸠兹之人声风顺夜静则山头闻百里不为奇矣[暄曰荒谷传声瓮里藏声两者一理也凡地远者声下则听上中隔则声左而听右风顺则声近而听远空中有声所谓传也泰西有益耳远听法与远镜同功中德曰狗夜听最远以得地气也逐虎者以边鼓覆地雷之其声入地穴而愈震也中通曰地中有穴地上之声悉藏之成南塘以大瓮覆人听凿地道或以竹筒贯地穴而耳之]隔声
○私铸者匿于湖中人犹闻其锯锉之声乃以瓮为甃累而墙之其口向内则外过者不闻其声何也声为瓮所取也[暄曰广孝曾用此法造器械又烧空瓦枕就地枕之可间数十里外军马声]
同声相应之征
○梦溪笔谈曰友有琵琶以管色奏双调则琵琶有声应之以为异物殊不知乃常理二十八调但有声同者即应若编二十八调而不应则是逸调也古法一律七音共八十四调更细分之逸调至多偶见其应便以为奇耳智按洛钟西应即此理也今和琴瑟者分门内外外弹仙翁则内弦亦动如定三弦子为梅花调以小纸每弦帖之旁吹笛中梅花调一字此弦之纸亦动曹师夔鑢磬不应钟犹之茂先知铜山崩也声音之和足感异类岂诬也哉[中通曰通在高座殿上以足顿地而鼓有声拍掌则鼓不应因悟曰亦各从其类也]
律吕
○三分损一乃用二也三分益一乃用四也此一极三之数度概也以十二候气配升降而始于冬至黄钟则李文利瞿九思所议其本环也犹内经脉与叔和脉必互用也详见通雅杨椒山吿韩苑洛之元声其统也愚所谓节奏乐器高下疾徐清浊之间即今知古以实用求妙叶者也象数有度其叶乃显崔遵度以弓悟琴丈弦尺弦皆具七泛十三徽焉愚因悟周其本具而十二十五十八倍之分刌天然叹此中节岂有丝毫强哉详见周易时论
五音七调
○愚者尝云周礼享庙不用商乐燕乐二十八调无征有疑者否段安昌以平上去入纪之末有上平声调则为征声纪之曰商角同用而宫逐羽音不可推耶宫商角变征羽闰乃旋宫之七也辽史四旦各有七调今时箫笛七调其此遗乎沈存中蔡元定所言合字四字一字上字工字尺字凡字五字各有高字约为十五声其概也详见通雅[中通曰七调者凄凉调凡字调闭工调正宫调乙字调梅花调顶调也十三调者黄钟调正宫调大石调小石调仙吕调中吕调南吕调双调越调商调商角调般涉调子母调也以高下分调者直调也以曲名分调者横调也而不离乎五音故箫笛南曲隔五必合如合四上尺工六五而合与六同孔四与五同孔也用乙字凡字则成北调矣然调中之高下亦有直有横如合与六四与五本一孔而因气之缓急分高下者此横高下也正宫之四即乙调之合乙调之四即梅花之合本一字而因孔之升降分高下者此直高下也正如琴之十三徽为横七弦为直耳至于曲名分调有阶级升降循次而转者有远近升降隔三而转者有高字多而低字少者有低字多而高字少者有急者有缓者此虽横调亦未尝不因高下而分也始知声音之理无出于清浊高下升降缓急之外者同符河洛音本天然不过随时安名字耳又何疑乎今乐非古乐哉如以本黄钟旋十二律而言宋燕乐以夹钟清声起旋故宫角互称今之十三调乃二十八调之遗而名字又改矣]
乐节
○愚者尝因版鱼而悟柷敔旧注泥合止而限三声其讹且数千年矣房庶曰木柷敔也而贯之为版非明征耶泠州鸠曰木音直正谓可以节乐均钟木亦以弦可高下移就审中节也鼓虽隐雷其槌合节或露版以相错琴有入慢正谓过曲转慢犹曲中之赚也但任冷衍则短长走版之清曲耳古用瑟笙盖笙呼吸皆得声瑟惟指点不用吟猱最易学也瑟实以配琴笙实以和管篪岂有不合止于版眼而可听者哉
中声
○程子谓中声盖谓商与角之闲角与征之间也椒山谓中声谓定一中声而高下转旋十五字更不外犯乃得何调也与斋谓中声谓弦虽在弹声实先起于七徽而后上下从之也愚者曰皆有其故然必从临岳至龙龈四五徽之仙翁犹九十徽之仙翁也而急缓从上而下有分矣辟天必东升西旋命门在中而必左升右降为顺也
高下定声之数
○高公曰声之自下而上可节者在竹得十七八字而止在丝可三四十字矣而子母互应可以代用阴阳相环其理最微更奇者节节而上问缺一节乃始成调北曲又于南之缺节者或加一节亦复成调此自天然不可强也如阶级然必越级而乃合要而通之凡语言亦莫不然刘用潜曰琴凡二十四节而一徽不取则百六十八声四十九泛而散弹与拨飒八声共二百二十五声除其叶同者则四十八声备矣笛十八字亦可分四十八也调则以合转而言之[中通曰今之七调自极低以至极高计十九字然于高工字之上亦多不用故最下为凡字调所用止十三字合四乙上尺工凡六五亿仩伬仜是也渐而升之则每高一调低除一字高增一字也箫笛六孔为六调后一孔与前之中一孔相合又成一调故为七调也南曲遇乙凡字皆闭用则应北曲矣]
天地人声
○鼓中空而外无窍者天声也铜器无窍而有唇窝者地声也箫管开孔其声流利转变相续者人声也琴瑟丝实木虚声可断续乃天地人之合也故均木用以度始木无窍而相击亦鼓空中之清气也故用以按节[中通曰尝欲作三弦小琴以磁钟代编磬拍木吹笙度诸诗歌亦一快也]
十二律隔七也九寸含少辟卦符也
○五六十二礼运表之和而月生贵十二之旁罗也参两会于六而两之又四破之各三也十二辟卦配之一阳一阴交而生二阴律娶妻吕生子据黄蕤交而生林也后此旋例矣连起止则隔八也十二余四犹用九余三度成一例即寓一几何相废邪马班京蔡例参九也李瞿信都芳例寒暑也吕览含少三寸九分但以辟卦阳九阴六而数之殆天符乎黄钟复五阴为三十一阳为九非三寸九分乎蕤宾姤五阳为四十五加一阴为六非五寸一分乎对贯九寸矣大吕临四阴二十四二阳十八为四寸二分对林钟遁四阳三十六二阴十二为四寸八分亦九寸也太簇泰对夷则否皆三阴十八三阳二十七为四寸五分亦九寸也夹钟大壮二阴十二四阳三十六为四寸八分南吕观二阳十八四阴二十四为四寸二分亦九寸也姑洗夬一阴六五阳四十五为五寸一分无射剥一阳九五阴三十为三寸九分亦九寸也中吕干五十四应钟坤三十六亦九寸也愚者曰此恒配之端几如先天图也用之箫管自有盈虚如后天图[中通曰近见喻春山专此说候气如信都芳埋扇可推然京蔡之例亦不可废用必以箫管为征]
四行五行说
○问中国言五行泰西言四行将何决耶愚者曰岂惟异域邵子尝言水火土石而略金木矣地藏水火分柔土刚土为土石也朱隐老曰四为体五为用金石同体言金而石隐矣周子尊水火在上次表中土下乃列金木焉金木者从土中生出者也今所据者地之五材也金为土骨木为土皮是也水为润气火为燥气木为生气金为杀气以其为坚气也土为冲和之气是曰五行黄帝曰六合之内不离于五既言五运又分六气不参差乎播五行于四时非用四乎易曰一阴一阳之谓道非用二乎谓是水火二行可也谓是虚气实形二者可也虚固是气实形亦气所凝成者即是一气而两行交济耳又况所以为气而宰其中者乎神不可知且置勿论但以气言气凝为形蕴发为光窍激为声皆气也而未凝未发未激之气尚多故概举气形光声为四几焉楞严七大地水火风空见识也地水火风之四大犹之水火土气也有四实则有四空实皆空所为也而犹有容余之空故表空焉皆因人目之见而显见本于识而藏于识故表见识焉心藏神而主性肾藏精而主命以见识表之亦可悟五脏六腑之实是二行矣若欲会通正当合二求一而后知一在二中五谓之五六无不可者且请学易
水
○纲目曰水体纯阴用则纯阳上为雨露霜雪下为海河泉井气有流止寒温味有甘淡咸苦是以昔人分别九州水土以辨人之善恶寿天[河图括地象曰青州音角羽气舒迟人声缓其泉咸酸荆扬角征气剽轻人声急泉酸苦梁州商征气刚勇人声塞泉苦辛兖豫宫征气平静人声端泉甘苦雍冀商羽气駃烈人声捷泉辛咸徐州角宫气悍劲人声雄其泉酸以甘此古就域概分耳人因水土以生生复资水土之气移地亦变合详上部]愚者曰人身之津液草木之汁皆水也一气之所生也先天一生水为真阳而后天以形用则体阴二生火为真阴而附物乃显则体阳上律天时凡运动皆火之为也神之属也下袭水土凡滋生皆水之为也精之属也六之成一雪六出可以征矣水火一气呵则为水可以征矣气呵暖动而遇阴则水见雨亦如是也饮资于水食资于谷谷之精亦水也荣卫赖之水旋土中而浮于土面荣内卫外亦是理也用之贵别古人精矣自师旷易牙俞儿张华王邵陆羽张又新刘白刍李季卿品天下之水性味不同盖古水官之遗法孔子不以淄渑吿白公乎志林三江味别蔡传非之亦非也许敬宗谓济入河伏地南出亦以味别今杨子江心有南零北零之异郭缘生曰济入河与河不合渗漉入地伏行而溢为荥今历下发地悉皆济水阿井其征也郑樵曰山过山则分水过水则合杨慎曰山过山分而性不分水过水合而性不合水性之别则班马货殖地理详矣论其极则庭州灞水金铁皆漏[庭州坝水在大荒之外以金铁承之皆漏惟角与瓠叶则否拘夷山中有流水亦如之]德化之水煮铁为铜鄜延之川日夜脂流[即延安石油也以为烟墨松脂不及唐诗二郎山下雪纷纷石烟多于洛阳尘]弱水溺毛黑溪玄髌[南荒里溪水其水以涂树象至辄不仑去昆仑儿以涂身即能乘象如家畜古所谓黑昆今之象奴也]悉唐制角畔怯腐手[见佛经]职方外纪云西齐里亚沸泉如醋物入便黑翁加黑亚有水喷出地即凝石者有冬月流而夏冰者有投鞭成泥再镕成铜者有色绿而冻成绿石者勿里诺山之泉物坠其中半月便生石皮周裹其物福岛无雨而大树酿云气夜生甘水满树下之池度尔格有一海味碱性凝不生波浪而皆不沈不生水族命曰死海水性不同如此将怪而不信耶麻知几水解曰九畴昔访灵台见铜壶漏马大史召司水曰此水已三周环水滑则漏迅汛则刻差当易新水予因悟曰天下之水用之灭火濡槁则同而性从地变质与物迁自别也蜀江濯锦则鲜济源烹楮则皛南阳之潭渐于菊其人多寿辽东之涧通于参其人多发晋产矾石泉可愈疽戎麓伏硫汤可浴厉杨子宜荈淮莱宜醪沧卤能盐阿井能胶澡垢以污茂田以苦瘿消于藻带之波痰破于半夏之茹冰水咽而霍乱息流水饮而癃闭通雪水洗目而赤退碱水濯肌而疮干莱之为齑铁之为浆麴之为酒檗之为醋千派万种言不可尽井水反酌而倾曰倒流出甓未放曰无根无时初出曰新汲将旦首汲曰井华夫一井水而其别如此行药讵不择哉有患小溶闭者众不能瘥张子和以急流煎前药一饮立湥即灵枢治不瞑半夏汤用千里流水意也火
○自燧人钻木取火教民熟食使无腹病周官司烜氏以燧取明火于日鉴取明水于月以供祭祀司爟氏掌火之政令四时变国火以救时疾古圣王之于火政亦切矣时珍曰天之阳火二太阳真火也星精飞火也天之阴火二石油之火水中之火也人之阳火一丙丁君火也[心小肠离火]人之阴火二命门相火也[坎火也游行三焦寄位肝胆]三昧之火也[纯阳干火也]诸阳火遇草而焫得木而燔可以湿伏可以水灭诸阴火不焚草木而流金石得湿愈焰以水折之则光诣天物穷方止以火逐之以灰扑之则灼性自消光焰自灭故善反于身者上体天下验物则君火相火正治从治理昭然矣萧丘寒火[抱朴言南海萧丘火春生秋灭生水小焦黑陆游曰火山军其地锄深则有烈焰不妨种植亦寒火也]泽中阳焰[壮如焰起水面出王砯注]野外鬼磷[色青聚散]金银精气皆似火而不焚物者也樟脑猾髓皆能水中发火浓酒积油得热气则火自生南荒有食火之民[国近黑昆仑人能食火炭]食火之兽[原化记祸斗如犬而食火粪复为火能烧人屋]西戎有食火之鸟[驼鸡]火鸦蝙蝠能食焰烟火龟火鼠生于火地虚舟曰春日火烟青冬日火烟黑因乎时也然石熟物刚火猛油其偏钟者也老树出烟堆草生焰其积菀者也罐可以闭火气纸可以遏火舌因乎势者也此皆物理之常而乍闻者怪异盖未深诣乎此理耳震亨曰太极动静阴阳而生五行各有其性惟火有二曰君火人火也相火天火也火内阴外阳而主动者也以其名配五行谓之君以其虚无守位禀命因其动而可见故谓之相天恒动人生亦恒动皆火之为也见于天者出于龙雷则木之气出于海则水之气也具于人者寄于肝木肾水胆者肝之腑膀胱肾之腑心包络者肾之配三焦以焦言而下焦司肝肾之分皆阴而下者也天非此火不能生物人非此火不能自生天之火虽出于木而皆本于地故雷非伏龙非蛰海非附于地则不能鸣不能飞不能波也肝肾相火犹是也[智按丹溪天人出木者以震为雷为龙实起于北由东升而西降木为生气金为杀气也天地之间无非火无非水也伏蛰于地可悟邵子用三余一冬炼三时之旨致中和则交济矣]东垣则以火为元气之贼陋哉周子曰神发智矣五性感物而动即内经五火也五性厥阳之火与相火相扇则妄动矣火起于妄煎熬真阴阴虚则病阴绝则死君火之气经以暑与湿言之相火之气经以火言之盖表其暴悍酷烈甚于君火也故曰圣人定之以仁义中正而主静[不落动静之静也]朱子曰道心为一身之主而人心听命焉火自中节何贼之有[或曰内经止于六气言火未言及脏腑也曰岐伯历举病机十九而属火者五诸热瞀瘛皆属于火诸逆冲上皆属于火诸躁狂越皆属于火诸禁鼓栗皆属于火诸病胕肿疼酸惊骸皆属于火是也刘河间云诸风掉眩属肝风火也诸气膹郁属肺燥火也诸湿肿满属脾湿火也诸疼痒疮属心郁火也以陈无择之通敏犹以暖温为君火日用之火为相火何怪后人聋瞽哉]愚者曰丹溪言君火以名相火以位未畅也天与火同火传不知其尽故五行尊火曰君畜觉发机曰相或以暑为君火燥火为相火或以暑燥火为阳火风寒湿之火为阴火或以有形为阳火无形为阴火或以为识为阳火不知不识为阴火有交几焉析说不能尽须自得之人身命根种火有北下七节之小心知识用火在南上膻中之宫城真气伏于丹田清浊分于脑府思虑忧郁过用则伤而欲焦忿决尤难惩窒五志总归心主而无原之心是何物欤古人种人火不热者是何道欤其曰君火为人火而相火为天火若犹之太极为体卦爻为用而邵子曰卦爻为体太极为用也于是乎决曰天道以阳气为主人身亦以阳气为主阳统阴阳火运水火也生以火死以火病生于火而养身者亦此火水火交济主之者心火无体而因物为体人心亦然故提出不生不死之道心以统人心实未尝离也善吾生所以善吾死郭象曰养生非求过分也全理尽年而已矣此医所以贵治神为第一也节嗜欲寡嗔恚阴平阳秘中和主宰相奉其君是黄帝之心乎知此火为病源者少矣知此火为病而欲绝之绝之不得而遂纵之岂享中道之恬愉哉中丞公曰圣人因土灶以畜火因木薪之因金制之因水济之万物享熟物之功而不受燔屋之祸其恩大矣明乎满空皆火君相道合者生死性命之故又孰得而欺之不肖子以智谨识于此
木
○五行以木为生气贞下起元帝出乎震人身象干枝焉体仁之道其天地之生机乎木独反生其首在下其华向上结实而传核仁禅于无穷圣人于此喻种理矣号为植物互有刚柔蕉蔓苔栭寄生之类皆本湿热稼穑之功首重百谷皂膏核蓏实为五果栋宇取材土宜辨性神农尝毒药有本草养生救疾莫备于此木德之功大矣哉
种仁皮心之理
○木之种在仁仁破核而化为根之脑脑与根为本而外生枝内生柢焉脉贯于皮而中行气焉故中空而不死皮连则生接树者斜其皮倚而合之即生截树者倒插顺插之皆有生者绪其皮即成根
金
○邵子举水火土石而不言金木朱隐老曰木则后生于其阳金则水火入土中而成于其阴者也金用而石隐矣楞严四大泰西四行皆后之盖有说焉且问五行金生水金何以生水乎老生夙学不能答也虚舟子曰金石同体五金八石互相为用矿之在土直一石耳石则生水矣本草金石同科石者气之核土之骨也精为金玉毒为礜砒凝色而为丹青化液而为矾汞或自柔而为刚乳卤成石是也或自动而为静草木成石是也含灵之为石自有情而之无情也雷星之为石自无形而成有形也愚者曰天地之坚气为金轮而土中得之凝为金石其生成也积久其化物也峻厉以其坚气遂为杀气用者可不慎欤
土
○土五行之主具五色而以黄为正色具五味而以甘为正味是以禹贡辨九州之土色周官辨十二壤之土性在人则脾胃应之[家语曰坚土之人刚弱土之人懦垆土之人细息土之人美耗土之人丑淮南子云土地各以类生人是故山气多男泽气多女水气多喑风气多聋林气多癃木气多伛石气多力下气多尰险气多瘿谷气多痹暑气多夭寒气多寿丘气多狂广气多仁陵气多贪轻土多利重土多迟清水音小浊水音大湍水人轻迟水人重皆应其类也]愚者曰土纳重以养清主静以载动居中以御四维之气故能和物能生物又能杀物故能化物也岐伯曰地在人之下天之中明乎胞豆之喻者居中之表法不昭然乎水火贯乎土中而生金木濂溪示之矣土石刚柔以表坤艮而奉天化康节示之矣百昌皆生于土而复于土药之用土皆取其冲和以安物沁罨以化物之用万物本气以生乘气以游而安土以为养岂能离哉
水火本一
○水湿火燥相反甚明而易传曰水火不相射何也愚者曰本一气也而自为阴阳分为二气而各具阴阳有时分用而本不相离有时互用而不碍偏显有时相制而适以相成特人不著察耳天一生水而反成阴润之性地二生火而反成阳燥之性呵气属火而化为气水精液为水而反以成人果二物耶人身言之肾水也心火也时时交济不可间隔以理言之智火也仁水也理水也性火也是水直以火为性命矣不见夫雨露霜雹皆阳气之烝馏硝磺发而炮滴雷鸣而泉通春火力深而础石润热炉之下必有气蒸乎是火直以水为性命矣不见夫萤磷珠珀皆湿气之凝聚薪经浸而火不断灯加腻而益明井油得水愈炽高奴之水肥可燃乎日炙草木而滋茂行汁参茂补阳而口生津水中之石击之得火炼剑淬水而刚二者之用交济相成莫不皆然识者于此盖悟代错之本一矣[暄曰水火一也论其质则相克论其气则相生论其形气之交则又相入水见火而死而温泉沸汤则火之气能入水之形水见火而散而灯脂爝蜡则水之气能入火之形论其极则又相变百沸之油近锅必冷伏中铸钱炉炼不清海峡积润飞磷不绝霜雪之深必兆丰年此即阳极阴生阴极阳生之理夫水化气而为火火化气而为水相变之道即相生之道即互根之道也中通曰水流下而趋中有刚火性也火炎上而旋升有柔水性也]
水火南北位
○魏庄渠曰北方水位也水气旺于北土克水而水少南方火位也火气旺于南水克火而水旺以四时言之水气旺冬而寒水消水气涸于夏而夏水涨火旺于夏其焰不扬火囚于冬其焰反烈愚者曰配位者极物从类之端法也其用在乎推行化裁
藏火
○棉花烧黑将灰收之香燃一丝去香则隐少顷吹之复燃潜草曰杏仁灰包火杨梅可佩外域用火鸦驼鸡肫皮涂卵白包火又曰纸卷香入竹筒终日不灭开则燃合则隐[竹木铳一发即朽涂卵白则能三发故卵可扑火暄曰有长生火葫法]
金土
○聊城人博山炉乃土和铜屑埏埴为器周籓或以金沙土为之竟如三代器盖陶而不泑窖生青绿者也永昌围棋子取贵州土和铅烧之颜神亦用铅哥窑铁足皆取五金之气也
历类
圜体
○天圜地方言其德也地体实圜在天之中喻如脬豆脬豆者以豆入脬吹气鼓之则豆正居其中央或谓此泰西之说愚者曰黄帝问岐伯地为下乎岐伯曰地人之下天之中也帝曰凭乎曰大气举之邵子朱子皆明地形浮空兀然不坠以世无平子冲之一行康节诸公耳孔子曰天子失官学在四夷犹信世士不考相传地浮水上天包水外谬矣地形如胡桃肉凸山凹海自徐玄扈奏立历局而崇祯历书今成矣老父以学者从未实究故作崇祯历书约[暄曰有谓静天方者以圆则行方则止也不知地形圆何以亦止也且静天以外又何处寻方圆哉吴石渠炳易象化机云地似空匏内虚外实故能吞吐呼吸此喻亦切中通曰方者以上为上以下为下圆者以边为上以中为下地居天之正中故人以各立之地为下不知其彼此颠倒也今以简平仪测天星每二百五十里差一度金幼孜北征录云沙城鸣銮戍夜视北斗在头上古梵场长清塞则南望北斗矣以此推之地非圆体而何]
黄赤道
○圜六合难状也愚者以瓜蒂瓜脐喻之浑天与地相应所谓北极如瓜之蒂所谓南极如瓜之脐瓜自蒂至脐以其中界之周围为东西南北一轮是赤道也腰轮也黄道则太阳日轮之缠路也斜络于赤道半出赤道内半出赤道外约周度十二宫而平轮之子午纵轮之卯酉横轮之皆一也约为三轮六合八觚之分自蒂至脐凡一百八十度自赤道至蒂凡九十度黄道之出入赤道者远止二寸三度半此曰纬度[蒂至脐而言也]七曜所经之列宿则曰经度每三十度为一宫十五度交一节其概也[暄曰道为天中虚脉日月可以流转络于天中者天圆体则中广在天者以广为就犹水行于川必以深处为趋也]
九重
○月天二十七日三十一刻行一周水天三百六十五日二十三刻行一周金天三百六十五日二十三刻行一周日天三百六十五日二十三刻五分行一周火天一年五百二十一日九十三刻行一周木天十一年三百一十三日七十刻行一周土天二十九年一百五十五日二十五刻行一周经星天四万九千年行一周宗动天一日一周所谓静天以定算而名所谓大造之主则於穆不已之天乎彼详于质测而不善言通几往往意以语阂愚者断之如此其金水附日一周穆公曰道犹未精也我国有一生明得水星者金水附日如日晕之小轮乎则九重不可定矣格致草云恒宿天七千年一周宗动天四万九千年一周而浑盖云四万九千年为岁差一周谓恒星一周也不已自矛盾耶
远近分轮细辨
○月地近地能掩日五星六曜有时掩恒星远者迟近者速也旧说金水在日天下日天上皆无确据若以相掩证之则大光中无复可见论其行度三曜运旋终古若一两术皆穷因知皆臆说也西国近以望远镜测太白则有时晦有时光满有时为上下弦计太白附日而行远时仅得象限之半与月异理因悟时在日上故光满而体微时在日下则晦在旁故为上下弦也辰星体小去日更近难见其晦明而其运行不异太白度亦与之同理愚皆曰此非附日为轮耶问荧惑岁填去日远近曰荧惑在岁填内在日外盖为其行黄道速于二星迟于日也木星在火外以其行黄道速于土迟于火填星在木外其行黄道最迟也恒星无视差七政皆有视差且以此断
三际
○三际者近地为温际近日为热际空中为冷际也日光蒸地火收地中火必出附天而止天火同体水地相比也一气升降自为阴阳气出而冷际遏之和则成雨如饭蒸之馏遇盖而水滴焉阳亢则为风阳欲入而周旋亦为风初起之云则饭甑之气也飘散不收或腾或雾夜半阴气清肃而上则为雾结则为霜雨上冷凝为霰霰坠猛风拍开成六出片则为雪阳气伏阴气之内不得出爆开则为雷火气发越适映云际其光疾甚闪烁曰电夏月火气郁蒸冲湿气而锐起升高至冷际之深处骤冱为雹愚者曰黄帝五运篇曰风寒在下燥热在上湿气在中火游行其间此至语乎日所到则暖日去则冷一气为阴阳而自相盘旋者也三际概耳[暄曰西国三际之说未尽然也向日则暖背日则寒故一石一墙之下皆有阴气如六月游深崖入石室恒至衣絮则地之内外未始无阴气也近地必热际则山腰之下不宜暴雨四川雪山不宜夏月不消也空中必冷际则空中无时不有气亦无时不合云无时不下雨也冬月皆雪矣雨雹者至阴之气乘之夏月偏雹者非至阳不至至阴之山夏乃猛至盛之阴结雹乃速虽然阳生则为至阳阳死则为月雹偏大者非至盛阳不足升至阴之气至盛之阳飞湿至阴故六月之晨煮水百沸入瓶中锢闭之急入井底午取而出则冰矣阳死也有六月为鱼肉冻者亦仿此法可知冷无定际阳隔则冷阳远则冷阳死则冷不必空际也]
岁差乃星度与日周差而岁实无差
○岁差之说纷矣智决之曰岁差者恒星行度历差于静天之度而岁实日周遂与恒星之度移也日一年从西向东行二十八宿三百六十五度四分度之一尚差一分余而至六十余年差一度约积三万年不足而复于原宿之度矣按尧时冬至初昏昴中日在虚七度吕不韦月令日在斗二十二度汉元和三年在斗二十一度晋太元九年在斗十七度宋元嘉十年在斗十四度唐开元十二年在斗九度半宋改统天历在斗二度元改授时历在箕十度至洪武甲子在箕七度嘉靖三年初昏室中日在箕三度万历四十年在箕三度十九分十九秒起尧甲辰至今癸未凡四千年共差五十八度六十八年又七月一十三日三时差一度二万五千一百有余年差三百六十五度有余为一周天此均算耳细准未确也自汉邓平改历洛下闳谓百年后当差一度汉末刘洪作乾象历有核岁之法晋虞喜始以天为天岁为岁立差以追其变以五十年退一度何承天增之约百年退一度隋刘焯折取二家中数为七十五年又刘炫谓四十五年梁虞邝谓百八十六年祖冲之谓百八十三年唐僧一行大衍历则八十三年宋统天历则六十七年元郭守敬及许衡王恂辈测影验气减周岁为三百六十五日二十四分二十五秒加周天为三百六十五度二十五分七十五杪强弱相较差一分五十秒积六十六年有奇而退一度定为岁差上推则每百年长一下推则百年消一洪武中元统大统历不用消长之法而积分犹仍授时也正统十四年己巳朔二至之晷有昼夜六十一刻之文矣嘉靖初华湘秦岁差三度五十二分五十秒矣万历中利玛窦入仍约六十六年八阅月而差一度每年不及周天一分五十秒王曰俞云万历四十年冬至日在黄道箕三度一十九分一十九秒八十微赤道箕四度四分二十五微故内道口在璧一度外道口在轸初度距今丙戌历三十四年岁差一分三十五秒则今之冬至其内道口已不在璧而在室外道口已不在轸而在翼其约之者法不一也格致草云岁差二万五千年而周西浑盖云凡经星以四万九千岁一周天或约二万九千又约二万八千盖其所差之理未得安可执一法以穷之老父中丞公曰崇祯庚辰与石斋黄公同在西库公衍象正以易定历妙哉然三乘六十四卦以应六十年历而以守敬万法积之终不免于洒派纳虚也盖古以日为法也既云不及一度或一度大则不必拘日以为法矣易以数为端几而定于环轮静天亦犹是也均列定限分别节度以日所行至者纪于何节之分秒焉月五星所至亦纪之经星所行亦纪之则所差之由与追差之合自犁然也或曰天不可见以经星缠次为考静天何所考乎潜老夫谓算家遇不可问之数则立商法焉商而两测之而中之度于是乎定今以静天环一定之分秒而使日月五星与经星皆各行其迟速之行岂能逃乎犹之曾通易几者无往非河洛则物物之未有物先皆历历河洛也因建此意以待神明之士智曰此定恒法也而随时测验盈虚在其中矣天运盈虚一年有盈虚一日亦有盈虚又多年而盈多年而虚穆公曰地亦有游欲据一岁之测而定之乎欲明其理理则如此盖从前止以经星宿天而日周之不知经星亦自行于静天而静天不可见故无悟者[中履曰黄先生易历先祖为圆其义朱康流年伯为黄先生门人丙申老父庐墓卒时论业訉问海宁康流年伯报书日授时消长之法以推今测之晷影冬至先天约二十刻矣所以然者元时为极消上推百年长一下推亦应百年长一自元迄今三百余年应益三分故象正小余二十八履按经星常移古今宿度分数不一冬夏二至有时阔狭太阳时迟时疾安可一算哉然其冒准有通征不可不求其故也暄曰方潜夫中丞公以易数度为准而立商静天有一定之度动天有一定之至周静天之度切动天之至以成其岁节气齐而南陆极岁何尝有差但仰视诸星稍移分许耳是可谓之星差实是经星周天百十年移一度而迟速不等也按嘉靖三年冬箕三度在南至迄今百三十余年箕三尚在至万历四十年箕三度十九分十九秒在至庚子冬箕三度五十四分二十八秒在至则已进而复退不知凡几再百余年此度犹不能逾南至而过也金水均算岁一周天然金自周小轮者强半水周小轮者三决不能据其平日之行而定其周天之度也况经星跳曜不一甚远甚微又岂能据其平日所行一度与四五十度之均算而定周天乎是经星之测亦难也天周大轮诸星频激小轮种种有差算亦种种有定算余与方位伯别有专书问答以请教于神明之者中通曰经星久亦移动如觜宿距参汉洛下闳测得二度宋皇祐元丰间测止一度守敬测止五分崇祯戊辰测之不惟无分更侵入参二十四分矣又如北极天枢一星古测离北极二度后行过北极今逾三度有奇矣是经星之居位不定也西分经星之度与班固费蔡邕皆不一也日法或八十一分或三千四十分或九百四十分或三百六十分或万分且如守敬百秒为分百微为秒泰西约以六十亦不齐也况乎太阳行有迟速经星之行亦有迟速乎岁差者每岁日与经星相差或多或寡浑盖以经星四万九千岁一周天为岁差非也自尧甲辰冬至日在虚七度至秦庄襄元年冬至日在斗二十二度凡二千二十八年而差十五度半冬至日在斗五度凡一千二百九十二年而差十八度此此百有三十年强差一度也自庄襄元年至宋庆历甲申七十二年弱差一度也或多或寡之说尚何疑乎]
光肥影瘦之论可以破日大于地百十六余倍之疑
○利玛窦曰地周九万里径二万八千六百六十六里零三十六丈日径大于地一百六十五倍又八分之三[距地心一千六百零五万五千六百九十余里]木星大于地九十四倍半[距地一万二千六十百七十六万九千五百八四里余]土星大于地九十倍又八分之一[距地二万五百七十七万零五百六十四里余]火星大于地半倍[距地二千七百四十一万二千一百里余]金星小于地三十六倍又二十七分之一[距地二百四十万六百八十一里余]月小于地三十八倍又三分之一[距地四十八万二千五百二十二里余]水星小于地二万一千九百五十一倍[距地九十一万八千七百五十里余]经星有六等皆大于地以远故望之小耳熊伯甘曰灯体如指半寸内热不可堪炬体如拳三寸内热不可堪野烧如车轮三尺内不能堪矣西法测日轮乃倍于离地之空处则地上焦灼何堪哉朱子曰光者明之体明者光之用也体之中有内体焉真体也有外体焉借所用以为体也西土之测日是合内体外体言之也西用远镜四层皆凸外而洼内以洼近目能拓小影为大层层转取倍必累矣今日既在四层天晶晶之镜岂不增大犹如山寺悬灯一里之外便已见之灯体如枣望者如斗岂非合笼与灯之体皆视为灯体哉宁都邱邦土曰灯炬野烧大小远近之热诚然矣但西法日轮之大未尝倍于离地之空也按地球全径二万八千六百三十六里九分里之四而日径大于地百六十五倍八分倍之三则日径当四百七十三万五千七百五十二里九分里之五也其日离地中则一千六百余万里视日径且三倍有余矣但日去地中一千六百余万里倍之则日天之径也以径七则围二十二之法求之日天之周当一万万里有奇其三百六十之度每度二十七万余里西法又谓每半度为日之全径然则日全径仅十三万余里耳何得百六十余倍于地耶愚者曰前言日轮之大倍于离地之空此算日离地三倍足以破之矣而日火煏地未可解也天包日圜以中为广光气皆以中广之处为冲则日火所冲如以寸火离三寸之空而以掌当其焰煏何如耶斜阳则杀矣故冬行南陆而中原寒也皆因西学不一家各以术取捷算于理尚膜讵可据乎细考则以圭角长直线夹地于中而取日影之尽处故日大如此耳不知日光常肥地影自瘦不可以圭角直线取也何也物为形碍其影易尽声与光常溢于物之数声不可见矣光可见测而测不准也屋漏小罅日影如盘尝以纸征之刺一小孔使日穿照一石适如其分也手渐移而高光渐大于石矣刺四五穴就地照之四五各为光影也手渐移而高光合为一而四五穴之影不可复得矣光常肥而影瘦也[中通曰所谓取影者以地影碍日而蚀月而火木土星并二十八宿不蚀者必地影之穷也假日轮小于地或等于地则地影且无尽矣故从月天以两直线夹地取日轮耳今日之光尝用其余光包地而交冲于月则日之大定以半度为准明矣光肥影瘦之说通尝测之高四百倍于其物之径而影绝焉中履曰阳光火体同理而太阳则烈月与灯照阶余处即渐暗也阳光射阶则堂室户牖粲然显白巨细毕见特于堂室再□乃异耳阳能令星月生光照物亦能令□空之气生光照物地影之易穷皆由于虚空之气有余□非日体之大也以昏晓言之日未出而天光曙日已入而地犹白赤道下为朦胧影者凡六刻有余南北极为昩爽黄昏者各一月有半岂地影所能尽障乎近于地者如此况远见于天乎以冷燠言之若日较地大百余倍则地在日中仅一点耳即以南北千里之殊止共一点而南无雪北无雷寒暑气候迥然不同则是太阳不能遍蒸群地而曰日体远过于地安足信乎但光大于物则影瘦光小于物则影仍肥耳暄曰太阳能生本体之光所谓大若半度者也能生对照之光日影所射近体而热者也能生互映之光日影不及如屋宇之下密云之内朝霞暮霭展转相映者也日之为光者火也火气恒散天圆体散之不得则必循天而转以合于对极中亦抱地而转以合于前冲若水流包砥而后合也余尝于日没时观其影射气中自西徂东抱地若环桥始知其影非直行能随物曲附不可以直线取也地径二万八千六百三十六里有三十六丈日依半度算径一十三万八千二百四十八里半大地四倍有余光肥影瘦固然光小于物光亦肥仍不可以直线取也凡罅隙之光皆具日之全体故小孔射地方者必得圆形或云上于天掩日之半则诸孔所映悉掩其半以盆水映漏与以远镜塞漏中画纸以观日食所食之分秒毕形可知光无大不包无微不现而溢于物之数也依立圆幂积算大地百六十倍其径不满二十万则半度之说可无疑矣有谓远镜照物百十步内其大数倍晶天一千六百余万里与满空之气层层相射则半度犹是远映安知其真体不更小于地径乎中通曰星月皆水体水能摄物故星月摄日于体中而生光焉泰西言日天之度或为二十余万里或为数万余里言日体之大或为十余度或为半度未尝定也通谓天可以度测不可以里测以度测之度之大小可毋论矣界天分度以半度之说为是然知其占日本天之半度亦不能与地较也通尝以绝影之率测之地径三万里影当千二百万里而绝地面去日边千三百五十一万余里地影已不及日天而况诸星天乎]
左右一旋说
○问左旋右旋何决耶愚者曰仲默注尚书紫阳注十月之交说之皆可者也高皇举一星以视月月渐远于星然同行而一疾一徐谓徐者右行疾者左行此亦说之可合而不遂决者也天左旋日月五星右旋自人北面言之也日月星从西向东其周天各有迟疾宗动天从东向西一日一周或曰历家取捷是亦一说也西法分为九层各为一种行法乃可立算间尝穷之黄帝运气左升右降自人南面而言也东向西行其天之习气乎其定理乎日月星在一气之中各有熟路丸滚于槽槽西行急则槽中之圜物自然东转而实西旋顺天但积差之度见于星宿似乎不与天同而每退焉其分迟速者近地者疾远地者迟也带动之说固无疑矣[暄曰天从东而西政亦稍有不及较静天从东而西日夜不停特以政较动天则并为左旋安得有右转乎]
两种定极
○赤道之拱架三轮是静天之极也黄道之拱架三轮是定日月星经纬度之极也半周天为一百八十二度半而大统历日自春分至秋分有空度恒多八日秋分至春分有隔度恒少八日足知日天之心与宗动左旋天之心不对每过北八度此义历士鲜有明其解者故须两种定极以算之
日月行度
○日一日行三百六十五度全数恒星天过一度月一日行百五十三度迟周天十二度恒星天过十三度月二十九日六时三刻合于日而同度为朔日照月侧为弦十四日九时余日月对望而见全圜曰望日光在月上其魂不见为晦日与天会一年而多五日三时曰气盈月与日会一年而少五日七时三刻曰朔虚其月行疾日行迟者以历算自东行西纪度也月九行者四方出入黄道者八与同黄道者为九也五星行度详老父历书约
宿天
○二十八宿为恒星天向以为与老天帖定今因岁缠冬至之经星渐差而乃知其自移也其曰四分度万分之一当二千五百分今作二千四百二十五分以七十五分与天者郭守敬之法也小余日加二十八分者黄石斋先生之法也其曰星一日行三百六十七度过周天一度谓之日行一度者指顺天旋而算也
日月食
○蔡邕言侧匿许慎言朓朒解以朔晦月见此历差耳月质以日映为光合朔日食月质掩日也望有月食地球之影隔日也凡见月之处见食皆同而日食则异其不当顶而斜迤者者不见日食也故分秒各别此质测也古人以占君相致儆者类应之心几也[中通曰平行相距实引交周分时各有算法但日距限如在百度外则日不食月距黄纬小于并径则食若等者相切大者不相涉则月不食]
五星迟留伏逆
○土周二十八岁木周十二火约二岁各于大轮中跳为小轮人在地视其上下则留迤行则迟避日则伏如水车之旋下西上东则逆也金水绕日为小轮乃日之余体随日而转耳旧法详历书积日为算耳即泰西亦未推明其故也[暄曰金水绕日为轮确矣水轮近日故速于金至火木土又皆遇日对冲则迟留以至于逆近日则伏也中通曰两闲惟日为阳而月与五星皆阴皆用日之光而遇日正冲则避及其远则复来就之辟如物滚槽中槽西行急则物反东转且有激而跳为小轮者此喻奇哉]
四余
○月自南溯北交黄道曰罗其对即计所谓龙头龙尾内道口外道口也月行最迟之度曰孛朔不及中成闰而闰生气凡二十八年周是历行之算节也宿曜经出于佛藏而世以占命则物物可以端几配应言之耳术家执之世士不解岂悟极数之深几乎
出没异
○每日绕地一周天下国土非同时出入也东方先见西方后见东西相去七千五百里则差一时相去四万五千里则东方为午时西方为子时普天下时时晓时时午时时晡时时黄昏时时夜半知之乎
昼夜异
○昼夜长短由于日之出入日行虚缩由于南北极之出地高下中国处赤道北夏至近北则昼长夜短冬至近南则昼短夜长处赤道南者反是北极之下半年昼半年夜周髀已言之矣
节气异
○日行赤道北为此夏至则为彼冬至日行赤道南为彼夏至则为此冬至此言瓜蒂瓜脐之异也若东西则出没发敛以渐而异半其九万里即差六时彼为日交则此为夜交彼晨交则此属暮矣
历元
○旧说日月五星行四千六百一十七年夜半冬至其日月如合璧五星如连珠为历元三统历二千三百六十三万九千四十为复于太极大衍历兼章微为日法半之为天地出符数三之为四千五百六十当七精还初之会又三三之为统其概也太乙积年至崇祯癸未一千零一十五万五千五百六十皆立法臆定者也[中通曰历家大小余岁差皆不尽分数有必不能齐者少则不觉积久差多故历未有数百年不改者然改历元不必改历法即改日法亦不改所以推测之法也随算随测除余补缩则时时可立历元而大历元自在也]
开辟纪年
○问开辟纪年有据乎曰伏羲至舜一千二百三十年夏四百五十八年商六百四十年周八百七十三年秦四十九年汉四百六十九年魏一年晋一百五十五年宋齐梁陈隋一百九十八年唐二百八十九年后五代五十三年宋三百二十年元八十八年明至崇祯戊辰二百六十一年泰西曰开辟至伏羲元年甲辰一千七百四十年彼以一树证之安知此树何年生乎佛言成住坏空相轮迥而已八十辘轳未核也邵子始以年月日时征出元会运世以十二与三十相乘则因关子明僧一行而触合之邓绮曰以方圜积数至坤十之亦十二万九千六百之元数也以通期自乘亦元数也是数之天符也必以西言为征则一会之说耳
节度定纪
○大统历万年历每岁平分十五日余为一节新法春分后多二日秋分后少二日其二至则不殊以日行嬴缩也崇祯历书春分后宿度有空度秋分后宿度有共度何耶格致草曰盖岁实历三百六十五日零三时赤道正络天腰以子午为极黄道斜络以亥已为极黄赤二道之交为春秋分南北二陆之尽为冬夏至独日天心北过宗动天心与地心四度往来共过八度则春分至秋分合一百九十日七时四刻当以十五日零十时五刻为一节气秋分至春分合一百七十四日七时四刻当以十四日零六时五刻为一节气偶阅万年历丁亥五月二十日庚申巳正一刻夏至十一月二十七日癸亥丑初一刻冬至戊子五月初一日乙丑申正一刻夏至十一月初八日戊辰辰初初刻冬至用前法乘除为定本算之每时八刻以初一初二初三初四正一正二正三正四八刻为准每日九十六刻非百刻也今日缠箕三为冬至傥从戊子冬至戊辰日辰初初刻用前法乘除布算以推其后虽百世可知也西历虽云密近但图象止四分九十度为三百六十度少五度四分度之一每日列宿度或空或共即二十八宿刊度亦少五度四分度之一何以齐年今应照度加分方无盈歉如箕九度六十五分斗二十三度八十分牛七度十分女十一度十五分虚九度十五分危十六度二十分室十八度二十五分璧九度十五分奎十七度三十分娄十二度二十分胃十五度二十分昴十一度十五分毕十六度七十五分觜五分参十一度十五分井三十一度三十五分鬼二度柳十三度十五分星六度五分张十七度二十五分翼二十度三十分轸十八度二十五分角十二度二十分亢九度六十五分氐十六度七十五分房五度六十分心六度五分尾十八度四十分以上三百六十五度二十五分盖度率百分平分黄赤之交应春秋分前后各一百八十二日七时四刻然日天心过北则春分至秋分合一百九十日七时四刻每十日应缩四十三分六厘大共缩八度二十五分秋分至春分合一百七十四日七时四刻每十日应伸四十七分四厘少共伸八度二十五分必每十日明书差数而后周岁之内列宿无十六度五十分之愆忒彼一日一度与春分后空度秋分后其度爽然自失矣近惟海宁朱康流欈李陈肃庵皆事黄石斋先生知历法山东薛仪甫究此廿年六合汤圣弘好读书知授时历与黄俞邰善建阳游子六因良孺熊公而推之闻其褐塞研极不厌终当一决[暄曰日行于天原无伸缩惟以地应天则中国偏居赤道北北陆近其顶故春分以后日高天阔必多行数日节气始周其半秋分后天稍仄少行数日节气亦得其半非天有伸缩以地均应之偏也在他处又不然]
南极诸星图
○昔满刺加国处赤道下南北二极此地皆可测春秋分日正丽天顶冬夏至日距顶各二十三度有奇彼人目境常见昼夜平亦常见南北极丽天诸星无一隐者从闽广南行六千里即其地犹是中国阃阈非可云六合之外存而不论也故图之缺西南二宫者以各星距南极稍远西南二宫偶无星丽耳若最后圜图老人星在鹑首则南宫矣其海石金鱼飞鸟小斗附臼诸曜于南极甚近近极星之度最细密故十二宫皆有所丽不得不为圜图智按唐志有行海中见南极老人星下大星无数朱子亦尝引此矣今隘者且疑海石飞鸟金鱼附臼为怪何其不达耶智又按汉书艺文志载海中星占一卷得无即此等星耶当时或姑置之而不传以疑未决耳
占最高法
○密缀所言五星行最高以定占或曰万国岂同此岁乎曰万国各就其国测之则各国有各国之最高犹之日出自辽东至甘肃则差四刻欧罗于中国则日出差七时有余矣南方居赤道下者极热太阳南陆北陆一交其国一岁两度春秋隋志云北有煮羊脾而天明者今推之由煮羊脾之国再转则有日光不没之国智按周髀言之矣两极之下半年昼半年夜细推之惟夏三月明冬三月暗春秋如黄昏
天地大小皆有环列应机分野非泥说也
○枝山前问曰下洋兵邓老向历诸国唯地上之物有异耳天象大小远近显晦虽远国一切与中国无异予因此知二十八舍分隶中土九州者谬也然则一行两戒何所取耶泰西破分野矣然知其一端而不知又有一端也潜草曰环而列之无不可以类配应几者以大地应天可以中国应天亦可以一郡应天亦可以一室亦可古人因此触几其占分野原非限定如甲子干支亦用分野可推矣详见周易时论

[book_title]物理小识卷二 风雷雨旸类
风征
○陆机要览列子云立春归八荒立秋游乎风穴风至则草木摇落谓之离合风古呼风之术有之然列子御风亦是寓言括地志云龙兑音脱有四风穴洞之深而通气者类能生风不足奇也凡虚谷回峡而曲者吹裂笛直声则风起长啸之理即与此近余游雁宕大龙湫壁下老僧云群拍掌呼风则风起果然按风术墨子云以丁卯日或乙卯日烧三雉羽扬其灰风立至若立止则又烧黑狗皮扬灰风即起万毕术曰焚雉羽可以致风狼粪为烽燧大风不折江犭屯入火药逆风不回驼知风与猦母事别见陆游曰岭表有瘴母起时圜黑久而渐广所谓孟婆飓母也[智按说文飓当作风日唐有风日海道可证]泰西曰太平海无飓风满加剌则无风凡风之暴烈乃峰岛土窍激气而发者也王柏云抱地旋转而为风此论其概耳[暄曰凡勤即生风张扇之鼓炉也人行长巷衣何以动乎阴阳相驱即有动气连房密室中坐二门间则冷气袭人此与拍掌吹笛可以类推]
风行远近
○大块噫气为风然孰为之噫王柏曰阳迫阴而出耳春风上升秋风下降夏风横行冬风著土而吼穴此以四时论行法也夫春期何尝不靡草秋月何尝不飞筝乎风之高者其来远风之下者其来近此以高下论远近也夫岂无一时而高下并至者乎呜叶者十里鸣条者百里摇大枝者五百里仆大木者千里折大木者五千里此又以大小论远近也夫摇枝折木亦视阳夹阴之甚不甚发之暴不暴耳狂候乍起曰风头岂无近者急而远者缓乎惟以时之久暂计远近者为仅得之[暄曰风一日者五千里一日夕万里二日夕天下半之三日三夕天下尽风然风之行亦有迟疾微风飘忽岂无日夕止百十里者乎暄尝于旴邸午炊得小北风逮夜及新丰则一晚之间仅四五十里耳中履曰验风送帆已费风之力矣朱子曰劲风旋转不停以天行之疾言之风亦有至疾者何如天行之速耶彼不疾而速者又何物耶气凝为水而下流与气聚而骛之为风自在差别中判]
南北风寒温之异
○问千里不同风吹噫一也何以南风温北风寒天学曰风属于火日为君火地发燥热横被直骛从日而嘘则为南风君火之气与风俱舒故温从日而吸则为北风君火既缩而又吸动地面飘扬之气故寒试观人口嘘气则唇温吸气则唇冷理可类推中国所处日常在南是以有嘘吸之异又问东风温润西风高燥何也曰海气在东故温润山气在西故高燥又日以东方为来气以西为去气斯其所以异也愚者曰东生西杀南温北寒此常理耳[暄曰火死则吸如闭火于瓶加于人肤而不坠也日君火有死时乎同一气耳鼓之则凉嘘之则暖吹之则寒同一嘘耳近之则暖远之则寒日在南故南方为近日北方为远日日在南故风从南来者恒暖风从北来者恒寒非有嘘吸之异也]
雨征
○熊公曰灶突发烟平远望之亭亭直上晴之飙也蜿蜒而起如欲上而不得者雨征也盖云将成雨空中气行皆成湿性烟为湿碍不得上升故至宛曲将雨础润将雨灯爆理可同观朝日出光黯淡色苍白者雨征也日出时云多破漏日光散射者雨征也密云四布牛羊龁草如常者不雨若啖食匆遽似求速饱雨征也蝇蚋蚤虻匆遽咂食雨征也蠉娟之属仓皇飞骛雨征也穴处之虫群出于外雨征也朔日至上弦视月两角近日一角稍稍丰满雨征也日晕白主晴赤主风色如铅者雨征也潜老夫曰古人举之矣京房易飞候曰晦朔弦望云汉四塞当雨云如水牛黑群羊飞鸟五日雨北斗独云必雨如两人提鼓持桴为暴雨谚云月晕风日晕雨东鲎晴西鲎雨下垂地曰白日幢乌洞返坞主晴光日生两耳断风截雨日落胭脂红无雨亦有风日落云里走雨在夜半后月弓多风偃瓦自下河作堰女作桥合罗阵风雨飘鱼鳞不雨亦风颠冬斑却是护霜天皆是实征非数占之例[暄曰月生齿星芒角满天星摇动天晦若低小星白如欲坠蚁蛭封商鴹舞鱼浮水面池塘绿泑琴声不清鼓音不亮日酷无风背心独热皆雨征盖雨者湿气之行故属湿之像皆应之而日酷背热则又水生于火变湿之兆也有曰云如车盖十余乃阳火之气必暍而落气如烟或青或黑或黄亦阳火之气也云如鱼鳞名曰老鲤斑者必暍午晴候五更忽雨日必晴雨候清晨日出必复雨惟先云而日渐出者晴乃准也中德曰月令广义正月首十二日每旦以瓦瓶秤水重则雨多轻则雨少盖水有潮候月有变迁此亦难决也中通曰当以冬至后数九秤而决之中履曰云掩北斗日有雨此以北阴占之凡所云南耳晴北耳雨南闪千年北闪眼前云往东雨无踪云往西马溅泥云往南水涨潭云往北好晒麦皆以西南东北为断然又冬夏不同南北之地亦不同如自楚入豫春东北风亦不雨江南北先雷风则不雨桂林每雨必先起风黔多雨滇多西南风其类未可执一各自有说]
雨异
○史载雨粟博物志南阳小都雨谷如麦粟味苦大者如米豆黄赤味如麦食之除心气患此他处吹来者其载雨肉如肋或载雨血则似之而实非也楮记室曰至治元年雨铁则雷楔陨石之类耳天启癸亥智随家君都门昼晦雨血以著衣而色赭也
祈雨古法
○董子言土龙祈雨之事王彦威验李玘以白蛇医二瓮青衣小儿击瓮致雨之事旧说有泥枫人而环呼蜥蜴者此也成式曰蜴与蛇私为亲家智按异物志曰鱼跃蜥蜴从草中下共浮水上而交盖与龙通气也蛇背伤蜥蜴辄衔草傅之或以口所含雹疗之故号蛇医[一说纯黄色]潜山下九井旱杀犬投其中遂大雨[暄曰潭中有龙处投铁雨立降中通曰或取即且燕蛙膏血菵草而投潭中必大风雨溢潭而后已一曰龙渊投虎骨龙即起]
雷说
○阳在内而欲出故声朱隐老注邵子书言八种雷本草载霹历楔治惊失心杀蟧止泄置箱辟蛀陈苏绍得雷锤重九斤宋沈括于震木下得雷楔似斧而无孔鬼神幽微不可究极愚者曰此亦通理因而曰皆心也皆鬼神也亦冒通耳质测家曰火挟土气而上急迫之际火焚而上附天土成泽而下星陨为石亦非星也时珍言龙口有火光皆非火也燥郁而气旋则为闪光高峰视其下雷雨如沤发非明征耶烧树及物阳从直起触之则焚焚则有焦焦则如墨耳雷书刘恂以黳石当之李肇言雷川多雷秋则伏蛰人掘地食之妄矣此自雷州近阳土中生物如封之类[暄曰雷乃太阳之气升于云中为阴气所束阳气属火云气属水以水淬火与相激争故发为震撼而触之者碎以其阳气故春生秋灭北方寒有无雷之国南方热有无日不雷之境也或云雷有如乌如豕如猴诸异相能杀人此乃阳气所生之物乘阳而出故浑身属火犹水中生鲸鳄能杀人人亦得以制之耳有时夹于树中锯而后拔有时入于人室不能遽出有时伏地如彘掘之可食杨道和锄折其肱赵陁将与之相格雷州民挥刀踣之血流于地服正遇之鱼佩羭次之羽半石之草皆得以却之遗楔如斧固烟与火土结成者也触人作字则烟晕汗流黑晰相间者也曾见三丈之内发无弹之药铳中人人为火气冲仆其面黑汗成文不可推耶至于附气灵应神之格思不可度思兹且穷质测耳]
雹
○史载雹毁瓦如拳如鸡卵三出成兽徐铉稽神录言雹与楼等嘉靖戊戌吴城雹开眼西山雹如斗天启甲子雹如人眼凡雹治狂热正酱味然无病吞之则疫元光元年七月雹董仲舒答鲍敞曰雹阴胁阳也气上薄为雨下薄为雾风其噫也云其气也雷其相击之声电其光也二气初蒸攒聚相合风多合速雨大而疏风多合迟雨细而密寒月则雨凝于上体因风相袭成雪寒有高下阴气暴上雨则凝结成雹焉霰之流也敞曰四月无阴十月无阳何以明不孤立耶董曰所资一气也犹一鼎水未加火纯阴也加火极热纯阳也纯阳无阴息火水寒则更阴矣纯阴无阳加火水热则更阳矣葶苈死于夏款冬华于寒水有温泉火有凉焰阴非无阳阳非无阴也曰冬雨暖夏雨凉何也曰冬气多寒阳气多上跻故人得其暖而上蒸成雪矣夏气多暖阴气自下升故人得其凉而上蒸成雨矣愚者曰汉初董子早精此理故载之今以三际质测急切成就抱气在中故雹常具窍
霜雪
○霜前冷者阴气在先露遇阴逼而为霜故先冷也雪后寒者阳气在先水逼阳死而成雪故后寒也雪花六出者圜一围六同体相依直辏即离平辏即合此亦空中旋气使然也[露为夜候之常故空冷而成霜先暖而起同云变北风而成雪春五出以暖而稍化耳]
天汉
○以远镜细测天汉皆细星如郎位鬼尸之类灵宪注曰水精为天河谓星为水之精也周易时论曰河汉同坤艮之维今按之周轮金鱼海鸟与井参之间箕尾之间相接矣黄帝素问以戊巳望黔天之气而表五运盖其指也微哉
冻成花鸟草木之形
○尝见纪载河冻有鱼龙花草形或在屋瓦上有之类以为祥异格致草曰崇祯壬申腊月余楼檐瓦冻为花草狮凤之形叹曰蜃气象楼台广野气成宫阙是冻亦偶然合之如雨豆雨麦偶象豆麦耳松虫之毛象松柑虫之色象柑湿热所蒸顷刻漫山布岭耳目口鼻肠胃毕具可以通观又如落星为石象狗首便曰天狗不知是火吸土气或至火际一经镕练如陶土成砖故初落热不可摩又见星石久藏变小亦缘火初炼土急切成质苞合有气久则气消而质自敛雹窍亦然雪霜雾露之后微风飘漾往往成纹耳愚曰光气与形象互成既有形象必有所肖何足怪乎[暄曰广昌刘季尖丁丑春雪凌数日殿门贴梅花瓦覆莲花野老曰丰兆也盖雪涷则土坚蝗绝而芒种时有雨耳]
虹霓
○老父为南玺卿时夜无月而见斜晕如虹范质公大司马问其故老父曰天地体圜日光又圜故凡晕光无不圜者特斜见于地上则桥起半规耳陆农师噀日征之是也夜见者空中别迸火光如春秋恒星不见之类其光穿地则为五色晕矣范公问其占曰以端几类应而言为阴胜阳或曰氵㸒征何也曰因古有虹为氵㸒气之说也方士于东海见虹处掘地得红虫为媚药亦取其应耳
彗
○满空皆火近天极热如窑中无光投物则发光耳此皆地气迸上带物入此热际而火光迸射其久者气结厚大随轮天转去地尚近非列宿之天也古为扫旧布新亦以类应言也大风雨则解万历戊午彗射紫微谓之蚩尤旗[旧说天使天晖天雁天保祥也地雁梁星醟头天狗妖也尔雅曰狗约质测之皆空中火迸大则芒彗耳]
黑子
○日中黑子盖恒有之或见或不见太白有二黑子填星有四黑子旋转其上其晕而为黑子者则光所荡也其以占言者亦以人心触几而以时日断也左藏一言于夕阳时见满天黑子回首向池中观之最明飞动不一逾数刻而散[中通曰金水二星附日为轮正在日下则为黑子其大小相斗则光晕荡出者也满天黑子乃阳光忽微其星现为黑影入水气荡故飞动不定耳]
已疾诸火
○炙艾火者宜用阳燧火珠承日取太阳真火其次则钻槐取火为良若急卒难备即用真麻油灯或蜡烛火以艾茎烧点炙疮不痛金石之火烈于草木之火是矣八木者松火难瘥柏火伤神多汗桑火伤肌肉柘火伤气脉枣火伤肉吐血橘火伤营卫经络榆火伤骨失志竹火伤筋损目也梁书载武帝时有沙门从北齐赍赤火来其火赤于常火而小云以疗疾贵贱争取之炙至七炷多得其验吴兴杨道庆虚疾二十年炙之即瘥咸称圣火外纪云纳波里有火山百洞入洞皆以疗疾
死性之火
○炭者火闭气而死者也无生性故葬用之烰炭灰断蚁路可验也冬夏二至前以土炭垂两端阴气至则土重阳气至则炭重收茶于瓶烰炭置上湿气不入墨胶砚滑烰炭可以磨之本草焙炙用烰炭者取易息而力和也观礁之毒可知火各有性镜源曰麸炭哑肺而釜底煤能消火[暄曰釜底煤能收暑热犹油饼能食油腻油腻出于饼见油腻则收以其枯也煤为火之窟宅见火则收以其死也烰炭亦然彼附子参茋过炮无补有损亦可知矣中履曰煎油锅有时忽燃若入滴水与投菜物则其焰愈张惟以锅盖盖之则息亦闭火之理也
贮火油与灭火法
○宋康誉之昨梦录曰高丽之东出猛火油盛夏日力烘石极热则出液他物遇之则为火惟真琉璃器可贮之西北防城库掘池蓄猛火油不阅月池土皆赤黄又别为池而徙焉潜草曰南番泥油水不能灭干泥龟灰可扑四川井油见水愈炽周显德中越裳献猛火油三佛齐献火油皆同一类愚者曰水中生火所以水不能灭惟细土可以熄之物理所曰火发房屋可投鸡鸭卵及大泥团石碑衙扁扑之亦止其畜水激轮水注者上也种凤尾蕉辟火愚者见屋焚蕉枯者多矣种成高大可杀火势亦火龟山鸡禳火议耶[火蕉受火钉理收火气耳燎原则伤隆庆张祉投碑息火]
石竹火
○破石以钢镰刮之则火星出纸煤承之即燃取火于竹以干竹破之布纸灰而竹瓦覆上竹穿一孔更以竹刀往来切其孔上三四回烟起矣十余回火落孔中纸灰已红石火烈竹火易取常用无毒
续火
○杉炭麻楷草纸易燃留火则枣蜡类也马观载暹罗有打魔香乃树脂遇火即燃以涂舟水不能入外纪渤泥在赤道下片脑极佳以之燃火虽沉水中其火不灭直焚至尽火异
○青布衣大红西洋□及人身之衣气盛者皆能出火都邛三余赘笔曰吴绫出火工家多以脂发光人服之手摩蒸郁宜发光也刘干监居庸草场火从中起以前积时冬有泥雪堆叠蒸郁故发火老树出烟以至雷火依之而起者亦以根枯气通阳气从下至也晋惠羊后出火女子积思发火焚身则人身心有火鳇鱼石首鱼樟脑獭髓能水中出火石灰油纸酿酒皆有出火之理唐西域所贡火玉即登真隐诀云江州高安县之燃石也以水浇之并可烧香以鼎炊物可熟置之则冷苏颂曰密州九仙山有火玉击之内有火南中志母敛县有刚火又古石山有石矿火烧之成流支铁甚刚孙水入马湖处有絮石火烧成刚铁又一种也阿耆婆池在泥婆国吐蕃西其池周二十余步以物投之即生烟焰悬釜炊之须臾即燃煻煨池在辽东北有太宗烽火台五里问有火穴名煻煨池夜明如昼或有物去池三十步无巨细胁入池中物类志引作煨煻池按藏经言火城中煻煨可证当时语格落兰得之地多火砌砖石而居之仍作沟以通火热物即蜀中火井可证也雷火所及金石销镕而漆器不坏王虚舟物理所曰雷火焚砂石佛火焚金铁于他物无损存中曰雷火镕宝剑而销不断庄绰守南雄大雷破树而福惠寺普贤像亦裂狮子金饰与像面悉消释而其余采色如故[暄曰可知无物不有火性触之摩之积之而发然阳火克阴阴火克阳类有不同耳中履曰唐刘餗曰江宁有晋长明灯青而不热则寒火类矣正与赤火对烧酒染青衣可点之以送客而衣无伤]
阴火潜燃
○徐兢记自四胡之高丽黑洋夜火熠熠李元阳记西洱谷夜起风水面火高数丈洱水醎自分水崖下河鱼不入与海同故也曾弗人曰吕宋客言船上夜以淡水茶泼海则见火起小西洋一处海火夜盛持器汲起满器皆火光滴入掌中光亦莹然可玩
野火塔光
○格致草载西言火在地上丽物则明春夏之夜多野火人称为鬼磷而从深山大谷见者曰佛灯圣灯云夫野血化为磷腐草化为萤具以气质渗漉土上为风雨日露所滋照其质虽化其气尚在故或为萤或为磷春夏间地气上升火随地出然得风日疏散使其上归晶宇下归地中则不作光怪惟久雨乍晴上下皆有冷气致火不能散去横骛地上偶逢膏腻之气则燃而成光或牛马人畜血溅之处膏腻稍重光遂转大一等鬼火焰幽数点联珠人逐之则退人去又复依人者理亦腻气所致体质轻微人行衣衫动处皆有微风逐之则风嘘故退反则风吸故复依人一等在坟墓上出入又或在荒坛冷庙递相传走盖坟墓有尸气之膏腻坛庙有灯烛牲血之膏腻也至于地火烧禾更当触类此必久雨乍晴当夏而冷乃有之田面既有湿气又有阴冷气在空中当夏火气不能疏越逼入禾苗如腐草延烧农家急放田水令干乃可免盖水干则下面冷气减火气疏越不至烧禾叶理也故军中刀枪上火起其理亦与野血同又曰塔放光者地中真火以上腾为本性而壅阏和合于土上故蒸为温气发育万物风雷云雨霜电虹霓无之而非是者上腾之性每依直物而起偶此塔有蕴腻凝滞之气相触则附丽发光与野磷同理试观乎雷亦火也每依墙杆栋楹有披击出声而上者可触类也王虚舟物理所曰峨眉五台佛灯偶飞近人手抟之皆树叶非其证乎佛充满于法界谓之佛灯固宜人身有光特不概见其异者亦有坝上龙文五采之类彼菩萨佛像头上每作一圜光非无故也石首鱼仙人杖白茅根桃胶皆夜或放光[暄曰太阳之气为湿所郁则生光故附于物朽木腐草荧虫生之附于水海澨江湖田泽生之附于气则为野火阴火或聚或散与雷火同理不必脂膏血溅也若必脂血则庐杭之野灯常万炬海中以杖击之其光炸然临邛火井及薄火洲万年如是何故也哉]
空中取火法
○尔雅艾冰台郭注邢疏未尝言取火之事陆农师乃引博物志云削冰令圜举而向日以艾承其影则得火故名冰台敝座师杨用宾曰凹者光交在前凸者光交在后然则琉璃有火齐之名亦以其光取火也若以烧料作火圜珠以纸艾等承其后即可得火西齐里亚有巧师名几墨得曾铸巨镜以燧取而燃艘[中通曰火本无形籍物发光或两物相击而出或两光相照而生无处非火但不见耳如铁击石竹击木舟击水皆有火出物透明者母论水晶琉璃琥珀阳燧冰台凡物圆形皆能取火日射物中物中必有一日日本圆体遇圆物则光聚内外相照光必相交凹交于前凸交于后故于交际得火也]
改火
○王劭曰炭柴草木煎煮气别则改火去疾可推唐重寒食司爟法存春以干榆钻干柳四时一例魏子才医痰有验吾桐赵公釴曰劳薪可识青赤分殊何为不信
地类
阳气生地脉
○多埋石硫者其地暖泓禅师吿张说造地法可类推之愚者曰地中火气行遇湿凝石即成地脉物恶冷而向暖屋北有高墙则人暖而气旺气旺则外不受侵以雄黄椒封壁足以远湿乘生气审藏聚即此意因而叹曰生我之骨肉能荫后世子孙人信之矣然则此心阳明之神能自荫其后世何反不信耶[暄曰葬家棺多置硫则气暖骸久虫蚁不生屋北墙暖在赤道之北则然若病疫伤暑又当穴牖矣]
水患说
○人以水生以火死盖以水火交而生以水火济而养以水下流火上炎而死也天地开时初有水荒天地坏时火急生风而吹坏矣一元中之一会其始亦有水厄泰西言洪水时亚你墨尼亚为甚猛雨四旬地面全没止遗诺厄数人考其时当帝喾之八年壬辰云中国洪水在尧时是一征也林孟鸣考尧时水患有十七年揭静叔考有一百五十八年引竹书尧十九年命共工治河六十一年命崇伯鲧治河六十九年黜鲧七十年锡虞舜之命七十五年司空禹治河八十六年司空入觐是则先用共工治水次用鲧皆以堤水无功而导之成功者实终于舜摄之已已岁也舜历试后乃使治河书所谓纳于大麓孟子所谓举舜而敷治焉史记尧使舜入山林川泽暴风雷雨帝行不迷苏氏曰洪水为害尧使舜入山林相视原隰正与尚书孟氏之言合而孔丛桓谭乃改大麓为大录张萱以为坛会诸侯徒尔纷纷不知舜实治水也益烈山泽水气盛火气微故用烈刊木便相视亦用烈国语共工从孙曰岳从禹疏壅导滞史记殷世家契长佐治水有功然则禹之治水益佐之岳与契又佐之矣国语太子晋云共工堕高堙卑以祸天下皇天弗福共工用灭有崇伯鲧称遂共工之过尧用殛之羽山虞书曰静言庸违象恭滔天言水不治也愚者曰古时水患甚久当营巢时亦有甚不甚史书颇简今合观之了然矣治水之法堤遏最下导之为上孔子赞禹曰卑宫室而尽力乎沟洫沟洫即治水之上策也何待贾让画三说耶张江陵居正在政府集门下谈治河刑曹商为正独无言公问之商曰河不可治江陵默然以为得遂迁御史愚者笑曰关并谓禹治水时空平原东郡以为积潴以入东北海其势易冯逡欲浚屯氏贾让欲徙冀民皆因而导之之意也然有说焉以安堵之郡邑让河今可行乎人各护其土著谁肯无事而徙其田宅耶是与羊谋其羞神禹所不能行也县官岁费数百万徒归中饱不如己之听其决后乃下哀恻之诏为之移措安置当委之河者竟委之旁分浸淀者旁分之岂不永远安澜乎哉是在明君哲相不言而默运耳
水忽清忽变
○菽园曰渝水明耀浮光上烛次早视之宛如豆汁逾三日始澄清则火气忽从此腾出如将雨而池面变也黄河之忽清或以为有神物澄之其实乃地中之清泉瀵出而清也建炎已卯清波门竹园涌血成池乃水浊赤似血耳论其理亦热蒸所致火气溽发如曲之沤红也
弱水死海
○弱水不载物乃气下旋急吸也死海不受物以汁厚上冲气急也外纪曰度尔格内有国曰亚刺北亚有一海长四百里水醎性凝不生波浪常涌大块如松脂不能沉物不生水族名曰死海
地生毛
○齐世家谣曰视地上生毛晋志咸康初年及太元二年十四年地皆生毛京房孙盛皆曰人劳也宋绍兴三年八月浙右地震生白毛韧不可断王振之时绍兴府山移平地地动白毛遍生此乃地中之气因垀冲破故阴湿生芒如毛其韧者其气蒸急而坚也如菌之出有脆者有坚如芝者水行洊势
○习坎言洊至佛言滴滴相续而成水浸在下流然有江汉涨浸月余而金陵淮吴不浸者可知其洊矣至于流迅而激引之则水不自知其上下惟其闭于筒内而有出路耳闭于地中吸上山顶更何疑焉[暄曰物空浮疾水涌水迟水力于停贮之水湍激之故外浮者恒倍于内中流者恒迅于边流行之水力于流行之水]
水斗水立水断地涌色变之异
○左传鲁襄公时洛谷斗绍兴中田水直行平地数尺程氏井溢二水相斗徐祯卿异林云弘治戊午苏杭湖池水忽腾沸高三尺久乃复张元长言东西洞庭相斗气涌水波千里喊沸而滨湖一馆中砚池亦应之其水陡然立起杨大权言万历壬午七月大风雨杨扇湖水东吼壁立如城垣湖西顿涸居人乱走其上得古器古钱甚多久之风止湖水汨汨而下无倒泻状愚者曰老父记万历戊午马湖青羊二江合涌逆上岷江水立数十丈周勒卣言花瓶水溢其井亦溢盖气起相应也[金罍子言正德壬申海溢城邑水涌二丈欧宗衡曰万历丙辰端午赣河骤涨千里城舍淹没魏冰叔言宁都莲山顶佛座下有泉眼雷雨则溢出甘健斋言南丰军山顶泉溢为岁祥方中德曰京房言井溢道人死耿恭得泉为忠感然泉溢出乃常理也交桂水下肇庆常浸已丑五月金陵以下海啸水涌十余日若蛟起坏村舍更不足异矣戴移孝云杨子江曾断流一时许沈天士云甲午年寡妇矶下有渡船过江见江中心干到底久而后合中通曰此或江驱洲沙拥起继则推去耳暄曰水乃阴故月临潮起适有阴气与月类者聚而盖水上则水涌立聚而居二水中则水交驰相遇即斗气抱回环则立如城垣气从地内郁发则水自瀑起气从江心冲出则水或断或分第气有阴阳摄者阴而冲者阳耳壬寅七月新城乡忽从地涌出崩山凡数十里红黄如脂公剡言癸卯九月江汉水涨自楚达金陵始至色黑如酱浸三旬退]
潮汐
○山海经以潮汐为海鳅之出入藏经以为神龙之变化葛洪以为天河激涌金楼子以为鲸谬矣博物志云潮系日月若鼎之沸元耿伯宣谓方仪之运大水承之气有升降地有浮沉而潮汐生焉皆臆言之也至元吴彦寿答起崖书谓月与水阴类相应张封演曰月周天而潮应古洲曰朔后三日明出而潮壮望后三日魄见而汐涌每岁仲春月落水生而汐微仲秋月明水落而潮倍减于大寒极阴而凝弱于大暑畏阳而缩阴阳消长不失其时故曰潮信即潮汛也每月十三二十七日曰水起是为大汛各七日初五二十日曰下岸是为小汛亦各七日久晴虽大汛亦不长凡潮生则水长但期至有远近镇江至大海五百里十八日辰时潮至浙江至海三百里则十八日丑时至潮之大小随月月高潮小月低潮大琼馆志江浙钦廉之潮皆有定候半月东流半月西流潮之大小随长短星不系月之盛衰明州潮月加子午则长朱子曰余襄公言潮汐甚详王清臣挥麈录曰浙海门有赭山龛山溢于沙潬故猛而为涛非徒狭也邵子曰海潮者地之喘息也所以应月者从其类也徐明叔传墨卿高丽录与姚宽耐得翁就日录皆主元气呼吸之说但为地浮水上则陋矣朱隐老言月丽卯酉则潮应乎东西月丽子午则应乎南北采珠者入海底间遇潮则水涌而下虚焉潮高十丈下所虚亦十丈以水则虚以气则实采珠者中其气辄病地之喘息寓息于风生气也寓潮于水死气也泰西曰月为yin精与水同物凡湿润阴寒皆月主之既为同物势当相就如呼吸然潮长之时江河以及盆盎无处不长长则气入水为之轻潮降气出水复故重今人以瓶盛水每日权之轻重不等亦此故耳独小水之处升降甚微人所不觉也水族之物皆望盈晦缩故月虚而鱼脑减月满而蛤蚌实也草木资润无不应月月满气滋月虚气燥故上弦以后下弦以前不宜伐竹木为材易蠹生气在中也张僧鉴浔阳记鸡笼山涌泉如潮朔望尤大番禺杂记早潮下晚潮上两水相合曰沓潮而潮亦有异者暖姝由笔曰广东海一潮韶州有雌雄泉两潮柳州昔相岭西麓下有潮井广百亩一日三涌三落张佳胤记滇大华山泉曰圣泉一名海眼应子午卯酉而潮曰三潮者夜不见也外纪厄殴白亚海潮一日七次玄中记贵州城外有漏汋一日百盈百涸应刻漏或云五十盈五十渴安宁州有潮泉一日三溢三蘸连州水下流有斟泉一日十溢十渴尤异者舆地志移风县有湖鸡鸣长旦清如吹角每鸣应潮至虔州濂泉旁数里有泉日三潮崇祯后不复至杨穆西野杂记钱塘江邻海口有子午潮不爽谚云潮过夷亭出状元宋末过之果出卫径自嘉靖甲午以来不惟不过夷亭钱塘江边或旬日不至时人谓之冻死潮宋末潮不至亦可知矣愚者曰人日夜五十营万三千五百息一呼一吸脉且四至水当火烹百沸百止亦气之上下也潮之应月月行有南北陆地异或不同耳[暄曰月为水精以月主潮者是也月之所临则潮起为正摄月之对冲潮亦起为反摄月之气从前顺虚至对冲而极极而不能前则聚聚则盈故月之所在为一月月气所聚又一月也月与水如磁之吸针珀之拾芥月绕地而行潮亦绕地而行月行天一周潮循地一周是天地内无地不潮无刻不潮也然气不入则水不起故地之呼吸尾闾泉源之转变亦由是而起矣星亦与月类夏日无月之夜星辰自灿则地气升而为露草尾皆有露珠亦潮也而必以月为应者则月之气大耳或云伐黄杨于无星之夜为枕不裂取其体本燥也所异者地有南北月有高下或空际为阳气所隔或地中有阏塞而他徙故有不至气行于大处则一跃而至行于末处远处必连跃而后至而撇水碗者其至一撇之凡瓦浮水面始则大跃继则连跃以行远而锐尽也至哉吾宓山师之以脉言潮也]
水圜
○金幼孜北征记永乐征本雅失里至阔海湾远望之其水中高如山近处若极卑白浪隐隐自高而下周千余里干雍胪朐七河注其中赐名玄冥池[暄曰地形圜水附于地者亦当圜凡江湖以及盆盎之水无不中高特人不觉耳]
沸珠泉
○南城上塘宁氏田中有小池一泓泉自沙中滚出数百线直上胡文穆广言坪下有沸珠泉愚按济南金线泉亦然尔雅曰瀵大出尾下如济南趵突泉河源星宿海同类沸珠金线则其细者也辽外有濆沙泉
山下出泉
○金生水者金石同出于土金矿亦石也石乃土骨生水山脉隆起者阴行阳长坚则为石耳[暄曰山出泉乃石生水如人身之骨节必通髓路也中履曰南方泉多如匡庐绝顶皆有泉北如太行太华必山腰以下乃有泉井则有十丈始得泉者]
水味不同
○江水定清可比惠泉者以其淡也梧州冰井水与惠泉同味梅雨水雪水味轻东坡云天落水炊饭白米红红米白[详前水论]
烹水法
○北水重于南水泉水重于江河水宜多一沸则养人[中德曰凡烹苦泉数沸澄之再烹则味甘水烹沸以溪中沬为末投之沸即止]
贮水洗水法
○盛泉水宜载其小石一二瓮须置阴庭覆以沙石使承星露则英华不散罗廪曰梅水后不堪饮大瓮满贮乘热投伏龙肝一块收泉水坏烧炭投之即如故[楫曰有洗水法泉水坏汲江河水搅而洗之久澄泉重自归下江河水自浮上先依原水之高下窍瓮至此泄之所存水倍甘于初]
澄水
○赞宁云阿胶澄浊不独补血也东阿井济水所瀵煎黑卫子皮成以色绿易碎者为佳凡水污浊不堪投少许于中即清寻常定水白矾赤豆杏仁雄黄石膏皆可若池水浑浊以瓶盛粪扎之以箬投水即清又池中置牛骨则水不涸试井
○凡家井闭气秋夏中之杀人先以鸡毛投之直下无毒回舞而下不可犯当以醋数斗浇之方可入凡井水沸溢不可饮于三十步内取青石一块投之即止又平明望气所出掘之得泉或以灯县坎中亦辨水气地中多空隙有风射掘者当之病[暄曰此与潮下气毒同为一类今葬家及修筑动土犯之或病或死亦此故耳惟常治者乃不畏]
水能驻颜
○龙鱼河图曰北海玄洲有玄涧水如蜜味服之长生亚墨利加女子岛旁有岛出异泉以日未出时汲之浴面百遭老者复如童子绿珠井在广西博白县双角山下生女汲此水洗之则艳临川铜山二泉一沸一寒五峰山不者能润人颜[中通曰水暖者润颜长生洗艳溢语耳]
水益气已疾
○金门记云端午午时有雨急伐竹竿中必有神水沥取化痰定惊可以起死此犹八月取露研砂以墨点之曰天炙也集玄方用秋后霜治疟吕氏书以干姜于霜时使受之梅雨水灭瘢入酱易熟而不可造酒醋扁鹊饮上池即半天河水也雨也今纲目必以树臼中水当之乎其以治瘟正取其意华陀传以冷水灌入十气乃蒸出嚣嚣乃火温床卧而冷汗出粉揩之遂愈徐嗣伯以冷水浇房伯玉百斛背上彭彭有气盖火郁则发发不极不反冬月平旦阳气在内故冷极则发热徐显载葛干孙可久治一伤寒不得汗发狂循河走可久捽置水中良久出之裹以重茧得汗解以此法也人不能用此法者未详其理耳边外熟夷每病则牵人水边以桶水泼之即此意
治水开支河
○徐有贞张秋治水或谓当浚一大沟或谓多开支河乃以一瓮窍方寸者一又以一瓮窍之方分者十并实水发窍窍十者先竭[暄曰方寸一当方分百十先竭利于大沟十余倍矣]
水激成瀑法
○唐书佛菻当暑激水上屋溜檐取凉李文达公赐游西苑记西南小山殿倚之有洞洞上石岩横列密孔泉出迸流而下曰水帘其淙散激射飞薄溅洒最为可玩周密言干淳中纳凉在翠寒堂层峦寒瀑飞空下注大池皆激引者艾儒略言多勒多城在山上作一器盘水直至山城延平有水老为一城人视水入厨管朽频易开则水至塞则水止[崇祯壬午召大臣内苑蒋八公记涵碧亭傍激水为水碓]过漩法
○水之流缓则直急则曲韦庄峡程记言急流有濆有旋缓桌随漩乃得出不与水争争则舟埋水矣佛经有云海中漩者谓之漩澓海榜人云用芦席稿铺之物投漩漩即缓可出若归墟大漩宽数百里者或云不可闻声闻声则船不可救外纪谙厄利亚有海窖潮盛时窖汲其水而永不盈潮退即喷水如山高当吸水时人立其侧衣一沾水人即被吸苏州昆山有商洋潭亦漩也舟忌过此
安水土法
○汉志叙土著虽言习俗实关风土人移地久亦自变不自知也古方适他方水土不服以履底土水服之然在两广地湿多蛇惟吞豆腐便北都烧煤初至者亦豆腐解之东壁土大路土黄土冬灰治疗各别天河水东流水逆流水山泉井花屋溜行潦其性迥异或取日蒸或取火治平村不得急流则用甘烂千扬可也二十四节水味随变此气候相感又非疆域之限
地溲
○冬收地溲以柔铁入之煅可截玉地溲者沟水面如油或作金色如锈水之类是也
水宝
○弘治中回回入贡见山间居民汲处必买此泉民不信猥云数十金即予之其令闻之猥云三千金守曰五千金亦愿纳也乃破山得一石泉源出于其中曰数万户俱可给足名曰水宝中履曰山陕少水处富家作水柜数十里贩水或围城干砦得此为宝
已疾诸土
○张茂先曰三尺以上曰粪三尺以下曰土钱乙以黄土愈皇子之瘛疭张锐以黄土下吴少师之虫疾治内热解药毒惟煮黄土为至便东壁土和胡粉治耳疮唇疮同矾治心痛醋调治汤火疮孙思逊以刀画地取土治蠼螋溺疮扑死者以蒸热土熨之身面印文醋调赤土剌破涂之万毕术云东行马蹄上以三家井水和之著卧人脐上令卧不知起南方沙土不效也然无事服之土滞肠涩不可不知
土化物
○锡入土即烂水晶埋之亦化为水香油罂盛入土出之点灯无光有神其说撮灰土治百病但分各种汤下之以土能化物也
地游地动也
○尚书考灵曜地有四游冬至地上北而西三万里夏至地下南而东三万里春秋二分则其中矣宾退录言地恒动不止如人在舟坐舟行而人不觉[中通曰穆先生亦有地游之说地中多空气行其中各方小动亦常事也重则地陷山移每思张平子作铜龙地仪以应地动不知何也暄曰地震属阳气铜为阳气所生故相感铜山崩洛钟应其验也八方分之各从来处先应耳
地中多空
○山之土石日生日剥人不见也石之上拔者下有根根必中有空如石山多洞闽将乐浙金华粤七星嵓皆是也息壤坟起亦地中火气腾涌地震者内垀动也地陷者必先弅起而后陷也弘治辛酉元日地震如雷盖火气激行于土中也[暄曰移石飞山皆以先有空隙气乃得负之而趋]西北与东南之土异
○凡西北之土掘而复之盈故坎东南之土掘而复之必益土始足北方立土人多穴处可知其坚立土不可稻为其不停水也横土为宜
洛无冰
○宋神宗问陆农师洛何以不冻对曰闻有礜石容斋曰凡温泉下言有朱砂矾礜硫黄数种详见温前条雪雹冰霜皆阴气之所结而不成冰者阴不纯阴也硫矾等物皆阳气常行遇水而结者也阳结故阴不结
作冰法
○万毕术有凝水石作冰法陈眉公言以水晶煮水入井得冰智按其理不必凝水石与水晶也凡瓶水煮之极沸即坠入井底则六月亦能成冰冰在暑时以厚絮裹之虽置日不化惟见风始化
冰透碗外
○凡水不能透碗外惟盛冰则碗外有细润金山中冷泉能透锡器积寒之气也以热汤置漆案上其下亦润以火炉置书册上其书册干而书册之贴案者亦有气润津津然此亦积热之气可推也
针化雪剖冰
○以针插地雪时遍满而此处独化试腽肭脐亦然脐以暖故雪化针何暖耶针滑而下耶此方大雪则不验冰非针不剖以文光果汁涂刀可切片一云以薄饼裹冰刀亦可切
暑极生凉法
○以冰置手心则举体皆寒弱人即心战故暑中有足心蹋冷成伤寒者亦系人之强弱虚实也[中履曰盛热时以冰湿两乳上扇之则飒飒凉风沁然入腹大快]
冰异
○松江杨扇湖地暖不成冰卧子言万历三十年冬大风瞰之若漫天雪多红灯蠕蠕旦视之则冰山也高五丈许又武宗时霸州文安县一夕大风河水忽然僵立高起者二丈余冻成冰柱中多空隙阔数尺以至于数十丈者沿河七八十里皆然亡何流寇至男妇数十万尽匿其中竟以免难[暄曰阴气摄起而阴气结之此恒理耳然阳为阴迫则死故地暖灯红风甚而结此与沸瓶入井盛夏雹飞同为一类可互推中德曰孙豹人云兰州黄河结冰以夜其开也亦以夜]风土
○冯时可言滇中裘葛可无备一雨便秋夜则拥绵惟永昌临安夏间差热耳然无日无风春尤颠狂凡风皆西南风若东南风即媒雨大约正月半后至四月多风旧志曰雨师好黔风伯好滇冬日不短望后至二十夜月犹圜满伪唐张暨纪贾黄中谈录曰夹河风性寒故民多伤风河洛东地醎水性冷故食麦而无热疾滑台风寒冷士民舀附子如芋栗愚者曰市上水温深山水寒而深山亦有水性热者[中履曰如杉关寿昌水热]北方固寒凡山之阳犹温闽越冬温而徐渤记元庚寅大雪荔枝尽死敦公言缅甸近海甚交趾六月正午时热夜间极凉衣服如中国非所谓披发而以全幅围身者也马观瀛涯胜览曰葛兰国谚云半年有雨半年晴七月小霁八月望后大晴三月又雨周达观真腊记曰四时常如五六月不识霜雪半年有雨半年绝无九月每日下雨午后方下犹北方之延山暴也外纪印弟亚有加得山中分南北其南半自立夏以至秋分无日不雨反是则片云不合酷暑难堪惟日有凉风解之其风自已至申从海西来自亥至寅从陆东来草木异者不可胜数海惟太平海浅亘古今无大风浪大西洋海极深从大西洋至大明海四十五度以南其风常有定候至四十五度以北风则变乱倏忽更二十四向小西洋海潮极高大至大浪山风浪甚险满剌加则无风而倏起里许之波独利未亚海近赤道下常苦无风天气酷热食物俱坏诸海无冰北海则冰而堆成冰山矣哥阿之地无雨常晴至三十六年德墨多则多雨北海雨少夏月有雨湿土而止则远日风高也泥入多国无雨亦无云气但有泥禄河一年一涨亚大腊山之顶终古晴明无风盖其地独高而风微不觉也云雨皆在其下耳
海市山市
○泰山之市因雾而成或月一见尝于雾中见城阙旌旗弦吹之声最为奇海市或以为蜃气非也张瑶星曰登州镇城署后太平楼其下即海也楼前对数岛海市之起必由于此每春秋之际天色微阴则见顷刻变幻鹿征亲见之岛下先涌白气状如奔潮河亭水榭应目而具可百余间文窗雕阑无相类者又一次则中岛化为莲座左岛立竿悬幡右岛化为平台稍焉三岛连为城堞而幡为赤炽睢阳袁可立为抚军时饮楼上忽艨艟数十扬幡来各立介士甲光曜目朱旆蔽天相顾错愕急罢酒料理城守而船将抵岸忽然不见乃知是海市遁斋闲览曰湘潭方广寺四月朔日在东壁则照见维扬官府楼堞民舍影著壁上张邦基言在四明舶局时王璪粹昭往昌国普陀山祷雨言洞甚深但闻水声上复有洞穴日光所射可见数十步菩萨现像于此中余密祷之见碧玉阑楯又现纹如珊瑚于深处见菩萨像下身僧言番贾来施而祷或见净瓶或见璎珞或见桥梁或无所睹粹昭平生倔强至是颇信宓山笑曰又弱一个焉林景熙蜃说曰汉志载海旁蜃气象楼台初未信也避寇海滨僮报海中忽涌数山予登聚远楼见奇峰叠巘城郭台榭中有浮图老子宫诡异千状近晡而灭笔谈所纪往往类此噫秦之阿房楚之章华魏之铜雀陈之临春结绮突兀凌云者何限运去代迁荡为焦土浮埃是亦蜃也[暄曰气映而物见雾气白涌即水气上升也水能照物故其气清明上升者亦能照物气变幻则所照之形亦变幻暄邑近南关内有一小池一日近晡见有一骑倒影西岸水中北驰而过此所谓空中一大镜水沤窗隙则转映之小镜也地上人物空中无时不有特气聚则显耳故下论山海都地悉得见之中通曰空气之摄影自下而上池水之摄影自上而下故影皆倒山海之气横摄市影故影皆顺暄曰倒影者转摄则顺]
阳焰水影旱浪
○燕赵齐鲁之郊春夏间野望旷远处如江河白水荡漾近之则复不见土人称为阳焰盖真火之气望日上腾而为湿润之水土所郁留摇飏重蒸故远见其动莽苍之色得气而凝厚故又见其一片浩然如江河之流也地出硝山出硫皆属火化硗泻之原冬寒生碱其理亦同若江南沮淖则但见苍莽不见阳焰而硝与硫与碱皆不自此产矣晋苻坚载记曰建元十七年长安有水影远观若水视地则见人至则止亦谓之地镜陆友仁曰宋宝祐六年四月常州晋陵之黄泥岸亦有此异相传呼为旱浪愚者曰日中野马飞星烨然者阳焰之端也奇者为水影旱浪实则凡光生焰焰自属阳凡光似镜镜能吸影光与光吸常见他处之影于此处云分衢路日射回薄其气平者为阳焰旱浪其气厚者为山市海市矣[暄曰乙酉十月尝晨登高山见之凡四望山腰以下悉为白浪所浸莽若江河久之乃隐兆兖曰高山铺云海常也旱浪乃是白气]
脂流
○北史屈茨川在龟兹国西北大山中水如膏流出成川行数里入地状如弟糊甚臭人齿发落服之再生疠人服之亦愈水经注高奴洧水肥可然梦溪笔谈曰鄜延出石油即高奴县脂水也生于水际沙石与泉水相杂惘惘而出土人以雉尾裛之可采入□中张华言延寿县南山有沟脂始黄后黑谓之石漆方镇编年录谓之地脂时珍以为石脑油一曰硫黄油今云南缅甸广之南雄皆有之高丽有火油临邛有井油外纪寡斯大山孛露有泉如脂膏人取燃灯或作油漆用凡井油火以水浇之愈炽以地灰扑之则灭[中德曰王烈得石髓以与嵇叔夜成青石亦此类乎信坑水可接骨绣水可以淬刀皆水之有脂者]
暖谷温泉地中阳气所结分砂硫矾礜未确也
○山海经道州有暖谷江浦志秦少游述天下温泉十三处陆友仁言匡庐汝水尉氏骆谷骊山和州之惠济渝州之陈氏山居为最述征记曰东莱郡出温泉恒沸鸟坠辄烂安成纪云宜阳乡出温泉耒阳县出温泉博物志云不周云川之水温如汤梁川记云汉水南有温泉周围数千步冬夏常沸可熟鸡子未至二十里便望见白气冲天袁山松宜都山川记曰银山县温泉夏才暖冬大热上常有雾气浴病即愈零陵县记云温泉中有伏石分流其阴寒其阳沸刘义庆幽明录曰艾县辅山有温冷二泉热煮鸡豚冷若冰雪流数丈而合又氾水北合娄山鄤水之温泉至冬则暖泷水合云水处有汤泉投腥即热有细赤鱼游之即始兴记之温泉赤鱼也沮阳城大翮小翮山有温汤下足便烂不得言言则愈热南阳宛县有紫山汤谷鲁阳县大和川合温泉水汤侧有石铭曰皇女汤武周县有黄水合火山水有火井火鼠火井之旁有温井魏土地记曰代桑干城水北有温汤疗疾下洛城桥山下有温泉涢水迳新城会温水热可浔鸡鱼腹之盐水与温泉对注汝宁商山有温泉南康郡志远公朱沙泉诗曰一峰高拂白云边下有朱砂如火燃已是气蒸千里暖如何涧石溜温泉即周景式所云主簿山之温也在黄龙山北麓有二池张勃吴录曰丹阳江乘县汤泉六处禽鱼立烂而煮豆谷终日不熟笔乘亦载之升庵言云南温泉甚多而安宁无硫磺气后周王有铭曰白矾上彻丹砂下沉可知温泉以丹砂为上胡仔渔隐丛话取黄山朱砂泉春微红可茗骊山是礐泉郭青螺豫章诗话言福州之温泉以温田膏稻庐陵太兴新田二温泉分宁最热毛竹山泉则温临川铜山二泉一沸一寒五峰山下者能润人颜今北京西山画眉温泉大小汤凡三而遵化县北之温即古称徐无城东之温戚继光甃之蓟马兰峪温泉最甘馨天宁四温此其一耳和州二温一无硫气智按即陆友仁所云惠济泉也敝乡温泉出于石穴天下处处有之不能悉记先儒曰地中阳气遇湿而结为硫雷火亦有硫气阳气也唐子西取硫置水水不温以此驳之熊三拔谓别无朱砂礐矾之别金泥阁曰西国有七十余汤各标主治布那姑山皆硫不闻泉汤也盖阴质阳气为汤阳质阴气为焰为凉汤泉以贮器还凉汤泉冷泉各煮沸必同时晋长明灯色青不热质存气易此其征矣[暄曰温泉疗冷与硫同治其不作硫气者有所隔别如重汤煮物也然阳遇水而死为硫水遇阳而死为矾水火相切互有所变故矾可收硫毒中通曰阳气聚而过或出温泉或结硫或为火井非硫来温泉也凡硫礐矿皆阳气为湿閟于土者礐砒与铜矿相因矿则最烈于烂物惟硫专显其热耳朱砂与温泉无与]
醴泉甘露有数说本以甘而立名也
○九成宫醴泉铭魏征撰欧阳询书开皇时以杖导之有泉涌出因名醴泉彦远跋曰汉儒言地出醴泉天降甘露为瑞则列子神瀵之类也尔雅曰甘露时降万物以嘉谓之醴泉智按尔雅作甘露时降则以时雨为醴泉禹本纪言昆仑有醴泉法苑珠林言太山东有醴泉亦非含文嘉中候所谓之醴泉也九成宫之泉犹山谷之题新喻醴泉耳王仲任论衡因尔雅醴泉为甘雨并疑景星非著天之大星得毋以上文景风为景星乎山海经沃摇山民饮甘露吕览言三危揭雩之露拾遗言昆仑甘露如丹一统志雅州蒙山有甘露其凝如脂其甘如饴曰日膏天油神浆言瑞应者名之也度尔格国树如椽栗夜露凝为蜜食之极甘杜镐云甘露非瑞也草木将枯精华顿发谓之雀饧建康实录陈末覆舟山蒋山松柏林冬日尝出木醴后主以为甘露果瑞耶王巩曰周章仲元宰衡阳甘露降松竹如珠取一枝示贡父贡父曰爵饧也饮之令人疾都尉高懿厅槐有甘露郑敬曰但树汁耳智按此厌瑞之说也不碍为药本草甘露服之润五脏大食国收露暴成甘露蜜
砂异
○炖煌城南有沙丘城太古时常自鸣一名神沙山其沙色黄沙下有泉曰沙井人登岸闻鼓角之声刘敬叔则云凉州沙丘覆师积尸后有鼓角声贩玉璞者言其砂可以碾玉塞外多沙谓之沙漠有流沙沙逐水流沈存中言有陷河一失足人马俱陷望日落起晕则难行一日沙海行者驱驼先行以驼微知其处也辽阳有沙泉泉涌出其沙可磨宝石度尔格国有沙海沙乘大风如浪行旅过之常为所压泰西漏沙色白小圜如一故以之代刻漏杉关以北细沙皆方棱而带金晃之色金幼孜北征记封王佗号凤凰山有沙城海子沙中穴即鼢鼠穴沙有黄如金白如玉又有青黑者全边记曰边墙难修忽然沙起则沙与城平北方十日之内必有一风名黄沙大甚者昼晦北方风高地燥沙尘易起不似南方泽多地润者也邓左之曰章门飞沙回抱如堤隔宿坎之明日复满偶有下者已复故处雩都固石之砂图相传异之则异矣愚者曰知其故则常矣[欧阳宗衡曰固石距雩百余里溪中有洲宽敞里许周匝皆木石山屏之中皆白砂平铺光润如砌玉欲见图者隔宿祷之其出也乌迹鱼文卦例飞符蜃阁海市枯木寒鸦无不毕具错综变化前后见者各出机轴无有重复其来无首其去无尾幻哉暄曰此如河冻瓦凌恒有鱼龙狮凤及花草之形皆风力所成者世有其象即有其气有其气即可以缘物而显中德曰全边略记是先祖赐环职方时所编]
立土横土各有崖文
○河北多立土人凿洞以居其崖上有纹者削之而纹如故也平赐府候马驿浍河两岸石土上皆手迹或掌或拳若印削去之其中复然薛文清公以崖层纹为阴阳之摩荡陆子渊曰实是水所漾耳虚舟子曰大同山中有人骨在山腰上下五六十丈皆石惟中一带四五丈高皆髑髅胫节龈龈然关中山亦有之岂上古之水所漾耶何人骨能久留至此耶如武夷之仙蜕岂似之而非耶盖土石自然有文有色故各有肖犹冰凌之成花鸟形也
浑河卤地有宜
○宁夏汉唐渠利支沟用板壅泥而水过之卤泄板下故稻比江南上谷浑河入畿柳庆亦有浑河禹力沟洫正所以收泄也北塞风劲紫土童然惟夏月发生除松柏外秋即凋矣故种植与南异梁稷稆稻其宜耳粤近海田淄泥不用犁耙五月乘桴播种称高秋翦翦后潮大来沃草乃烧林以煎盐[杜粤人记黄山不浮田泥上水浮土乘板播种与葑田异]
占候类
占几
○易四道以尚占终受命如向精摄神变至诚神明酬酢佑之非情识妄想之所能及也远公曰易以感为体故无体不因乎几无可言矣平素穷尽至理临时触几而应之镜听筳篿其为无心之符一也严君平关子明盖深得圣人尚占之情者乎扬邵张燧本以明其故而应几因之人心自灵蔽于欲忿因二以明失得之报凡民十皆得五何况通神明类万物者讵定以管郭惊奇耶三式卦影莫不本此以术造駴有之故圣人藏诸易而不渎吿也[中履曰不以通几混质测讵以质测废通几乎两间之象无非类应配几也幽明之感无非常变顺逆也人事天道果二乎哉圣人引触不可思议自非神明难信及此]
藏智于物
○说卦传类万物于八卦悟此几乎礼运本天肴地举五六十二之相旋悟此几乎以天盘加地盘而生克制化随变应节易轨三式皆有经纬宇宙焉常运经也占以人历其位者纬也焦热冱寒视历此者何人耳愚者尝言以推移之宙消贪心以规矩之宇辨物则而一万俱毕矣去者已去来者未来今又逝也贪执何为达人乐此而荒狂又窃之故必明六合五破之宇处处皆然乃知物之则即天之则即心之则也管子曰宙合谓宙合宇也灼然宙轮于宇则宇中有宙宙中有宇春夏秋冬之旋轮即列于五方之旁罗盘而析几类应孰能逃哉圣人不恶赜动藏智于物故图书象数举其端几而衍易以前民用损益盈虚推行变化在其中矣要不离乎统类配应之时位也人人本具愚夫取谶犹且不爽况斋戒至诚而叩神明静正之士乎故曰至诚如神[中通曰宙轮宇中此真破天荒之一决也心本不自知其心愈穷愈幻而心所造之事心所见之物森然不紊也自非格物之比量岂享物格之现量哉消心之言止贵平心心平乃虚虚乃明乃能烛物之理而不被物惑亦不为谈物者所惑亦不为扫物者所惑果然不惑则因物付物之本空也卦气太宫洞极元包皇极潜虚蔡畴以至太乙用十六象正三推八八皆衍数之节度而理自冥应者也]
贞悔
○章俊卿曰贞悔自箕子发之朱子以始终主客近远言按秦伯得蛊曰贞风悔山是以内外卦言重耳筮贞屯悔豫则以本卦之卦言盖屯蒙颠对屯鼎望对皆互为正变也陆龟蒙曰季札以乐卜赵孟以诗卜襄仲归父以言卜游夏以威仪卜故占者精诚而已潜老夫曰因二济民贞胜在中观玩何所非占然三兆入筮正所以一其心也[中通曰凡两端皆贞悔皆消息也世应飞伏无非此几而贞胜则一也]
触几惟变所适
○左传诸占多言之卦岐疑决于目击此不可言传也虞翻为权筮取荆州得节五曰不出二日程迥筮蛊曰四则有获变兑毁断乾首当杀完颜亮虚舟子为刘胤平筮姤三曰殿元也触臀无耳崇祯庚辰石斋先生与老父占益三曰必赦而我不与果因悼灵王大赦而黄公先移北司矣卜年如周其厄如夏谨识于此
以数表几而像亦类之
○纬书以斗占物以天纲类应也荧惑主童谣非谶而何王逵曰风雷在天无形以乾位戌亥肖属配之故风像犬雷像豕雨坎像男电巽像女古之卤簿神旗皆绘画云元虞裕谈撰曰东方气雷南气电西气虹北气云雨雪雹中央气露皆配位也梦曜入怀生子大贵何异熊蛇诗分床瓦日符画氏房月符画昴毕则氐房间有日星昴毕间有月星东西照也相人形骨内经见端矣精者相其神晁氏曰小运本说文空亡本史记李虚中言吕才称本季主而复讥勾绞禄马文山言五十一万八千四百毕矣一日止生十二人耶十一曜出文殊经薛仪甫言以最高占土木同度为限亦以推命愚谓黄帝运气五六交轮即是易图而丛辰日死因之触其类应一瓦一石皆以禨示子曰心之精神是谓圣
雨占
○黄子发相雨书曰以戊申日候日欲入时日上有冠云不论大小四方黑者大雨青者小雨北斗中有云后五日雨河中有云三枚相连三日大雨六甲日四方云皆合者即雨跃鱼云游疾者雨谚云雷多于戊已丙丁日下赵云州云凡遇戊午已未日天必变雨或亢壁宿直日可免吴谚正月建三亥湖田变成海陆泳吴下田家志曰初三月下有横初四暗盘有月交二十五日有雨则主久雨三月三日听虾蟆叫验湖水之高下今俗皆唱神以视所止为验谓之打水又谚曰春雨甲子乘船入市夏雨甲子赤地千里秋雨甲子禾头生耳冬雨甲子飞雪千里又云戊午元同甲子期始终七日最稀奇七日多晴两月燥七日多雨两月泥甲申雨主米暴贵春主五谷不收夏主伤田禾秋主六畜死冬主人多病方言云甲申犹自可乙酉怕杀人又壬子雨则久阴又云甲子丰年丙子旱戊子蝗虫庚子乱若逢壬子水滔滔俱在正月上旬看不怕正月二十阴只怕二十一日晴三月三日晴桑叶挂银瓶六月初三晴山篠尽枯零四月十六鸟漉漉不论高低一齐熟四月廿八小分龙是日当雨恶乾风六月西风吹遍草八月无风三伏热重阳无雨一冬晴立冬之日尤分明雷若震在十月里来年五月内有水久晴视戊已久雨视丙子夏壬子雨牛食多腐雨下六壬头低田可便休愚者曰此数者与壬子水日占雨者同岂有一日九州皆同下雨之理青田以此日望气占之气在天然去地近移数十百里即变其法分五色五行之形以黎明从高处望之与日辰相生或相解论理隔日阴晴于日出入前察之最验大率春夏定验秋冬应稍迟田家五行以多积而验之风雨故自有候其以甲子言者理不出于盈虚而触其端几耳所谓验者但十得五耳邵子曰圣人知九余三凡人知三阙九[喧曰以各方之土地云物验雨旸者十应七八以各方之时令晦朔验雨旸者十应二三以干支合者不应也中通曰风角详后汉李寻郎顗传后实本黄帝八风也介葛卢公冶长管辂皆能鸟占此与干支诸例同一触几惟相人堪舆望气犹属质测也黑室辨丝望气乃验触几以诚而平时穷理断非苟然]
南北方雨旸之异
○南方近日之度火土之气时为太阳暴照如人身热则汗液也北方远日又春夏多风致火土之气疏越故雨恒少闽中春月恒雨夏月日出则酷暑旋复有雨如满剌伽国处赤道下四时皆裸赖日日有雨以解其蕴隆可见旸为雨之根也[互详风土条雨征条]水则毁三岁处木则康三岁处火则旱籴有时敛则决万物不过三岁而发矣天下六岁一穰六岁一康凡十二岁一饥从寅至未阳也阴且尽之岁收五谷以应阳之至也阳且尽之岁发籴以收野宅牛马棺木以应阴之至也此皆十倍次五倍甲货之户粢乙货黍丙货赤豆丁货稻戊货麦已货大豆庚货穬辛货果壬癸无货由此观之其岁候之所自始乎要亦盈虚消息之概也潜草也四立分至占风方雨候云气此中节之几乎量日月影非矣雄雷旱雌雷水亦以初几言之东风生虫西风杀虫[稻自发科扬花后忌东风若南与西不忌也夏至后十日内有一日北风则虫尽去然迟稻又恶北风谚曰禾畏东风麦畏西棉花畏北]栽忌东风酿厌东风寒则物坚也芋喜东风芋毒不择也美草则娇[春西风无雨东则雨夏北风乃雨夏发东风秋间生虫]清明喜晴芒种宜迟雨八月朔雨角田下熟九月朔起占来年谷南风米贵重九尤关十月雾曰沬露相去二百五日水至冬至囊诸种窖之五十日取验多寡则知来岁所宜此气几也[中元雨曰翘笾除夕元旦之秤水犹冬至土炭也]征诸物者梅少实则秫少杏花多则宜豆谷雨雨则多鱼上已则占蛙声鹈鹕主水檀叶定候[凤仙芒种前花野薇立夏前花藕夏至前花笋透林鲫脊骨曲皆主水]颍谚曰黄鷷口禁乔麦斗[夏中候黄鷷不鸣则乔麦可广种也]六月六日雨主虫[清晨雨虫生园畦上午雨虫生田下午雨虫生山]薜荔果裸劈开满者年丰东坡曰益智候禾[南海产益智花实皆长穗而分三节观其上中下节以候早中晚之丰凶]郑所南曰琼花占岁犹之师旷以先生占草也[荠先生丰葶苈苦水藻恶蒺藜则旱艾则病蓬则流]宓山愚者曰自杜台卿广月令而察物变纪种采者二十四气咸列程品要而言之分至八节举其概耳寔以物性之阴阳应地上之寒暑以太阳纬度为进退也[中通曰冬春种植二分移接清明浸稻种白露后种麦菜此八节之准也如元日浴蚕连取柏露二月采黄精术百合腌鸭卵勿过清明傅肱蟹谱二月初三蟛蚏出海清明后种姜社日治果木惊蛰禁蚁上庚纳鲤鳖上巳造曲母采何首乌炼松脂寒食留饭悬干四月采茈胡稀莶夏枯乌头乌贼过小满小青梅过小满黄蚕过小满无丝葵过小满则长芒种栽栀插榴杉端午收竹神水桃柏叶练葛红花术取鹊脑豕首血和雄黄夏至取蝼蛄夜至者三伏造酱饵硫曝瓜菜种六月六储冰七夕采萍收角蒿八月脱果包鹤膝采大黄九日占风制木种莺粟或曰中秋午种乃生霜后取漆采桑叶金樱凡药以秋收者多十月壅椒种参耆十一月种桑取熊胆冬至荠生苖种附子十二月伐木不蛀四月七月亦可腊雪应百二十日之雨不特冻土杀蝻也岭南以霜多亦占来丰腊收楝汁插柳椐此但随节纪之亦可前后地视日度雨旸最切耳壬丙定梅岂足拘乎]

[book_title]物理小识卷三 人身类
鼻祖
○朱隐老曰人寐则目不用次耳不用鼻息则昼夜寤寐不息者也浮山愚者曰始生鼻与命门为小环渐长而成任督之环故鼻独直而有二孔自为代错也十二经十五络三隧八奇总应呼吸如草木之根叶时时上下归塘昆顶贯输环轮而无一息或间者也平旦寸口百脉会焉习莫察矣圣人以亥巳之昼夜知子午之昼夜而与百性同用卯酉之昼夜帝出乎震吾得夏时谁并悟乎息者消息休息自心生死之几也心息相依以入深深通昼夜而知则游即大息也黄石斋先生疑万三千五百息与易策不合老父十五年得之盖九洛之度符也六十四日大周者也概也中有盈虚
三隧
○任督旋者宗气也阴行脉者荣也阳行分肉之际者卫也一呼行三寸吸如之五为常六为闰行阳周诸腑行阴周诸脏各二十五度与五十度周脉相合而会于寅行八百十丈循环无息者也马莳谓呼三吸一八会之气会于膻中行于上焦谓之宗气荣言运也由中焦生太阴主内卫言维也由下焦生太阳主外呼出心肺吸入肾肝总言之也[中通曰言出气海有出无入而日受饮食胃气亦长者也鼻吸上脑而胸中应之三隧之脉自应之记此以问神明者]
二路
○上下通止二路前则通于脏而藏精后则通于腑而输泄口二窍前曰喉肺管也会厌司开以言司闭以食肺下连心心系肾肝肺此五脏满而不实者也后曰咽食管也胃脘为贲门入胃从幽门循小肠阑门接大肠及直肠出魄门此六腑实而不满者也小肠泌别清浊阑门旁为膀胱达前阴上管其下管即肾系也愚者曰口二窍上有鼻孔下二窍前后溲而前复有二窍也精属肾而曰五脏藏精脏不泄而独肾泄盖小心焦火泄之也故曰口之合脏腑者脾胃也味养气而言吐纳也宗筋之合脏腑者肾精小心焦火藏用者也目之合脏腑者神于明也色通内外而心直受之几也耳之合脏腑者神于暗也声通内外而心旁受之几也口出耳入言以风力鼻独识气上脑为近也唇以表脾而四肢合肝皮毛合肺骨则肾主之矣脏与脏交者心肺以在上也腑与腑合者胃大小肠在中传受也脏腑相合者肝胆脾胃之司左右也肾与膀胱则形不相通而气相属者也此不可以不知[中德曰膀胱无上窍似绵纸之透汞焉有下窍而听气之收放经曰气化则能出矣故肺气无病则阑门泌别依时中履曰鼻之于目山泽通气口之于耳雷风相薄]
三部九候
○两额动脉太阳所行以候头角气上部天也两颊动脉鼻孔两边近巨髎阳明所行以候口齿上部地也耳前动脉陷中少阳所行以候耳目之气上部人也手太阳经渠以候肺中部天也手阳明大肠合骨以候胸中之气中部地也手少阴神门以候心中部人也毛际外羊矢下寸半陷中五里分卧取以候肝下部天也太溪以候肾下部地也鱼腹上直五里下箕门分沉取以候脾跗上冲阳之分穴以候胃下部人也三而三之合则为九九分九野为九藏神藏五形藏四也内经顺三才以表举其实人皆在中
十二动脉
○太渊在寸手太阴肺也阳溪在手合骨上手阳明大肠也冲阳在跗足阳明胃也冲门在腹下前股沟缝足太阴脾也阴郄在神门内手少阴心也天窗在喉旁手太阳小肠也委中在腘腕足太阳膀胱也大溪在踝里旁足少阴肾也劳宫在掌心手厥阴心包络也和髎在耳与目之间手少阳三焦也悬钟在外臁踝之上足少阳胆也太冲在足大指上趺足厥阴肝也此以十二经循环言两太阴肺脾两阳明大肠胃是湿土燥金相代错以化用也子随母居土旺金盛故太阴为脏位与阳明隔而气相合为腑也两少阴心肾两太阳小肠膀胱是君火寒水代错以化用也火从水化水随肾至故少阴为脏位与太阳隔而气相合为腑也两厥阴心包肝两少阳三焦胆是风木相火化错以化用也相火寄于肝肾胆者肝之腑心包者肾之配故厥阴为脏位与少阳隔而气相合为腑也一少阳二阳明三太阳一厥阴二少阴三太阴故少阳与厥阴阳明与少阴太阳与太阴相冲合也少阳中见厥阴合矣阳明与太阴合太阳与少阴合则峙合也阳明中见太阳言病生于湿土也厥阴中见少阳言病乃相火为之是从中也心肾小肠膀胱水火互根各随见证而治是从本从标也少阳之病治相火太阴之病治湿土是从本也风从火断则汗之燥与湿兼则下之燥通大腑湿利小水皆下也肝胆三包心小皆火脾胃肾肺大膀皆湿十二经有约几焉张玑诊手而复诊趺阳太溪正谓三阳以胃为主三阴以肾为主也[中履曰手足十二经循环六气表里别详一图是老父独悟者也]
内经尺寸脉
○尺外以候肾尺里以候腹中胕上左外以候肝内以候鬲右外以候胃内以候脾上胕上右外以候肺内以候胸中左外以候心内以候膻中前以候前后以候后上竟上者胸喉中事也下竟下者少腹腰股膝胫足中事也微论曰外以候阳内以候阴肾肝胃肺心皆近背之阳故从外取腹鬲脾胸与膻中皆近腹之阴故从内取也大小肠皆在下焦腹中故候之尺里枢要亦以左尺主小肠膀胱前阴之病右尺主大肠后阴之病今脉诀乃以大小肠候之上部限右尺候三焦谬矣然愚者又有说
六表里脉法
○尺寸六表里出于难经故王叔和专于人迎寸口分三部九候倘经所谓引而伸之可千可万者乎寸难曰假令心脉急甚者肝邪干心也心脉微急者胆邪干小肠也岂非岐伯从其位越人脉经从其络互征巧取亦何悖焉八奇经九道法
○二维主一身之表里以乾坤言也阳由外踝上行卫分阴由内踝上行荣分二跷起跟中主一身左右之阴阳以东西言也足少阴太阳之别脉分内外踝会目内眦者也督循背任循腹冲夹脐以南北言也皆起于会阴而三焦命门与督任冲相通带脉横束腰以六合言也起季胁足厥阴章门穴足少阴当十四椎属带阳维病寒热阴维病心痛阳跷之病阴缓阳阴跷之病阳缓阴急督病脊强而厥任病结疝瘕聚冲病逆气里急带病腹满腰寒伤寒传以足经连奇经也李濒湖以九道诊尺寸其理微矣[李士材曰足六经已尽周身上下之脉络而手经已在其内]
左右分司之征
○内经曰人迎者胃脉也庞安常因此辨人迎在喉天窗上然夹喉分左右何碍于两手之分左右乎旧曰气口候内伤以五脏之气必因胃气而升肺也人迎候外感以肝属风木外邪迎虚而入也先祖廷尉公曰岐伯云肝生于左肺藏于右肺太阴统气肝厥阴统血也智按肝在前稍低而叶偏左肺在后最高而叶偏右人之元气以火运资胃气升肝入肺而降旋转一身昼夜五十营肺朝百脉平旦会于寸口止此太渊肺气耳因气知血因浮沉上下知阴阳也脏之阴皆行手足之面腑之阳皆行手足之背脉在手足则左为阳右为阴一阳胆三焦二阳大肠胃三阳小肠膀胱腑属人迎一阴包络肝二阴心肾三阴脾肺脏属气口故曰浮应皮毛者腑也沉应肌肉者脏也而心肺在上亦以浮应肝肾在下亦以沉应六脉皆和缓者脾胃也是谓平脉此岂可泥滑诀乎仲景曰寸以候气尺以候血概几尤简[人迎气口谓关前非寸前外感于风内伤于食耳]
命门中闑而肾分左右
○虞天民辨命门象门之中闑何得分左为肾右为命门虞说是也然分左右配六表里亦出难经岂无故乎愚者曰天曜何故必旋乎旋则左升而右降矣岐伯曰上下有位左右有纪或南面视或北面视要之东升西降则一圜也肾本水而起与火俱其降也火归于焦谓之肾则言真水谓之命门则专指真火也人身左为气右为血两寸口左人迎右气口皆于不可分中而以几析之在人会通讵容泥执
胆最旋动
○内经曰十一脏取决于胆胆汁三合附肝滋养而与肾通故恐伤胆而即伤肾也气无有不旋转者而胆之旋动尤速故墨家取猪胆化胶医取熊胆通积真蜡国王欲资以为勇则误矣指甲为肝血之余足以验胆之大小心定则胆定以理胜之此一几也[五脏不泄而肾泄腑泄而胆不泄]
心用小心
○兰台秘典曰膻中臣使之官喜乐出焉合为十二脏则配手厥阴之经不在膻中乎灵枢之叙经脉虽有包络而无膻中然其曰动则喜笑不休正与喜乐出焉之句相合夫喜笑属火之司则知其与心应也独膻中称臣使者对君之名也愚者曰膻中者心主之宫城也又曰心包络又曰小心此与命门相火同别安在岐伯曰鬲盲之中上有父母七节之旁中有小心杨上善注太素曰背脊二十一节从下数第七节两肾夹焉父母气海也灵枢言十二原以心包络大陵穴为心之原明真心不受邪故知手心主代君火也悬珠言剌大陵曰泻相火小心之原也心不言俞是一征也虚舟子曰心不用而用小心为主知之乎膻中气海胸穴第五正对心脏而稍前出耳故曰气以火运君以相用焦起于下而卫行三段也由是决之三隧会于肺旦而周流无端脏腑加心包应三焦为十二是兼三而两之也中五而交之也四其三而六爻表半焉两端一贯犹不征信耶[中通曰无形火寄心为君者满空光藏命运焦为相若油焰也]
运气脏腑同一交几
○五六为中数参两并为五参两乘为六奇显于偶故五运旋六气而历干支则十二约为六故六十而周盖有天之运气焉有地之运气焉有人之运气焉各有常变参而决之仲淳直以为谬则未详其通理矣五运篇云风寒在下燥热在上湿气在中火游行其间寒暑六八故令虚而化生也可悟火湿两者足统一切而五行尊火动静归风大气举之水土持载身心亦如是也肾水而真火出焉心火而真液生焉人身以阳气为主故曰真阳统阴阳贞夫一者用相代错约为五六参两之几谁能慧然独悟哉
亢制
○经曰亢则害承乃制王履曰造化不能无亢亦不能无制五藏更相平也不平则所不平胜之五志相摄以情平情贵知其故因而自平矣不恒其德则所胜来复政恒其理则所胜同化程子常举之精神皆气也精足乃气足而神足若言统理则神运精气道归静正享其中节妄动固病距闭亦病调御之法可不知乎
血养筋连之故
○主制群征曰人身湿热而已热恒消湿无以资养则肤焦而身毁矣故血者资养之料也血以行脉脉有总曰络络从肝出者二一上一下各渐分小脉至细微凡内而脏腑外而肤肉无不贯串莫定其数脉之状似机其顺者因血势而利导之斜者留血毋退横者送血使进也脉之力又能存血不令败坏血合于痰乃克顺流合于胆乃免凝冻合于体性之气乃启厥窍导之通无闭塞也从心出者亦有二大络一上一下分细周身悉与肝络同所不同者彼行血存血此专导引热势及生养气之路耳心以呼吸进新气退旧气直合周身脉与之应少间不应辄生寒热诸症医者必从三部跃动之势揣之病源盖以此也脑散动觉之气厥用在筋第脑距身远不及引筋以达百肢复得颈节膂髓连脑为一因遍及焉脑之皮分内外层内柔而外坚既以保存身气又以肇始诸筋筋自脑出者六偶独一偶逾颈至胸下垂胃口之前余悉存顶内导气于五官或令之动或令之觉又从膂髓出筋三十偶各有细脉旁分无肤不及其与肤接处稍变似肤始缘以引气入肤充满周身无弗达矣筋之体瓤其里皮其表类于脑以为脑与周身连结之要约即心与肝所发之脉络亦肖其体因以传本体之情于周身盖心脑与肝三者体有定限必藉筋脉之势乃克与身相维相贯以殚厥职不则七尺之躯彼三者何由营之卫之使生养动觉各效灵哉愚者曰此论以肝心脑筋立论是灵素所未发故存以备引触
论骨肉之概
○铜人骨度以各人中指一节为寸两乳间九寸半可验然曰此众人之骨度则出格者有矣主制群征曰首骨自额连于脑其数八上额之骨十有二下则浑骨一焉齿三十有二膂三十有四胸之上有刀骨焉分为三肋之骨二十有四起于膂上十四环至胸前接刀骨所以护存心肺也下十较短不合其前所以宽脾胃之居也指之骨大指二余各三手与足各二十有奇诸骨各有本向或纵入如钉或斜迎如锯或合笋如椟或环扼如攒种种不一总期体之固动之顺而已论肉其数六百界有奇其形长短宽狭厚薄圜匾圭角浑异其势各上下相并或顺或斜或横或异此皆各有本用而顺本身多异之动是其总向也凡各骨之向约有四十各肉约有十悉数之则数万也以身之高言之六倍者广十倍者厚比于肘四倍比手二足六倍比以手大指七十二倍连余四指比之其倍也二十有四而舒两肘比之纵与横适等矣面之长连四指三量之下颏至鼻孔一鼻与额各二额至顶连四指二量之尽矣其广也连四指四量之鼻左右至眼之角各一又至两耳亦各一耳弓上于眉下于唇其相去也适相等身以内若骨肠筋脉及肉界其长短厚薄疏密坚柔无弗称者[中通曰骨之节度经络血脉之节度皆具律历之几有支有别有交有会若比例而条列之当有以资神解者]
身内三贵之论
○热以为生血以为养气以为动觉其在身内心肝脑为贵而余待命焉血所由成必赖食化食先历齿刀次历胃釜而粗细悉归大络矣细者可以升至肝脑成血粗者为滓于此之际存细分粗者脾包收诸物害身之苦者胆吸藏未化者肾脾也胆也肾也虽皆成血之器然不如肝独变结之更生体性之气故肝贵也心则成内热与生养之气脑生细微动觉之气故并贵也或问三贵之生气如何曰肝以窍体内收半变之粮渐从本力全变为血而血之精分更变为血露所谓体性之气也此气最细能通百脉启百窍引血周行遍体又本血一分出大络入心先入右窍次移左窍渐至细微半变为露所谓生养之气也是气能引细血周身以存原热又此霜一二分从大络升入脑中又变而愈细愈精以为动觉之气乃令五官四体动觉得其分矣浮山愚者曰人之智愚系脑之清浊古诏云沐则心覆心覆则图反以此推之盖有其故太素脉法亦以清浊定人灵蠢而贵贱兼以骨应之
身中类表
○古圣人之物物也类之而已灵枢经曰赤色小理者心小粗理心大[五脏以色分]无骨曷骨亏者心高曷亏小短举者心下曷亏长者心下坚曷亏弱小以薄者心脆曷亏直下不举者心端正倚一方者偏倾也反膺陷喉者肺高合腋张胁者肺下好肩背者肺坚广胸反骹者肝高合胁兔骹者肝下揭唇者脾高唇下纵者脾下高耳者肾高肺应皮皮厚者大肠厚心应脉小肠应之脾应肉肉囷坚大者胃厚肝应爪爪厚色黄者胆厚色黑多纹者胆结也肾应骨密理厚皮者三焦膀胱厚皮急无毫毛者三焦膀胱急闻之师曰形者精气之所为也其概如此然神寓于形神足以变其形故曰善自为道者无为形役形之所然皆心之所有故欲味者胃缓而舌纵也不欲食者胃满塞而舌痹也欲色者肾气隆也老而好色衰者肾微也善怒者肝邪也敢事而横作者胆衡也难开以言者心内隐于肺中也易恐以言者心下而外出也操守不一无守司者心偏倾也狂者阳邪盛也少而狂老而衰者阳衰也责此之由皆五脏之过矣然则我何为乎谁为主乎气之氵㸒者阴盛梦涉大水阳盛梦火燔焫阴阳俱盛则梦争杀毁伤上盛梦飞下盛梦堕甚饥梦取甚饱梦予肝气盛梦怒肺气盛梦哭心气盛则梦喜笑恐畏脾气盛则梦歌乐体重不举肾气盛则梦腰脊两解不属短虫多则梦聚众长虫多则梦相击若邪气客于心则梦见丘山烟火客于肺则梦飞扬见金铁之奇物客于肝则梦山林树木客于脾则梦见丘陵大泽坏屋风雨客于肾则梦临渊没居水中客于膀胱则梦游行客于胃则梦饮食客于大肠则梦田野客于小肠则梦聚邑冲衢客于胆则梦斗讼自刳客于阴器则梦接内客于项则梦斩首客于胫则梦行走而不能前及居深池窌苑中客于股肱则梦礼节拜起客于胞殖则梦溲便以至事之所习皆然然则至人无梦果奚由耶抑所谓梦寤一如者乎王符梦列论则为占而言也
调火
○陈霁春曰哀哉人也火焚而死今以两木相摩久之得温久之得火七情相摩甚于两木阳火炽然独用五行金始被伤无以子水木欺金弱往而害土齐荆相攻宋乃举曹造攻在火受兵在金二者为难震于其邻失母不滋害凌于子受制自困飞祸于土载地之物水土为常土为元母水为之祖土之常制居中以养水之常制居底润化二者大气大气既弊五行将息火害已遍初及其敌既其反覆适败所托奸臣灭国恒自亡矣夫五恶同事得和乃处内得其和外得其平和平理成生乃留止和所以失皆责其过或过于外或过于内过于外者六气之入与其饮食入之不精先投所家木类入肝金类合肺一经受之传于余经间传传生七传传克传生之类母得毒味以养其子传克之类譬如虎被毒镞怒而拔木盗贼已发引连怨家传生者轻传克者重过内之事独于七情与其思虑大喜者心系缓弛心缓弛则气解散气解散则心自伤大怒者血腾溢血腾溢则气拱急气拱急则肝自伤大忧者志趣下志趣下则气闭塞气闭塞则肺自伤大恐者神失处神失处则气掉动气掉动则肾自伤多思者引系急则气来聚气来聚则心脾自伤五者之来思为无已撮缘外象取景为实以故为经转而测变喜怒忧惧思皆与谋多智之物常以思害而闭距无思又成艮限之害苏子曰思之于人微而无间也怵愓思虑者神伤神伤则恐惧流氵㸒而不正因悲哀动中者则竭绝而失生喜乐者神潬散而不藏愁忧者气闭塞而不行盛怒者迷惑而不治恐惧者伤惮而不收数者之来皆害和平与内与外朋来狎至此生道所以危人者非物之类也物之生天地之有也人者已之有也心者君主之官神明出焉故立其君主生道从矣是故谨其门户要其出入迎其所可却其不可利害居先情欲居后而条理其中寂历不乱心治者身治矣心治者国治矣国治治生所托者也身治治其托者也此养生之要道黄帝之所以百年居世去而上神也[中通曰人身水不胜火一说也通谓骨肉血脉皆水也而阳火运之非水多火少耶盖少火能胜多水也饮食生精血即以生气可悟阴阳互根阴奉阳而养阳者也中履曰旧云理水性火水静火动履谓性弥水火理纶动静当以中旁条达知极知节论之兆究曰君火在上相火巽乎水而上行是既济也火偏燥则克水水竭而火无所与藏反以自害矣]
火与元气说
○缪中淳曰水为yin精火为阳气阴阳和平少火生气则诸病不作矣不善摄养阴亏水涸则火偏胜阴不足则阳必凑之是谓阳盛阴虚亦曰壮火食气是知火与气一也仙经谓药即火火即药譬水本寒流过极则凝而不流为层冰矣解则复常非二物也盖平则为水火既济当斯时也火即真阳之元气矣及其偏也则即阳气而为火也始与元气不两立而乖否矣其论阳常有余阴常不足则丹溪之说也阳生阴则东垣之说也合而观之惟命之理亦可见[中通曰有形之火水所克也无形之火乃水所生]
水火反因人身尤切
○或问水火反因可得详乎宓山愚者曰冷热其本情也干湿其所就也水内景火外景水有体火无体火用之而多水用之而少皆相反也实相因也干与热为火干与湿为土湿与冷为水湿与热为气言其蒸也火烧冷水而热久之复冷是阴无去来以阳之去来为去来矣气动皆火气凝皆水凝积而流动不停运其交藏何在岂非土与空之为用乎火空则发水附土行然空中之气皆水土中之蒸皆火也剔而言之五星具矣而日月为真水火心肝脾肺肾配五行而运行五脏六腑间者何物乎[中通曰赵氏恐人泥心火肾水不求其故巳也故曰有无形之水火行阴阳各二十五度而根原于先天太极之真也然彼又讵知五行本二而二即一耶]又进而言之两间惟太阳为火而月五星皆属水人身骨肉血脉皆水惟阳火运之则暖暖气去则死矣然五志皆火惟一肾水水常不能胜火何也盖火之一分足敌水之十分岂可以平半为称乎又进而言之精气皆水也神火也又进而言之神不离精气惟剔而知之斯贯而理之精无人神无我致中和者享之矣[陈希夷曰坎干水也气也泉也兑坤水也形也雨泽也润万物者盖气之液也仲秋水始涸仲冬水泉动不可悟真水乎命门小心为三焦周身之主非真火乎人生之缘火火一处不可推乎]
阴阳互根而析征
○负阴抱阳而背阳腹阴上阳下阴而肾阳心阴况手足各三阴阳乎医言气阳血阴而气中有阴阳心火肾水而肾中有水火丹溪谓阴常不足正谓yin精非泛指阴血也张玑曰寸以候气尺以候血盖yin精主血也气从上而旋故寸候之太渊肺部气统气血更何疑乎诊视者不可泥一说之阴阳尤不可执冒总一句而不考细差别以互征之也六氵㸒凑袭可以寒热药攻之真元致病即以水火之真调之然不求其属投之不入先天水火同宫火以水为主水以火为原故取之阴者火中求水其精不竭取之阳者水中寻火其明不熄经曰诸寒之而热者取之阴诸热之而寒者取之阳所谓求其属也王太仆注曰寒之不寒是无水也热之不热是无火也无水者壮水之主以镇阳光无火者益火之原以消阴翳[六味八味丸可推]细分阴阳为五而五各有五约以水火言阳火日阴火灯木火以坎水滋养故火不外见金中火如矿山发光土中火则蒸收生物如硫礜其专结也水中火则海火夜光也阳水为泉阴水为泽木揉汁水金石生润汞其一类皆土中出也龙火行雨非火中水乎人身肝火内炽郁闷烦躁须以辛凉发达之寒药热药皆不可也命门火衰肾中寒甚龙火无藏身之位游于上而不归故有上焦烦热欬嗽喉病等症引之归原可也而治阴虚火衰者乃执黄柏知母以寒之乎[咽喉如曲突火炎若以水自上灌下曲突立爆烈矣惟灶床下以盆水映之上炎即熄此上病疗下之验]灯宜膏油养之入寒水则灭矣惟六气暑热可以寒凉解之如河间所论若炉中之火乃炭土无焰之火得木则烟见湿则坏须以炭培之寔以温保之人身脾土中火以廿温养而自退矣金火为肺火毛孔如针刺巅顶如火炎者此肺金气虚也经曰东方木实因西方金虚也补北方水即已泻南方火此则通治五行之火矣人之饮食入胃命门之火蒸腐水谷其气熏肺肺通百脉水精四布上达皮毛为汗为涕为唾为津下濡膀胱为便为液而血亦水也以随相火行故其色红周而复始此所谓火生水也骨中之髓则如矿中汞木中膏脂则如足下有涌泉穴肩上有肩井穴此暗水潜行之道也其所以昼夜不息者以一元之干气耳经曰纪于水火余气可知[中通曰赵氏谓脾胃中气为后天以东垣补中益气汤主之以肾命水火为先天以仲景六味八味主之泰西以脑心肝立论脑与精一原也以大道言之精气皆后天也神先天也而理在其中矣心藏身身藏心天无先后谁悟此乎]
血气自灵
○人肉自灵不专恃心矣故触之即觉有故先跳皆灵之在肤者夫牛羊被杀其角以耳就之湒湒有声死鼋犹啮悬其肉无人而纵见人即缩杀鳄而悬其首其齿自生岂有使之者乎留书曰本于骨肉缘起心性性止气之事气但肉之事物之相啖者肉气亦相制精粗同理曾穷之否影之于形翳光而如其余者也针炙以取神工或以起疾含沙而射短狐或以中人是则去身之物尚亦关身也耶[中通曰人物得天之灵气以生既生则灵气充贯体中心固灵毛肤血肉无往不灵心特为灵气之主耳故过思则发必开大恐则毛必竖父子之血自相合古人之鼻可辨金他如屠案豕肉移时而肉尚惊断尾守宫身去而尾尚跃可见一切皆心者皆此灵气也
人身营魄变化
○人身小天地四大升降生息无刻有停无论脏腑之传送停泄与风雨露雷相应即皮膜之间一小筋皆有为而生饮食所纳初化为膏饧再化为精液皆藉真火甄镕最粗则后降火必求妃妃乃在水阴实则坎离交阴虚则阳焰腾如天地之火非藉水土壅合以利民生则横骛飙发不可御矣至于我之灵台包括县寓记忆今古安置此者果在何处质而稽之有生之后资脑髓以藏受也髓清者聪明易记而易忘若印版之摹字髓浊者愚钝难记亦难忘若坚石之镌文人身命根奚托任督之脉玄牝之门与天地同天地内外莫载莫破宰人身者肤骨内外无歉无嬴而究竟莫测其何象也谓之真宰
毛发
○郑厚曰发属心火也故上生须属肾水也故下生眉属肝木也故侧生贵人劳心故少发癞者风感落木故先秃眉张仲景知王粲眉落是也蠡海集曰三魂七魄者洛书三居东七居西东为木主藏魂肝也西为金主藏魄肺也目居上上者动天气运于上也口居下下者动地气运于下也人之毛乃血之余三阳之毛皆显于首太阳之毛发也少阳之毛眉也阳明之毛须也太阳居上少气多血少阳居中少血故眉自幼即有而不能长阳明居下多气多血故既壮始有而亦能长以是知缘血然也妇人无须者盖冲脉并阳明行月事以时去使阳明之血不能充所以须不生也宦者伤其厌阴之络耗其阳明之血元不足也三阴之毛皆潜于体太阴指毛也少阴腋毛也皆少气多血故不能盛厥阴阴mao也厥阴少气多血而独能盛然三阴之毛幼皆无既壮而后生叶世杰草木子云精之荣以须气之荣以眉血之荣以发
魄结
○雉经绳主颠狂宋罗点闻见录云凡自雉经之地下必有如麸炭者日深一日速掘之则祸止此盖如虎死眼光为白石也
发用
○生人发纬车上则迷乱不知所适若挂果树上鸟不敢食其实人弃发合鸡子黄煎则化为水可疗小儿惊热热疮又鼻衄甚烧发末吹纳鼻中则止人误吞发绕喉自拔发烧之水服二铢凡弃发宜入膏药
洗垢法
○蒸浴发散最捷然阳弱之人伤气内经曰烟垢落贼风入深此一理也脐以下宜椒浴足宜夜浴最养人面则日盥爽神指甲内垢以白梅与皂角洗之漆在身手洗不去以油洗之桐油黏手稻草末擦之
缓筋法
○古云书楙缓筋木瓜能治脚气楙木瓜也今俗人见足麻则一草贴眉上凡人身上结筋以木瓢三击之自散中履曰一心试法久而筋舒然心定则气血和此理不可忽也
忍溺法
○伽南糖结末作膏贴会阴穴则溺不出川椒红与芐丸服久则溺少川椒口白目如漆光不光者闭气复生别症吉剌重酎以红花椒胡桃入曲酿者医溲数效
白肌法
○安福胡同畜小唱白席其黑者以糟浸之葛洪曰女菀三分铅丹一分为末醋浆服一刀圭日三服三日大便黑十八日面如漆二十一日全白年三十后不可服名医录宋医治任氏女效老则无益矣圣济总录冬瓜竹刀去皮酒和水熬膏夜涂面自白其瓜练亦去黚层斗门方用白僵蚕黑丑末为澡豆又李核仁和鸡子白涂面去黚古采桃杏花合香盥靧取其意耳因有上已收桃花七夕收鸡血涂面之说中德曰晨摩掌热以摩面有光彩验
射影炙影
○柯古曰宝历中有王山人取本命人张灯相人影知休咎不欲照水照井及浴盆中古人避影亦为此蠼螋短狐蹋影蛊皆中人影为害近有人善炙人影治病者愚者按南史张邵传后徐文伯祖秋夫为刍人以针鬼又有薛伯宗徙痈疽为气封之徙置柳树上异苑载王仆以水浇枯树而郑鲜之女挛遂愈近日针炙人影者乃先以指藏毒药向人痛处按之然后炙影则人肤上痛耳
包络三焦
○手中指阴阳也痞疹中指先冷十一藏用此包焦也心系五脏则包络五藏矣三焦络外关胃脘阑魄可分三段通身膜络亦分三段决渎为近膀射泄因命火
阴阳仰伏
○楮氏曰男面重女背重溺死验之走兽溺死伏仰亦然
骨节中有涎
○人骨节中有涎所以转动滑利中风则涎上潮咽喉里响以药压下俾归骨节可也若吐其涎时间快意枯人手足纵活亦为废人小儿惊风亦不可吐涎
验伤法
○皇甫牧玉匣记李处厚言验伤以糟或灰汤薄之都无伤迹若以新赤油伞日中覆之以水沃尸其迹必见无骸尸于旧停处布热灰作人形祀而散生豆其上有伤处豆自爆
留尸法
○李预服玉其尸暑中不殠黄金塞窍亦不腐灌澒更效或以茶嚼澒纳鼻亦可暑中不殠汉书言污辱吕雉尸以水银敛也孛露国有一拔尔撒摩树脂涂尸千年不朽确辨录曰有徒以坐脱贩其师者矿合婆律也干澒纳鼻而耨香熏为肉身者也寡欲恬澹气尽而逝心不系恋暖从顶脱尸为遗蜕久之自干小乘专致常然岂足怪乎骨刚者不坏志凝精结有成块烧不坏者此舍利子之所由来也物理所曰童男发根可黏起舍利乳香久留能生舍利
验妊
○物志曰将斧潜于妊床下斫之必生男试将斧于雌鸡欲卵时可验也旧有佩雄黄精衣冠照井之说此亦与胎教同其意耳无意中呼妊者回头过户限视其左右以知男女孕妇食桑椹复食鸡鸭蛋子横生食姜子六指在孕恒闻鹰鹞声生子不畏雷未斋曰阴经方动而交则子生发白肝枯俗名社公皆气之不纯焉耳经曰阴抟阳别谓之有子按尺内也以左右辨男女医曰心脉动如豆大肝脉滑而两尺甚者妊也命门旺为男胚心动肝滑而两尺弱者别病也世传老人子无影
○南史张元始及朝野佥载曹大年邴吉以此断之唐张鷟耳目记柳州曹泰八十五生子曰曾日中无影曾年七十方卒张孟奇言今不验则遂有帷薄之疑又言肾囊下筋谓之影智以为甚言其精衰耳老人亦有强于后生者或曰一岁中其影仿佛及长血气自旺则与人同
气感
○黎久曰有处女孕者其家訉掠百至而卒无明验也或神交气交或精交女国照井而孕亦气交之理乎外纪鞑而靻西有女国曰亚玛作搦俗惟春月容男子一至其地生男辄杀之
鼻息定时
○鼻中气阳时在左阴时在右亥子之交两鼻俱通道家所谓玉洞双开是也胚惟鼻祖命门为环自心生死之籥详前
儿不啼不语
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:06:36-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>