<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷。一,卷。二,卷。三,卷。四,训俗遗规全文在线阅读,训俗遗规全文在线下载,大玄古籍书库">
<meta name="description" content="五卷。清陈宏谋撰。陈宏谋辑有五部论道德和教育的著作，合称《五种遗规》。即有关社会生活的《训俗遗规》五卷，有关教育少年的《养正遗规》四卷，有关教育子女的《教女遗规》三卷和《从政遗规》两卷以及有关官箴的《在官法戒录》四卷。著有《陈榕门先生遗书》、《女训约言》一卷、《湖南通志》、《手札节要》三卷、《课士直解》七卷等。《训俗遗规》即《五种遗规》中一种，集古今名言，人人易晓者，辑成四卷。后无锡华希闵重刻，又以邵宝手帖，顾宪成示儿帖，高攀龙《家训》及清张英的《聪训斋语》，及其先人所著《家劝》，共为一编，而成五卷。《训">
<title>训俗遗规_陈宏谋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">训俗遗规</span> <br/>
          作者： <span class="inputVal" id="bkauthor">陈宏谋</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,修养,完结</span> <br/>
          字数： <span class="inputVal" id="bknum">[book_length]106063</span> <br/>
          说明： <span class="inputVal" id="bkdec">五卷。清陈宏谋撰。陈宏谋辑有五部论道德和教育的著作，合称《五种遗规》。即有关社会生活的《训俗遗规》五卷，有关教育少年的《养正遗规》四卷，有关教育子女的《教女遗规》三卷和《从政遗规》两卷以及有关官箴的《在官法戒录》四卷。著有《陈榕门先生遗书》、《女训约言》一卷、《湖南通志》、《手札节要》三卷、《课士直解》七卷等。《训俗遗规》即《五种遗规》中一种，集古今名言，人人易晓者，辑成四卷。后无锡华希闵重刻，又以邵宝手帖，顾宪成示儿帖，高攀龙《家训》及清张英的《聪训斋语》，及其先人所著《家劝》，共为一编，而成五卷。《训俗遗规》收入《五种遗规》，《五种遗规》有清乾隆八年(1743)南昌李安民刊本、同治七年(1868)金陵书局刊本、清光绪十九年(1893)上海洋布公所振华堂刊本、清光绪二十一年(1895) 浙江书局刊本、《四部备要》本。</span> <br/>
          封面： <span class="inputVal" id="bkimg">Z_13253.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]训俗遗规
[book_author]陈宏谋
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,修养,完结
[book_length]106063
[book_dec]五卷。清陈宏谋撰。陈宏谋辑有五部论道德和教育的著作，合称《五种遗规》。即有关社会生活的《训俗遗规》五卷，有关教育少年的《养正遗规》四卷，有关教育子女的《教女遗规》三卷和《从政遗规》两卷以及有关官箴的《在官法戒录》四卷。著有《陈榕门先生遗书》、《女训约言》一卷、《湖南通志》、《手札节要》三卷、《课士直解》七卷等。《训俗遗规》即《五种遗规》中一种，集古今名言，人人易晓者，辑成四卷。后无锡华希闵重刻，又以邵宝手帖，顾宪成示儿帖，高攀龙《家训》及清张英的《聪训斋语》，及其先人所著《家劝》，共为一编，而成五卷。《训俗遗规》收入《五种遗规》，《五种遗规》有清乾隆八年(1743)南昌李安民刊本、同治七年(1868)金陵书局刊本、清光绪十九年(1893)上海洋布公所振华堂刊本、清光绪二十一年(1895) 浙江书局刊本、《四部备要》本。
[book_img]Z_13253.jpg


[book_title]序
古今之治化见于风俗，天下之风俗征于人心。人心厚，则礼让兴而讼端息矣。弘谋前奉恩命，司臬三吴，亲承天语，谆谆以惟平惟允、刑期无刑为训勉。敬志于心，刻弗敢忘。赴苏之后，清理积案，不下数千余件。反复推究，始知狱讼繁多，良由人心渐习于浮薄，或因一念之差，或因纤毫之利，或系一时之忿戾，遂至激而成讼，展转纠轕，株连日众。有司承谳，虽悉心体察，极意平反，及曲直分，而身家已破矣。推鞫之下，不禁惄然心伤。因念与其矜恤于狱之既成，何如化导于讼之未起。夫刑所以弼教，非竟以刑为教也。司土者平时未尝教之，而遽以刑之，父母斯民之义其谓之何！尝欲于典籍中，采其切于人心风俗，人所习而不察、动而易犯者，刊布民间，以庶几于弭患未然之计。草创未就，随有江右之命。封疆攸寄，责任愈重。抚循化导，使者之职也。区区之心，不能自已。公余篝火，手披目览，采录古今名言，汇为一帙，名曰训俗遗规。虽不敢谓所采之悉当，而凡今时所以致讼之由，与夫所以弭讼之道，盖已略备。大抵理惟取其切近，词不嫌于真率，务使人人易晓焉。夫天良人所同具，特患无以感发之耳。贤有司茍能持此以化导，或就事指点，或因人推广，而士民众庶，翻阅之余，观感兴起，父诫其子，兄勉其弟，莫不群趋于善，而耻为不善之归，将见人心日厚，民俗日淳，讼日少而刑日清，用以仰副圣训于万一。是固日夕期之，而不敢不自勉者也。
乾隆七年十月二十二日桂林陈宏谋题于豫章使署

[book_title]卷 一
司马温公《居家杂仪》
(公名光，字君实，宋时宰相，谥文正。)
宏谋按：正伦理，笃恩义，辨上下，严内外，居家之要道也。温公正色立朝，为有宋第一等人物。而正身以正一家，法肃意周，可为古今仪则。所著家范，父子、祖孙、兄弟、叔侄、夫妇，一家之中，各尽其道。皆有懿行以实之。堪与小学并传，限于卷帙，不及附刊。得此而遵循不越，亦足以整齐门内，无愧型家之道矣。
凡为家长，必谨守礼法，以御群子弟及家众。分之以职，谓掌仓廪、厩库、庖厨、舍业、田园之类；授之以事，谓朝夕所干及非常之事，而责其成功。制财用之节，量入以为出。称家之有无，以给上下之衣食及吉凶之费。皆有品节，而莫不均一。尽其所有而均之，虽粝食不饱，蔽衣不完，人无怨心。裁省冗费，禁止奢华，常须稍存赢余，以备不虞。
凡诸卑幼，事无大小，无得专行。必咨禀于家长。
易曰，家人有严君焉，父母之谓也。安有严君在上而其下敢直行自恣不顾者乎。虽非父母，当时为家长者，亦当咨禀而行之。则号令出于一人，家政始可得而治矣。
凡为子为妇者，毋得蓄私财。俸禄及田宅所入，尽归之父母舅姑。当用，则请而用之。不敢私假，不敢私与。
凡子事父母，孙事祖父母同。妇事舅姑，孙妇亦同。天欲明，咸起，盥洗手也。漱栉梳头，总所以束发，具冠带。昧爽，天将明也。适父母舅姑之所，省问。此即礼之晨省也。父母舅姑起，子供药物。药物乃关身切务。人子必当亲自供进，不可但委婢仆。妇具晨羞，俗谓点心。供具毕，乃退，各从其事。将食，子妇请所欲于家长。卑幼各不得恣所欲。退具而供之。尊长举箸，子妇乃各退，就食。丈夫妇人，各设食于他所。依长幼而坐。其饮食必均一。幼子又食于他所。亦依长幼，席地而坐。男坐于左，女坐于右。及夕，食亦如之。既夜，父母舅姑将寝，则安置而退。此即礼之昏定也。
居闲无事，则侍于父母舅姑之所。容貌必恭，执事必谨。言语应对，必下气怡声。出入起居，必谨扶卫之。不敢涕唾喧呼于父母舅姑之侧。父母舅姑不命之坐，不敢坐。不命之退，不敢退。
凡子受父母之命，必籍记而佩之。时省而速行之。事毕，则反命焉。或所命有不可行者，则和色柔声，具是非利害而白之。待父母之许，然后改之。若不许，苟于事无大害者，亦当曲从。若以父母之命为非，而直行己志，虽所执皆是，犹为不顺之子，况未必是乎。
凡父母有过，下气怡色，柔声以谏。谏若不入，起敬起孝。悦则复谏。不悦，与其得罪于乡党州闾，宁熟谏。父母怒，不悦，而挞之流血。不敢疾怨，起敬起孝。
凡为人子弟者，不敢以富贵加于父兄宗族。加，谓特恃其富贵，不率卑幼之礼。
凡为人子者，出必告，反必面。有宾客，不敢坐于正厅，或坐书室。无书室，坐于厅之旁侧。升降不敢由东阶。上下马。不敢当厅。凡事不敢自拟于其父。
杨氏复曰：告与面同，反言面者。从外来，宜知亲之颜色安否。为人亲者，无一念而忘其子，故有倚闾倚门之望。为人子者。无一念而忘其亲，故有出告反面之礼。生则出告反面，没则告行饮至，事亡如事存也。
凡父母舅姑有疾，子妇无故不离侧。亲调尝药饵而供之。父母有疾，子色不满容。不戏笑，不宴游。一切不得如平时，甚则不交睫，不解衣，舍置余事。专以迎医检方合药为务。疾已，复初。
凡子事父母，父母所爱，亦当爱之。所敬，亦当敬之。至于犬马尽然，而况于人乎。
凡子事父母，乐其心，不违其志。乐其耳目，安其寝处。以其饮食忠尽己之为忠，养之。幼事长，贱事贵，皆仿此。
凡子妇未敬未孝，不可遽有憎疾，姑教之。若不可教，然后怒之。若不可怒，然后笞之。屡笞而终不改，子放妇出。然亦不明言其犯礼也。子甚宜其妻，父母不悦出。子不宜其妻，父母曰，是善事我，子行夫妇之礼焉。
没身不衰
凡为宫室，必辨内外。深宫固门，内外不共井，不共浴堂，不共厕。男治外事，女治内事。男子昼无故不处私室，妇人无故不窥中门。男子夜行以烛，妇人有故，出中门，必拥蔽其面，如盖头面帽之类。男仆非有缮修，及有大故，谓水火盗贼之类。不入中门。入中门，妇人必避之。不可避，亦必以袖遮其面。女仆无故，不出中门。有故出中门，亦必拥蔽其面。小婢亦然。铃下苍头，但主通内外之言，传致内外之物。毋得辄升堂室，入庖厨。
凡卑幼于尊长，晨亦省问，夜亦安置。坐而尊长过之，则起。出遇尊长于途，则下马。不见尊长，经再宿以上，则再拜。五宿以上，则四拜。贺冬至正旦，六拜。朔望，四拜。凡拜数，或尊长临时减而止之，则从尊长之命。
凡受女婿及外甥拜，立而扶之，外孙则立而受之可也。
凡节序，及非时家宴，上寿于家长。卑幼盛服，序立，如朔望之仪，先再拜。子弟之最长者一人，进，立于家长之前。幼者一人，执酒盏，立于其左。一人执酒注，立于其右。长者跪，斟酒，祝曰，伏愿某官，备膺五福，保族宜家。尊长饮毕，授幼者盏注，反其故处。长者俛伏，兴，退，与卑幼皆再拜。家长命诸卑幼坐，皆再拜而坐。家长命侍者遍酢诸卑幼，诸卑幼皆起，序立如前，俱再拜。就坐，饮讫。家长命易服，皆退，易便服。还，复就坐。
凡内外仆妾，鸡初鸣，咸起。栉，总，盥漱，衣服。男仆洒扫厅事，及庭。铃下苍头，洒扫中庭。女仆洒扫室堂。设椅桌，陈盥漱栉靧洗面。之具。主父主母既起，则拂床襞迭衣。衾。侍立左右，以备使令。退而具饮食，得闲，则浣濯纫缝，先公后私。及夜，则复拂床展衾。当昼，内外仆妾，惟主人之命。各从其事，以供百役。
凡女仆，同辈兄弟所使。谓长者为姊。后辈诸子所使。谓前辈为姨。务相雍睦。其有斗争者，主父主母闻之，即诃禁之。不止，即杖之。理曲者，杖多。一止一不止，独杖不止者。
内则云，虽婢妾，衣服饮食，必后长者。郑康成曰，人无贵贱，不可以无礼，故使之序长幼。凡男仆，有忠信可任者，重其禄。能干家事者，次之。其专务欺诈，背公徇私，屡为盗窃，弄权犯上者，逐之。凡女仆，年满不愿留者，纵之。勤奋少过者，资而嫁之。其两面二舌，饰虚造谗，离间骨肉者，逐之。屡为盗窃者，逐之。放荡不谨者，逐之。有离叛之志者，逐之。
朱子《增损吕氏乡约》
(吕氏兄弟四人，大中、大防、大约、大临。宋时人。)
宏谋按：蓝田吕氏兄弟，皆从学于伊川、横渠两先生。德行道艺，萃于一门，为乡人所敬信，故以此为乡人约。可见古人为学，不肯独善其身。亦不必居官，始可以及人也。其纲止于四条，备列其目，则已举人生善恶功过，可法可戒之事，无不具备。一乡之中，睦姻任恤，休戚相关，何其风之淳且厚欤。余重有望于乡人，更重有望于居乡之贤者，推己及人，为善于乡，媲美吕氏之高风也。
凡乡之约四：一曰德业相劝，二曰过失相规，三曰礼俗相交，四曰患难相恤。众推有齿德者一人，为都约正。有学行者二人副之。约中月轮一人为直月，都副正不与。置三籍。凡愿入约者，书于一籍。德业可劝者，书于一籍。过失可规者，书于一籍。直月掌之。月终，则以告于约正，而授于其次。
德业相劝
见善必行，闻过必改。能治其身，能治其家。
能事父兄，能待妻妾。能教子弟，能御童仆。
能事长上，能睦亲故。能择交游，能守廉介。
能广施惠，能受寄托，能救患难。
能导人为善，能规人过失。能为人谋事，能为众集事。
能解斗争，能决是非。能兴利除害，能居官举职。
至于读书，治田，营家，济物，畏法令，谨租赋，好礼乐射御书数之类，皆可为之。非此之类，皆为无益。
上件德业。同约之人，各自进修，互相劝勉。会集之日，相与推其能者书于籍，以警励其不能者。
过失相规
犯之过六。不修之过五。
酗，博，斗，讼。
酗，谓纵酒喧竞。博，谓赌博财物，斗，谓斗殴骂詈。讼，谓告人罪恶。意在害人，诬赖争诉，得已不已者，若事干负累，及为人侵损而诉之者非。
行止逾违。
逾礼违法，众恶皆是。
行不恭逊。
侮慢齿德者，持人短长者，恃强陵人者，知过不改，闻谏愈甚者。
言不忠信。
或为人谋事，陷人于恶。或与人要约，退即背之。或妄说事端，荧惑众听者。
造言诬毁。
诬人过恶，以无为有，以小为大。面是背非。或作嘲咏。匿名文书，及发扬人之私隐。无状可求，及喜谈人之旧过者。
营私太甚。
与人交易，伤于掊克者。专务进取，不恤余事者。无故而好干求假贷者，受人寄托而有所欺者。以上犯义之过。
交非其人。
所交不限士庶，但凶恶及游惰无行，众所不齿者。而己朝夕与之游处，则为交非其人。若不得已而暂往还者非。
游戏怠惰。
游，谓无故出入。及谒见人，止务闲适者，戏，谓戏笑无度。及意在侵侮，或驰马击鞠，而不赌财物者。怠惰，谓不修事业，及家事不治，门庭不洁者。
动作无仪。
谓进退太疏野，及不恭者。不当言而言，及当言而不言者。衣冠太华饰，及全不完整者。不衣冠而入街市者。
临事不恪。
主事废忘，期会后时，临事怠惰者。
用度不节。
谓不计有无，过为多费者。不能安贫，非道营求者。
以上不修之过。
右件过失。同约之人，各自省察，互相规戒。小则密规之，大则众戒之。不听，则会集之日，直月告于约正，约正以义理诲谕之。谢过请改，则书于籍以俟。其争辨不服，与终不能改者，听其出约。
礼俗相交
尊幼辈行。
与父同行，及长于己三十岁以上，曰尊者。长于己十岁以上，与兄同行，曰长者。年上下不满十岁，曰敌者。少于己十岁以下，曰少者。少于己二十岁以下，曰幼者。
以上凡五等。
造请拜揖。
凡少者幼者，于尊者长者，岁首，冬至，四孟月朔，辞见贺谢，皆为礼见。此外候问起居，质疑白事，及赴请召，皆为燕见。尊者受谒。不报。长者岁首冬至，具牓子报之。余令子弟以己名牓子代行。
凡敌者，岁首冬至，辞见贺谢，相往还。
凡见尊者长者，门外下马，俟于外次。升堂，礼见四拜。燕见不拜。退则主人送于庑下。
凡见敌者，门外下马，俟于庑下，礼见则再拜，退则主人请就阶上马，
请召迎送。
凡请尊长饮食，亲往投书，既来赴，明日亲往谢之。召敌者以书简，明日交使相谢，召少者用客目，明日客亲往谢。
凡聚会皆乡人，则坐以齿。若有亲，则别叙。若有他客，有爵者，则坐以爵。若特请召，或迎劳出饯，皆以专召者为上客，如婚礼，则姻家为上客，皆不以齿爵为序。
凡有远出远归者，则迎送之。或五里三里，各期会于一处。有饮食，则就饮食之。少者以下，俟其既归，又至其家省之。
庆吊赠遗。
凡同约有吉事，则庆之。有凶事，则吊之。每家只家长一人，与同约者俱往。其书问亦如之。若家长有故，或与所庆吊者不相接，则其次者当之。
凡庆礼，如常仪，有赠物。或其家力有不足，则为之借助器用，及为营干。
凡吊礼，初丧未易服，则率同约深衣往哭之。且助其凡百经营之事，主人成服，则相率素服，具酒果食物往奠之。及葬，又相率致赗，俟发引，则素服而送之。
凡丧家，不可具酒食衣服以待吊客，吊客亦不可受。
上礼俗相交之事。直月主之。有期日者，为之期日。当纠集者，督其违慢。凡不如约者，以告于约正而告之，且书于籍。
患难相恤
水火。
小则遣人救之，甚则亲往，多率人救，且吊之。
盗贼。
近者同力追捕，有力者为告之官司。其家贫，则为之助出募赏。
疾病。
小则遣人问之，甚则为访医药，贫则助其养疾之费。
死丧。
阙人则助其干办，乏财则赙赗借贷。
孤弱。
孤遗无依者，若能自赡，则为之区处，稽其出内。或闻于官司，或择人教之。及为求婚姻，贫者协力济之，无令失所。有侵欺之者，力为辩理。稍长而放逸不检，亦防察约束之，无令陷于不义。
诬枉。
有为人诬枉过恶，不能自伸者，势可以闻于官府，则为言之。有方略可以救解，则为解之。或其家因而失所者，众共以财济之。
贫乏。
有安贫守分，而生计大不足者，众以财济之。或为之假贷置产，以岁月偿之。
上患难相恤之事。凡同约者，财物器用，车马人仆，皆有无相假。若不急之用，及有所妨者，则不必借。可借而不借，及逾期不还，及损坏借物者，书于籍。邻里或有缓急，虽非同约，而闻知，亦当救助。或不能救助，则为之告于同约而谋之。有能如此者，则亦书其善于籍，以告乡人。
陆梭山《居家正本制用篇》
（先生名九韶，字子美，金溪人，象山先生之兄也。）
宏谋按：门内之地，至性所关。虽极愚顽之人，岂无天良之动。而有时视门内如路人，非礼犯分之事，悍然不顾者，名利之心夺之耳。于名利上看得重一分，即于天伦轻一分矣。梭山先生论居家而先之以正本。其言正本也，以孝悌忠信、读书明理为要，而以时俗名利之积习为戒，其警世也良切。至于制用之道，不过费以耗财，亦不因贫而废礼。随时樽节，称家有无，尤理之不可易也。陆氏十世同居，家法严肃。高风笃行，可仰可师。读此，亦足以知其所由来矣。
正本
古者民生八岁，入小学，学礼乐射御书数。至十五岁，则各因其材而归之四民。故为农工商贾者，亦得入小学。七年而后就其业。其秀异者，入大学而为士，教之德行。凡小学大学之教，俱不在言语文字。故民皆有实行，而无诈伪。愚谓人之爱子，但当教之以孝悌忠信。所读须先六经论孟，通晓大义。明父子君臣夫妇昆弟朋友之节。知正心修身齐家治国平天下之道。以事父母，以和兄弟，以睦族党，以交朋友，以接邻里。使不得罪于尊卑上下之际。次读史，以知历代兴衰。究观皇帝王霸，与秦汉以来为国者，规模措置之方。功效逐日可见，惟患不为耳。
世之教子者，惟教之以科举之业。志在于荐举登科，难莫难于此者，试观一县之间，应举者几人，而与荐者有几。至于及第，尤其希罕。盖是有命焉，非偶然也。此孟子所谓求在外者，得之有命，是也。至于止欲通经知古今，修身为孝悌忠信之人。此孟子所谓求则得之，求在我者也。此有何难，而人不为耶。
况既通经知古今，而欲应今之科举，亦无难者。若命应仕宦，必得之矣。而又道德仁义在我，以之事君临民，皆合义理。岂不荣哉。
人孰不爱家、爱子孙、爱身？然不克明爱之之道，故终焉适以损之。一家之事，贵于安宁和睦悠久也，其道在于孝悌谦逊。仁义之道，未尝言之。朝夕之所从事者，名利也。寝食之所思者，名利也。相聚而讲究者，取名利之方也。言及于名利，则洋洋然有喜色。言及于孝悌仁义，则淡然无味，惟思卧。幸其时数之遇则跃跃以喜。小有阻意，则躁闷若无容矣。如其时数不偶，则朝夕忧煎，怨天尤人。至于父子相夷，兄弟叛散，良可悯也，岂非爱之适以损之乎。
夫谋利而遂者，不百一。谋名而遂者，不千一。今处世不能百年，而乃徼幸于不百一不千一之事，岂不痴甚矣哉。就使遂志临政不明仁义之道，亦何足为门户之光耶。愚深思熟虑久矣，而不敢出诸口。今老矣，恐一旦先朝露而灭，不及与乡曲父兄子弟，语及于此。怀不满之意，于冥冥之中，无益也。故辄冒言之，幸垂听而择焉。
夫事有本末，知愚贤不肖者本，贫富贵贱者末也。得其本，则末随。趋其末，则本末俱废，此理之必然也。今行孝悌，本仁义，则为贤为知。贤知之人，众所尊仰。箪瓢为奉，陋巷为居，己固有以自乐，而人不敢以贫贱而轻之。岂非得其本，而末自随之。夫慕爵位，贪财利，则非贤非知。非贤非知之人，人所鄙贱。虽纡青紫，怀金玉，其胸襟未必通晓义理。己无以自乐，而人亦莫不鄙贱之。岂非趋其末，而本末俱废乎。
况富贵贫贱，自有定分。富贵未必得，则将陨获而无以自处矣。斯言或有信之者，其为益不细。相信者稍众，则贤才自此而盛，又非小补矣。
制用
古之为国者，冢宰制国用。必于岁之杪，五谷皆入，然后制国用。用地大小，视年之丰耗。三年耕，必有一年之食。九年耕，必有三年之食。以三十年之通制国用，虽有凶旱水溢，民无菜色。国既若是，家亦宜然。故凡家有田畴，足以赡给者，亦当量入以为出。然后用度有准，丰俭得中。怨讟不生，子孙可守。
今以田畴所收，除租税，及种盖粪治之外。所有若干，以十分均之。留三分为水旱不测之备，一分为祭祀之用，六分分十二月之用。取一月合用之数，约为三十分，日用其一。可余而不可尽用，至七分为得中，不及五分为啬。其所余者，别置簿收管。以为伏腊裘葛修葺墙屋，医药，宾客，吊丧，问疾，时节馈送。又有余，则以周给邻族之贫弱者，贤士之困穷者，佃人之饥寒者，过往之无聊者。毋以妄施僧道，盖僧道本是蠹民，况今之僧道，无不丰足。施之适足以济其嗜欲，长其过恶，而费农夫血汗勤劳所得之物。未必不增我冥罪，果何福之有哉。不但非福，且有冥罪，佞佛者可以悟矣。更有减奉养衣食，资给亲故之费。以施僧道者，其冥罪不更甚耶。
其田畴不多，日用不能有余，则一味节啬。节，用之有制。啬，用之以舒。裘葛取诸蚕绩，墙屋取诸蓄养。杂种蔬果，皆以助用。不可侵过次日之物。一日侵过，无时可补，则便有破家之渐。当谨戒之。
其有田少而用广者，但当清心俭素，经营足食之路。于接待宾客、吊丧、问疾、时节馈送、聚会饮食之事，一切不讲。加意减省，不求美观也。详见下文。免至于干求亲旧，以滋过失。责望故索，以生怨尤。负讳通借，以招耻辱。家居如此，方为称宜。而远吝侈之咎，积是成俗，岂惟一家不忧水旱之灾，虽一县、一郡、通天下，皆无忧矣，其利岂不溥哉。
居家之病有七：曰笑，知笑骂戏谑之类。一本作呼。如呼卢喧嚷之类。曰游，曰饮食，曰土木，曰争讼，曰玩好，曰惰慢。有一于此，皆能破家。其次贫薄而务周旋，丰余而尚鄙啬。事虽不同，其终之害，或无以异，但在迟速之间耳。夫丰余而不用者，疑若无害也。然己既丰余，则人望以周济。今乃恝然，必失人之情。既失人情，则人不佑。人惟恐其无隙，苟有隙可乘，则争媒蘗之。虽其子孙，亦怀不满之意。一旦入手，若决堤破防矣。
前所言存留十之三者，为丰余之多者制也。苟所余不能三分，则有二分亦可。又不能二分，则存一分亦可。又不能一分，则宜撙节用度，以存赢余，然后家可长久。不然，一旦有意外之事，必遂破家矣。
前所谓一切不讲者，非绝其事也，谓不能以货财为礼耳。如吊丧，则以先往后罢为助。宾客，则樵苏供爨清谈而已。至如奉亲最急也，啜菽饮水尽其欢，斯之谓孝。祭祀最严也，蔬食菜羹，足以致其敬。方不是因贫乏而废礼义。凡事皆然，则人固不我责，而我亦何歉哉。如此，则礼不废而财不匮矣。
前所言以其六分为十二月之用，以一月合用之数，约为三十分者，非谓必于其日用尽，但约见每月每日之大概。其间用度，自为赢缩。惟是不可先次侵过，恐难追补。宜先余而后用，以无贻鄙啬之讥。
世所用度，有何穷尽。盖是未尝立法，所以丰俭皆无准则。好丰者，妄用以破家。好俭者，多藏以敛怨。无法可依，必至于此。愚今考古经国之制，为居家之法。随赀产之多寡，制用度之丰俭。合用万钱者，用万钱，不谓之侈。合用百钱者，用百钱，不谓之吝。是取中可久之制也。
倪文节公《经鉏堂杂志》
（公名思，字正甫，归安人，宋进士，官礼部尚书。）
宏谋按：所言月计岁计子孙计，非沾沾惟利是计也。量入为出，理自如此。人之物力，止有此数，妄用则不继。饥寒交迫，急不择音。妄取妄求，势所必至。欲固其节，其可得乎。夫谨身节用，士庶宜然。而俭以成廉，尤仕宦之所急。许鲁斋言学者以治生为急，司马温公每问士大夫生计足否，皆此意也。
岁计
俭者君子之德，世俗以俭为鄙，非远识也。俭则足用，俭则寡求，俭则可以成家，俭则可以立身，俭则可以传子孙。奢则用不给，奢则贪求，奢则掩身，奢则破家，奢则不可以训子孙。利害相反如此，可不念哉。富家有富家计，贫家有贫家计。量入为出，则不至乏用矣。用常有余，则可以为意外横用之备矣。今以家之用，分而为二，令尔子弟分掌之。其日用收支为一，其岁计分支为一。日用以赁钱俸钱当之，每月终，白尊长。有余，则趱在后月。不足，则取岁计钱足之。岁计以家之薄产所入当之，岁终，以白尊长。有余，则来岁可以举事。不足，则无所兴举。可以展向后者，一切勿为，以待可为而为之。或有意外横用，亦告于尊长，随宜区处。
人家至于破产，先自借用官物钱始。既先借用官物钱，至于官物催趱，不免举债典质。久而利重，虽欲存产业，不可得矣。故当先须留官物钱，则无此患。仆奋空拳，粗成家业。毫分积累甚难，诸子宜体念。各存公心管干，且为二十年计。日后则事难料，又在诸子从长区处。仆之智力，有不及矣。月河莫侍郎家甚富，兄弟同居，亦三十余年，此可法也。盖聚居则百费皆省，析居则人各有费也。然须上下和睦。若自能奋飞，不藉父业，则听其挈出。不可将带父业，留以与不能奋飞者，可也。
人家用度，皆可预计，惟横用不可预计。若婚嫁之事，是闲暇时，子弟自能主张。若乃丧葬，仓卒之际，往往为浮言所动，多至妄用，以此为孝。世俗之见，切不可徇，则当随家丰俭也。
月计
士大夫家子弟，若无家业。经营衣食，不过三端。上焉者，仕而仰禄。中焉者，就馆聚徒。下焉者，干求假贷。今员多阙少，待次之日常多。官小俸薄，既难赡给。远宦有往来道途之费，纵余无几。意外有丁忧论罢之虞，不可不备。又还家无以为策，则居官凡事掣肘。若有退步，进退在我，易以行志矣。就馆聚徒，所得不过数十。有一书馆，争者甚众。未娶，就馆犹可。既娶之后，难远离家。在己为羁旅，在家则百事不可照嘱。或自有子，欲教不可。若稍有家业，则可免此患。纵不免就馆聚徒，亦不至若不可一日无馆者之窘也。至于干谒假贷，滋味尤恶。不惟趦趄嗫嚅，此状可恶。奔走于道途，见拒于阍人，情况之恶，抑又可知。纵有所得无几，久而化为唇吻。洁特之士，化为无廉耻可厌之人。若乃假贷亲故，至一至再，亦难言矣。谚曰：做个求人而不成。此言有理。若自有薄产，无此恶况矣。吾家业虽不多，若自知节省，且为二十年计，可以使尔辈待阙，不至狼狈。既免聚徒就馆，又免干求假贷。谚曰：求人不如求己。此之谓也。已作岁计簿，复作月计簿。盖先有月计，然后岁计可知。若月之所用，多于其所入。积而至岁，为大阙用矣。世间事固终归空，人固各有命。然可施智力处，亦不当不理会。又所求者在己，与夫不知义命妄求者，大异也。
子孙计
或曰：既有子孙，当为子孙计，人之情也。余曰：君子岂不为子孙计？然其子孙计，则有道矣。种德，一也。家传清白，二也。使之从学而知义，三也。受以资身之术，如才高者，命之习举业，取科第，才卑者，命之以经营生理，四也。家法整齐，上下和睦，五也。为择良师友，六也。为取淑妇，七也。常存俭风，八也。如此八者，岂非为子孙计乎？循理而图之，以有余而遗之，则君子之为子孙计，岂不久利，而父子两得哉。如孔子教伯鱼以诗礼，汉儒教子一经，杨震之使人谓其后为清白吏子孙。邓禹十子，人各授之一业。庞德公云：人皆遗之以危，我独遗之以安。皆善为子孙计者，又何歉焉。
俭而能施，仁也。俭而寡求，义也。俭以为家法，礼也。俭以训子孙，智也。俭而悭吝，不仁也。俭复贪求，不义也。俭于其亲，非礼也。俭其积遗子孙，不智也。
衣以岁计，食以日计。一日阙食，必至饥馁。一年阙衣，尚可藉旧。食，在家者也，食粗而无人知。衣，饰外者也，衣敝而人必笑。故善处贫者，节食以完衣。不善处贫者，典衣而市食。
陈希夷《心相编》
（先生名抟，宋初隐士。）
宏谋按：相者之术，于眉睫方寸之间，以征毕生之休咎。其说有时而中，此不尽关乎术数也。形神本不相离，未有有诸内而不形诸外者。兹以心相名编，谓相从心生，心有善恶、有厚薄，而相之休咎系焉，有不啻影之随形、声之应响者矣。推而广之，经所云惠迪吉，从逆凶。传所云德润身，心广体胖。又云善必先知，不善必先知之。朱子释之，以为如执玉高卑，其容俯仰之类。孟子所云胸中正，则眸子瞭焉。胸中不正，则眸子眊焉。皆以心为。相之义也。是理也，非术也。范太傅质，自从仕，未尝废学。曰：昔有异人言，吾他日必当大任。茍如其言，无学术，何以当之。此因相而返观内照，欲求建立，以不负乎相也。有人相吕新吾，指面上部位多贵。先生云，所忧不在此也。汝相予一心，要包藏得天下理。相予两肩，要担得天下事。相予两脚，要踏得万事定。不然，予方有愧于面也。此则直以心为相，不任术而任理者也。余尝慨世之离心以求相者，相云吉，则深以为喜，生冀幸心。相云凶，则抑郁无聊，生退悔心。相之有损无益也，久矣。喜兹编足以破世人之愚惑，而有助于劝戒也，故录而叙论之。人诚深明乎此，可以相人，可以为人相，可以自相。而且不妨于随时随事，皆作相者观，即以此为省己观人之则可也。
心者貌之根，审心而善恶自见。
行者心之发，观行而祸福可知。
出纳不公平，难得儿孙长育。
语言多反复，应知心腹无依。
消沮闭藏，必是奸贪之辈。
披肝露胆，决为英杰之人。
心和气平，可卜孙荣兼子贵。
才偏性执，不遭大祸必奇穷。
转眼无情，贫寒夭促。
时谈念旧，富贵期颐。
重富欺贫，焉可托妻寄子。
敬老慈幼，必然裕后光前。
轻口出违言，寿元短折。
忘恩思小怨，科第难成。
小富小贵易盈，刑灾准有。
大富大贵不动，厚福无疆。
欺蔽阴私，纵有荣华儿不享。
公平正直，虽无子息死为神。
开口说轻生，临大节，决然规避。
逢人称知己，即深交，究竟平常。
处大事，不辞劳怨，堪为梁栋之材。
遇小故，辄避嫌疑，岂是腹心之寄。
与物难堪，不测亡身还害子。
待人有地，无端得福更延年。
迷花恋酒，阃中妻妾参商。
利己损人，膝下儿孙悖逆。
贱买田园，决生败子。
尊崇师傅，定产贤郎。
愚鲁人，说话尖酸刻薄，既贫穷，必损寿元。
聪明子，语言木讷优容，享安康，且膺封诰。
患难中能守者，若读书，可作朝廷柱石之臣。
安乐中若忘者，纵低才，岂非金榜青云之客。
鄙吝勤劳，亦有大富小康之别，宜观其量。
奢侈靡丽，宁无奇人浪子之分，必视其才。
弗以见小为守成，惹祸破家难免。
莫认惜福为悭吝，轻财仗义尽多。
处事迟而不急，大器晚成。
见机决而能藏，高才蚤发。
有能吝教，己无成，子亦无成。
见过隐规，身可托，家亦可托。
知足与自满不同，一则矜而受灾，一则谦而获福。
大才与见才自别，一则诞而多败，一则实而有成。
忮求念胜，图名利，到底逊人。
恻隐心多，遇艰难，中途获救。
不分德怨，料难至乎遐年。
较量锱铢，岂足期乎大受。
过刚者图谋易就，灾伤岂保全无。
太柔者作事难成，平福亦能安受。
乐处生悲，一生辛苦。
怒时反笑，至老奸邪。
好矜己善，弗再望乎功名。
乐摘人非，最足伤乎性命。
责人重而责己轻，弗与同谋共事。
功归人而过归己，尽堪救患扶灾。
处家孝悌无亏，簪缨奕世。
与世吉凶同患，血食千年。
曲意周全知有后。任情激搏必凶亡。
易变脸，薄福之人奚较。
耐久朋，能容之士可宗。
好与人争，滋培浅而前程有限。
必求自反，蓄积厚而事业能伸。
少年飞扬浮动，颜子之限难过。
壮岁冒昧昏迷，不惑之期怎免。
喜怒不择轻重，一事无成。
笑骂不审是非，知交断绝。
济急拯危，亦有时乎贫乏，福自天来。
解纷排难，恐亦涉乎囹圄，名扬海内。
饿死岂在纹描，抛衣撒饭。
瘟亡不由运数，骂地咒天。
甘受人欺，有子忽然大发。
常思退步，一身终得安闲。
举止不失其常，非贵亦须大富。寿可知矣。
喜怒不形于色，成名还立大功。奸亦右之。
无事失措仓皇，光如闪电。
有难怡然不动，安若泰山。
积功累仁，百年必报。
大出小入，数世其昌。
人事可凭，
天道不爽。
如何飧刀饮剑？君子刚愎自用，小人行险侥幸。
如何投河自缢？男人才短蹈危，女子气盛见逼。
如何短折亡身？出薄言，做薄事，存薄心，种种皆薄。
如何凶灾恶死？多阴毒，积阴私，有阴行，事事皆阴。
如何暴疾而没？色欲空虚。
如何毒疮而终？肥甘凝腻。
如何老后无嗣？性情孤洁。
如何盛年丧子？心地欺瞒。
如何多遭火盗？刻剥民财。
如何时犯官符？调停失当。
何知端揆首辅？常怀济物之心。
何知拜将封侯？独挟盖世之气。
何知玉堂金马？动容清丽。
何知建牙拥节？气概凌霄。
何知丞簿下吏？量平胆薄。
何知明经教职？志近行拘。
何知苗而不秀？非惟愚蠢更荒唐。
何知秀而不实？盖谓自贤兼短行。
若论妇人，先须静默。
从来淑女，不贵才能。
有威严，当膺一品之封，
少修饰，准掌万金之重。
多言好胜，纵然有嗣必伤身。
尽孝兼慈，不特助夫还旺子。
贫苦中毫无怨詈，两国褒封。
富贵时常惜衣粮，满堂荣庆。
奴婢成群，定是宽宏待下。
赀财盈箧，决然勤俭持家。
悍妇多因性妒，老后无归。
奚婆定是情乖，少年浪走。
为甚欺夫？显然淫行。
缘何无子？暗里伤人。
合观前论，历试无差。
勉教后来，犹期善变。
信乎骨格步位，相辅而行。
允矣血气精神，由之而显。
知其善而守之，锦上添花。
知其恶而弗为，祸转为福。
袁氏《世范》
（先生名采，字君载，宋时衢州人，官至监登闻检院。）
宏谋按：王道本乎人情，至理不离日用。朱子言道之费，而曰近自夫妇居室之间，远而至于圣人天地之所不能外，道岂遗于卑迩哉。篇中所言妇子居室之事，准乎人情，协乎天理，设身处地，即病即药，几于纤悉不遗矣。兹录其切要者，以为训焉。
睦亲
人之至亲，莫过于父子兄弟。而父子兄弟，有不和者。父子或因于责善，兄弟或因于争财。有不因责善争财而不和者。世人见其不和，或就其中分别是非，而莫明其由。盖人之性，或宽缓，或褊急，或刚强，或柔懦，或喜闲静，或喜纷拏，或所见者小，或所见者大，所禀自是不同。父必欲子之性合于己，子之性未必然。兄必欲弟之性合于己，弟之性未必然。其性不可得而合，则其言行亦不可得而合。此父子兄弟不和之根源也。况临事之际，一以为是，一以为非。一以为当先，一以为当后。一以为宜急，一以为宜缓。其不齐如此。若互欲同于己，必致于争论。争论不胜，至于再三，至于十数，则不和之情，自兹而启，或至于终身失欢。若悉悟此理，为父兄者，通情于子弟，而不责子弟之同于己。为子弟者，仰承于父兄，而不望父兄惟己之听。则处事之际，必相和协，无乖争之患。孔子曰：事父母几谏，见志不从，又敬不违，劳而不怨。此圣人教人和家之要术，宜熟思之。语云：识性可与同居，正谓此也。
自古人伦不齐，或父子不能皆贤，或兄弟不能皆令，或夫流荡，或妻悍暴。少有一家之中，无此患者。虽圣贤亦无如之何。譬如身有疮痍疣赘，虽甚可恶，不可决去，惟当宽怀处之。能知此理，则胸中泰然矣。古人所以谓父子兄弟夫妇之间，人所难言者，如此。宽怀而外，还当循理以化之，积诚以感之。最忌者，忿恨激烈也。
人言居家之道，莫善于忍。然知忍而不知处忍之道，其失尤多。盖忍或有藏蓄之意，人之犯我，藏蓄而不发，不过一再而已。积之既多，其发也，如洪流之决，不可遏矣。不若随而解之，曰此其不思尔，曰此其无知尔，曰此其失误尔，曰此其所见者小尔，曰此其利害宁几何。不使入于吾心，虽日犯我者十数，亦不至形于颜色。然后见忍之功效甚大，此所谓善处忍者。
骨肉之失欢，有本于至微，而终至不可解者。止由失欢之后，各自负气，不肯先下气尔。朝夕群居，不能无相失。相失之后，有一人能先下气与之话言，则彼此酬复，遂如平时矣。
高年之人，作事有如婴孺。喜得钱财微利，喜受饮食果实小惠，喜与孩儿玩狎。为子弟者，能知此而顺适其意，则尽其欢矣。孝顺二字，理本如此。
父母见诸子中有独贫者，往往念之，常加怜恤。饮食衣服之分，或有所偏私。子之富者或有所献，则转以与之。此乃父母均一之心。而子之富者，或以为怨，此殆未之思也。若使我贫，父母亦移此心于我矣。
同母之子，而长者或为父母所憎，幼者或为父母所爱，此理殆不可晓。窃尝细思其由。盖人生一二岁，举动笑语，自得人怜。虽他人犹爱之，况父母乎。才三四岁，至五六岁，恣性啼号，多端乖劣。或损动器用，冒犯危险。凡举动言语，皆人之所恶。又多痴顽，不受训戒。故虽父母，亦深恶之。方其长者可恶之时，正值幼者可爱之日。父母移其爱长者之心，而更爱幼者。其憎爱之心，从此而分。最幼者当可恶之时，下无可爱之者。父母爱无所移，遂终爱之。其势或如此。为人子者，当知父母爱之所在。长者宜少让，幼者宜自抑。为父母者，又须觉悟，稍稍回转，不可任意而行，使长者怀怨，幼者纵欲，以致破家。
兄弟子侄同居，至于不和，本非大有所争。由其中有一人设心不公，为己稍重。虽是毫末，必独取于众。或众有所分，在己必欲多得。其他心不能平，遂启争端。破荡家产，驯小得而致大患。若知此理，各怀公心。取于私，则皆取于私。取于公，则皆取于公。众有所分，虽果实之属。直不数十钱，亦必均平，则亦何争之有。
兄弟子侄同居，长者或恃长凌幼。专用其财，自取温饱。簿书出入，不令幼者知。幼者至不免饥寒，必启争端。或长者处事至公，幼者不能承顺。盗取其财，以为不肖之资，尤不能和。若长者总提大纲，幼者分干细务。长必幼谋，幼必长听。各尽公心，自然无争。
兄弟子侄，贫富厚薄不同。富者既怀独善之心，又多骄傲。贫者不生自勉之心，又多妒嫉。此所以不和。若富者时分惠其余，不责其不知恩。贫者知自有定分，不望其必分惠。则亦何争之有。
朝廷立法，于分析一事，非不委曲详悉。然有果是窃众营私，却于典买契中，称系妻财置到，或诡名置产。又有果是起于贫寒，不因父祖资产，自能奋立，营置财业。或虽有祖父财产，而其实不因于众，别自植立私财。其同宗之人，必求分析。至于经县经州，累十数年，各至破荡而后已。若富者能反思，果是因众成私，不分与贫者，于心岂无所歉。果是自置财产，分与贫者，明则为高义，幽则为阴德。又岂不胜如连年争讼，妨费家务，及资备裹粮，与嘱托吏胥，贿赂官员之徒费耶。贫者亦宜自思，彼虽窃众，亦由辛苦营运，以至增置，岂可悉分有之。况实彼之私财，而吾欲受之，宁不自愧。茍能知此，则所分虽微，必无争讼之费也。
人有兄弟子侄同居，而私财独厚。虑有分析，则买金银之属而深藏之，此为大愚。若以百千金银计之，用以买产，岁收十千。十余年后，所谓百千者，我已取之。其分与者，皆其息也。况百千又有息焉，用以典质营运，三年而其息一倍。则所谓百千者，我已取之。何为藏之箧笥，不假此收息以利众也。余见世人，将私财假于众，使之营家，久而止取其本者，其家富厚，均及兄弟子侄。绵绵不绝，此善处心之报也。亦有窃盗众财，或寄妻家，或寄内外姻亲之家，终为其人用过，不敢取索。及取索而不得者矣。亦有作妻家姻亲置产。为其人所掩有者矣。亦有作妻家置产，身死而妻改嫁。举以自随者矣。凡百君子，幸详鉴此，止须存心。
兄弟同居，世之美事。其间有一人早亡，诸父与子侄，其爱稍疏，其心未必均齐。为长而欺瞒其幼者有之，为幼而悖慢其长者有之。同居交争，其相疾甚于路人。前日美事，至甚不美，岂不可惜。故兄弟当分，宜早有所定。兄弟相爱，虽异居异财，亦不害为孝义。一有交争，则孝义何在。
兄弟子侄，有同门异户而居者，于众事宜各尽心。不可令小儿婢仆，有扰于众。虽是细微，皆起争之渐。且众之庭宇，一人勤于扫洒，一人全不之顾。勤扫洒者，已不能平。况不之顾者，又纵其小儿婢仆，常常狼藉，且不容他人禁止。则怒詈失欢，多起于此。
人有数子，无所不爱。而于兄弟，则相视如仇雠。往往其子因父之意，遂不礼于伯父叔父者。殊不知己之兄弟，即父之诸子。己之诸子，即他日之兄弟。我与兄弟不和，则我之诸子，更相视效，能禁其不乖戾否。子不礼于伯叔父，则不孝于父，亦其渐也。故欲吾之诸子和同，须以吾之处兄弟者示之。欲吾子之孝于己，须以其善事伯叔父者先之。
凡人之家，有子弟及妇女，好传递言语，则虽圣贤同居，亦不能不争。且人之作事，不能皆是，不能皆合他人之意，宁免其背后评议。背后之言，人不传递，则彼不闻知，宁有忿争。惟此言彼闻，则积成怨恨。况两递其言，又从而增易之。两家之怨，至于牢不可解。惟高明之人，有言不听，则此辈自不能离间其所亲。
同居之人，或相往来，须扬声曳履，使人知之。虑其适议及我，则彼此愧惭，进退不可也。又有好伏于幽暗之处，以伺人之言语，此生事兴争之人也。然人之居处，不可谓僻地无人，而辄讥议人，虑或有闻之者。俗谓墙壁有耳。又曰日不可说人，夜不可说鬼。
人家不和，多因妇女以言激怒其夫，及同辈。盖妇女所见，不广，不远，不公，不平。又其所谓舅姑伯叔妯娌，皆假合强为之称呼，非自然天属。故轻于割恩，易于修怨。非丈夫有远识，则为其役而不自觉。一家之中，乖戾生矣。于是有亲兄弟子侄，隔屋连墙，至死不相往来者。有无子而不肯以犹子为后，有多子而不以与其兄弟者。有不恤兄弟之贫，养亲必欲如一，宁弃亲而不顾者。有不恤兄弟之贫，葬亲必欲均费，宁留丧而不葬者。其事多端，不可概述。亦尝见有远识之人，知妇女之不可谏诲，而外与兄弟相爱，常不失欢。私救其所急，私赒其所乏，不使妇女知之。彼兄弟之贫者，虽深怨其妇女，而重爱其兄弟。分析之际，不敢以贫故，而贪爱其兄弟之财产者。盖由见识高远，不听妇女之言，而先施之厚，因以得兄弟之心也。
妇女之易生言语者，又多出于婢妾之构斗。婢妾愚贱，尤无见识。以言他人短失，为忠于主母。若妇女有见识，能一切勿听，则虚佞之言，不复敢进。若听之信之，则必再言之。使主母与人，遂成深仇。为婢妾者，方洋洋得志。仆隶亦多如此。若主翁听信，则房族亲戚故旧，皆大失欢矣。
寡妇再嫁，或有孤女年未及嫁。如内外亲姻，有高义者，宁若与之议亲，使鞠养于舅姑之家，俟其长而成亲。若随母而归义父之家，则嫌疑之间，多不能明。
妇人有以其夫蠢懦，而能自理家务，计算钱谷出入，人不能欺者。有夫不肖，而能与其子同理家务，不致破荡家产者。有夫死子幼，而能教养其子，敦睦内外姻亲，料理家务，至于兴隆者。皆贤妇人也。而夫死子幼，居家营生，最为难事。托之宗族，宗族未必贤。托之亲戚，亲戚未必贤。贤者又不肯预人家事。惟妇人自识书算，而所托之人，衣食自给，稍识公义，则庶几焉。不然，鲜不破家。
有男虽欲择妇，有女虽欲择婿，又须自量我家子女如何。如我子愚痴庸下，若娶美妇，岂特不和，或有他事。如我女丑拙狠妒，若嫁美婿，万一不和，卒为其弃出者有之。凡嫁娶因非偶而不和者，父母不审之罪也。相女为配夫，量桩系马。虽属俗语，却有至理。
古人谓周人恶媒，以其言语反复。绐女家，则曰男富。绐男家，则曰女美。近世尤甚。绐女家，则曰男家不求备礼，且助出嫁遣之资。绐男家，则厚许其所迁之贿，且虚指数目。若轻信其言而成婚，则责恨见欺，夫妻反目，至于仳离克者有之。大抵嫁娶固不可无媒，而媒者之言，不可尽信如此。宜谨察于始。
嫁女须随家力，不可勉强。然或财产宽余，亦不可视为他人，不以分给。今世固有生男不得力，而依托女家，及身后葬祭，皆由女子者，岂可谓生女之不如男也。大抵女子之心，最为可怜。母家富而夫家贫，则欲得母家之财，以与夫家。夫家富而母家贫，则欲得夫家之财，以与母家。为父母及夫者，宜怜而稍从之。及其有男女嫁娶之后，男家富而女家贫，则欲得男家之财，以与女家。女家富而男家贫，则欲得女家之财，以与男家。为男女者，亦宜怜而稍从之。若或割贫益富，此为非宜，不从可也。
亲戚中有妇人，年老无子，或子孙不肖，不能供养者，当为收养。然又须关防，恐其身故之后，其不肖子孙称其人因饥寒而死，或称其人有遗下囊箧之物，妄经官司，不免有扰。须于生前令白之于众，质之于官，则免他患。大抵为高义之事，须令无后患。
遗嘱之文，皆明贤之人，为身后之虑。然亦须公平，乃可以保家。如劫于悍妻黠妾，因于后妻爱子中，有偏曲厚薄。或妄立嗣，或妄逐子。不近人情之事，不可胜数，皆所以兴讼破家也。
处己
富贵自有定分。造物者既设为一定之分，又设为不测之机。使天下之人，朝夕奔趋，老死而不觉。不如是，则人生天地间，全然无事，而造化之术穷矣。然奔趋而得者，不过一二。奔趋而不得者，盖千万人。世人终以一二者之故，至于劳心费力，老死无成者，多矣。不知他人奔趋而得，亦其定分中所有者。虽不奔趋，亦终必得。前辈谓死生贫富，生来注定，君子赢得为君子，小人枉了为小人。此言甚切，人自不知耳。
凡人谋事，虽日用至微者，亦须龃龉而难成，或几成而败，既败而复成。然后其成也，永久平宁，无复后患。若偶然易成，后必有不如意者。静思此理，可以宽怀。
人之性行，虽有所短，必有所长。与人交游，若常见其短，不见其长，则时日不可同处。若念其所长，置其所短，虽终身与之交游，可也。
处己接物，常怀慢心、伪心、妒心、疑心者，皆自取轻辱于人，君子不为也。慢心者，自不如人，而好轻薄人。见敌己以下之人，及有求于我者，面前既不加礼，背后又窃讥笑。若能回省其身，则愧汗浃背矣。伪心者，言语委曲，若甚相厚，而中心乃大不然。一时之间，人所信慕。用之再三，则踪迹露见，为人所唾去矣。妒心者，常欲我之高出于人，故闻有称道人之美者，则不以为然。闻人有不如己者，则欣然笑快。此何加损于人，只厚怨耳。疑心者，人之出言，未尝有心，而反复思绎，曰此讥我何事，此笑我何事。与人缔怨，常萌于此。贤者闻人讥笑，若不闻焉，此岂不省事。
忠信笃敬，先存其在己者，然后望其在人者。如在己者未尽，而以责人，人亦以此责我矣。今世之人，能自省其忠信笃敬者盖寡，能责人以忠信笃敬者皆然也。虽然，在我者既尽，在人者亦不必深责。今有人能尽其在我，乃欲责人之似己。一或不满吾意，则疾之已甚。亦非有容德者，只益贻怨于人耳。
凡人行己，公平正直，可用此以事神，而不可恃此以慢神。可用此以事人，而不可恃此以傲人。虽孔子亦以敬鬼神、事大夫、畏大人为言，况下此者哉。
人之处事，能常悔往事之非，常悔前言之失，常悔往年之未有知识。其德之进，所谓日加益而不自知也。
凡人为不善事而不成，不必怨尤。此乃天之所爱，终无祸患。如见他人为不善事常称意者，不须多羡。此乃天之所弃，待其积恶深厚，从而殄灭之。不在其身，则在其子孙也。
人之平居，欲近君子而远小人者。君子之言，多长厚端谨。此言先入于吾心，及乎临事，自然出于长厚端谨矣。小人之言，多刻薄浮华。此言先入于吾心，及乎临事，自然出于刻薄浮华矣。且如朝夕闻人尚气好凌人之言，吾亦将尚气凌人而不觉矣。朝夕闻人游荡不事绳检之言，吾亦将游荡不事绳检而不觉矣。如此非一端，非大有定力，必不免渐染之患也。
老成之人，言近迂阔。而更事已多，情理自透。后生虽天质聪明，而见识终有不及。后生类以老成为迂阔。及至年齿渐长，历事渐多。方悟老成之言，可以佩服，然已在险阻备尝之后矣。
人有过失，非其父兄，孰肯诲责。非其契爱，孰肯谏谕。泛然相识，不过背后窃议之耳。君子惟恐有过，密访人之有言，求谢而思改。小人闻人之有言，则好为强辨，至绝往来，或起争讼者，有矣。
人有善诵我之美，使我喜闻而不觉其谀者，小人之最黠者也。彼其面谀我而我喜，及其退与他人语，未必不窃笑我为他所愚也。人有善揣人意之所向，先发其端，导而迎之，使人喜其与己暗合者，亦小人之最黠者也。彼其揣我意而果合，及其退与他人语，又未必不窃笑我为他所料也。君子与人为善，能者所见略同，又当别论。
大抵忿怒之际，最不可指人隐讳之事，而暴其父祖之恶。吾之一时怒气所激，必欲指其切实而言之。不知彼之怨恨，深入骨髓。古人谓伤人之言，深于矛戟是也。俗亦谓打人莫打膝，道人莫道实。
亲戚故旧，因言语而失欢者，多是颜色辞气暴厉，能激人之怒。且如谏人之短，语虽切直，而能温言下气，纵不见听，亦未必怒。若平常言语，无伤人处，而词色俱厉，纵不见怒，亦须怀疑。古人谓怒于室者色于市。方其有怒，与他人言，必不卑逊。他人不知所自，安得不怪。故盛怒之际，与人言语，尤当自警。前辈有言，诫酒后语，忌食时嗔，忍难耐事，顺自强人。常能持此，最得便宜。
士大夫居家，能思居官之时，则不至干请把持，而挠时政。居官能思居家之时，则不至狠愎暴恣，而贻人怨。不能回思者，皆是也。故见任官每每称寄居官之可恶，寄居官亦多谈见任官之不韪。并与其善者而掩之也。
小人以物市于人，弊恶之物，饰为新奇。假伪之物，饰为真实。如绢帛之用胶糊，米麦之增湿润，肉食之灌以水，药材之易以他物。巧其言词，止于求售。误人食用，有不恤也。其不忠也，类如此。负人财物，久而不偿。人苟索之，期以一月。如期索之，不售。又期以一月，又不售。至于十数期，而不售如初。工匠制器，要其定资，责其所制之器。期以一月，如期索之，不得。又期以一月，又不得。至于十数期，而不得如初。其不信也，类如此。小人朝夕行之，略不之怪。为君子者，往往忿疐，直欲深治之，至于殴打论讼。若君子自省其身，不为不忠不信之事，而怜小人之无知，及不得已，而为自便之计，至于如此，可以少置之度外也。
张安国舍人，知抚州日，有卖假药者。出榜戒约曰：隆隐居孙真人，因本草千金方，济物利生，多积阴德，名在列仙。自此以来，行医货药，诚心救人，获福者甚众。不论方册所载，只如近时，此验尤多。有只卖一真药，便家资巨万。或自身安荣享高寿，或子孙及第。又曾见货卖假药者，其初积得些少家业，自谓得计。不知冥冥之中，自家合得禄料，都被减尅。或身有横祸，或子孙非理破荡者。盖缘买药之人，多是疾病急切，将钱告求卖药之家。孝子顺孙，只望一服见效，却被假药误赚。非惟无益，反致损伤。人命最重，无辜被祸，其痛何穷。舍人此言，岂止为假药者言之。有识之人，自宜触类。
起家之人，生财富庶，乃日夜忧惧，虑不免于饥寒。破家之子，生事日消，乃轩昂自恣，谓不复可虑。所谓吉人凶其吉，凶人吉其凶。此其效验，常见于已壮未老、已老未死之前。识者当自默喻。
人有困苦无所诉，贫乏不自存，而朴讷怀愧，不能自言于人者。吾虽无余，亦当随力周助。此人纵不能报，亦必知恩。若其人本非窘乏，而以作谒为业，遍干富贵之门。有所得，则以为己能。无所得，则以为怨仇。今日无感恩之心，他日无报德之事。正可以不恤不顾待之。岂可割吾之不敢用，以资他之不当用。
居乡及在旅，不可轻受人之恩。方吾未达时，受人之恩，每见其人，当怀敬畏，而其人亦以有恩在我，常有德色。及吾荣达之后，遍报，则有所不及，不报，则为亏义。前辈见人仕宦，而广求知己戒之曰：受恩多，则难以立朝。宜详味此。
今人受人恩惠，多不记省。而有所惠于人，虽微物，亦历历在心。古人言施人勿念，受施勿忘，诚为难事。
居乡不得已而后与人争，又大不得已而后与人讼。彼稍服其不然，则已之。不必费用财物，交结胥吏，求以快意，穷治其仇。至于争讼财产，本无理而强求得理。官吏贪缪，或可如志。宁不有愧于神明。仇者不伏，更相诉讼。所费财物，十数倍于其所直。况遇贤明有司，安得以无理为有理耶。大抵人之所讼，互有短长。各言其长，而掩其短。有司不明，则牵连不决，或决而不尽其情，胥吏得以受赃而弄法。蔽者之所以破家也。有理而讼，尚至破家无益，况无理耶。此平情之论，保家之策。三复斯言，必无好讼之事。
治家
居家在山村僻静之地，须于周围要害去处，置立庄屋，招朴实之人居之，火烛窃盗，可以即相救应。
凡夜犬吠，盗未必至，亦是盗来探试，不可以为他而不警。夜间遇物有声，亦不可以为鼠而不警。
屋之周围，须令有路可以往来。夜间遣人十数遍巡之。居于城郭，无甚隙地。亦为夹墙，使逻者往来其间。若屋之内，则子弟及奴婢，更迭巡警。
夜间觉有盗，便须直言有盗。徐起逐，盗必且窜。不可乘暗击之，恐盗之急，以刃伤我，及误击自家之人。若持烛见盗，击之犹庶几。若获盗而已受拘执，自当准法，无过殴伤。
劫盗虽小人之雄，亦自有识见。如富家平时不刻薄，又能乐施，又能种种方便，当兵火扰攘之际，犹得保全，至不忍焚毁其屋。凡盗所快意于焚掠污辱者，多是积恶之人。富家各宜自省。
居家或有失物，不可妄猜疑人。猜疑之当，则人或自疑，恐生他虞。猜疑不当，则真窃者反自得意。况疑心一生，则所疑之人，揣其行坐辞色，皆若窃物，而实未尝有所窃也。或已形于言，或妄有所执治，而所失之物偶见，或正窃者方获，则悔将若何。
居宅不可无邻家，虑有火烛，无人救应。宅之四围，如无溪流，当为池井。虑有火烛，无水救应。又须平时抚恤邻里有恩义。有士大夫，平时多以官势残虐邻里。一日为仇人火其屋宅，邻里更相戒曰：若救火，火熄之后，非惟无功，彼更讼我以为盗取他家财物，则狱讼未知了期。若不救火，不过杖一百而已。邻里甘受杖，而坐视其大厦为煨烬。此其平时暴虐所致也。
富人有爱其小儿者，以金银珠宝之属饰其身。小人于僻静处，坏其性命，而取其物。虽闻于官而置于法，何益。
人之居家，井必有干，池必有栏。深溪急流之处，峭险高危之地，机关触动之物，必有禁防。不可令小儿狎而临之。脱有疏虞，归怨于人，何及。
人家有仆，当取其朴直谨愿，勤于任事。不必责其应对进退之快人意。人之子弟，不知温饱所自来者。不求自己德业之出众，而独欲仆俏黠之出众。费财以养无用之人，甚而生事为非，其害不细。
奴仆小人，就役于人者，天资多愚。作事乖舛背违，不能有便当省力之处。如顿放什物，必以斜为正。如裁截物色，必以长为短。若此之类，殆非一端。又性多忘，嘱之以事，全不记忆。又性多执，自以为是。又性多狠，轻于应对，不识分守。所以顾主于使令之际，常多叱咄。其为不改，其言愈辨。顾主愈不能耐，于是棰楚加之。或失手而至于死亡者，有矣。凡为家长者，于使令之际，有不如意，当云小人天资之愚如此，宜宽以处之。多其教诲，省其嗔怒，可也。如此，则仆可免罪，主者胸中亦安乐，省事多矣。至于婢妾，其愚尤甚。妇人既多褊急狠愎，暴忍残刻，又不知古今道理。其所以责备婢妾者，又非丈夫之比。为家长者，宜于平昔，常以待奴仆之理谕之，其间必自有晓然者。
人之居家，凡有作为，及安顿什物，以至田园仓库厨厕等事，皆为之区处。然后三令五申，以责付奴仆。犹惧其遗忘，不如吾志。今有人，一切不为之区处。凡事无大小，听奴仆自为谋。不合己意，则怒骂鞭挞继之。彼愚人，止能出力以奉吾令而已，岂能善谋，一一暗合吾意？若不知此，自见多事。
寿昌胡倅彦特之家，子弟不得自打仆隶，妇女不得自打婢妾。有过，则告之家长，家长为之行遣。妇女擅打婢妾，则挞子弟。此贤者之家法也。
婢仆有过，既已鞭挞。而呼唤使令，辞色如常，则无他事。盖小人受杖，方内怀怨。而主人怒不之释，恐有轻生而自残者。
婢不厌多，教之纺绩，则足以衣其身。仆不厌多，教之耕种，则足以饱其腹。大抵小民有力，足以办衣食。而力无所施，不能自活，故求就役于人。为富家者，能推恻隐之心，蓄养婢仆，乃以其力还养其身，其德大矣。而此辈既得温饱，虽苦役之，彼亦甘心焉。
婢仆宿卧去处，皆为检点，令冬时无风寒之患。以至牛马猪羊猫狗鸡鸭之属，遇冬寒时，各为区处牢圈栖息之处。此仁人之用心，视物我为一体也。
飞禽走兽之与人，形性虽殊，而喜聚恶散，贪生畏死，其情则与人同。故离群，则向人悲鸣。临庖，则向人哀号。为人者，既忍而不之顾，反怒其鸣号者，有矣。胡不反己以思之。物之有望于人，犹人之有望于天也。物之鸣号有诉于人，而人不之恤，则人之处患难死亡困苦之际，乃欲仰首叫号，求天之恤耶。大抵人居病患不能支持之时，及处囹圄不能脱去之时，未尝不反复究省，平日所为，某者为恶，某者为不是。其所以改悔自新者，指天誓日可表。至病患平宁，及脱去罪戾，则不复记省。造罪作恶，无异往日。余前所言，若言于经历患难之人，必以为然。犹恐痛定之后，不复记省。彼不知患难者，安知不以吾言为迂。
族人邻里亲戚，有狡狯子弟，能恃强凌人，损彼益此，富家多用之以为爪牙，且得目前快意。此曹内既奸巧，外常柔顺。子弟责骂狎玩，常能容忍。为子弟者亦爱之。他日家长既殁之后，诱子弟为非者，皆此等人也。大抵为家长者，必自老练，又其智略，能驾驭此曹，故得其力。至于子弟，须贤明如其父兄，则可无虑。中材之人，鲜不为其鼓惑，以致败家。唐史有言，妖禽孽狐，当昼则伏息自如，待夜乃出为祟，正谓此曹。若平昔延接淳厚刚正之人，虽言语多拂人意，而子弟与之久处，则有身后之益。所谓快意之事常有损，拂意之事常有益，凡事皆然。宜广思之。
国家以农为重，盖以衣食之源在此。然人家耕种，出于佃人之力，可不以佃人为重？遇其有生育婚嫁，营造死亡，当厚赒之。耕耘之际，有所假贷，少收其息。水旱之年，察其所亏，早为除减。不可有非理之需，不可有非时之役。不可令子弟及干人，私有所扰。不可因其仇者告语，增其岁入之租。不可强其称贷，使厚供息。不可见其自有田园，辄起贪图之意。视之爱之，不啻如骨肉。则我衣食之源，悉藉其力矣。
池塘，陂湖，河埭，蓄水以溉田者。须于每年冬月水涸之际，浚之使深，筑之使固。遇天时亢旱，虽不至大稔，亦不至于全损。今人往往于亢旱之际，方思修治。至收刈之后，则忘之矣。谚所谓三月思种桑，六月思筑塘，盖伤人之无远虑如此。
池塘，陂湖，河埭，有众享其溉田之利者，田多之家，当相率倡。令田主出食，佃人出力，遇冬时修筑。及用水之际，远近高下，分水必均。非止利己，又且利人，其利岂不溥哉。今人当修筑之际，靳出食力。及用水之际，夺臂交争。有以锄耰相殴至死者。纵不死，亦至坐狱被刑，岂不可伤。然至此者，皆田主悭吝之罪也。
桑果竹木之属，春时种植，甚非难事。十年二十年之间，即享其利。今人往往于荒山闲地，任其弃废。至于兄弟析产，或因一根荄之微，忿争失欢。比邻山地，偶有竹木在两界之间，则兴讼连年。宁不思使向来天不产此，则将何所争。若以争讼所费，佣工植木，则一二十年之间，所谓材木不可胜用也。其间有以果木逼于邻家，实利有及于其童稚，则怒而伐去之者，尤无所见也。
人有田园山地，界至不可不分明。异居分析之初，置产典买之际，尤不可不仔细。人之争讼，多由此始。且如田亩，有因地势不平，分一丘为两丘者。有欲便顺，并两丘为一丘者。有以屋基山地为田，又有以田为屋基园地者。有改移街路水圳者。官中虽有经界图籍，坏烂不存者多矣。况又从而改易，不经官司邻保验证，岂不大启争端。人之田亩，有在上丘者，若常修田畔，莫令倾倒。人之屋基园地，若及时筑迭，园墙才损即修。人之山林，若分明挑掘，沟堑才损即修。有何争讼。惟其卤莽，田畔倾倒，修治失时。屋基园地，止用篱围。年深坏烂，因而侵占山林。或用分水，犹可辨明。间有以木为石，以坎为界，年深不存。及以坑为界，而外又有一坑相似者。未尝不起纷纷不决之讼也。更有典买山地，幸其界至有疑，故令元契称说不明，因而包占者。此小人之用心，遇明官司，自正其罪矣。
人有求避役者，私分财产甚均，而阄书砧基，则妆在一分之内，令一人认役。其他物力低小，不须充应。其子孙有欲执书契而掩有之者，遂兴诉讼。官司欲断从实，则于文有碍。欲以文为断，而情则不然。此皆俗曹初无远见，规避于目前，贻争于身后。可不鉴此。
人有已分财产，而欲避免差役，则冒同宗有官之人，为一户籍者。皆他日争讼之端由也。
凡田产有交关违条者，虽其价廉，不可与之交易。他时事发到官，则所费或十倍。然富人多要买此产，自谓将来拼钱与人打官司。此其癖不可救，自遗患，与患及子孙者甚多。
凡交易必须项项合条，即无后患。不可凭恃人情契密，不为之防。或有失欢，则皆成争端。如交易取钱未尽，及赎产不曾取契之类。
贫富无定势，田宅无定主。有钱则买，无钱则卖，买产之家，当知此理。不可苦害卖产之人。盖人之卖产，或以阙食，或以负债，或以疾病死亡、婚嫁争讼，己有百千之费，则鬻百千之产。若买产之家，即还其值。虽转手无留，且可以了其出产欲用之一事。置产本非周济，然常存此心，则穷人阴受其益，与周济无异。而为富不仁之人，知其欲用之急，则阳距而阴钩之，以重厄其价。既成契，则姑还其直之什一二，约以数日而尽偿。至数日而问焉，则辞以未办。又屡问之，或以数缗授之。或以米谷及他物，高估而补偿之。出产之家，必大窘乏。所得零微，随即耗散。向之所拟以办某事者，不复办矣。而往还取索，夫力之费，又居其中。彼富家方自喜以为善谋。不知天道好还，有及其身而获报者。有不在其身，而在其子孙者。富家多不之悟，岂不迷哉。贫而变产者，层层可悯。富而置产者，种种作难。良心何在。为富不仁，决无久享之理。
兼并之家，见有产之家，子弟昏愚不肖，及有缓急，多是将钱强以借与。或始借之时，设酒食以媚悦其意。或既借之后，历数年不索取。待其息多，又设酒食招诱，使之结转，并息为本，别更生息。又诱勒其将田产抵还。法禁虽严，多是幸免。惟天网不漏。谚云，富儿更替做，盖谓迭相酬报也。如此处心积虑，与攘夺何异。
有轻于举债者，不可借与。必是无藉之人，已怀负赖之意。凡借人钱谷，少则易偿，多则易负。故借谷至百石，借钱至百贯，虽力可还，亦不肯还。宁以所还之资，为争讼之费者多矣。可为贪取重利，盘剥穷人者戒。
凡人之敢于举债者，必谓他日之宽余可以偿矣。不知今日之无宽余，他日何为而有宽余。譬如百里之路，分为两日行，则两日皆办。若欲以今日之路，使明日并行，虽劳苦而不可至。凡无远识之人，求目前宽余，而那积在后者，无不破家也。
凡有家产，必有税赋。须是先截留输纳之资，却将赢余，分给日月。岁入或薄，只得省用，不可侵支输纳之资。临时为官中所迫，则举债认息，或托揽户兑纳，而高价算还，是皆可以耗家。大抵曰贫曰俭，自是美称，切不可以此为愧。若能知此，则无破家之患也。有甘于破家，而以贫为羞、以俭为鄙者，亦可叹也。
乡人有纠率钱物，以造桥修路，及打造渡船者，宜随力助之，不可谓舍财不见获福而不为。且如道路既成，吾之晨出暮归，仆马无疏虞，及乘舆马，过桥渡，而不至惴栗者，皆所获之福也。
人之经营财利，偶获厚息，以致富盛者，必其命运亨通，造物者阴赐至此。有见他人获息致富，欲以人事强夺天理，如贩米而加以水，卖盐而杂以灰，卖漆而和以油，卖药而易以他物。目下多得赢余，其心便自欣然。而不知造物者，随即以他事取去，终于贫乏。况又因假坏真，以亏本者，多矣。大抵转贩经营，须是先存心地。凡物货必真，又须敬惜，又须不敢贪求厚利。任天理如何，虽目下所得之薄，必无后患。
起造屋宇，最人家至难事。起造之时，必先与匠者谋。匠者惟恐主人惮费而不为，则必小其规模，节其费用。主人以为力可办，锐意为之。匠者则渐增广其规模，至数倍其费，而屋犹未及半。主人势不可中辍，则举债鬻产。匠者方喜兴作之未艾，工镪之益增。余尝劝人起造屋宇，须十数年经营，以渐为之。先议基址，或平高就下，或增卑为高，或筑墙穿池。次议规模之高广，材木之若干。细至椽桶篱壁竹木之属，必籍其数。逐年买取，随即斫削。次议瓦石之多少。皆预以余力，积渐而储之。虽僦雇之费，亦不取办于仓卒。故屋成而家富自若也。

[book_title]卷 二
许鲁斋《语录》
（先生名衡，字平仲，河南人，元国子监祭酒，谥文正，崇祀庙庭。）
宏谋按：鲁斋先生，在元时，专以小学四书，修己治人之法为教。不尚文辞，务敦实行。薛文清谓朱子以后一人者也。语录所载，本于六经，切于伦常。近里着己，详明恳挚。兹录其知愚共晓者若干条。常人守此，亦足以寡过矣。
不听父命者，则为不孝。不听君命，则为不忠。其或不听天命者，独无责耶。君父之命，或时可否之间。设教者，犹曰勿逆勿怠。况乎天命，大公至正，无有不善。何苦而不受命乎。
责得人深者，必自恕。责得己深者，必薄责于人。盖亦不暇责人也。自责以至于圣贤地面，何暇有工夫责人。见人有片善，早去仿学他。盖不见其人之可责，惟责己也。颜子有之。以众人望人，则皆可。以圣贤望人，则无完人矣。子曰赐也贤乎哉，夫我则不暇。
责己者，可以成人之善。责人者，适以长己之恶。喜怒哀乐爱恶欲，一有动于心，则气便不平。气既不平，则发言多失。七者之中，惟怒为难治，又偏招患难。须于盛怒时，坚忍不动。候心气平时，审而应之，庶几无失。
天地间当大着心。不可拘于气质，局于一己。贫贱忧戚，不可过为陨获。贵为公相，不可骄。当知有天地国家以来，多少圣贤在此位。贱为匹夫，不必耻。当知古昔志士仁人，多少屈伏。甘于贫贱者，无入而不自得也，何欣戚之有。
凡事物之际，有由自己的，有不由自己的。由自己的，有义在。不由自己的，有命在。归于义命而已。
世人怀智挟诈，而欲事之善，岂有此理。必尽去人伪，忠厚纯一，然后可善其事。至于死生祸福，则一归之天命而已。人谋孔臧，亦可以保天命。人能摄生，亦可以保神气。自暴自弃，而有凶祸，皆自取之也。
汲汲焉毋欲速也，循循焉毋敢惰也，非止学问如此。日用事物之间，皆当如此，乃能有成。
称人之善，宜就迹上言。议人之失，宜就心上言。盖人之初心，本自无恶。特以利欲驱之，故失正理。其始甚微，其终至于不可救。仁人虽恶其去道之远，然亦未尝不悯其昏暗无知，误至此极也。故议之，必从始失之地言之。使其人闻之，足以自新而无怨。而吾之言，亦自为长厚切要之言。善迹既着，即从而美之。不必更求隐微，主为一定之论。在人闻，则乐于自勉。在我，则为有实益，而又无他日之弊也。
教人使人，必先使有耻。又须养护其知耻之心。督责之，使有所畏。荣耀之，使有所慕。皆所以为教也。到无所畏、不知慕时，都行不将去。
凡在朋侪中，切戒自满。惟虚故能受，满则无所容。人不我告，则止于此耳，不能日益也。故一人之见，不足以兼十人。我能取之十人，是兼十人之能矣。取之不已，至于百人千人，则在我者，可量也哉。
前人谓得便宜事，莫得再做。得便宜处，不得再去。休说莫得再，只先一次，已是错了。汝既多取了他人底，便是欠下他底，随后却要还他。世间人都有合得底分限，你如何多得他便宜，万无此理。又人道得便宜，是落便宜。实是所得便宜无几，而于天理人心，欠缺不可胜道。天理也不容汝，人心也放你不过。外面事不停当，反而求之，此心歉然，于义理所欠多矣。稍能自思自反者，此理不难见也。其反报甚速，大可畏也。可为爱便宜者之戒。
或谓人依道理行，多不乐，故不肯收敛入来。放旷不守法度，却乐多，只于那壁去了。以故为学近理者少，而多喜于自恣，放言自适。如李太白诸诗豪皆是也。此何故？曰：天下只问是与不是，休问乐与不乐。若分明知得这壁是，那壁不是，虽乐亦不从也。如家有诸子，一子服田力穑，以堂构为己任。一子荒纵，饮宴市楼。若论乐与不乐，力田之苦，诚不如市楼之乐。为其父祖者，爱力田者乎？爱荒纵者乎？使诚知服田力穑之为乐无穷也，则于荒宴，不肯一朝居矣。彼诚不知耳，苟能知之，必不如是也。所以大学要致知。
陈定宇《先世事略》
（先生名栎，字寿翁。元时休宁人。）
宏谋按：述家世者，无不竞尚贵显。人亦以此艳称之，甚则比附而粉饰之。以为非是，则举无足述也矣。定宇先生，所述先世，绝无贵显。而清白家风，吉祥善事，难能而可贵，莫大于此。区区一时之贵显，均不足以拟之。家之可久也，不以势而以德，不信然哉。至不作佛事一节，学士大夫，类能言之。兹乃推明所以不能行之故。力挽颓风，更于礼教有补。先生在元时，举于乡，而未仕。授徒著述，一宗程朱，与吴文正并称云。
自始祖府君，十有八世而至栎。他房有以儒学显者，而本房独无有。然洪范五福，贵不与焉。数世以来，寿皆八九十，无下七十者。祖与妣偕老，无再娶者。父子皆亲传，无祝螟者。皆称善人，无一为人所指者。良可表于道曰，处士陈君之墓。有儒学而不显，安足计哉。又自曾祖以上，世润其屋，降是窭殊甚。然家虽空，而行颇实。口虽羹藜饭糗之不给，而经炊史酌之味无穷。贫亦安足计哉。所大惧者，气薄蚤衰，儿辈才下志怠，或隤其家声焉耳。
先曾祖平生不好佛，治命命先祖曰：我死，丧葬参用古今礼，毋作佛事。先考先叔，所以丧先祖祖妣，不肖所以丧考妣，皆不敢变焉。大抵此说，儒者知之者多，能行之者寡。不摇于俗论，则夺于妇人。先考之殁也，来吊者见勉曰，纵不斋佛，亦必声钟。应之曰，升屋而号，告曰皋某复。皋，长声也。某，死者之名。复，反也。此儒家之声钟也。欲声佛家之无常钟也，何为。又有曰，纵不为佛事，亦必填受生。又应之曰，民受天地之中以生，夙兴夜寐，无忝尔所生，此儒家之填受生也。以纸寓钱，填受生也，何为。此不肖所以不摇于俗论者也。吴氏女兄，明敏知书，习闻家法，固无异论。吾妇朱，其父兄信佛甚。亦化之，无异论焉。此不肖所以不夺于妇人者也。昔程子曰，吾家治丧，不用浮屠，洛中亦有一二人家化之。近年同邑求迩范公歙邑古梅吴公之家皆然。然程子大贤，范吴富者，人无敢非之。吾家三世，不幸皆贫。流俗不过曰，是贫甚，不能为，故立异耳。嗟乎，安得家肥屋润，更酌古礼行之，以一洗流俗之言哉。又尝闻士友之言曰：平昔非不知佛事不足为，古礼所当用，一旦不幸，至于大故，则族姻交以不孝责我，虽欲不为，不可得已。嗟乎！佛入中原祭礼荒，胡僧奏乐孤子忙。后村刘公，叹之久矣。孝也者，其作佛事之谓与。流俗之所谓不孝，乃我之所谓孝也。流俗之所谓孝，乃我之所谓不孝也。儿辈听之，不守家法，非吾子孙。岂惟望尔之不变哉，将世世望子孙无变也。
王阳明文钞
（先生名守仁，字伯安，浙江余姚人。明弘治进士。官至四省总制，封新建伯，谥文成。崇祀庙庭。）
宏谋按：阳明先生，勋业文章，炳著天壤。读其文集，所言为学，专尚致良知，未免开后来蹈空之弊。然万事根本于心，人性无有不善。良知者，即不昧之良心也。学问所以扩充此良心，但非空空守此良心，便谓不须学问耳。今录其教人数则，反复提撕，俱从良心处，发人深省。三复斯语，可以修己而责善，可以范世而化俗，于世教不无裨益云。
志不立，天下无可成之事。虽百工技艺，未有不本于志者。志不立，如无舵之舟，无衔之马，漂荡奔逸，何所底乎。昔人有言，使为善而父母怒之，兄弟怨之，宗族乡党恶之，如此而不为善可也。为善则父母爱之，兄弟悦之，宗族乡党敬信之，何苦而不为善。使为恶而父母爱之，兄弟悦之，宗族乡党敬信之，如此而为恶可也。为恶则父母怒之，兄弟怨之，宗族乡党贱恶之，何苦而必为恶。诸生念此，可以知所立志矣。
已立志为君子，自当从事于学。凡学之不勤，必其志之尚未笃也。从吾游者，不以聪慧警捷为高，而以勤确谦抑为上。试观侪辈之中，茍有虚而为盈，无而为有，讳己之不能，忌人之有善，自矜自是，大言欺人者，使其人资禀虽甚超迈，侪辈之中，有弗疾恶之者乎，有弗鄙贱之者乎。彼固将以欺人，人果遂为所欺，有弗窃笑之者乎。茍有谦默自持，无能自处，笃志力行，勤学好问，称人之善，而咎己之失，从人之长，而明己之短，忠信乐易，表里一致者，使其人资禀虽甚鲁钝，侪辈之中，有弗称慕之者乎。彼固以无能自处，而不求上人，人果遂以彼为无能，有弗敬尚之者乎。诸生观此，亦可以知所从事于学矣。
夫过者，大贤所不免。然不害其卒为大贤者，为其能改也。诸生自思平日，亦有缺于廉耻忠信之行者乎。亦有薄于孝友之道，陷于狡诈偷刻之习者乎。不幸或有之，皆其不知而误蹈，素无师友之讲习规饬也。诸生试内省，万一有近于是者，固亦不可以不痛自悔咎。然亦不当以此自歉，遂馁于改过从善之心。但能一旦脱然洗涤旧染，虽昔为寇盗，今日不害为君子矣。若曰吾昔已如此，今虽改过而从善，将人不信我，且无赎于前过，反怀羞涩疑沮，而甘心于污浊终焉，则吾亦绝望尔矣。
责善，朋友之道，然须忠告而善道之。悉其忠爱，致其婉曲。使彼闻之而可从，绎之而可改，有所感而无所怒，乃为善耳。若先暴白其过恶，痛毁极诋，使无所容。彼将发其愧耻愤恨之心，虽欲降以相从，而势有所不能。是激之而使为恶矣。故凡讦人之短，攻发人之阴私，以沽直者，皆不可以言责善。虽然，我以是而施于人，不可也。人以是而加诸我，凡攻我之失者，皆我师也，安可以不乐受而心感之乎。某于道未有所得，谬为诸生相从于此。每终夜以思，恶且未免，况于过乎。人谓事师无犯无隐，而遂谓师无可谏，非也。谏师之道，直不至于犯，而婉不至于隐耳。使吾而是也，因得以明其是。吾而非也，因得以去其非。盖斅学相长也。诸生责善，当自吾始。以上示龙场诸生教条。
为善之人，非独其宗族亲戚爱之，朋友乡党敬之，虽鬼神亦阴相之。为恶之人，非独其宗族亲戚恶之，朋友乡党怨之，虽鬼神亦阴殛之。故积善之家，必有余庆，积不善之家，必有余殃。
见人之为善，我必爱之。我能为善，人岂有不爱我者乎。见人之为不善，我必恶之。我茍为不善，人岂有不恶我者乎。故凶人之为不善，至于陨身亡家而不悟者，由其不能自反也。
今人不忍一言之忿，或争铢两之利，遂相构讼。夫我欲求胜于彼，彼亦欲求胜于我。雠雠相报，遂至破家荡产，祸贻子孙。岂若含忍退让，使邻里称为善人长者，子孙亦蒙其庇乎。
今人为子孙计，或至谋人之业，夺人之产，日夜营营，无所不至。昔人谓为子孙作马牛。然身没未寒，而业已属之他人。仇家群起而报复，子孙反受其殃。是殆为子孙作蛇蝎也。吁，可戒哉。以上论俗。
泰和人杨茂，聋痖，仅能识字，候门求见。先生以字问，你口不能言是非，你耳不能听是非，你心还能知是非否。茂以字答曰，知是非。先生曰，如此，你口虽不如人，你耳虽不如人，你心还与人一般。大凡人只是此心。此心若能存天理，是个圣贤的心。口虽不能言，耳虽不能听，也是个不能言不能听的圣贤。心若不存天理，是个禽兽的心。口虽能言，耳虽能听，也只是个能言能听的禽兽。你如今于父母，尽你心的孝。于兄长，但尽你心的敬。于乡党邻里宗族亲戚，但尽你心的谦和恭顺。见人怠慢，不要嗔怪。见人财利，不要贪图。但在里面行你那是的心，莫行你那非的心。纵使外面人。说你是，也不须听。说你不是，也不须听。我如今教你，但终日行你的心，不消口里说。但终日听你的心，不消耳里听。茂扣胸指天，再拜而已。谕杨茂。
但愿温恭直谅之友，来此讲学论道，示以孝友谦和之行，德业相劝，过失相规，以教训我子弟，使无陷于非僻。不愿狂躁惰慢之徒，来此博弈饮酒，长傲饰非，导以骄奢浮荡之事，诱以贪财黩货之谋，冥顽无耻，扇惑鼓动，以益我子弟之不肖。呜呼，由前之说，是谓良士。由后之说，是谓凶人。我子弟茍远良士而近凶人，是谓逆子。戒之戒之。将有两广之行，书此以戒我弟，并以告夫士友之辱临于斯者，请一览，教之。客座私祝。
一友常易动气责人。先生警之曰，学须反己。若徒责人，只见得人不是，不见自己非，何益。惟能反己，方知自己有许多未尽处，奚暇责人。舜能化得象傲，其机括只是不见象之不是。若舜只要正他奸恶，就见得象不是矣。象是傲人，必不肯相下，如何感化得他。
凡朋友问难，纵有浅近粗疏，或露才扬己，只因其病而药之，可也。若遽怀鄙薄之意，非君子与人为善之心矣。
乡人有父子争讼，诉于先生者。先生言不终辞，其父子相抱，恸哭而去。柴鸣治问先生，何言致彼感悔之速。先生曰，我言舜是世间大不孝子，瞽瞍是世间大慈父。鸣治愕然请问。先生曰，舜常自以为大不孝，所以能孝。瞽瞍常自以为大慈，所以不能慈。瞽瞍只记得舜是我孩提长养，今何不会豫悦我。不知自心，已为后妻所移。尚谓自家能慈，所以愈不能慈。舜只思父提孩我时，如何爱我，今日不爱，只是我不能尽孝。日思所以不能尽孝处，所以愈能孝。及至瞽瞍底豫，舜是古今大孝子，瞽瞍亦做成个慈父。
古乐不作久矣，今之戏子，尚与古乐意思相近。韶之九成，便是舜一本戏子。武之九变，便是武王一本戏子。圣人一生实事，俱播在乐中。所以有德者闻之，便知其尽善尽美，与尽美未尽善处。若后世作乐，只是做词调，于民俗风化，绝无干涉，何以化民善俗。今要民俗反朴还淳，取今之戏本，将妖淫词调删去，只取忠臣孝子故事，使愚俗人人易晓，无意中，感发他良知起来，却于风化有益。以上传习录。
梨园唱剧，至今日而滥觞极矣。然而敬神宴客，世俗必不能废。但其中所演传奇，有邪正之不同。主持世道者，正宜从此设法立教。虽无益之事，未必非转移风俗之一机也。先辈陶石梁曰，今之院本，即古之乐章也。每演戏时，见有孝子悌弟，忠臣义士，激烈悲苦，流离患难。虽妇人牧竖，往往涕泗横流，不能自已。旁视左右，莫不皆然。此其动人最恳切，最神速。较之老生拥皋比，讲经义，老衲登上座，说佛法，功效百倍。至于渡蚁还带等剧，更能使人知因果报应，秋毫不爽。杀盗淫妄，不觉自化，而好生乐善之念，油然生矣。此则虽戏而有益者也。近时所撰院本，多是男女私媟之事，深可痛恨。而世人喜为搬演，聚父子兄弟，并帏其妇人而观之。见其淫谑亵秽，备极丑态，恬不知愧。曾不思男女之欲，如水浸灌。即日事防闲，犹恐有渎伦犯义之事，而况乎宣淫以道之。试思此时观者，其心皆作何状。不独少年不检之人，情意飞荡。即生平礼义自持者，到此亦不觉津津有动，稍不自制，便入禽兽之门。可不深戒哉。人谱类记一则，与先生之意相发明，均为近时良药。故附录于此。更有演戏不以邪淫为戒，偏以悲苦为嫌，以姓名为讳，则其惑尤甚矣。
杨椒山遗嘱
（公名继盛，字仲芳，直隶容城人。明嘉靖进士。官兵部员外郎，谥忠愍。）
宏谋按：椒山先生，弹劾奸邪，身蹈不测。于造次颠沛之中，从容暇豫。训诫后人，委曲详尽。足知其至性肫笃，操持坚定，在国在家，无以异也。其所言居家行己之道，字字从天理人情中，体验而出。宁过厚，毋从薄。宁过诚朴，毋涉巧伪。身后之虑，洵可为居家者法。
谕应尾应箕两儿
人须要立志。初时立志为君子，后来多有变为小人的。若初时不先立下一个定志，则中无定向，便无所不为。便为天下之小人，众人皆贱恶你。你发愤立志，要做个君子，则不拘做官不做官，人人都敬重你。故我要你，第一先立起志气来。
心为人一身之主，如树之根，如果之蒂，最不可先坏了心。心里若存天理，存公道，行出来，便都是好事，便是君子这边的人。心里若存的是人欲，是私意，虽欲行好事，也有始无终。虽欲外面做好人，也被人看破。如根衰则树枯，蒂坏则果落。故要你休把心坏了。
心以思为职。或独坐时，或夜深时，念头一起，则自思曰：这是好念，是恶念。若是好念，便扩充起来，必见之行。若是恶念，便禁止勿思。方行一事，则思之，以为此事合天理，不合天理。若是合天理，便行。若是不合天理，便止而勿行。不可为分毫违心害理之事，则上天必保护你，鬼神必加佑你。否则，天地鬼神，必不容你。你读书若中举中进士，思我之苦，不做官也是。若是做官，必须正直忠厚，赤心随分报国。固不可效我之狂愚，亦不可因我为忠受祸，遂改心易行，懈了为善之志，惹人父贤子不肖之诮。
你母是个最正直、不偏心的人。你两个要孝顺她，凡事依她，不可说你母向那个儿子，不向那个儿子。向那个媳妇，不向那个媳妇。要着她生一些气，便是不孝。不但天诛你，我在九泉之下，也摆布你。
你两个是同胞兄弟，当和好到老。不可各积私财，致起争端。不可因言语差错，小事差池，便面红面赤。应箕性暴些，应尾自幼晓得他性儿的。看我面皮，若有些冲撞，担待他罢。应箕敬你哥哥，要十分小心，合敬我一般的，才是。若你哥计较你些儿，你便自家跪拜，与他陪礼。他若十分恼不解，你便央及你哥相好的朋友劝他。不可因他恼了，你就不让他。
应尾媳妇，是儒家女。应箕媳妇，是宦家女。此最难处。应尾要教导你媳妇，爱弟妻如亲妹。不可因她是官宦人家女，便气不过，生猜忌之心。应箕要教导你媳妇，敬嫂嫂如亲姐。衣服首饰，休穿戴十分好的。你嫂嫂见了，口虽不言，心里便有几分不耐烦。嫌隙自此生矣。四季衣服，每遇出入，妯娌两个，是一样的。兄弟两个，也是一样的。每吃饭，你两个，同你母一处吃。两个媳妇一处吃。不可各人合各人媳妇，自己房里吃。久则就生恶了。
你两个不拘有天来大恼，要私下请众亲戚讲和。切记不可告之于官。若是一人先告，后告者，把这手卷送至于官。先告者，即是不孝，官府必重治他。央及你两个，好歹与我长些志气。再预告问官老先生，若见此卷，幸谅我苦情，教我二子。再三劝诱，使争而复和。则我九泉之下，必有衔结之报。
你堂兄燕雄、燕豪、燕杰、燕贤，都是知好歹的人。虽在我身上冷淡，却不干他事。俗语云，好时是他人，恶时是家人。你两个要敬他让他。祖产有未均处，他若爱便宜，也让他罢，休要争竞，自有旁人话短长也。
你两个年幼，恐油滑人见了，便要哄诱你。或请你吃饭，或诱你赌博，或以心爱之物送你，或以美色诱你。一入他圈套，便吃他亏。不惟荡尽家业，且弄你成不的人。若是有这样人哄你，便想我的话来识破他。合你好，是不好的意思，便远了他。拣着老成忠厚，肯读书、肯学好的人，你就与他肝胆相交，语言必信，逐日与他相处。你自然成个好人，不入下流也。
读书见一件好事，则便思量，我将来必定要行。见一件不好的事，则便思量，我将来必定要戒。见一个好人，则敬他，我将来必要合他一般。见一个不好的人，则思量，我将来切休要学他。则心地自然光明正大，行事自然不会苟且，便为天下第一等人矣。
习举业，只是要多记多作。四书本经之外，古文论策表判，皆须熟读常作。不可专读时文，专作时文。不可止读本经。切记不可一日无师傅。无师傅，则无严惮，无稽考。虽十分用功，终是疏散。又必须择好师。如一师不惬意，即辞了，另寻，不可惜费迁延，致误学业。又必择好朋友，日日会讲切磋。则举业不患其不成矣。
居家之要，第一要内外界限严谨。女子十岁以上，不可使出中门。男子十岁以上，不可使入中门。外面妇人，虽至亲，不可使其常来行走。恐说谈是非，致一家不和，又防其为奸盗之媒也。只照依我行，便是。院墙要极高，上面必以棘针缘的周密。少有缺坏，务要追究来历。如夏间霖雨，院墙倒塌，必实时修起。如雨天不便，亦即时加上寨篱。不可迁延日月，庶止奸盗之原。酒肉面果，油盐酱菜，必总收一库房。五谷粮食，必总收一仓房。当家之人，掌其锁钥。衣服要朴素，房屋休高大，饮食使用要俭约。休要见人家穿好衣服，便要做。住好房屋，便要盖。使好家伙，便要买。此致穷之道也。若用度少有不足，便算计可费多少，即卖田产补充。切记不可揭债。若揭债，则日日行利，累的债深，穷的便快，戒之戒之。田地四顷有余，够你两个种了。不可贪心，见好田土又买。盖地多，则门必高，粮差必多。恐至负累，受官衙之气也。
与人相处之道，第一要谦下诚实。同干事，则勿避劳苦。同饮食，则勿贪甘美。同行走，则勿择好路。同睡寝，则勿占床席。宁让人，勿使人让我。宁容人，勿使人容我。宁吃人亏，勿使人吃我亏。宁受人气，勿使人受我气。人有恩于我，则终身不忘。人有怨于我，则即时丢过。见人之善，则对人称扬不已。闻人之过，则绝口不对人言。人有向你说，某人感你之恩，则云，他有恩于我，我无恩于他。则感恩者闻之，其感益深。有人向你说，某人恼你谤你，则云，他与我平日最相好，岂有恼我谤我之理。则恼我谤我者闻之，其怨即解。人之胜似你，则敬重之，不可有傲忌之心。人之不如你，则谦待之，不可有轻贱之意。又与人相交，久而益密，则行之邦家，可无怨矣。
我一母同胞，见在者四人。你大伯，二姑，四姑，及我。大伯有四个好子，且家道富实，不必你忧。你二姑，四姑，俱贫穷，要你时常看顾他。你敬他，合敬我一般。至于你五姑六姑，总须一样看待也。户族中人，有饥寒者，不能葬者，不能嫁娶者，要你量力周济。不可忘一本之念，漠然不关于心。
我们系诗礼士夫之家，冠婚丧祭，必照家礼行。你若不知，当问之于人，不可随俗苟且，庶子孙有所观法。
你姊，是你同胞的人。她日后若富贵，便罢。若是穷，你两个要老实供给照顾她。你娘要与她东西，你两个休要违阻。若是有些违阻，不但失兄弟之情，且使你娘生气。不友，又不孝。记之记之。
杨应民，是我自幼抚养他成人。你日后，与他村里庄窠一所。坟左近地，与他五十亩。他若公道，便与他。若有分毫私心，私积钱财，房子地土，都休要与他。曲钺他若守分，到日后，亦与他地二十亩，村宅一小所。若是生事，心里要回去，你就合你两个丈人商议，告着他，不可饶他。恐怕小厮们照样儿行，你就难管。福寿儿，甲首儿，杨爱儿，都是监中伏侍我的人。日后都与他地二十亩，房一小所。以上各人，地都与他坟左近的，着他看守坟墓。许他种，不许他卖。覆奏本已上，恐本下急。仓卒之间，灯下写此，殊欠伦序。然居家做人之道，尽在是矣。拿去你娘看后，做一个布袋装盛，放在我灵前桌上。每月初一十五，合家大小，灵前拜祭了。把这手卷，从头至尾，念一遍，合家听着。虽有紧事，也休废了。
沈文端公《驭下说》
（公名鲤，字化龙，号龙江，河南人。明嘉靖进士，官至大学士。）
宏谋按：奴仆本难驭，而仕宦之奴仆更甚。若辈以恣肆为能，倚其声势，动多凌侮。主人不察，反曲庇之，身名俱丧。士大夫用奴仆，而不知已为奴仆用，良可慨也。明代江左，此风尤甚，顾亭林尝极言之矣。兹说拟诸形容，极其流弊，语语切至。盖观其仆从之谨肆，即可以知其主之贤否矣。凡为家长，可不鉴与。
凡驺从不宜太侈。盖吾辈乡宦，皆好省事，而仆从则务喜多事，惟多事。则仆从亦一乡宦也。假令一乡宦使十人，十乡宦使百人。则一邑有百乡宦矣。呜呼，一邑中百乡宦，其气焰岂不熏塞邑里，无复有空闲处所耶。矧复有兄弟子侄，亦皆以乡宦行事，而仆从亦皆称乡宦仆从也，于乡人何堪矣。夫以一人之身，而人之藉我为用者，若此其众。吾之两手两目，既不能遍戢之，乃犹复招延之未已。岂不益自苦哉。予既已验之久，知之真，何敢不尽言与诸公相告。大凡仆从只将就足用，不必太多。太多，则衣食于我者侈矣。故曰官事不摄，焉得俭，言侈也。夫公家不堪侈，况养之私家乎。若谓有不衣不食，而为我服役者，则益不可。何也，彼不衣不食，而为我服役者，非徒也，必藉我以行其私也。彼藉我以营私，吾因彼以敛怨。则我之役彼者，一时奔走之微劳。而彼之役我者，终身名节之大关也。此讵我役彼，而实彼役我也。奈何役人者，而反为人役哉。纵不然，而堂阶之上，森然林立，车马之间，簇如云涌，亦甚非有道者宜处矣。
凡仆从以肤受来诉者，直笑曰，我不曾眼见。有驾言毁骂主翁者，直笑曰，吾不曾耳闻。则下人无所售其欺，而我亦不为彼激怒，以戕吾天和，致有他事。盖一忍之为效多矣。
有争一两钱之利，而与人日暄于市者，吾辈手下人之买办是也。夫吾辈岂与人计较些微者。惟下人不能体吾意，而欲有所染指，则不得不朘削于人。夫岂知田野小民，斗栗尺布，入市营求。针头削铁，要养一家性命。我却要在他身上讨便宜，所得几何。纵使日日买办常过其直，一岁之中，所费几何。顾令人当面咨嗟。背后谈议耶。自今宜严饬下人，入市买办者，务使人争售之，勿使人望而避匿也。
每见宦家仆从，遇其主翁亲识，属在寒贱者，即肆与抗礼，且屑越之。其主翁亦恬然不以为怪。此讵非名分倒置，风俗薄恶，一大事耶。吾辈宜深以相戒。
凡笞责仆婢，当推吾爱子女之心以恕之，不宁惟是，即寒暑饥饱，疾病劳逸，与其心曲中微隐，有疑虑而不敢声言者，一一体悉之。而后得处下之道。
吕新吾《好人歌》
(公名坤，字叔简，宁陵人。明嘉靖进士。仕至少司寇。)
宏谋按：人皆知爱慕好人，而存心行事，有时近于不好者矣。今一一列出，孰为好人，孰为不好人，随事可见。有志者，可以自省矣。
天地生万物，惟人最为贵。人中有好人，更出人中类。
好人先忠信，好人重孝悌。好人知廉耻，好人守礼义。
好人不纵酒，好人不恋妓。好人不赌钱，好人不尚气。
好人不仗富，好人不倚势。好人不欠粮，好人不侵地。
好人不教唆，好人不妒忌。好人不说谎，好人不谑戏。
好人没闲言，好人不谤议。好人没歹朋，好人没浪会。
好人不村野，好人不狂悖。好人不懒惰，好人不妄费。
好人不轻浮，好人不华丽。好人不邋遢，好人不跷蹊。
好人不强梁，好人不暗昧。好人救患难，好人施恩惠。
好人行方便，好人让便宜。恶人骂好人，好人不答对。
恶人打好人，好人只躲避。不论大小人，好人不得罪。
不论大小事，好人合天理。富人做好人，阴功及后世。
贵人做好人，乡党不咒詈。贫人做好人，说甚千顷地。
贱人做好人，不数王侯贵。少年做好人，德望等前辈。
老年做好人，遮尽一生罪。弱汉做好人，强人自羞愧。
恶人做好人，声名重千倍。好人乡邦宝，好人家国瑞。
好人动鬼神，好人感天地。不枉做场人，替天出口气。
吁嗟乎，百年一去永不还，休做恶人涴世间。
李忠毅公《诫子书》
（公名应升，字仲达，江阴人。万历进士，官御史，卒赠太仆卿。）
宏谋按：此与椒山先生遗嘱，并为狱中所书。杨公之言，详且尽。李公之言，简而赅。要皆各就其家之事势，及其子之材质而立论也。事不外乎日用伦常，理不离乎孝友恭俭。家遭多难，覆卵难完，尚且谆谆于此。彼安常处顺之子弟，顾重财帛而轻骨肉，骛名利而忘道义，不重可惜哉。至其悲凉切摰之情，更在笔墨字句之外。忠良蒙难，至今读之，犹有余慨焉。
吾直言贾祸，自分一死，以报朝廷，不复与汝相见，故书数言以告汝。汝长成之日，佩为韦弦，即吾不死之年也。
汝生长官舍，祖父母拱璧视汝。内外亲戚，以贵公子待汝。衣鲜食甘，嗔喜任意。娇养既惯，不肯服布旧之衣，不肯食粗粝之食。若长而弗改，必至穷饿。此宜俭以惜福，一也。
汝少所习见，游宦赫奕。未见吾童生秀才时，低眉下人，及祖父母艰难支援之日也。又未见吾囚服被逮，及狱中幽囚痛苦之状也。汝不尝胆以思，岂复有人心者哉。人不可上，物不可凌。此宜谦以守身，二也。
祖父母爱汝，汝狎而忘敬。汝母训汝，汝傲而弗亲。今吾不测，汝代吾为子，可不仰体祖父母之心乎。至于汝母，更倚何人。汝若不孝，神明殛之矣。此宜孝以事亲，三也。
吾居官爱名节，未尝贪取肥家。今家中所存基业，皆祖父母勤苦积累。且此番销费大半。吾向有誓愿，兄弟三分，必不多取一亩一粒。汝视伯父如父，视寡婶如母。即有祖父母之命，毫不可多取，以负我志。此宜公以承家，四也。
汝既鲜兄弟，止一庶妹，当待以同胞。倘嫁于中等贫家，须与妆田百亩。至庶妹之母，奉事吾有年。当足其衣食，拨与赡田，收租以给之。内外出入，谨其防闲。此恩义所关，五也。
汝资性不钝，吾失于教训，读书已迟。汝念吾辛苦，励志勤学。倘有上进之日，即先归养。若上进无望，须做一读书秀才。将吾所存诸稿简籍，好好诠次。此文章一脉，六也。
吾苦生不得尽养，他日伺祖父母百岁后，葬我于墓侧，不得远离。
王孟箕讲《宗约会规》
（公名演畴，江西彭泽人。万历进士，任山西副使。）
宏谋按：一乡之内，异姓错处，尚且有约，交相规劝。况于同宗，以其尊长，约束子弟。临以宗祖，训诫后裔。较之异姓，情事更亲，观感尤易。则合爱同敬，谨身寡过，均不外于宗祠焉得之矣。西江所在皆有宗祠，惜少规劝约束之意，则宗约之不讲也。此西江前辈遗法，胡不勉而行之。
期会款式
每月两会，或朔望，或初二十六。先时约干洒扫，摆列书案坐席，东西两向。两边各几层。宗人照班辈，序齿分坐。案上各置所讲书，另设讲读之席于前。负前楹，向中堂。定二人为约讲约读。择少年音声响亮，或新进秀才充之。中一棹，设云板。命一人司之，为约警。所讲书，如易家人，诗国风，大学修身齐家，孝经，小学，并将国家律法，及孝顺事实，太上感应篇，善恶果报之类。每会，讲几条。盖导之以经书典故，使知各当如此。惕之以法律报应，使之不得不如此。庶几知所趋避，不为醉梦中人。
讲约规条
一每会，清茶多备。茶点一行，饭一餐，并不设酒。讲约时，不许离席，不许两人私语。惟各端坐，专精静听。纵有疑欲问，并己另有发明欲吐，止须先时记存，俟其讲毕，然后问，然后发挥也。若有任意走动，及私语搀越剿说之类，宗长命击云板一声，便当翕然禁步杜口。如一人，一会两犯，宗长命击云板三声，撤其席，押之拜庙拜宗长，谢过。又家人起于利女贞，古今女诫，母仪妇道备焉。并讲之。在会者熟记，归而述于母妻。亦为不约之约。讲毕，有数事询问处置，分载于后。
周咨族众
一先问会中诸族人，有身家难处之事，内外难处之人，即对众请教。众随所见，与细心商榷。凡可解免其患难，裨益其身心者，无不具告。乃见家人一体之意，此会不为空谈。又问族中某人，有某善行，即对众称扬。兼书之纪善簿，以共相效法。又闻某人有某过，亦委曲开谕，令彼省悟改图。不可面斥其非使无所容。庶几恩不掩义。若有显过，为乡里共知，众便救正。无徒避嫌姑息，以长其恶。
讥察正供
一问族中钱粮，各户当依限输纳。不可任意拖欠，至累当里排者，充代比较。若借口里排科收，则令其自纳，止以官单付里排应比。若数目不明，互相争执，族长令本房公直者一人，就宗约所算明，押之速完。务令本家钱粮，输纳在各里之先，不烦催科。庶国为良民，家为肖子矣。倘充里排者，征收钱粮，不即完官。或花酒浪费，或营运做家，致县中开欠户，解比较。久之则无意完官，妄希蠲赦，深为门户之羞。万一有此，于约所询得其状，即具呈首告。盖一时拖欠数少，犹可措办。若节年包侵费用，穷年积岁，终必难完。其为身家之祸不小。名虽首弊，实免后灾。事有反而相成，未必非厚族之一端也。
平情息讼
一问族中有无内外词讼。除本家兄弟叔侄之争，宗长令各房长，于约所会议处分，不致成讼外。倘本族于外姓有争，除事情重大，付之公断。若止户婚田土，闲气小忿，则宗长便询所讼之家，与本族某人为亲，某人为友，就令其代为讲息。屈在本族，押之赔礼。屈在外姓，亦须委曲调停，禀官认罪求和。虽是稍屈，但留此闲钱，做人家。趁此好光阴，读书穷理。不为客气所分，亦是自家讨便宜处。即不敢谓人望彦方之庐，或可平乡人之怒，而省公祖父母之案牍矣。
矜恤孤苦
一问族中鳏寡疾苦，以相赒恤。尚书称文王惠鲜鳏寡，鲜字最妙。谓鳏寡之人，垂首丧气。赉与周给之，使之有生意。夫国于鳏寡，尚留其生意，况同宗一气相属者乎。今人酒肉馈遗，每施于外亲近邻，家温能还报之人，即往来不厌其频。而族中鳏寡，曾不一念及之。甑里尘生，门前草长。或鸠杖而倚门闾，或鸡骨而支床笫。音子，床箦也。凄风苦雨，举目萧条。长日穷年，无人瞅睬。纵同门共巷，尚且置若罔闻，而况住居相隔乎。偶经道过门，亦必佯为不知，更无特地相问者。惟俟其死，一假哭胡拜之，曰予为族谊也。族谊固如是乎。今于讲后，询问应恤之家，派各房先后，每人馈问一次。多寡随分，即寻常饮食果实之类，亦且见意。有病或为求医购药，盖惠不期众寡，期于当厄。一体血脉相贯，庶几不为痿痹之民。
禁戢闲谈
一宗约，讲读古人经书，商榷族中事体。了此，倘有余闲，惟命童子歌诗，或习礼而罢，万不可言及他事。说鬼，说梦，总属荒唐。言人富贵，便是羡人富贵。言人贫贱，便是笑人贫贱。惟是一片俗心肠，方有此闲言语。若论饮食之美恶，评女色之妍媸，尤为市井下流。即如援引邸报，谈及朝政，或边境警息，或缙绅差除。古人云，一日看除目，三年损道心。又云，士君子不可无忧国之心，不可有忧国之言。有忧国之心而言之，已为出位。若无忧国之心而言之，更为讪上。若言及官府得失，人家长短，闺门隐微，便是杀身之道。各宜痛戒。偶有一犯，众共斥之，后不许与会。
王士晋《宗规》
宏谋按：此篇与王孟箕讲宗约同意，而条约更觉周备。自家庭乡党，以至涉世应务之道，均列于宗规。于此见人生一举足而不可忘祖宗之训也。爱亲者不敢恶于人，敬亲者不敢慢于人，亲亲长长而天下平，皆此义耳。愿有宗祠者，三复此规也。
乡约当遵
孝顺父母。尊敬长上。和睦乡里。教训子孙。各安生理。毋作非为。这六句，包尽做人的道理。凡为忠臣，为孝子，为顺孙，为圣世良民，皆由此出。无论圣愚，皆晓得此文义。只是不肯着实遵行，故自陷于过恶。祖宗在上，岂忍使子孙辈如此。今于宗祠内，仿乡约仪节。每朔日，族长督率子弟，齐赴听讲。各宜恭敬体认，共成美俗。
祠墓当展
祠乃祖宗神灵所依。墓乃祖宗体魄所藏。子孙思祖宗不可见，见所依所藏之处，即如见祖宗一般。时而祠祭，时而墓祭，皆展视大礼，必加敬谨。凡栋宇有坏，则葺之，罅漏则补之。垣砌碑石有损，则重整之。蓬棘则剪之。树木什器，则爱惜之。或被人侵害，盗卖盗葬，则同心合力复之。患无忽小，视无逾时。若使缓延，所费愈大。此事死如事生，事亡如事存之道，族人所宜首讲者。
族类当辨
类族辨物，圣人不废。世以门第相高，间有非族认为族者。或同姓而杂居一里，或自外邑移居本村，或继同姓子为嗣，其类匪一。然姓虽同而祠不同入，墓不同祭，是非难淆，疑似当辨。傥称谓亦从叔侄兄弟，后将若之何。故谱内必严为之防。盖神不歆非类，处己处人之道，当如是也。
名分当正
非族者辨之，众人所易知易能也。同族者，实有兄弟叔侄。名分彼此，称呼自有定序。近世风俗浇漓，或狎于亵昵，或狃于阿承，皆非礼也。至于拜揖必恭，言语必逊，坐次必依先后。不论近族远族，俱照叔侄序列。情既亲洽，心更相安。名门故家之礼，原是如此。又有尊庶母为嫡，跻妾为妻者，大乖纲常，反蒙诟笑。又女子已嫁而归，辄居客位，是何礼数。吉水罗念庵先生宅，于归宁之女，仍依世次，别设一席，可法也。若同族义男，亦必有约束。不得凌犯疏房长上，有失族谊，且寓防微杜渐之意。
宗族当睦
书曰以亲九族，诗曰本支百世。睦族，圣王且尔，况凡众人乎。观于万石君家，子孙醇谨，过里必下车，此风犹有存者。末俗或以富贵骄，或以智力抗，或以顽泼欺凌，虽能争胜一时，已皆自作罪孽。况相角相仇，循环不辍。人厌之，天恶之，未有不败者。何苦如此。尝谓睦族之要有三。曰尊尊。曰老老。曰贤贤。名分属尊，行者，尊也。则恭顺退逊，不敢触犯。分属虽卑，而齿迈众，老也。则扶持保护，事以高年之礼。有德行族彦，贤也。贤者乃本宗桢干，则亲炙之，景仰之，每事效法，忘分忘年以敬之。此之谓三要。又有四务。曰矜幼弱。曰恤孤寡。曰周窘急。曰解忿竞。幼者稚年，弱者鲜势，人所易欺，则矜之。一有矜悯之心，自随处为之效力矣。鳏寡孤独，王政所先。况乎同族，得于耳闻目击者乎。则恤之。贫者恤以善言，富者恤以财谷，皆阴德也。衣食窘急，生计无聊，命运亦乖，则周之。量己量彼，可为则为。不必望其报，不必使人知，吾尽吾心焉。人有忿，则争竞。得一人劝之，气遂平。遇一人助之，气愈激。然当局而迷者多矣。居间解之，族人之责也，亦积善之一事也。此之谓四务。引伸触类，为义田义仓，为义学，为义冢，教养同族，使生死无失所，皆豪杰所当为者。善乎陶渊明之言曰。同源分流，人易世疏。慨焉寤叹，念兹厥初。范文正公之言曰。宗族于吾，固有亲疏。自祖宗视之，则均是子孙。固无亲疏。此先贤格言也。人能以祖宗之念为念，自知宗族之当睦矣。
谱牒当重
谱牒所载，皆宗族祖父名讳。孝子顺孙，目可得睹，口不可得言，收藏贵密，保守贵久。每岁清明祭祖时，宜各带所编发字号原本，到宗祠会看一遍。祭毕，仍各带回收藏。如有鼠侵油污，磨坏字迹者，族长同族众，即在祖宗前，量加惩诫。另择贤能子孙收管。登名于簿，以便稽查。或有不肖辈，鬻谱卖宗。或誊写原本，瞒众觅利。致使以赝混真，紊乱支派者。不惟得罪族人，抑且得罪祖宗。众共黜之，不许入祠。仍会众呈官，追谱治罪。
闺门当肃
男正位乎外，女正位乎内，圣训也。君子正家，取法乎此，其闺门未有不严肃者。纵使家道贫富不齐，如馌耕采桑，操井臼之类，势所不免，而清白家风自在。或有不幸寡居，则丹心铁石，白首冰霜。如古史所载贞烈妇女，炳耀后先，相传不朽，皆风化之助。亦以三从四德，姆训夙娴，养之者素也。若徇利妄娶，门阀不称，家教无闻。又或赋性不良，凶悍妒忌，傲僻长舌，私溺子女，皆为家之索，罪坐其夫。若本妇委果冥顽，化诲不改，夫亦无如之何者。祠中据本夫告词，询访的确。当祖宗前，合众给以除名帖，或屏之外氏之家，亦少有所警矣。要之教妇在初来，择妇必世德。语曰，逆家子不娶，乱家子不娶。颜氏家训曰，娶必欲不若吾家者。盖言娶贫女有益，非谓迁就族类，娶卑陋之女以胎祸也。至于近时恶俗人家，妇女有相聚二三十人，结社讲经，不分晓夜者。有跋涉数千里外，望南海，走东岱，祈福者。有朔望入祠烧香者。有春节看春，灯节看灯者。有纵容女妇往来，搬弄是非者。闲家之道，一切严禁，庶无他患。
蒙养当豫
闺门之内，古人有胎教，又有能言之教。父兄又有小学之教，大学之教。是以子弟易于成材。今俗教子弟者何如。上者，教之作文，取科第功名止矣。功名之上，道德未教也。次者，教之杂字柬笺，以便商贾书计。下者，教之状词活套，以为他日刁猾之地。是虽教之，实害之矣。族中各父兄，须知子弟之当教，又须知教法之当正，又须知养正之当豫。七岁便入乡塾，学字学书，随其资质。渐长有知识，便择端悫师友，将正经书史，严加训迪。务使变化气质，陶镕德性。他日若做秀才，做官，固为良士，为廉吏。就是为农，为工，为商，亦不失为醇谨君子。
姻里当厚
姻者，族之亲。里者，族之邻。远则情义相关,近则出门相见。宇宙茫茫，幸而聚集，亦是良缘。况童蒙时，或多同馆，或共游嬉，比之路人迥别。凡事皆当从厚。通有无。恤患难。不论曾否相与，俱以诚心和气遇之。即使彼曾待我薄，我不可以薄待，久之且感而化矣。若恃强凌弱。倚众暴寡。靠富欺贫。捏故占人田地风水。侵人山林疆界。放债违例。过三分取息。此皆薄恶凶习。天道好还，尤宜急戒。毋自害儿孙也。
职业当勤
士农工商，业虽不同，皆是本职。勤则职业修,惰则职业隳。修则父母妻子，仰事俯育有赖。隳则资身无策，不免姗笑于姻里。然所谓勤者，非徒尽力，实要尽道。如士者，则须先德行，次文艺。切勿因读书识字，舞弄文法，颠倒是非，造歌谣匿名帖。举监生员，不得出入公门，有玷行止。士宦不得以贿败官，贻辱祖宗。农者，不得窃田水，纵牲畜作践，欺赖佃租。工者，不可作淫巧，售敝伪器什。商者，不得纨绔冶游，酒色浪费。亦不得越四民之外，为僧道，为胥隶，为优戏，为椎埋屠宰。若赌博一事，近来相习成风。凡倾家荡产，招祸速衅，无不由此。犯者，宜会族众，送官惩治。不则罪坐房长。
赋役当供
以下事上，古今通谊。赋税力役之征，皆国家法度所系。若拖欠钱粮，躲避差徭，便是不良的百姓。连累里长，恼烦官府，追呼问罪。甚至枷号，身家被亏，玷辱父母。又准不得事，乃要赋役完官，是何算计。故勤业之人，将一年本等差粮，先要办纳明白。讨经手印押收票存证。上不欠官钱。何等自在。亦良民职分所当尽者。
争讼当止
太平百姓，完赋役，无争讼，便是天堂世界。盖讼事有害无利，要盘缠，要奔走。若造机关，又坏心术。且无论官府廉明何如。到城市,便被歇家撮弄。到衙门，便受胥皂呵叱。伺候几朝夕，方得见官。理直犹可，理曲到底吃亏。受笞杖。受罪罚。甚至破家，忘身，辱亲。冤冤相报，害及子孙。总之，则为一念客气。始不可不慎。经曰，君子以作事谋始。始能忍，终无祸，始之时义大矣哉。即有万不得已，或关系祖宗父母兄弟妻子情事，私下处不得，没奈何闻官,只宜从直告诉。官府善察情，更易明白。切莫架桥捏怪，致问招回。又要早知回头,不可终讼。圣人于讼卦曰，惕,中吉,终凶，此是锦囊妙策。须是自作张主，不可听讼师棍党教唆。财被人得，祸自己当。省之省之。
节俭当崇
老氏三宝，俭居一焉。人生福分，各有限制。若饮食衣服，日用起居，一一朴啬。留有余不尽之享，以还造化。优游天年。是可以养福。奢靡败度，俭约鲜过。不逊宁固，圣人有辨。是可以养德。多费多取。至于多取，不免奴颜婢膝，委曲徇人，自丧己志。费少取少，随分随足，浩然自得。是可以养气。且以俭示后，子孙可法，有益于家。以俭率人，敝俗可挽，有益于国。世顾莫之能行，何哉。其弊在于好门面一念始。如争讼好赢的门面，则鬻产借债，讨人情钻刺，不顾利害。吉凶礼节，好富厚的门面，则卖田嫁女，厚赂聘媳。铺张发引，开厨设供。倡优杂还，击鲜散帛，乱用绫纱。又加招请贵宾，宴新婿。与搬戏许愿，预修祈福。力实不支，设法应用。不知挖肉补疮，所损日甚。此皆恶俗，可悯可悲。噫，士者民之倡。贤智者，庸众之倡。责有所属，吾日望之。
守望当严
上司设立保甲，只为地方。而百姓却乃欺瞒官府，虚应故事。以致防盗无术，束手待寇。小则窃，大则强。及至告官，得不偿失。即能获盗，牵累无时，抛弃本业。是百姓之自为计疏也。民族虽散居，然多者千烟，少者百室，又少者数十户。兼有乡邻同井，相友相助。须依奉上司条约。平居互议，出入有事，递为应援。或合或分。随便邀截。若约中有不遵防范，踪迹可疑者，即时察之。若果有实事可据，即会呈送官究治。盖思患预防，不可不虑。奢靡之乡，尤所当虑也。
邪巫当禁
禁止师巫邪术，律有明条。盖鬼道盛，人道衰。理之一定者。故曰，国将兴，听于人。将亡，听于神。况百姓之家乎。故一切左道惑众诸辈，宜勿令至门。至于妇女，识见庸下，更喜媚神侥福。其惑于邪巫也，尤甚于男子。且风俗日偷，僧道之外，又有斋婆，卖婆，尼姑，跳神，卜妇，女相，女戏，等项。穿门入户，人不知禁。以致哄诱费财，甚有犯奸盗者，为害不小。各夫男，须皆预防。察其动静，杜其往来，以免后悔。此是齐家最要紧事。
四礼当行
先王制冠婚丧祭四礼，以范后人。载在性理大全，及家礼仪节者，是皆国朝颁降者也。民生日用常行，此为最切。惟礼，则成父道，成子道，成夫妇之道。无礼，则禽彘耳。然民俗所以不由礼者，或谓礼节烦多，未免伤财废事。不知师其意而用其精，至易至简，何不可行。试言其大要。冠则宾不用币。归俎止肴品果酒。不用牲。惟从俭。族有将冠者众，则同日行礼。长子众子，各从其类。赞与席，如冠者之数。祝词不重出。加冠醮酒，祝后次第举之。拜则同庶人。三加之礼，初用小帽，小深衣，履鞋。再用折巾，绢深衣，皂靴。三用方巾，或儒巾，服或直身，或襕衫员领。皆从便。婚则禁同姓，禁服妇改嫁，恐犯离异之律。女未及笄，无过门。夫亡，无招赘。无招夫养夫。受聘，择门第，辨良贱。无贪下户货财，将女许配，作贱骨肉，玷辱宗祊。丧则惟竭力于衣衾棺椁。遵礼哀泣。棺内不得用金银玉物。吊者止款茶，途远待以素饭，不设酒筵。服未除，不嫁娶，不听乐，不与宴，贺。衰绖不入公门。葬必择地。避五鬼。不得泥风水邀福，至有终身不葬，累世不葬。不得盗葬。不得侵祖葬。不得水葬。尤不得火化，犯律重罪。祭则聚精神，致孝享。内外一心，长幼整肃。具物惟称家有无，不得为非礼之礼。此皆孝子慈孙所当尽者。
顾亭林《日知录》
(先生名炎武，字宁人，昆山人。）
宏谋按：亭林先生，为近代通儒。贯穿经史，得其领要。故所见者大，所规者远。坐而言，起而行，日知录一书，其庶几乎。全书皆至理名言，援古证今，而皆一衷于道者也。偶录数则，以为世俗训。近世停丧火葬二事，不仁不孝。莫大于此。先生之论，痛快切挚。读此而不惕然起者，虽谓之无人心，可矣。
张公艺九世同居，高宗问之，书忍字百余以进。其意美矣，而未尽善也。居家御众，当令纪纲法度，截然有章，乃可行之永久。若使姑妇勃溪，奴仆放纵。而为家长者，仅含默隐忍而已。此不可一朝居，而况九世乎。善乎浦江郑氏，对太祖之言曰，臣同居无他，惟不听妇人言耳。此格论也，虽百世可也。
生日之礼，古人所无。颜氏家训曰：江南风俗，儿生一期，为制新衣，盥浴装饰。男则用弓矢纸笔。女则刀尺针缕。并加饮食之物，及珍宝服玩，置之儿前。观其发意所取，以验贪廉智愚。名之为试儿。亲表聚集，因成宴会。自兹以后，二亲若在，每至此日，常有饮食之事。无教之徒，虽已孤露，父亡为孤露。其日皆为供顿。酣畅声乐，不知有所感伤。梁孝元少时，每载诞之辰，尝设斋讲。自阮修容。元帝所生母。薨后，此事亦绝。是此礼起于齐梁之间，逮唐宋以后，无不崇饰此日。开筵召客，赋诗称寿，而于昔人反本乐生之意，去之远矣。
停丧之事，自古所无。自建安离析，永嘉播窜。于是有不得已而停者。魏晋之制，祖父未葬者，不听服官。而御史中丞刘隗奏，诸军败亡，失父母，未知吉凶者。不得仕进宴乐，皆使心丧。有犯，君子废。小人戮。通典。生者犹然，况于既殁。是以齐高帝时，乌程令顾昌元。坐父法秀北征，尸骸不反。而昌元宴乐嬉游，与常人无异。有司请加以清议。振武将军邱冠先，为休留茂所杀。丧尸绝域，不可复寻。世祖特敕其子雄，方敢入仕。当江左偏安之日，而犹申此禁。岂有死非战场，棺非异域，而停久不葬，自同平人，如今人之所为者哉。唐郑延祚，朔方令。母卒二十九年，殡僧舍垣地。颜真卿劾奏之。兄弟终身不齿。天下耸动。后周太祖敕曰，古者立封树之制。定丧葬之期。着在经典，是为名教。洎乎世俗衰薄，风化陵迟。亲殁而多阙送终，身后而便为无主。或羁束于仕宦。或拘忌于阴阳。旅榇不归，遗骸何托。但以先王垂训，孝子因心。非以厚葬为贤，只以称家为礼。埽地而祭，尚可以告虔。负土成坟，所贵乎尽力。宜颁条令，用警因循。庶几九原绝抱恨之魂，千古无不归之骨。今后有父母祖父母亡殁，未经迁葬者。其主家之长，不得辄求仕进。所由司，亦不得申举解送。宋王子韶，以不葬父母贬官。刘呙兄弟，以不葬父母夺职。后之王者，以礼治人，则周祖之诏，鲁公之劾，不可不着之甲令。但使未葬其亲之子若孙，搢绅不许入官，士人不许赴举，则天下无不葬之丧矣。
皇甫谧笃终论张稷若作。曰，葬之习于侈也，于是有久而不克葬者。是徒知备物丰仪之为厚其亲，而不知久而不葬之大悖于礼也。先王之制，丧礼，始死而袭，袭而敛。三日而殡，殡而治葬具。其葬也，贵贱有时。天子七月。诸侯五月。大夫三月。士逾月。先时而葬者，谓之得葬。后时而葬者，谓之怠葬。其自袭而敛，自敛而殡，自殡而葬，中间皆不治他事。各视其力，日夕拮据，至葬而已。以为所以计安亲体者，必至乎葬而始毕也。袭也，敛也，殡也，皆以期成乎葬者也。殡则不可不葬，犹之袭则不可不敛，敛则不可不殡，相待而为始终者也。故不可以他事。间也。今有人，亲死逾日而不袭，逾旬而不敛，逾月而不殡，茍非狂易丧心之人，必有痛乎其中者矣。至于累年而不葬，则相与安之，何也。殡者必于客位，所以宾之也。父母而宾之，人子之所不忍也。而为之者，以将葬，故宾之也。所以渐即乎远也。殡而不葬，是使其亲退而不得反于寝，进而不得即于墓。不犹之客而未得归，归而未得至者与。非人事之至难安，而人子之大不忍者与。
近年亦有一二知礼之士，未克葬而不变服者。而或且讥之，曰，夫饮酒食肉处内，与夫交际往来，一一如平人。而独不变衣冠，则文存而实亡也。文存而实亡，近于为名。然则必并其文而去之，而后为不近名邪。子贡欲去告朔之饩羊，子曰，赐也尔爱其羊，我爱其礼。鸣呼，夫习之难移久矣。自非大贤，中人之情，鲜不动于外者。圣人为之弁冕衣服佩玉以教恭。衰麻以教孝。介胄以教武。故君子耻服其服而无其容。使其未葬而不释衰麻，则其悲哀之心，痛疾之意，必有触于目而常存者。此子游所谓以故兴物，而为孝子仁人之一助也。奚为其必去之也。今吴人丧，除服，则取冠衰履杖焚之。服终而未葬，则藏之柩旁。待葬而服，既葬，服以谢吊客。而后除且焚，此亦饩羊之犹存者矣。
侈于殡埋之饰，而民遂至于不葬其亲。丰于资送之仪，而民遂至于不举其女。于是有反本尚质之思，而老氏之书，谓礼为忠信之薄而乱之首，则亦过矣。岂知召南之女，迨其谓之。周礼媒氏，凡嫁子娶妻，入币，纯帛无过五两。而夫子之告子路曰，敛首足形，还葬而无椁，称其财，斯之谓礼。何至如盐铁论之云送死殚家，遣女满车。齐武帝诏书之云斑白不婚，露棺累叶者乎。马融有言，嫁娶之礼俭，则婚者以时矣。丧祭之礼约，则终者掩藏矣。林放问礼之本，孔子曰，礼，与其奢也宁俭。其正俗之先务乎。
火葬之俗，盛行于江南。自宋时已有之。监登闻鼓院范同言，今民俗有所谓火化者，生则奉养之具，惟恐不至。死则燔爇而捐弃之。国朝着令，贫无葬地者，许以官地安葬。河东地狭人众，虽至亲之丧，悉皆焚弃。韩琦镇并州，以官钱市田数顷，给民安葬。至今为美谈。然则承流宣化，使民不畔于礼法，正守臣之职也。事关风化，理宜禁止。仍饬守臣措置荒闲之地，使贫民得以收葬。从之。黄震为吴县尉，乞免再起化人亭。状曰，城外有通济寺，为焚人空亭，约十间，以罔利。愚民悉为所诱。亲死，即举而付之烈焰。余骸不化，则又举而投之深渊。斯人何辜，遭此身后之大戮邪。震久切痛心，欲言未发。乃风雷骤至，独尽彻其所谓焚人之亭而去之。意者秽气彰闻，冤魂共诉。皇天震怒，为绝此根。备申使府，盖亦幸此亭之坏耳。案吏何人，敢受寺僧之嘱咐。行下本司，勒令监造。震窃谓此亭为焚人之亲设也。人之焚其亲，不孝之大者也。此亭其可再也哉。谨案古者，小敛大敛，以至殡葬，皆擗踊。为迁其亲之尸而动之也，况可得而火之邪。举其尸而畀之火，惨虐之极，无复人道。虽蚩尤作五虐之法，商纣为炮烙之刑，皆施之于生前，未至戮之于死后也。王敦叛逆，有司出其尸于瘗，焚其衣冠，斩之。所焚犹衣冠耳。惟苏峻以反诛，焚其骨。杨元感反，隋亦掘其父素冢，焚其骸骨。惨虐之门既开，因以施之极恶之人。周礼，秋官掌戮，凡杀其亲者焚之。然非治世法也。隋为仁寿宫，役夫死道上，杨素焚之。上闻之，不悦。夫淫刑如隋文，且不忍焚人，则痛莫甚于焚人者矣，蒋元晖渎乱宫闱，朱全忠杀而焚之，一死不足以尽其罪也。然杀之者当刑，焚之者非法。非法之虐，且不可施之诛死之罪人，况可施之父母骨肉乎。世之施此于父母骨肉者，又往往拾其遗烬而弃之水，惨益甚矣。而或者乃以焚人为佛法。然闻佛之说戒火，自焚也。今之焚者，戒火邪。人火邪。自焚邪。其子孙邪。有识者，为之痛惋久矣。今通济寺僧，焚人之亲以罔利。伤风败俗，莫此为甚。天幸废之，何可兴之。欲望台慈，矜生民之无知，念死者之何罪。备牓通济寺，风雷已坏之焚人寺。不许再行起置。其于哀死慎终，实非小补。然自宋以来，此风日盛。国家虽有漏泽园之设，而地窄人多，不能遍葬。相率焚烧，名曰火葬，习以成俗。谓宜每里给空地若干为义冢，以待贫民之葬。除其租税，而更为之严禁。焚其亲者，以不孝罪之。庶乎礼教再兴，民俗可厚也。吴俗多火葬，有烧人坛。余司臬时，毁其坛，并查缴器具，就坛地为义冢，以葬无地之棺，亦此意也。
贫者不以货事人，然未尝无以自致也。江上之贫女，常先至而扫室布席。陈平侍里中丧，以先往后罢为助。古人之风，吾党所宜勉矣。
陆桴亭《思辨录》
(先生名世仪，字道威，太仓人。)
宏谋按：桴亭先生为学，专力于格致诚正，而推暨乎修齐治平。思辨录，天德王道，无所不贯。兹所采者，皆持己涉世之事，人人可以理会者也，言则平正而无奇，理实切当而不易。率而由之，可以寡过矣。
昔人有言，天下甚事，不因忙后错了。世仪道，天下甚事，不因怒后错了。怒则忙，忙则错。气一动时，不可不即即简点。
问吾辈克己，而他人或有加无已，奈何。曰。天下是处，不可让与别人做。天下不是处，何妨让与别人做。
予初学时，偶有友人相托一事，为某人解纷者。其人盖尝阴害予者也。予虽漫应之，而心不然。既而惕然曰，此岂非所谓己私者乎。即克去之。后来凡遇此等事，皆不须用力。要知古人克己之说，不过如此。
昔人云，见利思义。见色亦当思义，则邪念自息矣。四十二章经数语甚好。老者以为母。长者以为姊。少者如妹。幼者如女。敬之以礼。予少时每乐诵此数语。然细味之，犹有解譬降伏之劳。若能思义，则男有室，女有家，自不得一毫乱动，何烦解譬降伏。
使君自有妇，罗敷自有夫，语宛而严，可为见色思义之勖。
人能常知此身之贵，常念此身之重，则自能不淫于色。人于利欲场中，每看得此身不贵重，甘心陷溺。至君父大事，却又看得此身贵重，忍辱苟全。皆惑也。切莫做识得破，忍不过的事。
凡人语言之间，多带笑者，其人必不正。
人视瞻须平正。上视者傲。下视者弱。偷视者奸。邪视者淫。惟圣贤。则正瞻平视。所谓存乎人者，莫良于眸子也。
人相生于天然。语有之，有心无相，相逐心生。有相无心，相随心灭。知上视之非，则去其傲。知下视之非，则去其弱。知偷视之非，则去其奸。知邪视之非，则去其淫。心既平正，则视瞻不期平正，而自无不平正矣。此之谓修身。此之谓欲修其身者，先正其心。
眼如日月，须照耀万物，勿为丰蔀所蔽。
语有之，五色令人目盲。五色皆我之丰蔀也。
读书不能穷理，亦是丰蔀。
语有之，一言折尽平生福，此盖指刻薄之人言也。乃今之人，以能言刻薄之言为能。未语先笑，恬不知警，殊为可骇。此风亦始于近日，未知将来，作何底止。
后生以口舌角胜者，谓之讨便宜。吾知其得便宜处失便宜也。
予家居多蔬食。偶有鱼肉，食之亦甚少。家人每劝餐。予曰，此不特惜物力，亦惜物命也。吾儒非不欲蔬食。人之一身，所系甚大，不得不借资于饮食。权其轻重故耳。岂可以吾儒不禁杀，而贪饕恣食乎。
范文正公，每日必念自己一日所行之事，与所食之食，能相准否。相准，则欣然。否则不乐终日，必求补过。此可为吾人饮食之法。
语云，醉之酒以观其德，此言甚好。人虽有德，醉后则不能自持，亦白璧之瑕也。于此自持，则无之或失矣。
鉴明王先生曰，功名心须是放淡。予问何以能淡，曰，只是安个命字。予曰，命字上。须再加个义字。
或问君子闻誉亦以为喜耶。曰，闻誉而我有其实，非誉也，名称其实也。此而不喜，非人情，但不以此自矜耳。若闻誉而我无其实，则惭愧不暇，而何敢喜焉。
昼坐当惜阴。夜坐当惜灯。遇言当惜口。遇事当惜心。闲时忙得一刻，则忙时闲得一刻。
凡处事，须视小如大，又须视大如小。视小如大，见小心。视大如小，见作用。昔人所谓胆欲大而心欲小也。
或谓与倾险人处，甚有害，曰，甚有益。或问故，曰，正使人言语动作，一毫轻易不得。岂惟过失可少，于敬字工夫上，亦甚增益。
谦字谄字，本大悬绝。今人多把谦字看作谄字，又把谄字看作谦字，殊不可解。有人于此，道德深重，学问该博，此所当亲近而师事者也。则曰予奚为而谄事之。至于势位所在，货财所聚，又不觉谈之慕之，而趋之恐后也。后生于此处看不分明，人品安得不坏。
利亦训通。通则利，不通则不利。以义为利者，通于人者也。以利为利者，专于己者也。通于人者，财散则民聚。专于己者，财聚则民散。
名利是天地间公共之物。利惟公，故溥。名惟公，故大。自小人以名利为私，而名利二字，始目为膻途矣。自圣人观之，必得其名，必得其禄，名利何尝是膻物。
利与义合，则与和同。文言曰，利者，义之和也。利与义反，则与害对。论语曰，放于利而行，多怨。
横逆之来，圣凡不免。然而所以待横逆之道，则有间矣。出乎尔，反乎尔，此凡庸之所以待横逆也。恶声至，必反之，此侠烈之所以待横逆也。宽柔以教，不报无道，此君子之所以待横逆也。禽兽何难，此孟子之所以待横逆也。天生德于予，桓魋其如予何，此孔子之所以待横逆也。吾人茍有志于学圣贤，则凡待横逆之道，其于数者之间，可不知所以自处乎。
改过之人，如天气新晴一般。自家固自洒然，人见之亦分外可喜。识得此理，可以进德，并可以成人之美。
己有过不当讳。朋友有过，决当为之讳。讳者，正所以劝其改。玉成其改也。故曰，君子成人之美，不成人之恶。彼以过失相规为名，而亟亟于成人之恶者，真刻薄小人耳。故子贡曰，恶讦以为直者。
冬温夏凊，昏定晨省，是事父母小节。能读书修身，学为圣贤。使其亲为圣贤之亲，方尽得孝之分量。舜称大孝，亦只是德为圣人一句。
孝经王者合万国之欢心，以事其先王，此语最妙。吾谓士庶人，亦当合一家之欢心，以事其父母。凡婢妾仆隶，亦易生衅骨肉。为孝子者，须是无往不敬。古人亲在，叱咤之声，未尝至于犬马，正识得此意。
重远弟不得于亲，甚切忧思。予为讲怨慕章，令细玩父母之不我爱二句。谓父母之不爱其子，与子之不得于父母，其中必有一个缘故。但不知为着那一件。惟大孝之子，能痛心疾首，早夜思量。必要寻出那一件来，尽情改过，自然能得亲顺亲。不然，父母怒我责我，一概夷然遇之。曰，我自尽其子职，父母不我爱，听之而已。这便是恝然。恝然者，终不得谓之孝。
孟子于我何哉，注云自责，不知己有何罪，妙甚。人子不能得亲顺亲，只是不知寻讨自己过失。若识得于我何哉之意，将自己不得亲心处，反复搜求。一毫未尽，必要将来尽情改换。如此久久，断无不得亲顺亲之理。二条正见事父母，与待朋友不同，所谓天下无不是底父母也。
朋友是后来的兄弟，兄弟是天然的朋友。少同游，长同学，若得一心一德之兄弟，何乐如之。此古人所以深贵乎兄弟之互相师友也。此人生之幸，门庭之瑞。不可不知，不可不勉。
人所最不可解者，是兄弟嫉妒。彼秦越之人，漫不相关。尚或喜其富，慕其贵。惟兄弟之间，一富一贫，一贵一贱，则顿起嫉妒。彼其心，以为势相形，名相轧耳。不知以阋墙御侮之诗观之，则贫贱之兄弟，尚于我有益，而况其为富贵者乎。若能以父母之心为心，则何富，何贵，何贫，何贱，总之同气连枝也。
兄弟富贵，而不念贫贱者，其人固不足言。若自己贫贱，而嫉妒兄弟之富贵，则在贤者，亦往往不免。盖起于先分形迹，见得他人富贵。不知父母同胞，有何形迹，一分形迹。早已为他人觑破，一文不值也。
以身孝父母，不若以妻子孝父母。以身孝父母，容有不尽之时。以妻子孝父母，更无不到之处。子曰父母其顺矣乎一句，煞有意味。
闺门之中，最难是一敬字。古人动云，夫妇相敬如宾。又曰，闺门之内，肃若朝廷，皆言敬也。此处能敬，便是真工夫，真学问，于齐家乎何有。朱子有言，闺门袵席之间，一息断绝，则天命不行。每念及此言，令人神悚。
教子工夫，第一在齐家，第二方在择师。若不能齐家，则其子自孩提以来，爱憎颦笑，必有不能一轨于正者矣。虽有良师。化诲亦难。
古人云教孝，愚谓亦当教慈。慈者，所以致孝之本也。愚见人家，尽有中才子弟，却因父母不慈，打入不孝一边。遇顽嚚而成底豫者，古今自大舜后，能有几人。
教子须是以身率先。每见人家子弟，父兄未尝着意督率。而规模动定，性情，好尚，辄酷肖其父。皆身教为之也。念及此，岂可不知自省。
教家之道，第一以敬祖宗为本。敬祖宗，在修祭法。祭法立，则家礼行。家礼行，则百事举矣。
今人多宝爱骨董，铺张陈设，以供玩赏，殊为无谓。予向恶之。近日思得，此种器物，亦有用处。盖古者宗庙祭器，必用贵重华美之物，如瑚琏簠簋之类。虽家国不同，然古人祭器，必用重物无疑。今世士大夫，金玉之器，充满几席。而祖宗祭器，则仅取充数。殊非古人致孝鬼神，致美黻冕之意也。愚以为士大夫家，凡有家传重器，当悉以为祭器。贫者，则以精洁之器为之。断不可以滥恶之物，进御鬼神也。
今士大夫家，每好言家法，不言家礼。法使人遵。礼使人化。法使人畏。礼使人亲。只此是一家中王伯之辨。
择婿易，择妇难。婿露头角，选择可凭。妇在深闺，风闻难据也。
择婿须观头角。择妇须观庭训。
伊川先生以塑像之故，并不取影神之说。以为茍毫发不似我父母，则未免为他人矣。此言似属太过。父母有影神，亦人子思慕音容之一助也。何害义理，而必欲去之。是使人子之幼丧其父母者，并其彷佛而不得一睹也。此予所以抱终天之恨也。
人子于父母之亡，决当依礼立主。至于影神，则随其心力。若祖宗有贤德，及为时名臣。则断不可不传影神，以为后人瞻仰之资。是亦立碑勒像之意也。
葬者，送死之大事。故古者未葬不除服。今世阙焉不讲。无论庶民。即士大夫，有终身不葬者矣。今宜制为令典。人子葬亲，不拘月日。凡士大夫，必葬亲，然后起服。庶几无不葬之亲矣。
江君遴问风水之说，于理有之乎。曰，山水是天地骨血。其回合会聚处，自有真穴。所以古人建都，必择善地。然人子葬亲，又自有说。择地，次也。其要处在立心。立心欲亲之体魄安，不至有水泉蝼蚁之患，此天理之至情也。如是者得善地，而富贵应之。立心为求富贵。或停柩不葬，或欺盗侵夺，此人欲之恶念也。如是者虽得善地，而富贵不应焉。譬之种植，人心，则种子之善否也。风水，则土地之肥硗也。种子善，虽瘠土未尝不生。种子不善，虽极肥之土，未有种草而得豆，种稗而得谷者。所以儒者重心术，不重风水。
钱蕃侯有妹未嫁，丧其翁。夫家无人，欲乘凶而娶。蕃侯家不允，而势不可已，因与世仪及圣传议其事。且曰，是律有明禁。但世俗习而不察，亦有善处之法乎。世仪曰，此处决不可通融。然庶民之家，尽有势不能不娶者，亦不可无通融之法。其说有三。二兄试思之。蕃侯曰，不用鼓乐。世仪曰，得之。圣传曰，娶后不同寝。世仪曰，得之。其一说未得。世仪曰，嫁之夕，以奔丧之礼往。交拜哭踊成礼。丧毕而就婚。礼之正也。
治家人生产，非必如今人封殖。只是条理得停当，使一家衣食无缺。如许衡治生之谓。盖衣食所以养廉。衣食足，自不至轻易求人，轻为非礼之事。然后可立定脚跟，向上做去。若忽视治生，不问生产，每见豪杰之士，往往以衣食不足，不矜细行，而丧其生平者多矣。可不戒哉。
切莫为力量所不能为之事，是亦治生一诀也。

[book_title]卷 三
(先生名用纯，字致一，江南昆山人。)
宏谋按：劝言止四则耳，而其义则该括而无遗。充其量，可以希圣贤，否亦不失为寡过。若与之相悖，则不可以为人矣。先生之尊人节孝先生，名集璜明季以诸生。殉节，先生茹哀饮痛，自比庐墓攀柏之义，故号曰柏庐。潜心圣学，躬行实践，杜门授徒，多所成就。读此，可知其制行之笃，而教人之切也。
孝悌
孩提之童，无不知爱其亲，及其长也；无不知敬其兄。可知孝亲悌长，是天性中事，不是有知有不知，有能有不能者也。吾独怪今人，财宝本是身外之物，强欲求之，不得为耻。孝悌是身内固有，不得如何不耻？又怪今人，功名本如旅舍，一过便去，得而复失，则又深耻。孝悌乃是不可复失者，放而不求，如何不耻？不必言古圣贤孝悌之行，如大舜、武、周、泰伯、伯夷，各造其极，只如晨省昏定，推梨让枣，有何难事？而今人甘心不为，极而至于生不能养，死不能葬，大不孝于父母，有无不通，长短相竞，大不友于兄弟。噫！是即孩提时，顷刻不见父母，则哭泣不止；兄弟同床共席，则相怜相爱之孝子悌弟也。人皆望长而进德，奈何反至于此？且就人所易能者，立一榜样：昔老莱子行年七十，身着五色斑斓之衣，作婴儿戏，欲亲之喜；司马温公兄伯康，年将八十，公奉如严父，保如婴儿，每食少顷。则问曰：“得无饥乎？”天少冷，则拊其背曰：“衣得无薄乎？”老而如此，未老可推。一事如此，他事可推。有子曰：“孝悌为仁
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:07:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>