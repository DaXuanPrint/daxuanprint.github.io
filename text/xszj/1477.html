<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷之一,卷之二,卷之三,卷之四,卷之五,卷之六,卷之七,卷之八,卷之九,卷之十,卷之十一,见闻杂记全文在线阅读,见闻杂记全文在线下载,大玄古籍书库">
<meta name="description" content="明代文言笔记小说集。李乐撰。今存版本有明万历刻本杂记九卷、续二卷、清乾隆间刊本十卷、续一卷。本书中大半为作者多年的文史札记，只有十馀则为短篇小说和幽默小品。但这少量的小说和幽默小品，却有些特色，所以，本书作为笔记小说，也还有一读的价值。如卷六第八十六则记道，有名商人，乘车外出，途遇红衣妇人，要求搭车。商人曰：男女何可同车，。吾当徒步尔!谁知红衣女竟是“火神之星”下凡，她要搭车，实际上是考验考验这名商人。当她听了商人可敬的回答后，非常感动道：汝勿远行。某日汝家当有回禄之厄，六神俱已著字，可急回，徙其家资什物">
<title>见闻杂记_李乐_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">见闻杂记</span> <br/>
          作者： <span class="inputVal" id="bkauthor">李乐</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,笔记,杂著,完结</span> <br/>
          字数： <span class="inputVal" id="bknum">[book_length]158594</span> <br/>
          说明： <span class="inputVal" id="bkdec">明代文言笔记小说集。李乐撰。今存版本有明万历刻本杂记九卷、续二卷、清乾隆间刊本十卷、续一卷。本书中大半为作者多年的文史札记，只有十馀则为短篇小说和幽默小品。但这少量的小说和幽默小品，却有些特色，所以，本书作为笔记小说，也还有一读的价值。如卷六第八十六则记道，有名商人，乘车外出，途遇红衣妇人，要求搭车。商人曰：男女何可同车， 吾当徒步尔!谁知红衣女竟是“火神之星”下凡，她要搭车，实际上是考验考验这名商人。当她听了商人可敬的回答后，非常感动道：汝勿远行。某日汝家当有回禄之厄，六神俱已著字，可急回，徙其家资什物，庐必毁矣。结局是：庐虽毁，人财得到保全， “竟得免于全祸”。整个故事比较简短，可是商人见美色而不乱的可贵品质，以及“火神之星”的女性形象还是写得比较好的。又如同卷第一百三十一则：宋人有园丁种菜，菜被人盗去。者主人诘园丁，园丁曰：“自己固要吃，也须著把些与他人吃。”主人默然，曰： “也说得是!”像这类语带诙谙的幽默小品，在古代笔记小说中并不多见。</span> <br/>
          封面： <span class="inputVal" id="bkimg">Z_13241.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]见闻杂记
[book_author]李乐
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,笔记,杂著,完结
[book_length]158594
[book_dec]明代文言笔记小说集。李乐撰。今存版本有明万历刻本杂记九卷、续二卷、清乾隆间刊本十卷、续一卷。本书中大半为作者多年的文史札记，只有十馀则为短篇小说和幽默小品。但这少量的小说和幽默小品，却有些特色，所以，本书作为笔记小说，也还有一读的价值。如卷六第八十六则记道，有名商人，乘车外出，途遇红衣妇人，要求搭车。商人曰：男女何可同车， 吾当徒步尔!谁知红衣女竟是“火神之星”下凡，她要搭车，实际上是考验考验这名商人。当她听了商人可敬的回答后，非常感动道：汝勿远行。某日汝家当有回禄之厄，六神俱已著字，可急回，徙其家资什物，庐必毁矣。结局是：庐虽毁，人财得到保全， “竟得免于全祸”。整个故事比较简短，可是商人见美色而不乱的可贵品质，以及“火神之星”的女性形象还是写得比较好的。又如同卷第一百三十一则：宋人有园丁种菜，菜被人盗去。者主人诘园丁，园丁曰：“自己固要吃，也须著把些与他人吃。”主人默然，曰： “也说得是!”像这类语带诙谙的幽默小品，在古代笔记小说中并不多见。
[book_img]Z_13241.jpg


[book_title]卷之一
董漸川古今粹言
人纔學便湏知有著力處既學便湏知有得力處今當於何處著力陸平泉云不過庸德之行庸言之謹
楊慈湖云學者通患在於思慮議論之多而不行孔子忠信篤敬之訓
范文正公謂賈內翰曰君不憂不顯惟不欺二字可終身行之內翰自謂平生用之不盡
薛文清公云舍而不求曰忘求之太過曰助長
胡力庵每頌此語謂學者所患正為忘字自朝至暮念念不忘便是聖賢
薛文清公常言心如鏡敬如磨鏡不敬便昏了所以說學有緝熙於光明
慈湖遺書云學者涵飬有道則氣味和雅言語閑靜臨事而無事
文公訓子帖云大槩禮數要恭謹詳緩不要倉皇顛錯
顧東江嘗言人家夜飲晏起乃奸盜所由始
訴訟一事最當謹始使官司公明可恃尚不當為或官司雖無心而吏人佐使亦何所不至有是而後悔之固無及矣况隣里所爭不過侵占田界逋欠錢物及兇悖凌犯耳徐徐諭之可也李參政漢老作其叔父成季墓志云居鄉則以困畏不若人為哲真達識也
後生才俊者父兄當以為憂不當以為喜湏常加檢束令熟讀經書訓以寬厚恭謹勿使與浮薄者游處不然其可慮之事盖非一端哺鳒撝斨?BR>王靜泉見戶內日晷指之云光陰不可再得如何容易放他過去
伊川云今人於外事外物件件要好只有自家一箇身與心卻不要好待得外事外物好時自家身與心已先自不好了也
凡人粧成十分好不如真色一分好
陸平泉云朋友者今日之典籍典籍者往時之朋友籍溪教諸生於工課餘暇以片紙書古人懿行或詩及銘贊之有補於人者粘置壁間俾往來誦之咸令精熟
康節誦希夷之語曰得便宜事不可再作得便宜處不可再去有詩云珍重至人嘗有語落便宜處得便宜盖可終身行之也
張魏公每訓子及門人曰學者當清明其心默存聖賢氣象久久自有見處
呂申公居家夏不排窓不揮扇冬不附火平生未嘗行草書尤不喜人愽未嘗較曲直聞謗未嘗辨
平泉言朋友易合者到利害之際多不得力其落落難合者到利害之際反得力
夫子溫良恭儉讓五字常要想見其氣象謝安迎桓溫時氣象常要想劉寬下車還牛氣象常要想
司馬溫公曰去惡從善舍非從是人或以為如制悍馬幹磐石之難靜而思之在我而巳如轉戶樞何難之有
閣老木齋謝公正德初致仕上章力薦守溪王公匏菴吳公以代已吏科給事中王昂論選法得罪吏部尚書邃菴楊公救之薄譴二公休休大臣之風今不可復見矣
陸贄云鋒鏑交於原野而决策於九重之中機會變於斯湏而定計於千里之外非計也今各邊緫兵巡撫見一虜出一軍賞一功罰一罪必湏奏請令不得行事由中制互相推調常致誤事由於將權不重故也
正德十四年
【 錢寧下獄】 江彬用事　毅皇帝有旨南巡舉朝文臣諫不聽金吾衞指揮張英懷匕首入端門剖腹出心以諫死御道上其忠烈又出漢辛慶忌唐張萬福二將軍之上
呂涇野先生
【 柟】 正德三年登進士第一時巨璫劉瑾用事權傾中外以其同鄉也欲要致之先生不往繼而以禮來賀又卻之不受瑾口???亍之先生因請告歸於高陵瑾使人偵於途少有可議則就逮焉行至保定卒無所得而返先生之學於斯亦可見矣
可言不可行不若勿言可行不可言不若勿行平泉至本一禪院法堂與隱南禪師云每常靜坐中覺胸中自有一種快活對人道不得今士大夫以紛華盛麗為樂吾看來樂得不甚?利許魯齋詩云萬般補飬皆虛偽惟有操心是要規
悟真禪師云靜中將平日所憂所疑看破自然不上心來
【 妄情覷破則???】 日常舉動湏要知是甚麼在這裡舉動
【 一切動靜俱属真性】
分外事一毫不與使其心超然無繫
白雲云性如天清明廣大性如地包容徧覆性如水周流無滯
靜也不妨動也不妨動靜間不把真性點污方纔是道
禪家本不求益只要了卻一生無所牽罣便是完他事
【 心無罣碍此生亦空】
一庵云達磨面壁九年不曾有一刻閑閑了便有乘之者矣
把點檢他人功夫做自巳事何有不辦
【 點檢是對副人的意不特管人過失也上蔡所謂矜字正此數】 目有異見耳有異聞湏正巳心終不為患臨死只有安命一法更無妙理可尋所以謂之淡中滋味
張含齋云這心駕馭他不得湏是靜中慢慢收拾然亦無工夫可用處只是凡事退後些不得巳而應之可也
怜悧人去道遠所以要痴要呆
【 神仙伎倆無多子只是人間一味呆】 怨我謗我無非助道之良緣愛人敬人便是操心之要法
惡字不要看重了如私情眷戀?謀計較前思後筭自擇便宜的心即是惡念如酒色財氣是非人我扳緣愛念患得患失皆是惡也
只有迷悟元無凡聖
大珠和尚云心逐物為邪物從心為正乃知先儒所謂循理不是行好事之謂也
火宅塵勞何時是了安樂得一日便是千萬日樣子
平時不怕死臨終卻忙亂此是正念主不定也所以功夫全要在平時
思量計較聦明怜悧於此箇門中一點也用不著
素問曰恬澹虛無真氣從之精神內存病安從來
郭康伯遇神人授一保身衞生之術云自身有病自心知身病還將心自醫心境靜時身亦靜心生還是病生時郭信用其言知自護愛康強倍常年幾百歲
康節云老年軀體素溫存安樂窩中別有春盡道山翁拙于用也能康濟自家身此自飬之旨也
華佗云人亦湏少勞動使穀氣清
今人怕死至傷生之事卻敢為聖人於傷生之事自不為到臨死卻不怕論語謝氏註云聖人之所不食窮口腹者或反食之欲心勝而不睱擇也
唐柳公度年八十有強力人問其術對曰吾平生未嘗以脾胃熟生物暖冷物以元氣佐喜怒此亦可為座右銘也
大渴不大飲大饑不大食恐血氣失常卒然不救也荒年餓莩飽食即死是驗也嗟乎善飬生者飬內不善飬生者飬外飬內者安恬臟腑調順血脉使一身之氣流行冲和百痾不作飬外者恣口腹之欲極滋味之羙窮飲食之樂雖肌體充腴容色悅澤而酷烈之氣內蝕臟肺形神虛矣安能保合太和以臻遐齡耶
古之善攝生者居常少思慮忍嗜慾平喜怒寡憂樂澹好惡世之羙麗貴重物事舉不足以入其心由是志意舒暢形體安和血氣順利度百歲矣經曰不治已病治未病其此之謂與
方正學曰寒即乎燠暑即乎凉自外至者懼其巳傷而不知發乎中者為身之殃噫嗜慾之毒甚於劍芒人惟寒暑之慎而不於此之防何耶人從慾中生死孰能無慾但始則濃厚次則淡薄次則念頭雖起過而不留次則雖有念如嚼蠟而無味又次則無念斯為工夫耳古箴曰不怕念起只怕覺遟
仙人道士非有靈積精飬氣以成真
忍力最難如遇喜多言欲忍之使默見色思濫欲忍之使伏逢樂將縱欲忍之使歛臨食方甘欲忍之使節皆人之所難也
晁文元公曰人生大難惟有重病極貧大亂三者而已其餘細故何足介懷
東坡居士在黃州嘗書云自今以往早晚飲食不過一爵一肉有尊客則三之可損不可增召我者預以此告一曰安分以飬福二田寬胃以飬氣三曰省費以飬財
顧左山絕欲七八年矣而壽止六十八好酒故也可見酒色財氣四件皆能减筭惟色為速耳
李南湄云吾午飯後不看書
天下事都是假的要識得破
王鶴坡嘗言飲食畧多一口便不是畧覺食?愛氣便要折本鶴坡稟賦甚弱九十餘乃卒
何五山云脾胃也要歇息他磨子常用也湏壞了
范冲座右戒曰凡喫飲食不可揀擇去取
何五山云要節飲食湏於舉筯時便著意
隱南禪師云凡視聽皆能損神閒處徐步最好安定語諸生食飽未可據案或久坐皆於氣血有傷
四百四種病宿食為根本
朝打坐暮打坐腹中嘗忍三分餓
名利不苟狥喜怒不妄發滋味不過求聲色不躭嗜神慮不邪思可以無病常壽
陽明先生曰絕飲酒薄滋味則氣自清寡思慮屏嗜慾則精自明定心氣少眠睡則神自澄
康齋云月下詠詩獨步綠陰時倚脩竹好風徐來人境寂然心甚平淡無康節所謂攻心之事
李谷砰云宇宙中有箇大快樂要人會受用
久廢不可速成積弊不可頓除優游不可久戀人情不能恰好禍患不可苟免夫為善知識達此五者涉世可無悶矣
躄者命在杖失杖則顛渡者命在舟失舟則溺凡林下人自無所守挾外勢以為重者一旦失其所挾皆不能免顛溺之患
唐一菴云壽至百歲說著死還是怕人有何厭足
薛文清公云多言使人心志流蕩而神氣亦損吳石湖語鄉中士大夫曰你莫道我沒受用我雖貧儘有受用
東坡云人生樂處不必自已勞心擺布只是眼前山川草木無不可喜但是人看不見
人之貧富不常與天地陰晴相似斷非人謀所能保守但當盡其道耳
不是富貴累人人自累富貴只思大舜若固有之之意任其去來何累之有
凡人做事未有不筭後來决不依所筭若依所筭則天為無權矣
錢財遺子孫反受怨
古來聖賢皆死何况於汝若做好人落得做耳不然枉做一塲人
東坡謫惠州自言辟如生長此地便了山谷謫宜州自言做秀才時貧陋原是如此皆素患難之意
勤儉自能生財不在貪利如佃戶皆宜處之有道道只在事上見
人不在貧富只在做好人耳若是好人貧亦不困乏富亦不取禍
知保身則必愛身如寶能愛身則不敢不愛人能愛人則人必愛我人愛我則吾身保矣推之不敢惡人不敢慢人皆然此萬物一體之道也愛一家則一家愛我矣一家愛我則吾身保矣吾身保然後能保一家推之國與天下皆然此一貫之道也
食淡之勝於肥甘食後乃見貧賤之勝於富貴當亦如是
財物如飲食然多亦不可無亦不可白雲適中之言最有理所以當勤而不當貪當儉而不當吝惟適於理而已
生老病死如春夏秋冬安可逃耶
富貴分定不能勉強若朝夕營營可以成家連天也無用處
遊人園亭即吾所受用若生歆羡卻是苦因周萊峰云不愛其身正是第一件不好處
那得自家許多精神去周旋人未必有益覺勞即止
昔者文王問於鬻子敢問人有大忘乎對曰有曰敢問大忘柰何曰知其身之忘而不改也以賊其身乃喪其軀其行如此是謂之大忘余有傷生之惡甚多雖甚悔之終不能改真所謂大忘也所以先儒以收放心為先務
貪財既不是懶惰又不是怎麼是中道中道以何為凖曰以身命為凖餓殺也不是終日逐逐也不是
近得一拙字可守又得一約字可以飬拙二字可持之終身
常人以嗜慾害身以貨財害子孫以政事害民人以學術害天下後世無是四者豈不快哉　留有餘不盡之巧以還造化留有餘不盡之祿以歸　朝廷留有餘不盡之財以厚百姓留有餘不盡之福以遺子孫
以上俱錄古今粹言
鄭端簡今言
一
高皇帝戊辰生生二十五年入淮西從郭元帥三年起兵渡江明年定建康為吳國公八年為吳王四年為
皇帝是年???胡享國三十有一年建文君洪武丁巳生生六年而其兄虞懷王卒又十年而其父　懿文太子卒當是時
高皇年六十有五矣遂立為太孫七年而嗣帝位四年而亡正統初建文君出滇南至廣西一日呼寺僧謂曰我建文皇帝也寺僧大懼白官府迎至藩堂南面趺足坐地自稱朱允炆曰胡濙名訪張儠傝為我也眾聞之悚然聞於　朝乘傳之京師有司皆以王禮見比至入居大內以壽終葬西山不封不樹提學鄞黃潤玊嘗見之言其狀貌魁梧聲如洪鐘云帝嘗賦詩曰牢落西南四十秋蕭蕭華髮已盈頭乾坤有恨家何在江漢無情水自流長樂宮中雲氣散朝元閣上雨聲收新蒲細柳年年綠野老吞聲哭未休至貴州金竺長官司羅永菴嘗題詩壁間其一曰風塵一夕忽南侵天命潛移四海心鳳返丹山紅日遠龍歸滄海碧雲深紫微有象星還拱玊漏無聲水自沉遙想禁城今夜月六宮猶望翠華臨其二曰閱罷楞嚴磬懶敲笑看黃屋寄雲標南來瘴嶺千層迥北望天門萬里遙欵?久忘飛鳳輦袈裟新換袞龍袍百官此日知何處惟有群烏早晚朝
二
威寧出塞俘馘甚多虜自永樂以來惟此奪其氣一時群臣忌功百方誣訕皆非實事汪直自敬憚威寧威寧不峻拒之亦未為過後人乃以威寧比陳鉞何其忍也
三
麓川之役大費財力騷動半天下比再出兵益復虛耗苟且奏捷鐵券金書至今不絕威寧新建止終其身豈不舛哉
四
恭仁康定景皇帝初封為郕王正統十四年七月茂陵北征王居守坐闕左門西面見群臣八月茂陵北狩　皇太后詔立其長子為皇太子郕王監國坐午門攝朝廷臣班劾王振監國倉卒未有處分廷臣大哭錦衣指揮馬順振黨也叱且退臺諫王竑等憤捽順捶死且索毛王二長隨二長隨亦黨振廷中大譁監國起且退兵部侍郎于謙趨上掖監國止頓首曰請殿下坐監國復坐問曰爾意云何謙進前密對數語頓首下監國遂曰百官前振罪當赤族予請　太后行誅未晚順罪亦應誅今擊死勿論又令左右縳二長隨至立命將軍?擊二長隨死命都御史陳鎰藉振家玊盤徑尺者十四珊瑚樹高六七尺者十數金銀十餘庫馬數萬匹誅振姪錦衣指揮山夷其族移監國入坐奉天門左以謙為兵部尚書翰林侍讀彭時?輅入內閣九月丙子監國以太后命即　皇帝位詔改明年為景泰元年大赦天下遙尊茂陵為　太上皇帝尊皇后錢氏為太上皇后
五
難兵未起中朝非無備江陰侯吳高屯遼東都督宋忠屯懷來徐愷屯河間各十萬人而張昺謝貴在北平耿炳文又統兵三十萬至真定何以兵起塗地瓦觧謂非天命歟
六
宣德二年行在吏部言自永樂十九年迄今遣回庶官四千三百十九人居鄉往往不循分守搆詞徤訟持官府短長請悉召至京考驗才能可用者以次敘銓否罷為民
七
國初謚羙惡兼用洪武二十二年魯王卒
上諭禮部尚書李原名曰父子天性謚法公議朕不得以私恩廢公議可謚曰荒永樂六年伊王謚厲
八
永樂至正統間諸老臣在政地既久且專忠定蹇義秉銓忠靖夏原吉握利權皆二十七年忠宣劉大夏尚書兩京三十九年而在交南者十有九年胡濙忠安為禮部尚書三十二年文襄廵撫江南二十二年以故用人理財禮樂征伐諸大政文經武緯各盡其長章程故在後鮮能及
九
洪武三十五年
文皇即位開內閣召七臣入預機務名直文淵閣盖自壬午至嘉靖百六十年間凡六十八人直隸十人南直隸八人浙江八人江西十六人河南七人山東四人福建二人湖廣四人四川四人山西一人廣東三人廣西一人
十
洪武二十七年寰宇通衢書成書分為八目東距遼東都司又自遼東東北至三萬衞西極四川松藩衞又西南距雲南金齒南踰廣東崖州又東南至福建漳州府北暨北平大寧衞又西北至陜西甘肅為驛九百四十浙江福建江西廣東之道各一河南陜西山東山西北平湖廣廣西雲南之道各二四川之道三為驛七百六十六凡天下道里縱一萬九百里橫一萬一千七百五十里四夷之驛不與焉
十一
彭惠安公哀江南詞敘述建文死義之臣至方遜志乃云後來奸佞儒巧言自粉餙叩頭乞餘生無乃非直筆盖指西楊輩脩實錄書方再三叩頭乞生者非實事也
十二
靖難之歲十一月副都御史陳瑛言
皇上順天應人以有天下四方萬姓莫不率服然車駕初至京師有不順天而効死建文者如禮部侍郎黃觀太常少卿廖昇翰林修撰王叔英衡府紀善周是修浙江按察使王良沛知縣顧伯瑋等計其存心與叛逆同宜從追戮　上曰朕初舉義誅姦臣不過數輩後來二十九人中如張紞王鈍鄭賜黃福尹昌隆皆宥而用之今汝所言數人况有不與二十九人之數者彼食其祿自盡其心悉勿問
十三
春秋謹華夷之辨中國有主也文中子帝元魏未為非聖祖功德高百王詔文嘗稱曰天命真人於沙漠帝王廟中以元世祖與三皇五帝三王漢高光唐宗宋祖並祀真聖人卓越之見
十四
我朝雖設修譔編修檢討為史官特有其名耳實錄進呈焚草液池一字不傳况中間數多細事重大政體進退人材多不錄每科京師鄉試考官賜宴皆書冢宰內閣大臣其先後相繼竟不可考他可知矣
十五
景泰元年吏部辦事吏徐鎮上疏言京官潛遣家歸民心驚懼乞禁止
十六
知已不易得楊文貞不知王文端葉文莊不知于肅愍彭文憲不知李襄敏李文達不知葉文莊丘文莊不知王端毅倪文毅不知莊定山馬端肅不知劉忠宣崔文敏不知王虎谷張文忠不知王陽明
十七
國初李太師胡丞相凉國公諸獄未可知若于少保石緫兵諸獄詞恐未為無枉即劉瑾錢寧江彬亦未必有反謀坐奸黨可也武定積惡負恩本有死罪近言官所指法官所擬亦難服其心侯爵終當復唯曹賊是實
十八
薛文清公山東巡按時嘗言內外風憲緘默都御史顧佐惡之薛考滿署平常以故不得進階封贈父母顧名臣也尚然况其他乎
十九
正統己巳大統曆二至日晷晝夜六十一刻岳文肅公大異之識者以為用事大臣任私智廢曆法必有搖本之禍八月六師陷土木
二十
吾鄉入　國朝名臣輩出開創時文成文憲籌畫軍旅興制禮樂未四十年而有靖難之事則遜志効夷齊之節又未五十年而有北狩之事則肅愍收宗李之功又未八十年而有南昌之變則端敏發其奸忠烈死其難陽明平其亂此皆焯焯在國史者內閣今纔七人文簡文懿文毅文正文忠皆能稱其職矣若章文懿純心正學師表海內稱為大老又不可以功名論也
二十一
孝皇召見劉忠宣公諭曰事有不可每欲召卿?量又以非卿部內事而止今後有當議者卿可寫揭帖密封進來對曰不敢　上曰何曰先朝李孜省可為鑑戒　上曰卿與我論國事豈孜省營私害物者比曰臣下以揭帖顯行是亦前代斜封墨勑之弊
陛下宜遠法帝王近法祖宗事有可否外付之府部內咨之內閣可也如有揭帖日久上下俱有弊且非後世法臣不敢効順　上稱善久之
二十二
馬鈞陽嘗上疏言國制僧道府各不過四十人州三十人縣二十人今天下百四十七府二百七十七州千一百四十五縣額該僧三萬七千九十餘人成化十二年度僧十萬成化二十二年度僧二十萬以前所度僧道又不下二十萬人共該五十餘萬人以一僧一道食米六石論之該米二百六十餘萬石足當京師一歲之用况不耕不織賦役不加軍民匠灶私自披剃而隱於寺觀者又不知其幾啟修寺觀徧于天下自京師達之四方公私之財用於僧道過半乞嚴加禁約
二十三
王文恪公曰予在翰林與陸廉伯語及楊文貞廉伯曰文貞功之首罪之魁也予問為何廉伯曰內閣故有絲綸簿文貞晚年以子稷故欲媚王振以絲綸簿付之故內閣之權盡移中官余亦不知其然否及余入內閣見歷朝詔誥底本皆在非所謂絲綸簿乎不聞送入况中官之專與否不在一簿之存亡也顧人主信用何如耳廉伯之言不知何所從授天下皆傳之
二十四
張永初見　上乘間出懷中疏奏逆瑾十七事且言其將為不車?丸　上怒夜縳瑾坐謀反凌遅三日諸被害者爭拾其肉嚼之湏臾而盡九月吏部尚書張綵錦衣指揮楊玊石文義坐瑾黨伏誅內閣曹元削籍盡革瑾所行亂政害人事焚與瑾往返書劄文字論平寧夏及誅瑾功封仇金?戊為咸寧伯內閣進勳廕子又封諸太監兄弟為伯者七人以楊一清為戶部尚書南京御史張芹劾李東陽當瑾擅權時禮貌過於卑屈詞旨極其稱讚及他人奏誅瑾則攘功受賞不顧名節東陽引疾辭不允
二十五
楊文襄一清公與太監張永西征也嘆息泣謂永曰藩室亂易除國家內變不可測柰何永曰何謂公曰公豈一日忘情顧無能為公畫策者遂促席手畫瑾字永曰渠日夜在上傍上一日不見渠不樂今其枝附已成耳目廣矣柰何公曰公亦　天子信幸臣今討賊不付他人付公　上意可知公試班師入京詭言請　上間語寧夏事　上必就公問公於此時上寘藩偽檄并述渠亂政凶狡謀不車?丸海內愁怨大亂將起　上英武必悟且大怒誅瑾瑾誅柄用公益矯瑾行事呂強張承業暨公千載三人耳永曰不濟柰何公曰他人言濟不濟未可知言出公必濟顧公言時湏有端緒且委曲　上萬一不信頓首請死願死　上前即退瑾殺奴餵狗又涕哭頓首得請即行事無緩頃刻漏機事禍不旋踵永勃然作曰老奴何惜餘年報
主乎已而永入京請見如公策竟誅瑾
二十六
大同初叛之歲失總兵官所佩征西前將軍印職方請給新印余為主事白郎中緫兵印文柳葉篆請改印文或稱別將軍或增减其字恐原印在叛軍處有事時行文奏報真偽不可辨悞事非小往年胡忠安公在禮部失行在禮部之印改鑄行在禮部印此在內衙門尚然况邊鎮兵權又反側不靖時乎郎中不以為然
二十七
嘉靖三年甲申大同伍堡軍叛殺巡撫張文錦參將賈鑑時緫兵江桓坐視不能討賊朝廷罷桓以桂勇代之令桂疾驅入大同誅首惡撫脅從且遣都督魯綱緫兵侍郎胡錠提督軍務率兵屯陽和堡候勇誅首惡撫定即班師勇巳誅郭巴子等首惡十七人綻綱以為功非巳有起營而西大同軍復閉門及罵勇倒鬼誑我縳勇欲殺之勇不屈言汝等再殺我闔城無噍數矣乃釋勇盡殺勇家丁代玊微服走宣府錠等又妄言功奏捷中朝皆知之不得已召還京是時內閣費宏不欲再用兵幸無事余及甌寧李默各上疏乞討賊李疏報聞余疏乙酉正月十七日進留中薊州緫兵馬永亦請自率兵討賊不聽以故大同叛軍至今為邊鎮大禍
二十八
王虎谷為祠祭郎中疏請嚴試僧道精通玄典者始與度牒王晉谿問之曰兄謂此可塞異端乎若如兄策此輩欲得度必有精通玄典者出於其間今二氏之徒苟且為衣食計尚不可遏塞與吾儒爭勝負若使精通玄典又可柰何虎谷嘆服
二十九
大禹治河易今日治河難大禹時直欲除害今併欲興利以故甚難既欲順其流不逆水性必難得其濟漕運既欲濟漕運難保淮西陵寢無衝决之患大名張秋濟寧徐州處處畏河患又必湏引之東南流雖大禹治之恐亦便無長策以故中灤之運及膠河故道皆不可不早?之膠河即今所謂南北新河不出登萊大洋之險直自安東至海倉三百里耳
三十
景泰元年五月漕粟十五萬石自丁字沽舟行抵雄縣分給軍餉
三十一
林見素劾繼曉下詔獄　茂陵怒甚事且不測司禮太監懷恩叩首諍不可曰殺俊將失百官心將失天下心奴不敢奉詔　上大怒曰汝與俊合謀訕我不然安知宮中事舉硯擲恩恩以首承硯不中又怒仆其几恩脫帽觧帶伏地號泣曰奴不能復事爺爺矣叱恩出至東華門使人謂典詔獄者曰若等諂梁方合謀致俊死若等不得獨生乃徑歸臥稱中風不能起　上怒觧命醫治疾屢使勞問俊得不死
三十二
嘉靖庚子北虜破大同塞深入山西時兵部三尚書張瓚掌部事毛伯溫掌都察院事劉天和提督團營皆不肯帥師禦虜起都御史翟鵬於家總督宣大偏保山東河南等處軍務駐大同境上鵬質直端勁外若悃幅內有經緯不善附權貴通賄遺有前輩大臣風節柄臣惡之北虜退捃摭細故閑住明年虜又至諸大臣益畏懼莫肯出大同復起鵬提督如故以防禦功歷陞兵部尚書甲辰兵部議掣防秋兵太早虜直犯紫荊　上大怒逮鵬詔獄謫戍邊行至河西務借宿民家不納告之鈔關主事主事撻民家留鵬宿民家告之東廠以聞復逮鵬瘦死錦衣獄先是樊繼祖為緫督喪師失律且殺良民報功侵費帑金数十萬以厚賂巧媚得無罪
三十三
正德庚午逆瑾既縛治黨與長沙欲逮內閣曹元太監張永曰老先生勿開此路當為日後計元得削籍去正德辛巳新都楊公廷和因言官論晉溪票擬下詔獄且將殺晉溪司禮曰　萬歲今纔年十五王天官左班大臣一旦至此恐日後事不可料大禮議時永嘉欲逮新都司禮亦不肯
三十四
經筵面奏近世無聞惟嘉靖甲申夏呂修撰枏言五月十二日　獻陵忌辰是日講言君臣不宜華服己丑夏陸祭酒深言講官講章不宜輔臣改攛使得自盡其愚因以觀學術邪正呂未幾以論禮謫觧州判官陸竟以此謫延十同知程正叔詞嚴義正范堯夫色溫氣和皆賢講官也今難其人矣
三十五
正德十六年工部言內侍巾帽靴鞋合用紵絲紗羅皮張等料成化間二十餘萬弘治間三十餘萬正德八九年至四十六萬今至七十二萬昔東漢永平中始定宦官員中常侍四人小黃門十人和帝以後中常侍至十人小黃門二十人唐太宗詔內侍不立三品中宗時黃衣二千人員外置千人衣紫者尚少開元天寶黃衣以上三千人衣紫千人其稱旨者輒拜三品列戟于門宋初自供奉官至黃門定員一百八十人孝宗定二百人後增至二百五十人洪武二年定置內使監奉御凡六十人今自太監至火者近萬人矣
三十六
嘉靖初錦衣旗校革三萬一千八百餘人歲省糧儲數十萬革冗官冗兵四萬餘人歲省京儲一百六十八萬石
三十七
正德十四年六月寧王宸濠反巡撫都御史孫公燧按察副使許公逵死之汀贛都御史王公守仁及吉安知府伍文定起兵討宸濠檄召江西各府兵宸濠出南昌寇陷南康九江丁亥遣人寇望江己丑安慶守備楊銳指揮崔文知府張文錦力禦之時王公在吉安奏留公差還京御史謝源伍希儒紀功悉會吉安鄉官都御史王懋中編修鄒守益郎中曾直評事羅僑御史張鰲山僉事劉藍進士郭持平驛丞王思李中按察使劉遜參政黃繡知府劉昭議十三凌十一等數百人被執脅從御史王金主事金山按察使楊璋僉事王疇參政陳杲布政使梁辰都指揮葉文馬驥白昂等八月癸未　上親征詔天下遂至南京駐太監王洪家十五年十月　上還京駐通州宸濠伏誅
三十八
弘治中台人繆恭學古行高晚年走京師奏六事其一紀絕屬請封建庶人後為王奉祀懿文太子通政司官見恭奏大駭罵恭蠻子何為自速死繫恭兵馬司獄劾上待命賴
敬皇明聖放恭還鄉
三十九
仁宗即位之歲十一月召禮部尚書呂震與御劄曰建文中奸臣正犯悉受顯戮其家屬初發教坊司錦衣衞浣衣局習匠功臣家奴今有存者既經大赦並宥為民給還田土　仁宗撰　長陵神功聖德碑文稱建文君雖追廢猶書其沒曰崩當在其位猶尊之曰朝廷又諭群臣曰若方孝孺輩皆忠臣詔從寬典於是天下始敢稱孝孺諸死義者為忠臣云
四十
先朝用人惟賢惟材雖內閣輔佐不專翰林初開內閣七人用王府審理副中書舍人給事中知縣改翰林官入直文淵閣此後如文達起吏部主事文清起御史功業道德有過二公者乎近日但有改入翰林及宮寮者千萬指摘十無一完即有才行出群之士亦深避峻卻惟恐一旦改官徒增多口耳且往時忌人官被至于死後定謚尚有公論今亦大異于昔矣
四十一
戶部尚書王杲簡諒廉平兵部尚書劉儲秀清貞恪慎山西巡撫孫繼魯清修苦節文行卓然皆一時人材嘉靖丙午丁未二年相繼去位孫繫死詔獄王荷戟南荒卒劉削籍非出內閣之意即言官之口其貪墨奸佞依阿卑諂者安享榮祿即有論劾行賄得觧職任如故旋復旋轉以故今之大臣實難展布上為內閣刼持下為言官巧詆相率低頭下氣者以為循謹千金雙璧絡繹道路即以雄才大器著聲矣
四十二
嘉靖來浙中儒臣可為輔弼者王文定公瓚董中峯先生王?巳張文定公邦奇皆不得用中峯文學蘊藉行誼修??絜竟為永嘉中傷一廢不復起善數甚惜之王官至禮部侍郎張南京兵部尚書中峯與張余嘗接其言論正人君子也
四十三
我朝內閣以私喜進用人者有之未嘗有以私怒殺人者萬安焦芳劉宇曹元亦未嘗至此
四十四
宸濠之役王陽明不顧九族之禍賊擒奏凱彬忠諸佞倖導　康陵南征罪人未就甸師之戮中外危疑洶洶視行陣間尤費心力媢嫉之徒肆為誣詆天日鑒之而巳其桶岡橫水浰頭之賊連穴數省寇叛數十年國無大費竟爾盪定此功豈在靖遠威寧之下其學術非潛心內省密自體察者慎勿輕訾也
四十五
論大禮入內閣者席文襄張文忠桂文襄方文襄四人霍文敏以禮書掌詹事府事若楊文襄再入閣以稱張疏李文康以諭德是張疏入閣
四十六
今人專指斥陽明學術余不知學但知大學恐不可直以宋儒改本為是而以漢儒舊本為非此湏虛心靜思得之若寧藩反時余時年二十一應試在杭見諸路羽書皆不敢指名宸濠反或曰江西省城有變或曰江西省城十分緊急或曰江西巡撫被害重情或曰南昌忽聚軍馬船隻傳言有變唯陽明傳報明言江西寧王謀反欽奉密旨會兵征討安仁謂陽明學本邪說功由詭遇又曰王某心事眾所共疑何其不諒至此
四十七
王陽明初見宸濠佯言售意以窺逆謀宴時李士實在坐宸濠言　康陵政事缺失外示愁嘆士實曰世豈無湯武耶陽明曰湯武亦湏伊呂宸濠又曰有湯武便有伊呂陽明曰若有伊呂何患無夷齊自是陽明始知宸濠謀逆决矣乃遣其門生舉人冀元亨往來濠邸覘其動靜益得其詳於是始上疏請提督軍務言臣據江西上流江西連歲盜起乞假臣提督軍務之權以便行事意在濠也司馬王晉溪知陽明意覆奏王某有本之學有用之才今此請奏相應准允給與旗牌便宜行事江西一應大小緩急賊情悉聽王某隨機撫勦以故濠反陽明竟得以此權力起兵擒賊捷奏中功歸本兵新都故不喜晉溪見陽明奏遂怒故封爵久不行至
今皇帝登極詔中及之議者遂謂新都自為已定策地也濠反書初至諸大臣驚懼以為濠事十成八九晉溪一日十四奏調兵食且大聲對諸大臣曰王伯安在汀贛據南昌上流旦夕且縳宸濠諸公無恐曩請與伯安提督軍務正為今日已而濠平職方郎中論功超陞晉溪乃不得脫戍籍豈不大舛晉溪後以張桂薦起復為吏部尚書卒謚恭襄
四十八
洪武元年始設六部以滕毅為吏部尚書正三品屬中書省十三年罷省以山西參政偰斯為吏部尚書改正二品自偰至張紞皆在南京蹇忠定公以後皆在北京
四十九
劉文安公陳十事其八言賞罰曰石亨于謙等將兵禦虜未聞摧陷羊?星羶迎回鑾輅但迭為勝負互相殺傷而已雖不足罰亦未足賞今亨自伯爵陞為侯爵謙由二品陞為一品天下之人未聞其功而但見其賞豈不怠忠臣義士之心乎今宜使亨等但居舊職勿授新陞以崇廉恥之節以作敵愾之氣夫既與而不忍奪者姑息之政也既進而不肯退者患失之心也上不行姑息之政下不懷患失之心則治平可計日而望矣時羅通亦以為言然自德勝之役之後也先再不敢窺我居庸紫荊者誰之力也
五十
弘治十一年三月監生江瑢奏言劉徤李東陽杜絕言路掩蔽聦明妬賢嫉能排抑勝巳急宜斥退徤東陽疏言近日兩京科道指陳時弊并劾奔競交結乞恩傳奉等官雖未盡當數多可採而乃漫無可否槩下施行自
祖宗朝至今未有此事皆臣等因循將順苟避嫌疑不能力贊乾剛俯從輿論別白忠邪明正賞罰以致人心惶惑物議沸騰草野之下其言乃至於此乞罷　上不許下瑢詔獄徤等又上疏力救瑢得釋
五十一
南京設參贊機務自戶部尚書黃忠宣公始實宣德乙卯也已而黃公兼掌兵部事正統五年代黃公者兵部侍郎徐琦正統十四年琦陞尚書景泰元年止掌部事靖遠伯代琦緫督機務成化間崔莊敏公以南吏書王端毅公以南右都御史參贊機務恐亦未然又云始於正統辛酉亦非盖正統辛酉始定名南京也
五十二
景泰元年九月初令九卿內閣相移文書名內閣移司屬書孔目名
五十三
永樂中觧公胡公出內閣為廣西參議國子祭酒宣德四年禮書華盖殿大學士張瑛戶書謹身殿大學士陳山以干請諸司出內閣改瑛南京禮部山專教內豎書景泰□年江淵亦自內閣出為工部尚書代石璞
五十四
巡撫之名實始於洪武辛未是年敕遣
皇太子巡撫陜西也建文中遣侍郎夏忠靖等二十四人充採訪使巡行天下永樂辛丑遣尚書蹇忠定等二十六人巡行天下宣德庚戍遣侍郎于肅愍周文襄等六人出巡撫也建文永樂廵行大臣並以給事中佐之
五十五
丘文莊公言我朝文臣有謚始於姚恭靖公胡文穆公恐恭靖未可謂為文臣謂之武臣可也文臣賜謚實始於王文節公禕文節於建文元年四月贈翰林學士賜謚永樂中改謚忠文
五十六
孝慈　仁宗二皇后開基育聖功邁莘塗德超任姒　列后濟羙宜家之教戢於坤裳逮下之恩深於樛木百八十年餘未嘗有臨朝干政者正統中天下休息　孝誠之功正德末國統中絕非　孝康為之內主禍未可知也然當是時四揚在內閣可謂勤勞王家者矣
五十七
翰林始得謚文餘不得與不知出何令典鄭文安儀文簡吳楊二文恪魏文靖葉王邵三文莊何文肅黃文毅皆非翰林彭從吾易名惠安林見素有改謚之請未見施行然亦有官至內閣不得謚文者馬許二襄敏王毅愍陳莊靖是也
五十八
宣德三年敕南京刑部侍郎?民考察在京百司以民廉介端謹也民字時舉武進人永樂二年進士庶吉士與修永樂大典除刑部主事又與修五經四書性理大全進員外　郎中十九年陞山東左參政當是時索唐賽兒急盡逮山東北京尼既又盡逮天下出家婦女先後幾萬人民撫定綏輯曲為觧釋人情始安　上再征虜敕民舟車轉餉節約曲筭省財力民不擾事集　上在道中敕民與巡按御史考所過郡縣吏宣德二年召充會試考官三年召入南京戶部為右侍郎尋改南京刑部九年卒官貧不能喪吳文恪公力為經紀始充殮成化間葉文莊公請褒民不果
五十九
成化中太監張敏卒姪太常寺丞苗傾貲上獻乞侍郎　上曰苗本由承差若侍郎六部執政不可可授南京三品左右急持官制請竟得南京通政使是時四方白丁錢虜?販技藝革職之流以及士夫子弟率夤緣近侍內臣進獻珍玩輒得賜太常少卿通政寺丞郎署中書司務序班不復由吏部謂之傳奉官閣老之子若孫甫髫齓巳授中書冠帶牙牌支俸給隸但不署事朝參大抵多出於梁方之門弘治間馬端肅公言京官額一千二百餘人傳奉官乃至八百餘人內實支薪俸者九十一人冗官莫甚於今日請因灾汰罷上從之
六十
洪武十一年封　周王於河南開封一郡惟一王府今則郡王三十九府輔國將軍二百一十二位奉國將軍二百四十四位中尉而下不計矣洪武年間軍職二萬八千有奇成化五年軍職八萬二千有奇成化迄今不知增幾倍矣洪武初年錦衣衞官二百五員今一千七百餘員此祿俸所以不足也嘉靖八年春詹事霍韜奏云
六十一
國初偽漢陳友諒為勍敵偽吳張士誠次之吳能西擾建業我則不敢越鄱陽而取武昌矣是時以長興侯耿炳文守長興江陰侯吳良守江陰長興守則陸騎不能出徽歙所以斷平江之掌股江陰守則師舟不敢窺通泰所以扼平江之襟喉吳不我擾而陳氏???張氏繼之矣
六十二
弘治甲子六月虜中走回人云聞虜中欲擄黃裏黃裏者京城也時北虜小王子求貢朝廷既許而不至且聞有異謀又走回人云朵顏頭目阿爾乞蠻領三百人與北虜通和小王子與一小女寄飬引誘入寇而大同亦告急於是　泰陵欲出軍召劉東山面議東山力言京軍不可輕出　上曰　文皇朝頻年出兵逐虜數百里未嘗失利對曰　文皇時何時也有糧有草有兵有馬又有好將官所以得利今糧草缺乏軍馬罷弊將官鮮得其人軍士玩於法利不能殺賊且又因而害人徒費財物有損無益師遂不出
六十三
正統十四年虜至京城榜購能擒斬也先者賞萬金封國公景泰元年購殺也先者賞銀五萬兩金萬兩封公官太師殺伯顏帖木兒喜寧等賞銀二萬兩金千兩
六十四
正德年間親王三十位郡王二百十五位將軍中尉二千七百位文官二萬四百武官十萬衞所七百二十二旗軍八十九萬六千廩膳生員三萬五千八百吏五萬五千其祿俸糧約數千萬天下夏秋稅糧大約二千六百六十八萬四千石出多入少故王府久缺祿米衞所缺月糧各邊缺軍餉各省缺俸廩今宗室王二等將軍三等中尉三等主君五等及疏庶人罪庶人凡五萬餘文武官益冗兵益竄名投占徒煩抽補召募名數日增而實用日减加以冗費無經財安得不盡民安得不窮哉
六十五
正德中吏部三尚書張綵坐瑾黨死陸完坐宸濠黨王晉溪坐奸黨亂政皆論死减謫戍石文隱公代晉溪有匿名書帖吏部門云莫做莫做莫賀莫賀十五年間一連三箇
六十六
中山王初夫人張氏繼夫人謝氏王出師歸孝陵諭王曰卿夫人好鞭撻人至死此不足佐卿朕為卿擇一佳婦謝夫人是也謝夫人生四子四女女長即仁孝皇后次代王安王妃又次未聘永樂丁亥仁孝皇后崩長陵諭謝夫人朕欲得夫人季女繼中宮夫人曰妾女不堪上配聖躬長陵曰夫人女不歸朕更擇何等壻耶季女竟不敢受人聘從佛氏為尼於南京聚寶門外所謂王姑庵者是也嘉靖中霍文敏公為禮書毀之
六十七
山西三傑喬公宇王公鳳雲王公瓊白岩以德量勝虎谷以節槩勝晉溪以才畧勝然而晉溪有功於民社矣
六十八
太祖實錄三修建文君即位初修王景充緫裁靖難後再修緫裁觧縉縉得罪後三修緫裁楊士奇初修再修時士奇亦秉筆
六十九
嘉靖九年更定南北郊禮南郊　皇天上帝南向　太祖西向東一壇大明西一壇夜明東二壇二十八宿西二壇雲師雨師風師雷師北郊　皇地祗北向　太祖西向東一壇中嶽東嶽南嶽西嶽北嶽基運山翊聖山神烈山西向西一壇中鎮東鎮南鎮西鎮北鎮天壽山純德山東向東二壇東海西海南海北海西向西二壇大江大淮大河大漢東向
七十
景泰四年刑科給事中曹凱言比者戶部請聽軍民官吏輸豆如輸豆四千石以上授指揮歷俸十六七年償彼豆倍半矣又令管事世襲以生民脂膏飬無功之子孫於無窮也有功者必曰吾累世忘軀獲此官彼輸豆亦獲此官朝廷以吾軀命同於菽粟其誰不觧體起端雖微弊流甚大乞勑輸粟豆授武職者帶俸不任事不世襲犯贓罪如文職止許原籍衙門帶俸終身　上曰凱言有理巳授職者仍舊管事承襲今後悉如凱言
七十一
嘉靖壬寅北虜孔棘兵書張瓚恐統兵出禦於會推總督文臣疏中歷舉往年禦虜皆遣都御史故事奏下吏部時文選郎中謂余曰往時邊事急推總督文臣皆兵部會府部諸衙門議上今乃移吏部又必欲推都御史柰何余曰渠負　國恩邊事大壞今猶為此奸巧渠獨不知虜棘本兵自出乎天順五年孛來寇陜西馬昂統兵木懋川之役王驥嘉靖初河西之役金獻民皆本兵也景泰時于少保自請行邊嶺南蠻反用兵久無成功議設兩廣總督于少保亦自請行此獨非故事耶已而廷推首上瓚次毛伯溫劉天和三人皆兵書毛掌院劉督團營又次起用翟鵬
內批用鵬
七十二
大同古雲中宣府古上谷虜入大同塞必犯紫荊倒馬入宣府塞則犯白羊居庸自獨石邊外順潮河川南下則古北口黃花鎮不能禦矣大同宣府有重兵古北口黃花鎮兵最弱
七十三
景泰三年沙灣堤壞遣訓導陳冕修築先是冕以沙灣功陞教授比沙灣復決冕奏言欲息斯患在用人工部惡冕請送冕山東巡撫責其成功否械赴京師既得旨給事中陳嘉猷言朝廷嘗榜求治河之畧竟未有言冕嘗有修河績今更進言而工部嫉之必欲置諸有罪之地人人皆將緘口不言其他利病甚於此者孰肯復言冕不足卹而國體所關甚重乞令冕恊同巡撫等官修築便　上從之
七十四
南京城大抵視江流為曲折以故廣袤不相稱似非體國經野辨方正位之意大內又迫東城且徧坡卑窪　太子太孫宜皆不祿江流去而不留山形散而不聚恐非帝王都也以故孝陵欲徙大梁關中長陵竟遷北平
七十五
嘉靖壬寅七月朔日食逐貴溪去時諸城一人在內閣中秋分宜入內閣甲辰諸城以二子舉進士為言官所劾父子並削籍數月後靈寶許太宰石首張宗伯二人同入內閣丙午許乞致仕閑住去張病卒是冬復召貴溪貴溪至而壽寧侯張延齡死於西市戊申冬貴溪亦如之
七十六
漙洽字南洲浙江山陰人洪武初薦高僧入京歷陞左善世靖難兵起為建文君設藥師燈懺詛　長陵金川門開又為建文君削髮長陵即位微聞其事囚南洲十一年榮國公疾革　長陵遣人問所欲言言願釋漙洽　長陵從之釋出獄時白髮長數寸覆額矣走大隆興寺拜榮國公床下曰吾餘生少師賜也仁宗復其官卒年八十二
七十七
嘉靖丁未秋兵書陳經被劾王以旂代陳未幾以河套議出陜西總督邊務劉儲秀代之劉循例疏辭　上怒削籍去趙廷瑞代之不半年兵部更四尚書近年兵部最久者張瓚邊事大壞自瓚始瓚有才畧無柰其好貨何
七十八
皇祖製太廟祭器曰今之不可為古猶古之不可為今禮順人情可以義起所貴斟酌得宜必有損益近世泥古好用籩豆之屬以祭其先生既不用似亦無謂其製祭如生儀
七十九
宣德五年十二月巡撫浙江侍郎成鈞奏海塩縣民言縣並海舊置石嵌土岸延袤二千四百四十餘丈備海患比因風潮衝激壞者一千一百餘丈有司雖常修築然舊石為水所囓皆刓弊無廉隅暫用累砌終不堅固今議於舊岸內別砌石岸而存其舊者以為外障庶可久遠乞如洪武中令嘉興湖州嚴州紹興等府發夫匠恊助為便　上從之
八十
長陵北征命侍郎師逵督餉逵以道險車載民疲糧乏乃擇平坦之地均其里路置站堡每夫一人運米一石此送彼接朝往暮來民以不困食亦旋足
八十一
成化末年宦者尚銘坐東廠陳凖繼之甚簡靖令剌事官校曰反逆妖言則緝餘有司存非汝輩事也坐廠數月都城內外安之權豎以為失職百計媒孽凖自知不免一夕縊死凖廣東順德人
八十二
讀成布衣祭忠文詩成器餘姚人正統末聞翰林侍講
【 劉球】 死於獄即邑中龍泉山頂為文祭之祭畢以餕頒諸同志其文歷述古今權奸之禍凡三千餘言人謂之祭忠文命其地謂祭忠壇詩曰萬古興亡淚滿箋一壇遙憶祭忠年大書筆在憑誰執高調歌沉待我傳無地可投湘水裔有天應照越山顛布衣閔世尤堪弔何處松楸是墓田邵文莊公云
八十三
我郡守楊公承芳乞致仕疏云錢若水居樞密年四十而致仕以臣觀之臣年尤多三歲陶弘景奉朝請年三十六而致仕以臣觀之臣年尤多七歲放臣致仕死得與弘景若水遊於地下足矣
八十四
席文襄公論漕船利害成化以前病在民成化以後病在軍
八十五
北狩永樂七年己丑也六曹稱行部十五年丁酉改云行在某部北京之為京師不復稱行在也盖自正統辛酉始也
八十六
南贛與湖廣福建廣東相連流賊易起鄖陽與陜西四川河南相界流民易聚故江西湖廣既有撫憲此則又設提軍撫治之官也南贛山深而人狡鄖陽土曠而民貧
八十七
宣德四年七月太監馬騏矯旨下內閣書勑付騏復往交趾閘辦金銀珠香時騏自交趾召還未久內閣覆請　上正色曰朕安得有此言渠曩在交趾荼毒軍民卿等獨不聞乎自騏召還交人如觧倒懸豈可再遣然亦不誅騏也
八十八
戶部尚書梁公
【 材】 南京人弘治己未進士字大用號儉庵清修勁節始終不渝為翊國公郭勛所惡削籍初為縣令歷知嘉杭二府皆有惠政有儉庵奏議四冊
八十九
國朝定鼎金陵本興王之地然江南形勢終不能控制西北故　高皇時已有都汴都關中之意觀洪武元年詔曰江左開基立四海永清之本中原圖治廣一視同仁之心其以金陵大梁為南北京方希古　懿文太子輓詩曰相宅圖方獻還宮疾遽侵關中諸老父猶幸翠華臨盖有都關中之議以東宮薨而中止也
九十
崑山魏莊渠言　皇子之國　皇后子其儀制用上十王禮妃所生子用中十王禮嬪所生子用下十王禮降殺以毋為差此不知出何令甲　孝陵封諸王不然
九十一
國初設中書省左右丞相黨獄起罷詔五府九卿分理庶務翰林春坊官看詳諸司奏啟署翰林院兼平駁諸司文章事某官某
成祖靖難後召觧公縉黃公淮胡公廣楊公榮楊公士奇金公幼孜胡公儼入直文淵閣時洪武壬午實建文四年也自後楊公漙張公瑛陳公山陳公循曹公鼐馬公愉苗公衷高公穀張公益彭公時?公輅江公淵王公一寧蕭公鎡王公文徐公有貞許公彬薛公瑄李公賢呂公原岳公正陳公文劉公定之劉公珝劉公吉彭公華尹公直徐公漙劉公徤丘公濬李公東陽謝公遷焦芳王公鏊楊公廷和劉宇曹元劉公忠梁公儲費公宏靳公貴楊公一清蔣公冕毛公紀盖自壬午至正德辛巳凡百二十年五十一人內有再入三入閣惟西楊起布衣歷四朝四十一年
以上俱錄鄭端簡公
【 曉】 今言

[book_title]卷之二
一
主上登極之初例遣翰林官或給事中祭告嶽鎮海瀆之神東海祭於山東萊州西海祭於山西蒲州南海祭於廣東南海北海祭於河南懷慶府清源縣皆望祭也
二
余仕隆慶萬曆兩朝恭遇　駕　幸太學郊
天百官止于午門外兩傍站立未嘗行跪禮也乃廵按二司官行郡邑合屬沿街跪迎又聞學憲入司太守猶然頭門下跪人云主人迎客禮不為過余謂此等恐不出孔子所云足恭不知始自何年何人作俑
三
六科歲有公宴於情或不可廢者余嘗從諸寅丈赴宴　陳皇親宅未入席主賓先行酬酢禮禮畢置大卓于中堂者數四陳殽四五大盤主賓大飡立飲酒數行既畢主不送客座主賓各自持杯箸入席予初見而異之惶恐不為食同寅曰此盛典舊規也君胡不食余徉荅曰病脾不能食嗚呼此規果賢人所創必不可改耶如其未必賢則亦何取于舊而陋風相襲恬不以為恠也
四
余自嘉靖丙辰始計偕上春官見都城夜巡軍沿途擺列譏察甚嚴彼此相距不四五武爾自丙辰至壬申凡十七年而巡軍百步之內不滿四五人抑何寥寥也聞當事者稍為查復即怨讟叢生旋復旋廢盖天下之事名存而實亡者不獨夜巡為然矣
五
肅皇帝末年江西郭希顏原官春坊中允家食久矣具疏勸　上立儲卒蒙顯戮余在吏垣檢其疏三復之詞指慷慨激切出忠臣義士肝膽夫復何疑第　立儲
主上急務公言之不嫌於出位不知何意疏內又有建帝二字大是詫異故
主上盛怒時大司寇鄭公曉覆奏擬從未减
上不從郭公一言以為不智想其命運前定良可悲巳余所不平者士大夫有云郭公想望閣老先致殞身余謂不然夫全軀保命庸人稚子皆知之郭豈獨性與人殊希將來不可必之閣臣而自輕其生也作是說以誚公者或分宜之私人不然則已既不言而又不喜人言者歟御史大夫海公瑞與中允郭公心腸不異海特幸而生郭特不幸而死爾
六
南澳當閩廣之中實閩之門戶天日晴明詔安縣可望南澳也近奉議漳州潮州共捐貲城其地地可耕田而食設營房棲兵而緫兵鎮之山下更得戰艘三四十兵五百人更番防禦寇至遠擊散之此八閩萬世之利也
七
萬曆六年六月浙江金門衞後所千戶金璫家臥房平地湧血如鼎沸高三尺許天明凝凍成塊事聞　下禮部議修省夫血陰物也無故湧血高至三尺於人道為小人得志於刑獄為冤抑不伸於地方為殺戮慘傷之象此豈一人一家之變巳哉青衣素服角帶辦事完了一場修省不知曾有補地方否
八
余聞　國初舊制學使臨邑考校生儒今改而止臨本府猶之可也乃或以三院出巡相左或時日廹促往往坐湖州而弔嘉興坐紹興而弔寧波象山定海之去紹興孝豊安吉之去嘉興不下四三百里貧生盤費從何而出夫學使不知生儒之苦何以望　朝廷知小民艱難目覩湖州諸生赴考嘉興時方六月大旱其無力賃寓者率坐府學門首食飲有一生肥胖方出學道門即中暑而卒二日抵家屍巳腐而難收矣天下可憐孰大於是
九
官至大學士吏部尚書尊榮極矣當為天下後世士大夫存些風骨標凖故易曰其羽可用為儀省中王給事論吏部某曰臣為　陛下作此犬當為　陛下吠此賊臣為　陛下作此猫當為　陛下捕此鼠賊與鼠何物也而以比方太宰又論大學士某曰　陛下當罷黜某人謹防某人夫謹防賊盜三尺童子皆能言之皆知其為辱也而以加之閣臣言者過矣二公不去于無事之時而去于事勢窮促之日何以曰君子見幾而作不俟終日也
十
故閣臣分宜以贓敗其子世蕃播惡尤甚刑之西市人心大快余在都城及見也分宜有姪招之入京其人清修特立不預外事居常布衣自適不為文綺動心時罵世蕃曰看汝覆宗殺身後籍世蕃家其地方人眷愛保護秋毫不損善惡之報天道豈云?哉
十一
毅皇帝之南征也我湖恭靖蔣公瑤時為揚州知府師已及淮所湏夫役計寶應高郵站程凡六站湏一萬議者欲悉集於揚計夫六萬以待公曰何至是即减五分之四站設二千更番迭遣俾得休息且給顧賃錢自資俾各便巳而迎　駕扈從貴近橫肆要索游擊江彬負　上所賜銅?先驅脅人死尤張甚時時脅公不為動守備內監丘得素口???亍公無慇懃尤窘辱公公曰吾安能以民脂丐吾身榮已而卒觧　上駐蹕揚州會觀漁得巨魚顧彬戯曰此可直五百金彬欲中公遂請以畀公促償直急公則脫夫人簪珥及綈絹服纍纍負進曰臣府庫絕無緡錢謹率妻兒薄物以獻　上笑曰酸儒去已乃　幸南京還　駐?州彬欲奪薩氏居請建督府公持不可彬益怒屢浸潤公賴
聖明無所入　駕旋扈送至淮奏辭不允沿徐上濟寧至臨清復奏辭有　旨蔣　前缺扈軍口糧三日即補完去公計湏數百金無可辦適徽?吳某義重公貸給始賜還方公在揚曳布袍奔趨承應秪以身輸民勞誠動權貴及扈送淮徐間步行露宿艱苦萬狀瀕危者屢而揚人德公更生肖像立祠以展報私云
十二
湖州白糧船四十八隻每船九百八十石到京止過光祿寺供應庫酒醋局三衙門不係上用白糧浮費頗省若蘇松等郡白糧湏經九衙門其費不貲矣吾湖何以得此恭靖公立　朝時曾經題疏之力也前輩留心桑梓盖如此
十三
嘉靖辛丑壬寅間禮部奉
旨嚴行各省大禁民間雲巾雲履一時有司視為要務不敢虛行故事人知畏憚未有犯者不意嘉靖末年以至隆萬兩　朝深衣大帶忠靖進士等冠唯意製用而富貴公子衣色大數女粧巾式詭異難狀　朝家亦曾設禁士民全不知警不知有司何事冗沓塵視
聖旨到此冠服所以章身匪為餙羙既有舊制自當遵守彼治于人者與治人者獨何心哉
十四
萬曆五年丁丑十月朔慧星見於西北急指東南光芒甚巨經月方退主事周弘禴麻城人上言其應主有兵變在幽燕吳越閩廣之間宜飭大臣各舉將材諸無言者慧星約長二丈餘覘者云自漢元成以來此第二見時余宦閩甚憂之問之督學使趙君君曰未必然予考事文數序慧星若此者甚多或云此是天之戾氣原非星也孛星亦即此天變又有曰?尤旂者其應更慘皆非盛世之所宜有趙名參魯浙鄞縣人
十五
張江陵之歸葬其父也楚中巡撫三司郡邑官皆來會葬巡按御史趙應元
【 山西人】 獨以出巡不與江陵具本謝　恩不及應元名應元因告病去御史大夫陳炌
【 江右人】 素亦有清望者阿江陵參應元偽稱疾得　旨為民刑部員外王用汲
【 閩人】 論列炌諂諛失大臣風節詞指激烈內引孟子曰長君之惡其罪小逢君之惡其罪大臣則曰長君之惡其罪小逢相之惡其罪大今之諸臣皆逢相之惡者也云云一時士論偉之奉　旨亦為民出城之日江陵偶以是日還　朝江陵若先三日至而後王疏上王恐未得生還此王之大幸也時余僉憲閩度王將回先期移文閩之首驛沿途優其供給送至延平相晤握手大歡江陵敗王起用官至南刑部尚書
十六
楊都御史繼宗前知嘉興時內臣惡其簡抝欲中以奇禍賴
主上明聖得免糧儲參政某北人也與內臣厚託他事具文草欲呈按院短公方下筆角鶯數十百群飛集參政烏帽欲攫其面目參政為廢草無何參政行部嘉禾舟將達郡角鶯如前入舟狀與在省時同參政乃廻舟去飛鳥得氣之先人心既巳愛戴天且弗違參政其如楊公何
【 事見德政錄】
十七
嘉靖乙丑
肅皇帝春秋高矣臣范應期對策領回寓邸樂恭讀　御批第一甲第一名　成祖著有司遵奉改正盖應期誤寫　成祖文皇帝為
太宗文皇帝故
御批云云可見天生
聖人其精明迥出前代彼閣部大臣烏能彷彿其萬一也
十八
提督荒政楊掌科
【 文舉】 萬曆丁丑進士□□
聖上內帑金萬餘賑我三吳之民恩至渥也可惜當時民不霑實惠卻被有司里長乾沒了腠裡事難言難言其彈楊掌科者自渡江入浙筵席之富窮極水陸只少殺一童子人皆歸罪掌科予曰不然這筵席件數未嘗遣在牌上定要如此還是不惜民財主人自少分曉其過廣德時州守任某欵待簡薄不曾聞楊計較了以此便見是非有歸著也
十九
六科歷事監生科有公本監生列名於末六部亦然監生與尚書侍郎諸郎官並名而疏
祖宗朝待士之意甚隆
此三途所以並用也今也納銀而免歷僱市井負販賤傭衣冠而揖同科科長答揖以待監生之禮待之予僅以手舉不答揖詢謀於同志者咸云宜答或云不宜答未有定論也大要還以不答為正
二十
元朝之事人都輕其胡俗不之依倣卻有可取者二端其君后崩逝不用殉葬不陳祭器不作山陵埋深土中仍以萬馬揉之守以官軍至次年土生青草而後懈守廟號止稱某皇帝不似宋朝徽號加至十餘字竊恐可法可傳不當以胡俗而棄之也
二十一
西伯陰行善不是太史公貶西伯話頭文王發政施仁見得君道如此只管實地做工夫畧無慕外求譽之心所謂陰德也今人纔有德處便急人知而名之或便望報責報于人此所謂陽為善而陰實不然者亦異乎西伯矣
二十二
年友周飬初言劉東山先生官至侍郎訪母黨之親有一疏族舅氏年纔弱冠東山先生謁之下拜其人僅以手扶東山曰大夏莫拜終不答禮拜者不以為屈受者不以為亢古道哉近世叔姪甥舅之間相揖宛若平交可慨矣
【 周諱思稷湖廣麻城人】
二十三
正統間會塲災舉子死者百十人劉先生亟欲踰墻忽墻上有人連呼曰劉大夏劉大夏這裡來從地若有扶掖而上者先生得出問曰汝是何人曰我東山之神也忽不見故號東山先生肖神小像居家在官必與神俱
二十四
劉南坦先生謚清惠與施菁陽先生孫太白山人交予不及見三先生第與南石太學善造其廬每出劉孫兩公手翰詩詞終日翫味自稱曰友生劉某孫某稱菁陽曰邦直賢弟別無贅語古人之風令人想慕菁陽名侃字邦直嘉靖丙戍進士未授官暴卒南石名蒙菁陽子也
二十五
唐一庵先生曰本　朝止有兩部書一部是大明律一部是狀元廷對策可惜大明律今日居官問理者專尚姑息苟且將律意律文俱不用廷對策自嘉靖庚戍以前還近古以後漸失　朝廷策士之意矣
二十六
余年十五時以民生謁嘉興太守趙公瀛同試生曹姓者年十六七羙貌華鬢立班中趙公曰生非娼優家子弟乎何盛粧如此曹失色歛鬢不暇盖趙公端毅嚴肅一見民生遂訓誨及此至萬曆十一年間學道巡湖民生俱紅絲束髮口脂面藥廉恥掃地父兄方以為得計而郡邑官亦未聞有正言黜阻者噫若遇趙公凝然在上則人妖物恠安得可醜如是
二十七
范司成少試於郡郡守奇之令入衙見其夫人以二千石之配即華服亦分宜爾乃夫人俱衣青布衣首無金餙想是西北方人今不易得也
二十八
山西李君日強嘉靖乙丑進士與余同官禮科由家鄉抵京師李君自夫人外止家人男子一婦人一男子時出街坊市蔬汲水婦司中廚夫人常助其不及掌科之淡薄官衙之清凈恐在北方亦不多見而况求之於南人乎
二十九
六卿尊官也騶從眾盛亦分宜爾余初入閩省馬公森戶書林公廷機子燫俱禮書下訪各蒼頭一人隨入臬司及送出門外自轎傘夫五名外人不多見也不佞亦嘗登三公之堂三公俱衙內衣冠而出應用童僕亦未有過二人者其簡約殊絕人群可為宦家師法
三十
海公瑞瓊山人仕為學諭謁太守長揖不跪兩學訓跪其左右人呼海筆架焉令淳安時胡公宗憲撫浙海裁損夫馬胡不得侈用以直諫繫獄蒙　宥後官御史大夫待諸御史甚嚴卒之日檢篋唯綾葛一二俸金数兩爾
三十一
臧君堯山為松江守時相　國存齋徐公當朝有姪一人衣色衣入郡儀門內作搖擺態者數四臧使人諭即出否且加辱徐揚揚故態弗出也臧令隸痛責二十而呵出之徐相公聞之致書于臧申謝畧無嗔意焉噫非堯山無以見相國之大微相國不能成郡守之嚴兩賢之相遇此後恐不易再見矣臧名繼芳嘉靖癸丑進士湖州長興人
三十二
施西亭憲副儒距余鎮十里許惜也生晚不及識公得公遺文及詩篇讀之真前輩人物與郡邑諸公書論時事皆耿耿古道如師訓其子弟絕無依阿柔媚之氣聞西亭每入城郡守萬公必先訪入郡則萬公必設飯果殽真率意不在酒在乎蒼生利弊間也今想休風令人嘆羡
三十三
刑部主政初入衙門例有提牢之差三月非區區管此囚人也與大理都察院彼此互有參駁之寄王文成公入見牢中多畜肥豕問是囚糧所餵堂上三老先生皆有之公宰一豕先祭臯陶餘盡宰以分惠囚徒余聞之士輩有此語公不計想利害毀譽故人所不能為者彼獨為之豈尋常人容易做得
三十四
余初入江右令淦便道謁代巡某適大雨驟作代巡無命移竚廊下竚雨中良久肌體衣冠霑濕殊甚然令官卑猶之可也同門友某巡按畿外邊方苦寒之地也二司未見時俱著帽套煖耳既入見皆除去此友面語余曰看二司諸公?零貫鬚鼻間余問何不云著如故荅曰無是體統夫帽套煖耳既奉傳
旨小官皆得用之二司在代巡前有何不可這體統不知大明會典曾開載否九經說箇體群臣卻是君王事君王尚當體代巡獨不可體乎拘泥甚矣拘泥甚矣予所見兩君皆不壽死想是慘刻之人殷公正茂緫制兩廣才頗揮霍守卻可議然盛暑中二司相見俱揮扇不忌亦大快人一事也耿楚侗撫閩吳鵬峯從憲按浙二司自不穿素服未嘗損了官箴近來服色不知何似
三十五
湖郡守張西林鐸關中人彼中春元謁郡伯云行庭參禮吾湖諸春元既入將上堂張南面俟行禮焉陸貞居隅年長首班正色曰舊規後堂相見張始退相與行拜禮聞先一日巳有行庭參禮者不必求其人
三十六
業師范兼山先生諱晉卿嘉靖丁酉舉人少為錢正郎宅舘師嘉靖戊申己酉二年侍先生教其春初赴舘家有一僕送來舘舍定即去冬復來終年俱主人僕服役然待之甚恕未嘗求備也說書及經每歲必徧而易繫辭及學庸每說二通三十年來吾鄉春元舘居跟僕至四人五人而經書不及說其半何今昔之懸殊若此
三十七
吾湖邵康山先生為舉人家居不謁太府萬石梁公一日問唐師曰聞貴郡有邵春元何以不相見師曰他要講禮過然後見爾萬公曰禮不必講相見自然上坐遂投帖先拜邵邵荅之此不惟見萬公禮賢下士之高節而邵公之為人愈可想其清修自重矣
三十八
嘉靖十幾年湖郡守楊公將送三學應試生未及期云塩院廵湖太守廢常禮不設酒每生各給代酒銀二錢南離錢公鎮時亦在諸生中辭於守曰按臺報未亟禮酒猶及設也未亟而廢禮是不以禮教諸生矣鎮不願受金也竟璧上太守太守語塞僅曰偏是你這秀才倔強難道就會中了此雖先生細事然也帶得幾分奇崛氣令人竦然
三十九
歸安施璉川先生峻與郡守莆田鄭公富俱嘉靖乙未進士鄭在郡初亦有善狀後卒以貪損名施面指鄭曰當時除目初下我鄉人謂余曰施峻你造化到了鄭富來做太守必然作成你也誰知你天殺的都是自家取了一些不作成我此語雖近戯然面呼太守名緫是太守召侮夫人必自侮然後人侮之信矣璉川素履好處甚多此特細節爾
四十
新淦潘君九思既中鄉試邑令為???里甲助公程費北上有一里長鬻子封官潘知其事立召其人盡返所具金為贖其子又母舅犯法贖杖數金強君白之邑求免潘曰舅請還宅此事必不相累也竟出囊金代贖焉君官終知縣至死不能為殮余令淦日其妻孺人尚存每憐恤其母子云
四十一
高南宇先生以禮部尚書飬疾家居四方仰先生之名伺候于門墻者俱不得覩先生居會城近切撫按三司諸公經年不為一出撫按三司謁公公亦不輕出出亦不荅拜也嗟乎此所謂真杜門謝客者耶乃或視客顯晦以為低昂而閽人辭納異狀號于人曰吾巳謝客誰則信之先生諱儀仕終東閣
【 大斈士謚文端】
四十二
余為淦令者將三年歲次辛未冬月夢一神人語余曰趙清獻公一琴一鶴自隨公止有一琴可惜少一鶴余不能觧至次年壬申六月應　召選入禮科科中有書房懸一琴於壁間詢之則舊時相傳物也余以為前夢應矣迨後轉江右少參辭官方將出境□□益府潢南王差官贈余一琴余遂抱之而歸夢之先兆如此故雖謬蒙聖恩再起西粵樂疏辭焉
四十三
嘉靖乙丑吾湖張莊僖公掌院公子天秩偕余至會塲前閱示監塲侍御巳出示不許舉人進柵內閑走捕者因執張從一人欲送御史所張公子聲色不動其從者亦不曰吾御史大夫人也任縳去既而釋之可見莊僖公家法之謹飭而子若僕之閑於教也
四十四
蜀人某年十二歲時過其鄉顯仕余氏之門余方搆堂屋材木甚巨某題其木曰余家門前好大木盡是江南民髓骨殷勤囑付堂前兒莫教謝燕飛王屋余聞而迎之欵待甚厚因命其子謝教臨別謂某曰吾子固不肖子出言不厚恐壽不永耳余卒未久其子果敗家某年十七登科尋亦夭卒仕宦而搆巨室少年而逞才華皆非恒久之道也
四十五
余嘗謁徐文貞公剌方入入其門穿衣束帶未竟而公偕長子太常少子尚寶君巳出二門迎矣是夕宿公書室公親命童子焚香整衾枕啜茗坐談良久而別情詞真率若不覺其為貴人也又一日公欵余於中堂呼余曰臨川我告假一進予意公服藥就寢非移時不出一茶之頃乃即出曰發一友人書作副啟數字故失陪八十元老對門人弟子猶稱告假謹厚真異常哉湖廣廖明河先生道南科第止先公三年公席間語廖事必稱廖明河先生不單稱明河盖前輩行古之道如此
四十六
廖明河先生謫吾浙塩運司判官於塩臺為屬之卑者一日持單侍生紅帖拜之塩臺閉門不相見亡何
肅皇召先生還院塩臺具帖差吏請先生赴酌先生曰昨日拒見今日又請我小人小人笓其差吏二十此雖非長厚之道亦可發宦途一笑云此文貞公面語不佞者
四十七
吳小陵先生一儒於茅公坤為鄉同年戊戍同上春官又同邸寓茅舉進士小陵下第安其寓不徙且為茅書帖佐冗檢點他事得失進退之際漠然不介其懷也友人兄弟同寓於杭弟報捷其兄茫茫遷他所去然則小陵之賢於人遠矣哉後庚戌成進士官至太平知府
四十八
箬溪顧先生應祥官巡撫家居盛暑中有二司訪之呼田間一老奴揮扇奴取小兀坐先生後先生不覺也既覺詰之奴曰汝有風足矣何管我坐為主賓大笑此奴不可謂知禮然膴仕而風味若此山家真率了無官套令人嘆羡云
四十九
建安楊文敏公榮其父充渡船役他渡者率索往來錢又風雨寒夜輒憚勞公父獨不然有堪輿家感其義者為卜地葬文敏祖指狐所棲窟焉囑曰俟狐起而葬公父值嚴寒衣單乃逐狐葬歸報堪輿家堪輿曰俟狐去子孫必有為侯王者今稍早止可多發科第然亦彀汝子孫用矣今楊氏科第果代不乏人云
五十
嘉靖乙卯予中鄉試同二三同年謁文宗阮先生留坐時有六七教官亦候阮會驟雨不能出先生命各役持所盖傘一一送之出臬司門顧予等曰教職微官即有傘安得進臬司門來我故令人送之諸君他日居官體悉下屬亦當如此此雖先生細事亦可概其生平多厚道矣後先生與祀名宦鄉賢而子孫三世科第聯翩為桐城望族盖亦有所自云
五十一
豪放不羈之士自不當以常禮責之姚江理齋諸先生當嘉靖癸卯寓凈慈寺其鄉新舉子十數輩共謁之先生冠帶出見然自員領以內絕無襯衣瑩然一玊體也數君口不言心謂先生慢客至此坐間報學憲張公來訪數君謂先生必更衣也先生以此迎學憲如故殊無躊躇不安之意數君於是心服先生之曠達焉此可以資笑談不可以為士子法也
五十二
學憲出巡進才退不肖關係重矣自來未有投受書扎者况親於其身而與縉紳相見於途又繼之以杯酌乎自不佞庚辰歸田以來始聞此事而甚異之何恠乎世道之不兢也
五十三
吾湖凡數考生員郡邑諸公未有不蒙諸生之謗詈者諸生固不得無罪然反求諸身豈盡無可議得納賄不足責矣關節盛行至顯宦子弟必居首居次如何要人帖服來及泉李公頤未嘗不令各縣正官閱卷卻關防嚴密各邑進鋪陳亦當堂搜檢過毫無挾帶儘文看著取著鄉宦子弟附其後榜出如何議得他人顧自處如何若動言諸生放肆孔子何以曰君子求諸己
五十四
嘉郡守侯公東萊當三學新進諸生送學訪知往事歛分大有浮費謂鄉先生曰此舉即破費諸生一紋不必也列位老先生但各持一攢盒到學郡中士夫頗盛各持二盒去主賓俱享盒行酒禮畢侯公拜諸愽士曰諸子弟望諸先生教導之遂別此公治郡非賢者作用此事卻做得超脫可愛惜後人不能法耳
五十五
撫按分巡一方士論所宗舉動毫不可苟乃知府入　覲署郡委之節推而丞反署邑者盖為節推甲科而丞或鄉科也夫丞果不可以署郡則大察必當處分既未必處分則何苦奪其必當署之次序而授節推以市恩也予所目覩不詳姓名近日又三府署郡二府署邑皆不可曉
五十六
吾湖先輩煞有眼力會看文字嘉靖戊戍會元袁公煒閔午塘先生所取也癸丑會元曹公大章董潯陽先生所取也乃丁未會元胡公正蒙則吳霽寰先生以正郎同考取之逮萬曆庚子則沈檢討???朱檢討國禎二公不但同邑且同里密近而沈主湖廣鄉試朱主福建鄉試豈非一時文運之最盛者哉
五十七
江右鄒東郭先生
【 守益】 正德辛未會元子善官方伯方伯子
【 漙】 官翰林漙偶被人言污衊歸苐請見方伯公公怒數月不得見巳而竟加朴責不寬假焉嗟乎此非吾東南士宦家所可望也
五十八
山東壽光劉文和公
【 珝】 大學士致政家居封翁尚在封翁家法甚嚴一日文和公他出乘轎歸第而封翁偶同客在應門文和公不知失避封翁盛怒欲杖之客不能觧予鄉沈觀頤
【 秱】 中丞曾為其邑令云封翁竟以轎扛加責此宇宙間大奇事也
五十九
余鄉顧飬默公
【 震】 以貢仕為富川令少嗜學蜚聲秇苑遇執友至戚患難若身蒙之苟可紓觧不遺餘力生平唯知揚人之善絕口未嘗稱人過盖天性夙稟非有所懲而然子孫貴顯宜矣
六十
學道出巡隔府迴避兩臺致遣牌失信數四不以為非不知何故余少見代廵舒公
【 汀】 按嘉興督學孔公天胤亦考嘉興二公未嘗相避豈今是而昨非抑今非而昨是耶
六十一
凡人揚人好處儘可興起自巳學好念頭只有益無損若好稱人過這陰隲不小於過處又增添些粧成一篇文字其陰隲更甚且速矣余目睹二三友人蹈此尤好呼人姓名貽禍立見可不戒哉
六十二
余少及見邑庠先生笞責諸生無敢抗逆者盖自嘉靖壬子甲寅以後而此風穴?浸衰矣浙省學使屠坪石公持正方嚴訪諸生行誼不委之廣文多所詢察務得其人以行賞罰諸生一時皆不敢失禮踰法自後大都務寬遂至肆無忌憚分廵以代巡命考校諸生不容唱名序坐呼朋引數莫敢誰何不五年而諸生罵父母正官矣又罵祖父母官矣罵不巳群攻府通判而捲堂文出矣屠後擢國子祭酒奉法不少假借諸大老子弟大老趣言官論之惟恐其去之不速釀成今日之禍今但未面罵郡伯未攻郡伯去爾柰之何有世道之寄者思以仿其漸矣
六十三
兩臺出廵必考生員又不親試必假重於守廵兩道守廵兩道又不親閱卷必借目於太守推官知縣諸公諸公又不秉公必先盡鄉宦子弟次盡平日相知等第一出唾罵隨之行賞又無歲泒錢糧都臨時縣官撮辦予以為
欽敕內有此一欵故不得不行詢之侍御輩曰
敕文無此一事是亦不可以巳乎其與考生員又出教官以私情揀送姑不足責也然皆隆慶元年以後事前此未之見
六十四
人生六十歲甲子一週天道變遷人事亦改據余所目擊何湏許久盖習俗移人捷于影響甚可畏也母姨朱宜人少吳沈公封母年近八十相見止稱大姨今人女流三四十歲人即呼為太太家門妯娌相呼俱不似向時伯母嬸母以前富貴家女粧止重金寶今仍製巧樣金寶卻束之不用別用珠翠珊瑚奇巧等物只此二事與三十年前天壤迥別他日又不知作何狀來大有足慮
六十五
乙卯中式後偕凌子
【 廸知】 錢子
【 錫】 嚴子
【 文梁】 同欵郡伯郡佐於清容軒其席皆出館夫包辦者麵食殽饌共八器湯减半添碟十二器予詰館夫薄對曰此舊規不可增也此席若在今日移以欵吏書且不可况府公乎時璉川施先生
【 峻】 為予輩作主與府公相對坦率少文較今時儀節懸別施先生其猶行古之道歟
六十六
余嘉靖乙卯中試時梅林胡公
【 宗憲】 巳自代巡特轉撫臺矣有賀禮見及書生不知合用手本伸謝僅將大紅紙裁一板傳白帖外以回差吏此雖余之疏闇然當時貴重紅帖不輕作用亦可見矣近來郡邑上任或遇令節紅帖積受多至百千今昔奢儉迥別蘇子所謂世之自文而欲挽之質也殆欲移江河而行之山也詎不信然乎
六十七
庸德之行庸言之謹聖人也只是這樣子若舍子臣弟友別求聖賢道理正所謂差之毫厘繆以千里也二十年來吾鄉不湏說別樣作怪只弟之揖兄侄之揖其伯叔間有口不稱呼者其蕩肆盖始於山人而對客飲食不相勸酬又末節矣柰之何柰之何
六十八
東廣林公
【 大欽】 嘉靖壬辰大魁也少貧為蒙師其主人有壻中甲科官主政來謁主人盛欵之請林相陪主政君虛讓曰吾妻父家先生當首坐林竟首坐主人不樂主政君一閱林所作文字謂其翁曰此生當大魁可將小姨作配主人然其言妻之林少未嘗從師時賣菜為活至人塾中聽講則曰書意如此見塾中士子文則曰文義如此便學為文吾湖孝豊吳公
【 麟】 督學廣東還省代廵二司諸公問佳士為誰吳公首曰林必大魁眾哂其為迂後驗始心服焉壬辰　廷試閣臣例進呈十二卷
世廟意不愜更索閣臣曰有一卷甚佳只是起?散漫不合格臣等不敢進
上命進閱之林遂居第一此公異才奇氣惜享年不永
六十九
吾鄉孫屏石公前嘉靖戊戍進士余詢前時大座師受禮不公曰時二主考為費公某公某出簾即分付曰諸生休聽人言買壞了?幣每生各具清帕四方書一冊送我兩人一時諸進士皆如其言至問本房座主何如公曰嘉興屠漸山先生也并其書帕不受每門生至欵洽如家人父子遇選遇差反加禮於諸門生不知戊戍以後何人受禮始迄今難言哉難言哉
七十
烏程令射陂朱公寶應人刻意詩文不廢邑事足稱循良吏云自北來介溪嚴公葵峰黃公俱託渠致書劉清惠公
【 麟】 朱一日持書偕長興劉令同候清惠公是日天大雪清惠公衣大紅鶴氅衣相迎欵二公飯中廚出煮腐二盤大鯽二尾此外無他物也其超於世味之外而游乎澹薄之天如此李子曰坦上林泉雪中魚腐朱衣白髮佳客相留分明圖畫一幅
七十一
南兵部尚書韓公
【 邦奇】 進部不久上疏乞歸同官大老偕各屬送之郊外問故公曰吾鄉有一先達物故多年矣偶一夕余馳傳坐驛此老賜帖下顧余訝之未及辭轎巳入門來矣升堂敘坐茶話久之絕不似物故人成禮而別且謂余曰公官南兵勿久留也予誌其言故有今日之別韓既歸不久旋卒此事亦云奇矣
七十二
楚侗耿先生
【 定向】 講明道學當世所重巡撫福建務在別有司賢否他務不汲汲也時張呂二大學士考滿申公
【 瑤泉】 初拜相公止具空書為賀不用幣禮君子曰可以為難矣在閩儉約異常真率無官套辱視不佞若兄弟之愛不佞時轉官江右公執手似不忍別且曰呼緫戎一會省中只忌憚先生一人先生吾直諒友也奔父喪各屬俱為文具奠公命匠裁其文受去?幣折儀皆謝卻公盖叔世清修之士不知何故得罪士數有極加醜詆者
七十三
天下極冤最枉之事莫如帶徵錢糧一節几知縣知州在任止該清理任內錢糧任以前自有官在這官既不清得如何一併責備後官行取文書一到合干上司俱另具一眼相待惟恐得罪何人行取因錢糧不完上司留著他在今日則更有可笑如萬曆十年官直要他追而上之到萬曆四五年也要兼比來如何做得去天下只是這幾箇百姓百姓只有這些皮膚前面太寬後面太緊直是趕到大壞極亂不可救藥便了
七十四
漢世剌史太守居官循良如二疏歸田朝廷賞賚動稱黃金二十斤或三十斤想當時民間不敢擅用即帝子王孫用之亦有節制故能藏金之富如此今日民間僣踰之甚但力可辦金則用之等級貴賤之差應用不應用弗問也安得金不日貴民不日貧江右朱尚書衡余及交其子維京一日問之云貴宅女婢帶金否荅曰用銀餙也湏稟過老母况于金耶其言雖未必實大都江右節儉之風異於他省後即有兵革之亂必不受禍慘毒吾東南一路難言矣難言矣
七十五
薛方山先生先任慈谿令行季考袁元峯先生煒不與後得其文大奇之巳鄉榜第二會榜第一廷試第三其督學吾浙也姚江諸大圭口許觧首山陰應試生員無一等是年中式無名盛稱慈谿多才是年中式者十人嘉興入學批首先後俱登科時吾桐首則沈虛舟繼志也湖郡一州六邑童生今日赴試明早辰時出案凡平日知名者悉在所錄人云先生止看破承想事勢如此先生司文衡恐後此百年未易並其高焉
七十六
莊僖張公自束髮以及盖棺未嘗一日不砥礪名檢時俗翕熱脂韋之態特厭卻之華靡侈艷一無所好居常進止有恒度雖燕閒無惰容媟語尤虛懷好問勇於從善未嘗自用而以所長加人但剛腸疾惡視權奸若不可一日與居者穢相以是口???亍公將中傷之賴公自律嚴謹卒無其隙伊藩之靖制之於未發優游緩帶而消數十年之潛慝人見其易而使　朝廷不苦其難非抱負弘深不能及此也
七十七
吾鄉凌公約言因閔午塘先生始識南渠呂先生本於都下凌時尚未領鄉薦也後數年入南雍肄業呂為少司成矣師生之分懸絕呂特訪之於寓又十餘年凌謁銓曹受全椒令呂入內閣凌執官銜帖子謁之呂趨迎曰何以套為必欲以生平禮延之上坐凌固辭呂笑曰使汝作相終欲置吾傍坐耶令從者堅持其坐不能動凌竟當客禮焉呂公盛德何止加人一等
七十八
當官者貪財無恥想是性生不足責矣有一等廉靖無求之人非不可嘉可重至於臨大事决大疑遇大歉湏要有膽畧有才智方能辦得事來吾鄉萬曆十六年荒甚有一郡伯令窮民至富家食粥百十成群幾致大亂又下令頓米之家止許賣一兩一石米愈不出價日益高畢竟到一兩六錢一石纔住此郡伯甚是清介然何補於荒政也大抵遏糴限價皆非治荒妙術唯有未荒豫備而臨時又多方設處令就食窮民止在三四里之內方是實惠實政
七十九
今之備荒者唯有勸借一策然勸之一字猶可言也借之一字既借問何日還不可言也聦明殘刻之士平日不知愛飬斯民此心先與他隔絕了即有倉廩富民豈肯好義樂施若平日有一團實心實政及民即大荒窮民必不為亂勸民出粟十必有四五應之此可以理推者非臆說也
八十
太宰楊虞坡公慱以疾乞歸先是余選禮垣公所試而薦者因送之郊外成別焉行李蕭然毫無氣焰其家人婦女俱跨蹇騾去都城內外人指曰此楊爺管家浦?女也嘖嘖嘆羡因憶隆慶戊辰徐文貞公階罷相偶於　御道上見其家人媳婦成行步走不下一二十人服餙靡麗較之太宰家風天淵矣文貞公賢者尤不能超乎風聲氣習之外若此况其賢不逮文貞什伯千萬者而可以朴素儉約責之乎
八十一
古和雷先生禮江右豊城人嘉靖己酉庚戌間視學吾浙其所取士文義專尚觧書得肯綮體貼聖賢口氣徒逞浮詞弗錄也一時稱至明至公即童生未嘗濫進一人巡四明時聞太宰淵在朝其弟生員應發社郡邑諸公力救求置三等先生終不輕喏焉遐想高風若在邃古之世官至工部尚書少傅
八十二
弘治五年壬子浙觧首秦文未詳其人品若何乃　國家重熙累洽獨際其盛一時豪傑應運同榜者如孫忠烈公
【 燧】 胡端敏公
【 世寧】 王文成公
【 守仁】 當宸濠之變或死節或預謀或戡亂三公者不同道其為百代殊絕人物一也增光山川照耀史冊豈云小補孫中式第四如王在五十名後勳業豈係科第高下哉在嘉靖壬午則有海塩鄭端簡公
【 曉】 吾湖唐一庵先生樞皆偉人也予所不知者尚多
八十三
山西蒲州王公崇古兵書大學士張公四維之母舅也張入候王偶竚立立而荅揖倘當坐即坐而荅之不為甥離席也吾湖士夫云有目擊其事者此是西北人盛德致然若南人勉強學他便露出醜態卻不可看得容易了
八十四
人子遭父母喪據朱文公家禮無懸像開喪受吊儀節若貝?專奠則有之矣吾俗不知何人作始孝子俱幕內面南吊客面北拜其父母主人仍出幕外拜謝予曾走吊檇李屠項二氏孝子拜於幕外之右或其世德淵源有所傳受吏部亞卿諸公大綬卒江陵往吊諸公子倣俗禮拜於幕內聞江陵不悅曰我來吊若父諸子如何南面臨我即此可知吾鄉開喪之禮不當襲故矣古人苫次亦不在幕內如今人廳事之側房是也親友即此吊之
八十五
東廣霍渭崖先生
【 韜】 正德甲戍會試第一人廷試二甲觀吏部政凡觀政進士率青袍角帶入衙門辦事先生獨穿錦繡又不認會試本房為座師二者皆希世之事不知的否其子與瑕嘉靖己未進士時吾浙袁元峰先生
【 煒】 知貢舉與瑕亦不執門生禮選慈谿令投晚生帖君子云有父風焉予僣謂渭崖先生人品學術自當位階入座然而先生遭逢亦是大幸使先生登第於萬曆甲戍士大夫必群起而誚之誚之不巳必群起而攻之攻之不巳必削籍除名榜為元惡大懟而後止者安得享有崇階復謚文敏乎士君子信不可不遭時也
八十六
萬曆丁丑十月閣臣張居正聞父喪因
主上留遂不欲回籍守制時翰林檢討吳中行趙用賢同日上疏論列奉　旨廷杖為民刑部主事沈思孝草疏同部郎艾穆願與名遂列名上　觀政進士鄒元標疏繼上並　廷杖謫戍一時臺諫未有敢言者而御史某
給事中某　附張保留故元標疏內有恨不斬某人
首等語不七年居正死諸賢皆獲起用諸倚居正者鮮不受累焉　吳武進人　趙常熟人　思孝秀水人　穆
人　元標江西吉水人

[book_title]卷之三
八十七
山東兗州滋陽縣學文廟祀宗聖顏子之神與天下各郡邑不同想鄒縣祀孟子然未有的考
八十八
同年友吳姓者仕為蜀令母孺人有侄素不修行檢者來謁留之衙內一日吳公出侄向姑索銀不遂盜所蓄俸殺姑迯去後捕獲雖正其罪於母氏竟何益哉官衙之不宜留客盖如此
八十九
江陵之喪父也一時建言諸臣受禍不為不慘矣而繼諸公以具疏者翰林趙志臯田一儁張位習孔教張一桂于慎行李長春凡七人次輔呂公調陽為寢其疏不得入七人者皆吾戊辰榜人也惜向後結局未有大表著者爾
九十
沈純父
【 思孝】 疏既上候　旨朝房江陵家人及私人探聽動靜者甚眾刑部郎蔡文範
【 江西瑞州人】 排眾視純父起居呼居正名大詈者不一而足一時忿烈奮不顧身坐是謫福建塩運判官公論定官方起而公巳歿矣惜哉
【 蔡戊辰進士】
九十一
易有云慢藏誨盜觧者曰藏之不固不密曰慢唐一庵先生曰慢然藏之不顧理義可否則貨悖入者必悖而出故云誨盜　先生別著有易修墨守曾命余作敘其詞甚奧其義甚玄不能窺先生萬分一不敢妄敘
九十二
不佞乙卯秋捷計偕北上時少吳沈公
【 應龍】 寓毘陵城謂予曰此行高第湏學節儉毋習富貴態予乙未同年某登苐後便奢侈貸二百金娶妾二人選南部主政至潞河舟次病作卒二妾即於潞河改嫁喪不成禮可為士人初苐之鑒
九十三
閩中黃斗坡曾通判湖郡官終知州予僉閩憲而會省號多事者公未嘗妄有干請公有門生二人皆仕為二司腰金矣每訪余三公同來二公傍坐黃不以為僣二公不以為屈坦然若相忘也嗟乎若在吾鄉則弟子必不屑師必深避安敢望此
九十四
閩中士大夫凡遇新官上任不問尊卑拜帖俱用大紅絕不用?幣作賀亦是簡約妙法予歸田二十年隨在倣之亦未聞有見罪者
九十五
不佞戊辰舉進士同鄉嵇生者以貢入京喘疾臥榻上予訪之
【 嵇曰】 先生巳作人中龍矣願為行雨龍毋作毒龍擾害人間方好此君與余踪跡素甚疏猶蒙箴規至此古道盖僅見乎
九十六
余為淦令巡道憲副吳公
【 一介】 轉大參行隨俗餽贐十金公艴然曰先生賢者焉得污我至此予退而自愧自悔嘆世未嘗無人焉江右驛逓率三十里辦一中火公嗔怒不食云世上無此事前知杭州府以廉節稱惜壽不永不獲竟所用云
九十七
隆慶二年戊辰同年進士大約一主僱一皂者居多間有巨室貴介公子則僱二三皂巳而辛未甲戍聞新科諸公俱二皂帶馬跟隨家人眾多絕不似戊辰矣戊辰有一同年好製衣服費至四三伯金所謂貴公子也不六七年物故朱子所云雖富貴之極亦有品節限制士大夫不可不熟玩
九十八
積善之家必有餘慶此善字所包甚廣不但好行其德虛巳讓人周急拯危而後為善予竊意凡人躬行勤儉這一種節縮務實的意思最是善事之大者其子孫必昌必發科苐屢屢有驗若暴殄奢侈曲意欵客不惟窮其身子孫往往不見好故易曰不節若則嗟若傳曰不節之嗟又誰咎也奢之一字是惡之大者
九十九
按院臨湖太守萬公
【 雲鵬】 率屬官入見安吉守某偶稱按院為老爺盖一時之誤非違眾足恭也太守面叱之曰不才按院亦色動既出烏程令前峰戴公歸安令南玄戚公白太守曰知州稱呼過誤老大人只宜退而教之面叱非禮萬公隨揖二令曰承教果是我過當了次日又至二邑門外投侍生單帖囑門吏曰多上覆我特來謝教公之勇于從諫數此一守二令其皆有古人之風矣哉事在嘉靖六七年間
一百
太守萬公延生員某入衙訓子降尊隆禮敘坐間必稱先生一夕問生曰歸安葉縣丞做官何如生正對曰蒙老大人下問生員不敢對願老大人以後不復有此問太守謝曰承教我失問矣君子曰二公可稱賢主佳賓云
一百一
萬公入會城謁按察使使俗吏也萬公長揖不跪使怒囑隸俟公出扄頭門內二門外鍵俾公不得出者良久公還湖即交印與丞竟棄官歸諸當道移書遣吏再三請復來後擢本司按察使當丁酉歲新科舉人鄭怡者乘醉謁仁和令囑以事令稍難之鄭以手撲令面令繫之獄呈文萬公公庭訊鄭坐革黜嗟乎鄭特不幸而生於斯時遇有憲長執法爾若在今日則群舉人合力求懇二司互相救觧且按院方中之門生也萬欲行法得乎
一百二
余嘉靖丙寅歲舘于董宗伯時瑤泉申公以修撰丁憂起復來訪宗伯宗伯邀予陪飲當送席申公具冠服止一僕手持紗帽革帶置廳事前瓦上侍申公無兩僕也余心服而識之既而訪于舟中即僱賃香船簡約多秀才風味又十年一盛夏余訪宗伯偶友人授知縣回宗伯迓而酌之僕從頗眾奉事踰禮即前宴申公處余為心動亦以占此友不祥子思云見乎蓍龜動乎四體夫著龜猶涉影響渺茫也乃動乎四體則由中達外吉凶可預卜不能迯焉君子當慎其動矣
一百三
故按察副使
【 施公觀民】 閩人號龍岡前知常州府預器栢潭孫公超格加愛栢潭發大魁不久守制家居特往閩訪施微服歛跡止僕從二人隨行盖沿路從舟人不可行而物色也至浦城達閩省則山路崎嶇不能如故態矣始不得巳用在官夫馬予謂申之訪董簡其僕從猶可勉而能也孫以二僕往返四千里之程非其中有定見定力未易及此時浦城令褚公武進人對余詳道其事如此
一百四
亞卿陳公
【 陞餘姚人】 禔身清謹教子有父風嚴飭可法其所不易及者家人不知何等約束來冠履衣裳俱似山中農家人不知為著姓亞卿僕也客曰此細事君何故揚之予曰安可以言細近日士子一登鄉薦家人走城市滿面便帖了舉人樣子何曾帶得些些朴實來此風俗澆漓淳厚所關余故有感而書之也
一百五
楊繼宗字承芳山西
【 澤州陽城人天順丁】 丑進士王忠肅公薦知嘉興公至止以蒼頭一人自隨如旅寓然巡按孔酷刑殺人公出示令人告府遷按察使初藩臬諸司所用咸取辦于下鎮守中官日給萬錢悉革去之公入　覲王直聞公名欲得一見公執不往一日
憲廟以廉吏問直直以公對天理人心之公其不可冺如此晉左僉都御史巡撫順天外戚宦官多占民間地產公悉奪而還之權貴歛迹或謂公別白太明節目太疏言論太激三者非自全之道嗟乎其可謂不知公矣
一百六
項襄毅公既沒子孫多貴顯者說者謂其陰地甚佳故遺蔭至此余謂不然天地之大德曰生居官者能體天心以治民全活眾多則天必祐之此理之常非倖致也公自土木還景泰二年遷廣東副使按部高州諜報賊携男婦數百流刼村落部將請發兵公曰流賊無携家理慎毋妄殺及訊其俘果皆良家被掠者盡釋之拜陜西按察使適陜饑公不待奏報輒發倉以賑之全活者萬計滿四反公以計誘其愛將楊虎貍為內應竟擒滿四斬首七千有奇進右都御史京圻大水敕公巡視公自發廩外復勸貸得米一十六萬五千石棉布牛具各萬餘所全活者二十七萬八千餘人公有大功于　朝廷若此其食報于天宜矣
一百七
天下之事不但我求於人而不可必得亦有人餽於我而終不可得者吾湖慈感寺阮函峯先生業巳送之大老大老家具佃值於官僧人俱還族去廬舍丘墟矣唯毘盧閣高聳巨麗難以拆卸家人用燥荻乾柴縱火焚之至再而火不發若有神以???之者豈此寺當南門之衝山靈河伯護呵難以頓毀耶大老乃辭於官僧仍安堵四十年後添設同知何公
【 挺】 府治在烏戍而白蓮塔迫其衙門之左公欲毀之一日過慈感訪余語及毀意頗决時相對坐閣下余即指閣道前事甚詳云老公祖即欲毀恐匠氏難以措手公怒形於色巳而詢之諸士友合口皆稱不可公乃寢其念然公與不佞始終語意不相投也
一百八
舉子文字作得高妙固好不高不妙於立身事業全不相掩吾湖莊僖公張永明少不以舉業名求入諸時髦文會中眾不之許甲午三塲畢對友人自言夢寐頗佳眾掩口笑之巳而聯登甲第治邑有聲自諫垣以至八座大有擔當非人易及公何嘗賦詩作古文耶今人見仕宦能詩文者即稱有才竊恐孔子所嘆才難非此之謂
一百九
雲間吳某中鄉舉後遊南都與一羙妓相厚語人曰吾若登第當妾此妓果兩如其願云此少年習心之常不足為恠榷稅無湖囊橐既裕治第太侈製一臥床費至一千餘金不知何木料何粧餙所成不久房屬之他姓床巨麗難拆遂併棄焉此可為仕宦之永鑒矣
一百十
桐邑令蔡調吾
【 時鼎】 福建漳浦人萬曆甲戍進士授官時年二十八歲端凝沉毅有老成人所不易及者一塵不染見士夫有盒禮陳于公庭即義形于色居衙唯茹菜腐肉食時絕少每造予冬無輕暖余撫其背衣甚薄問故曰敝郡漳州天氣不寒素不為重裘也時有製裘為贈者公堅卻之五月造余觧公服尚穿絹褶在內若不知此地有紗葛焉邑事鉅細畢舉吏胥歛跡其各役下人至為絲網以度日尊翁踰五旬一疾而逝公不能為厚殮徒跣扶柩出邑門百姓男婦皆為流涕
一百十一
徐貢元
【 直隸繁昌人嘉靖辛丑進士為】 左使按臺差吏取紙贖送仕宦吏知公廉??絜難近不敢見者數四不獲巳稟白公竟笞二十不發也兵備大名秋毫無取驛逓供送鋪陳一二十副公曰家人臥氊褥歸家何以度日止留一副自用餘俱發回造冊存注由大京兆轉亞卿一時清望特著其子亦有父風
一百十二
按院二司紙贖都是觧京充邊餉之用者近日任情送人甚者私入囊篋全不知有法萬曆年間有二按院犯之事
聞俱謫戍可鑒也
一百十三
余僉閩憲駐延平劍浦驛日供廩給銀三錢一月應送九兩除常俸柴薪馬丁外又有此供
君上之恩無以加矣始事一月畢衙內亦支魚肉蔬菜二兩許驛官仍封九兩進予詰之曰舊規也再詰欲責之曰不敢欺前邊老爺俱如此予命此後要筭除明白予性愚拙意謂筭除人人皆爾一日同僚聚會言及有一同年躡予足余乃噤口巳而詢之曰兄言傷時各道皆未有筭除者即用過十兩定規自是不少嗚呼官為二司方面體統頗尊乃欺
君罔利至此然則何顏以懲下官之貪肆耶劍浦非衝繁之地止是本省上司及鄉宦往來月支供應銀四百餘兩余行延平府四百兩驛官作四次領每旬日送道一查筭方領盖凡數月而節縮銀近五六百金然則前此無實之費竟誰之咎也予不忍言予不忍言
一百十四
予由延平改福寧道駐會省矣一日按察司獄官初任持禮幣數件皆重值之物也以手摺送余余怒曰汝獄官又下首領官幾等分最卑與我堂官懸絕如何可通交際獄官惶懼頓首不巳叱之去事雖違眾風紀所關恐凡有志之士皆所不納不待賢者而後能之也
一百十五
楊挺高嘉靖辛丑進士不能悉其行誼之詳仕為南工部主事榷稅蕪湖竣事還部送堂翁青布二疋此外無長物焉即其事長之簡薄則持巳之??絜廉可知巳
一百十六
佛書云暴極化為虎滛極化為婦人唐進士李某少曾私一婦人夫家覺而欲殺之某縱火焚其居燒死數命後行山麓中臥起戯為四足狀身忽生毛羽漸變為虎唯口能作人言有同年御史經其穴劇談移時悲號備至自陳前過事詳人虎傳宋徽宗時男子化為婦人隆慶二年予觀政禮部陜西又化一人見邸報至於婦人出髭鬚者宋時又不止一二人也
一百十七
許白塘御史名鎡雲南人少豪俠不羈為諸生時行市中有二人互爭相毆一人理不直公摶殺之即詣縣白其狀甘認抵罪令憐其才云許秀才於汝無干請回公諍曰生親手殺人如何教他人認罪得令卒為兩觧焉是秋中　鄉試第一人乙丑成進士令吾郡嘉善縣清介絕俗不甚拘文法拜御史閣臣高中玄先生里居白塘過訪席間問白塘曰我作相較徐存齋如何公曰老師不如徐高震怒擊卓公曰即此便不如徐矣其峭直數如此巳而命酒再飲高怒亦觧可見中玄先生亦無他腸也
一百十八
人生至尊至親莫如
君父父母而師即次之今之文學慱士官師也嘉靖三十年以前朴作教刑予猶及見之不意近年頓失尊卑之禮呼名呼字不可得矣呼兄呼號延諸生上坐者有之諸生雖不坐慱士實有此虛套可恨有志於世道者可勝浩嘆哉
一百十九
余令淦三載歷侍守巡二道數公如大參袁公
【 隨】 丙辰進士大參陳公
【 絳】 甲辰進士副使吳公
【 一介】 □□進士副使張公
【 士珮】 丙辰進士不但不通幣帛即遇令節亦不敢一伸下程之禮衙門嚴肅見之自令人竦然起敬今未易遘若人也張後由四川撫臺內轉吏部亞卿其故余不能曉
一百二十
嘉靖壬戍會試
上命大學士袁煒詹事府詹事董份主考錄既成余師唐先生謂余曰曾見會試錄否余應曰未見先生曰適來閱序文二公之意巳向徐存齋不屬嚴介溪矣未幾嚴以贓敗子世蕃正罪籍沒先生於文字中盖有以識其微也
一百二十一
余嘉靖己未卒業南雍時大司成缺人司業馬孟河先生一龍動遵
高皇帝監規行事舉人亦背監規監丞及六堂教官作揖先生坐受諸生走班嚴肅不能識左右生為何人一日進諸生於廂房面教曰我年三十以前全是禽獸不是人至四十尚出入於人數禽獸之間今日庶幾免於禽獸矣爾諸生當及時自勉近世士大夫自責自訟不隱其過未有如先生之真切者也
一百二十二
余為大學士李石麓先生門人自戊辰始先是隆慶丁卯因友人董懋德始識其諸公子然亦彼此投剌之交也一日懋德試于國學余偕友人候懋德因往來于學前者數四有穿青家人數輩每見余二人行過雖坐亦必站立予恠而問之董僕曰此昨來李公子家人也時石麓先生當國其家人恪守家法加意於主人乍見之交如此則其視主人至親執友更當何如恐是大江以南絕少之事
一百二十三
張江陵
【 居正】 天分最高其萬曆元二三年相業儘有可觀只視天下之人皆不巳若而忠言不入兒子必要中狀元人諛其相業則曰我不是相我是攝分明把大舜自居了此是他沒學問處其條列最不可廢者督學使進學大縣不過十五名不為無見果如所言揀得真才實學恐大縣未必有十五名後來不依他濫進童生至六七十名一縣如今做出許多病痛來故孔子曰君子不以人廢言好事者又或議其有篡意此是作惡要???絕他三族的話頭斷斷乎不然也
一百二十四
鬼魅之事聖人所不語君子所不稱述也然卻不可云無予舘董氏和雲樓從者以事離左右即昏夜嘗有獨處時未聞其有聲響變恠也入冬觧舘諸友方對予言樓中曾有人自盡時露光恠大為余慶云逮余巡福寧道遵故事走福寧州駐劄月許初入衙予問延賓舘何在時巳交巳午矣方入有一少婦週身皆穿紅見予來如飛捷從廊簷外入門隙遁去予恐惑人亦不問左右見否巳而人云福寧地多鬼衙門更多其房舍百餘間予以五六人居之絕未有鬼也余不敢自謂正人能驅邪魅想是心上不疑故鬼自不敢近爾
一百二十五
不佞聞之少吳沈公曰予嘉靖乙未登榜官刑部郎時代巡行部湖州竣事送鄉士夫各廩米或三升或五升未有折銀至兩數者後不知何年折銀始逮不佞宦江右行撫建廣三府各縣庫藏俱造冊送道查考唯撫州仕宦最盛內開借支某項銀一百兩送都御史陳炌盖陳時為御史大夫也自陳以下有差縣官但知奉代巡命不知　朝廷有法數此守巡二道或濫用銀兩府縣亦借支應命陞任去懇代者以詞狀紙贖抵補此不知出何令甲載何典籍皆時事大舛處可笑可笑
一百二十六
清江楊遡川標道長自東廣巡按歸其子帶馬尾巾遡川到第之次日手除其子巾裂作六七磈惡其侈也時淦邑春元朱謹吾與楊兒女親余詢之曰公用何禮訪楊曰用二十盒予以為盛禮矣細訪二十盒者即予鄉所云果壘雜置蔬果葷物在內外佐酒一小瓶置主人廳事酌之猶云接風也若三吳間親家作代巡時不知禮盒幣帛到恁田地
一百二十七
宋儒曰立朝以忠厚正直為本忠厚而不正直其失也怯正直而不忠厚其失也絞二者相濟方是假如親戚故舊在家在官皆有之但事關朝廷便有箇法全任巳意不得吾桐萬曆間吏盜老庫銀三千餘兩邑令因撫臺同鄉倖止罷官去這故縱如何說得是忠厚
一百二十八
太宰周恭肅公
【 用】 吳江人其人品卓偉鄭端簡公
【 曉】 稱之見吾學編及今言第恭肅墓文出徐文貞
【 階】 手筆謂其卒京邸貧不能殮則未必然恭肅居爛溪去余家六十餘里其家豈不能殮者哉甚矣墓文之不可信也孝子慈孫甚不必為祖父做這一大件說謊事
一百二十九
同邑錢槐江公
【 貢】 先人遺業頗厚弱冠即登鄉科家無侈靡之習入其室多聞紡織聲兒子數人居怕衣布今侍御夢得?髫相見寒暑未嘗紬葛也令新建治行卓異蒙內召僅轉工部郎榷蕪湖稅除弊剔蠹迄今人稱廉靖焉仕宦衣布之家東南不多得余至雲間訪徐文貞公
【 階】 蒙出諸孫揖俱穿青布短褶長公
【 璠】 確守父前子名之禮
一百三十
陽明先生天資迥絕學問又到看他一部全集說出話來便徹頭徹尾明白易曉宋儒若不到處便令人回頭細想不來即如李延平先生令學者想喜怒哀樂未發前氣象不佞清夜也曾想來前之一字緫不如時字為妥只有箇喜怒哀樂未發並無未發之前更求以前便無下手做工夫處曾與沈鏡宇許敬庵相質二公不以為然
一百三十一
唐先生曰志於道德者功名不足以累其心志於功名者富貴不足以累其心古人有此品苐今日連志於富貴的人看來也少門人問曰何謂也先生曰苟志于富貴則凡可守其富守其貴者無不實下工夫此方是志今但慕富貴而不盡其道卻與無志同爾眼前有一大老庶幾能志于富貴但不敢指其人
一百三十二
烏程令李公
【 橡】 江西豊城人居官奉法循理事上不諂不傲與士夫處無炎凉態氣度豁如也其最可法者遇人命不輕檢驗先拘兩造鞠審事屬可處委曲俯就若深冤大讐必欲執命不得巳而後檢驗加焉嘗言檢屍與凌遅不異上干天和慎毋輕忽至於破家蕩產又是第二件事此仁人之言有司之上乘也
一百三十三
稱人之善固是羙事然為一方撫按則自有公論在不得以私意過揚如有六七分好處褒羙至八九分這不失為厚道若到十二三分便人巳兩失之矣不佞一日在省中閱河南巡撫薦一二司語云學貫天人才兼文武不佞大咲同官問故不佞曰可惜王陽明先生不在這八箇字加在他身上去可作千載公案
一百三十四
湖郡庠教授萬先生
【 鳳】 宣城人自縣令謫之任未久奉府檄試本庠遺才生公嚴搜檢封鎖各門甚固具飯飯諸生不許自餽有生自餽痛懲其家僮生跪謝罪不少貸時錄不佞為首初未嘗識面也他生有以厚賄于進悉卻之將赴山西典試差人促不佞見既見不佞欣然曰吾子必中矣及秋幸如先生許先生次年署邑率以峭直取罪士大夫罷官去然其能舉慱士職則迥非流輩可及也
一百三十五
同年余曉山任湖廣某府推官下官舫見一上司留茶門子侍彼此交談良久呼接鍾不應疑睡也再呼之不應視之則目瞑而死矣前此無疾亦未嘗被刑也立而死奇哉若無本官在船則舟中之人鮮不受執命之累矣司刑者所以全要虛心細問不必一人死定求一人抵命也
一百三十六
藺相如全璧歸趙請秦王擊?何等氣槩卻能屈志於廉頗鴻門之會樊噲擁盾而入曰臣死且不避?酒安足辭卒衞沛公于灞上郭子儀單騎見虜李沆引燭焚詔韓琦調和兩宮皆百代豪傑過人事清夜內省如何學得他一二分來良可深媿
一百三十七
人把地位自高便湏思堯舜孔顏把功業自高便湏思伊呂周召若把舉業文字自高便湏思唐荊川瞿昆湖二先生自高之念一時不覺降伏了
一百三十八
莫謂武夫悍卒終不可以禮義束縳不佞令淦四川緫兵郭成帶兵數千自兩廣西下沿途縣驛皆謹閉城門兵欲市魚米無從也責以擄掠之罪
不佞備最豊下程先拜郭郭見不佞而異之又出示各兵不許夾帶兵器欲市魚米者任入城不禁而城門亦設武備不踰時兵得其所大悅順流而去
一百三十九
戊辰余成進士靜臺先生呼余曰臨川今喜發高科矣汝素貧若二十年後脫此貧字方是好人若十年內即脫貧字非予所望于臨川也先生數言最宜深味先生初姓沈後復杜姓官工部主事榷稅荊州自常俸外秋毫無取環堵蕭然饔飱常不給海內講學名流真切罕有儷先生者
一百四十
施南石太學閔文川都事一日不相期俱下顧不佞兩君年相若閔讓施不敢列坐余問故閔曰南石公先人之杜友也余嘆羡其厚而知禮焉巳而陳繡山先生於不佞同社年最高其長郎與不佞年相若也遇不佞亦執子弟禮豈吾湖清遠獨存古道至是耶
一百四十一
不佞僉閩憲駐延平而順昌者延平屬邑也地方佞佛之徒流言真武顯靈欲新廟宇一時進香祈福者不遠千里捨施頗鉅至沿途設酒食肆焉邑令報聞據功德疏簿銀凡三千四百餘?錢凡数萬幾千刻期盖殿
不佞差楊同知詣彼處勘實回報具如邑言不佞親作告示內稱真武靈應本道素所崇信盖殿鉅工豈可無主擅興擇某月某日俟本道躬拜建??立命同知收功德簿暫將銀錢悉貯縣庫其木料行縣收管真武像送入別寺安置沿途開肆之人僅免治罪悉令拆卸事始觧散而地方迷惑大破矣若先期急處則此数千金者必?分以資棍徒之欲公府安得而有之且左道惑眾其咎非余而誰諉也
一百四十二
嘉興知府楊公
【 繼宗】 在郡值歲旱公虔禱於城隍神雨弗應乃用鐵鏈與神同鎖項居雨應始觧
一百四十三
近世富貴之家子弟懶怠雖自巳作文字亦用家人謄真此通弊也江右同年友熊君瑞與余同觀政禮部每暇日輒借諸同年會試卷親手楷書之予問其故曰將以貽子孫輩讀之也其勤約如此熊南昌人
一百四十四
余游會稽飲同年家席間宋春元
【 楷】 談子陵先生關雲長公事曰子陵不事王侯高尚其志人亦有做得的只是加足於帝腹勉強做不來明燭達旦世傳雲長大節然少知義理者或可為之唯斬貂蟬一節非有大見識大氣槩舉手便軟了此二事真三代以後奇絕事也
一百四十五
居官最害人的是舊規二字董子云繼治世者其道同繼亂世者其道異夫繼治則舊規是好的不會害人殺人何湏更改如其繼亂必如拯溺救焚唯恐不速或量度事勢漸漸更新可也往往見賢人君子在官亦不免因仍苟且之病然則河伯娶婦西門豹何以連投二三人於水斷絕病根且不聞河伯作崇彼豈獨無仁心者只為這病根大不得不下此毒藥余初令淦吏書動言舊規余每細細解之曰這是積弊不喚作舊規行之年餘方纔改悟甞書對聯於堂柱曰敢曰今人行古道秖憐積弊作成規不敢自以為名言然同志者聞亦有取而亮其不欺也
一百四十六
姥溪施運同名可大祖號隣溪年六十餘鬚髮皤然矣與客對坐時有族叔在襁褓中者乳母抱而過焉隣溪忽竚立客問曰何故荅曰家叔抱過此成弘間人物而又深於詩禮者鍾祥毓秀曾孫聯登甲科者二人
一百四十七
都門故事每朔望門生在官者率往師門投刺予與山西李晉峰尚思俱同麓余先生門人也每往見晉峰刺必出諸袖中盖止僱一皂帶馬更無一僕可持刺函耳余心服而識之晉峰後選吏部官至都御史先是以解首上春官子永培亦巳卯解首
一百四十八
四明某進士為諸生貧時娶室七月而舉子其父納義媳之譖以為孕而嫁也強進士出之後連生子皆七月進士父子始悔之然巳無及矣天下之事以急而敗者十常八九此之謂與
一百四十九
韓昌黎河南孟縣人孟即古河陽也嘉靖隆慶間屢有小人欲發先生之墓者纔發即聞雷電聲自穴下起震懼不敢動豈先生為有唐一代正人英靈常在非小人之所能毀耶
一百五十
余訪年家凌藻泉公公語予曰昨試小孫輩以文論其論題曰文帝脩代來功孫以告其師師杭州屢試高等生也訝曰漢時止有未央宮何曾有代來宮盖不知代來為何事可發一長笑秀才名為讀書只學做幾句文字全不看史大都若此予在京邸述以告督學使滕公公然之至浙試生儒必先出子史題作論次出書經
一百五十一
里中陳先生
【 觀】 號桂月竹丘先生之父也弘治壬子中浙江鄉試時未有報捷者先生亦無家僮歸報越三日撤鹿鳴宴回有一大紅旂上書魁字時亦未聞有旗帳也弘治壬子迄今八十餘年耳一變而童生進學報者接踵古今風俗淳澆之懸絕可慨矣哉一日語沈鏡宇亞卿鏡宇曰家叔祖嘉靖元年中式時亦不報
一百五十二
吳江曹桐丘先生詩文高古畫筆尤善年九十二而卒人言先生恃脾氣旺食角黍過多令一女婢揉其腹因而私之故卒私婢事在瞹昧傷食或誠然也予師唐先生曰盡其道而死者為正命顏子三十二而卒卻是正命曹公尚有欠缺處
一百五十三
吾湖沈巽洲先生工部亞卿鏡宇公之封翁也家教甚嚴子孫畏憚每夜膳畢子孫俱集燈火下聽教必至深更寒暑無異一日李子過訪留飯先生安席鏡宇公居長執杯箸送先生主賓相對自始至終時先生四子俱侍並不聞一字出聲其家法如此可孜可法
一百五十四
吾桐邑同知莊先生其家居懿行不可悉知一日先生出遊遺被褥於舟內其僕輩無知而誤用焉先生怒甚至焚被褥而後罷此於人情似覺暴殄然較之猫鼠同眠之人其賢不肖亦天淵矣
一百五十五
萬曆巳卯秋試閩諸生在會省者率不衣不冠行于市予訝其事歸以語姪輩姪輩曰不足為異也吾浙二十年來巳然矣余未之信歷詢士友一辭深為士風世道發慨同人道於牛馬自云晉朝人物如此竊恐晉朝亦未必然督學先生既身其官焉得辭其責也
一百五十六
余觀政禮部高南宇先生
【 儀】 為大宗伯時進諸進士于火房而教之曰揖之與躬躬淺而揖深易辨也今人躬深不異于揖自謂謙恭殊失禮意今乃减歲入錄何以傳子孫自嘉靖辛丑以前無此事諸生甚不必沿習焉
一百五十七
宋仁宗朝遣一中使召翰林諭德某其人有親故見訪卻不帶家眷在衙從便於酒肆中欵洽趨命不亟上問故即以實情對無遮餙也上復曰慎勿令科道官知之分雖君臣情同父子今安可復得乎
一百五十八
六書之法一曰會意如疾病之疾該用失字迅疾之疾該用矢字如此數者甚多
一百五十九
臧顧渚慱士云褻裘長短右袂古人右字與有字通用恐是褻裘長短有袂宜作一句讀不然短右袂服式何以無人用他用之亦不雅觀此說雖於朱夫子有悖卻似近理
一百六十
身體髮膚受之父母不敢毀傷孝之始也立身行道揚名於後世以顯父母孝之終也聖人立言甚有次第毀傷二字意義深長後人只求顯親揚名更不問身如何立道如何行與蒙師目孝經為童稚之書總是一般
一百六十一
唐荊川先生集中誚世人之死不問貴賤賢愚雖椎埋屠狗之夫凡力可為者皆有墓文此是實事呂南渠先生
【 本】 母夫人卒先生時巳為大學士矣其墓文止是本邑禮侍陳公
【 陞】 所撰未見求之當朝元老墓表行狀
誥命諭祭等文錄皆不載君子之道闇然而日章呂先生有焉
一百六十二
同門張九山
【 楚城】 江陵人自為令時巳號相知矣江陵入相後意欲援以為同宗而九山又在省中江陵頗注意九山落落求外補去比大參吾浙駐湖州不佞初自江右歸田不謁郡邑公偶過禾城經皂林迂道入更下訪余割鷄欵之劇談良久約以次日同舟至苕上明發差役屢趣同飯余赴其飯一肉外無長物也坐間呼人取神仙菜來予問何以佳名曰請兄試嘗之便見及嘗即吾鄉家常醃菜爾此公宴客無盛設自作客亦不喜人盛設同給舍京邸每途次馬上相遇必勒馬敘話且曰久欲屈年兄一坐恨不得暇一日予訪之留坐出攢盒六器命酒皆菜豉小果計費不湏銀一二分也怡然坦然兩相忘其為薄殆仕宦中絕無而僅有者哉
一百六十三
余曾入會稽探禹穴止一僧寺其寺諸生借寓讀書者十餘人據余僕輩所見會食俱用菜腐旬口或設醎魚不知有肉味也而江右士大夫居顯官亦不忘貧賤呼蔬菜曰舊朋友可羡可羡東南讀書家若父母供給薄時不肖子弟必嗔怒子弟自治生多強勉肉食求如會稽江右甘心澹薄得乎
一百六十四
里人王雨舟
【 濟】 承祖父鉅產嗜學讀書法書名刻盈寶峴樓騷人墨士日常滿座外若放浪中實介然决擇有優人乘醉呼公名辱罵家人欲詰責之公不許一日宴客召其人歌而侑觴公語家人曰我對客彼立而歌不止辱之巳公嘗用重值售古鏡一圓出以示門下客客不加意鏡墮地破其人跼蹐不勝公慰之曰吾前所云重值紿君爾鏡實兩許而致君毋芥帶於懷也其厚德數此公遣一門客餽其壻屠子以玊牛客匿之負託他日屠子來詢之曰未嘗見也召其人詰之其人滑稽善謔袖玊牛至云向日領命送玊牛我嘗試以價屠子俗物不識也故持還爾今返汝公明知其詐不欲面叱人過大笑而罷故門客樂為奔走自來無怨公者
一百六十五
王孝子世民金華武義諸生也父為族子所傷且死撫世民曰直之官必檢檢則骨析我是重僇我也汝孱有汝母且忍之父死而諸宗人議和捐田五十畝世民飲泣而見母以父之遺命告母曰秘之其姑受田而葬汝父既受田復白母曰家幸給饘粥母食讐遺田之入以共賦役外手籍其數扃固之歲以為常世民自是口不及父時事晝夜讀書入試補慱士弟子以至婚娶舉一孺子教弱弟使亦有成立而其於族子以兄礼礼之每召宴亦往飲食談笑如恒時然歸必識其數幾何族子意世民且忘之然世民每歲旦即謁家祠之父主前而以兩筳篿卜之不吉則掩泣退至辛巳卜得吉乃走冶工所鑄鋼斧鐫姓名於背而匣焉日司族子所之一日族子之隔山飲大醉回世民於僻所袖斧揮之中項再斧其脇立死囊其首至家祠之父主前趨至縣出袖中牘誦而授之且出其藏金如王曰此讐畝所出也又出其它鏹如干曰此飲讐費也願併畝悉以還之官於是世民之母與其弟皆來代曰某實為之世民不與也世民曰手刃讐者世民也能撫世民孤者母也代飬母者弟也何代為令義之俾浮繫麗譙上具請監司檄會勘謂族子毆從父死者斬世民殺應斬之人當减徒然法必檢而後獄可成世民聞之慟曰吾所以至此懼暴我父骨也因自樓投下折足即不食而死御史聞而嗟賞下邑令為祠令請以所歸田金為材費御史曰讐金也而資之以祠孝子安乎乃議發他贖鍰成之
又一百六十五
魯宗道字貫夫亳州人仁宗在東宮公為諭德其居有酒肆在側號仁和酒有名於京師公往往易服微行飲於其中一日真宗急召公將有所問使者及門而公不在移時乃自仁和肆中飲歸中使遽先入白乃與公約曰上若恠公來遅當託何事以對幸先見教冀不異同公曰但以實告曰然則當得罪公曰飲酒人之常情欺君臣子之大罪也中使嗟歎而去真宗果問使者具如公對真宗問何故私入酒家公謝曰臣家貧無器皿酒肆百物具備賓至如歸適有鄉里親客自遠來遂與之飲然臣既易服市人亦無識臣者真宗笑曰卿為宮臣恐為御史所彈然自此奇公以為忠實可大用晚年每為章獻言群臣可大用者數人公其一也後章獻皆用之
又
宋哲宗自在濮邸即有賢名及遷入內良賤不及三十口行李蕭然無異寒士有書數廚
一百六十六
不佞謁唐師於小廳偶有木匠在廳斲削聲響不便領教師不命匠他徙講論如故時方大暑未嘗揮扇亦不見其流汗也又一日候師師方汎小艇自村莊歸乏僮僕跟隨單衣一件師自挂于臂膊間予欲代勞師亦不允亡論師學問淵邃不可易及只此細事三件要學他也學不來
一百六十七
顏子犯而不校先師觧曰今人但知顏子不校難及不知一犯字學他不來弟子請曰何謂也師曰顏子持巳應物决不得罪于人故人有不是加他方說得是犯若我輩人有不是加來必是自取所謂夫人必自侮然後人侮之也何曾是犯我輩未湏學不校湏先學他犯字弟子心服其言
一百六十八
嘉靖乙丑杜靜臺先生
【 偉】 與不佞俱下第不佞舘於董宗伯
【 份】 先生舘於錢駕部鎮不佞執贄拜先生門下一日侍講席不佞不能慎言偶語及友人過差先生正色曰攻其惡無攻人之惡臨川何為如此不佞慚謝罪嗚呼末俗弟子初學為文其師鮮有加面責者此先生所以為真道學歟
一百六十九
余聞之杜靜臺先生曰宋儒有一門人素慱聞廣記詩書滿腹忽遘不如意事冗冗年餘昔所有者盡昏懵若忘去後靜飬山中久許故學旋復焉隆慶丁卯余肄業都門崇國寺覺此心頗清乃少年所讀文字不加溫習悉能通篇成誦信哉先生之言不我欺也故知學以飬心為本
一百七十
溫飽富貴之家不能廢僕從勢也彼僕從求悅其主人何所不至所貴乎高明者有禮義以制之耳余有一良友同筆研最久每見其小便童子執溺瓶以玊莖入之余輒隱諷不改此友後不果壽以明經卒逮不佞年漸長目見前事又不止二三人矣
一百七十一
余?齠時領先贈君命嘗赴親隣之席水果不過五盤殽不過六盤湯不過三盞此喜筵也若歲朝隣人相呼坐客或五六人或八九人俱用冷殽四品以有蒂磁鍾輪飲並無一客一杯者自予弱冠以後而此風杳然不可復見矣
一百七十二
唐一庵先生自少至老與人拜帖及書啟莫不出自手筆江西新淦黃仁山歷官給事中知府予至淦公年巳八十有二其親書拜帖手啟亦與吾唐先生同盖前輩持身以勤又寫字可以驗精神衰旺故其用心如此
一百七十三
余少時見一隣人施姓者於余家亦?葛親一日持古磁大碗問余太孺人典米數升予幼弟誤擊碎之太孺人驚懼曰此古器也彼欲原物將何以償焉越數日果持米來太孺人以情告願加米數升抵償施怫然曰孺人何出此言我自以碗來典非汝強我也竟投原米執碎碗而去嗟乎辭受之節富貴人識者罕有况貧者乎此事若在今日則其說長矣何可湮沒不書也
一百七十四
隆慶丁卯歲大江以南流言選取宮人民間女年八歲以上者俱嫁出良賤為婚不可勝紀鎮人陸君相有女年二十眾勸從權
陸曰萬萬無是事也　皇家選宮女湏用北人南人必不與選萬一吾女與選何福勝戴吾當親送入宮耳女竟以禮如期歸時俗元旦供天馬設香燭糕果名曰接天君曰吾家房子窄小何能容太上天尊違眾不從其他賽神事一切不尊不信可以訂頑公殆賈而儒者矣
一百七十五
不佞一日對客嘆曰天下最誤人的是體面兩字客曰何也曰假如吾家閒房借人住初先不察賃與做賊人或悖義迯來之人自巳先不是了至官府□捕主人來跟尋一切聽之連忙說我家不是巳是遅了若主人要爭體面家人又貪些酒食錢財極力庇護不容勾攝掌管自云吾家體面好看殊不知外有體面內有肚腸這等都是肚腸一團私欲的話頭但知有巳不知有人惡在其為體面之好看也客笑而退
一百七十六
郡中有富翁家可萬金其父原以剋剝細民起維之以禮義濟之以寬仁猶患其弗能久也乃縱慾不檢私其親侄之婦身不嗣姪婦之子嗣焉卒未踰年而家巳蕩盡無卓錐矣君子曰天道好還亶其然乎
一百七十七
余少聞先贈君云無錫縣有一老人當除歲夕賊穿壁入其室老人起而執之則隣人子也老人不號于眾私語之曰賢侄何至此汝父與我頗厚想汝貧迫不得巳而為之耳贈百錢為度歲計又贈数百錢為資本頓首謝去愧不能故土居遷之他方頗有樹立越數年買舟訪老人夜分至門外看見一人縊其門呼同舟人為擡至舟上棄之湖水而去又踰年再訪老人告以前事老人曰藉君之力多矣前死者日間曾與小兒鬧來竟不得其死踪兒倖得免施者報者盖兩付之忘言云
一百七十八
盧國之醫姓秦名越人號扁鵲漢長沙太守張機字仲景號長川公著傷寒論金河間人劉完素字守真號宗真子又有曰子和者宛丘人即張戴人是也李東垣元初人名杲字明之號東垣老人有濟生拔萃十卷行于世
一百七十九
醫者意也得其方而不得其意為庸醫其害可以殺人得其意而不局於方為良醫其功足以濟世昔湖人有患食戍肉停滯者諸醫悉用消導之劑愈消導元氣愈薄停滯愈不通?絕延周用仁治之用人參大補之劑諸醫驚愕不踰時停滯大通矣驗之皆大塊戍肉盖食時倉忙不暇細嚼所致也周名濟明州儀鳳橋人
一百八十
萬曆五年平湖縣有一木匠其妻通於僧僧以箱籠衣物寄其家姦婦悉盜之比索止返箱籠僧訟之令令不責詰僧姦罪竟以盜寄之罪罪匠匠不堪大怒提屠豕利刃奔入邑堂先殺一皂令從後堂奔入匠追及之僅傷令一指瀕死匠若發狂人不能執縳後卒升屋擒之夫令一邑之主也一事少不當於民心禍遂至此民風民情可畏哉
一百八十一
陳全蘇州人父以牙人起家積累頗富喜游蕩入南京日與諸名妓狎亦多巧智善謔家為蕩廢先是有客托千金病其家卒客子來求金隱閉不發及生全聲音笑貌儼與客弗殊也其母不知父獨自知曰索債者至矣果報之驗安可云無
一百八十二
吳江錢皓女如?絜許嫁按察僉事曹公璞冢子禟禟有廢疾不能娶自願觧盟錢氏不聽曹乃先娶中人之家沈氏女與居以嘗之禟終不知夫婦之道及禟卒錢始更許烏程溫氏女聞累日不食母強之乃食止蔬食扣其故俛而不荅至溫迎娶女知不免乃徉允沭浴遂闔戶更衣書于寢壁云前緣巳定禍福同當等語遂自經死年二十六遺書與其姑董求葬曹氏墓側從之沈氏終為室女亦無二志人有勸之嫁者沈作色曰錢氏未歸于曹者尚能舍生而不改適我之歸曹久矣何以嫁為年八十五時人目之為雙烈云並蒙
恩旌表
一百八十三
婦人女子之隱行?霜爭??絜者頗多惜其不傳於人間而苦於無力奏　聞冺冺泉下可哀也予長女有乳母姚者王某之妻鄉俗僱乳母約以三年為限彼意謂必限滿此是夫婦會合之期執之甚堅乃一日夫家住頗近偶出看其祖父夫摟抱求媾媾之而隨孕焉孕三月婦惶恐不勝口稱曰吾羞見老爺盖指余也連日求死者再予令女使觧之曰多少做乳母者不惜廉恥汝親夫相會得禮之正於事體何妨萬勿介意而余內人輩亦數四觧慰之婦竟不從多服水銀而死予率長女殮而奠之大為號咷云君子曰姚氏婦雖細人妻亦可以當烈婦名矣
一百八十四
婦人女子性有偏僻非人所能救藥者儘多予友施君
【 可大】 其母氏囊橐不下千餘金悉以私其女若壻
【 頌君?行子媳弗□】 焉施君偕其妹氏妹夫不但不怒於言不怒於色恬愉和易終其身若忘其母之有是蓄而付之不聞也其賢於人遠矣易曰君子厚德載物施君以之然而天之所以報施君良亦大且渥矣
一百八十五
侍郎少吳沈公夫人花氏予表兄嫂也予長女出閤辱夫人來送一切珠翠文綺屏絕不用此夫人天性夙稟不足為羡素冠平金弋綈衣作客僅同中人婦一老婢隨身更無少年艷粧夜與張氏媼共榻起居如如然也沈氏後昆藉其厚庇其昌熾寧有艾乎
一百八十六
婦德閫行非出自天成則父母訓誨漸染所自來也予兄東野繼嫂吳氏靜正簡默婉委柔順事先贈君最孝自奉甚儉欵客唯恐不豊婢僕有過不見聲責平居不輕言笑言必出自真誠雖導以誑謔弗屑也東野兄暑月當飯嫂每從傍輕扇予偶及見荅予揖傍扇弗輟也自少至老與兄未嘗有反目時仍女流上乘人物云
義米本末啟夏少府
荒鎮建舘之地一河相距其東曰青鎮隸桐鄉西曰烏鎮隸烏程不佞目擊萬曆十六年斗米賣銀一錢六分饑莩塞路正懷所以豫後之計而何公祖下車亦蒙軫念?及故不佞凂醫士方時吉對渠同鄉典舖?人勸諭幸?人凡九典仗義樂施各捐中白米二十石共得一百八十石青鎮八典計一百六十石烏鎮一典止二十石爾不佞又同舍親夏冲寰各出米三石以風青鎮居民共得一百石其烏鎮居民央耆老唐國憲王漢齡亦行勸諭竟乏好義者升合未之有也不佞以數報何公祖相約此米萬不可報上司以滋查盤出入之弊家下貯一百石餘寄頓殷實之家數人俱不佞親故必無疏虞者不知何公祖何意報守道張老公祖張老公祖曾面諭不必申報盖有以燭將來弊竇之微也逮常平倉既建又不知何公祖何意欲將義米入倉不佞力陳收發不便不蒙見允入倉訖一百仍貯家下何公祖亦曾令黨正出陳易新柰何黨正各行其私春時即領賣銀盤放至冬買下等雜色米充數易於浥濫即今七月所發之米甚惡是巳敝鄉大戶貯米大都賣於七八月青黃不接之時何公祖奉委日多早發甚賤其貯家下九十石零以八月間發賣得銀七十六兩零照黨正賣數每石多銀二錢零此二十六年事即此可徵在官倉在民間在家下之應與不應有利無利矣夫郡邑各有疆界不幸遇災荒上司郡邑賑濟　亦有疆界常平者穀賤則增價而糴穀貴則减價而糶以利民也此義米三四百石一遇災荒止可量力分投央得過之家煮粥以膳饑民粥不給或人與米一升二升爾此不佞初意也若謂之常平則災荒時便當减價便民恐不湏一日之程千石可罄况止三四伯石哉且何公祖亦幸不值災荒而去爾若值之則此三四百石之米青鎮四郊之民孰不知有此豫備也難道全以力主張混同烏鎮饑民一槩給發若一槩給發勢必相聚為亂其烏鎮可發可濟者止有二十餘石爾雖?人八典義助跡似公物然亦藉青鎮之人有此當房容?開典而後有此義米實與青鎮米同終不可謂烏程米也本舘前謂止可云義米不可云常平事理甚明今若欲移而貯之湖州烏程倉則青鎮之民粒米無望即有當路許容遇災給領竊恐遠百里而待哺關支其驅窮民於必死可預卜者願一籌之不佞年迫七十何乃自苦求管此米第免編倉夫可以絕其偷盜糴糶以時可以年年增米不幸而荒又可就近發賑家下所貯另為一室不混食米懸有官米之牌及寄頓民間全數以時報署以憑申道不審尊裁何如倉夫閔朝漢曹彬虧欠米四十石九斗零望一併留神不妨以此啟抄白呈各位老公祖即求畫一高見顒俟顒俟

[book_title]卷之四
一
皇明憲綱　凡紏舉官員生殺予奪悉聽
上命若巳有　旨發落不許再劾　凡監察御史按察司官分廵去處如有陳告官吏取受不公等事湏要親行追問不許轉委違者杖一百　凡監察御史按察司官廵歷去處若有官吏犯罪畏避追問故將財物婦女潛入公廨設計裝誣沮壞風憲者並許取問實封奏聞犯人重處財物沒官婦女發有司收問其出廵官吏仍不得自生嫌疑廻避致妨廵歷　凡廵按御史按察司官廵歷去處但知有司等官守法奉公廉能昭著者隨即舉聞若奸貪廢事蠹政害民者即便拏問其應請　旨者具實奏聞若知善不舉見惡不拏杖一百發烟瘴地面安置有贓者從重論　凡分廵所至不許令有司和買物貨及盛張筵宴邀請親識并私役夫匠多用導從以張聲勢自招罪愆　所至下學詣明倫堂生員講說經史監察御史按察司官中坐本處提調七品以上正佐官序坐於左教授學正教諭訓導序坐於右聽講餘皆立聽布政司官下學亦同若布政司按察司官與御史一同下學御史左邊正面坐布政司官按察司官依品級右邊正面坐問荅之際教官生員不許行跪禮　獄禁所當矜恤仰本府州縣官并司獄司官常加點視督令獄卒將見禁囚人如法收禁冬設暖柙夏備凉漿合得囚糧依数支飬若有疾病令醫治療不許縱令獄卒人等剋落衣糧非理凌虐因而瘦死及將平民枉禁違錯仍具獄官吏卒名数及見監囚数開報　指揮千百戶鎮撫緫小旗並要撫恤軍士各令得所不許生事虐害勒取財物剋减月糧　凡係衞所去處務要高城深濠門堞堅壯如有損壞即撥軍餘修理不許怠慢常常嚴督軍士各遵紀律守禦地方不許擅離信地擾害小民仍於門禁關津守把盤詰奸細但有鄉村人民挑擔貨物柴薪等項入城貨賣不許指以盤詰為由生事刁蹬因而勒要錢物
二
至聖先師孔子母顏氏以魯襄二十二年庚戍之歲十二月二十一日庚子生孔子於魯昌平鄉鄹邑三歲父叔梁紇卒十五歲適聞孟仲之子殺??立牛於塞關之外乃憮然而論之十七歲魯大夫孟釐子病且死誡其嗣懿子曰吾聞聖人之後雖不當世必有達者今孔丘年少好禮其達者歟吾即沒若必師之十九歲娶宋幵官氏二十歲為委吏料量平二十一歲為司職吏畜蕃息二十四歲母顏氏夫人卒夫子少孤不知父墓問於鄹曼之母然後得合葬於防二十七歲剡子來朝夫子見而問官二十八歲又見剡子而學禮二十九歲聞師襄善琴適晉學之三十一歲齊景公遣使來聘遂適齊三十二歲在齊景公欲以廩丘之邑為飬辭不受三十三歲在齊周使至言先王廟災公曰何王之廟夫子曰其釐王之廟乎公曰何以知之子曰釐王變文武之制作玄黃華麗之餙宮室崇峻輿馬奢侈天災所宜加也既而使者報釐王廟災公驚曰善乎聖人之智過人遠矣三十四歲訪樂於萇弘弘謂劉文公曰吾觀仲尼有聖人之表河目而龍顙黃帝之形貌也修肱而龜背長九尺六寸成湯之形體也言必稱先王躬履謙讓洽聞強記愽物不窮其聖人之興者乎三十五歲自衞反魯與南宮敬叔俱適周見老日?冉而問禮焉既辭去老子送之曰吾聞富貴者送人以財仁人者送人以言吾竊仁人之號送子以言曰聦明深察而近於死者好議人者也愽辨廣大而危其身者好發人之惡者也夫子自周反於魯弟子稍益進焉三十六歲魯昭公率師擊季平子平子與孟叔孫三家共攻公公師敗魯亂於是適齊為高昭子家臣以通乎景公公與齊太師語樂聞韶音景公欲封以尼谿之田晏嬰進曰孔子盛容餙繁登降之禮趨詳之節累世不能殫其學當年不能究其禮君欲用之以移齊俗非所以先細民也景公曰吾老矣不能用也遂行反乎魯三十七歲自齊歸魯見延陵季子聘於上國季子之子死往觀其葬曰季子其合禮矣四十二歲桓子穿井得土?中若羊問仲尼云得狗仲尼曰土之恠羵羊也吳伐越墮會稽得骨節專車使使問仲尼骨何者最大仲尼曰禹致群神于會稽防風氏後至禹殺而戮之其節專車此為大矣吳客曰善哉聖人四十三歲在陳四十四歲在魯桓子嬖臣曰仲良懷與陽虎有隙陽虎執懷桓子怒虎因囚桓子由此益輕季氏故夫子不仕退而修詩書禮樂弟子彌眾四十六歲在魯觀於桓公之廟有欹器焉顧謂弟子曰試注水焉乃注之水中則正滿則覆夫子喟然嘆曰嗚呼夫物惡有滿而不覆者哉四十七歲定公以為中都宰一年四方之諸侯則焉定公以為司空乃別五土之性而物各得其所生之宜由司空而為大司寇由大司寇攝朝政七日而誅亂政大夫少正卯於兩觀之下五十二歲公會齊侯於夾谷請具左右司馬齊有司請奏四方之樂夫子曰吾?君為好會夷狄之樂何為於此有頃有司又請奏宮中之樂優倡侏儒為戯而前夫子曰匹夫而熒惑諸侯者罪當誅請命有司有司加法焉手足異處景公懼而動歸而大恐乃歸所侵魯之鄆灌龜陰之田以謝過五十三歲為大司寇國人謗之既而政化盛行國人誦之五十四歲言於定公曰臣聞家不藏甲大夫無百雉之城今三家過制請損之使仲由為季氏墮三都
【 郈費郕】 五十五歲在魯與聞國政三月魯大治齊人聞而懼陳女樂文馬於魯南高門外桓子微服往觀再三受之君臣怠於政事郊又不致膰爼於大夫乃作猗蘭之操遂行宿于屯適衞主顏濁鄒家五十六歲在衞靈公致粟六萬居十月去衛自衞適曹自曹至宋五十七歲自宋適陳過匡匡人圍之五日甲者進曰吾初以為陽虎也遂觧圍五十九歲在衛居月餘靈公與夫人同車宦者雍渠參乘使夫子為次乘夫子醜之去衞適曹又去曹適宋六十歲在宋與弟子習禮大樹下司馬桓魋欲殺之拔其樹弟子曰去可以速矣遂適鄭與弟子相失夫子獨立郭東門鄭人有喪家之狗之誚至陳主司城貞子家歲餘六十一歲自陳過蒲有公良孺者以私車五乘從夫子靈公聞夫子來喜郊迎六十二歲靈公老怠於政不用夫子將西見趙簡子至於河聞竇鳴犢舜華晉賢大夫之死也臨河而嘆曰羙哉水洋洋乎丘之不濟此命也夫乃還息乎鄹鄉作鄹操以哀之遂反乎衞主蘧伯玉家六十三歲自衞之陳自陳遷於蔡自蔡如葉葉公問政夫子曰政在來遠附邇時宰予在楚楚昭王欲以安車象餙遺夫子宰我曰夫子無以此為也時齊有一足鳥飛集於公朝舒翅而跳齊侯恠之使使問之夫子曰此鳥名?羊水祥也頃之大霖雨水溢泛時楚昭王渡江有一物觸王舟使使問之夫子曰此萍實也其甘如蜜吳伐陳楚救陳軍於城父聞夫子在陳蔡之間楚使人來聘夫子將往陳蔡大夫謀曰楚大國也來聘孔子孔子用於楚則陳蔡用事大夫危矣乃相與發徒役圍夫子於野不得行絕糧從者病莫能興夫子講誦絃歌不衰子路子貢顏淵侍於是使子貢至楚楚昭王興師來迎然後得免昭王欲封書社地七百里令尹子西沮之昭王乃止於是自楚反乎衞六十四歲衞君欲得夫子為政不果六十六歲夫人幵官氏卒六十七歲伯魚母死朞年而猶哭夫子聞之曰嘻其甚也孔文子將攻太叔問策於夫子辭不知退而命駕而行會季康子逐公華公賓公林以幣迎乃歸魯作五陵之歌是時周室微禮樂廢詩書缺乃追迹三代之禮序書傳上紀唐虞之際下至秦繆編次其事古者詩三千餘篇夫子去其重取可施於禮義凡三百五篇晚而喜易序彖繫象說卦文言韋編三絕六十九歲子伯魚卒七十歲在魯哀公舘焉問政七十一歲哀公春狩大野獲獸以為不祥仲尼視之曰麟也反袂拭面涕泣漣洏
曰吾道窮矣乃因史記作春秋其文約其指愽吳楚之君自稱王而春秋貶之曰子踐土之會實召周天子而春秋諱之曰天王狩於河陽推此類以繩當世貶損之義在位聽訟文辭有可與人共者弗獨有也至為春秋筆則筆削則削游夏之徒不能贊一詞七十三夫子病子貢請見夫子方負手曳杖逍遙於門歌曰泰山其頹乎梁木其壞乎哲人其萎乎既歌而入當戶而坐子貢聞之曰泰山其頹則吾將安仰梁木其壞哲人其萎則吾將安放夫子殆將病也盖寢疾七日而沒乃哀公十六年四月乙丑哀公誄之曰旻天不弔不愸遺一老俾屏予一人以位煢煢予在疚嗚呼哀哉尼父葬魯城北泗上弟子及魯人往從冢而家者百有餘室因命曰孔里今名孔林
三
復聖孟子名軻字子輿生三歲喪父母仇氏有賢德初舍近墓孟子嬉戯為墓間事母去舍市又嬉戯為賈衒事母曰非所以居子也遂徙舍學宮之傍孟子嬉戲設爼豆揖讓進退母曰此可以居子矣稍長就學歸母方績問曰學何所至軻曰自若也母以刀斷織軻懼自是旦夕勤學請見子思子思敬而悅之既娶將入私室其婦袒而在內孟子不悅遂去不入婦辭母而求去曰竊聞夫婦之道私室不與焉今者妾竊惰在室夫子勃然不悅是客妾也婦人之義盖不容宿請歸父母母召軻責之軻遂留婦道既通適梁見惠王又去適齊宣王以為上卿孟子處齊擁楹而嘆母詰之對曰道不用於齊願行而母老是以憂也孟母曰婦人之禮精五飯幕酒果飬舅姑縫衣裳而巳故有閫內之脩而無境外之志少則從父母嫁則從夫夫死則從子禮也今子成人也而我老矣子行乎子義吾行乎吾禮子何憂乎孟子乃去齊適梁惠王不果用退而述唐虞三代之德仲尼之意作孟子七篇今鄒縣四基山有孟子墓
四
天目山高三萬六千丈廣八百里其巔有千丈峰千丈岩東南有瀑布下注匯為蛟龍池東南一峯曰翔鳳林上有平地方一千五百尺東西峯各有天湖如天之兩眼故曰天目湖中有異形之魚當是潛龍也產有龍鬚草靈壽藤天目東峰從臨安入疏豁可行高峰和尚道塲在焉西峰從孝豊入深僻不易山中寒氣早嚴山僧至九月即不敢出冬來多雪三月後方通行上有紫陽觀梁大同五年建昭明太子勒碑記當時恩獎之盛傍有石室可容千人
五
成湯問於伊尹曰壽可為耶尹對曰王欲之則可為不欲則不可為也湯乃益勤修德政以迓天休年百餘歲而崩　周公相成王使伯禽代就封於魯公誡之曰往矣子無以魯國驕士吾丈王之子武王之弟成王之叔父也又相天下吾於天下亦不輕矣然一沐三握髮一飯三吐哺猶恐失天下之士吾聞德行寬裕守之以恭者榮土地廣大守之以儉者安祿位尊盛守之以卑者貴人眾兵強守之以畏者勝聦明睿智守之以愚者善愽聞強記守之以淺者智夫此六者皆謙德也　師尚父陳於武王敬勝怠者吉怠勝敬者???義勝欲者從欲勝義者凶　鑑之銘曰見爾前慮爾後盥盤之銘曰與其溺於人也寧溺於淵溺於淵猶可游也溺於人不可救也楹之銘曰毋曰胡殘其禍將然毋曰胡害其禍將大毋曰胡傷其禍將長杖之銘曰惡乎危於忿懥惡乎失道於嗜慾惡乎相忘於富貴矛之銘曰造矛造矛少間弗忍終身之羞予一人所聞以戒後世子孫
六
周封箕子於朝鮮朝鮮云者以其在東先見海底日故名秦属遼東漢初燕人衞滿據其地武帝平之置真番臨屯樂浪玄菟四郡漠末公孫度并有其地晉永嘉之亂扶餘別種酋長高璉入據其地稱高麗王居平壤城始列化外唐征高麗拔平壤置安東都護府其國東徙距鴨綠江千餘里五代唐時王建代高氏闢地益廣建都松岳以平壤為西京其後子孫遣使朝貢於宋亦常朝貢遼金歷四百餘年其主未嘗易姓元至元中西京內属置東寧路緫管府盡慈嶺為界本朝
太祖高皇帝洪武元年遣符寶郎偰斯奉璽書諭其國王二年國主王顓上表賀即位　正東偏北日本雖朝實詐即古倭奴國東西南北相距萬餘里國主世以王為姓臣亦世官唐咸亨初惡倭名更號日本
太祖高皇帝何等威靈倭無歲不擾我海上屡遣公侯都督重臣議防議戰今安可以易視嘉靖間大賊如汪忤瘋徐必欺毛醢瘋魏純楊淮顧文明等為害屡年今日不知海上防患區處之策如何
七
守溪王先生五湖記曰吳郡之西南有巨浸焉廣三萬六千頃中有山七十二襟帶三州
【 蘇湖常也】 東南諸水皆歸焉其最大者二一自寧國建康等處入漂陽迤??里至長塘湖并潤州金壇延陵丹陽諸水會於宜興以入
【 今寧國建康之水不由此矣】 一自宣歙天目諸山下杭之臨安餘杭湖之安吉武康長興以入而皆由吳江分流以入海一名震澤書所謂震澤底定是也一名具區周禮職方揚州之薮曰具區山海經浮玉之山北望具區是也一名笠澤左傳越伐吳吳子禦之笠澤是也一名五湖范蠡乘舟出五湖口大史公登姑蘇望五湖是也五湖者張勃吳錄云周行五百里故名虞仲翔云太湖東通長洲松江南通烏程霅溪西通義興荊溪北通晉陵滆湖東連嘉興韭溪水凡五道故謂之五湖陸魯望云太湖上稟咸池五車之氣故一水五名然今湖中亦自有五湖曰菱湖莫湖游湖貢湖胥湖莫釐之東周三十餘里曰菱湖其西北周五十里曰莫湖長山之東周三十餘里曰游湖沿無錫老岸周一百九十里曰貢湖胥山之西周六十里曰胥湖五湖之外又有三小湖夫椒山東曰梅梁湖杜圻之西魚查之東曰金鼎湖林屋之東曰東皐里湖而吳人稱謂則惟曰太湖云
八
薛方山先生舜紹堯論曰夫天下大矣生民眾矣而生生之道乃繫於一人之身其責任不大艱難矣哉余觀尚書載堯咨四岳以巽位而自敘在位七十載盖言耄期倦勤非避難也四岳自言德忝帝位而師錫有鰥在下之虞舜盖言責之難稱而唯有德者斯足以當之非故以難事累舜也其時之人心氣象如何哉故許由善卷之徒當時目為避難之士而彼亦不自以為高也後世視君位為富貴尊榮逸樂之具而失上天生民之初意於是莽操懿溫之徒紛紛接跡於天下而上古之逃隱者斯擅其高矣
九
摘吏部侍郎兼學士馮公
【 琦】 萬曆辛丑會試錄序
高皇帝神聖兼總條貫至風厲學官齊一統類萃萬世之耳目而懸之一鵠獨稟於紫陽之訓詁夫宋儒之訓詁豈必千慮無一失然而王制也即今為之新說者豈必千慮無一得然而非王制也先王所是著為令士安得倡異說以自弛於維結之外乎臣與諸臣奉　詔旨取士即明與諸士約離經旨棄傳註參用釋老者皆置之令既具壹意稟尺幅從事而諸士習詭異者且数年舍故步而從臣一日之約宜不能盡雅馴臣亦士耳寧不相體其文醇亟收之醇而不能無小瑕亦收之然而上駟當中駟矣其在繩墨之外即絕塵而奔棄不錄此非臣負士士負臣非負臣負王制也
十
鄭端簡公教子曰膽欲大心欲小志欲圓行欲方大志非才不就大才非學不成學非記誦云爾當究事所以然融於心目如身親履之南陽一出即相淮陰一出即將果盖世英才皆是平時所學志士讀書當知此不然世之能讀書能文章不善做官做人者最多也
十一
宋倪文節公思歸安人經鉏堂雜記云釋氏論十不善業身三殺盜滛意三貪嗔癡而口業居四妄言也綺語也兩舌也惡口也故人於口尤不可不慎　賤而謙卑未可貴貴而謙卑斯可貴矣貧而儉約未可貴富而儉約斯可貴矣衣食有餘而能知足未可貴衣食粗給而能知足斯可貴矣血氣巳衰而能絕欲未可貴血氣未衰而能絕欲斯可貴矣　畫扇不如帋扇錦綺不如布帛巨艦不如輕舟高堂不如低屋金寶器物不如磁瓦麗妻艷妾不如中等之姿食前方丈不如隨分蔬菜　或問生死曰晝夜或問今生來生曰今日來日或問凈土曰清凈慈悲或問地獄曰貪濁忿怒或問快樂曰知足或問尊榮曰無求或問報應曰形影或問久長曰如常或問享福曰無禍或問壽考曰不朽　晉元帝初渡江以酒廢務王導諫之遂覆杯終身不飲非有絕人之識剛斷之資孰能與此
十二
書曰必有容德乃大必有忍乃濟君子立心未有不成於容忍而敗於不容忍也容則能恕人忍則能耐事一毫之咈即勃然而怒一事之違即憤然而發是無??亟飬之力薄福之人也是故大丈夫當容人而不可為人容當制欲而不可為欲制觀婁師德丙吉之為人則氣自平而理自明矣　以言譏人此學者之大病取禍之大端也　稠人廣坐之中不可極口議論逞已之長非惟惹禍抑亦傷人豈無有過者在其中耶即議論到彼則彼不言而心憾如對官長而言清則不清者見怒對朋友而言直則不直者見憎彼不自責其將我有意而為之矣彼或禍我我能免乎惟有簡言語和顏色隨問即荅庶幾可耳　人之病在乎好談其所長長於功名者動輒夸功名長於文章者動輒夸文章長於游歷者動輒夸所見山川之勝長於刑名者動輒夸讞獄之情此皆露其所長而不能飬其所長者也惟智者不言其所長故能保其長　張九齡以功名忠義奮振一時可謂君子矣然或者謂其處士大夫之有辜者必致窮絕之地以故一念不仁所以無嗣人心之不可不仁如此　寶器珍玩不可示之於權勢之人古琴名畫不可夸之於貪污之士一經其目則動其心既動其心必索之於我矣有識畏禍者與之可也不然由物生禍其能逃哉　大凡君子之生於世也不可有過言過言非吉道也何也其瑕易露也吾有么麼之清動輒以包拯之清夸人吾有么麼之德動輒以顏子之德矜巳一有微瑕則眾人指而責之矣殊不知清者巳之職分所當為德者天性之所當率豈可以此而驕人哉往往清者為人所污德者為人所敗職此之由也　險人之前不可語人之陰私奸人之前不可論人之機巧我一時言之彼一時聽之言之者固不為難彼聽之者蓄之於心而不忘矣險者資其陰私以為訐本奸者用其機巧以為利基豈不損人害理之甚哉
【 以上俱載筆疇】
十三
?伊尹壽百二十歲見竹書紀年周太公壽百四十歲見金石錄漢竇公本魏文侯樂官至漢文帝時二百八十歲見懷瓘書斷魏羅結壽百二十歲見北史唐李元?一百三十六歲見白樂天集蜀范長生先事劉玄德至李特時一百三十餘年宋譙定一百三十餘歲猶橫經授易見蜀志則彭祖之壽非誣也　導筋骨則形全剪情欲則神全靖言語則福全
【 亢倉子格言】 　視而不見聽而不聞非真不見不聞也見不超色雖見而似不見聽不出聲雖聞而似不聞必也見超乎色之外始謂之明聽出於聲之外始謂之聰汨沒於聲色之中者謂之聾瞶超脫乎聲色之表者謂之聰明　日光之白曰皜月光之白曰皎男子之白曰晳女子之白曰皉老人之白曰皤草華之白曰葩雪霜之白曰皚鳥羽之白曰霍
【 以上載秇林伐山】 　東方朔曰推甲乙之帳燔之於四通之衢帳多故以甲乙第之堯舜飯土簋
【 盛飯器】 歠土鉶
【 盛羔?火器】 皆燒土為之　漢帝坐宣室宣布政教之所也或曰室在前殿之傍齋則居之　太公為周立九府圜法周官太府玉府內府外府泉府天府職內職金職幣皆掌財幣之官故曰九府圜均而通也　椎埋謂椎殺人而埋之　轀輬車車有窓牖閉之則溫開之則凉天子所用漢以其車載霍光柩　報睚眦怨舉目相忤者即報之　抗疏抗舉也謂上之也疏者疏條其事而言之　三秦章邯為雍王司馬欣為塞王董翳為翟王分王秦地故曰三秦　縣官東平王宇曰今縣官年少不敢指斥成帝故曰縣官　緡錢緡絲也以貫錢也千錢為一貫　跅??也之士
【 跅音橐】 士行有卓異不拘俗檢而見黜逐也　緩頰徐言引譬喻也　執金吾金吾鳥名主辟不祥天子出行職主先導以禦非常　戊己校尉甲乙丙丁庚辛壬癸皆有正位戊己居中以鎮四方官設於西域撫四夷也　五兵矛戟弓劍戈　計然者濮上人愽學無所不通尤善計筭嘗南遊越范蠡卑身以事之　籧篨口柔觀人顏色而為詞佞也　首級斬敵一首拜爵一級故謂
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:07:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>