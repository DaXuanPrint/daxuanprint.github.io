<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="山家清事。全文,山家清事全文在线阅读,山家清事全文在线下载,大玄古籍书库">
<meta name="description" content="宋·林洪撰。所谈之事，亦俗亦雅，将相鹤、种竹、酒具、泉源、插花、诗筒、食豚……统统列入清事范畴。_山家清事_全文在线阅读_山家清事_全文在线下载_大玄古籍书库">
<title>山家清事_林洪_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">山家清事</span> <br/>
          作者： <span class="inputVal" id="bkauthor">林洪</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,杂著,完结</span> <br/>
          字数： <span class="inputVal" id="bknum">[book_length]3254</span> <br/>
          说明： <span class="inputVal" id="bkdec">宋·林洪撰。所谈之事，亦俗亦雅，将相鹤、种竹、酒具、泉源、插花、诗筒、食豚……统统列入清事范畴。</span> <br/>
          封面： <span class="inputVal" id="bkimg">Z_12433.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]山家清事
[book_author]林洪
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,杂著,完结
[book_length]3254
[book_dec]宋·林洪撰。所谈之事，亦俗亦雅，将相鹤、种竹、酒具、泉源、插花、诗筒、食豚……统统列入清事范畴。
[book_img]Z_12433.jpg


[book_title]山家清事 全文
●相鹤诀
鹤不难相，人必清于鹤，而后可以相鹤矣。夫顶丹颈碧，毛羽莹洁，颈纤而修，身耸而正，足癯而节高，颇类不食烟火，人乃可谓之鹤。望之，如雁鹜鹅鹳然，斯为下矣。养以屋必近水竹，给以料必备鱼稻，蓄以笼饲以熟食，则尘浊而乏精采，岂鹤俗也，人俗之耳。欲教以舞，俟其馁而置食于阔远处，拊掌诱之，则奋翼而唳若舞状。又则闻拊掌而必起，此食化也，岂若仙家和气自然之感召哉。今仙种恐未易得，唯华亭种差强耳。
●种竹法
《岳州风土记》、《文心雕龙）皆以五月十三日为生日，《齐民要术》则以八月八日为醉日，亦为迷日，俱有可疑。比得之老园丁曰：“种竹无时，认取南枝。”又曰：“莫教树知，先鉏地，令松且阔沃，以渠泥及马粪急移竹，多带旧土，本者种之，勿踏以足。若换叶，姑听之勿遽拔去。”又有二秘法：迎阳气，则取季冬；顺土气，则取雨时。若虑风，则去稍而缚架，连数根种，则易生笋。过此谓有他法者，难矣哉！
●酒具
山径兀，以蹇驴载酒讵容毋具。旧有偏提，犹今酒鳖。长可尺五而匾容斗余，上窍出入，犹小钱大。长可五分用塞，设两环，带以革唯讇为之。《和靖翁送李山人》故有“身上只衣粗直掇，马前长带古偏提”之句。今世又有大漆葫芦，隔以三酒下，果皿中上以青丝络负之，或副以书箧可作一担，加以雨具及琴皆可。较之沈存中游山具差省矣，唯酒杯当依沈制用银器。
●山轿
夏禹山行乘轿，汉南粤王舆桥过岭。颜师古北人，固不知南人乘轿度岭，而洪景卢亦谓山行之车。车只宜平地，孰若今轿为便。桥即轿，固无疑矣。若山轿则无如今庐山建昌高下轮转之制，或施以青□用肩板椶绳低与之□，犹今贵介郊行者良便游赏，有如谢屐上山则去前齿，下山则去后齿，非不为雅，孰若今钉履为便云。
●山备
山深岚重，仙道未能，生姜岂容不种？每旦带皮生姜细嚼，熟酒下之，或姜汤亦可矣。
●梅花纸帐
法：用独床傍植四黑漆柱，各挂以半锡瓶插梅数枝。后设黑漆板，约二尺，自地及顶，欲靠以清坐。左右设横木一，可挂衣。角安班竹书贮一，藏书三四。挂白尘一，上作大方目，顶用细白楮衾作帐罩之，前安小踏床，于左植绿漆小荷叶一，置香鼎然紫藤香。中只用布单、楮衾、菊枕、蒲褥，乃相称“道人还了鸳鸯债，纸帐梅花醉梦间”之意。古语云：“服药千朝，不如独宿一宵。”倘未能以此为戒，宜亟移去梅花毋污之。
●火石
《语》曰：“钻燧改火。”《化书》云：“阳燧召火，方珠召水，燧日中取火镜也。”入夜则当以石，今昆山石也。或竹木相戛，如锯木然亦可矣。必先焚纸在于钵中候之如法，烛及灯皆所当备，若能拾干薪扫落叶以储之，尤见有彻桑未雨之意。
●泉源
腊月剖修竹，相接各钉以竹丁。引泉之甘者，贮之以缸。杜甫所谓：“剖竹走泉源”者此也。又须爱护用之，谚云：“近水惜水”，此实修福之事云。
●山房三益
秋采山甘菊花，贮以红棋布囊，作枕用能清头目去邪秽。采蒲花如柳絮者熟鞭，贮以方青囊，作坐褥或卧褥。春则暴收甚温燠，虽木绵不可及也。采松樛枝作曲几以靠背，古名养和。
●插花法
插梅每旦当刺以汤。插芙蓉当以沸汤，闭以叶少顷。插莲当先花而后水。插栀子当削枝而捶破。插牡丹、芍药及蜀葵萱草之类，皆当烧枝则尽开。能依此法则造化之不及者全矣。
●诗筒
白乐天与元徽之常以竹筒贮诗，往来赓唱。和靖翁故有“带班犹恐俗，和节不防山”之句。每谓既有诗筒可毋吟，笺以助清洒。一日，许判司执中远以葵笺分惠，绿色而泽，入墨觉有精采，询其法，乃得之。北司刘廉靖蹲□带露葵叶研汁，用布擦竹纸上，候少干，用温火熨之，许尝有诗云：“不取倾阳色，那知恋主心。”此法不独便于山家，且知二公俱有葵藿向阳之意，又岂不愈于题芭蕉书柿叶者乎！
●金丹正论
金取乎刚，丹取乎一。不刚以戒欲，不一以存诚。岂金丹乎？有如纯干即丹也。自强不息即金也。苟能刚毅以行吾诚，则此丹可以存诸身而施诸天下，岂小用哉。如欲舍此以求法，不过欲知玄牝之门耳，非鼻、非口、非泥丸、非丹田，惟内肾一窍名玄关，外肾一窍名pin户。pin户毋所感触，则精不外化而后玄关可以上通。既通，则精气流转于一身而复千元，又能凝神调息以养之。至于调息，心静则天地元气自随节候以感通，久而不为物夺，自可以渐入天道。过此又欲求三峰黄白之术，此愚夫也，何足以语道。盖自古以来，未曾有贪财好色之神仙云。
●食豚自戒
仆旧苦□疾，偶遇人语曰：“但不食豚足矣。”试之一岁，果尔。按《本草》云：“其肉不可食，令人暴肥而召风，又耗心气。”又文人尤所当戒，且食多忌，吴菜、黄白花菜、荞麦，皆不可同食。由是以不食而他病亦鲜，且觉气爽，而读书日益悟。始信不食豚之功大。或曰事祠山者当戒，此恐未有所□。（据云）
●种梅养鹤图记
择故山滨水地，环篱植荆棘，间栽以竹，入竹丈余。植芙蓉三百六十，入芙蓉余二丈，环以梅。入梅余三丈，重篱外植芋栗果实，内重植梅，结屋前茅后瓦。入阁名尊经，藏古今书，中屏书：“尧舜之道孝弟而已矣，夫子之道忠恕而已矣”字，进二丈，设长榻二，中挂三教图，横扁大可山字，上楼祀事天地宗亲君师，左塾训子，右道院迎宾客。进，舍三：寝一、读书一、治药一，后舍二：一储酒榖，列农具山具壁涂泽以芋书田所畆三十，记岁入。一安仆役庖富称是童一、婢一、园丁二。前鹤屋养鹤双，后犬十二足，驴四蹄，牛四角，客至具蔬食酒核。暇则读书，课农圃事，毋苦吟以安天年。落成谢所赐，律身以廉介，处家以安顺。待下恕，交邻睦，为子子孙孙悠久地。先大祖（瓒）在唐以孝旌，七世祖逋寓孤山，国朝谥和靖先生。高祖卿村，曾祖之召，祖全皆仕。父惠号心斋，母氏凌姓，其妻德真女张与，自曰小可山。家塾所刊：魏鹤山刘漫塘所跋经集、大雅复古诗集，赵南塘赵玉堂序跋《西湖》，衣钵楼秋房跋《文房图赞》，真西山跋诗后，赵南堂跋《平衢寇碑》，谢益斋、史石窗、陈东轩书《梅鹤图》，王潜斋拟《晋唐帖并寄诗》，陈习庵诺书《唐宋诗律》，《施芸隐词》。扣阍奏本十，《上都赋》一，续讽谏篇三十，所藏当世名贤诗帖不计百，江湖吟卷不计千。先和靖遗文二，祖收五斤铁简一，诰敕存三十，汀洲兄文雅禅书一。家传《慈湖太极图》以辛卯火不存。其欲求赵子固《水仙》未能也。手抄经史，节二论，策括二，志未遂而眼已花，此图落成在何时，山有灵将有大济遇，姑录其梗概，少慰吾梅鹤云。
●江湖诗戒
樽酒论诗江湖义也，或虽缓于理而急于一字一句之争，甚者赭面裂■〈耳比〉，岂义也哉。不思诗之理，本同而其体则异，使学骚者果如骚，选者果如选，学唐学江西者果如唐如江西。譬之韩文不可以入柳，柳文不可以入韩，各精其所精，如斯而已，岂可执一法以律天下之士哉。此既律彼，彼必律此，胜心起而义俱失矣。于是作戒曰：“诗有不同，同归于理。己欲律人，人将律己。全此交情，惟默而已。可与言者，斯可言矣。”
●山林交盟
山林交与市朝异，礼贵简，言贵直，所尚贵清。善必相荐，过必相规，疾病必相救药，书尺必直言事，初见用刺不拘服色，主肃入叙坐称呼以号及表字不以官，讲问必实言所知所闻事，有父母者必备刺拜报谒同，自后传入一揖坐，诗文随所言，毋及外事时政异端。饮食随所具，会次坐序齿不以贵贱，僧道易饮随量，诗随意，坐起自如，不许逃席，乏使令则供执役，请必如期，毋违客例，有干实告，及归不必谢，凡涉忠孝友爱事当尽心，无慢嫉前辈，须接诱后学，以共追古风，贵介公子有志于古者，必不骄人，苟非其人不在兹约，凡我同盟愿如金石。

        </div>
      </div>
    </div>
  </div>
</div>
<!--update:2025-08-30 10:05:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>