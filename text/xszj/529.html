<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="原序,考略,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六">
<meta name="description" content="典制文献。原名《开元礼》。唐开元中敕撰。150卷。署名为唐玄宗时宰相萧嵩奉敕修撰,而实际参加工作的主要是徐坚、李锐、施敬本、王仲邱等人。以唐太宗贞观年间和唐高宗显庆年间的礼书为基础,加以折衷同异编次而成。唐初礼司无定制,遇事临时议定礼仪,张说提出折衷《贞观礼》、《显庆礼》等书,以定礼制,因有此编。诏徐坚等初修未成,萧嵩等再修,于玄宗开元二十年(732)成书。分吉、宾、军、嘉、凶五礼,系226目,为唐科举考试必读之书。_大唐开元礼_全文在线阅读_大唐开元礼_全文在线下载_大玄古籍书库">
<title>大唐开元礼_萧嵩_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大唐开元礼</span> <br/>
          作者： <span class="inputVal" id="bkauthor">萧嵩</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,礼典,完结</span> <br/>
          字数： <span class="inputVal" id="bknum">[book_length]548448</span> <br/>
          说明： <span class="inputVal" id="bkdec">典制文献。原名《开元礼》。唐开元中敕撰。150卷。署名为唐玄宗时宰相萧嵩奉敕修撰,而实际参加工作的主要是徐坚、李锐、施敬本、王仲邱等人。以唐太宗贞观年间和唐高宗显庆年间的礼书为基础,加以折衷同异编次而成。唐初礼司无定制,遇事临时议定礼仪,张说提出折衷《贞观礼》、《显庆礼》等书,以定礼制,因有此编。诏徐坚等初修未成,萧嵩等再修,于玄宗开元二十年(732)成书。分吉、宾、军、嘉、凶五礼,系226目,为唐科举考试必读之书。</span> <br/>
          封面： <span class="inputVal" id="bkimg">Z_12293.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大唐开元礼
[book_author]萧嵩
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,礼典,完结
[book_length]548448
[book_dec]典制文献。原名《开元礼》。唐开元中敕撰。150卷。署名为唐玄宗时宰相萧嵩奉敕修撰,而实际参加工作的主要是徐坚、李锐、施敬本、王仲邱等人。以唐太宗贞观年间和唐高宗显庆年间的礼书为基础,加以折衷同异编次而成。唐初礼司无定制,遇事临时议定礼仪,张说提出折衷《贞观礼》、《显庆礼》等书,以定礼制,因有此编。诏徐坚等初修未成,萧嵩等再修,于玄宗开元二十年(732)成书。分吉、宾、军、嘉、凶五礼,系226目,为唐科举考试必读之书。
[book_img]Z_12293.jpg


[book_title]原序
大唐开元礼原序
三代以下言治者莫盛於唐故其议礼有足稽者始太宗文皇帝以濬哲之姿躬致上治顾视隋礼不足尽用乃诏房玄龄魏徵与礼官学士等增修五礼成书百卷总一百三十篇所谓贞观礼是也高宗纂成之复诏长孙无忌杜正伦李义府以三十卷益之然义府辈务为傅会至杂以今式议者非焉所谓显庆礼是也二书不同盖尝并用春官充位莫之或正开元皇帝绥万邦抚重熙於是学士张说奏言仪注矛盾盍有以折衷之乃诏徐坚李鋭施敬本载加撰述继以萧嵩王仲丘等历数年乃就号曰大唐开元礼吉凶军宾嘉至是备矣书必有序序所以为作者之意礼书一代之典也其可阙耶谨为序曰夫为国必以礼礼以时为大商之去夏未久也其损益已可知矣况乎自秦迄汉典籍残缺所可见者二戴之记周官之书其纲则备其纪则畧二戴之记杂出於汉儒或繁密难遵或抵牾莫辨此冺冺棼棼所以毋敢轻议也虽然大辂设而椎轮不可以复用宫室备而茅茨不可以复拘若明堂以致严父之孝孝致矣则汶上之图不必尽命於黄帝圆丘以竭事天之诚诚竭矣则泽中之祀不必尽合於成周盖古今之不同质文之递变虽先王未之有者可以义起奈何区区残编断简泥古而窒今使前朝盛典不传於後世耶唐受命奄有方夏吉礼以祀神只宾礼以亲邦国嘉礼以亲万民不得已而施之军礼凶礼者甚衆也朝廷之所用有司之所守非一定之论则内外无所适从非不刋之书则子孙无所取法今自贞观而至显庆閲岁未久二礼之不同固未害损益之义也然既出义府傅会则非所谓一定之论猥杂有司令式则非所谓不刋之书惟开元皇帝励精政治有意太平故能遴择儒臣厘正钜典惟坚等辨博通贯体上之意故能不泥不肆克辑成书因时肇兴朝廷有大疑不必聚诸儒之讼稽是书而可定国家有盛举不必绵野外之仪即是书而可行世世守之毋敢失坠不其休哉书凡百五十卷各以类从读者如按图而知四方此不具载姑叙作书之旨云周必大谨序

[book_title]考略
大唐开元礼考略
开元十年以国子司业韦绦为礼仪使以掌五礼十四年通事舍人王岩上疏请删去礼记旧文而益以今事诏付集贤院议学士张说以为礼记不刋之书去圣久远不可改易而唐贞观显庆礼仪注前後不同宜加折衷以为唐礼乃诏集贤院学士右散骑常侍徐坚左拾遗李鋭及太常博士施敬本撰述历年未就而鋭卒萧嵩代鋭为学士奏起居舍人王仲丘撰定为一百五十卷是为大唐开元礼由是唐之五礼之文始备而後世用之虽时小有损益不能过也【新唐书礼乐志】
开元礼一百五十卷张说请修贞观永徽五礼命贾登张烜施敬本李鋭王仲丘陆善经洪孝昌撰辑萧嵩总之【唐书艺文志】
开元礼序例三卷吉礼七十五卷宾礼二卷嘉礼四十卷军礼十卷凶礼二十卷【集贤注记】
开元礼一百五十卷唐集贤院学士萧嵩王仲丘等撰唐初有贞观显庆礼仪注不同而显庆又出於许敬宗希旨附会不足施用开元十四年通事舍人王岩请删礼记旧文而益以今事张说以为礼记不可改易宜折衷贞观显庆以为唐礼乃诏徐坚李鋭施敬本撰述萧嵩王仲丘继之书成唐之五礼之文始备於是遂以设科取士新史礼乐志大畧采摭着於篇然唐初已降凶礼於五礼之末至显庆遂削去国恤一篇则敬宗謟谀讳恶鄙陋亡稽卒不正也【书録解题】
开元二十六年六月二十七日渤海求写唐礼许之【唐会要】
贞元二年六月十一日勅举人有习开元礼者同一经例选人不限选数许集通大义百条策三道者超资与官大义通七十策通二者不在放限九年五月二日勅通大义百条策三道者为上大义通八十策通二者为次元和八年四月吏部奏习开元礼者先授太常官以备讲讨从之【同上】
唐志取士科目有开元礼凡开元礼通大义百条策三道者超资与官义通七十策通二者及第试散官义通者依正员明经有三礼辛秘登开元礼科授博士【玉海】贞元五年始有开元礼一人【同上】
後周广顺三年八月开元礼三史各对义三百道【五代会要】
开宝六年上亲閲进士得二十六人开元礼七人自兹殿试以为常式【太平治绩通类】
是岁新修开宝通礼成诏乡贡开元礼宜改称乡贡通礼本科并以新书试问【文献通考】

[book_title]目录
钦定四库全书　　　　　史部十三
大唐开元礼目録　　　　政书类二【仪制之属】卷一
序例上
择日　　　　　　神位
俎豆
卷二
序例中
大驾卤簿　　　　皇后卤簿
皇太子卤簿　　　皇太子妃卤簿
亲王卤簿　　　　王公已下卤簿
内命妇卤簿　　　外命妇卤簿
卷三
序例下
衣服　　　　　　斋戒
祈祷　　　　　　杂制
卷四
吉礼
皇帝冬至祀圜丘
卷五
吉礼
冬至祀圜丘有司摄事
卷六
吉礼
皇帝正月上辛祈谷于圜丘
卷七
吉礼
正月祈谷于圜丘有司摄事
卷八
吉礼
皇帝孟夏雩祀于圜丘
卷九
吉礼
孟夏雩祀圜丘有司摄事
卷十
吉礼
皇帝季秋大享于明堂
卷十一
吉礼
季秋大享于明堂有司摄事
卷十二
吉礼
皇帝立春祀青帝于东郊
卷十三
吉礼
立春祀青帝于东郊有司摄事
卷十四
吉礼
皇帝立夏祀赤帝于南郊
卷十五
吉礼
立夏祀赤帝于南郊有司摄事
卷十六
吉礼
皇帝季夏土王日祀黄帝于南郊
卷十七
吉礼
季夏土王日祀黄帝于南郊有司摄事
卷十八
吉礼
皇帝立秋祀白帝于西郊
卷十九
吉礼
立秋祀白帝于西郊有司摄事
卷二十
吉礼
皇帝立冬祀黑帝于北郊
卷二十一
吉礼
立冬祀黑帝于北郊有司摄事
卷二十二
吉礼
皇帝腊日蜡百神于南郊
卷二十三
吉礼
腊日蜡百神于南郊有司摄事
卷二十四
吉礼
皇帝春分朝日于东郊
卷二十五
吉礼
春分朝日于东郊有司摄事
卷二十六
吉礼
皇帝秋分夕月于西郊
卷二十七
吉礼
秋分夕月于西郊有司摄事
卷二十八
吉礼
祀风师　　　　　祀雨师
祀灵星　　　　　祀司中司命司人司禄
卷二十九
吉礼
皇帝夏至祭方丘
卷三十
吉礼
夏至祭方丘有司摄事
卷三十一
吉礼
皇帝孟冬祭神州于北郊
卷三十二
吉礼
孟冬祭神州于北郊有司摄事
卷三十三
吉礼
皇帝仲春仲秋上戊祭太社
卷三十四
吉礼
仲春仲秋上戊祭太社有司摄事【蜡礼同】
卷三十五
吉礼
祭五岳四镇
卷三十六
吉礼
祭四海四渎
卷三十七
吉礼
皇帝时享于太庙
卷三十八
吉礼
时享于太庙有司摄事
卷三十九
吉礼
皇帝祫享于太庙
卷四十
吉礼
祫享于太庙有司摄事
卷四十一
吉礼
皇帝禘享于太庙
卷四十二
吉礼
禘享于太庙有司摄事
卷四十三
吉礼
肃明皇后庙时享有司摄事
卷四十四
吉礼
孝敬皇帝庙时享有司摄事
卷四十五
吉礼
皇帝拜五陵　　　皇后拜五陵
太常卿行诸陵
卷四十六
吉礼
皇帝孟春吉亥享先农耕籍
卷四十七
吉礼
孟春吉亥享先农于籍田有司摄事
卷四十八
吉礼
皇后季春吉已享先蚕
亲桑
卷四十九
吉礼
季春吉已享先蚕于公桑有司摄事
卷五十
吉礼
有司享先代帝王
卷五十一
吉礼
荐新于太庙　　　季夏祭中溜于太庙孟冬祭司寒【纳氷开氷附】兴庆宫祭五龙坛
卷五十二
吉礼
皇帝视学
卷五十三
吉礼
皇太子释奠于孔宣父
卷五十四
吉礼
国子释奠于孔宣父
皇子束修　　　国学生束修
卷五十五
吉礼
仲春仲秋释奠于齐太公
卷五十六
吉礼
皇帝巡狩告于圜丘
卷五十七
吉礼
巡狩告于圜丘有司摄事
卷五十八
吉礼
皇帝巡狩告于太社
卷五十九
吉礼
巡狩告于太社有司摄事
卷六十
吉礼
皇帝巡狩告于太庙
卷六十一
吉礼
巡狩告于太庙有司摄事
卷六十二
吉礼
皇帝廵狩
卷六十三
吉礼
皇帝封祀于太山
卷六十四
吉礼
皇帝禅于社首山
卷六十五
吉礼
时旱祈于太庙　　时旱祈于太社
卷六十六
吉礼
时旱祈岳镇于郊【报祀礼同】
卷六十七
吉礼
时旱就祈岳镇海渎
久雨禜国门
卷六十八
吉礼
诸州祭社稷
卷六十九
吉礼
诸州释奠于孔宣父
州学生束修
卷七十
吉礼
诸州祈社稷　　　诸州祈祷诸神
诸州禜城门
卷七十一
吉礼
诸县祭社稷　　　诸里祭社稷
卷七十二
吉礼
诸县释奠于孔宣父
县学生束修
卷七十三
吉礼
诸县祈社稷　　　诸县祈诸神
诸县禜城门
卷七十四
吉礼
诸太子庙时享
卷七十五
吉礼
三品以上时享其庙
卷七十六
吉礼
三品以上祫享其庙
三品以上禘享其庙
卷七十七
吉礼
四品五品时享其庙
卷七十八
吉礼
六品以下时祀　　王公以下拜扫【寒食拜扫附】
卷七十九
宾礼
蕃国主来朝以束帛迎劳
遣使戒蕃主见日　蕃主奉见
受蕃国使表及币
卷八十
宾礼
皇帝燕蕃国主　　皇帝燕蕃国使
卷八十一
军礼
皇帝亲征类于上帝
卷八十二
军礼
皇帝亲征宜于太社
卷八十三
军礼
皇帝亲征告于太庙
卷八十四
军礼
皇帝亲征禡於所至之地
亲征及巡狩郊祀有司軷于国门
亲征及巡狩登所过山川
平荡贼寇宣露布　遣使劳将军
卷八十五
军礼
皇帝讲武　　　皇帝田狩
卷八十六
军礼
皇帝射于射宫　　皇帝观射于射宫
卷八十七
军礼
制遣大将出征有司宜于太社
卷八十八
军礼
制遣大将出征有司告于太庙
制遣大将出征有司告于齐太公庙
卷八十九
军礼
祀马祖　　　　享先牧
祭马社　　　　　祭马步
卷九十
军礼
合朔伐鼓　　　　合朔诸州伐鼓
大傩　　　　　　诸州县傩
卷九十一
嘉礼
皇帝加元服上
卷九十二
嘉礼
皇帝加元服下
卷九十三
嘉礼
纳后上
卷九十四
嘉礼
纳后下
卷九十五
嘉礼
皇帝元正冬至受皇太子朝贺
皇后元正冬至受皇太子朝贺
卷九十六
嘉礼
皇帝元正冬至受皇太子妃朝贺
皇后元正冬至受皇太子妃朝贺
卷九十七
嘉礼
皇帝元正冬至受羣臣朝贺
皇帝千秋节受羣臣朝贺
卷九十八
嘉礼
皇后元正冬至受羣臣朝贺
皇后元正冬至受外命妇朝贺
卷九十九
嘉礼
皇帝于明堂读孟春令
皇帝于明堂读仲春令
皇帝于明堂读季春令
卷一百
嘉礼
皇帝于明堂读孟夏令
皇帝于明堂读仲夏令
皇帝于明堂读季夏令
卷一百一
嘉礼
皇帝于明堂读孟秋令
皇帝于明堂读仲秋令
皇帝于明堂读季秋令
卷一百二
嘉礼
皇帝于明堂读孟冬令
皇帝于明堂读仲冬令
皇帝于明堂读季冬令
卷一百三
嘉礼
皇帝于明堂及太极殿读五时令
卷一百四
嘉礼
皇帝养老於太学
卷一百五
嘉礼
临轩册命皇后
卷一百六
嘉礼
临轩册命皇太子
卷一百七
嘉礼
内册皇太子
卷一百八
嘉礼
临轩册命诸王大臣
朝堂册命诸大臣　册内命妇二品以上
卷一百九
嘉礼
遣使册授官爵　　朔日受朝
朝集使朝见【幷辞】
卷一百十
嘉礼
皇太子加元服
卷一百十一
嘉礼
皇太子纳妃
卷一百十二
嘉礼
皇太子元正冬至受羣官贺
卷一百十三
嘉礼
皇太子元正冬至受宫臣朝贺
皇太子与师傅保相见
皇太子受朝集使参辞
卷一百十四
嘉礼
亲王冠
卷一百十五
嘉礼
亲王纳妃
卷一百十六
嘉礼
公主降嫁
卷一百十七
嘉礼
三品以上嫡子冠
卷一百十八
嘉礼
三品以上庶子冠
卷一百十九
嘉礼
四品五品嫡子冠
卷一百二十
嘉礼
四品五品庶子冠
卷一百二十一
嘉礼
六品以下嫡子冠
卷一百二十二
嘉礼
六品以下庶子冠
卷一百二十三
嘉礼
三品以上?
卷一百二十四
嘉礼
四品五品婚
卷一百二十五
嘉礼
六品以下婚
卷一百二十六
嘉礼
朝集使於尚书省礼见【幷辞】
任官初上相见【诸州上佐同】
京兆河南牧初上【诸州刺史都督同】
万年长安河南洛阳令初上【诸县令同】
卷一百二十七
嘉礼
乡饮酒
卷一百二十八
嘉礼
正齿位
卷一百二十九
嘉礼
宣赦书　　　　　羣臣诣阙上表
羣臣奉参起居　　遣使诣蕃宣劳
卷一百三十
嘉礼
皇帝遣使巡抚诸州
皇帝遣使诸州宣制劳会
皇帝遣使诸州宣赦书
诸州上表
卷一百三十一
凶礼
凶年赈抚　　　　劳问疾苦
卷一百三十二
凶礼
五服制度
卷一百三十三
凶礼
讣奏　　　　　　临丧
除丧
卷一百三十四
凶礼
勅使吊　　　　　会丧
册赠　　　　　　会葬
致奠
卷一百三十五
凶礼
中宫太皇太后皇太后皇后服
卷一百三十六
凶礼
东宫服
卷一百三十七
凶礼
东宫妃服
卷一百三十八
凶礼
三品以上丧之一
卷一百三十九
凶礼
三品以上丧之二
卷一百四十
凶礼
三品以上丧之三
卷一百四十一
凶礼
三品以上丧之四
卷一百四十二
凶礼
四品五品丧之一
卷一百四十三
凶礼
四品五品丧之二
卷一百四十四
凶礼
四品五品丧之三
卷一百四十五
凶礼
四品五品丧之四
卷一百四十六
凶礼
六品以下丧之一
卷一百四十七
凶礼
六品以下丧之二
卷一百四十八
凶礼
六品以下丧之三
卷一百四十九
凶礼
六品以下丧之四
卷一百五十
凶礼
王公以下丧通仪
【臣】等谨案大唐开元礼一百五十卷唐太子太师同中书门下三品兼中书令萧嵩等奉勅撰杜佑通典及新旧唐书礼志称唐初礼司无定制遇有大事辄制一仪临时更定开元中通事舍人王嵓上疏请删削礼记旧文益以今事集贤学士张说奏礼记不刋之书难以改易请取贞观显庆礼书折衷异同以为唐礼乃诏右散骑常侍徐坚左拾遗李鋭太常博士施敬本撰述历年未就至萧嵩为学士复奏起居舍人王仲邱等撰次成书由是唐之五礼始备即此本也其书卷一至卷三为序例卷四至七十八为吉礼卷七十九八十为宾礼卷八十一至九十为军礼卷九十一至一百三十为嘉礼卷一百三十一至一百五十为凶礼凶礼古居第二而退居第五者用贞观显庆旧制也贞元中诏以其书设科取士习者先授太常官以备讲讨则唐时已列之学官矣新旧唐书礼志皆取材是书而所存仅十之三四杜佑撰通典别载开元礼纂三十五卷比唐志差详而节目亦多未备其讨论古今斟酌损益首末完具粲然勒一代典制者终不及原书之赅洽故周必大序称朝廷有大疑稽是书而可定国家有盛举即是书而可行诚考礼者之圭臬也新唐书艺文志载修开元礼者尚有张烜陆善经洪孝昌诸人名而通典纂类中所载五岳四渎名号及衣服一门间有与此书相抵牾者盖传写异文不能画一既未详其孰是今亦并仍原本录之不复窜改庶几不失阙疑之义焉乾隆四十六年五月恭校上
总纂【官】臣纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
大唐开元礼卷一　　　　唐　萧嵩等　撰序例上
择日　　　　　　　神位
俎豆
择日
凡国有大祀中祀小祀昊天上帝五方上帝皇地只神州宗庙皆为大祀日月星辰社稷先代帝王岳镇海渎帝社先蚕孔宣父齐太公诸太子庙并为中祀司中司命风师雨师灵星山林川泽五龙祠等并为小祀州县社稷释奠及诸神祀并同为小祀
凡大祀中祀应卜日者及册命大事加元服纳后巡狩亲征封禅太子纳妃出师命将并前七日卜日於太庙南门之外小祀应筮日者及诸王冠婚公主降嫁等并筮日於太庙南门之外若雩祀之典有殊古法传曰龙见而雩自周以来岁星差度今之龙见乃在仲夏之初以祈甘雨遂为晚矣今用四月上旬卜日又先蚕之祀合用季春吉日若其年节气晚即於节气後卜日前一日右校扫除太庙南门之外守宫设太常卿以下次于门外之东阶西向其日平明太卜令卜正占者【其占者以太卜官之明卜者为之】俱就次各服公服【谒者赞引各给公服】守宫布卜席于闑西阈外西向谒者告事具谒者引太常卿升立于门东西向赞引引太卜令卜正占者立于门西东面卜正先抱龟奠于席上西首灼龟之具奠于龟北执龟立于席东北面太卜令进受龟诣太常卿前示高太常卿受视讫太卜令受龟少退受命太常卿曰皇帝来日某祗祀于某神尚飨【若将有册命大事及国有冠婚之礼则曰来日某有某事庶乎从之】太卜令曰诺遂述命还即席西面坐命龟曰假尔太龟有常兴授卜正龟负东扉卜正坐作龟讫太卜令进授龟示太常卿卿受视反之太卜令退复位东面与衆占之讫不释龟进告于太常卿占曰某日从授卜正龟谒者进太常卿之左曰礼毕谒者引太常卿下还次卜者彻龟守宫彻席以退【若卜册命大事太常卿以兆奏闻】若上旬不吉即卜中旬中旬不吉即卜下旬皆如初仪若卜吉日及非大事皆太卜令莅卜正视高命龟作龟
筮日
前一日右校扫除太庙南门之外守宫设太卜令以下次于门外之东阶西向其日平明太卜令卜正占者【其占者以太卜官之明筮者为之】俱就次各服公服【赞引给公服】守宫布筮席于闑西阈外西向赞引引太卜令升立于门东西面卜正占者立于门西东面卜正开韇出策兼执之东面受命于太卜令太卜令曰皇帝来日某祭某神于某所尚飨【若将有冠婚等礼则曰来日某有某事庶乎从之】卜正曰诺遂右还西面以韇击策遂述曰假尔太筮有常皇帝来日某祭某神尚飨乃释韇坐筮讫兴执卦以示太卜令太卜令受视反之卜正退东面与衆占之讫进告于太卜令占曰某曰从赞引进太卜令之左曰礼毕赞引引太卜令以下还次卜正彻韇策守宫彻席以退若上旬不吉即筮中旬中旬不吉即筮下旬皆如初仪王公以下筮日各附于本卷时享之首
神位
冬至祀昊天上帝于圜丘坛上以高祖神尧皇帝配坐坛第一等祀【东方青帝灵威仰南方赤帝赤熛怒中央黄帝含枢纽西方白帝白招拒北方黑帝叶光纪及大明夜明七座】坛第二等祀【天皇大帝北辰北斗天一太一紫微五帝座并差在行位前余内官诸坐及五星十二辰河汉都四十九座齐列俱在第二等十二陛之间】坛第三等祀【中官市垣帝座七公日星帝席大角摄提太微太子明堂轩辕三台五车诸王月星织女建星天纪等十七座及二十八宿并差在前列中宫余一百四十二座齐列皆在第三等十二陛间】又祀外官一百五坐於内壝之内又设衆星之坐三百六十坐于内壝之外【案唐六典曰祀五帝及大明夜月于坛之第一等祀内官五十五坐于坛之第二等祀中官一百五十九坐于坛之第三等祀外官一百五坐衆星三百六十坐于内壝之内与此处星数祀制畧异】右按此神位盖是浑仪制图圣人观象羲和所职推步有徵所谓昊天上帝者盖元气广大则称昊天据远视之苍苍然则称苍天人之所尊莫过于帝托之于天故称上帝故书曰钦若昊天日月星辰以授人时周官曰以禋祀昊天上帝以实柴祀日月星辰即知天以苍昊为名不及星辰之例郑康成云昊天上帝即鈎陈中天皇大帝也谨按天皇大帝亦名曜魄宝自是星中之尊者岂是天乎今于圜丘之上祀昊天上帝又于坛第三等祀天皇大帝则尊卑等列确然殊矣又五方上帝自是五行之神居天地五方者故周以青圭礼东方赤璋礼南方白琥礼西方玄璜礼北方又云兆五帝於四郊又曰大裘而冕以祀昊天上帝祀五帝亦如之此则惟有五帝之名初无上帝之号而郑康成云五帝即太微之五帝又以为上帝都号六天今按郊坛之位五方帝坐在坛之第一等紫微五帝坐在坛之第二等太微五帝坐在坛之第三等则尊卑之列上下不同矣又五帝之坐位此则有二孰为威仰熛怒之位乎或以为太微五帝之坐位耳谨按传曰万物之精上为衆星故天有万一千五百二十星地有万一千五百二十物即星之与物各有所主若五帝之神别有空位则衆星之位岂有别神者哉虽神道有殊而至理可见今并依郊坛图为定
正月上辛祈谷祀昊天上帝于圜丘以高祖神尧皇帝配坐又祀五方帝于坛之第一等
右按大唐前礼祀感生帝於南郊大唐後礼祀昊天上帝於圜丘以祈谷准左传曰郊祀后稷以祈农事故启蛰而郊郊而後耕诗曰噫嘻春夏祈谷于上帝礼记亦曰上辛祈谷于上帝则祈糓之文传之历代上帝之号元属昊天而郑康成云天之五帝逓王四时王者之兴必感其一因其所感别祭尊之故夏正之月祭其所生之帝于南郊以其祖配之故周祭灵威仰以后稷配之因以祈谷据所说祀感帝之意本非祈谷先儒此说事恐难凭今祈?之礼请准礼修之且感帝之祀行之自久记曰有其举之莫敢废也请于祈谷之坛遍祭五方帝夫五帝者五行之精五行者九谷之宗也今请二礼并行六神咸祀
孟夏雩祀昊天上帝于圜丘以太宗文武圣皇帝配坐又祀五方上帝于坛之第一等又祀五帝【太昊炎帝轩辕少昊颛顼】於坛之第二等又祀五官【勾芒祝融后土蓐收玄冥】于内坛之外右按大唐前礼雩祀五方帝五帝五官于南郊大唐後礼雩祀昊天上帝于圜丘且雩祀上帝盖为百谷祈甘雨故月令云命有司大雩帝用盛乐以祈谷实郑康成云雩于上帝也夫上帝者天之别号元属昊天祀于圜丘尊天位也且雩祀五帝行之自久记曰有其举之莫敢废也请二礼并行以成大雩帝之义也
季秋大享明堂祀昊天上帝以睿宗大圣真皇帝配坐又以五方帝五帝五官从祀
右按大唐前礼祀五方帝五帝五官于明堂大唐後礼祀昊天上帝于明堂准孝经曰郊祀后稷以配天宗祀文王于明堂以配上帝先儒以为天是感精之帝即太微五帝此即皆是星辰之例谨按上帝之号皆属昊天郑康成所引皆云五帝周礼曰王大旅上帝张氊案设皇邸祀五帝张大次小次由此言之上帝之与五帝自有差等岂可混而为一乎【案原本此下有何独孝经云上帝即为五帝矣又天与上帝原是一神等字今据旧唐书起居舍人王仲丘议中无此语又本辨五帝非上帝而反云上帝即为五帝此似于他处溷入録此书者之过也】孝经云严父莫大于配天其下文即云宗祀文王於明堂以配上帝故明上帝即天矣故郑氏注云上帝者天之别名神无二主故异其处避后稷也孔安国云帝亦天也且祀五方帝于明堂行之自久记曰有其举之莫敢废也请二礼并行以成月令大享帝之义
立春祀青帝於东郊【以太昊配以勾芒氏岁星三辰七宿从祀】
立夏祀赤帝於南郊【以炎帝配以祝融氏荧惑三辰七宿从祀】
季夏祀黄帝於南郊【以轩辕配以后土镇星从祀】
立秋祀白帝於西郊【以少昊配以蓐收太白星三辰七宿从祀】
立冬祀黑帝於北郊【以颛顼配以玄冥辰星三辰七宿从祀】
右乐旧用本音皆以黄钟之均三成准周礼云圜钟之均六变天神皆降可得而礼既云天神皆降明五帝日月星辰皆天神也又准周礼乐三变唯致丘陵之只安能感及天帝今改用六变之乐
春分朝日於东郊
秋分夕月於西郊
右旧用黄钟之均三成新改用天神之乐圜钟之均六成
立春後丑日祀风师於国城东北
立夏後申日祀雨师於国城西南
立秋後辰日祀灵星於国城东南
立冬後亥日祀司中司命司人司禄於国城西北右旧不用乐
夏至日祭皇地只於方丘坛上以高祖神尧皇帝配坐祭神州地只於坛之第一等祭五岳四镇四海四渎五山五川五林五泽五丘五陵五衍五原五隰於内壝之外各依方面
右准旧礼为定
立冬後祭神州地只於北郊以太宗文武圣皇帝配坐右旧乐用姑洗之均三成准周礼云函锺之均八变则地只皆降可得而礼郑康成云祭地有二一是大地崑仑为皇地只则宗伯黄琮所祭者一是帝王封域之内谓之神州则两圭有邸所祭者大唐後礼则不立神州之祀今依大唐前礼为定既曰地只其乐合依函锺之均八变
仲春仲秋上戊祭太社以后土氏配祭太稷以后稷氏配
右旧乐用姑洗之均三变且社稷之祀於礼为尊岂同岳渎只用三变合依地只用函锺之均八变
祭五岳四镇四海四渎
右各用四时迎气日祭之皆本州县官祭
太庙九室每岁五享【谓四时孟月及臈也】又三年一祫以孟冬五年一禘以孟夏【祫禘之月则不时享】
功臣配享【高祖室殷开山刘政会淮安王神通河间王孝恭太宗室房玄龄魏徵屈突通高士廉高宗室李积马周张行成中宗室桓彦范敬晖崔元暐袁恕己张柬之睿宗室苏瓌刘幽求每禘祫即祀之】时享祭七祀【春祀司命及户夏祀竈季夏祀中溜若别祭季秋祀门及厉冬祀行若臈享及禘祫则徧祀之案原本自太庙九室以下七行文多颠倒条例不明今照唐六典及通典改正又功臣淮安王神通河间王孝恭原本附在太宗室配享内今以淮安王本传同开山政会并配享高祖庙庭之说亦为诠改】肃明皇后庙孝敬皇帝庙
右二庙新修享仪皆准太庙例
孟春吉亥享先农【后稷配】
季春吉已享先蚕
右准旧礼为定
仲春之月享先代帝王帝喾氏帝尧氏【稷契配】帝舜氏【臯陶配】夏禹【伯益配】殷汤【伊尹配】周文王【太公配】周武王【周公召公配】汉高祖【萧何配】
右新加帝喾氏余准旧礼为定
仲春仲秋上丁释奠于太学
孔宣父为先圣顔子为先师【冉伯牛仲弓宰我子贡冉有子路子游子夏闵子骞曾参高柴宓不齐公西赤林放樊须有若孔忠琴牢梁鱣叔仲会冉孺曾点陈元漆雕开商瞿司马耕子张巫马施秦非商泽郑子徒公西蒧公冶长澹台灭明原宪蘧伯玉公伯寮原亢燕汲秦祖冉季公肩定左人郢公西舆如公孙龙任不齐顔祖南宫绦单秦商亷梁步叔乘邽巽施常顔之仆狄黑漆雕哆县成顔路顔哙公良孺公祖勾兹伯?荣旗顔高申枨顔辛党公晳哀后处勾井疆曹恤罕父黑奚容蒧公夏首石作蜀壤驷赤漆雕徒父乐欬等及左丘明公羊高谷梁赤伏胜高堂生戴圣毛苌孔安国刘向郑衆杜子春马融卢植郑玄服?贾逵何休王肃王弼杜预范甯等从祀】
右新加七十二弟子之名余准旧定
仲春仲秋上戊释奠于齐太公【以留侯张良配】
右准勅新撰享礼
孟冬祭司寒
右准旧礼为定
仲春祭五龙坛
右准勅新撰享礼乐用姑洗之均三成
隐太子庙章怀太子庙懿德太子庙
节愍太子庙惠庄太子庙惠文太子庙
右并新撰享礼每年四享
仲春祀马祖
仲夏祀先牧
仲秋祭马社
仲冬祭马步
右并祭於大泽用刚日
腊日蜡百神於南郊大明夜明坛上神农后稷伊祁五官五田畯五星二十八宿十二辰五岳五川五山五林五泽五丘五陵五坟五衍五原五隰五井泉四镇四海四渎青龙朱雀麒麟驺虞玄武五水墉五坊五於菟五鳞五羽五介五毛五邮表畷五臝五猫五昆虫
右准旧礼为定
凡有祭祀皆准前礼例若封禅之礼则依圜丘方泽神位为定若巡狩望祭亲征禡类祈祷昭告并各依本位为定
俎豆
冬至祀圜丘六百八十九坐
昊天上帝及配帝每坐笾十二豆十二簋一簠一?一俎一五方上帝大明夜明每坐笾八豆八簋一簠一?一俎一五星十二辰河汉及内官凡五十五坐中官一百五十九坐每坐各笾二豆二簋一簠一俎一外官衆星四百六十五坐每坐笾一豆一簋一簠一俎一正月上辛祈谷圜丘七坐
昊天配帝五方帝各依冬至
孟夏雩祀圜丘十七坐
昊天配帝五方帝各依冬至五人帝各笾四豆四簋一簠一俎一五官各笾二豆二簋一簠一俎一
季秋大享明堂准雩祀
立春祀青帝及太昊氏每坐各笾十二豆十二簋一簠一?一俎一岁星三辰勾芒七宿坐别笾二豆二簋一簠一俎一其赤帝白帝黑帝皆准此黄帝减三辰七宿蜡祭百神一百八十七坐大明夜明每坐笾十豆十簋一簠一?一俎一神农伊祁每坐笾豆各四簋簠?俎各一五星十二辰后稷五方田畯岳镇海渎二十八宿五方山林川泽每坐笾豆各二簋簠俎各一丘陵坟衍原隰龙麟朱鸟白兽玄武鳞羽毛介於菟等八十五坐别笾豆各一簋簠俎各一又井泉五坐坐别笾豆各二簋簠俎各一
春分朝日秋分夕月各笾十豆十簋一簠一?一俎一四时祭风师雨师灵星司中司命司人司禄每坐各笾八豆八簋一簠一俎一
夏至祭方丘七十坐皇地只及配帝每坐各笾十二豆十二簋一簠一?一俎一神州笾四豆四簋一簠一?一俎一其五岳四渎四镇四海及五方山林川泽坐别笾二豆二簋一簠一俎一五方丘林坟衍原隰每坐笾豆一簋一簠一俎一
孟冬祭神州及配帝二坐各笾十二豆十二簋一簠一?一俎一
春秋祭太社太稷及配坐总四坐坐别笾十豆十簋二簠二鉶三俎三
四时祭马祖马社先牧马步各笾八豆八簋一簠一俎一
时享太庙每室笾十二豆十二簋二簠二?三俎三鉶三七祀坐各笾二豆二簋一簠一俎一禘祫享功臣享准七祀
孟春祭帝社及配坐各笾十豆十簋　簠二?三鉶三俎三
季春祭先蚕笾十豆十簋二簠二?三鉶三俎三孟冬祭司寒笾八豆八簋一簠一俎一
春秋释奠於孔宣父九十五坐先圣先师各笾十豆十簋二簠二?三鉶三俎三若从祀诸坐各笾二豆二簋一簠一俎一
春秋释奠於齐太公留侯各笾十豆十簋二簠二登三鉶三俎三
仲春祭五龙祠五坐各笾八豆八簋一簠一俎一四时祭五岳四镇四海四渎各笾十豆十簋二簠二俎三
三年祭先代帝王及配坐各笾十豆十簋二簠二俎三四时享诸太子庙各笾十豆十簋二簠二俎三
州县祭社稷先圣释奠于先师每坐各笾八豆八簋二簠二俎三凡祀昊天上帝皆用苍犊一配帝亦苍犊一五方上帝五人帝各方色犊一大明青犊一夜明白犊一皇地只黄犊一配帝亦黄犊一神州黝犊一配帝亦黝犊一宗庙社稷帝社先蚕先代帝王五岳四镇四海四渎孔宣父齐太公诸太子庙并用太牢若冬至祀圜丘加羊九豕九夏至祭方丘加羊五豕五蜡祭神农伊祁祀星辰已下方别各用少牢其方不熟则阙之若行幸祭大山川皆用太牢祭中山川及州县社稷释奠亦用少牢其风师雨师灵星司中司命司人司禄及行幸祭小山川及马祖马社先牧马步各用羊一軷祭用羝羊一凡肉皆实俎其牲皆升右胖体十一前节三肩臂臑後节二肫胳正脊一脡脊一横脊一长脇一短脇一皆二骨并以脊从前为正胁傍中为正凡供别祭用太牢者皆犊一羊一猪一酒二斗脯一段醢四合若共少牢去犊减酒一斗若郊庙尊罍五齐三酒并备本仪中凡祭器用笾豆各十二者笾实以石盐乾鱼乾枣栗黄榛子人菱人芡人鹿脯白饼黑饼糗饵粉餈其豆实以韭葅?醢菁葅鹿醢芹葅兎醢笋葅鱼醢脾析葅豚胉食糁食用笾豆各十者笾减糗饵粉餈豆减食糁食用笾豆各八者笾又减白饼黑饼豆又减脾析葅豚胉用笾豆各四者笾实以石盐乾枣栗黄鹿脯其豆实以芹葅兎醢菁葅鱼醢用笾豆各二者笾实以栗黄牛脯豆实以葵葅鹿醢用笾豆各一者笾实以牛脯豆实以鹿醢其应用牛脯者亦通用羊脯用簋簠各一者簋实以稷饭簠实以黍饭用簋簠各二者簋实以黍稷饭簠实以稻粱饭?实以太羮鉶实以肉羮凡祀神之物有当时所无者则以时物代之
大唐开元礼卷一

[book_title]卷二
钦定四库全书
大唐开元礼卷二　　　　唐　萧嵩等　撰序例中
大驾卤簿　　　　　皇太后皇后卤簿
皇太子卤簿　　　　皇太子妃卤簿
亲王卤簿　　　　　王公已下卤簿
内命妇卤簿　　　　外命妇卤簿
大驾卤簿
导驾先万年县令次京兆牧次太常卿次司徒次御史大夫次兵部尚书【自县令已下并正道威仪各乘轺其卤簿各依本品给之】次清游队白泽旗二分左右各一人执二人引二人夹金吾折冲二人各领四十骑戎服分左右次金吾大将军二人分左右各二人执?矟骑从自龙旗以前检校次金吾果毅二人领虞候佽飞四十八骑夹道单行分左右引到黄麾仗次外铁甲佽飞二十四骑并行分左右厢各六重引到步甲队次朱雀旗一骑执二骑引二骑夹金吾折冲都尉一人领四十人执横刀矟弩弓箭骑从次龙旗十二各一骑执并戎服被袍横行正道每一旗前二人骑为二重引前每旗後亦二人护後副竿二分左右又金吾果毅二人骑领次指南车次记里鼓车次白鹭车次鸾旗车十二旗次辟恶车次皮轩车并驾四马驾士各十四人匠一人次引驾十二重重二人并行正道骑带横刀自皮轩车後均布至细仗前一重矟一重弓箭相间金吾果毅一人检校次鼓吹令二人次棡鼓十二面金钲十二面次大鼓一百二十面次长鸣一百二十具次铙鼓十二面歌箫笳各二十四次大横吹一百二十具节鼓二面笛箫筚篥笳桃皮筚篥各二十四次棡鼓十二面金钲十二面次小鼓一百二十面次中鸣一百二十具次羽葆鼓十二面歌箫笳各二十四【自前棡鼓以下二人皆自副并骑分左右横行每鼓皆二人夹每队皆有主帅五人已下统领】次殿中侍御史二人次黄麾一人执二人骑夹次太史令一人次相风轝轝士八人次棡鼓金钲各一司辰一人典事一人刻漏生四人分左右次前漏轝正道匠一人轝士四十人次鈒戟前队左右武卫果毅各一人骑分左右次五色绣幡一次金节十二次?罼各一左?右罼次朱雀幢一次左青龙右白虎幢各一次导盖一又次称长一次鈒戟各一百四十四人分左右次左右卫将军各一人次御马二十四匹分左右次尚乘奉御二人分左右次左青龙右白虎旗各一左右卫果毅各一人各领二十五人骑分左右次通事舍人八人分左右次侍御史二人次御史中丞二人次御史二人次拾遗二人次补阙二人并骑分左右次起居郎一人在左起居舍人一人在右次谏议大夫二人一在左一在右给事中二人在左中书舍人二人在右次黄门侍郎二人在左次中书侍郎二人在右次左散骑常侍二人在左次右散骑常侍二人在右次侍中二人在左次中书令二人在右【自通事舍人以下皆一人步从】次香蹬一次左右卫将军各一人分左右次班剑仪刀左右厢各十二行次左右卫郎将各一人领散手翊卫三十人横刀骑在副仗矟翊卫内次左右骁卫郎将各一人各领矟翊卫二十八人甲骑具装执副仗矟在散手外均布曲折至後门次左右卫供奉中郎将四人领亲勲翊四十八人带横刀骑分左右在三卫仗内次玉辂【青质玉饰驾青駵大祭祀纳后则乘之】太仆卿驭驾士四十一人千牛将军一人陪乘次左右卫大将军各一人夹玉辂次千牛将军一人中郎将一人分左右次千牛备身分左右骑在玉辂後次御马二匹次左右监门校尉各一人在後门内检校次牙门二人执四人夹次左右监门校尉各十二人骑监当後门十二行仗头各一人次左右骁尉翊尉各三队队三十五人并带矟弩弓箭横刀相间前第一队各大将军一人领执凤旗第二队各将军一人领执飞黄旗第三队各郎将一人领执吉利旗次左右卫夹毂厢各六队队三十人每队各折冲一人果毅一人检校次大繖二在牙门後次孔雀扇各四分左右次腰舆一次小团扇四方扇十二花盖二次大辇一尚辇奉御二人殿中少监一人骑从诸司供奉官二人分左右御马二十四匹分左右尚乘直长二人分左右次大繖二孔雀扇八夹繖次小扇十二次朱画团扇十二次花盖二次俾倪十二次元武幢一次绦麾二次细矟十二後黄麾一次殿中侍御史二人骑分左右次大角一百二十具金吾果毅一人领横行十重次後部鼓吹羽葆鼓十二面工人十二歌箫笳各工人二十四次铙鼓十二面工人各十二歌箫笳各工人二十四次小横吹一百二十具工人一百二十笛箫筚篥笳桃皮筚篥各工人二十四次方辇一主辇二百人次小辇一主辇六十人次小轝一奉轝十二人次尚辇直长二人分左右武卫五牛旗轝五黄牛旗处内赤青在左白黑在右各八人执左右威卫队正各一人检校次乘黄令一人丞二人骑分左右检校玉辂等次金辂【赤质金饰驾赤駵六乡射还饮至则乘之】次象辂【黄质以象饰驾黄駵六行道则供之】次革辂【白质鞔之以革驾白骆六巡狩临兵事则乘之】各驾士三十二人次五副辂各驾士二十八人次耕根车【青质盖三重驾六马耕藉则乘之】驾士三十二人次安车【金饰驾四马临幸则乘之】次四望车【金饰驾四马拜陵临吊则乘之】驾士各二十四人次羊车【驾果下马一】小吏十四人次属车十二驾士各八人次门下中书省秘书省殿中省等局官各一人并骑分左右次黄钺车驾二马驾士十二人次豹尾车驾二马驾士十二人次左右威卫折冲都尉各一人领掩後二百人各执大戟刀楯弓箭及弩各五十人为一行并横行次左右领军将军各一人各二人执?矟步从次前後左右厢步甲队四十八队前後各二十四队并鍪铠弓刀楯五色相间队引各三十人次左右厢黄麾仗厢各十二部部十二行并执弓刀戟楯及孔雀氅鹅毛氅鸡毛氅等行引十人左右领军黄麾仗首尾厢各五色綉幡二十口【十口引前十口引後】厢各独掲鼓十二重重二人在黄麾仗外次左右卫将军各一人骁卫武卫威卫领军卫各大将军一人检校黄麾仗次殳仗左右厢各一千人厢别二百五十人执殳二百五十人执义每殳一义一相间次诸卫马队左右厢各二十四队从十二旗队别主帅已下四十人每队皆折冲果毅一人检校前第一队辟邪旗第二队应龙旗第三队玉马旗第四队三角兽旗第五队黄龙负图旗第六队黄鹿旗第七队飞麟旗第八队駃騠旗第九队鸾旗第十队凤旗第十一队飞黄旗第十二队麒麟旗第十三队角端旗第十四队赤熊旗次後第十五队兕旗第十六队太平旗第十七队犀牛旗第十八队鵕?旗第十九队騼?旗第二十队驺牙旗第二十一队仓乌旗第二十二队白狼旗第二十三队龙马旗第二十四队金牛旗次玄武队玄武旗一人执二人引二人夹金吾折冲一人领五十骑分执矟弩次玄武队前大戟队後当正道执殳仗行内置牙门一二人执四人夹骑分左右厢各开五门门二人执四人夹并骑分左右第一门在左右威卫黑质步甲队後白质步甲队前第二门在左右卫步甲队後左右领军黄麾仗前第三门在左右麾仗後左右骁卫黄麾仗前第四门在左右领军卫黄麾仗後左右卫步甲队前第五门在左右武卫白质步甲队後黑质步甲队前右自清游队以下诸卫将军并平巾帻紫裲裆大口袴锦腾蛇金隐起带弓箭横刀中郎将折冲果毅皆平巾帻绯裲裆大口袴锦腾蛇银梁金隐起横刀弓箭佽飞执旗人引驾三卫并武弁绯裲裆大口袴供奉官并武弁朱衣各一人步从余文武及导驾官并朱衣冠履依本品服其工人驾士并绦衣并平帻余并戎服准式若法驾减太常卿司徒兵部尚书白鹭车辟恶车大辇五副路安车四望车属车减四其清游队持鈒队玄武队皆四分减一诸队仗鼓吹三分减一余同大驾县令已後御史大夫已前威仪亦四分减一小驾又减法驾御史大夫指南车记里车鸾旗车皮轩车象辂革辂木辂耕根车黄钺车豹尾车属车小辇小轝诸队仗及鼓吹各减大驾半余同法驾县令州牧威仪减半其新制苣文旗刃旗肆神幢长寿幢及左右千牛将军衣瑞牛文左右卫瑞马文左右骁卫大虫文左右武卫瑞鹰文左右威卫豹文左右领军白泽文左右金吾辟邪文左右监门师子文并綉为袍文将军中郎将皆同并冬至大会通服之
皇太后皇后卤簿
清游队旗一一人执二人引二人夹领三十人并带横刀分执矟弩弓箭次虞候佽飞二十八人夹道单行次内仆令一人在左内仆丞一人在右次黄麾一人执次左右厢黄麾仗厢各三行行列一百人次左右领军卫各领五色绣幡六口次内谒者监四人给事二人内常侍二人内侍二人并骑分左右次内给使一百二十人分左右单行後进宫人车次偏扇团扇方扇各二十四分左右宫人执次香蹬一内给使四人舁次重翟车【青质金饰驾四马受册从享庙则乘之】驾士二十四人次行障六具分左右宫人执次坐障三具分左右宫人执次内寺伯二人领寺人六人骑分左右夹重翟车次腰轝一执人八次团扇二次大繖四次孔雀扇八分左右次锦花盖二次小扇朱画团扇各十二并横行次锦曲盖二十次锦六柱八扇分左右【自腰轝已下并内给使执】次宫人车次後黄麾一次供奉官人在麾後次厌翟车【赤质金饰驾赤骝四亲蚕采桑乘之】次翟车【黄质金饰驾黄骝四归宁于家则乘之】次安车【赤质金饰驾赤骝四临幸及吊则乘之】驾士各二十四人次四望车【朱质驾牛拜陵临吊则乘之】次金根车【朱质驾牛常行则乘之】驾士各十二人次左右厢各牙门二门二人执四人夹次左右领军卫厢各一百五十人执殳画卤簿曲折陪後门左右各折冲一人领次卤簿後所开牙门并在殳仗行内前後部鼓吹金钲棡鼓大鼓小鼓长鸣中鸣铙吹羽葆鼓吹横吹节鼓御马并减大驾之半
皇太子卤簿
家令次率更令【并乘轺车】次太保次太傅次太师【自家令以下并正道威仪卤簿各依本品三师各乘轺】次清游队旗一人执二人引二人夹领三十骑次左右清道率府各一人次外清道直簿荡二十四人骑分左右夹道单行次龙旗六各一人骑执每一旗前二人骑为二重引前每旗後亦二重骑护後次细引六重重二人并行正道次率更丞一人棡鼓金钲各二面左鼓右钲次大鼓三十六面骑横行正道次铙吹一部铙鼓二面各一骑执二人骑夹箫笳各六骑并横行次棡鼓金钲各二面一骑执左鼓右钲次小鼓三十六面次中鸣三十六具并骑横行正道次?马十匹分左右二人执次廏牧令一人在左丞一人在右次左右翊府郎将各一人骑领班剑次左右卫翊卫二十四人骑执班剑次通事舍人四人骑分左右次司直二人骑分左右次文学四人骑分左右次洗马二人骑分左右次司仪郎二人骑在左次太子舍人二人骑在右次中允二人骑在左次中舍人二人骑在右次左右谕德二人骑分左右次左右庶子四人骑分左右次左右副率各一人亲勲翊卫厢各中郎将一人并领仪刀六行第一行亲卫二十三人第二行亲卫二十五人第三行勲卫二十七人第四行勲卫二十九人第五行翊卫三十一人第六行翊卫三十三人皆曲折陪後行次三卫一十八人骑分左右郎将二人骑分左右在六行仪刀仗内夹辂次金辂【赤质金饰驾四马从祀享庙正冬大朝纳妃则供之】仆一人驭左右率一人执仪刀陪乘驾士二十二人次左右卫率各一人夹辂次左右率各一人副率各一人骑领细刀弓箭次千牛骑执细刀弓箭次左右监门率府直长各六人监後门次左右卫率府厢各翊卫二队并骑在执仪刀行外前後过三卫仗厌角队各三十六骑分执旗弓箭矟弩各郎将一人领次繖二扇四次腰轝一团扇二小方扇八次内直长二人检校腰轝次?马十匹分左右次典乘二人分左右次朱漆团扇六紫曲盖六次诸司供奉官人次大角三十六具横行六重次铙吹一部鼔二面箫笳各六并骑横行次横吹一部横吹十具节鼓一面笛箫筚篥笳各五并骑横行次令宫师二人次副辂驾四马驾士二十二人次轺车【金饰驾一马五日常朝及朝飨宫臣出入行道则乘之】驾士十四人次四望车【金饰驾一马临吊则乘之】驾士十人次左右厢步队十六队队别三十人果毅一人皆执弓箭刀矟弩相间次左右司御率副各一人检校步队次仪仗左右厢各六色色九行行六人皆执戟弓楯仪鍠五色幢油戟相间厢各独掲鼓六重重二人皆仪仗外次左右厢各一百五十人执殳并分前後在步队仪仗外马队内前接六旗後画卤簿厢各果毅一人主帅七人骑领分前後次左右厢马队厢各十人队引主帅已下三十一人并戎服带横刀弓箭弩矟队引旗一果毅一人领之次後拒队旗一领四十骑果毅一人领前当正道殳仗内开牙门次左右厢各开牙门三前第一门左右司御率府步队後左右率府步队前开第二门左右卫率府步队後左右司御率府仪仗前开第三门左右司御率府仪仗後左右率府步队前每门皆二人执四人夹左右监门副率各一人直长二人骑来去检校次左右清道率府副率各二人仗内检校并纠察非违【率及副率应得?矟从者并不得将入仪仗内】次少师次少傅次少保【队仗引尽即次三少正道乘辂威仪各依本品】文武官以次陪从若常行及常朝去诸马队鼓吹金辂四望车家令率更詹事太保太师少傅少师其队仗三分减一清道仪刀?马各减半乘轺车余同大仗其二傅皆乘犊车依式导从所将从不得过十人太傅加清道二人导引其卤簿内导从官三师三少若有事故及无其人即阙之总不须摄余官有故及无人即别遣人摄行若皇太子在学太傅少傅导从如式
皇太子妃卤簿
清道率府校尉六人骑分左右为三重引带弓箭横刀次青衣十人分左右次导客舍人四人分左右引道次内给使六十人朱衣分左右後尽内人车次偏扇团扇扇各十八各分左右宫人执并间彩衣次行障四具分左右夹车宫人执次坐障二具夹车宫人执次典内二人骑分左右次厌翟车驾三马驾士十四人次合师二人领内给使十八人分左右次六柱二扇内给使执次供奉内人乘犊车次繖一正道行大扇二团扇四曲盖二并分左右内给使执次戟九十分左右在内给使单行前与青衣齐後尽内人车
亲王卤簿
清道六人为三重次幰弩一次青衣十二人分左右次车辐十二人分左右次戟九十分左右次绦引幡六次内左右厢各三行行四十人各执刀楯弓箭及矟并戎服次棡鼓金钲各一面一骑执二人骑夹次大鼓十八面骑横行正道长鸣十八具骑横行正道次棡鼓金钲各一面各一骑执二人骑夹次小鼔十面中鸣十具分左右单行中鸣在小鼓外节一夹矟二次唱上幡四次传教幡四次信幡八次仪鋋二次仪鍠六次油戟十八次仪矟十次细矟十次仪刀十八次?马八次府佐六人骑分左右次象辂一驾四马驾士十八人次繖一扇一次朱漆团扇四曲盖二次麾幢各一次大角八骑二重横行正道次铙吹一部铙鼓一面箫笳各四骑横行横吹一部横吹六骑节鼓一骑二人骑夹笛箫筚篥笳各四骑横行正道
第一品
清道四人为二重幰弩一骑青衣十人车辐十人戟九十绦引幡六刀楯八十弓箭八十矟八十棡鼓金钲各一大鼓十六长鸣十六节一夹矟二唱上幡二传教幡二信幡六?马六仪刀十六府佐四人夹行革辂一驾四马驾士十六人繖一朱漆团扇四曲盖二僚佐本服陪从麾幡各一大角八铙吹一部铙箫笳各四横吹一部横吹六节鼔一笛箫筚篥笳各四
第二品
清道二人幰弩一骑青衣八人车辐八人戟七十刀楯六十弓箭六十矟六十棡鼓金钲各一大鼓十四节一夹矟二唱上幡二传教幡二信幡四?马四仪刀十四革辂一驾士十四人繖一朱漆团扇二曲盖一僚佐本服陪从麾幡各一大角六铙吹一部铙一箫笳各二横吹一部横吹四笛箫筚篥笳各一
第三品
清道二人幰弩一骑青衣六人车辐六人戟六十刀楯五十弓箭五十矟五十棡鼔金钲各一大鼓十节一夹矟二唱上幡二传教幡二信幡四?马四仪刀十革辂一驾士十二人繖一朱漆团扇二曲盖一僚佐本服陪从麾幡各一大角四铙吹一部铙一箫笳各二横吹一部横吹二笛箫筚篥笳各一
第四品
清道二人幰弩一骑青衣四人车辐四人戟五十刀楯四十弓箭四十矟四十棡鼓金钲各一大鼔八节一夹矟二唱上幡二传教幡二信幡二?马二仪刀八木辂一驾士十人繖一朱漆团扇二曲盖一僚佐本服陪从麾幡各一大角二铙吹一部铙一箫笳各一
右应给卤簿者职事四品以上散官二品以上爵郡王已上及二王後依品给国公准三品给官爵两应给者从高给若京官职事五品身婚葬并尚公主娶县主及职事官三品已上有公爵者嫡子婚并准四品给凡自王公已下在京拜官初上正冬朝会及婚葬则给之【婚及拜官初上正冬朝会去矟弓箭刀楯大小鼔横吹大角长鸣中鸣】凡应导驾及都督刺史奉辞至任上日皆依本品给【奉辞去矟弓箭刀楯金钲棡鼓大小鼓横吹大角长鸣中鸣】
内命妇四妃
清道二人青衣六人偏扇团扇方扇各十六行障三具坐障二具并妇人执厌翟车驾二马驭人十内给使十六人从车六乘繖大扇各一团扇二内给使执戟六十
九嫔
清道二人青衣四人偏扇方扇团扇各十四行障二具坐障一具翟车驾二马驭人八内给使十四人从车四乘繖一团扇二戟四十
媫妤美人才人【太子良娣已下准此】
清道二人青衣二人偏扇团扇方扇各十行障二具坐障一具安车驾二马驭人八内给使十人从车二乘繖一团扇二戟二十
外命妇一品
清道二人青衣六人偏扇团扇方扇各十六行障三具坐障二具厌翟车驾二马驭人八【非公主王妃即乘白铜饰犊车驾牛驭人四】从人十六夹车从车六乘繖一大扇一团扇二戟六十
二品
清道二人青衣四人偏扇团扇方扇各十四行障二具坐障一具白铜饰犊车一驾牛驭人六从人十四夹车从车四乘繖一团扇二戟四十
三品
清道二人青衣二人偏扇团扇方扇各十行障二具坐障一具白铜饰犊车一驾牛驭人四从人十夹车从车四乘繖一团扇二戟二十
四品
清道二人青衣二人偏扇团扇方扇各八行障一具坐障一具白铜饰犊车一驾牛驭人四从人八夹车从车二乘繖一团扇二
大唐开元礼卷二

[book_title]卷三
钦定四库全书
大唐开元礼卷三　　　　唐　萧嵩等　撰序例下
衣服　　　　　　　斋戒
祈祷　　　　　　　杂制
衣服
凡大裘【以黑羔皮为之】冕无旒金饰玉簪导以组为缨色如其绶白纱中单革带玉鈎?大带鹿卢玉具劔火珠镖首白玉双佩玄组双大绶六采朱韈赤舄祀天地神只则服之衮冕垂白珠十二旒黈纩充耳玉簪导元衣纁裳十二章白纱中单革带大带剑玉佩绶韈与上同舄加金饰享庙谒庙及朝遣上将征还饮至践阼加元服纳后若元日受朝及临轩册拜王公则服之鷩冕服七章余同衮冕有事远至则服之毳冕服五章余同鷩冕祭海岳则服之絺冕服三章余同毳冕祭社稷先农则服之玄冕服三章余同絺冕蜡祭百神朝日夕月则服之通天冕加金博山附蝉十二首施珠翠黑介帻组缨翠緌玉犀簪导绦纱袍白纱中单白裙襦绦纱蔽膝白假带方心曲领其革带剑佩绶与上同白韈黑舄诸祭还及冬至受朝元旦朝会则服之武弁金附蝉平巾帻余同前服讲武出征四时蒐狩大射禡类宜社赏祖罚社纂严则服之弁服十有二玉簪导绦纱衣素裳革带白玉双佩鞶龙小绶白韈乌皮履朔日受朝则服之黑介帻白纱单衣白裙襦革带素韈乌皮履拜陵则服之白纱?白裙襦白韈乌皮履视朝听讼及宴见宾客则服之平巾帻金宝饰导簪冠支皆以玉紫褶白袴玉具装真珠宝钿带靴乘马则服之翼善冠其常服及白练裙襦通着之若服袴褶则与平巾帻通着之皇后服首饰花十二树【小花如大花之数并两博鬓】褘衣素纱中单蔽膝大带青衣革带青袜舄白玉双佩元组双大绶受册助祭朝会诸大事则服之鞠衣黄罗为表其蔽膝大带及衣革带舄并随衣色余与褘衣同唯无翟亲蚕则服之钿钗礼衣十二钿服通用杂色制与上同加以双佩小绶【去舄加履】宴见宾客则服之
皇太子衮冕垂珠【通典亦作垂白珠】九旒青纩充耳犀簪导元衣纁裳九章白纱中单革带金鈎?大带玉具剑瑜玉双佩朱组双大绶朱韈赤舄侍从祭祀及谒庙加元服纳妃则服之具服远游三梁冠加金附蝉九首施珠翠黑介帻发缨翠緌犀簪导绦纱袍白纱中单白裙襦白假带方心曲领绦纱蔽膝其革带剑佩与上同白韈黑舄未冠则双童髻空顶黑介帻双玉导加宝饰谒庙还宫元日冬至朔日入朝释奠则服之【其朔日入朝通服袴褶五日常朝亦准此】公服远游冠【簪导以上并同前】绦纱单衣白裙襦革带金鈎?假带瑜玉双佩方心纷鞶囊白韈乌皮履五日常朝元日冬至受朝则服之乌纱?白裙襦白韈乌皮履视事及宴见宾客则服之弁服犀簪导组缨玉九绦纱衣素裳革带鞶囊小绶双佩白韈乌皮履朔日及视事则兼服之平巾帻金饰犀簪导紫褶白袴玉梁珠钿带靴乘马则服之进德冠九加金饰其常服及白练裙襦通着之若服袴褶则与平巾帻通着之
皇太子妃首饰花九树【小花如大花之数并两博鬓】?翟素纱中单蔽膝大带青衣革带青韈舄瑜玉双佩纯朱双大绶受册助祭朝会诸大事则服之鞠衣黄罗为表其蔽膝大带革带并随衣色余与?衣同唯无翟从蚕则服之钿钗礼衣九钿服通用杂色制与上同加双佩小绶【去舄加履】宴见宾客则服之
羣官服衮冕垂青珠九旒以组为缨青纩充耳角簪导青衣纁裳服九章白纱中单革带鈎?大带金玉饰剑山玄玉佩緑綟绶朱韈赤舄第一品服之【亲王朱绶】鷩冕八旒服七章水苍玉佩紫绶金饰剑余同衮冕第二品服之毳冕七旒服五章水苍玉佩紫绶金饰剑余同衮冕第三品服之絺冕六旒服三章水苍玉佩青绶金饰剑余同衮冕第四品服之元冕五旒衣无章裳刺黻一章水苍玉佩黑绶金饰剑余同衮冕第五品服之爵弁色同爵无旒无章元缨簪导青衣纁裳白纱中单革带鈎?大带爵韠韈赤履九品以上服之凡冕服及爵弁服助祭及亲迎则服之若私家祭祀三品已上及褒圣侯祭孔宣父服玄冕五品已上服爵弁六品已下服进贤冠远游冠三梁黑帻青緌【几文官皆青緌】诸王服之亲王即加金附蝉进贤冠三品已上三梁五品已上两梁九品已上一梁三公太子三师三少五等爵尚书省秘书省诸寺监太子詹事府三寺及散官亲王傅友文学若诸州县关津岳渎等流内九品已上服之武弁平巾帻武官及中书门下省殿中省内侍省诸卫及太子诸坊诸率府及镇戌流内九品已上服之若侍中中书令左右散骑常侍则加貂蝉侍左者左珥侍右者右珥　法冠一名獬豸冠一角为獬豸之形御史大夫已下监察御史已上服之高山冠内侍省内谒者监内谒者服之却非冠亭长门仆服之凡应冠而未冠者并双童髻空顶帻五品已上双玉导金饰三品已上加宝饰六品已下无饰　朝服亦名具服冠帻缨簪导绦纱单衣白纱中单白裙襦革带鈎?假带曲领方心绦纱蔽膝韈舄剑双绶一品已下五品已上陪祭朝享拜表大事则服之六品已下去剑佩绶余并同　　公服亦名从省服冠帻缨簪导绦纱单衣白裙襦赤裙衫革带鈎?假带方心韈履纷鞶囊双佩一品已下五品已上朔望朝谒见东宫则服之其六品已下去纷鞶囊双佩余并同若致仕官以理去官被召谒见皆服前冠从省服　弁服弁以鹿皮为之通用乌纱牙簪导【五品以上通用犀】缨玉朱衣素裳革带鞶囊小绶双佩白韈乌皮复【一品九二品八三品七四品六五品五六品以下去及鞶囊绶佩】文官职事九品已上?常公事服之泥雨则通着常服平巾帻簪导【五品已上通用犀六品已下通用角】冠支皆金饰【五品已上通用玉】紫褶【五品已上绯褶七品已上緑褶九品已上碧褶】并白大口袴起梁带【三品已上玉梁宝钿五品已上金梁宝钿六品已上金饰隐起】乌皮靴武官及卫官寻常公事服之文官乘马又通服之武官陪位大仗加腾蛇裲裆　进德冠五品以上附山云数准弁以金饰梁及花靴三品以上加金络内外百官文武九品已上十月以後二月已前常服及白练裙襦通着之五品已上行六品已下冠去珠若服袴褶非陪位大仗则与平巾帻者通着【袴褶五品已上通用细绫及罗六品已下服小绫】凡典谒武弁绦公服学生黑介帻青襟服斋郎介帻绦褠服自外品子等皆平巾帻绯衫大口袴朝集从事则服之若外官拜表受制皆朝服凡职事官三品已上有公爵者嫡子婚听假以四品冕服若五品以下子孙九品以上子及五等爵皆听假以爵弁服若庶人婚听假以绦公服若刻漏生漏童服青袴褶总角之服内外命妇花钗【施两博鬓宝钿饰一品九树二品八树三品七树四品六树五品五树宝钿准花树】翟衣青质【罗为之绣为翟编次於衣及裳一品翟九等二品八等三品七等四品六等五品五等】并素纱中单蔽膝大带以青衣革带青韈舄佩绶内命妇受册从蚕朝会则服之其外命妇嫁及受册从蚕大朝会亦准此　钿钗【一品九钿二品八钿三品七钿四品六钿五品五钿】礼衣通用杂色制与上同加双佩小绶内命妇寻常参见外命妇朝参辞见及礼会则服之六尚宝林御女采女及女官等服礼衣通用杂色制与上同唯无首饰佩绶七品已上有大事则服之?常供奉则公服【公服去中单蔽膝大带】九品已上大事及?常供奉并公服东宫准此女史则半袖裙襦凡公主王妃佩绶同诸郡县主内命妇各准品服外命妇各从夫及子而加邑号者亦准此品　花钗【覆笄而已并两博鬓装以金银杂宝饰】大袖连裳青质素纱中单蔽膝大带以青革带韈履六品已下九品已上妻及九品已上女嫁则服之　花钗【以金银涂瑠璃等饰】连裳青质以青衣革带韈履庶人女嫁则服之凡百官女嫁听服母服庙见本生?高者准兄弟凡王公已下及妇人服饰等级上得兼下下不得僭上
斋戒
凡大祀斋官皆祀前七日平明集尚书省受誓戒其致斋日三公於都省安置所司铺舍其余官皇城内有本司者致斋於本司无本司者於太常郊社太庙斋坊安置皆日出前到斋所至祀前一日各从斋所昼漏上水三刻向祀所仍令平明清所行之路道次不得见诸凶秽縗絰过讫任行其哭泣之声闻於祭所者权断讫事凡大祀散斋四日致斋三日中祀散斋三日致斋二日小祀散斋二日致斋一日若散斋之日昼理事如旧夜宿止于家正寝不得吊丧问疾不判署刑杀文书不决罚罪人不作乐不预秽恶之事致斋唯祀事得行其余悉断非应散斋致斋者唯清斋一宿於本司及祠所凡散斋有大功已上丧致斋有周以上丧并听赴即居缌麻已上丧者不得预宗庙之事其在斋坊病者听还若死于斋所同房不得行事凡大祀中祀接神斋官前一日皆沐浴九品以上皆官给明衣斋郎升坛行事亦权给洁服凡斋官皆须行礼临时阙者通摄行事致斋之日先不食公粮及无本司者太官准品给食其於本司致斋祀前一日赴祀所及祈告一日清斋者设食如之
祈祷
凡京都孟夏已後旱则祈岳镇海渎及诸山川能兴云雨者於北郊望而告之又祈社稷又祈宗庙每七日一祈不雨还从岳渎如初旱甚则修雩秋分已後不雩初祈後一旬不雨即徙市禁屠杀断繖扇造土龙雨足则报祀祈用酒脯醢报用常祀皆有司行事已斋未祈而雨及所经者皆报祀凡州县旱则祈雨先社稷又祈界内山川能兴云雨者余准京都例若岳镇海渎州则刺史上佐行事其余山川判司行事县则令丞行事祈用酒脯醢报以少牢凡霖雨不已禜京城诸门门别三日每日一禜不止乃祈山川岳镇海渎三日不止祈社稷宗庙若州县禜城门祀界内山川及社稷三禜一祈皆准京都例并用酒脯醢国城门报用少牢州县城门用特牲
杂制
皇帝天子【夷夏通称】陛下【对扬咫尺上表通称之】至尊【臣下内外通称之】乘舆【服御所称】车驾【行幸所称赴车驾所曰赴行在所】皇太子以下率土之内於皇帝皆称臣皇后以下率土之内於皇帝太皇太后皆称妾六宫以下率土妇人於皇后同称妾百官上疏於太皇太后皇太后皇后称殿下自称皆曰臣百官及东宫官对皇太子皆曰殿下百官自称名宫官自称臣凡京文武官一品以下九品以上朔望日朝五品以上及供奉官员外郎监察御史每日参昭文崇文国子生及诸县令每季参若雨沾服失容及泥泞并停凡车驾巡幸每月朔两京文武官职事五品以上表参起居州界去行所在三百里内者刺史遣使起居若车驾从比州及州境过刺史朝见巡幸还去京三百里内刺史遣使起居皇太子欲行未发前一日在京文武官职事五品以上诣宫奉辞还日明朝诣宫奉参凡京文武职事五品已上假使者去皆奉辞还皆奉见六品以下奉勅差使亦如之凡践祚加元服册皇后皇太子及元日并巡狩亲征封禅拜郊及诸大礼诸州刺史都督及京官五品以上在外者并奉表疏贺礼部为奏每年二时遣三公分行诸陵太常卿为副太阳亏有司预奏其日置五鼓五兵于太社皇帝不视事凡百官各守本司不理务过时乃罢月蚀则击鼓于所司救之五岳四渎崩竭皇帝本服大功已上亲及外祖父母皇后父母百官一品丧皇帝皆不视事三日国忌日皇帝本服小功缌麻亲百官五品以上丧皇帝皆不视事一日　祥瑞依图书合大瑞者随列表奏百官诣阙上表奉贺告庙攽下自外诸瑞并申所司元日以闻凡版位皇帝位方一尺二寸厚三寸题云皇帝位皇太子方九寸厚二寸题云皇太子位百官一品已下方七寸厚一寸半题云某品位凡藉田所收九谷纳於神仓以拟粢盛及五齐三酒有余藳秸供饲牺牲凡大祀养牲在涤九旬中祀三旬小祀一旬其牲方色难备者任以纯色代之大小依礼告祈之牲不养凡祭祀牺牲不得捶扑损伤死则埋之有疮病者与替凡祭器祭服有破敝不任涤理者与替讫器则埋之服则烧之凡祭天神皆焚柴祭地只皆瘗埋祭山皆庋悬祭川皆沉浮皆以祀祭讫乃焚埋之若埋讫皆令所在官司差人守当六十日止若埋币者以火稍焚破者则不守凡祭事讫均胙肉则贵者不重贱者不虚谓贵者取贵骨贱者取贱骨【前贵于後上贵于下】凡天地郊祀及太庙祝版欲至享祭日所司准程预进版取署令人送往若临时卒急并令附驿其版仍令预支一年所用数若署版以後祭官有故即削除题所替行事人凡五陵皆朔望上食岁冬至寒食日各设一日祭如节祭共朔望日忌日相逢依节祭料若桥陵除此日外每日进半口羊食凡圜丘五郊诸坛等差侧近人等守当凡王公已下郊庙合祭若临时遇雨沾服失容即以常服从事若已行事遇雨即不脱祭服凡立春前两京及诸州县门外并造土牛耕人各随方色凡季冬晦行傩大内六队东宫二队凡文武官三品已下拜正一品东宫官拜三师四品已下拜三少自余内外属官於本司四品拜二品五品拜三品六品拜四品七品拜五品八品拜六品九品拜七品卫判曹拜长史局署丞拜令助教拜博士诸州别驾长史镇将县令拜刺史县丞拜县令其准品应致敬而非相统属则不拜凡致敬者若非连属应敬之官相见或贵贱悬隔或有长幼亲戚者任随私礼凡文武官二品已上祠四庙五品已上祠三庙【三品已上不须兼爵四庙外有始封祖者通祠五庙】牲皆用少牢六品已下逹於庶人祭祖祢于正寝用特牲【纵祖父官有高下皆用子孙牲】凡行路巷街贱避贵少避老轻避重去避来凡百官身亡者三品已上称薨五品已上称卒六品以下逹于庶人称死凡百官葬墓田一品方九十步坟高一丈八尺二品方八十步坟高一丈六尺三品方七十步坟高一丈四尺四品方六十步坟高一丈二尺五品方五十步坟高一丈六品已下方二十步坟不得过八尺其域及四隅四品已上筑阙五品已上立土堠余皆封茔而已凡立碑五品已上螭首龟趺高不得过九尺七品已上立碣圭首方趺上高四尺其石兽等三品已上六事五品已上四事凡四品已上用方相七品已上用魌头五品已上纛竿九尺六品已下长五尺凡明器三品已上不得过九十事五品已上六十事九品已上四十事四神駞马及人不得过一尺余音乐卤簿等不过七寸三品已上帐高六尺方五尺女子等不过三十人长八寸园宅方五尺奴婢等不过二十人长四寸五品已上帐高五尺五寸方四尺五寸音乐仆从二十五人长七寸五分园宅方四尺奴婢等十六人长三寸六品已下帐高五尺方四尺音乐仆从二十人长七寸园宅方三尺奴婢十二人长二寸若三品已上优厚料则有三果帐蚊帱帐妇人洗梳帐并准此凡斩衰三年齐衰三年者并解官齐衰杖周及为人後者为其父母若庶子为其母亦解官申其心丧【皆为生已者】若嫡继慈改嫁或归宗三年已上断絶者及父为长子夫为妻并不解官假同齐衰周凡齐衰周给假三十日葬五日除服三日齐衰三月五月大功九月并给二十日葬三日除服二日小功五月给假十五日葬二日除服一日缌麻三月给假七日出降者三日葬及除服各一日无服之殇本品周已上给假五日大功三日小功二日缌麻一日若闻丧举哀其假三分减一师经受业者丧给假三日冠给假三日婚给假九日除程周亲婚给假五日大功三日小功一日周已下百里内除程凡私忌日给假一日忌前之夕听还凡内外官三年一给定省假三十日五年一给拜墓假十五日并除程凡遭丧被起者以服内忌日给假三日大小祥各七日五日每月朔望各一日祥禫给程凡私家祔庙给五日四时祭给四日
大唐开元礼卷三

[book_title]卷四
<史部,政书类,仪制之属,大唐开元礼>
钦定四库全书
大唐开元礼卷四　　　　唐　萧嵩等　撰吉礼
皇帝冬至祀圜丘
斋戒　　　　　　　　陈设
省牲器　　　　　　　銮驾出宫
奠玉币　　　　　　　进熟
銮驾还宫
斋戒
前祀七日平明太尉誓百官於尚书省曰某月某日祀昊天上帝於圜丘各扬其职不供其事国有常刑皇帝散斋四日於别殿致斋三日其二日於太极殿一日於行宫前致斋一日尚舍奉御设御幄於太极殿西序及室内俱东向尚舍直长张帏於前楹下致斋之日质明诸卫勒所部屯门列仗昼漏上水一刻侍中版奏请中严诸卫之属各督其队入陈於殿庭如常仪通事舍人引文武五品已上袴褶陪位如式诸侍卫之官各服其器服诸侍臣并结佩【凡斋者则结佩】俱诣合奉迎上水二刻侍中版奏外办上水三刻皇帝服衮冕结佩乘舆出自西房曲直华盖警跸侍卫如常仪皇帝即御坐东向坐侍臣夹侍如常一刻顷侍中前跪奏称侍中臣某言请降就斋室俛伏兴还侍位皇帝降坐入室文武侍臣各还本司直卫者如常通事舍人分引陪位者以次出凡预祀之官散斋四日致斋三日【散斋皆於正寝致斋二日於本司一日於祀所其无本司则皆於祀所】近侍之官应从升者及从祀羣官诸方客使各於本司及公馆清斋一日【无本司者各於正寝】散斋理事如旧不吊丧问疾不作乐不判署刑杀文书不行刑不预秽恶致斋唯祀事得行其余悉断其祀官已斋而阙者通摄行事诸祀官致斋之日给酒食及明衣各习礼於斋所光禄卿监取明水火【太官令取水於隂鉴取火於阳燧火以供爨水以实尊】前祀二日太尉告高祖神尧皇帝庙如常告之仪【告以配神坐主】前祀一日诸卫令其属未後一刻各以其方器服守卫壝门【每门二人每隅一人】与大乐工人俱清斋一宿
陈设
前祀三日尚舍直长施大次于外壝东门之内道北南向尚舍奉御铺御座卫尉设文武侍臣次於大次之前文官在左武官在右俱相向设诸祀官次於东壝之外道南从祀文官九品已上於祀官之东东方南方朝集使於文官之东东方南方蕃客又於其东俱重行每等异位北向西上介公酅公於西壝之外道南武官九品已上于介公酅公之西西方北方朝集使于武官之西西方北方蕃客又于其西俱重行每等异位北向东上【其褒圣侯若在朝位於文官三品之下】陈设馔幔於内壝东门西门之外道北南向南门北门之外道东西向【坛上及东方午陛之东馔陈于东门外西方及南方午陛之西馔陈于西门外北方之馔陈于北门外】前祀二日太乐令设宫悬之乐於坛南内壝之外东方西方磬簴起北钟簴次之南方北方磬簴起西钟簴次之设十二鎛钟於编悬之间各依辰位树雷鼓於北悬之内道之左右植建鼓於四隅置柷敔於悬内【柷在左敔在右】设歌钟歌磬于坛上近南北向磬簴在西钟簴在东其匏竹者立于坛下重行北向相对为首【凡悬皆展而编之】诸工人各位於悬後东方西方以北为上南方北方以西为上右校扫除坛之内外郊社令积柴於燎坛【其坛于神坛之景地内壝之外景通典作壬案景即丙字唐讳丙丙南方壬北方未知谁属也】方一丈高一丈二尺开上南出户方六尺前祀一日奉礼设御位於坛之东南西向设望燎位当柴坛之北南向设祀官公卿位於内壝东门之外道南分献之官于公卿之南执事者位於其後每等异位俱重行西向北上设御史位于坛下一位於东南西向一位於西南东向设奉礼位於乐悬东北赞者二人在南差退俱西向又设奉礼赞者位于燎坛东北西向皆北上设协律郎位于坛上南陛之西东向设太乐令位于北悬之间当坛北向设从祀文官九品已上位於执事之南东方西方朝集使於文官之南东方南方蕃客又於其南俱每等异位重行西向北上介公酅公位中壝西门之内道南武官九品已上位于介公酅公之南西方北方朝集使于武官之南西方北方蕃客又於其南俱每等异位重行东向北上【其褒圣侯於文官三品之下诸州使人各分方位于朝集使之後】又设祀官及从祀羣官等门外位于东西壝门之外如设次之式设牲牓于东壝之外当门西向苍牲一居前又苍牲一又青牲一在北少退南上次赤牲一次黄牲一白牲一元牲一又赤牲一白牲一在南皆少退以北为上又设廪牺令位于牲西南史陪其後俱北向设诸太祝位於牲东各当牲後祝史陪其後俱西向设太常卿位省牲位於牲前近北又设御史位於太常卿之西俱南向设酒樽之位上帝太樽二着樽二牺樽二山罍二在坛上东南隅北向象樽二壶樽二山罍四在坛下南陛之东北向俱西上设配帝着樽二牺樽二象樽二山罍二在坛上於上帝酒樽之东北向西上五帝日月各太樽二在第一等内官每陛间各象樽二在第二等中官每陛间各壶樽二在第三等外官每道间各概樽二於坛下衆星每道间各散樽二於内壝之外凡樽各设于神座之左而右向【樽皆如勺羃五帝日月以上皆有坫以置爵】设御洗於午陛东南亚献终献同洗於卯陛之南俱北向罍水在洗东篚在洗西南肆【篚实以巾爵】设分献罍洗篚羃各於其方陛道左俱内向执樽罍篚羃者各于樽罍篚羃之後设玉币之篚于坛上下樽坫之所祀前一日晡後太史令郊社令各常服帅其属升设昊天上帝神座于坛上北方南向席以藁秸设高祖神尧皇帝神座于东方西向席以莞设五方帝日月神座於坛第一等青帝于东陛之北赤帝於南陛之东黄帝于南陛之西白帝于西陛之南黑帝于北陛之西大明于东陛之南夜明于西陛之北席皆以藁秸又设五星十二辰河汉及内官五十五座於第二等十有二陛之间各依方面凡席皆内向其内官有北辰座於东陛之北曜魄宝於北陛之西北斗於南陛之东天乙太乙皆在北斗之东五帝内座於曜魄宝之东并差在行位前又设二十八宿及中官一百五十九座于第三等其二十八宿及帝座七公日星帝席太角摄提太微太子明堂轩辕三台五车诸王月星织女建星天纪等一十七座并差在行位前又设外官一百五座于内壝之内又设衆星官星三百六十座於内壝之外各依方次十有二道之间席皆以莞设神位各于坐首所司陈异宝及嘉瑞等于乐悬之北东西厢【昊天上帝及配帝五帝日月之座设讫却收至祀日未明五刻郊社令各服其服升坛重设之其内官中官外官衆星等诣坐一设定不收也】
省牲器
省牲之日午後十刻去坛二百步所诸卫之属禁断行人晡後二刻郊社令丞帅府史三人及斋郎以樽坫罍洗篚羃入设于位【凡升坛者各由其陛】晡後三刻谒者赞引各引祀官公卿已下俱就东壝门外位诸太祝与廪牺令以牲就牓位谒者引司空赞引引御史入诣坛东陛升行扫除於上乐悬于下讫出还本位初司空将升又谒者引太常卿赞引引御史入诣坛东陛升视涤濯【於视濯溉执尊者皆举羃告洁】讫引降就省牲位南向立廪牺令少前曰请省牲退复位太常卿省牲廪牺令又北面举手曰腯还本位诸太祝各循牲一匝西向举手曰充俱还本位诸太祝廪牺令以次牵牲诣厨授太官谒者引光禄卿诣厨省鼎镬申视濯溉谒者赞引各引祀官御史诣厨省馔具讫俱还斋所祀日未明十五刻太官令帅宰人以鸾刀割牲祝史以豆取毛血各置於馔所遂烹牲
銮驾出宫
前出宫三日本司宣摄内外各供其职尚舍设行宫于坛东南向随地之宜守宫设从祀官五品以上次於朝堂如常仪前二日太乐令设宫悬之乐於殿庭如常仪【驾出悬而不作】其日昼漏上水五刻銮驾发前七刻搥一鼔为一严【三严时节前一日侍中奏裁也】侍中奏开宫殿门及城门未明五刻搥二鼓为再严侍中版奏请中严奉礼郎设从祀羣官五品已上位文官於东朝堂之前西向武官於西朝堂之前东向俱重行北上酅公介公位於武官北东向从祀羣官五品已上依时刻俱集朝堂次各服其服所司陈大驾卤簿於朝堂发前二刻搥三鼓为三严诸卫之属各督其队与鈒戟以次入陈於殿庭通事舍人引从祀羣官各就朝堂前位诸侍卫之官各服其器服侍中中书令以下皆诣西阶奉迎【侍中负宝如式】乘黄令进玉辂於太极殿西阶之前南向千牛将军一人执长刀於辂前北向黄门侍郎一人在侍臣之前赞者二人又在黄门之前侍中版奏外办太仆卿摄衣而升正立执辔皇帝服衮冕乘舆以出降自西阶称警跸如常仪千牛将军前执辔皇帝升辂太仆卿立授绥侍中中书令以下夹侍如常黄门侍郎进当銮驾前跪奏称黄门侍郎臣某言请銮驾进发俛伏兴退复位【凡黄门侍郎奏请皆进銮驾前跪奏称某官臣某言讫俛伏兴】銮驾动又称警跸黄门侍郎与赞者夹引以出千牛将军夹辂而趍驾出承天门至侍臣上马所黄门侍郎奏称请銮驾权停勅侍臣上马侍中前承制退称制曰可黄门侍郎退称侍臣上马赞者承传文武侍臣皆上马诸侍卫之官各督其属左右翊驾在黄麾内符宝郎奉六宝与殿中监後部从在黄钺内侍中中书令以下夹侍於辂前赞者在供奉官人内侍臣上马毕黄门侍郎奏称请勅车右升侍中前承制退称制曰可黄门侍郎退复位千牛将军升讫黄门侍郎奏称请銮驾进发退复位銮驾动称警跸鼓传音如常不鸣鼓吹不得諠譁其从祀官在元武队後如常仪驾将至诸祀官俱朝服结佩谒者引立於次前重行北向西上驾至行宫南门外逥辂南向将军降立於辂右侍中进当銮驾前跪奏称侍中臣某言请降辂俛伏兴还侍位皇帝降辂乘舆入行宫繖扇华盖侍卫警跸如常仪宿卫如式谒者赞引各引祀官通事舍人分引文武羣官集行宫朝堂文左武右舍人承旨勅羣官等各还次
奠玉帛
祀日未明三刻诸祀官及从祀之官各服其服郊社令良醖令各帅其属入实樽罍玉币【凡六樽之次太樽为上实以泛齐着尊次之实以醴齐牺尊次之实以盎齐象尊次之实以醍齐壶尊次之实以沈齐山罍为下实以清酒配帝着尊为上实以泛齐牺尊次之实以醴齐象尊次之实以盎齐山罍为下实以清酒五帝日月俱以太尊实以泛齐其内官之象尊实以醴齐中官之牺尊实以盎齐外官之概尊实以清酒衆星之散尊实以清酒齐皆加明水酒皆加玄酒各实于上尊玉上帝以苍璧青帝以青珪赤帝以赤璋白帝以驺虞黑帝以玄璜黄帝以黄琮日月以珪璧昊天上帝及配帝之币以苍五天帝日月内官以下各从方色各长一丈八尺】太祝以玉币置於篚太官令帅进馔者实诸笾豆簠簋等各设于馔幔内未明二刻奉礼帅赞者先入就位赞引引御史博士诸太祝及令史祝史与执尊罍篚羃者入自东门当坛南重行北面西上立定奉礼曰再拜赞者承传【凡奉礼有词赞者皆承传】御史以下皆再拜讫执尊罍篚羃者各就位赞引引御史诸太祝诣坛东陛御史一人太祝二人升行扫除於上及第一等御史一人太祝七人升行扫除于下讫各引就位未明一刻谒者赞引各引祀官及从祀羣官客使等俱就门外位太乐令帅工人二舞次入就位文舞入陈于悬内武舞立于悬南道西【其升坛坐者皆脱履於下降纳如常】谒者引司空入就位立定奉礼曰再拜司空再拜讫谒者引司空诣坛东陛升行扫除於上降行乐悬於下讫引复位谒者赞者各引祀官及从祀羣官客使等次入就位初未明三刻诸卫列大驾仗卫陈设如式侍中版奏请中严乘黄令进玉辂于行宫南门外回辂南向【若行宫去坛稍远严警如武】未明一刻侍中版奏外办皇帝服衮冕乘舆以出繖扇华盖侍卫如常仪【侍中负宝陪从如式】皇帝升辂如初黄门侍郎奏请銮驾进发还侍位銮驾动称警跸如常千牛将军夹辂而趍【若行宫去坛稍远奏升辂如式】驾至大次外回辂南向【若将军升辂即降立於辂左】侍中进当銮驾前奏侍中臣某言请降辂俛伏兴还侍位皇帝降辂乘舆之大次繖扇华盖侍卫如常仪郊社令以祝版进御署讫近臣奉出郊社令受各奠於坫皇帝停大次半顷通事舍人各引从祀文武羣官介公酅公诸方客使皆先入就位太常博士引太常卿立于大次门外当门北向侍中版奏外办质明皇帝改服大裘而冕出次华盖侍卫如常仪【侍中负宝陪从如式】博士引太常卿太常卿引皇帝【凡太常卿前导皆博士先引】至中壝门外殿中监进大圭尚衣奉御又以镇圭授殿中监殿中监受进皇帝搢大圭执镇圭华盖仗卫停于门外礼部尚书与近侍者陪从如常仪【大珪如搢不便请预定近侍承捧】皇帝至版位西向立【每立定太常卿与博士退立于左】太常卿前奏称请再拜退复位皇帝再拜奉礼曰衆官再拜衆官在位者皆再拜【其先拜者不拜】太常卿前奏有司谨具请行事退复位协律郎跪俛伏兴举麾【凡取物者皆跪伏而取以兴奠物则跪奠俛伏讫而後退】鼓柷奏豫和之乐乃以圜钟为宫黄钟为角太簇为徵姑洗为羽作文舞之舞乐舞六成【圜钟三奏黄钟太簇姑洗各一奏】偃麾戛敔乐止【凡乐皆协律郎举麾工鼓柷而後作偃麾戛敔而後止】太常卿前奏称请再拜退复位皇帝再拜奉礼曰衆官再拜衆官在位者皆再拜正座配座太祝跪取玉币於篚各立于樽所诸太祝俱取玉及币亦各立于尊所太常卿引皇帝太和之乐作【皇帝每行皆作太和之乐】皇帝诣坛升自南陛侍中中书令以下及左右侍卫量人从升【以下皆如之】皇帝升坛北向立乐止正座太祝加玉于币以授侍中侍中奉玉币东向进皇帝搢镇圭受玉币【凡受物者皆搢镇圭跪奠讫执圭俛伏兴】登歌作肃和之乐以大吕之均太常卿引皇帝进北向跪奠於昊天上帝神坐俛伏兴太常卿引皇帝少退北面再拜讫太常卿引皇帝立于西方东向配坐太祝以币授侍中侍中受币北向进皇帝受币太常卿引皇帝进东向跪奠于高祖神尧皇帝神座俛伏兴太常卿引皇帝少退东向再拜讫登歌止太常卿引皇帝乐作皇帝降自南陛还版位西向立乐止于皇帝将奠配帝之币谒者七人各分引献官奉玉币俱进跪奠于第一等神座余星座之币谒者赞引各引分献官进币於首坐余皆祝史斋郎助奠讫引还复位初衆官拜讫祝史各奉毛血之豆立于门外于登歌止祝史奉毛血入者各由其陛升诸太祝迎取于坛上俱奠于神座前太祝与祝史退立于尊所
进熟
皇帝既升奠玉币太官令出帅进馔者奉馔各陈于内壝门外谒者引司徒出诣馔所司徒奉昊天上帝之俎初皇帝既至位乐止太官令引馔入俎初入门奏雍和之乐以黄钟之均【自後接神之乐皆奏黄钟】馔各至其陛乐止祝史俱进跪彻毛血之豆降自东陛以出【上帝之馔升自午陛配帝之馔升自卯陛青帝之馔升自寅陛赤帝之馔升自巳陛黄帝之馔升自未陛白帝之馔升自酉陛黑帝之馔升自子陛大明之馔升自辰陛夜明之馔升自戌陛其内官中官诸馔各随便而升】诸太祝迎引馔于坛上各设于神座前【笾豆盖羃先彻乃升簠簋既奠却其盖于下】设讫谒者引司徒太官令帅进馔者俱降自东陛以出司徒复位诸太祝各还尊所又进设外官衆星之馔相次而毕太常引皇帝诣罍洗乐作皇帝至罍洗乐止侍中跪取?兴沃水又侍中跪取盘兴承水皇帝盥手黄门侍郎跪取巾于篚兴进皇帝悦手讫黄门侍郎跪受巾跪奠于篚黄门侍郎又取匏爵于篚兴进皇帝受爵侍中酌罍水又侍中奉盘皇帝洗爵黄门侍郎又授巾如初皇帝拭爵讫侍中奠盘?黄门侍郎受巾奠于篚皆如常太常卿引皇帝乐作皇帝诣坛升自南陛讫乐止谒者引司徒升自东陛立于尊所斋郎奉俎从升立于司徒之後太常卿引皇帝诣上帝尊所执尊者举羃侍中赞酌泛齐讫寿和之乐作【皇帝每酌献及饮福皆作寿和之乐】太常卿引皇帝诣昊天上帝神座前北向跪奠爵俛伏兴太常卿引皇帝少退北向立乐止太祝持版进于神坐之右东向跪读祝文曰维某年岁次月朔日子嗣天子臣某敢昭告于昊天上帝大明南至长晷初昇万物权舆六气资始谨遵彛典慎修礼物敬以玉帛牺齐粢盛庶品备兹禋燎祗荐洁诚高祖神尧皇帝配神作主尚飨讫兴皇帝再拜初读祝文讫乐作太祝进跪奠版于神座兴还尊所皇帝拜讫乐止太常卿引皇帝诣配帝酒尊所执尊者举羃侍中取爵於坫进皇帝受爵侍中赞酌泛齐讫乐作太常卿引皇帝进高祖神尧皇帝神座前东向跪奠爵俛伏兴太常卿引皇帝少退东向立乐止太祝持版进於神座之左北向跪读祝文曰维某年岁次月朔日子孝曾孙开元神武皇帝臣某敢昭告于高祖神尧皇帝履长伊始肃事郊禋用致燔祀于昊天上帝伏惟庆流长发德冠思文对越昭升永言配命谨以制币牺齐粢盛庶品式陈明荐侑神作主尚飨讫兴皇帝再拜初读祝文讫乐作太祝进跪奠版于神座兴还尊所皇帝拜讫乐止太常卿引皇帝进昊天上帝神座前北向立乐作太祝各以爵酌上尊福酒合置一爵一太祝持爵授侍中侍中受爵西向进皇帝再拜受爵跪祭酒啐酒奠爵俛伏兴太祝各帅斋郎进俎
太祝减神前胙肉【皆取前脚第三节通典作第二骨】加于俎以胙肉共置一俎上太祝持俎以授司徒司徒奉俎西向进皇帝受以授左右谒者引司徒降复位皇帝跪取爵遂饮卒爵侍中进受虚爵以授太祝太祝受爵复于坫皇帝俛伏兴再拜乐止太常卿引皇帝乐作皇帝降自南阶还版位西向立乐止文舞退鼓柷作舒和之乐退讫戛敔乐止武舞入鼓柷作舒和之乐立定戛敔乐止初皇帝将复位谒者引太尉诣罍洗盥手洗匏爵讫谒者引太尉自东陛升坛诣昊天上帝着尊所执尊者举羃太尉酌醴斋讫武舞作谒者引太尉进昊天上帝神坐前北向跪奠爵兴谒者引太尉少退复北向再拜讫谒者引太尉诣配帝犠尊所取爵於坫执尊者举羃太尉酌醴斋讫谒者引太尉进高祖神尧皇帝神座前东向跪奠爵兴谒者引太尉少退东向再拜讫谒者引太尉进昊天上帝神坐前北向立诸太祝各以爵酌罍福酒合置一爵一太祝持爵进太尉之右西向立太尉再拜受爵跪祭酒遂饮卒爵太祝进受虚爵复於坫太尉兴再拜讫谒者引太尉降复位初太尉献将毕谒者引光禄卿诣罍洗盥手洗拭匏爵升酌盎齐献正座配座终献如亚献之仪讫谒者引光禄卿降复位初太尉将升献谒者七人分引五方帝及大明夜明等献官诣罍洗盥手洗拭匏爵讫各由其陛升俱酌泛齐讫各进跪奠於神座前兴各引降还本位初第一等献官将升谒者五人次引献官各诣罍洗盥讫引各由其陛升坛诣第二等内官酒尊所俱酌醍齐各进跪奠爵於内官首座兴余皆祝史斋郎助奠相次而毕谒者各引献官还本位初第二等献官将升谒者四人次引献官俱诣罍洗盥手各由其陛升坛诣第三等中官酒尊所俱酌清酒沈齐以献赞引四人次引献官诣罍洗盥洗诣外官酒尊所俱酌清酒以献赞引四人次引献官诣罍洗盥洗诣外官酒尊所俱酌清酒以献赞引四人次引献官诣罍洗盥洗诣衆星酒尊所酌旨酒以献其祝史斋郎酌酒助奠皆如内官之仪讫谒者赞引各引献官还本位诸献俱毕武舞止上下诸祝各进跪彻豆兴还尊所【彻者笾豆各一少移於故献处】奉礼曰赐胙赞者唱衆官再拜衆官在位者皆再拜【已饮福者不拜】豫和之乐作太常卿前奏称再拜退复位皇帝再拜奉礼曰衆官再拜衆官在位者皆再拜乐一成止太常卿前奏请就望燎位太常卿引皇帝乐作皇帝就望燎位南向立乐止於羣官将拜上下诸祝各执篚进神座前取玉币祝版日月以上斋郎以俎载牲体稷黍饭及爵酒各由其陛降坛南行经柴坛西过坛东行自南陛登柴坛以玉币祝版馔物置於柴上户内诸祝又以内官已下之礼币皆从燎奉礼曰可燎东西面各六人以炬燎火半柴太常卿前奏礼毕太常卿引皇帝还大次乐作皇帝出中壝门殿中盐前受镇珪以授尚衣奉御殿中监又前受大圭华盖侍卫如常仪皇帝入次乐止谒者赞引祀官通事舍人分引从祀羣官诸方客使以次出赞引引御史太祀以下俱复执事位立定奉礼曰再拜御史以下皆再拜赞引引出工人二舞以次出
銮驾还宫
皇帝既还大次侍中版奏请解严【将士不得辄离部伍】皇帝停大次一刻顷搥一鼔为一严转仗卫于还途如来仪三刻顷搥二鼓为再严将士布队仗侍中版奏请中严皇帝服通天冠绦纱袍诸祀官朝服【乘马者服袴褶】五刻顷搥三鼓为三严通事舍人分引羣官客使等序立於大次之前近南文武侍臣诣大次奉迎乘黄令进金辂於大次门外南向千牛将军立于辂右侍中版奏外办太仆卿升执辔皇帝乘舆出次繖扇侍卫警跸如常仪皇帝升辂太仆卿立授绥黄门侍郎奏称请銮驾进发退复位銮驾动称警跸如常仪黄门侍郎赞者夹引千牛将军夹辂而趍至侍臣上马所黄门侍郎奏称请銮驾权停勅侍臣上马侍中前承制退称制曰可黄门侍郎退称侍臣上马赞者承传文武侍臣皆上马毕黄门侍郎奏称请勅车右升侍中前承制退称制曰可黄门侍郎复位千牛将军升讫黄门侍郎奏称请銮驾进发退复位鼔传音銮驾动鼓吹振作而还文武羣官导从如来仪诸方客使便还馆驾至承天门外侍臣下马所銮驾权停文武侍臣皆下马千牛将军降立于辂右讫銮驾动千牛将军夹辂而趋驾入嘉德门太乐令令撞蕤宾之钟左五钟皆应鼓柷奏采茨之乐至太极门戛敔乐止入太极门鼔柷奏太和之乐驾至横街北当东上阁回辂南向侍中进銮驾前跪奏称侍中臣某言请降辂俛伏兴还侍位皇帝降辂乘舆以入繖扇侍卫警跸如常仪侍臣从至阁戛敔乐止初文武羣官至承天门外通事舍人承旨勅羣官并还皇帝既入侍中版奏请解严叩钲将士各还其所
大唐开元礼卷四

[book_title]卷五
钦定四库全书
大唐开元礼卷五　　　　唐　萧嵩等　撰吉礼
冬至祀圜丘有司摄事
斋戒　　　　　　　陈设
省牲器　　　　　　奠玉币
进熟
斋戒
前祀七日平明太尉誓百官于尚书省曰某月某日祀昊天上帝于圜丘各扬其职不供其事国有常刑凡预祀之官散斋四日致斋三日【散斋皆於正寝致斋二日於本司一日于祀所其无本司者则二日于郊社署】散斋理事如旧唯不吊丧问疾不作乐不判署刑杀文书不行刑罚不预秽恶致斋唯祀事行其余悉断其祀官已斋而阙者通摄行事诸祀官致斋之日给酒食及明衣各习礼於斋所光禄卿监取明水火【太官令取水于隂鉴取火于阳燧火以供爨水以实尊也】前祀二日太尉告高祖神尧皇帝庙如常仪【告以配神作主之意】前祀一日诸卫令其属未後一刻各以其方器服守卫壝门【每门二人每隅一人】与太乐工人俱清斋一宿
陈设
前祀三日守宫设祀官公卿以下次于东壝之外道南北向西上设陈馔幔于内壝东门西门之外道北南向南门北门之外道西东向【坛上及东方南方午陛之东馔陈于东门外西方及南方午陛之西馔陈于西门外北方之馔陈于北门之外】前祀二日太乐令设宫悬之乐于坛南中壝之内东方西方磬簴起北钟簴次之南方北方磬簴起西钟簴次之设十二鎛钟于编悬之间各依辰位树雷鼓于北悬之内道之左右植建鼓于四隅置柷敔于悬内【柷在左敔在右】设歌钟歌磬于坛上近南北向磬簴在西钟簴在东其匏竹者立于坛下重行北向相对为首【凡悬皆展而编之】诸工人各位于悬後东方西方以北为上南方北方以西为上右校扫除坛之内外郊社令积柴於燎坛方一丈高一丈二尺开上南出户方六尺前祀一日奉礼设祀官公卿位于内壝东门之外道南分献之官于公卿之南执事者位于其後每等异位俱重行西向北上设望燎位当柴坛之北南向设御史位于坛下一位于东南西向一位于西南东向设奉礼位于乐悬东北赞者二人在南差退俱西向又设奉礼赞者位于燎坛东北西向皆北上设协律郎位于坛上南陛之西东向设太乐令位于北悬之间当坛北向又设祀官公卿以下门外位皆于东壝之外道南每等异位重行北面西上设牲牓于东壝之外当门西向苍牲一居前又苍牲一青牲一赤牲一在北皆少退南上黄牲一白牲二玄牲二【上卷作白牲一玄牲一】在南皆少退北上设廪牺令位于牲西南祝史陪其後俱北向设诸太祝位于牲东各当牲後祝史陪其後俱西向设太常卿省牲位于牲前近北又设御史位于太常卿之西俱南向设酒尊之位上帝太尊二着尊二牺尊二山罍二在坛上东南隅北向象尊二壶尊二山罍四在坛下南陛之东北向俱西上设配帝着尊二牺尊二象尊二山罍二在坛上於上帝酒尊之东北向西上五方帝日月各太尊二在第一等内官每陛间各象尊二在第二等中官每陛间各壶尊二在第三等外官每道间各概尊二于坛下衆星每道间各散尊二于内壝之外凡尊各设于神座之左而右向【尊皆加勺羃五帝日月以上之尊皆有坫以置爵内官以下尊皆藉以席设爵于尊下】设洗于午陛东南北向罍水在洗东篚在洗西南肆设分献罍洗篚羃各于其方陛道之左俱内向【篚实以中爵】执尊罍篚羃者各于尊罍篚羃之後各设玉币之篚於坛上下尊坫之所晡後一刻太史令郊社令各常服帅其属升设昊天上帝神坐于坛上北方南面席以藁秸设高祖神尧皇帝神座於东方西向席以莞设五方帝日月神坐于坛第一等青帝于东陛之北赤帝于南陛之东黄帝于南陛之西白帝于西陛之南黑帝于北陛之西大明于东陛之南夜明于西陛之北席皆以藁秸又设五星十二辰河汉及内官五十五座于第二等十有二陛之间各依方面凡座皆内向其内官有北辰坐于东陛之北曜魄宝于北陛之西北斗于南陛之东天乙太乙皆在北斗之东五帝内座于曜魄宝之东并差在行位前又设二十八宿及中官一百五十九座于第三等其二十八宿及帝座七公日星帝席太角摄提太微太子明堂轩辕三台五车诸王月星织女建星天纪等一十七座并差在行位前又设外官一百五座于内壝之内又设衆星三百六十座于内壝之外各依方次十有二道之间席皆以莞设神位各於座首【昊天上帝及配帝五座日月之坐设讫却收至祀日未明五刻郊社令太史令各服其服升坛重设之其内官中官外官衆星等设定不收也】
省牲器
省牲之日午後十刻去坛二百步所诸卫之属禁断行人晡後二刻郊社令丞帅府史三人及斋郎以尊坫罍洗篚羃入设于位【凡陞陛者各由其陛】晡後三刻谒者赞引引祀官公卿已下俱就东壝门外位诸太祝令与廪牺令以牲就牓位谒者引司空赞引引御史入诣坛东陛升行扫除于上降行乐悬於下讫出还本位初司空将升又谒者引太常卿赞引引御史入诣坛东陛升视涤濯【凡导引者每曲一逡巡于视濯执尊者皆举羃告洁】讫引降就省牲位南向立廪牺令少前曰请省牲退复位太常卿省牲廪牺令又前北面举手曰腯还本位诸太祝各循牲一匝西向举手曰充俱还本位诸太祝与廪牺令以次牵牲诣厨授太官谒者引光禄卿诣厨省鼎镬申视濯溉谒者赞引各引祀官御史诣厨省馔具讫俱还斋所祀日未明十五刻太官令帅宰人以鸾刀割牲祝史以豆取毛血各置於馔所遂烹牲
奠玉帛
祀日未明三刻诸祀官各服其服郊社令良醖令各帅其属入实尊罍玉币【凡六尊之次太尊为上实以泛齐着尊次之实以醴齐牺尊次之实以盎齐象尊次之实以醍齐壶尊次之实以沈齐山罍为下实以清酒配帝着尊为上实以泛齐牺尊次之实以醴齐象尊次之实以盎齐山罍为下实以清酒五帝日月俱以太尊实以泛齐其内官之象尊实以醴齐中官之牺尊实以盎齐外官之象尊实以醍齐皆加明水酒皆加玄酒各实于上尊礼神之玉昊天上帝以苍璧青帝以青珪赤帝以赤璋黄帝以黄琮白帝以驺虞黑帝以玄璜日月以珪璧昊天上帝及配帝之币以苍五方上帝日月与内官以下之币皆从方包凡币皆长一丈八尺】太祝以玉币置于篚太官令帅进馔者实诸笾豆簋簠等皆设於馔幔内未明二刻奉礼帅赞者先入就位赞引引御史博士诸太祝及令史祝史与执尊罍篚羃者入自东门当坛南重行北面西上立定奉礼曰再拜赞者承传【凡奉礼有词赞者皆承传】御史以下皆再拜讫执尊罍篚羃者各就位赞引引御史诸太祝诣坛东陛升行扫除於上令史祝史行扫除于下讫引就位未明一刻谒者赞引各引祀官公卿已下俱就门外位太乐令帅工人二舞次入就位文舞入陈于悬内武舞立于悬南道西【其升坛者皆脱屦于下降纳如常】谒者引司空入就位立定奉礼曰再拜司空再拜讫谒者引司空诣坛东陛升行扫除于上降行乐悬于下引复位谒者赞引各引祀官公卿以下入就位立定奉礼曰再拜衆官在位者皆再拜【其先拜者不拜】谒者进太尉之左白有司谨具请行事退复位协律郎跪俛伏举麾【凡取物者皆跪俛伏而取以兴奠物则跪奠讫俛伏而後兴】鼓柷奏豫和之乐乃以圜钟为宫黄钟为角太簇为徵姑洗为羽作文舞之舞乐舞六成【圜钟三奏黄钟太簇姑洗各一奏】偃麾戛敔乐止【凡乐皆协律郎举麾工鼔柷而後作偃麾戛敔而後止】奉礼曰衆官再拜衆官在位者皆再拜正座配座太祝跪取玉及币於篚各立于尊所诸太祝俱取玉及币亦各立於尊所谒者引太尉诣坛升自南陛北向立正座太祝加玉于币东向授太尉受玉币【凡授物者搢笏跪奠讫执笏俛伏兴】登歌作肃和之乐以大吕之均谒者引太尉进北面跪奠于昊天上帝神座俛伏兴谒者引太尉少退北向再拜讫谒者引太尉立于西方东向配座太祝以币北向授太尉太尉受币谒者引太尉进东向跪奠於高祖神尧皇帝神座俛伏兴谒者引太尉少退东向再拜讫登歌止谒者引太尉自南陛还本位初太尉将奠配帝之币诸太祝及诸星坐献官各奉玉币进跪奠于神座讫兴还尊所初衆官拜讫夜明以上祝史各奉毛血之豆立於门外登歌止祝史奉毛血入各由其陛升诸太祝迎取於坛上俱进奠於神坐前诸太祝与祝史退立於尊所
进熟
太尉既升奠玉币太官令出帅馔者奉馔各陈於内壝门外谒者引司徒出诣馔所司徒奉昊天上帝之俎诸太祝既奠毛血太官令引馔入俎初入门奏雍和之乐【自後酌献皆奏雍和之乐】以黄钟之均【自後坛下之乐皆奏黄钟】馔各至其陛乐止祝史俱进跪彻毛血之豆降自东陛以出【上帝之馔升自午陛配帝之馔升自卯陛青帝之馔升自寅陛赤帝之馔升自已陛黄帝之馔升自未陛白帝之馔升自酉陛黑帝之馔升自子陛大明之馔升自长陛夜明之馔升自戍陛其内官中官诸馔各随便而升】诸太祝迎引馔於坛上各设於神座前【笾豆盖羃先彻乃升簋簠既奠却其盖於下也】设讫谒者引司徒太官令帅进馔者俱降自东陛以出司徒复位诸太祝各还尊所又进设外官衆星之馔相次而毕初坛上设馔讫谒者引太尉诣罍洗盥手洗拭匏爵讫谒者引太尉升自南陛诣昊天上帝太尊所执尊者举羃太尉酌泛齐讫乐作谒者引太尉进昊天上帝神座前北向跪奠爵俛伏兴谒者引太尉少退北向立乐止太祝持版进于神座之右东向跪读祝文曰维某年岁次月朔日子嗣天子臣某谨遣太尉封某臣名敢昭告于昊天上帝大明南至长晷初升万物权舆六气资始谨遵彛典慎修礼物敬以玉帛牺齐粢盛庶品备兹禋燎祗荐洁诚高祖神尧皇帝配神作主尚飨讫兴太尉再拜初读祝文讫乐作太祝进跪奠版于神座兴还尊所太尉再拜讫乐止谒者引太尉诣配帝着尊所取爵于坫执尊者举羃太尉酌泛齐讫乐作谒者引太尉进高祖神尧皇帝神座前东向跪奠爵俛伏兴谒者引太尉少退东向立乐止太祝持版进于神坐之左北向跪读祝文曰维某年岁月朔日子孝曾孙开元神武皇帝臣某谨遣太尉封某臣名敢昭告于高祖神尧皇帝履长伊始肃事郊禋用致燔祀于昊天上帝伏惟庆流长发德冠思文对越昭升永言配命谨以制币牺齐粢盛庶品式陈明荐侑神作主尚飨讫兴太尉再拜初读祝文讫乐作太祝进跪奠版于神座兴还尊所太尉拜讫乐止谒者引太尉进昊天上帝神座前北向立太祝各以爵酌罍福酒合置一爵一太祝持爵进太尉之右西向立太尉再拜受爵跪祭酒啐酒奠爵俛伏兴太祝各帅斋郎进俎太祝减神坐前胙肉【皆取前脚第二骨也】加于俎以胙肉共置一俎上太祝持俎西向授太尉太尉受以授斋郎太尉跪取爵遂饮卒爵太祝进受虚爵复于坫太尉俛伏兴再拜谒者引太尉降复位文舞退鼓柷作舒和之乐退讫戛敔乐止武舞入鼓柷作舒和之乐立定戛敔乐止初太尉将复位谒者引太常卿诣罍洗盥手拭匏爵讫谒者引太常卿自东陛升坛诣昊天上帝着尊所执尊者举羃太常卿酌醴齐讫武舞作谒者引太常卿进昊天上帝神坐前北向跪奠爵兴谒者引太常卿少退北向再拜讫谒者引太常卿诣配帝牺尊所取爵于坫执尊者举羃太常卿酌醴齐讫谒者引太常卿进高祖神尧皇帝神坐前东向跪奠爵兴谒者引太常卿少退东向再拜讫谒者五人引五方上帝之太祝各诣酒尊所酌醴齐进奠於神座前讫还尊所谒者引太常卿进昊天上帝神座前北向立太祝各以爵酌罍福酒合置一爵一太祝持爵进太常卿之右西向立太常卿再拜受爵跪祭酒遂饮卒爵太祝进受虚爵复於坫太常卿兴再拜讫谒者引太常卿降复位初太常卿献将毕谒者先引光禄卿诣罍洗盥手洗拭匏爵升酌盎齐献正座配座终献如亚献之仪讫谒者引光禄卿降复位初太常卿将升献谒者七人分引五方帝及大明夜明等献官诣罍洗盥洗拭匏爵讫各由其陛升俱酌泛齐讫各进跪奠於神坐前兴各引降还本位初第一等献官将升谒者五人次引献官各诣罍洗盥手洗讫引各由其陛升坛诣第二等内官酒罇所俱酌醍齐各进跪奠於内官首座兴余座皆祝史斋郎助奠相次而毕谒者各引献官还本位初第二等献官将升谒者四人次引俱诣罍洗盥洗各由其陛升坛诣第三等中官酒尊所俱酌盎齐以献赞引四人次引献官诣罍洗盥洗诣外官酒尊所俱酌醍齐以献其赞引四人次引献官诣罍洗诣衆星酒尊所俱酌泛齐以献其祝史斋郎酌酒助奠皆如内官之仪讫谒者赞引各引献官还本位诸献俱毕武舞止上下诸祝各进跪彻豆兴还尊所【彻者笾豆各一少移故处】奉礼曰赐胙赞者唱衆官再拜衆官在位者皆再拜乐作一成止谒者进太尉之左白请就望燎位谒者引太尉就望燎位南向立於衆官将拜上下诸祝各执篚进神坐前取玉币祝版日月已上斋郎以俎载牲体稷黍饭及爵酒各由其陛降坛南行折而东又南行经柴坛西过坛东行自南陛登柴坛以玉帛祝版馔物置於柴上户内诸太祝献官以内官已下之币皆从燎奉礼曰可燎东西面各六人以炬燎火半柴谒者引前白礼毕谒者引太尉出又谒者赞引祀官以次出赞引引御史太祝以下俱复执事位立定奉礼曰再拜御史以下皆再拜讫赞引引出工人二舞以次出凡有司摄事祝版应御署者进御署讫皇帝北面再拜侍臣奉版授郊社令受遂奉以出
大唐开元礼卷五

[book_title]卷六
钦定四库全书
大唐开元礼卷六　　　　　唐　萧嵩等　撰吉礼
皇帝正月上辛祈谷于圜丘
斋戒　　　　　　　　陈设
省牲器　　　　　　　銮驾出宫
荐玉帛　　　　　　　进熟
銮驾还宫
斋戒
前祀七日平明太尉誓衆官于尚书省曰正月某日祀昊天上帝于圜丘各扬其职不供其事国有常刑皇帝散斋四日于别殿致斋三日二日于太极殿一日于行宫前致斋一日尚舍奉御设御幄於太极殿西序及室内俱东向尚舍直长张帷于前楹下致斋之日质明诸卫勒所部屯门列仗昼漏上水一刻侍中版奏请中严诸卫之属各督其队入陈于殿庭如常仪通事舍人引文武五品已上袴褶陪位如式诸侍卫之官各服其器服诸侍卫臣并结佩俱诣阁奉迎上水二刻侍中版奏外办上水三刻皇帝服通天冠绦纱袍结佩乘舆出自西房曲直华盖警跸侍卫如常仪皇帝即御座东面坐侍臣夹侍如常一刻顷侍中前跪奏称侍中臣某言请降就斋室俛伏兴还侍位皇帝降座入室文武侍臣各还省直卫者如常通事舍人引陪位者以次出凡预祀之官散斋四日致斋三日【散斋皆于正寝致斋二日于本司一日于祀所其无本司者则二日于郊社署】近侍之官应从升者及从祀羣官诸方客使各于祀所清斋一宿【无本司者各于正寝】散斋理事如旧唯不吊丧问疾不作乐不判署刑杀文书不行刑罚不预秽恶致斋唯祀事得行其余悉禁其祀官已斋而阙者通摄行事诸祀官致斋之日给酒食及明衣各习礼于斋所光禄卿监取明水火【太官令取水于隂鉴取火于阳燧火以供爨水以实尊】前祀二日太尉告高祖神尧皇帝庙如常告之仪【告以配神作主】前祀一日诸卫令其属未後一刻各以其方器服守卫壝门【每门二人每隅一人】与太乐工人俱清斋一宿
陈设
前祀三日尚舍直长施大次于外壝东门之内道北南向尚舍奉御铺御座守宫设文武侍臣次于大次之前文官在左武官在右俱南向设诸从祀官次于东壝之外道南从祀文官九品已上於祀官之东东方南方朝集使于文官之东东方南方蕃客又于其东俱重行每等异位北向西上酅公介公于西壝之外道南武官九品已上于酅公介公之西西方北方朝集使于武官之西西方北方蕃客又于其西俱重行每等异位北向东上【其褒圣侯若在于文官三品之下诸州使人分方各于朝集使之後】陈设馔幔于内壝东门之外道南北向前祀二日太乐令设宫悬之乐于坛塲南内壝之内东方西方磬簴起北钟簴次之南方北方磬簴起西钟簴次之设十二鎛钟于编悬之间各依辰位树雷鼓于北悬之内道之左右植建鼓于四隅置柷敔于悬内柷在左敔在右设歌钟歌磬于坛上近南北向磬?在西钟?在东其匏竹者立於坛下重行北向相对为首【凡悬皆展而编之】诸工人各位於悬後东方西方以北爲上南方北方以西爲上右校扫除坛之内外郊社令积柴於燎坛【其坛於乐悬之南外壝之内】方一丈高一丈二尺开上南出户方六尺前祀一日奉礼设御位於坛下之东南西向设望燎位於柴坛之北南向设祀官公卿位於内壝东门之内道南执事者位於其後每等异位重行西向北上设御史位於坛下一位於东南西向一位於西南东向设奉礼位於乐悬之东北赞者二人在南差退俱西向又设奉礼赞者位於燎坛东北西向皆北上设协律郎位於坛上南陛之西东向设太乐令位於北悬之间当坛北向设从祀之官位文官九品已上於执事之南东方南方朝集使於文官之南东方南方蕃客又於其南俱每等异位重行西面北上酅公介公位於内壝西门之内道南武官九品以上於酅公介公之南西方北方朝集使於武官之南西方北方蕃客又於其南俱每等异位重行东面北上【其褒圣侯於文官三品之下诸州使人分方各位於朝集使之後】又设祀官及从祀羣官等门外位於东西壝门之外道南皆如设次之式设牲牓於东壝之外当门西向苍牲一居前南上又青牲一赤牲一黄牲一白牲一玄牲一又苍牲一皆少退设廪牺令位於牲西南祝史陪其後俱北向设诸太祝位於牲东各当牲後祝史陪其後俱西向设太常卿省牲位於牲前近北又设御史位於太常卿之西俱南向设酒尊之位上帝太尊二着尊二牺尊二山罍二在坛上东南隅北向象尊二壶尊二山罍四在坛下南陛之东北向俱西上设配帝着尊二牺尊二象尊二山罍二在坛上在上帝酒尊之东北向西上五方帝各太尊二着尊二牺尊二山罍二在第一等神坐之左而右向【尊皆加勺羃有坫以置爵】设御洗於午陛东南亚献终献之洗於卯陛之南俱北向罍水在洗东篚在洗西南肆【篚实以巾爵】执尊罍篚羃者各位於尊罍篚羃之後设玉币篚於坛上尊坫之所祀日未明午刻太史令郊社令各服其服升设昊天上帝神坐於坛上北方南向席以藁秸设高祖神尧皇帝神坐於东方西向席以莞设青帝於东陛之北赤帝於南陛之东黄帝於南陛之西白帝於西陛之南黑帝於北陛之西席皆以藁秸设神位各於坐首
省牲器
省牲之日午後十刻去坛二百步所诸卫之属禁断行人晡後二刻郊社令帅府史二人及斋郎以尊坫罍洗篚入设於位【升坛者自东陛】晡後三刻谒者赞引各引祀官公卿以下俱就东壝门外位诸太祝与廪牺令以牲就牓位谒者【弓】太常卿赞引引御史入诣坛东陛升视涤濯【凡引导者每曲一逡廵视濯执尊者皆举羃告洁】讫引降就省牲位南向立廪牺令少前曰请省牲退复位太常卿省牲廪牺令又前北面举手曰腯还本位诸太祝各循牲一匝西面举手曰充俱还本位诸太祝与廪牺令以次牵牲诣厨授太官谒者引光禄卿诣厨省鼎镬申视濯溉赞引引御史就省馔具【太常卿以下每事讫各还斋所】祀日未明十五刻太官令帅宰人以鸾刀割牲祝史以豆取毛血各置於馔所遂烹牲
銮驾出宫
前出宫三日本司宣摄内外各供其职尚舍设行宫於坛东南向随地之宜守宫设从祀官五品以上次於承天门外东西朝堂如常仪前二日太乐令设宫悬之乐於殿庭如常仪【驾出悬而不作】其日昼漏上水五刻銮驾发引发引前七刻搥一鼔为一严【三严时节前一日侍中奏裁】侍中奏开宫殿门及城门未明五刻槌二鼔为再严侍中版奏请中严奉礼郎设从祀羣官五品以上位文官於东朝堂之前西向武官於西朝堂之前东向俱重行北上从祀羣官五以上依时刻俱集朝堂次各服其服【其六品以下介公酅公褒圣侯朝集使诸方客使等并驾出之日便赴祀所】所司陈大驾卤簿前二刻槌三鼔爲三严诸卫之属各督其队与鈒戟以次入陈於殿庭谒者引从祀羣官各就朝堂前位诸侍卫之官各服其器服侍中中书令以下俱诣西阶奉迎【侍中负宝如式】乘黄令进玉辂於太极殿西阶之前南向千牛卫将军一人执长刀立於前北向黄门侍郎一人在侍臣之前赞者二人又在黄门侍郎之前侍中版奏外办太仆卿奋衣而升正立执辔皇帝斋服乘舆以出降自西陛称警跸如常仪千牛将军前执辔皇帝升辂太仆卿立授绥侍中中书令以下夹侍如常黄门侍郎进当銮驾前跪奏称黄门侍郎臣某言请銮驾进发俛伏兴退复位【凡黄门侍郎奏请进銮驾前跪奏称某官臣某言讫俛伏兴】銮驾动又称警跸黄门侍郎与赞者夹引以出千牛将军夹辂而趋驾出承天门至侍臣上马所黄门侍郎奏称请銮驾权停勅侍臣上马侍中前承制退称制曰可黄门侍郎退称侍臣上马赞者承传文武侍臣皆上马诸侍卫之官各督其属左右翊驾在黄麾内符宝郎奉六宝与殿中监後部从在黄钺内侍中中书令以下夹侍於辂前赞者在供奉官人内侍臣上马毕黄门侍郎奏称请勅车右升侍中前承制退称制曰可黄门侍郎退复位千牛将军升讫黄门侍郎奏称请銮驾进发复位銮驾动称警跸皷传音如常不鸣鼔吹不得諠譁其从祀之官在玄武队後如常仪驾将至诸祀官俱朝服结佩谒者引立於次前重行北面西上驾至行宫南门外回辂南向将军降立於辂右侍中进当銮驾前跪奏称侍中臣某言请降辂俛伏兴还侍位皇帝降辂乘舆入行宫繖扇华盖侍卫警跸如常仪宿卫如式通事舍人各引从祀文武羣官五品以上集行宫朝堂前文左武右通事舍人承旨勅羣官等各还次
荐玉帛
祀日未明三刻诸祀官及从祀之官各服其服郊社令良醖令各帅其属入实罇罍及玉帛【凡六罇之次太罇为上实以泛齐着罇次之实以醴齐牺尊次之实以盎齐象尊次之实以醍齐壶尊次之实以沈齐山罍为下实以清酒配帝着尊为上实以泛齐牺尊次之实以醴齐象尊次之实以盎齐五方帝太尊为上实以泛齐着尊次之实以醴齐牺罇次之实以盎齐山罍爲下实以清酒五齐之上尊皆实以清酒礼神之王昊天上帝以四圭有邸青帝以青珪赤帝以赤璋黄帝以黄琮白帝以驺虞黑帝以玄璜上帝配帝之币各以苍五方帝之币并效其方色各长一丈八尺】太祝以玉币置於篚太官令帅进馔者实诸笾豆簋簠等皆设於馔幔内未明二刻奉礼帅赞者先入就位赞引引御史博士郊社令诸太祝及令史祝史与执罇罍篚羃者入自东门当坛南重行北面西上立定奉礼曰再拜赞者承传【凡奉礼有司赞者皆承传】御史以下皆再拜讫执罇罍篚羃者各就位赞引引御史诸太祝诣坛东陛升行扫除於上令史祝史行扫除於下讫各引复位未明一刻谒者赞引各引祀官及从祀羣官客使等俱就门外位太乐令帅工人二舞次入就位文舞入陈於悬内武舞立於悬南道西【其升坛者皆脱履於下降纳如常】谒者引司空入就位立定奉礼曰再拜司空再拜讫谒者引司空诣坛东陛升行扫除於上降行乐悬於下讫引各引祀官通事舍人分引从祀羣官客使等次入就位初未明三刻诸卫列大驾仗卫陈设如式侍中版奏请中严乘黄令进玉辂於行宫南门外回路南向【若行宫去坛稍远严警如式】未明一刻侍中版奏外办质明皇帝服衮冕乘舆以出繖扇华盖侍卫如常仪【侍中负宝陪从如式】皇帝升辂如初黄门侍郎奏请銮驾进发还侍位銮驾动称警跸如常千牛将军夹辂而趋【若行宫去坛远奏升辂如式】驾至大次门外回辂南向侍中进当銮驾前跪奏称侍中臣某言请降辂俛伏兴还侍位皇帝降辂乘舆之大次繖扇华盖侍卫如常仪郊社令以祝版进御署讫近臣奉出郊社令受各奠於坫皇帝停大次半刻顷通事舍人各引从祀文武羣官介公酅公诸方客使皆先入就位太常博士引太常卿立於大次门外当门北向侍中版奏外办皇帝出次华盖侍卫如常仪博士引太常卿太常卿引皇帝【凡太常卿前导皆博士先引】至内壝门外殿中监进大珪尚衣奉御又以镇圭授殿中监殿中监受进皇帝搢大珪执镇珪华盖仗卫停於门外礼部尚书近侍者从入如常皇帝至版位西向立【每立定太常卿与博士退立於左】太常卿前奏称请再拜退复位皇帝再拜奉礼曰衆官再拜衆官在位皆再拜【其先拜者不拜】太常卿前奏有司谨具请行事退复位协律郎跪俛伏兴举【凡取物者皆跪俛伏而取以兴奠物则奠讫俛伏而後兴也】鼔柷奏豫和之乐乃以圜钟为宫黄钟为角太簇为徵姑洗为羽作文舞之乐舞六成【圜钟三奏黄钟太簇姑洗各一奏】偃麾戛敔乐止【凡乐皆协律郎举麾工鼔柷而後作偃麾戛敔而後止】太常卿前奏请再拜退复位皇帝再拜奉礼曰衆官再拜衆官在位者皆再拜诸太祝取玉币於篚各立於尊所太常卿引皇帝太和之乐作【皇帝每行皆作太和之乐】皇帝诣坛升自南陛侍中中书令以下及左右侍卫量人从升【以下皆如之】皇帝升坛北向立乐止太祝以玉币授侍中侍中奉玉币东向进皇帝搢镇圭受玉币【凡受物皆搢镇圭奠讫执镇圭俛伏兴】登歌作肃和之乐以大吕之均太常卿引皇帝进北面跪奠於昊天上帝神坐俛伏兴太常卿引皇帝少退北向再拜讫太常卿引立於西方东向配坐太祝以币授侍中侍中奉币北向进皇帝受币太常卿引皇帝进东向跪奠於高祖神尧皇帝神坐前讫俛伏兴太常卿引皇帝少退东向再拜讫登歌乐止太常卿引皇帝乐作皇帝降自南陛还版位西向立乐止初皇帝将奠配帝之币谒者五人各引分献官奉玉币跪奠於五方上帝之坐讫还复位初衆官拜讫祝史各奉毛血之豆立於门外於登歌止祝史奉毛血入各由其陛升诸太祝迎取於坛上俱进奠於神坐前诸太祝与祝史退立於罇所
进熟
皇帝既升奠玉币太官令出帅进馔者奉馔陈于内壝门外谒者引司徒出诣馔所司徒奉昊天上帝之俎初皇帝既至位乐止太官令各引馔入俎初入门奏雍和之乐以黄钟之均【自後接神之乐皆奏黄钟】馔至陛乐止祝史俱进彻毛血之豆降自东陛以出【上帝之馔升自午陛配帝之馔升自卯陛青帝之馔升自寅陛赤帝之馔升自已陛黄帝之馔升自未陛白帝之馔升自酉陛黑帝之馔升自子陛】诸太祝迎引馔于坛上各设于神坐前【笾豆盖羃先彻乃升之簋簠既奠却其盖于下】设讫谒者引司徒太官令帅进馔者俱降自东陛以出司徒复位诸太祝各还尊所初坛上设馔讫太常卿引皇帝诣罍洗乐作皇帝至罍洗乐止侍中跪取?兴沃水又侍中跪取盘兴承水皇帝盥手黄门侍郎跪取巾于篚兴进皇帝帨手讫黄门侍郎受巾跪奠于篚黄门侍郎又取匏爵于篚兴进皇帝受爵侍中酌罍水又侍中奉盘皇帝洗爵黄门侍郎又授巾皆如初皇帝拭爵讫侍中奠盘?黄门侍郎受巾奠于篚皆如常太常卿引皇帝乐作皇帝诣坛升自南陛讫乐止谒者引司徒升自东陛立于尊所斋郎奉俎从升立于司徒之後太常卿引皇帝诣上帝酒尊所执尊者举羃侍中赞酌泛斋讫夀和之乐作【皇帝每酌献及饮福皆作夀和之乐】太常卿引皇帝进天帝神坐前北向跪奠爵俛伏兴太常卿引皇帝少退北向立乐止太祝持版进于神坐之右东向跪读祝文曰维某年岁次月朔日子嗣天子臣某敢昭告于昊天上帝惟神化育羣生财成庶品云雨作施普博无私爰因启蛰式祈农事敬以玉帛牺齐粢盛庶品祗事禋祀高祖神尧皇帝配神作主尚飨讫兴皇帝再拜初读祝文讫乐作太祝进跪奠版于神坐兴还尊所皇帝拜讫乐止太常卿引皇帝诣配帝酒罇所执尊者举羃侍中取爵于坫进皇帝受爵侍中赞酌泛齐讫乐作太常卿引皇帝进高祖神尧皇帝神坐前东向跪奠爵俛伏兴太常卿引皇帝少退东向立乐止谒者五人各引五方上帝太祝皆取匏爵于坫酌泛齐各进奠于其神座前讫还尊所配帝太祝持版进於神座之左北面跪读祝文曰维某年岁次月朔日子孝曾孙开元神武皇帝臣某敢昭告于高祖神尧皇帝时惟孟春敬祈嘉谷用致禋祀于昊天上帝惟高祖叡哲徇齐钦明昭格登配之礼肃奉旧章谨以制币牺齐粢盛庶品吉蠲明荐侑神作主尚飨讫兴皇帝再拜初读祝文讫乐作太祝进跪奠版于神座兴还尊所皇帝再拜讫乐止太常卿引皇帝进天帝神座前北向立乐作太祝各以爵酌上尊福酒合置一爵一太祝持爵授侍中侍中受爵西向进皇帝再拜受爵跪祭酒啐酒奠爵俛伏兴太祝各帅斋郎进俎太祝减神前胙肉【皆取前脚第二骨】加于俎以胙肉共置一俎上太祝持俎以授司徒司徒奉俎西向进皇帝受以授左右谒者引司徒降复位皇帝跪取爵遂饮卒爵侍中进受虚爵以授太祝太祝受爵复於坫皇帝俛伏兴再拜乐止太常卿引皇帝乐作皇帝降自南陛还版位西向立乐止文舞出鼓柷舒和之乐作出讫戛敔乐止武舞入鼓柷舒和之乐作立定戛敔乐止初皇帝将复位谒者引太尉诣罍洗盥手洗匏爵讫谒者引太尉自东陛升坛诣天帝着尊所执尊者举羃太尉酌醴齐武舞作谒者引太尉进天帝神坐前北向跪奠爵兴谒者引太尉少退北向再拜讫谒者引太尉诣配帝牺尊所取爵于坫执尊者举羃太尉酌醴齐谒者引太尉进高祖神座前东向跪奠爵兴谒者引太尉少退东向再拜五方上帝之祝亦各取爵于坫酌醴齐讫俱进奠于其神坐前讫还尊所谒者引太尉进天帝神座前北向立太祝各以爵酌罍福酒合置一爵一太祝持爵进太尉之右西向立太尉再拜受爵跪祭酒遂饮卒爵太祝进受虚爵复于坫太尉兴再拜讫谒者引太尉降复位初太尉献将毕谒者引光禄卿诣罍洗盥手洗匏爵升酌盎齐献正坐配坐五帝之祝亦各酌献终献如亚献之仪讫谒者引光禄卿降复位武舞止诸太祝各进跪彻豆兴还尊所【彻者笾豆各一少移于故处】奉礼曰赐胙赞者唱衆官再拜衆官在位者皆再拜【已饮福者不拜】豫和之乐作太常卿前奏称请再拜退复位皇帝再拜奉礼曰衆官再拜衆官在位者皆再拜乐一成止太常卿前奏请就望燎位太常卿引皇帝乐作皇帝就望燎位南向立乐止于羣官将拜上下诸祝各执篚进神坐前取玉币祝版斋郎以俎载牲体稷黍饭及爵酒各由其陛坛南行经柴坛西过坛东行自南陛登柴坛以玉币祝版馔物置于柴上户内奉礼曰可燎东西面各六人以炬燎火半柴太常卿前奏礼毕太常卿引皇帝还大次乐作皇帝出内壝门殿中监前受镇珪以授尚衣奉御殿中监又前受大珪华盖侍卫如常仪皇帝入次乐止谒者赞引各引祀官通事舍人分引从祀羣官诸方客使以次出赞引引御史太祝以下俱复执事位立定奉礼曰再拜御史以下皆再拜赞引引出工人二舞以次出
銮驾还宫
皇帝既还大次侍中版奏请解严【将士不得辄离部位】皇帝停大次一刻顷搥一鼓为一严转仗卫於还涂如来仪三刻顷搥二鼓为再严将士布队仗侍中版奏请中严皇帝服通天冠绦纱袍诸祀官服朝服五刻顷搥三鼓为三严谒者赞引各引羣官客使序立于大次之前近南文武侍臣诣大次奉迎乘黄令进金辂于大次门外南向千牛将军立于辂右侍中版奏外办太仆卿升执辔皇帝乘舆出次繖扇侍卫警跸如常仪皇帝升辂太仆卿立授绥黄门侍郎奏称请銮驾进发退复位銮驾动称警跸如常仪黄门侍郎赞者夹引千牛将军夹辂而趋至侍臣上马所黄门侍郎奏称请銮驾权停勅侍臣上马侍中前承制退称制曰可黄门侍郎退称侍臣上马赞者承传文武侍臣皆上马毕黄门侍郎奏称请勅车右升侍中称制曰可黄门侍郎退复位千牛卫将军升讫黄门侍郎奏称请銮驾进发复位鼓传音銮驾动鼓吹振作而还文武羣官皆从如来仪诸方客使便还馆驾至承天门外侍臣下马所銮驾权停文武侍臣皆下马千牛将军降立于辂右讫銮驾动千牛将军夹辂而趍驾入嘉德门太乐令令撞蕤宾之钟左右五钟皆应鼓柷奏采茨之乐至太极门戛敔乐止入太极门鼓祝奏太和之乐驾至横街北当东上阁逥辂南向侍中进当銮驾前跪奏称侍中臣某言请降辂俛伏兴还侍位皇帝降辂乘舆以入繖扇侍卫警跸如常仪侍臣从至阁戛敔乐止初文武羣官至东朝堂通事舍人承旨勅羣官并还皇帝既入侍中版奏请解严叩钲将士各还其所
大唐开元礼卷六

[book_title]卷七
钦定四库全书
大唐开元礼卷七　　　　唐　萧嵩等　撰吉礼
正月祈谷于圜丘有司摄事
斋戒　　　　　　　陈设
省牲器　　　　　　荐玉帛
进熟
斋戒
前祀七日平明太尉誓百官于尚书省曰正月某日祈谷祀昊天上帝于圜丘各扬其职不供其事国有常刑凡预祀之官散斋四日致斋三日【散斋皆于正寝致斋二日于本司一日于祀所其无本司者则二日于郊社署】散斋理事如旧唯不吊丧问疾不作乐不判署刑杀文书不行刑罚不预秽恶致斋唯祀事得行其余悉禁其祀官已斋而阙者通摄行事诸祀官致斋之日给酒食及明衣各习礼于斋所光禄卿监取明水火【大官令取水于隂鉴取火于阳燧火以供爨水以实尊】前祀二日太尉告高祖神尧皇帝庙如常告之仪【告以配神作主】前祀一日诸卫令其属未後一刻各以其方器服守卫壝门【每门二人每隅一人】与太乐工人俱清斋一宿
陈设
前祀三日守宫设祀官公卿以下次于东壝之外道南北向以西为上设陈馔幔于内壝东门之外道南北向前祀二日太乐令设宫悬之乐于坛南内壝之内东方西方磬簴起北钟簴次之南方北方磬簴起西钟簴次之设十二鎛钟于编悬之间各依辰位树雷鼓于北悬之内道之左右植建鼓于四隅置柷敔于悬内柷在左敔在右设歌钟歌磬于坛上近南北向磬簴在西钟簴在东其匏竹者立于坛下重行北向相对为首【凡悬皆展而编之】诸工人各位于悬後东方西方以北为上南方北方以西为上右校扫除坛之内外郊社令积柴于燎坛【其坛于乐悬之南方外壝之内】方一丈高一丈二尺开上南出户方六尺前祀一日奉礼郎设祀官公卿位于内壝东门之内道北执事位於道南每等异位俱重行西面北上设御史位於坛下一位於东南西向一位於西南东向设奉礼位於乐悬东北赞者二人在南差退俱西向又设奉礼赞者位於燎坛东北西向皆北上设协律郎位於坛上南陛之西东向设太乐令位於北悬当坛之间北向设祀官公卿以下门外位皆於东壝之外道南每等异位重行北面西上设牲牓位於东壝之外当门西向苍牲一居前又青牲一赤牲一黄牲一白牲一元牲一居後又苍牲一在北少退设廪牺令位於牲西南祝史陪其後俱北向设诸太祝位於牲东各当牲後祝史陪其後俱西向设太常卿省牲位於牲前近北又设御史位於太常卿之西俱南向设酒尊之位上帝太尊二着尊二牺尊二壶尊二山罍二在坛上东南隅北向象尊二山罍二在坛下南陛之东北向俱西上设配帝着尊二牺尊二象樽二山罍二在坛上於上帝酒尊之东北向西上五方上帝各太尊二着尊二牺尊二山罍二在第一等神坐之左而右向【尊皆加勺羃有坫以置爵】设洗於坛东南北向罍水在洗东篚在洗西南肆【篚实以巾爵】执尊罍篚羃者各於尊罍篚羃之後设玉币篚於坛上下尊坫之所祀日未明五刻太史令郊社令设昊天上帝神坐於坛上北方南向席以藳秸设高祖神尧皇帝神坐於东方西向席以莞设青帝神坐於东陛之北赤帝於南陛之东黄帝於南陛之西白帝於西陛之南黑帝於北陛之西席皆以稾秸设神位各於坐首
省牲器
省牲之日午後十刻去坛二百步所诸卫之属禁断行人晡後二刻郊社令帅府史二人及斋郎以尊坫罍洗篚羃入设於位【升坛者自东陛】晡後三刻诸太祝与廪牺令以牲就牓位谒者引太常卿赞引引御史入诣坛东陛升视涤【凡导引者每曲一逡巡於视濯执尊者皆举羃告洁】讫引降就省牲位南向立廪牺令少前曰请省牲退复位太常卿省牲廪牺令又前北面举手曰腯还本位诸太祝各循牲一匝西向举手曰充俱还本位诸太祝引廪牺令以次牵牲诣厨授太官谒者引光禄卿诣厨省鼎镬申视溉濯赞引引御史诣厨省馔具【太常卿以下每事讫各还斋所】祀日未明十五刻太官令帅宰人以鸾刀割牲祝史以豆取毛血各置於馔所遂烹牲
荐玉帛
祀日未明三刻诸祀官各服其服郊社令良醖令各帅其属入实尊罍及玉币【凡六尊之次太尊为上实以泛齐着尊次之实以醴齐牺尊次之实以盎齐象尊次之实以醍齐壶尊次之实以沈齐山罍为下实以清酒配帝着尊为上实以泛齐牺尊次之实以醴齐象尊次之实以盎齐山罍为下实以清酒五方上帝太尊为上实以泛齐着尊次之实以醴齐牺尊次之实以盎齐山罍为下实以清酒齐皆加明水酒皆加玄酒各实于上尊礼神之玉昊天上帝以四圭有邸青帝以青珪赤帝以赤璋黄帝以黄琮白帝以驺虞黑帝以元璜天帝配帝之币各以苍五方上帝之币各效其方色凡币一丈有八尺】太祝以玉币置於篚太官令帅进馔者实诸笾豆簋簠皆设於馔幔内未明二刻奉礼帅赞者先入就位赞引引御史博士诸太祝史令史祝及与执尊罍篚羃者入自东门当坛南重行北面西上立定奉礼曰再拜赞者承传【凡奉礼有词赞者皆承传】御史以下皆再拜讫执尊罍篚羃者各就位赞引引御史诸太祝诣坛东陛升行扫除於下讫引降就位未明一刻谒者赞引各引祀官俱就门外位太乐令帅工人二舞次入就位文舞入陈於悬内武舞立於悬南道西【其升坛者皆脱履於下降纳如常】谒者引司空入就位立定奉礼曰再拜司空再拜讫谒者引司空诣坛东陛升行扫除于上降行乐悬于下讫引复位初司空行乐悬谒者赞引各引祀官次入就位立定奉礼曰衆官再拜衆官在位者皆再拜【其先拜者不拜】谒者进太尉之左白有司谨具请行事退复位协律郎跪俛伏举麾【凡取物者皆跪俛伏而取以兴奠物则奠讫俛伏而後兴也】鼓柷奏豫和之乐乃以圜钟为宫黄钟为角太簇爲徵姑洗爲羽作文舞之舞乐舞六成【圜钟三奏黄钟太簇姑洗各一奏】偃麾戛敔乐止【凡乐皆协律郎举麾工鼔柷而後作偃麾戛敔而後止】奉礼曰衆官再拜衆官在位者皆再拜太祝取玉帛於篚立於尊所谒者引太尉诣南陛升坛北向立太祝以玉东向授太尉太尉受玉登歌作肃和之乐以大吕之均谒者引太尉进北面跪奠於天帝神坐兴谒者引太尉少退北面再拜谒者引太尉西面立太祝以币授太尉太尉奉币东向跪奠于配帝神坐前俛伏兴再拜讫登歌止初太尉将奠币谒者五人分引五方上帝之太祝各奉玉币奠于其神坐前讫还复位谒者引太尉降自南陛还本位初衆官拜讫祝史奉毛血之豆立于门外于登歌止祝史奉毛血入各由其陛升诸太祝迎取于坛上俱进奠于神坐前诸太祝与祝史退立於罇所
进熟
太尉既升奠玉币太官令帅进馔者奉馔陈于内壝门外谒者引司徒出诣馔所司徒奉天帝之俎诸太祝既奠毛血太祝官令引馔入俎初入门奏雍和之乐【自後酌献皆奏雍和之乐】以黄钟之均【自後坛下之乐皆奏黄钟】馔各至陛乐止祝史俱进跪彻毛血之豆降自东陛以出上帝之馔升自午陛配帝之馔升自卯陛五方上帝之馔各由其陛诸太祝迎引于坛上各设于神坐前【笾豆盖羃先彻乃升簋簠既奠却其盖于下】设讫谒者引司徒太官令帅进馔者俱降自东陛以出司徒复位诸太祝各还尊所谒者引太尉诣罍洗盥手洗匏爵讫谒者引太尉升自南陛诣天帝酒尊所执尊者举羃太尉酌泛齐讫乐作谒者引太尉进天帝神坐前北面跪奠爵兴谒者引太尉少退北面立乐止太祝持版进于神坐之右东面跪读祝文曰维某年岁月朔日子嗣天子臣某谨遣太尉臣名敢昭告于昊天上帝惟神化育羣生财成庶品云雨作施普博无私爰因启蛰式祈农事敬以玉帛牺齐粢盛庶品备兹禋祀祗荐洁诚高祖神尧皇帝配神作主尚飨讫兴太尉再拜初读祝文讫乐作太祝进跪奠版于神座兴还尊所太尉再拜讫乐止谒者引太尉诣配帝酒尊所取爵于坫执尊者举羃太尉酌泛齐讫乐作谒者引太尉进高祖神尧皇帝神坐前东向跪奠兴谒者引太尉少退东向立乐止谒者五人各引五方上帝太祝就罍洗盥手取匏爵于坫酌泛齐各进奠于其神坐前讫还尊所配帝太祝持版进于神坐之左北面跪读祝文曰维某年岁次月朔日子孝曾孙开元神武皇帝臣某谨遣太尉封臣名敢昭告于高祖神尧皇帝时惟孟春敬祈嘉谷用致禋祀于昊天上帝惟高祖叡哲徇齐钦明昭格登配之礼肃奉旧章谨以制币牺齐粢盛庶品吉蠲明荐侑神作主尚飨兴太尉再拜初读祝文讫乐作太祝进跪奠版于神坐兴还尊所太尉拜讫乐止谒者引太尉进天帝神坐前北向立太祝各以爵酌罍福酒合置一爵一太祝持爵进太尉之右西向立太尉再拜受受跪祭酒啐酒奠爵俛伏兴太祝各帅斋郎进俎太祝减神前胙肉【皆取前脚第二骨】加于俎以胙肉共置一俎上太祝持俎西向授太尉太尉受以授斋郎太尉跪取爵遂卒爵太祝进受虚爵复于坫太尉俛伏兴再拜谒者引太尉降复位文舞出鼓柷作舒和之乐出讫戛敔乐止武舞入鼓柷作舒和之乐立定戛敔乐止初太尉将复位谒者引太常卿诣罍洗盥手洗匏爵讫谒者引太常卿自东陛升坛诣天帝着尊所执尊者举羃太常卿酌醴齐武舞作谒者引太常卿进天帝神坐前北面跪奠爵兴谒者引太常卿少退北面再拜讫谒者引太常卿诣配帝牺尊所取爵于坫执爵者举羃太常卿酌醴齐谒者引太常卿进高祖神尧皇帝神坐前东向跪奠兴谒者引太常卿少退东向再拜讫谒者五人引五方上帝之太祝各诣酒尊所酌醴齐讫俱进奠于神坐讫还尊所谒者引太常卿进天帝神座前北向立太祝各以爵酌罍福酒合置一爵一太祝持爵进太常卿之右西向立太常卿再拜受爵跪祭酒遂饮卒爵太祝进受虚爵复于坫太常卿兴再拜谒者引太常卿降复位初太常卿献将毕谒者引光禄卿诣罍洗盥手洗匏爵升酌盎齐献正坐配坐及五方上帝终献如亚献之仪讫谒者引光禄卿降复位武舞六成乐止诸太祝各进跪彻豆兴还尊所【彻者笾豆各一少移于故处】奉礼曰赐胙赞者唱曰衆官再拜衆官在位者皆再拜【已饮福受胙者不拜】豫和之乐作奉礼曰衆官再拜衆官在位者皆再拜乐一成止谒者进太尉之左白请就望燎位谒者引太尉就望燎位南向立于衆官将拜诸祝史各执篚进神坐取玉币祝版斋郎以俎载牲体黍稷饭爵酒各由其陛降坛南行经悬内当柴坛南东行自南陛登柴坛以玉币祝版馔物置于柴上户内奉礼曰可燎东西面各六人以炬燎火半柴谒者进太尉之左白礼毕谒者引太尉出又谒者赞引各引祀官以次出赞引引御史太祝以下复就执事位立定奉礼曰再拜御史以下俱再拜赞引引出工人二舞以次出
大唐开元礼卷七

[book_title]卷八
<史部,政书类,仪制之属,大唐开元礼>
钦定四库全书
大唐开元礼卷八　　　　唐　萧嵩等　撰吉礼
皇帝孟夏雩祀于圜丘
斋戒　　　　　　陈设
省牲器　　　　　　銮驾出宫
奠玉帛　　　　　　进熟
銮驾还宫
斋戒
将祀有司卜日如别仪前祀七日平明太尉誓百官于尚书省曰某月某日雩祀昊天上帝于圜丘各扬其职不供其事国有常刑皇帝散斋四日致斋三日如冬至之仪凡预祀之官散斋四日致斋三日【散斋正寝致斋二日于本司一日于祀所其无本司者皆于祀所】近侍之官应从升者及从祀之羣官诸方各使于本司及公馆清斋一宿【无本司者各于正寝】散斋理事如旧唯不吊丧问疾不作乐不判署刑杀文书不行刑罚不预秽恶致斋唯祀事得行其余悉断其祀官已斋而阙者通摄行事光禄卿监取明水火【太官令取水于隂鉴取火于阳燧火以供爨水以注玄酒之尊】前祀二日太尉告太宗文武圣皇帝庙如常告之仪【告以配神作主之意】前祀一日诸卫令其属未後一刻各以其方器服守卫壝门与太乐工人俱清斋一宿
陈设
前祀三日尚舍直长施大次于外壝东门之内道北南向尚舍奉御铺御座卫尉陈馔幔于内壝东门之外道南北向设文武侍臣次于大次之後又设祀官及从祀羣官诸州使人蕃客等次如式前祀二日太乐令设宫悬之乐于坛南内壝之内设歌钟歌磬右校扫除坛之内外郊社令积柴于燎坛【其坛于神坛之左内壝之外】方一丈高一丈二尺开上南出户方六尺前祀一日奉礼设御位及望燎位祀官及从祀羣官诸州使人诸蕃客等位并于壝内皆如圜丘之仪设牲牓于东壝之外当门西向苍牲一居前青牲一少退又青牲二赤牲二黄牲二白牲二玄牲二皆南上设廪牺令位于牲西南史陪其後俱北面设诸太祝位于牲东各当牲後祝史陪其後俱西向设太常卿省牲位於牲前近北南向设天帝酒尊于坛之上下天帝太樽二着尊二牺尊二山罍二在坛上於东南隅北向象尊二壶尊二山罍二在坛下南阶之东北向俱西上设配帝着尊二牺尊二象尊二山罍二在坛上於天帝酒尊之东北西向上五方帝各太樽二牺尊二山罍一在第一等五帝各牺尊二在第二等五官各象尊二在坛下皆于神坐之左而右向【尊皆加勺羃五帝已上之尊皆有坫以置五官之尊俱藉以席置爵于尊下】设御洗于坛南陛东南亚献之洗又于东南俱北向罍水在洗东篚在洗西南肆【篚实以巾爵】设五官罍洗篚羃于酒尊之西俱北向执尊罍篚羃者各于尊罍篚羃之後各设玉币之篚於坛之上下尊坫之所祀日未明五刻太史令郊社令升设昊天上帝神坐于坛上之中央南向席以藁秸设太宗文武圣皇帝神坐于东方西向席以莞设五方帝之坐于第一等青帝于东陛之北赤帝于南陛之东黄帝于南陛之西白帝于西陛之南黑帝于北陛之西皆莞席以藁秸又设五帝之坐于第二等如五方帝之陛位又设五官之坐於坛下之东南西向北上皆席以莞设神位各於坐首
省牲器
省牲之日午後十刻去坛二百步所诸卫之属禁断行人晡後二刻郊社令丞帅府史三人及斋郎以尊坫罍洗篚羃入设于位晡後三刻诸太祝与廪牺令以牲就牓位谒者引太常卿赞引引御史入诣坛东陛升视涤濯【凡导引者每曲一逡廵于视濯执尊者皆举羃告洁】讫引降就省牲位南向立廪牺令少前曰请省牲退复位太常卿省牲廪牺令又前北面举手曰腯还本位诸太祝各廵牲一匝西面举手曰充俱还本位诸太祝与廪牺令以次牵牲诣厨授太官令谒者引光禄卿诣厨省鼎镬申视濯溉赞引引御史诣厨省馔具祀日未明十五刻太官令帅宰人以鸾刀割牲祝史以豆取毛血各置於馔所遂烹牲
銮驾出宫如圜丘之仪
奠玉帛
祀日未明三刻诸祀官各服其服郊社令良醖令各帅其属入实尊罍玉币【凡六尊之次大尊为上实以泛齐着尊次之实以醴齐牺尊次之实以盎齐象尊次之实以醍齐壶尊次之实以沈齐山罍为下实以清酒配帝着尊为上实以泛齐牺尊次之实以醴齐象尊次之实以盎齐山罍为下实以清酒五方帝之太尊实以泛齐牺尊实以醴齐山罍实以盎齐五帝之牺尊实以醴齐五官之象尊实以沈齐元酒皆实于五帝之上尊礼神之玉昊天上帝以四珪有邸青帝以青珪赤帝以赤璋黄帝以黄琮白帝以驺虞黑帝以玄璜天帝配帝之币皆以苍五方帝五帝各於其方色凡币皆长一丈有八尺】太官令帅进馔者实诸笾豆簋簠入设于内壝门东之外馔幔内未明二刻奉礼帅赞者先入就位赞引引御史博士诣太祝及令史祝史与执尊罍篚羃者入自东门当坛南重行北面西上立定奉礼曰再拜赞者承传【凡奉礼有词赞者皆承传】御史以下皆再拜讫执尊罍篚羃者各就位赞引引御史诸太祝诣坛东陛升行扫除於上令史祝史行扫除於下讫皆就位驾将至谒者赞引各引祀官通事舍人分引从祀羣官诸方客使先至者俱就门外位驾至大次门外回辂南向将军降立於辂左侍中进当銮驾前跪奏称侍中臣某言请降辂俛伏兴还侍位皇帝降辂之大次通事舍人引文武五品以上从祀之官皆就壝外位奉礼郎帅赞者先入就位赞引御史以下入就位太乐令帅工人二舞次入就位文舞入陈於悬内武舞立於悬南道西谒者引司空入行扫除讫出复位皇帝停大次半刻顷通事舍人各引从祀文武羣官介公酅公诸方客使皆先入就位太常博士引太常卿立於大次门外当门北向侍中版奏外办皇帝服衮冕出次华盖侍卫如常仪【侍中负宝陪从如式】博士引太常卿太常卿引皇帝【凡太常前导皆博士先引】至内壝门外殿中盐进大珪尚衣奉御又以镇珪授殿中监殿中监受进皇帝搢大珪执镇珪华盖仗卫停于门外近侍者从入如常谒者引礼部尚书太常少卿陪从如常皇帝至版位西向立【每立定太常卿与博士退立于左】谒者赞引各引祀官次入就位立定太常卿前奏称请再拜退复位皇帝再拜奉礼曰衆官再拜衆官在位者皆再拜【其先拜者不拜】太常卿前奏有司谨具请行事退复位协律郎跪俛伏举麾【凡取物者跪俛?而取以兴奠物则奠讫俛?而後兴】鼓柷奏豫和之乐乃以黄钟之均作文舞之舞乐舞六成偃麾戛敔乐止【凡乐皆协律郎举麾鼓柷而後作偃麾戛敔而後止】太常卿前奏称请再拜退复位皇帝再拜奉礼曰衆官再拜衆官在位者皆再拜太常卿引皇帝太和之乐作【皇帝每行皆作太和之乐】皇帝诣坛升自南陛侍中中书令以下及左右侍卫量人从升【以下皆如之】皇帝升坛北向立乐止太祝加玉於币以授侍中侍中奉玉帛东向进皇帝搢镇珪受玉帛【凡受物皆搢镇珪奠讫执珪俛伏兴】登歌作肃和之乐乃以大吕之均太常卿引皇帝进北面跪奠于昊天上帝神坐俛伏兴太常卿引皇帝立于南方北向皇帝再拜讫太祝又以配帝之币授侍中侍中奉币北向进皇帝进东向跪奠于太宗神坐前俛伏兴太常卿引皇帝立于西方东向再拜讫登歌止初皇帝将奠配帝之币五方帝之太祝皆取玉币于篚各进奠于其神坐前五帝之献官次取币先奠于太昊氏神坐前余坐斋郎助奠讫五官之献官亦取币先奠于勾芒氏神坐前余坐祝史助奠讫献官各复本位于登歌止太常卿引皇帝降自南陛还版位西向立初羣官拜讫祝史皆奉毛血之豆立于门外于登歌止祝史奉毛血之豆各由其陛升诸太祝迎取于坛上俱进奠于神坐前诸太祝与祝史退立于尊所
进熟
皇帝既升奠玉币太官令出帅进馔者奉馔陈于内壝门外谒者引司徒出诣馔所司徒奉天帝之俎皇帝既至位乐止太官令引馔入俎初入门雍和之乐作以黄钟之均馔至陛乐止祝史俱进彻毛血之豆降自东陛以出天帝之馔升自南陛配帝之馔升自东陛五方帝五帝之馔各由其陛升诸太祝迎引於坛上各进奠於神坐前【笾豆盖幕先彻乃升簠簋既奠皆却其盖於下】谒者引司徒太官令帅进馔者降自东陛以出司徒复位诸太祝各还尊所又进设五官之馔相次而毕初坛上设馔讫太常卿引皇帝诣罍洗乐作皇帝至位乐止侍中跪取匜兴沃水又侍中跪取盘兴承水皇帝盥手黄门侍郎跪取巾於篚兴进皇帝帨手讫黄门侍郎受巾跪奠於篚黄门侍郎又取匏爵于篚兴进皇帝受爵侍中酌罍水又侍中奉盘皇帝洗爵黄门侍郎又授巾皆如初皇帝拭爵讫侍中奠盘匜黄门侍郎受巾奠于篚皆如常太常卿引皇帝乐作皇帝诣坛升自南陛乐止谒者引司徒升自东陛立於尊前斋郎奉俎从升立于司徒之後太常卿引皇帝诣天帝酒尊所执尊者举羃侍中赞配泛齐讫寿和之乐作【皇帝每酌献及饮福皆作寿和之乐】太常卿引皇帝进昊天上帝神坐前北向跪奠爵俛伏兴太常卿引皇帝立於南方北向乐止太祝持版进于神座之右西向跪读祝文曰维某年岁次月朔日子嗣天子臣某敢昭告于昊天上帝爰兹孟夏龙见纪辰方资长育式遵常礼敬以玉帛牺齐粢盛庶品恭致燔祀表其寅肃皇曾祖考太宗文武圣皇帝配神作主尚飨讫兴皇帝再拜初读祝文讫乐作太祝进跪奠版于神座兴还尊所皇帝拜讫乐止太常卿引皇帝诣配帝酒尊所执尊者举羃侍中取爵于坫进皇帝受爵侍中赞酌泛齐讫乐作太常卿引皇帝进太宗神坐前东向跪奠爵俛伏兴太常卿引皇帝立於西方东向五方帝之太祝各诣尊酌泛齐俱进奠於其神坐前讫乐止太祝持版进於神座之左北面跪读祝文曰维某年岁次月朔日子孝曾孙开元神武皇帝臣某敢昭告于曾祖考太宗文武圣皇帝时惟正阳式遵恒典用致禋祀于昊天上帝伏惟道叶乾元德施品物永言配命对越昭升谨以制币牺齐粢盛庶品致其明荐作主配神尚飨讫兴皇帝再拜初读祝文讫乐作太祝进跪奠版於神座兴还尊所皇帝拜讫乐止太常卿引皇帝南方北向立乐作诸太祝各以爵酌上尊福酒合置一爵一太祝持爵授侍中侍中受爵西向进皇帝再拜受爵跪祭酒啐酒奠爵俛伏兴太祝各帅斋郎进俎太祝减神前胙肉加之於俎以胙肉共置一俎上一太祝持俎以授司徒司徒奉俎西向进皇帝受以授左右谒者引司徒降还位皇帝跪取爵遂饮卒爵侍中进受爵以授太祝太祝受爵复於坫皇帝俛伏兴再拜乐止太常卿引皇帝乐作皇帝降自南陛还版位西向立乐止文舞出鼔柷作舒和之乐出讫戛敔乐止武舞入鼔柷作舒和之乐立定戛敔乐止皇帝献将毕谒者引太尉诣罍洗盥手洗匏爵讫谒者引太尉自东陛升坛诣天帝着尊所执尊者举羃太尉酌醴齐武舞作谒者引太尉进昊天上帝神坐前北向跪奠爵兴谒者引太尉立於南方北向再拜讫谒者引太尉诣配帝酒尊所取爵于坫执尊者举羃太尉酌醴齐谒者引太尉进太宗神座前东向跪奠爵兴谒者引太尉立於西方东向再拜讫五方帝之太祝亦各酌醴齐俱奠於其神坐前讫还尊所谒者引太尉进天帝神座前北向立诸太祝各以爵酌罍福酒合置一爵一太祝持爵进太尉之右西向立太尉再拜受爵跪祭
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:04:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>