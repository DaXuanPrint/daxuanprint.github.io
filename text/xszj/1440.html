<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,告示规条,诸家杂说,图说,乐府二十首,蚕桑辑要全文在线阅读,蚕桑辑要全文在线下载,大玄古籍书库">
<meta name="description" content="清代后期流传很广的蚕书。沈秉成撰。秉成字仲复,归安(今浙江湖州市吴兴县)人,咸丰六年(1856)年进士。热心提倡蚕桑。同治光绪年间,他先后在江苏、广西、安徽任地方官,所到之处都大力提倡蚕桑。此书是19世纪60年代初他在镇江做地方官时所作。全书分4部分:①告示条规。是在镇江劝民栽桑养蚕拟订的规章和发布的文告。②蚕桑杂说。是辑集各家关于栽桑、养蚕、缫丝方法的论述。③蚕桑图说。绘制当时湖州一带蚕农常用的各种养蚕、缫丝工具简图,并附有文字说明。④蚕桑乐府20首,乃其高祖沈炳震的作品。其中蚕桑杂说及蚕桑图说二部分常">
<title>蚕桑辑要_沈秉成_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">蚕桑辑要</span> <br/>
          作者： <span class="inputVal" id="bkauthor">沈秉成</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,农书,完结</span> <br/>
          字数： <span class="inputVal" id="bknum">[book_length]20414</span> <br/>
          说明： <span class="inputVal" id="bkdec">清代后期流传很广的蚕书。沈秉成撰。秉成字仲复,归安(今浙江湖州市吴兴县)人,咸丰六年(1856)年进士。热心提倡蚕桑。同治光绪年间,他先后在江苏、广西、安徽任地方官,所到之处都大力提倡蚕桑。此书是19世纪60年代初他在镇江做地方官时所作。全书分4部分:①告示条规。是在镇江劝民栽桑养蚕拟订的规章和发布的文告。②蚕桑杂说。是辑集各家关于栽桑、养蚕、缫丝方法的论述。③蚕桑图说。绘制当时湖州一带蚕农常用的各种养蚕、缫丝工具简图,并附有文字说明。④蚕桑乐府20首,乃其高祖沈炳震的作品。其中蚕桑杂说及蚕桑图说二部分常为后出各书所引用。</span> <br/>
          封面： <span class="inputVal" id="bkimg">Z_13204.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]蚕桑辑要
[book_author]沈秉成
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,农书,完结
[book_length]20414
[book_dec]清代后期流传很广的蚕书。沈秉成撰。秉成字仲复,归安(今浙江湖州市吴兴县)人,咸丰六年(1856)年进士。热心提倡蚕桑。同治光绪年间,他先后在江苏、广西、安徽任地方官,所到之处都大力提倡蚕桑。此书是19世纪60年代初他在镇江做地方官时所作。全书分4部分:①告示条规。是在镇江劝民栽桑养蚕拟订的规章和发布的文告。②蚕桑杂说。是辑集各家关于栽桑、养蚕、缫丝方法的论述。③蚕桑图说。绘制当时湖州一带蚕农常用的各种养蚕、缫丝工具简图,并附有文字说明。④蚕桑乐府20首,乃其高祖沈炳震的作品。其中蚕桑杂说及蚕桑图说二部分常为后出各书所引用。
[book_img]Z_13204.jpg


[book_title]序
世人泥〈禹貢〉「桑土既蠶」之說，謂種桑之地必擇土性所宜，以致天下大利輒為方隅所限，不知五畝之宅可樹桑，匹婦之家可飼蠶，天下有土之地，皆可種桑之地，皆可養蠶之地也。文王善養老於西岐，孟子策王政於齊魏，俱以樹桑為首務，未嘗慮土性不宜，其明證矣。彼斤斤然謂遷地弗良者，皆游惰之民，不善治生，遂使先王良法美意，不能徧及於天下，豈不重可惜哉。浙之湖州，蠶桑與農事並重，男耕女織寖為風俗，秉成生長是邦，親見每年所出之絲，四方來購者相望於道，竊謂此利若推之他省，更可衣被無窮，私願所存，有志未逮。同治己巳夏，奉　命備兵常鎮，冬初履任後，周歷各鄉，野多曠土，詢諸父老，知重農而不重桑。迺捐廉為倡，郡之紳富亦復樂成是舉，踴躍輸將，遂設課桑局於南郊，擇郡人之公正者司其事。集資倩入至吾鄉采買桑秧，得二十餘萬株，分給各鄉領種，並頒示章程，導以培植灌漑諸法。年餘以來，十活八九，高原下隰蔚然成林，此後養蠶繅絲，如法教之，亦在不憚勤勞耳。局董吳六符州同來，請將示諭規條，彙成一編，付剞劂氏以廣其傳。余謂勸課農桑乃分內事，苟民得其利於願足矣，然不欲重違其意，乃博采諸家之說彙為一編，名曰《蠶桑輯要》。又於書簏中，檢得先高祖所撰蠶桑樂府二十首，因並付之，非欲藉以傳先人手澤也，其言簡意明，人人可解，或亦利用厚生之一助歟。江南北壤地沃衍，果推而行之，其美利有不可勝言者，慎毋謂土性不宜，讓苕、霅間人獨專其利也。同治辛未孟夏，歸安沈秉成。

[book_title]告示規條
常鎮通海道為勸種蠶桑以廣生業事，照得生人以衣食為先，富國以農桑為本。鎮江薦遭兵燹，物力彫殘，彌望榛棘，地荒窳而不治，民流亡而未歸，井里蕭條，生計艱窘，周覽郊野，惻然傷之。固緣軍興以來，土曠人稀，元氣未復，而推原其故，實以民風逐末，一切治生本務□未講求，為之上者復無以倡率董勸之，以故地有遺利，家無蓋藏，即力穡農夫亦勤於男耕，惰於女織，偶值水旱偏災，收成歉薄，賦稅無所供，老穉無所養，不得不轉徙四方，甚或飢寒切身，甘蹈刑網，言念及此，可為痛□。夫天之生人，無論男女皆有恆業，足以自食其力，無□外求，衣食之源，農桑並重。本道籍隸吳興，蠶絲美利甲天下，嘗見八口之家，子婦竭三旬拮据，飼蠶十餘筐，繅絲易錢，足當農田百畝之入，舉家溫飽，寬然有餘。江南地土鬆柔，天氣和煖，與蠶性為近，即如郡屬四邑，惟溧陽最號藩阜，其民亦以蠶絲為業，富冠一郡。蓋以天地自然之利，為斯民本富之源，婦職舉而家道昌，用力少而成功倍，吾民亦何憚而不為乎。惟養蠶必先樹桑，京口舊有蠶桑局，亂後中輟，且小民難與謀始，可與樂成，或因惜費而遷延，或以畏難而觀望，苟安疑阻，迄用無成。本道來自田間，觕知稼牆，亟思所以紓閭閻之困，為吾民博求治生之方，捐廉派人前赴湖州購買柔桑萬株，並雇覓善種之人來鎮，先於城中隙地，酌量試植若干株以為之倡。一面諭總董吳州同等，就城鄉情形，妥議章程，設局勸辦，仍俟種植有成，再由本道采買繭種，延請蠶師遍行倡導。除另行示諭外，為此示仰郡城內外紳士軍民人等知悉，爾等須知蠶絲之利十倍農事，無四時之勞，胼胝之苦，水旱之慮，賦稅之繁。種桑三年，采葉一世，大約每地一畝，種桑四五十株，飼蠶收絲可得八九斤，今日多種一分之桑，他年即多得一分之利。凡我父老子弟，其各互相勸勉，切實講求，一俟開局之後，報名認種，領取桑條，分畦列植，務期多多益善，灌漑以時，為子孫美利之基，極家室豐盈之樂，庶無負本道懃懃保息，一片苦心。所有種桑事宜，謹就前賢成法，摘錄要言，開列於後。
計開：
一、辨桑種。桑本箕星之精，種類不一。椹少，葉圓大而豐厚者，皆魯桑之類，宜飼初生之蠶。椹多，葉小邊有鋸齒者，皆荊桑之類，宜飼三眠以後之蠶。以魯桑條接荊桑身，盛茂亦久遠。
一、種桑子。夏初椹熟，揀肥大者，淘淨陰乾。臨種時，用柴灰拌勻，放一宿，然後種之。芒種前後為上時，夏至後為下時，二三月亦可種。掘地一段，打土極細，澆以糞水。摟起寸許，切不可深，深則不出。將種子布上，澆以清水，長四五尺即可移栽。　又：冬月苗長尺許，再上熟糞，加草於上，縱火燒去其梢。次日以水沃之，仍蓋以草。至春發出，只留旺者一枝，來年移栽。　又：鬆鬆打一稻草繩，以熟椹橫抹一過，令椹在繩縫中，掘熟地以埋之，深不過寸許。苗長移栽，此法較為省便。
一、種桑樹。掘坑尺許，用糞和泥栽下，填土緊築，移樹勿傷小根。栽時須記原向，分行要寬，不可正對。春分前後，栽之易活，九月至二月半亦可栽。空處宜種綠豆、黑豆等物，不宜種麥穀。
一、盤桑條。九十月，揀連枝好柔條，盤作圓圈。掘坑一二尺，和以糞土，緊緊埋築，少露梢尖。冬蓋腐草，春月摟去。正二月亦可盤。
一、壓桑條。近土柔條，掘坑攀倒，泥土築實，條上枝梢扶出土面。次年，稍長二三尺，春分時，將老條逐節翦斷，將發出新條，翦去上梢，連根留二尺，栽之。
一、接桑。樹種過三年，必須接換，葉乃厚大。春分前後，擇向陽好條，大如筯，長一尺者，削如馬耳。於本樹離地二三尺處，將桑皮帶斜割開，如人字樣，刀口約寸半長，將馬耳朝外插入，以桑皮纏定，糞土包縛，令勿洩氣，清明後即活。次年，將本樹上截鋸去，便成大樹。又：不拘樹身大小，將頂上鋸截成盤，用刀削平，劈為兩半，將接頭削如鴉嘴，長短須量劈縫，插入務要兩皮相著，包如前法。
一、修桑。樹長至六七尺，臘正月間，砍去中心之枝，餘幹便向外長，如大傘之狀。枝不繁而葉自大，飼蠶時，枝葉全翦下，須留一二尺不翦。
一、培桑土。草長即鋤，土乾便灌。二八月及冬月要上肥，壅豬羊牛馬之糞皆可，人糞尤宜。棉子油渣、豆餅之類性煖更肥，須窩熟用。
一、治桑蟲。見有蛀穴，桐油抹之即死。深入者，用鐵絲插入殺之。

[book_title]諸家雜說
辨桑法
桑為蠶本，育蠶必先植桑，桑有荊桑、魯桑之別。魯桑，葉大，葚少而根固。荊桑，葉小，葚多而質較堅。但桑種出之荊桑者居多，莫如以荊桑為本，接以魯桑之條，根固葉茂，其法最善。
接桑法
接換之法：用魯桑條三寸許，削去一半，如馬耳式，約寸餘，急速反插荊桑皮內，麻扎土擁。惟在時之融和，手之快，密封繫之固，擁包之厚。取春分前後，清明天氣，候芽出時，只留一芽，秋成條桑是也。
移栽翦桑法
條桑栽法：宜五尺許一本，如品字樣，不可對植。待次年正月，天氣清和，離地二尺翦去上條，候芽出時，只留二芽，秋後條成，又五六尺許。待次年正月，離丫尺許復翦去，如叉樣式，再留頂上各兩芽，餘芽抹去。來年又翦新枝，總留尺許，仿前法再翦再留，而枝條又增倍矣。約五六年，至立夏後開翦，連枝葉盡行翦下飼蠶。翦至數年，桑成拳式，八九十拳不等，謂之拳桑，拳之大者，可留三四五條不等。次年立夏，又將拳處翦下飼蠶。連枝葉翦下者，一則省工，再則恐有雨溼，須倒懸於通風處，一時即乾，即可飼蠶矣。
科斫桑條法
科斫不留中心之枝，使枝條四達。條之可科去者有四：一、瀝水條，向下倒垂者。一、刺身條，向內生者。一、駢枝條，相并生者選其一。一、冗脞條，雖順生者卻稠冗。
桑條翦後，離本鋤開，并窖以泡開豆餅，每株盌許，其芽復萌，謂之苺條。交秋可長八尺。冬季，灌以厚糞，加壅肥土，來年葉茂倍多。
蠶性總說
蠶，陽物，屬火，惡水，故食而不飲。
蠶性喜靜惡喧，喜溫惡溼。
蠶，在種則宜極寒，成蟻則宜極煖，停眠起宜溫，大眠後宜涼，臨老宜漸煖，入簇則宜極煖。
蠶欲三齊，子齊、蟻齊則蠶齊。
蠶有五宜：方眠時宜暗、宜燥，眠起以後宜明，向食時宜加葉緊飼，新起時怕風宜薄葉慢飼。
蠶有七忌：自生至老，大忌煙熏，忌酒醋五辛，忌香麝油氣，忌飼霧葉，忌飼熱葉，忌側近舂搗，忌喪服與產婦。善育蠶者，蠶生於穀雨前後，不過二十八日即老，少病，省葉，多絲。
浴種生蟻法
蠶種曰連，密密相連。蠶出曰蟻，清明節，用淨水將蠶連潤溼取起，名曰浴蠶。灘於風處候乾，用紙包裹，再包以棉花，放於淨密處，七日取出一看，俟顏色轉為翠綠，逐日看之。有三五先出者，用鷄翎掃去不用，此名行馬蟻，留之致蠶不齊。至十分中蟻出五六分，仍包好。未食葉，餓一日無妨。來日取出，溫處攤開，即可齊出。蟻出總在巳午時居多。
下蟻法
蟻出齊時，用去年乾桑葉炒香，揉粗末，用篾絲小眼篩篩於連上，候蟻附上，用鵝翎輕拂相聚，細切嫩桑葉，撒於蟻上。切不可硬掃，以致損傷。如蟻一次未能全出，仍包好，明日如前，移下另置一處，切不可與頭次移下者同置一處，致生不齊之害。移下稀勻得所，稀疊皆非所宜。蟻只移兩次，連上還有未出者棄之，此殘病之蟻也，育之無益。
黑蟻齊生，和蟻秤連，再稱空連，便知蠶蟻分兩多寡。一兩約得絲一百五六十兩，食葉約二十石，量葉下蟻，慎勿貪多。
飼蠶法
初飼蠶葉，桑宜旋摘，利刀細切，切葉宜先洗手一次。一日夜可飼葉五六次，候葉盡再飼。葉不宜過厚，要稀勻得宜。飼後將蟻置之帳內，以避風寒，用小蠶架，將蠶扁架好，以沾煖氣，切不可蓋遏受溼致生病患。養蠶務要冷煖得宜，冷則長遲，熱則焦躁。天寒時不可驟熱，當漸漸益火，寒而驟煖則生黃輭等疾。煖不可驟加風涼，當漸開窗，煖而驟涼則變白殭。又，正煖時猛著寒，則蠶禁口不食，急用微火溫之，辟去寒氣，蠶自食葉。若值陰雨天寒，先用微火辟去寒氣，然後飼葉，則蠶不生病。惟采桑宜在清晨及日入後，忌溼忌熱。蠶食溼葉，多生瀉病白殭。食熱葉，則腹結，頭大尾尖，食葉多而不老，亦不作繭。
斷飼眠法
專使未眠之蠶使之速眠，如十分中有三五分黃光者，可減葉三五分，比尋常宜切細飼薄，頓數宜如。如十分中有七分黃者，漸減去七八分，摻葉宜薄，頓數宜勤，以其齊眠。尚有青白未眠之蠶不多，速宜揀去棄之，此是不齊之病蠶也。如此起鬆，置之靜處，方可住食。候十分醒起，方可投食。若八九分起便投食，到老蠶不齊。蠶起時，稍餓不妨，一則口老而殺葉，一則蠶身易大。蠶初醒時，不宜亂動，因其皮嫩易於受傷，切忌見風，不比眠時皮老。既食葉後，不可闁斷，如此飼葉守齊，斷無不齊之理。
飼蠶起底法
蠶初出時，一日起底一次，細切青葉摻上，蠶自上食，用蠶筯將浮上一層連蠶葉拑起。餘在葉底者，再細加。尋檢餘下宿葉蠶砂，一概棄之。二眠後，蠶日長大，起底一次，放開一次，可用手輕輕將浮上一層連蠶揭起。飼葉切不可太粗。三眠以後，天氣溫和，可以出房，總宜避風。大眠後，起底用蠶網覆於蠶上，摻以整葉，其蠶上附，飼過兩次，二人擡過空扁內，燠砂桑筋撒去，以免溼熱氣蒸生病之患。蠶已大眠，用廣盤貯之，秤蠶三斤，飼葉百斤，成繭五斤，可得絲八九兩。蠶至眠後正食時，闕一分葉即減一分絲。四眠，天氣大煖，食葉五日即老，蠶砂亦爛，先捉其老蠶上簇，捉一次摻葉一次。當此時，葉要閘碎，以免架空作繭，謂之上馬桑，半日許盡皆老矣。蠶有三眠，四眠者養法同，四眠即大眠也。
上簇法
簇用糯晚稻草，㧧去草殼，中間緊扎，長一尺六寸，兩頭用刀截齊。做簇之地宜乾燥透風，用竹木架蘆簾，簾上載草山列置於上。將老蠶盛於廣漆盤內，盥手，布於簇上，要稀密得宜。倘遇雨冷，簾下用火極熱烘之，熱則繭易成絲易繅。過五日後摘繭，尋去蒙戎之衣，即可繅絲。切不可受溼，受溼則難成絲矣。至蠶眠之日，以清香虔祀蠶神，大眠，以香燭素菜，供酒三杯，不拘米麥麪，做繭式，以祀蠶神。
原蠶法
原蠶即夏蠶，又名頭二蠶，二蠶利本不取。一則時屆農忙，恐妨田務。二則蠶盛妨馬，故《周禮》有原蠶之禁。三則春蠶畢後，桑葉無多，再𢦤伐其葉，樹本受傷，來年之葉必不繁茂。惟春蠶失收，以補不足，桑葉尚多，養之可也。養二蠶法：起底飼葉格外要勤，二十二日即老，最忌大蒼蠅，亦忌大熱，春蠶宜煖，二蠶宜涼，是也。
收種法
養蠶之法，繭種為先。留種之蠶，極宜加功培養，掠好蠶蟻另養，養至老時，取一刻上山之強梁好蠶，繭成過五日，揀簇頂上厚繭取下，撏去戎衣，雌雄各半。其尖細緊小者雄也，圓漫厚大者雌也。用扁將雌雄之繭各置一處，日數既足，其蛾自生。若有拳翅、禿眉、焦尾、熏黃、赤壯、無毛及先出、末後生者皆去之，留完全好者，此誠胎教之最先也。其蛾生在寅卯時候，雌雄相配，自辰至未，厥氣可全，至未時後摘去雄蛾，將雌蛾驚拍去溲。要預先裱過厚皮紙，懸於板上，將蛾勻擺於紙上，聽其散子。申酉戌三時，子足有力，以後之子力薄不用。將雌蛾取下，蠶連懸於風處，俟變色成胎，用淨水洗之，候乾，用熟石灰膏末摻上，捲好挂於高處，遇霉不致受溼，亦忌煙熏。交秋後，將石膏拍去，仍捲好。至臘八日，用桑葉隔夜煎水冷定，浸一時以助元氣，候乾，仍包懸於高處。其無用之雌雄蛾，越五日後自死。窖於東南方，以助生氣，以免禽蟲傷食。
繅絲法十二條
一、先於半月前，用舊缸蓄河水待清。所云山水不如河水，止水不如流水。如不及貯，臨時欲取清者，投螺升許，切忌用礬。
一、泥竈時兼泥盆底以至四圍，盆口約厚四指許，將至脣口漸薄，待乾。用時，添水八九分滿，溫煖適勻，舊釜更妙。至《農桑輯要》云：熱盆不如冷盆之瑩潔。但今無用冷盆者。又云：甑中用一板闌斷，二人對繅。今亦不用。竈下燒乾柴試湯，則視女之浮沈，浮則稍涼，沈則加熱，火力須勻。
一、舊法傍竈基安頓車牀，牀與盆齊，宜置竈右最便，一切轉軸必利縛檔。壓石期於不動，須與貫腳無礙，貫腳中朾木須重擊使緊。
一、水溫下繭，下手少撥，令繭滾盪，惹起緒頭，急以左手捻起粗緒頭，於水面上輕輕提掇數度，旋提起粗緒頭，其下即是清絲，用手稍稍摘去此粗緒頭，一手捻取清絲，一手用漏杓闌住各繭在水，然後將絲繞上橛子。
一、緒頭既多分綹上軸，穿過牌坊板上之絲眼，引上響緒，將絲頭於響緒下交互繳一轉，使隨絲運動牽上車軸，然後舉足踏板，搭絲須理直，然後入送絲鉤，至於絲盡蛹沈。其絲窩減小者，即取清絲酌添，務使粗細勻稱。其薄繭漏見蠶女者，待其薄如一紙後，即便撈去，勿使脫出，恐抵絲觸斷絲綹，且汙清絲。
一、絲或中斷，其繭颺開，宜酌增外，急須將颺開之繭掠聚一處，打起緒頭，將淨絲抽出，分搭入窩，聯接而上。
一、炙絲，用舊砂盆爇炭熾焙，以盆內極燥為度，潮則絲無光澤。置盆宜稍遠軸，恐火氣傷絲。盆宜側起向外，須一人專為之。
一、換湯以多為妙，瘵其稍渾，即傾出三分之一，以略溫清水攙入。須一人專司之。
一、牡孃繩須時時著水使緊，絲綹乃能錯綜，不至結成一塊至不可分。且牡孃繩不緊，絲稱便爾移動，所謂走板也。
一、脫車，舊法用貯皮鬆縛絲板以送朾木，緊緊抵住朾木之小頭，用槌頻擊自脫，乃取車軸離牀，將絲連車衣布揭之。
一、各繭做法：有颺緒者上軸數轉即斷，宜籠火焙燥，以沸湯做。有生參者上軸即參，宜闢潮，以溫湯做。有熟參者繅至中突出，宜摘去有颺且參者，湯熱即參，湯涼即颺。又有野蠶繭，須先曬燥，以滾水泡透，打撈起緒，分一簇入釜繅之，繅至中，又取一簇續之，釜中之水不必加火，止須畧溫。
一、凡繭之不中為絲者，即以之剝緜。煮法，淋稻桿灰水極淨，煎滾下繭，候將熟，以大盌盛香油一杯入灰水沖滿，分一半水勻澆釜中，數滾後將繭翻轉，以所餘油灰水盡入，再煮，期於極熟，熟後乘熱取置河中，用篩淘洗潔淨，然後剝手綉。〈緜套於掌者，謂之手綉。〉
蠶桑雜記
一、鎮江從前雖有蠶事，講求未精，即如蠶老上山，蘆簾架下必用極熱火坑為熱蠶絲，一則烘去蠶溲之水使山燥爽，二則蠶口吐絲快利，膠粘不致粘實，繅絲性純，蛻蛹不斷。上機設有絲斷，可以扯接織紬，光彩異於他絲。他處之蠶，上山不用火炕，為冷蠶絲，吐絲口緩，膠粘著實，繅絲不純易斷。火炕之繭，瘟蠶與餓蠶繭不可留種，此種育之不收。蠶種三眠易育絲少，四眠難育絲多。
一、春蠶可分兩次育，先一次在穀雨前後，出後一次，藏於罎內，置之冷地，罎頭蓋閉不透風熱，遲至十日後取出，一見熱風蠶蟻盡出，繅絲分功。
一、蠶頭二眠時，葉薄易萎，用葉不多，采回之葉收於小缸之內，缸底用筲箕，缸上覆布。葉要放空，實則生熱。缸底易於生水，墊以筲箕不致溼水粘葉。蠶純陽，惡水，又不可無水。葉乾生火，火甚蠶紅則瘟蠶。到三四眠後，食葉日多，葉可置於無風屋內，地鋪蘆蓆，將葉打成壟子，不致生熱。晨采日飼，晚采夜飼。大眠後，飼葉要堆至四寸許。蠶頭要密，食葉快，食葉鮮，食盡再飼。更鼓時飼一頓，可以臥寐。二時復起再飼，蠶不受饑，人亦省功。
一、植桑救窮，亦要三年方有微利，所謂有恆心而有恆產。小民無恆心者多，每育蠶之後，不理桑植，不盡心培養，次年葉稀，遂謂桑無多利。翦後務必抹去附枝數次，毋使分力。極宜灌肥，初植近根，樹大遠根，要根鬚拔肥，今年有條，來年葉倍。
一、春翦發枝為春條，切不可折，此為養樹條。最惡者，偷竊亂扯，連葉根之眼拔去，樹必損壞。要保護枝條，葉茂之時，速用石灰、桐油與巴豆研碎和水，撒於葉上，飼蠶必損，人多不取，護桑要法。
一、桑之大利總以十年為期，五年後漸次翦成拳式。每到正月，拳上翦枝，不可留長，只留分許，只要有葉眼為是，枝大疤包，來年更茂。小民不知其法，將枝本留長，其樹必壞。如翦手得法，養桑十年，留枝翦條，一株可得葉數十斤，育蠶利倍。諺有曰：十歲之兒，不能養老，有十數畝之桑，十年後可以養老。誠非虛語。
一、拳桑葉茂，難免偷扯，亦可翦下飼蠶。樹小切忌翦剝嫩枝，樹大本足，且在拳上翦之無妨。葉眼再長，謂之黴條，來年之葉仍茂，所謂「斧頭自有一倍桑」是也。
一、交冬後霜，桑葉多收，潔淨者曬乾，入臼杵末，收入罎內。來年育蠶，蠶大眠時，遇雨葉潮，風吹未乾者，用乾桑葉末摻在葉上伴之，其葉即乾，飽蠶無患。
一、栽桑，將根理直，覆土築實，翦去上條，只留二寸。栽在春冬萌芽時，只留一芽。深秋，肥者長成五六尺高。冬令又翦去上條，離地一尺五寸，如此樣：。來春，頂上又留兩芽，長成雙條，冬令又翦去，如此樣：。清明出芽，頂上又各留兩芽，冬又翦，如此樣：。春芽又如前法留之，冬令又翦成八頭，如此樣：。自此以後，年年在此翦之，即成拳樣。又如前留芽十六條，自此冬令不翦，在立夏後連枝葉翦下，抹葉飼蠶。全在樹本之下出芽，年年抹盡，只留頂上者。要緊不時捉蟲，毋使蟲食頂葉，長成如此樣：【圖】。頭一段一尺五六寸高，二三四段約留一尺三四寸高，共成樹本五六尺為定。立夏後，在此頂上平翦，再發芽為黴條，次年仍在此處翦之。
一、桑味甘，易於生蟲。葉上毛蟲與步屈，用噴筒巴豆水噴之即除。最惡者，新條方長二尺，有水牛蟲口夾嫩條，遇風枝折，老皮處夾之，沿水不已，到深秋水止疤乾，內有蟲如蛆，速宜剝去，否則冬令入木內蛀，夏令成蛹飛出，又為水牛蟲矣。
一、桑蝨，初生如白屑，漸成細粒，如半蘿蔔子狀，吸引皮漿，皮漸枯藳生苔，自此葉少而枯，所以用刮桑鈀刮之，不若有白點時，用巴豆研細和豆油，用㯶帚蘸油掃之，白蝨自盡。又有一種時蟲，立夏時，遇西南風，戌酉時從土中飛出食葉，至卯時復又入土，捉之不能盡，黃昏時灼以亮火，蟲盡投火而燒，除之宜遠，燒於下風，葉忌煙熏。
桑樹有三種
一名壓桑。春初取桑枝大者，長二三尺許，橫壓土中，上掩肥土約二寸，萌芽漸長，三四月後可四五尺，七月間連根枝先削去一半，九月盡行翦斷。次年春月移栽，較接本之桑更好。
一名子桑，乃桑葚所種。四月取黑桑葚，揉碎，用糞灰和土種，入地寸許。一月可發芽，三四月可長二尺許。再逾年移栽，四五年始成樹，仍結子，惟葉稍薄，亦可養蠶，不過難取。
一名花桑，亦由種子而成。其葉與壓桑相似，但有花無實與子桑異。潮州種小桑接之。
培桑有十法
一、辨桑種。桑本箕星之精，種類不一。葚少，葉圓大而豐厚者，皆魯桑之類。葚多，葉小邊有鋸齒者，皆荊桑之類。荊桑宜飼初生之蠶，魯桑宜飼三四眠以後之蠶。魯桑枝大葉厚，最宜老蠶。
一、種桑子。夏初葚熟，揀肥大者，伴食餵豬，取糞和勻種之，名曰豚桑，其葉厚大。芒種前後種，掘地一段，打土極細，澆以糞水，揉起寸許，切不可深，深則不出，將種布上，澆以清水，長成即可移栽。　又，冬月歌去上梢，灌以厚糞，或加草於上，縱火燒之，明日灌澆清水。至春，只留旺者一枝，來年移栽。　又，鬆鬆打一草繩，以熟葚橫抹一過，令葚在繩縫中，掘熟地以埋之，深不過寸。苗長間棵六七寸開，或接或移栽。
一、栽桑。樹諒根掘坑，將根理直，灌糞栽之，填土緊築，移樹勿傷小根。栽時須宜原向，分行五尺，不可正對。春冬栽之易活，二九月栽次之。宜種蠶豆、黑豆，不宜種麥、穀。
一、盤壓。冬月，近土桑條，掘坑尺許，將條攀倒曲入，泥土築實，枝梢扶出土面，只留一頭。五月，近根條處削去一半，長成二三尺高。八月間，連根之條翦斷，以後根鬚長成，冬令移栽。
一、接大荊桑。在春分前後，天氣晴和之日，西風之日不可接，接之不活。〈西風屬金，金尅木。〉桑本有三寸圍，圓接之最妙。臨接之時，取向陽好魯桑條，如筯大。將荊桑鋸截成盤，以魯桑條三寸，削如馬耳式，先用竹筯削扁刺入荊桑皮內，速將馬耳反插荊桑皮內，用麻扎之，再用稻草做窩籠之，用潮潤細土封之，清明後即活。過五日遇雨無妨，未過五日遇雨覆蓋要緊。三年即翦成大樹，葉多而茂。
一、桑本樹大，皮生黑苔成塊，務用刮桑鐵鈀鈀去，若不鈀去，其樹葉少而枯。
一、修桑樹。臘正月間，歌去中心之枝，餘幹便向外長，如大傘之狀，枝不繁而葉自大。春冬翦之最好。
一、培桑土。草長即鋤，土乾便灌。二五八與冬月要上肥，壅豬羊牛馬之糞皆可，人糞尤宜。棉子油、渣豆餅之類，性煖更肥。
一、治桑蟲。見有蛀穴，用江子仁一兩研和桐油二兩塗蛀孔上，蟲著即死。深入者，用鐵絲蘸油捕入殺之。
一、典當田地，註明有桑幾株。如係當戶新種，取贖之日，照株大小補給樹價，使沾餘利，庶無曠土。
一、柘，桑屬，飼蠶，絲作琴瑟弦，清響勝凡絲。此絲性剛，織紬較硬。竟有缺桑，采柘代桑，柘有棘刺刺手，亦不易取，是蠶缺桑而取之。
種橡樹飼野蠶法
橡樹之名有二，一曰青棡，一曰槲櫟。槲櫟，又有二種，一叢生而小即樸𣙙也，一高大似櫟，俗名大葉櫟，貴似橡子可食，此樹皆九月間子熟自落，檢收時必須挖窖深埋，毋使見風日，若散置房屋則閱日生蟲，盡成空殼，入土不生。其種植之法：用大鐵鍬長二尺許，於瘦土中用椎擊入土三四寸，少著糞土，造置橡子一二夥，以土蓋之。春即發生，其土甚省而易成。　又法：九月子落，掘坑深三四寸，每坑種一子，盛於筐內，放在窖中，以板蓋上。來春生芽二三寸，清明前後栽之，三年後即可飼野蠶。
養蠶法
一、總說。蠶本天駟之精，黃帝元妃西陵氏始蠶。卵生為蟻，蟻脫為䖢，〈音苗。〉䖢脫為蠶，蠶脫為蛹，〈音勇。〉蛹脫為蛾，蛾脫繭復卵。蠶紙為連，皮為蛻，屎為沙。蓐曰沙燠，臥曰眠，脫殼曰起。南蠶多四眠，北蠶多三眠。總之一七而變，四變而老，七變而死。蓋氣化神物，蠶室高潔處供奉先蠶神位，下蟻之日用牲醴祭之。
一、摘要。量葉下蟻，每蟻一錢，至老約食葉一百六十斤。什物須量蠶預備。育蠶，煖頓數多則老速，天氣寒頓數少則老遲。半夜要飼，慎勿貪睡。若二十五日老，蟻一錢可得絲二十五兩。二十八日老，只得絲二十兩。月餘老，只得絲十餘兩。蠶有十體：寒，〈在連宜寒。〉熱，〈下蟻宜熱。〉飢，〈眠後宜飢。〉飽，〈向食宜飽。〉稀，〈布之宜稀，不可過稀。〉密，〈下子宜密，不可過密。〉眠，〈蠶小眠時，宜暗宜煖。〉起，〈蠶大起時，宜明宜涼。〉緊，〈臨眠上簇宜緊飼。〉慢。〈方起宜慢飼。〉
一、收蠶食。秋深，桑葉采來，曬乾，杵成麪。又將綠豆、白米淘極淨，曬乾收貯。候三眠後用之。
一、收班糠。將粗米糠煨成白色，自初至三四眠，除沙燠一番，要糝一層於筐內。每眠一番，濃糝一層於蠶身收潮。
一、收簇料。冬間，將梗稻草截去頭尾，束成一把。上簇時，用力一擰，兩頭撒開，接連直豎箔上。〈老蠶一斤，約用五把。〉地膚子作簇亦好。〈一名千頭子。〉
一、收蓐草。蠶初生，編稻草簾鋪於筐底，上加棉紙，紙上放蠶，取其溫輭。
一、收火料。蠶火料也，宜用火養之，但畏煙熏。冬月多收牛冀，作塊曬乾。蠶生時，用以然火，煖而宜蠶。
一、置以擡爐，盆架兩旁有柄。蠶忌煙熏，戶外將柴燒過，煙盡以便擡入。
一、造蠶盤。古以木作筐，筐邊高二三寸，以疎簟為底，底鋪蘆簾。育蠶器名曰箔，箔有大小，今人用筐簸，取其輕便。
一、編蠶網。以細麻線照織網法，織平孔如鷄子大，量蠶器織成，每筐簸要二扇，以熟漆漆過，或以豬血和，或以槲皮，如制漁網法。三四眠後除沙，以二網輪流掇換，先將網蓋於蠶上，以葉撒之，蠶聞葉香穿網而上，連蠶擡起，輕輕放下。除沙省工，且不傷蠶。
一、設蠶室。要閒架寬敞，兩頭各置大照窗。三眠為出火，窗外掛草薦，室內隨製火倉。蠶生，徐徐以牛糞煨火，合閉門窗不令煖氣出外，不可有煙。牆壁掃盡，塞絕鼠穴，須留貓洞。
一、忌溼葉，〈遇雨晾乾。〉霧葉，〈霧有毒。〉乾葉，黃沙葉，氣水葉，〈積久發熱，即生氣水，須用新鮮。〉香氣，臭氣，不潔淨人，燈油氣，酒醋氣，葱、韭、蒜、阿魏、硫磺等臭。
一、浴種。種生十八日後，清晨用井水浸去連上便溺。臘月八日或十二蠶生日，依法浴畢。用長竿掛院中一晝夜，受日精月華之氣。連宜極寒霜雪壓之更好，來年蠶生必繁。清明用麥葉、柳葉、桃花、蠶豆花揉井水內浸浴，移掛溫室晾乾。
一、下蟻。各省節氣不同，只看桑葉如茶匙大，即是蠶生之候。以二連相合紙包，再包緜三四寸。置煖處，不可寒冷。每日翻轉，開包忌風。或將緜包懷在身，夜放身旁，不可太熱。七日變青白色，次日必出。宜先煖蠶室令極熱，蟻出鋪連煖坑，出齊稱記分兩。〈共稱得幾兩，除連，便知蟻數。〉先將稻草簾鋪筐底，再鋪緜紙一層，切葉篩勻紙上，以連覆葉，聞香自下。用隔年乾桑葉揉末，篩簾拂下亦可。
一、蠶蟻下連，以一日二日下齊為好蟻。〈初出，不飼無妨。〉初宜切葉如絲慢飼，但頭一日拂下之蟻，與第二日各置一處。如頭一日之蟻，多飼葉三四頓，即將蟻置之稍涼處，以減頓。第二日之蟻，置之煖處，每日加一二頓，前後各飼葉三十五頓，即齊眠於一日，取齊省功之法。去沙在巳午時，待蟻上葉，用蠶筯輕輕挑過小筐內，稀密得勻。〈古用蠶匙，今用蠶筯。〉
一、蟻拂下，室煖，三日即緊飼，五日即變黃白色，而眠有九分，結嘴不食為頭眠。涼則七日方眠。眠時，將班糠摻一層於上。還有食蠶一分，復摻稀葉一層，食蠶上葉，此遲眠之病蠶，用蠶筯鉗而去之。眠蠶連糠起鬆放開住食，二日夜蛻殼起齊。涼則三日。
一、頭眠起齊，切葉薄飼，極煖，二日後緊飼，食盡即飼，一晝夜飼六七頓，三日復眠，變黃白色，結嘴八九分，摻班糠去食，蠶起鬆如前為二眠。
一、二眠後起齊，切葉宜稍粗。即是三眠出火，去筐底草簾。若三眠種，三眠後不用切葉，飼以連枝葉。四眠種，三眠還是切葉。三眠、四眠如前摻糠去食，蠶起鬆，此時要住食三日，方能起齊。初飼，切葉二頓，食盡復布純葉一層，辰巳時，取臘綠豆磨麪，用清水少許潤葉上，每一大筐伴半升於葉上飼一頓，此時方擡網。明日辰巳時，復如上法，潤水拌白米麪半升飼一頓，再擡網，飼純葉五頓，再拌臘製桑葉麪飼一頓，〈如葉缺，間飼四五頓，無妨。〉食盡。三日後，又用新水噴葉令微溼，再飼一頓，擡網。〈如天雨過多，不食水葉。〉每日擡網去沙，葉食盡即飼，不論頓數。若天氣暴熱，開窗。〈暴寒，又宜關閉。〉致身肥嘴小，喉絲漸亮，老之時也，飼之宜勤，〈宜溫煖。〉不過二三時便全上簇。
一、上簇。蠶只要半身明，不食游走，急宜上簇。〈宜極煖。〉一二時內上完最好。先將草山擰開，豎於箔上。勻布草內，兩晝夜則繭成矣。
一、摘繭。四晝夜，蠶盡成繭，即摘繭。長而瑩白者絲細，大而同宮晦色者絲粗。〈兩蠶結為同宮。〉各放一器，攤於涼筐，厚二三寸。遲至十四日則蛾生。〈古法育蠶，拘以日期。如夏蠶，天氣極熱，十八日或二十二日老。春蠶，二十四日老，遲二十八日老。〉
一、蒸繭。扯去蒙茸，用蒸籠二扇，將繭鋪於籠內，厚四指，至氣透出，取攤涼箔，日滿，不然出蛾。〈〉蒸繭不如鹹繭之易繅。
養野蠶法
野蠶生於青棡樹上，橡槲等葉皆食之。立春日，攤繭筐中，閉門窗勿令通風，燒柴火令室常煖。至春分前五日，共四旬，畫夜不可間斷。天寒加火，天煖減火。四十日則蛾出，辰巳時，令雌雄相配，申時摘去雄蛾。編成有蓋大筐〈徑三尺，深一尺。〉將雌蛾百餘放筐內，以蓋合定，令其下子。三五日後，去蛾，懸筐於無煙涼房。待陽坡青棡等樹葉長寸許，燒室令煖，懸筐室中五六日，蠶生辰巳時。揀寬平處，將筐安置水渠中，〈筐底支以石。〉插葉梢於筐之周圍，〈取其不乾。〉蠶聞葉氣，出筐上葉。未出者，取回仍懸煖室，次日又出，仍如上法。常換新葉，勿令蠶飢。搭一草庵，彈弓鳥鎗日夜防守飛鳥、蝙蝠各物傷害，待陰坡葉生，方可轉移樹上，使自食葉。轉移之時，先將蠶帶梢放提藍內，提至山中有葉樹下，即將蠶連梢放於樹上。食葉將盡，即用利翦連枝翦下，放於籃中，利置有葉樹上。此蠶亦三眠三起，眠時不可移動，能耐風寒，但怕久雨。夏至後，結繭樹上，摘來攤於涼箔，數日蛾生，寅卯時令雌雄相配，午後摘去雄蛾，以線縛雌蛾一腿，拴於樹上，次日下子，伏後五日，其蠶自出。看守轉移，如上法。白露後，結繭，收貯。次年，立春日養如前法。此繭不能繅絲，須於蛾出後製而紡之。
紡野繭法
用木炭灰以滾水潑之，淋得極釅。將繭子盛於篩內，重一斤許。將灰水入鍋內燒滾，勻潑繭上，數過，將繭篩置鍋上淋灰水，入鍋中，再取潑數次，手試扯之，以絲開為度。又置篩鍋內蒸，少許取出，套於筯上，一筯可套十數個，浸於水盆揉洗十數次，去灰水之氣。於繭外橫扯起絲頭，腳踏紡車上紡之，層層扯紡，勿亂色道。其法：將葦筒貫於鐵錠上，以線纏於筒上，既成𦃒，〈音歲。捲絲也。〉取下。挨訪數十𦃒，貫於經板之上，往來牽引，經之成縷，收於紖〈音孕。〉牀之上，撒放二丈餘，中架一梁，如四丈長，架二梁，將經縷勻擺梁上，手執縷刷〈疏布器也，形如鍋刷。〉蘸稀糨水或糯米汁，刷之令勻，務要經縷條條疏通。或日曬，或風吹將乾，要縷過一遍，庶無糊綹，不至粘連。後用油水相合，〈芝麻油最好，菜油次之。每水一斤，用油四兩。〉攪打百餘次，使油水混合，用縷刷輕輕蘸刷經上，使光滑易織。待乾，捲於機上，平機、高機、油機俱可織。又有糨線一法：將紡成𦃒，用拐子拐成把，重四五兩御下，用糯米熬汁，麪糨亦可，將線揉糨令勻，掛在椽上。再用石杵子掛在線把一頭，掗去汁滓，令絲乾散為度。再上絡車，纏在籰〈音約，綹絲具。〉子上經，同上經油法。

[book_title]圖說
繅絲圖
[IMG:蚕桑辑要_1.jpg]
車牀式、車軸式
[IMG:蚕桑辑要_2.jpg]
車牀前後共四柱。後二柱，高二尺四寸，柱頭各開一口以承軸。前左柱，高二尺七寸，柱頭鑿孔以套稱。右柱，高二尺三寸，柱頭裁成圓㔼以貫牡孃鐙。○軸以堅木為之，長二尺五寸。首裁圓樞，後樞外稍成八稜，以環牡孃繩。其末鑲短木六寸，短木上橫鑲圓木六寸為柄軸身。四面裝貫腳，每腳用二柱，長一尺，上設橫梁，周圍套車衣襯絲，即易脫車。
牌坊式、絲稱式
[IMG:蚕桑辑要_3.jpg]
牌坊用二長柱，高二尺，上設橫檔，檔下置三短柱，長三寸，連長柱平穿一孔，用細篾一條貫之，以綴響緒。響緒，用小竹五寸，兩頭留節，中刻條縷穿孔，橫貫篾條上。絲眼，所以穿絲，用細銅鐵條三寸，一頭錐扁鑽眼，眼須光潤，不令剾斷絲緒。○絲稱，所以制絲使之橫斜上軸也。以小木條為之，長二尺四五寸，一頭鑿圓竅套於牡孃鐙上，一頭貫於車牀柱之孔中，上釘鐵鉤，曰送絲鉤。
牡孃鐙繩式、做絲手式
[IMG:蚕桑辑要_4.jpg]
鐙以桑木為之，高三寸，圓周六寸，或八棱，或十棱，中鑿圓孔以套車床柱㔼上，中腰削坳以環牡孃繩。上裁兩耳，旁鑲四寸小圓木一條，以承絲稱。繩用棉絞者為上，長約四尺，兩頭交結使緊，前套牡孃鐙，後套軸柄上，中須交互一轉，方能使鐙隨軸而運。○做絲手，以帶節竹一片為之，闊二寸，長八寸，節須留在六寸之間，上斲根縷七八條，形若手指，以撈絲緒。
踏腳板式、火盆式
[IMG:蚕桑辑要_5.jpg]
踏腳板，用尺五寸長，六寸闊木一塊，上製兩耳以為底。再用八寸長厚板一片，削成屨樣，旁綴二㔼嵌於底木兩耳中，上直鑲二尺小木條，頭裁㔼口，另用二尺小木條，一頭湊於直木之㔼口，以竹錢貫之，一頭鑿成圓孔，貫於軸柄，踏動板木，可屈可伸，軸即隨之轉矣。○火盆，有大小兩種，用黃砂盆盛炭火，凡山棚之下熏灼蠶身及繅絲時烘煽溼絲。
絲竈煙囱式
[IMG:蚕桑辑要_6.jpg]
絲竈之制不一，有用𤭛竈者，以小黃砂𤭛為之，一面開火門，用石灰和泥內外塗托。有用甎竈者，以甎坏砌成，高二尺五六寸，寬廣以容大釜為度，內外亦用灰泥厚托。俗有陰竈、陽竈之稱。高敞者為陽竈，發火省柴。鬱悶者為陰竈，不發火，徒增煙悶。○絲竈煙易汙絲，故必置煙囱以出煙。薄篾片環繞編成，下口圓徑六七寸，上口略收小，高約丈餘，使上出屋檐。火門兩旁，將甎砌起，煙囱即置其上，內外並用灰泥塗托。
緜豁式、拓緜叉墜梗式
[IMG:蚕桑辑要_7.jpg]
緜豁，以二尺長，三寸厚，四寸闊木板為之，兩頭各鑿一孔。用厚竹片長三尺四五寸，闊五六分者，環轉兩頭，插於孔內，其形如弓，所以柘緜也。○緜叉，以叉緜績綜，用銅為之，下鑲三尺木幹。墜梗用竹，長一尺，削令圓潤如箸，一頭留節，一頭刻成螺旋深痕，使線嵌入其中不致脫落。欲其重，貫錢十餘文，外以六寸長蘆管套之，兩頭塗漆為繳線之用。
切葉砧式、葉篩式
[IMG:蚕桑辑要_8.jpg]
砧以稻草為之，芟淨藳葉，用篾篐三層緊束，高可四寸，圓徑尺餘，兩面皆須截平。○篩以細篾編之，圓徑八寸，高三寸，眼貴疏，篾須光潤，飼小蠶用此盛葉篩之則勻。
蠶筐式、𡳨蠶網式
[IMG:蚕桑辑要_9.jpg]
湖人育蠶以筐計，〈以烏重一錢為一筐，出火以二十四兩或二十兩為一筐，大眠以六斤或五斤為一筐。〉其名不一，或曰篩，曰（𥫗達），曰（⿱𥫗匾）。〈蠶初生用篩，烏滿用（𥫗達），兩眠用（⿱𥫗匾）。〉取臘月竹編者，不蛀。（⿱𥫗匾）大者，圓徑三尺七八寸，邊高寸半。小者，二尺半，或二尺，或尺半，邊高三寸。篩大者，圓徑二尺半，小者二尺，邊高一寸。篩與（𥫗達）底眼皆疏，須以紙糊之。○網，績麻為之，如魚網之制，長短廣狹視筐之大小。網眼有疏密，蠶小宜密眼，大宜疏眼。
大蠶植式、小蠶植式
[IMG:蚕桑辑要_10.jpg]
植皆三角式，用三木作柱，高各八尺。中設檔九層，相懸各八寸，可容筐進出。前檔長六尺，後檔長三尺。前檔木之中，俱平鑲一短㔼，各長四寸。後檔木之頭，各裁成㔼口，湊於前檔木之短㔼上，中穿一孔，用竹釘綰住，可使轉移摺疊。○小蠶，用小植，高四尺餘，闊亦四尺。檔用五六層，可置牀帷之內。
担蠶毛式、蠶箸式
[IMG:蚕桑辑要_11.jpg]
毛用鵝雁之羽為之，取其輕柔無損蠶之患。新烏初生，微如毫髮，無從下手收拾，須此担之。○箸以竹為之，長五寸，粗細如常箸，一頭削尖，磨令光潤，為揭學小蠶要器。
飼蠶凳式、地蠶凳式
[IMG:蚕桑辑要_12.jpg]
飼蠶凳，以厚重為要，面方尺餘，腳高二尺，凳面鑿一圓心。凳腳左右兩檔中另設一橫檔，上鑿淺穴與凳面之孔相對。別用圓木為柱，高三尺，縱橫平置二檔於頂，如十字形，就凳面之孔貫下，豎於橫檔之穴內，可以左旋右轉，甚便置筐飼蠶也。○地蠶凳，高一尺，長七八尺，面闊八寸，以壯實為主。蠶鋪於地，人無從駐足，須登此以飼葉。
山棚蘆簾草帚式、繭籃式
[IMG:蚕桑辑要_13.jpg]
簾以蘆葦織成，山棚之上非此無以簇蠶，長短闊狹無定制，視室之大小為之，一室之中約四簾或六簾鋪滿。草帚，宜秔稻草。縛法有二，一用草一握，長二尺，中腰縛緊，兩頭螺旋散開，是為墩頭帚。一用草一小把，長三尺，就中腰絞緊折轉，卽成兩股，隨於兩股中搦住數莖，從總絞處盤旋，復絞數轉，使其末散開如傘，是為折頭帚。○繭籃，盛繭器也。以細篾編之，大小不等，須光潤堅綴。
桑翦式、桑梯式
[IMG:蚕桑辑要_14.jpg]
桑條不可攀折，須用翦取。翦以鋼鐵為之，頭長寸半，身高五寸，肩不可太濶，取便把握。口宜犀利，忌夾灰嚼鐵輭口。○梯之高低無定約，以九尺為適中，用兩梯相並，頂側各釘鐵圈二枚，以細木連貫之，移之則下兩闊，摺之則下雙合。
桑鉤式、葉𥳖式
[IMG:蚕桑辑要_15.jpg]
桑鉤，凡桑條長者，翦取不及，必須用鉤以攀之。鐵身長五六寸，形如鶯嘴，末作環孔以受柄。柄長二尺八寸許。○𥳖，編篾為之，圓徑尺半，高二尺餘，上設橫檔以便肩挑，繩絡亦可，眼之疏密隨意。
桑鋸式、接桑刀式
[IMG:蚕桑辑要_16.jpg]
凡桑幹堅壯，翦不能取者，用鋸截之。長尺餘，闊半寸，厚分半，勻排細齒，用鐵條環屈如弓，釘住兩頭，末鑲短木為柄。○刀，長五寸，闊寸半，以利為主。蓋接桑之要全在劈削，其刀正不得苟且也。
刮桑鈀式、噴筒式
[IMG:蚕桑辑要_17.jpg]
鈀，刮桑蟲，以鐵為之，口闊寸餘，環屈其身，長三寸，末作圓孔以受柄，柄長二三尺不等。○筒，或銅或竹為之，圓徑六七分，長一尺，底鑽七八孔為水出入之處。更用細圓木一根，長於筒身有半，一頭置短拐，一頭釘牛皮二三層，或用布卷亦可，如筒之大，貫於筒中，用以吸巴豆水噴桑之蠶蟲。
稻草簾式、草梳式
[IMG:蚕桑辑要_18.jpg]
稻草簾，用麻繩編，九尺。相離二尺許，夾細竹一根，高七尺，邊盡處亦用竹各一根。蠶到眠起時，以此簾竪圍大蠶架外，以避風寒 。○草梳，用堅圓木，橫長七寸，柄長五寸，用兩頭尖鐵釘長四寸五支，橫木鑽眼排勻，釘出把頭。用粗繩挽草，疏去糯稻草輭殼作山，成繭無草殼痕跡，繅絲無吊繭患。
擔桑凳式、鑿釘式
[IMG:蚕桑辑要_19.jpg]
擔桑凳，用杉木為之，凳面長五尺，凳腳高二尺五寸，斜出㔼高二尺。翦下桑條連枝葉架於凳上，以免著地拖泥，擔回亦便，遇雨可以覆蓋。○鑿釘，以鐵打成，本身四寸長，口用鋼斧口一寸五分，鋤口一寸，中置堅木柄。桑本內生蛀蟲，用此鑿取，以免蛀空之患。

[book_title]樂府二十首
歸安沈炳震東甫撰
湖之俗以蠶為業，甲午蠶月，余避囂梅莊，丙舍比鄰育蠶，自始事以觀厥成皆與焉。凡蠶一眠，即率錢賽神，相與族飲盡歡。余篝燈夜坐，偶亦見召，閒語父老曰：賽神必有辭，何弗聞也。父老曰：唯訖事賽神則有辭，以述本末，然不文，不可聽，子盍譜之。余僂指得二十事，間數日，羣聚索之，乃各綴一辭𢌿之，父老亦頗色喜。淺陋固不足道，然真率之意有古風焉。淵明云：「不覺知有我，安知物為貴。」此之謂乎。
護種
〈取舊年所布紙上之子，以帕裹之，置薰籠一宿，謂之打打包。繼取貼於胸前，煖則活出。〉
林間春鳥嗁布穀，穀雨纔過蠶事促，蠶房紙窗照眼明，當戶春光快晴燠，堂前老翁負朝陽，室中新婦罷曉妝，旋向牀頭理蠶種，拂拭塵埃手自奉，東家昨夜已打包，西鄰擇吉聞今朝，香羅包裹更重重，束成置之薰籠中，晏溫煖氣長融融，阿翁晚睡抱當胸，非關新婦好安眠，哺兒時復開胸前，阿翁慎莫辭辛苦，繅絲織絹先奉父。
下蠶
〈蠶出率以穀雨為期，故諺云：穀雨不藏蟲。其初生也，以桃葉火炙之。候其蠕蠕而動，戢戢而食，然後以鵝毛刷於筐中，謂之攤烏。〉
蠶生戢戢初如髮，隱約難窺出復沒，歷頭檢取最吉方，鋪筐疊架作蠶房，鵝毛細意刷更淨，不教紙上猶留藏，小姑持稱較多少，今年定比去年好，阿翁護持寒煖宜，天公方便溫和早，揮刀切葉快如風，細作絲條香氣濃，勻鋪簇面青茸茸，老翁旁觀不復語，惟見眉間長栩栩，瓦盆有酒還可醑，既醉媻跚起獨舞。
采桑
〈桑之種不一，凡穉桑初種，胥謂之桑秧，種三年則可采矣。然必以家桑枝接之，不接則為野桑，不中采飼也。蠶有頭蠶、二蠶，故亦目葉曰頭葉、二葉云。二葉須老農善采者，留其條為來歲生葉之地。若頭葉，則盡采乃已耳。蠶時多禁忌，雖比戶不相往來。宋范成大詩云：「采桑時節暫相逢」，蓋其風俗由來久矣。〉
舍南舍北皆栽桑，千株萬株繞屋旁，蠶多葉少行且盡，南塍一稜還蒼蒼，明朝欲眠蠶食急，屋裏空虛已無葉，還須更采早作計，莫待更深歎無繼，盈籠采得負荷來，倏忽牆角青成堆，婦姑飼蠶心手忙，縱橫重疊鋪之筐，忽聞堂前兒作鬧，葉裏悲號正難料，提燈問兒兒不言，但見紫椹盈階翻。
飼蠶
〈束藳為砧，剉細葉如縷，而謹飼之，稍飢即謂之斷絲腸。二眠後與完葉，過三眠與連枝葉。凡葉患其溼也，又患其燥也，又患其風而沙，霜而霧也。以此飼蠶，猶有傷冷則殭死，傷熱則破囊，鄉人名曰爛肚，如《掌故集》所云者。〉
初眠二眠蠶如毛，飼蠶切葉嗟勞勞，辛勤半月蠶出火，〈蠶三眠曰出火。〉帶葉連枝亦已可，小時食葉葉須乾，露中采得當風懸，大眠餉後葉可溼，〈出火後又眠曰大眠，此第四眠也。〉清泉細灑明珠圓，葉乾葉溼各有宜，第一難防侵曉時，晚來黑雲忽四布，明朝定是漫天霧，〈食霧葉則腸腐，飼蠶所最忌。〉擷蔬芼羹罷晚膳，結伴提燈連夜翦，我儂辛苦自不免，隨人更復勞黃犬。
捉眠
〈蠶將眠不勤食，曰紅嬾思，又有青嬾思，亦曰攬絲，言口中吐絲也，朝見則晚眠矣。自初眠、二眠約半月至三眠為出火，出火後再眠曰大眠。其曰食娘者，言他蠶盡眠，而此猶食葉也。曰起娘者，言即眠而起也。又有將熟而先欲作繭者，曰繚娘。吳人呼蠶皆曰娘。〉
朝來新見紅嬾思，蠶眠應在下舂時，掃除筐簿教潔淨，料理盤餐供晚炊，已看欲眠還復食，前後參差在一刻，就中一一勞揀擇，〈蠶眠先後不齊，擇其先眠者，另置一筐曰捉眠。〉堆筐層疊密於鱗，此是儂家希世珍，分筐合計逾十分，〈吳中育蠶以筐計，大約以初下種重八分為一筐，至出火則得八兩。〉今年蠶花勝比鄰，室中摒擋還未已，小兒索乳嗁不止，小姑作勞一日忙，頻呼不應倒空牀，哺兒未畢鷄鳴廂，獨自攜燈照起娘。
餉蠶
〈凡蠶眠起，初食曰餉。〉
卷帷看蠶蠶盡起，求食紛紜曲簿裏，青青采得新葉歸，緣枝食葉疾於飛，須臾連筐食更盡，從頭添葉寧令飢，餉蠶粗了到門前，偶值鄰姑采葉還，聞道市頭葉大貴，只論有葉不論錢，東家典衣還去買，西家新婦耳無環，歸來絮語問夫壻，細數儂家蠶葉計，不愁葉少便歡然，留得銀釵長壓髻。
鋪地
〈蠶既以初下種重八分為一筐矣，歷出火大眠則蠶欲老，而筐不勝盛。於是掃地，用碎石灰糝之，藉以蘆穫，置蠶其上，飼以連枝葉，大約六七週時便老，不復食，欲上山矣。〉
大眠蠶身長似指，攢頭一簇壓不起，儂家無簿更無筐，掃地鋪蠶勢難已，獨憐室中如席大，假饒著蠶無可坐，婦姑勃谿屋欲破，偪塞相看嗟無奈，前楹今歲作學堂，抱書來讀鄰家郎，先生據堂日高坐，環列弟子分兩行，若使堂空散學徒，那愁無地可平鋪，蠶多屋少無著處，傳語先生暫歸去。
山棚
〈室中緣牆架巨木，縱橫四五根，上縛花格竹，更鋪蘆簾，所以架草作繭，名曰山棚。〉
春蠶將老先縛棚，蘆簾結束如砥平，週遭倚牆架巨木，縱橫更列花格竹，〈依屋之廣狹，以細竹結為方孔，孔各尺許，名曰花格竹。〉不留餘地通往來，儘教大小依儂屋，地下鋪蠶上作山，棚底抱葉嗟彎環，朝來蠶食更攢攢，簾空加葉無餘閒，東鄰蠶早故多暇，隔籬問訊相慰藉，儂蠶明早見繚娘，辛苦還𢬵是今夜。
架草
〈截禾桿如帚，長尺餘，倒植於簾上，所以便蠶作繭也。〉
去年田好多收稻，有米冬春尚餘藳，平頭翦截一例齊，留等今年作蠶草，山棚堅牢已搭就，次第棚間謀結構，不疏不密整復斜，不縱不橫還交叉，短長錯綜如犬牙，離披拉雜何紛拏，自從蠶長不復閒，前村後村斷往還，鄰翁杖頭挂青錢，攜杖入門笑且言，君家稻堆如屋高，應有留餘待索綯，我家無田那得此，有價豈復論泉刀，阿翁相須竟相取，何必區區分爾女，呼兒負送到翁家，蠶忙未暇留翁茶。
上山
〈繚娘不眠不食，口中吐絲繚繞，至脰節間瑩徹無葉色，乃移置山棚上，名曰上山。〉
吐絲繚繞蠶已熟，羣呼兒女就地捉，男兒上山據巨木，蠶盛於盤運陸續，先周四角後中央，高低分佈皆成行，山頭矗矗蠶草密，撲緣已見輸毫芒，今年蠶好十倍過，山棚偪仄可奈何，不愁今日相攢聚，但恐采繭同功多，〈同功者，兩蠶共作一繭，緒亂而不堪為絲也。棚隘蠶密則同功多矣。〉上蠶未了日在山，門前人語忽囂喧，敲鉦擊鼓聲闐闐，轟轟爆竹飛青煙，兒童詬誶齊爭先，出門四望新月懸，弁山白鱟還當天。〈俗傳弁山有神，能攝取蠶稻。每春秋之際，蠶稻將熟，薄暮有白氣橫橫亙天半，曰白鱟，見者減收，里俗鳴鼓噪而逐之，小兒連手詬詈。殊不可解，然亦載《烏程志》又可異也。〉
攃火
〈蠶喜溫和，偶天氣薄寒，用瓦盆然炭，置山棚下，使煖氣上山，名曰攃火，亦曰灼山。〉
山頭作繭聲唧唧，棚底瓦盆光烈烈，積薪投炭當風爇，掀騰煖氣如炎熱，抽毫布繭絲不絕，羅列煇煇萬點星，隨風飛焰舞流螢，茅檐打頭絕低小，且為汲水高建瓴，今年葉貴錢不足，絮被典盡更質褥，三春餘寒風破肉，趁煖還來棚下宿，欠伸睡思未全刪，看火春禽叫屋山，〈看火春鳥其鳴曰上山看火。〉滿山如雪昨夜添，𩮡鬆一望盡埋尖。
采繭
〈上山三日而采繭為落山，一曰回山。大眠後稱得六斤為一筐，率收繭一斤為一分，以十分為中平。過則得利，不及則失利。〉
山棚白繭重佈濩，高下紛紛綴無數，舉頭一望成雪山，下薄仰窺垂玉樹，光明潔淨堅且圓，如珠纍纍相駢聯，漫誇園客繭同甕，但願蠶好還年年，婦姑兒女齊共采，一餉筐間色皠皠，大筐小簿無弗盈，堆牀疊架環如城，老翁抱孫閒相評，從頭一一計重輕，少焉采盡上權衡，與翁所揣銖兩爭，拍手自詫老眼明。
擇繭
〈繭之名類不一：有兩蠶共成一繭而緒亂者，為同功繭。繭之被汙而緒裛，故擇棄之者，為推出繭。繭垂成而蠶死者，為烏頭繭。蠶口傷而不能為絲者，為緜繭。又有黃繭，緒粗不中織染，乃別繅以為絲縛。〉
堂前作竈排絲車，室中擇繭煩鄰家，同功推出各裁別，緜繭烏頭喜盡絕，〈同功，兩蠶交錯而成故緒亂。推出，繭被汙而緒裛故擇棄之。皆止堪為緜者。緜繭，繭未成而蠶死。烏頭，繭既成而蠶不能化蛹，故頭裛，尤繭之不堪者。〉更留黃繭作絲縛，餘外一色真如雪，飼蠶哺兒日夜忙，一覺安眠寧可望，今朝擇繭方靜坐，懵騰睡思正初長，不是鄰姑言語妙，那得消閒同一笑，回頭更憶少年時，倏忽風光去若馳，垂髫已有嬌痴女，偷眼還將白繭取，剪虎鏤花過端午。〈吳中女兒細鏤繭為花草蛇虎，重午戴之以鬭巧。〉
繅絲
〈先取繭暴日中三日，曰晾繭，然後入鍋動絲車。有頭蠶絲、二蠶絲，頭蠶為上。細而白者，謂之合羅，稍粗者謂之串五，又粗者謂之肥光。見宋雷《西吳里語》。〉
汲水然薪將煮繭，繅車搖動風雷轉，轟轟一刻千百迴，旋風莫及奔車緩，絲叉打繭水百沸，提起絲頭正無既，從教斷卻更續來，萬緒千頭難數計，插秧車水鬧如雲，男兒下田屋無人，小姑添水更加薪，新婦繅絲色勝銀，儂家細語姑勿嗔，傳聞百兩近良辰，絲成織絹白且長，與姑裁作嫁衣裳，五紋繡刺雙鴛鴦，記儂辛苦毋相忘。
剝蛹
〈繭中蛹，俗謂之蠶女，繅絲未盡之繭曰輭繭，剝去蛹而作緜，緜之下者。〉
繅絲賸繭薄如紙，水面浮沈緒難理，止堪去蛹剝為緜，留待三冬作絮被，耘田已了夏日長，婦姑綠陰同追涼，還將輭繭紝作線，織成粗帛裁兒裳，可憐農家無長物，天寒屋破風弗弗，賣絲得錢納官租，大緜平準償私逋，獨嫌輭繭質地麤，棄置不要還之吾。
作緜
〈同功、推出、不中為絲者，皆以作緜，緜之精者。〉
繅絲剝蛹事已了，煮繭作緜須及早，黃梅風雨鎮長有，趁此風光正晴昊，〈作緜須於晴日，陰雨則緜不速乾而縷脃。〉瓦盆盛水滿漬緜，竹架彎環比月圓，擘頭帶水施架上，潔淨如紙當風懸，門前櫓聲黃犬咋，隔籬知是買絲客，今年蠶好絲倍多，儂絲待價不輕擲，況復高田麥有秋，冬春未動囷如邱，莫愁糧長多科派，還有同功緜可賣。
生蛾
〈大眠起，先擇種蠶，倍與之食，故作繭亦異於他蠶。繭成，貯筐笥中，越五六日，乃破繭而出，是為蛾，兩翅栩栩然。〉
大眠已過蠶鋪地，揀取種蠶貯筐笥，儘教食葉不少靳，〈種蠶食葉倍多。〉珍重特與他蠶異，果然作繭大且厚，白雪作團淨無垢，蠕蠕已知蛹欲化，栩栩又見蛾出口，雌雄對對自成雙，長身窈窕疏眉龐，霏霏翅粉點明釭，孕含但見軀胮肛，細觀物理三太息，同是春蠶何決擇，可憐薄命鼎鑊烹，爛額焦頭更誰惜。
布子
〈用桑皮紙，每方廣尺餘為一幅，引蛾布子其上，鄉人謂之蠶種紙。生子後，小兒將蛾引置水盆，旋轉而遊，祝曰：阿蛾轉團團，今年去了來明年。〉
剡藤一幅潔且光，農家亦復勤收藏，引蛾著紙密生子，紛紜瑣碎何可量，眠看粒粒細於粟，咫尺應知千萬屬，莫言此貨稱易得，即使豐年勝珠玉，蛾兒生子旋棄捐，翾飛更引羣兒顛，盆中盛水語喧闐，繞盆共祝轉團團，阿蛾去了來明年，拍手一哄水盆翻。
相種
〈蠶蛾布子，參錯不齊，村嫗以相種為業者，就種之斜整疎密，擬其形似，撰為效語，以占吉凶，相欺誑焉。〉
蛾生蠶子鋪重重，縱橫紛錯尋無蹤，誰能於此辨疎密，何況從之定吉凶，前村老嫗口懸河，家家相種工揣摩，強尋形似相髣髴，約略推求多荒忽，斜行如葉復如花，圓轉成錢更成月，就中一幅勢如龍，蜿蜒夭喬下碧空，誠哉天造非人工，此圖最吉餘難同，無端蠶紙成卦繇，世俗荒唐那可究，不聞相馬與相士，猶或失之肥與瘦。
賽神
〈《吳興掌故集》引《蜀郡圖經》曰：九宮仙嬪者，蓋本之《列仙通記》所稱馬頭娘，今佛寺中亦有塑像。婦飾而乘馬，稱馬鳴王菩薩，鄉人多祀之。〉
今年把蠶值三姑，葉價貴賤相懸殊，〈俗呼蠶神曰蠶姑，其占為：一姑把蠶則葉賤，二姑把蠶則葉貴，三姑把蠶則倏賤倏貴。〉儂家幸未食貴葉，唯姑所貺誠難誣，豬頭爛熟粉餌香，新蒭茅柴炊黃粱，高燒樺燭光輝煌，大男小女拜滿堂，酹酒燒錢神喜悅，傴僂送神酒脯撤，團圞共坐享神餘，大肉硬餅堆盤列，老翁醉飽坐春風，小兒快活舞庭中，酒缾已罄盤已空，堂前屏當還悤悤，狸奴不眠勤捕鼠，賸有魚頭卻賚女。
蠶桑輯要終

        </div>
      </div>
    </div>
  </div>
</div>
<!--update:2025-08-30 10:07:44-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>