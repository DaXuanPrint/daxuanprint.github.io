<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="自序,卷之一,卷之二,卷之三,卷之四,卷之五,卷之六,卷之七,卷之八,卷之九,卷之十,卷之十一,卷之十二,汝南圃史全文在线阅读,汝南圃史全文在线下载,大玄古籍书库">
<meta name="description" content="明代周文华撰写的一部园艺著作。成书于1620年。周字含章,江苏苏州人,曾任光禄寺吏。后世传刻较少,现存有明万历四十八年金阊绿荫堂刊本、明万历年间书带斋刊本及手抄本等。。全书共12卷,主要内容有:月令(卷一)、栽种十二法(卷二)、花果部(卷三)、木果部(卷四)、水果部(卷五)、木本花部上、下(卷六、七)、条刺花部(卷八)、草本花部上、下(卷九、十)、竹木部、草部(卷十一)和蔬菜部、瓜豆部(卷十二)。其中除记述了各种植物的生物学特性外,主要讲述其栽种、繁殖及培育的技术和方法,涉及各类植物近200种,大多数是观">
<title>汝南圃史_周文华_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">汝南圃史</span> <br/>
          作者： <span class="inputVal" id="bkauthor">周文华</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,植物志,完结</span> <br/>
          字数： <span class="inputVal" id="bknum">[book_length]89618</span> <br/>
          说明： <span class="inputVal" id="bkdec">明代周文华撰写的一部园艺著作。成书于1620年。周字含章,江苏苏州人,曾任光禄寺吏。后世传刻较少,现存有明万历四十八年金阊绿荫堂刊本、明万历年间书带斋刊本及手抄本等。 全书共12卷,主要内容有:月令(卷一)、栽种十二法(卷二)、花果部(卷三)、木果部(卷四)、水果部(卷五)、木本花部上、下(卷六、七)、条刺花部(卷八)、草本花部上、下(卷九、十)、竹木部、草部(卷十一)和蔬菜部、瓜豆部(卷十二)。其中除记述了各种植物的生物学特性外,主要讲述其栽种、繁殖及培育的技术和方法,涉及各类植物近200种,大多数是观赏植物,包括梅、桃、海棠、桂花、蜡梅、山茶、玉兰、杜鹃花、牡丹、芍药、月季、兰花、菊花、水仙、百合等许多名花。对一些重点花卉,还记录有品种名称,如:梅花记有‘百叶缃’梅等10个品种;桃花记有‘美人’桃等约20个品种,其中包括著名的‘瑞香’桃,即‘寿星’桃;牡丹,除介绍了一些品种外,对花瓣数量(单叶、多叶和千叶)及花的颜色(黄、紫、红、白、绯、碧)提出了朴素而直观的分级和分类方法,并特殊地记叙了播种可获重瓣花品种和用生物防治法除虫等技术措施。在草本花卉中,对兰、菊等从培养土制备、幼苗培育、赏花及花后管理和病虫害防治等方面,都有详述。 书内虽杂有少量关于花木的诗词,但许多内容都包含了著者的实践经验,切实有用。从观赏园艺全局看,该书系统总结了当时、当地花木栽培的经验,对后世观赏园艺事业的发展,具有一定的影响。</span> <br/>
          封面： <span class="inputVal" id="bkimg">Z_12753.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]汝南圃史
[book_author]周文华
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,植物志,完结
[book_length]89618
[book_dec]明代周文华撰写的一部园艺著作。成书于1620年。周字含章,江苏苏州人,曾任光禄寺吏。后世传刻较少,现存有明万历四十八年金阊绿荫堂刊本、明万历年间书带斋刊本及手抄本等。 全书共12卷,主要内容有:月令(卷一)、栽种十二法(卷二)、花果部(卷三)、木果部(卷四)、水果部(卷五)、木本花部上、下(卷六、七)、条刺花部(卷八)、草本花部上、下(卷九、十)、竹木部、草部(卷十一)和蔬菜部、瓜豆部(卷十二)。其中除记述了各种植物的生物学特性外,主要讲述其栽种、繁殖及培育的技术和方法,涉及各类植物近200种,大多数是观赏植物,包括梅、桃、海棠、桂花、蜡梅、山茶、玉兰、杜鹃花、牡丹、芍药、月季、兰花、菊花、水仙、百合等许多名花。对一些重点花卉,还记录有品种名称,如:梅花记有‘百叶缃’梅等10个品种;桃花记有‘美人’桃等约20个品种,其中包括著名的‘瑞香’桃,即‘寿星’桃;牡丹,除介绍了一些品种外,对花瓣数量(单叶、多叶和千叶)及花的颜色(黄、紫、红、白、绯、碧)提出了朴素而直观的分级和分类方法,并特殊地记叙了播种可获重瓣花品种和用生物防治法除虫等技术措施。在草本花卉中,对兰、菊等从培养土制备、幼苗培育、赏花及花后管理和病虫害防治等方面,都有详述。 书内虽杂有少量关于花木的诗词,但许多内容都包含了著者的实践经验,切实有用。从观赏园艺全局看,该书系统总结了当时、当地花木栽培的经验,对后世观赏园艺事业的发展,具有一定的影响。
[book_img]Z_12753.jpg


[book_title]自序
余性癖閒嗜淡，每於坳堂隙地邀漢陰丈人、青門野叟相與商蒔花、課竹、鋤豆、種瓜之法。綠煙埋檻，紅雨沉牕，不使金谷梓里傲人於千載，是吾迂也。旣而染指雞肋，羈身京洛，政苦黃塵蔽面，故園清夢時時在鶯巢蝶隊間。適王君仲至貽我花史十卷，閱之，乃周允齋先生所輯，一時幽馨異彩披拂几案，覺塵土腸胃灑然若洗，真不減沸鼎中清泠泉也。稍恨詮集未該，漫取架頭野牒，并標耳目覩記，若竹木蔬藜菜菽之屬，葺為若干卷，使世有豪杰自閟不炫，簪紱而喜，托南山種豆，北郭澆花，怡神養志以銷烏兔，顧不必乞槖駞之秘藏，而四時收植調理之妙，一一如眎諸掌矣。雖然種植小經綸也，灌漑小雨露也，習得此三昧，轉為用世之術，安知非秉化育撫林總默輔，聖王之治，深培造化之功也哉。以故，余力慵而中止意倦而輒廢者，迺命望兒廣采而竟其局，以見不佞誡子之微意，固亦有在也。然剏者允齋，竟者吾父子，署曰《汝南圃史》，以問後世復有茂叔再出者，請更廣之。
萬曆庚申花朝吳郡周文華題於西圃之香蝶寮。

[book_title]卷之一
吳郡周文華含章纂次
月令
栽植
正月
九焦在辰，地火在巳，天地荒蕪在巳。
元旦雞鳴時，以火把遍照一切果樹下，則無蟲災。辰刻將斧班駁敲樹，則結子不落，名曰嫁樹。此月栽樹為上時。以甎石放李樹岐枝多結實。凡栽果，上半月多子。忌南風、火日。諸果樹宜削去低小亂枝。
〔下〕梅、桃核，銀杏，栗子，柑橘子 〈次年分栽〉，葧薺，山藥子，萵苣子，麻子 〈上元日〉，牛蒡子，天羅子，薏苡仁，茄子，瓜子，菠菜子，韮子，葱子。
〔分〕李樹，木蘭，海棠，玫瑰，紫薇，金雀。
〔扦〕石榴，蒲萄，梔子，薔薇，木香，楊柳，杉木 〈取嫩枝插芋頭或蘿蔔內，埋土，露枝三寸。〉長春。
〔接〕梅，杏，桃，李，梨，林檎，棗，栗，柿，瑞香，海棠，木瓜 〈宜壅狗糞〉，臘梅，黃薔薇，半丈紅，繡李 〈已上並雨水後〉，胡桃，木樨，荼䕷，月季，寶相 〈已上宜下旬〉。
〔壓〕山茶，杜鵑，木樨，桑。
〔移〕梅，杏，桃，李，石榴，櫻桃，花紅，銀杏，棗，栗，柑橘，山茶，瑞香，花紅，繡毬，梔子，紫薇，西河柳，迎春，棣棠，佛見笑，金沙，木香，錦帶，菊花，長春。
〔轉〕籬障。
〔澆〕梅，杏，桃，李，梨，林檎，瑞香，牡丹，芍藥，西瓜地，山藥地，韮菜地 〈掃去陳葉〉。
〔壅〕石榴，梨，棗，栗，柿，海棠。
〔起〕茨菰。
二月
九焦在丑，地火在午，天地荒蕪在酉。
社日以杵舂百果根，則結子繁而不落。以祭社餘酒及羹潑諸果樹，則多子。凡諸花木遇旱，只澆清水，切忌濃糞。移植亦忌南風、大日。石榴發嫩芽即掐去。
〔下〕松子，栢子，銀杏，梧桐子，椒子，茶子，榛子，松子，栗子，藕秧，菱，芡，蔗，茨菰，罌粟子，麗春子，錦葵子，秋葵子，翦春蘿子，翦秋羅子，鳳仙子，決明子，金錢子，秋海棠子，雞冠子，西瓜子，生瓜子，甜瓜子，黃瓜子，絲瓜子，冬瓜子，刀豆子，紫蘇子，扁豆子，卑麻子，紫草子，瓠瓢子，山藥，芝麻，香芋，落花生，白菜子，茄子，莧菜子 〈宜晦日〉，夏蘿蔔子，棉花子，絡麻子，芒線。
〔分〕壽李，石榴，花紅，紫荊，珍珠，玉簪，木筆，杜鵑，榆柳，玫瑰，山礬，虎剌，迎春，金雀，十姊妹，錦帶，甘菊，百合，萱草，石竹，翦春羅，翦秋羅，僧鞋菊，芭蕉，茴香，薄荷，甘露子，藿香，竹秧，葱秧，生菜，苦𦽿。
〔扦〕石榴，梨，葡萄 〈插蘿蔔中栽〉，瑞香，芙蓉 〈春分日〉，薔薇，槿樹，杉樹，桑樹，柳樹，西河柳 〈俱春分前後〉，
〔接〕梅，杏，桃，李，枇杷，林檎 〈春分日〉，銀杏，棗，栗，胡桃，柿 〈俱春分前〉，橘，柑，香櫞，山茶，西府海棠，木樨 〈俱春分後〉。
〔壓〕桑。
〔移〕松，槐，梧桐，桑，栗，藕秧，海棠，木瓜，茉莉，萱草，萵苣，薄荷，茄柯，黃瓜，葫蘆，生瓜，冬瓜。〈餘同正月諸般花果。〉
〔鋤〕橘地。
〔整〕葡萄棚，〈翦去小枝。天雨初晴、北風寒切，聚亂草煨之，少出烟氣，以拒嚴霜。〉
〔芟〕枇杷。
〔澆〕林檎，橘，柚，橙，瑞香，牡丹，芍藥。
〔壅〕櫻桃，葡萄 〈用猪糞和土〉，橘樹，橙樹，荷 〈用菜餅屑或麻餅〉，木樨，椒樹 〈用糞灰及細土覆根〉。
〔看〕梅，杏，〈白頭公吃，須令人驅逐，半月乃可。〉
〔採〕五加皮，甘菊頭，枸杞頭，蒿頭 〈鹽水綽，曬。〉
〔起〕茨菰。
〔收〕榆，槐，桃，柳，桑皮。〈煎湯，入鹽炒煆，擦牙。宜春分日。〉
三月
九焦在戌，地火在未，天地荒蕪在丑。
寒食浸糯米做麵作藥，清明縛樹上，不生蛓毛。又，清明子時於樹上縛稻草一根，不生諸蟲。
〔下〕藕秧，菱，葧薺，山茶，梔子，桐子，翦春羅，鳳仙，金銀錢，雞冠，鴈來紅，十樣錦，香蕷，落花生，芝麻，薄荷，黃精，茭苩，薑，紫蘇，芋頭，山藥，茄子，西瓜子，冬瓜子，南瓜子，黃瓜子，蘿蔔子，菠菜子，茴香，扁豆，黃豆，赤豆，菉豆，棉花子。
〔分〕松樹，石榴，櫻桃，花紅，棗樹，梔子，山丹，芙蓉，天竹，箬蘭，菊秧 〈穀雨前後〉，百合，石竹，翦秋羅，玉簪，珊瑚，芭蕉，枸杞，晚瓜，晚茄。
〔扦〕櫻桃，瑞香，薔薇，月季。
〔接〕梅，杏，桃，李，枇杷，楊梅，栗，橘，橙，繡毬，冬青。
〔種〕梅、桃秧，白蕚，山藥 〈上旬〉，薑，芋，菊上盆。
〔移〕石榴，楊梅，橘，橙，梔子，夾竹桃，桂，茶 〈宜向陽地〉，椒，茄，莧菜，扁豆，韭，葱。
〔出〕菖蒲盆 〈清明後〉，茉莉盆 〈立夏前從窖中移出〉。
〔修〕蜜蜂筒。
四月
九焦在未，地火在未，天地荒蕪在申。
此月伐木不蛀。小滿前後割蜜，則蜂盛。
〔下〕枇杷核，栗子，柿核，菱，茨 〈俱宜上旬〉，芝麻，黃豆，芋，蘿蔔子，秋王瓜，葱。
〔扦〕茉莉 〈芒種前後〉。
〔壓〕梔子 〈亦可扦〉，木樨 〈亦可移〉，薔薇，瓜藤 〈夏至日〉。
〔種〕芝麻，青豆，香豆。
〔栽〕茄秧 〈黃梅內栽，亦有早茄先種，但要捉蟲。〉
〔搭〕黃瓜、扁豆、絲瓜棚。
〔翦〕菖蒲 〈初八日，又十四日，皆可種。〉
〔澆〕牡丹 〈晴時〉，櫻桃 〈落後糞水〉。
〔採〕蠶豆，碗豆，蒜苗。
〔落〕杏子，櫻桃，枇杷。〈俱先令人看守。〉
〔收〕罌粟種，紅花，紫菜子。
〔包〕梨。
五月
九焦在卯，地火在午，天地荒蕪在子。
五日收百草頭，和陳石灰作刀瘡藥。午日嫁棗，如元旦法。
〔分〕水仙，葱秧 〈黃梅內栽。六月不可澆糞。〉
〔種〕菱秧，葧薺 〈小暑前〉。
〔移〕竹 〈十三日為竹醉日〉。
〔澆〕櫻桃 〈半和水糞〉，柑橘 〈黃梅內糞清水〉，桑樹 〈夏至掘開根下用糞〉。
〔採〕生瓜，王瓜。
〔落〕梅子，李子。
〔收〕菠菜子，竹籜，芫荽。
六月
九焦在子，地火在巳，天地荒蕪在辰。
此月伐竹不蛀。
〔下〕蒜，蘿蔔，胡蘿蔔。
〔移〕茉莉。
〔鋤〕竹園地。
〔扎〕闌干竹屏。
〔壅〕韭地 〈添河泥〉。
〔採〕紅菱，甜瓜，西瓜。
〔收〕洛陽花子，翦春羅，薄荷 〈三次〉。
七月
九焦在酉，地火在辰，天地荒蕪在亥。
辰日伐木不蛀。
〔下〕牡丹子，臘梅子，蜀葵，萵苣，菠菜，甜菜，胡蘿蔔，胡荽，白菜，蘿蔔，蕎麥。
〔分〕葱秧。
〔澆〕木樨 〈猪泥糞和水〉。
〔採〕菱，芡實，西瓜，薑。
〔收〕棗，蓮子，薄荷 〈三次〉，茴香子。
八月
九焦在午，地火在卯，天地荒蕪在卯。
〔下〕罌粟，長春，麗春，石竹，洛陽花，紅花，紫菜，萵苣，蠶豆，芥菜，菠菜，藏菜，大蒜，韭薤，胡荽。
〔分〕石榴，櫻桃，紫荊，牡丹，芍藥，貼梗海棠，木瓜，百合，石竹，翦春蘿，翦秋蘿，沃丹，金燈，佛龕，珊瑚，葱。
〔扦〕薔薇，木香。〈俱秋分前，或壓亦可。〉
〔接〕桃樹，花紅，玉蘭，牡丹，西府海棠，垂絲海棠。
〔種〕大蒜，韭菜。
〔移〕梅，杏，桃，李，櫻珠，枇杷，銀杏，橘樹，橙樹，梧桐，牡丹 〈秋分前後〉，芍藥，木瓜，梔子，木樨。
〔採〕菱，芡。
〔落〕石榴，柿 〈白露後〉。
〔收〕梧桐子，鳳仙子，金銀錢，薏苡仁。
九月
九焦在寅，地火在寅，天地荒蕪在未。
九日收菊花，曬乾為末。用糯米一斗，蒸熟，以麴弁菊花搜和，如常醞法，酒熟飲之，可治頭風。
〔浸〕菱，芡。
〔下〕罌粟 〈九日〉，紅花 〈月終〉，蠶豆 〈中旬〉，芥菜，春菜。
〔分〕櫻桃，芍藥，貼梗海棠，臘梅，八仙。
〔移〕枇杷，橘，橙，山茶，牡丹，芍藥，茉莉 〈入室內〉，蠟梅，麗春，萱花。
〔轉〕橘垜。
〔澆〕梅，杏，桃，李。
〔落〕石榴，梨，銀杏，栗，木瓜。
〔收〕菱，芡，木瓜子 〈霜降後〉，秋葵子，翦秋蘿子，决明子，雞冠子，雁來紅子，南瓜，山藥子 〈霜降後〉，長柄瓠子，萆麻子，薏珠子，白蘇子。
〔去〕荷花缸內水。
十月
九焦在亥，地火在丑，天地荒蕪在寅。
〔分〕㮋李，櫻桃，木筆，芍藥，木瓜，玫瑰，天竹，棣棠，錦帶，水仙，金萱，玉簪，秋牡丹。
〔移〕橘， 橙 〈仲冬亦可〉，臘梅。
〔澆〕橙樹 〈落後糞水〉。
〔壅〕竹園 〈用稻管泥，若用河泥必黃梅熱過者可壅。〉
〔起〕甘蔗。
〔收〕橘，柚，橙，柑 〈俱小雪前後〉，梔子，香薷。
〔藏〕莢竹桃，菖蒲，芙蓉條 〈斫長尺許，以溼稻穩蓋向陽處，來春二月扦插。〉葡萄藤 〈截壯藤長三四尺，埋熟糞內，來春三月扞插。〉
〔包〕栗。
十一月
九焦在申，地火在子，天地荒蕪在午。
冬至日用糟水澆海棠根，來春花盛。貯雪水埋地中，用浸諸色種子，耐寒且不生蟲，兼可醫治小兒熱毒。取溝泥曬乾，篩淨，以待二三月盆中栽植。
〔埋〕菊秧。
〔封〕菖蒲窖。
〔藏〕薑種 〈小雪前後〉。
十二月
九焦在巳，地火在亥，天地荒蕪在戌。
貯臘雪，取溝泥，一如前月之法。
〔扦〕石榴 〈二十五〉，楊柳 〈二十四日不蛀〉，宮柳，薔薇，佛見笑，十姊妹。
〔修〕桑。
〔札〕闌干竹屏。〈六月亦可，非此兩月，則薔薇、木香之類，皆生嫩條，不可動搖矣。〉
〔澆〕櫻桃，橘，橙 〈和水濃糞〉，桑，牡丹 〈狗糞壅亦妙〉，芍藥。
〔壅〕櫻桃，楊梅 〈灰糞遶傍壅根〉，韭菜 〈俱用河泥〉。
以上非立春後則地脈未和，皆不可移動。惟扦柳宜于臘月。即澆壅大率濃糞為佳。
占候
老農欲知水旱，老圃亦辨陰晴，負耒荷鋤更相問答，故方言偶語竝載入史，先繫總說，而仍次之以月日云。
總說
三青一貴。〈謂稻秧及桑與梅。嘉靖壬戌，桑葉甚貴，其年秧多，梅子價賤。〉
春甲子雨，赤地千里；夏甲子雨，行船入市；秋甲子雨，禾頭生耳；冬甲子雨，飛砂滿地。〈一云：牛羊凍死。又云：甲子值隻日，多驗；雙日或未然。〉以上見《鎖碎錄》。按《田家五行》與此少異，云：春雨甲子，乘船入市；夏雨甲子，赤地千里；〈赤、尺古通用，言為雨阻，跬步若千里之難。〉秋雨甲子，禾頭生耳；冬雨甲子，雪飛千里。末知孰是。
雲行南，雨溥溥；雲行東，馬頭通；雲行西，雨淋雞；雲行北，曬破屋。
芙蓉花，初開第一朶，秤其輕重，則知來年米價。重一錢，則米價亦如之，甚驗。
時逢室壁多風雨，雨到奎星方始晴。婁胃西風雲霧起，昴畢登高天半晴。觜參井遇大風起，井鬼天陰是有晴。總道柳星烟障起，星中雲黑也還晴。張翼相逢天大沛，軫角直日皎然晴。亢有大風沙石走，氐房心尾雨風聲。箕斗微微頭上雨，女牛細雨不分明。一到虛危風大起，若興雲霧隔朝睛。〈又曰：箕好風，畢好雨。〉
春丙暘暘，無水浸秧；夏丙暘暘，無水插秧；秋丙暘暘，乾收上倉；冬丙暘暘，無雪無霜。
月如懸弓，少雨多風。月如仰瓦，不求自下。
朝華不出市，夜華走千里。
未雨先雷，船去步回。
行得春風有夏雨，落得臘雪有河豚。
夏至酉臨六月旱。重陽戊遇一冬睛。
雨打丁巳頭，四十五日無日頭。
壬子、癸丑、甲寅晴，蔴套釘靴掛斷繩。
久晴望戊雨，久雨望庚晴。
鶴神上天怕馬嘯，下地怕狗叫。〈上天，次日為甲午。下地，次日為庚戌。言此兩日若雨，必連綿不止也。〉
春吃瘟㾮，夏吃水，秋吃五穀，冬吃米。〈凡交節氣日，若風正對鶴神所坐之方，即帶物吹入口中，惟立春日風向之為吉，餘俱不利。〉
正月
先天與後天，何須問神仙，但看立春日，甲乙是豐年，丙丁多主旱，戊己損田園，庚辛人馬動，壬癸水連天。
歲朝西北風，大水害農工。歲朝東北，五穀大熟。
正月朔雨，主春旱。元日霧，歲必饑。
元旦日未出時，東方有黑雲，春多雨；南方有黑雲，夏多雨；西方主秋；北方主冬，皆如之。
元日晴和無日色，其年必豐。
一雞，二犬，三猪，四羊，五馬，六牛，七人，八穀，凡睛為吉。
一日雨，人食料一升；二日雨，人食料二升；三日雨，人食料三升；四日雨，人食料四升；五日雨，主大熟。
五日內霧，穀傷民饑。
八日看參星，參星參在月身邊，教郎廣種白蒲田；參星參在月爪上，鯉魚跳在鍋蓋上。
初八弗見參星，月半看見紅燈。
甲子豐年丙子旱，戊子蝗蟲庚子亂，若逢壬子水滔滔，只在正月上旬看。
風送上元燈，雨打寒食坟。
上元日晴，宜百果。又，元宵無雨，多春旱。
十七日棉花生日，晴明，花有收。
未蟄先蟄，人吃狗食。又云：末蟄先蟄，一百廿日陰溼。
春雷須見氷，弗氷弗肯晴。
正月陰溼好種田，二月陰溼沒子田。
正月有壬子，桑葉貴；有甲子，初貴後賤。
春寒多雨水，春煖百花香。
二月
二月夜雨為酵頭雨，黃梅中，雨之多寡因之。以十夜為率，主雨水調勻，過則水，不及則旱，此最驗。
初八日，祠山大帝生辰，朝有西南風，主豐稔。
十二日為花朝，十三日為收花日，俱宜晴明，主百穀果實倍收。
社公弗吃乾糧，社婆弗吃舊水，立春後第五戌為社日，必有雨。
三月
三月無三卯，田家米不飽。初一雨飄飄，人民當食草。
初三日，田雞上晝叫，上鄉熟；下晝叫，下鄉熟；終日叫，上下一齊熟。
田雞叫得啞，三青變子鮓。〈又云：田裏收稻把。〉田雞叫得响，田裏好牽槳。
三月初三晴，桑樹上掛銀瓶。〈是日東風，葉稍賤。〉又云：雨打石頭遍，桑葉錢三片。又云：三日尚可，四日殺我。〈言四日有雨，則桑葉貴甚。〉未詳孰是。
初七無雨下秧晴，十七無雨蒔秧晴，廿七無雨收稻晴。
十一日，麥生日，喜天睛。
寒食雨，爛麥堆。
雨打紙錢頭，麻麥不見收。雨打墓頭錢，今年好種田。
清明日雨，主梅裏有水；晴，則旱。又，清明日雨，百果損。
清明午前睛，早蠶熟；午後晴，晚蠶熟；一日晴，早晚兩蠶俱大熟。〈清明，糞缸內有蛆，蠶好養，葉貴。〉
辰戌丑末，葉如金；子午卯酉，兩平平；寅申巳亥，如泥土；清明之日看分明。
三月溝裏白，溝底一畝麥。〈言三月睛，則麥有收也。〉
是月若連雨四日，主五穀貴。
四月
初四，稻生日，喜睛。
小麥是箇鬼，〈吳音叶舉。〉只怕四月初八夜裏雨。
八月雨斑斕，高低盡可憐。
十三有雨，麥無收。
有穀無穀，只看四月十六。四月十六烏漉禿，高低田稻一齊熟。四月十六清奣，竈堂裏摸蚌。
十六月上早，低田好種稻。〈水少故也。〉
四月十八雨飄飄，高鄉好種雜牢嘈。〈是日雨，主旱。〉
二十八日小分龍，若然無雨是懶龍。〈是日無雨，主旱。〉日煖夜寒，東海也乾。
麥秀風來擺，稻秀雨來淋。
立夏日無暈，主無水；有暈，須預做湖塘。
立夏日，朝有露水，桑葉大貴；天晴，主旱。
五月
初一落雨井泉浮，〈吳語叶扶。〉初二落雨井泉枯，初三落雨連太湖。〈農人多以五月一日之陰晴，卜一年之豐歉。《瑣碎錄》〉
五月初一若雨落，牆坍壁倒難收捉。
茫種逢壬便立梅，遇辰則絕。
迎梅一寸，送梅一尺。
雨打梅頭，無水飲牛。雨打梅額，井底開圻。
低田只怕迎梅雨，高田只怕送時雷。
黃梅寒，井底乾。
梅裏雷，低田拆舍歸。
梅裏一聲雷，時中三日雨。〈茫種後半月謂之禁雷天。〉
梅裏一日西南時裏三日溥溥。
黃梅時，水邊草樹上看魚散子之高低，卜水之增止，
夏至端午前，抄手種年田。
端午日雨，主來年大熟，當年絲貴。
夏至在五六，弗賣牛車便賣屋。
夏至日个雨，一點值千金。
夏至忌日暈，暈則大水。
夏至有雲，三伏熱。
夏至酉臨六月旱，重陽戊遇一冬睛。
夏至日西南風，急風急沒，慢風慢沒。
夏至日雨，為淋時雨，不肯即晴。
時裏西南，老鯽奔潭。
中時腰報倒黃梅。〈黃梅後為三時，頭時三日，中時五日，末時七日。中時雨，主大水。末時雷，主久晴。故又云：迎梅雨，送時雷，送子去，再弗回。〉
二十分龍廿一鱟，拔子黃秧便種豆。
二十分龍廿一雨，石頭縫裏盡是米。
小暑日雨，黃梅倒轉。
六月
六月初一一劑雨，夜夜風潮到立秋。
六月初三打个陣，上晝種田下晝困。
六月初三晴，沿山竹篠盡枯零。
六月弗熱，五穀弗結。
六月西風吹遍草，八月無風秕子稻。
伏裏西北風，臘裏船弗通。
夏末秋初一劑雨，賽過唐朝萬斛珠。
七月
七月秋，蒔到秋。六月秋，便罷休。
朝立秋，凉颼颼。夜立秋，熱到頭。
立秋日天氣晴明，萬物多不成熟。
秋踣蹗，損萬斛。〈立秋日發雷，名秋踣蹗，主晚稻秕，故云。〉
立秋日東南風，稻花三開三閉；西南風，稻花五開五閉；西北風，稻花七開七閉。農人以開閉太遲為慮，恐遇風雨歉收耳。
立秋日西南風，主禾稻倍牧，發風三日畝收二石。
十五日稻竿生日，要晴。一云：十四、十五、十六有雨，俱主撩水稻。俗又謂稻扦生日。
立秋後虹見為天收，雖大稔亦減分數。
處暑若還天不雨，總然結實也無收。
八月
八月朔日晴，連冬旱；有雨，好種大小麥弁薑。
白露號天收，有雨損穀，名苦雨。
白露前是雨，白露後是鬼。
八月十五雲遮月，來歲元宵雨打燈。
二十四為稻藁生日，雨則藁腐。
秋分日晴及東南風，主有收。
分社合日，農家叫屈。
分了社 〈吳語叶乍〉，穀米遍天下；社了分，穀米如錦墩。
八月小，糯米便是寶；八月大，街頭有菜貨。
人怕老窮，田怕秋旱。又云：飽水足穀。
三卯三寅，麥出低村；三庚二卯，麥出抝巧 〈高鄉〉。
九月
一日至九日，凡北風，則來年米賤。以日占月，如一日北風，正月賤；二日北風，二月賤也。
九日雨，禾成脯。〈言有雨，收禾必晴。〉
重陽溼漉漉，穰草千錢束。〈雨，主柴貴。〉
重陽看風色，東北風，是石崇口裏風，萬物皆結實；西北風，是范丹口裏風，實是無告吃。〈吳俗呼無物為無告也。〉
九月十三晴，弗要蓋稻亭。
霜降見霜，搨米個做霸王。
十月
賣綿絮婆婆，只看十月朝，無風無雨哭號咷。
十月初一晴，柴炭灰樣平。
十月初一西北風，糶子新米糴冬舂。〈來年米賤。〉
立冬日晴，主有魚。
小雪日雪，主穀賤。
十月雷，人死上爬堆。
十月無壬子，留寒待後春。
雨打冬丁卯，飛禽弗得飽。
十月迷露明塘寬，十一月迷露明塘乾。
十一月
冬至前米價長，貧兒有養；冬至前米價落，窮漠轉消索。
要知來年閏，只看冬至剩。
十七日彌陀生日，東北風，天有雲，主來歲有雨大熟。
冬至後，三辛立臘。
十二月
臘月雷，地白雨來催。
若要麥，見三白。
兩春夾一冬，無被煖烘烘。
臘雪是被，春雪是鬼。

[book_title]卷之二
吳郡周文華含章纂次
栽種十二法
栽種各有所宜，分列百卉下，茲先載其總法。
下種
凡下種必擇吉日及天晴為妙，雨則不茁。三五日後必欲雨，旱則不生，須頻澆水。下種後不得令人足、雞犬踐踏。〈《允齋花譜》〉
核宜排，子宜撒。其法：收枝頭乾實，懸通風處，臨種少曬，擇向陽所，以肥土鋪半，將核尖向上排定，再以肥土蓋之，乾溼得所為妙。〈《灌園史》〉
凡果須候肉爛，和核種之，否則不類其種。〈《瑣碎錄》〉
凡種蔬蓏，必先燥暴其子。蔬宜畦種，蓯宜區種。畦地長丈餘，廣三尺。先數日斸起宿土，雜以蒿草，火燎之以絕蟲類，併得為糞。臨時益以他糞，治畦種之。區種如區田法，區深廣可一尺許。臨種以熟糞和土拌勻納於地中。候苗出，視稀稠去留之。又有芽種，凡種子先須淘淨，頓匏瓢中，覆以溼草，三日後芽生，長可指許，然後下種。先於熟畦內以水飲地，勻摻芽種，復篩細糞土覆之，以防日暘。如依此法，菜旣齊出而草又不生。〈《稼圃奇書》〉
分栽
根上發起小條，俱可分栽。先就本身相連處截斷，未可便移，待次年方可移植。或叢生者則不必然，亦須按月分栽則活。〈《允齋花譜》〉
凡花木有直根一，謂之命根，趂小時栽便盤了，或以甎瓦盛之，勿令生下，則他日易移，以利斧斷之亦可。〈《瑣碎錄》〉
扦插
凡扦插花木，須地土肥細。二三月間萌蘖將動時，選肥嫩發條取下，斬長尺許，每條下削成馬耳狀。即以杖刺土成穴，深五六寸許，以花條插之，半入土內，半出土上，仍築令土著木。日用水澆灌，令土常潤澤。夏搭涼棚蔽日，冬作暖棚以禦霜雪，候長成方可移栽。〈《允齋花譜》〉
春花已半開者，用刀剪下，即插之蘿蔔上，却以花盆種之。時時澆溉，花過則生根矣。既不傷生，又可得種，亦奇法也。〈《癸辛襍識》〉
接換
凡葉相似，實與核相類者，皆可接換。下向根腳謂之樹砧，如桃砧接梅、接杏；櫟砧接栗之類是也，若本色接本色尤妙。砧大者宜高截，小者宜近地截，截訖，用快刀銛砧上鋸齒痕。將取到接頭，斷長四寸許，根頭斜削皮骨成馬耳狀，又將馬耳尖頭薄骨翻轉，割去半分，納口內噙養。然後於砧盤左右皮內木外，批豁或兩道或三道，納所噙接頭於內，極要快捷緊密，須使老樹肌肉與接頭肌肉相對。用竹籜闊寸許，劈開雙摺，齊砧面包裹，再用竹籜包其砧頂，通以麻皮纏縛牢固，爛泥封其鏬隙，再用瓦盛潤土培養接頭上。乾即灑之，上露接頭二三眼，以通活氣。直至秋間，新枝長成，方可去土。〈《允齋花譜》〉
凡接換必須相稱，砧大宜高截，砧小宜低截。對接，上下各正去半爿。偶接，上下各斜去半爿。插接，截平本根，削斜分枝，插皮內。合接，同種兩枝各削去半邊。俱用麻縛蔑幫，泥封籜裹，四圍扦棘以防鳥雀，常將水灑，更避日色，若遇狂風大雨，急宜遮護，否則不活。〈《灌園史》〉
接法有五：一曰身接，將鋸截去原樹枝莖作盤，砧高可及肩，以小利刃於其盤之兩旁微啟小鏬隙半寸，先用竹籤侯之，測其淺深，即以所接條約長五寸，一頭削作小箆子，先噙口中假精溢以助其氣，即納之鏬中，皮肉相對插之，即用樹皮封繫，桑皮、榖皮之類寬緊得宜，用牛糞和泥，斟酌擁包，勿令透風，外仍留一眼於上，以泄其氣。二曰根接，以鋸截斷原樹，去地五寸許，以所接枝條削皮插之，一如身接之法，就以土培封之，以棘圍護之。三曰皮接，用小利刃於原樹身八字斜劈之，仍以竹籤探著深淺，將所接之枝，皮肉相向插入，封護如前，迨接枝發茂，斬去原樹枝莖，則所接新枝自然條達。四曰枝接，一如皮接之法。五曰搭接，將已種出芽條，去地三寸許，上削作馬耳，將所接枝條併削馬耳，相搭接之，封繫糞擁悉如前法。〈《稼圃奇書》〉
凡接矮果及花，用好黃泥曬乾篩淨，小便浸之，再曬，浸十餘次，以泥封樹枝，用竹筒破作兩片，封裹之，則根立生，次年截取栽之。〈《瑣碎錄》〉
凡接樹，須其生意已動，未發芽時，不先不後乃易活。〈《王氏日抄》〉
凡接花樹，雖已接活，內脂力未全，包生未滿接頭處，切勿令梅雨得以浸其皮。〈《瑣碎錄》〉
《宦游紀聞》載種花法云：春分和氣盡，接不得；夏至陽氣盛，種不得；立夏以後不可移種。其云春分不可接樹則妄也。接樹之期，大率先梅、杏、桃、李，次棗、栗、梨、柿，次柑、橙、橘、柚，惟金橘尤宜遲，蓋氣未動而接者多不能活。〈《允齋花譜》〉
凡接樹雖活，下有氣條從本身上報者，急宜削去，勿令分其氣力。〈《允齋花譜》〉
壓條
壓黃薔薇法：黃梅中，攀枝著地，用樹鈎釘住，令其貼服，用肥土壅之。明年生根後，截斷。再隔一年，移栽。因此種最難活，必須用此法。凡壓條倣此。〈《允齋花譜》〉
過貼
凡花木不可分、不可接、不可壓，用過貼法。
凡欲過貼，先移葉相類之小樹於旁，從兩邊樹枝可相交合處，以刀各削其半，對合著，用竹籜包裹，麻皮纏縛牢固，泥封之。大樹所合枝旁截令斷，小樹所合枝去其梢，至來春方可截斷連處，待長後移植。〈《允齋花譜》〉
移植
凡移植果木，必先於九月霜降後，撅轉成圓垜，以草索盤縛原土，未可移動，仍以鬆土填滿周遭鏬隙，待次年正二月移栽。栽處宜寬，作區安頓端正，然後下土，將木器斜築根底下以實為度，上以鬆土覆之。若本身高者，須用竹木扶，縛定勿使風搖動。安頓完，即以肥水澆之。如無雨，每朝灌水，直待半月後，其根實，生意發動，乃止。大樹髠其梢，小則不必髠。若路遠未能便種，必須蔽日，若垜碎日炙，即不活矣。
凡栽樹，正月為上時，二月為中時，三月為下時。然棗，雞口；槐，兔目；桑，蝦漠眼；榆，員瘤；自餘雜木，鼠耳、䖟翅，各以其時，樹種既多，不可一一備舉。
凡樹一移當三年。〈《瑣碎錄》〉
先記枝之所向，將竹刀掘起，下勿傷根，上勿損葉，如前種之，再加肥土填滿四邊。又以石子鋪面，以防泥濺，如泥一濺，葉即黃脫。仍須澆灌得宜，謹避風日，數日即活。〈《灌園史》〉
花木接者或砍移種，須令接頭在外。〈《瑣碎錄》〉
移栽果木，宜在望前，則結子繁多。〈《灌園史》〉
整頓
〈避忌、祈禳、保護、驅邪，附。〉
正月修諸花果樹木，削去低小亂枝，勿令分力，結子自然肥大。〈《允齋花譜》〉
樹木發芽時，於根旁掘土，須要寬深，尋直下釘地根截去，留四邊亂根勿動，却用土覆蓋築實，則結果肥大，勝插接者，謂之騙樹。〈《農桑撮要》〉
花果樹木有蟲蠧者，務宜去之，其法：用鐵線作鈎取之。一法：用硫黃、雄黃作煙熏之，即死。或用桐油紙撚條塞之，亦驗。〈《稼圃奇書》〉
凡樹內蛀蟲，入春頭俱向上，難於鈎取，必用煙熏。唯冬則向下，將鐵線一摉，立盡。〈《王氏日抄》〉
花果樹木有蟲蠧者，以莞花納孔，即除。一云：百部葉亦可。又，正月間，用杉木作小釘，塞之，其蟲立死。〈《瑣碎錄》〉
凡種好花木，其旁須種葱薤之屬，以辟麝。花木最忌麝香之觸，瓜尤忌之，若既為所觸，急於上風燒硫黃氣以解之。〈《灌園史》〉
樹得桂而枯，然未可槩論，若以桂為釘，釘在下則枯，釘在上則茂。〈《瑣碎錄》〉
菓子生花，花謝時天晴日猛，其年結果必多，遇雨即少。鑿開樹皮，納少鍾乳末，則子多且美。又，樹老以鍾乳末和泥，於根上揭去皮，抹之，樹復茂。〈《瑣碎錄》〉
凡木皆有雄雌，雄者多不實，可鑿木作徑寸穴，取雌木填之，乃實。〈《允齋花譜》〉
生人髮掛果樹，飛鳥不食其實。〈《允齋花譜》〉
果樹無子，以社酒或社日羹潑之，其生必多。又，社日杵百果根，則子大。〈《瑣碎錄》〉
諸般樹木整頓，尤須得法。去瀝水枝 〈向下者〉，去刺身條 〈向內者〉，駢紐枝 〈連結者〉，冗雜枝 〈多亂者〉，風枝 〈細長者〉，旁枝 〈新發者〉。或將大枝截去，以蜜塗之，復以馬糞和泥罨其潤處；或用魚腥水澆之，便生苔蘚，尤助野趣。如盆中樹欲其曲折，略割其皮，隨意轉摺，以㯶縛之，自饒古意。〈《灌園史》〉
種樹時，將大蒜一枚，甘草一寸，先放根下，永無蟲患。若有蛀眼，以硫黃塞之。有蟻穴，以香油或羊骨引之。有蚓穴，以鴨糞或灰水澆之。
凡種盆景，保護務要及時，倘風水相侵，寒熱暴至，當以布帳遮之，或篾簟覆之。如遇輕陰細雨，淡日和風，出架庭中，勿令著地，恐致根長及引蟲蟻。
冬日將樹掘起，洗淨，勿傷根芽，當量樹之老嫩，於日中曬數日，乾極則灑水，復用肥泥拌宿壤種之。若天煖，澆糞數次亦可。若止曬一面，則餘三面皆無花矣。〈《灌園史》〉
以烏賊魚骨鍼花樹，輒死。〈《瑣碎錄》〉
植物去皮則死，氣在外也。〈《允齋花譜》〉
草木被羊食者，不長。〈《允齋花譜》〉
諸豆與油麻、大麻等，若不及時去草，必為草所蠧耗，雖結實亦不多。諺云：麻耘地，豆耘花。麻初生即耘，豆雖花時尚可耘也。
珊瑚、虎刺、翠雲草、秋海棠、山茶、菖蒲皆喜陰，遇日色多枯槁，宜遮蓋之。杜鵑尤不宜日，置之樹陰深處則蒼翠可愛。〈《允齋花譜》〉
澆灌
澆灌必分早晚。早宜肥水澆根，其法：鋤嫩青草拌溝泥，同罨缸內，久則自然流出青水，澆之。晚宜清水灑葉，其法：取天落水或河池水置缸內，投石子數枚，澄過，曬之。若晚間驟雨，急宜遮護，恐烈日曬後熱氣蒸花故也。〈《灌園史》〉
凡草木發芽，不可澆糞，恐傷其根也。花開時，不可澆糞，恐墮其花也。糞須和水，不可太濃。若用停久冷糞，曾經雨露者尤妙。〈《稼圃奇書》〉
草木之性不同，如茉莉、石榴不妨過肥，杜鵑花稍著糞穢則木立稿。又，五月梅雨時，不宜用肥，肥則根必腐爛。八月白露，雨至必生嫩根，槩以肥澆，非獨無益，抑且有害。〈《允齋花譜》〉
澆灌之法，須按月輕重。暑月宜清，臘月宜厚。如正月用糞和水七之三，二月六之四，三月平分，四月四之六，五月三之七，六月二之八，以後月分例照前月次第加減。〈《允齋花譜》〉
凡花蘂當在數日後開者，用馬糞浸水澆之，次日即開，謂之催花法。〈《稼圃奇書》〉
培壅
培壅先於貯土，須鋤青草以糞澆之，煨過再燒，如此數次，搗碎篩淨，揀去甎瓦、草根，收藏缸內，安頓日照雨曬處。或將黃泥浸臈糞中，年餘取出，曬乾用之。或植盆樹，將炭屑及瓦片浸糞窖中，經月取出，以為鋪盆用。〈《允齋花譜》〉
凡種花，欲得花多，須用肥土壅根，高三五寸，但宜在十一、十二、正月，餘月皆不宜壅。〈《允齋花譜》〉
摘實
凡果實未全熟時，不可便摘，恐抽過筋脉，來歲不盛。〈《瑣碎錄》〉
又，果熟時，勿輕摘採，如動破一枚，飛鳥皆來啄食。〈《灌園史》〉
凡果實異常者，根下必有毒蛇，切不可食。〈《瑣碎錄》〉
花果樹曾經孝子及孕婦手折，則數年不生花，即花亦不甚結實。〈《灌園史》〉
凡果實及皂莢之類，如初結實之年為僧尼所觸，終不復結。〈《允齋花譜》〉
收種
凡收子種，須選其無病而綻者，曬令極乾，以瓶收貯，懸於高所。勿近地氣，恐生白瞢，即無用，隔年亦不生。〈《允齋花譜》〉
凡收核種，必待其果熟甚，擘取其核，便於向陽煖處，深寬為坑，以牛馬糞和土平鋪坑底，將核尖向下排定，復以糞土覆之，令厚尺餘，至春生芽，萬不失一。忌水浸風吹，皆令仁腐。一法，以泥包核如彈丸，曬乾，投前坑中，更妙。〈《允齋花譜》

[book_title]卷之三
吳郡周文華含章補次
花果部
梅
梅，一名枂。杏之類，樹及葉皆如杏，樹比杏稍黑，葉比杏稍青。北人不識，故賈元勰曰：「梅花早而白，杏花晚而紅。梅實小而酸，核有文。杏實大而甜，核無文。梅任調食及虀，杏則不任此用。世人或不能辨，言梅、杏為一物，失之遠矣。」花香，先百花開，結實至五月而熟。范石湖《梅譜》曰：「梅，天下尤物，無問知愚賢不肖，莫敢有異議。學圃之士必先種梅，且不厭多。」又曰：「梅，以韻勝，以格高，故以橫斜疎瘦與老枝怪奇者為貴。其新接穉本，抽嫩枝直上或三四尺，如酴醿、薔薇類者，謂之氣條，此直宜取實規利，無所謂韻與格矣。又有一種糞壤力勝者，於條上茁短橫枝，狀如棘鍼，花密綴之，亦非高品。」其叙梅類：有「江梅」，遺核野生，不經栽接者。又名直腳梅，或謂之野梅。凡山間水濱，荒寒清絶之趣，皆此本也。花稍小而疎瘦有韻，香最清，實小而硬。 有「早梅」，花勝直腳梅。吳中春晩，二月始爛熳，獨此品於冬至前已開，故得「早」名。錢塘湖上亦有一種，尤開早，予嘗重陽日親折之，有「橫枝對菊開」之句。行都賣花者，爭先為奇，冬初，折未開枝，寘浴室中熏蒸，令拆，強名早梅，終瑣碎，無香。有「官城梅」，吳下圃人以直腳梅擇他本花肥實美者接之，花遂敷腴，實亦佳，可入煎造。有「消梅」，花與江梅、官城梅相似，其實圓小鬆脆，多液無滓。多液則不耐日乾，故不入煎造，亦不宜熟，惟堪青噉。有「古梅」，其枝樛曲萬狀，蒼蘚鱗皴，封滿花身。又有苔鬚垂於枝間，或長數寸，風至，綠絲飄飄，可愛。有「重葉梅」，花頭甚豐，葉重數層，盛開如小白蓮，梅中之奇品。花房獨出而結實多雙，尤為瑰異，極梅之變，化工無餘巧矣。有「綠蕚梅」，凡梅花，跗蔕皆絳紫色，惟此純綠。枝梗亦青，特為清高，好事者比之「九疑仙人蕚綠華」。又有一種，蕚亦微綠，四邊猶淺絳，亦自難得。有「百葉緗梅」，亦名黃香梅，亦名千葉香梅。花葉至二十餘瓣，心色微黃，花頭差小而繁宻，別有一種芳香，比常梅尤穠美。不結實。有「紅梅」，粉紅色。標格猶是梅，而繁密則如杏，香亦類杏。詩人有「北人全未識，渾作杏花看」之句，與江梅同開，紅白相映，園林初春絶景也。梅聖俞詩云「認桃無綠葉，辨杏有青枝。」當時以為著題。東坡詩云「詩老不知梅格在，更看綠葉與青枝」，蓋謂其不韻，為紅梅解嘲云。有「鴛鴦梅」，多葉紅梅也。花輕盈，重葉數層。凡雙果，必並蔕，唯此一蔕而結雙梅，亦尤物。有「杏梅」，花比紅梅色微淡，結實甚匾，有斕斑色，全似杏味，不及紅梅。 《吳邑志》云：梅花疎瘦有韻，山家多種之，光福山中尤多，花時香雪三十里，物外奇賞也。又云：梅子其味仍在熟時青黃餖飣，歷時最久。埤雅曰：子赤者材堅，子白者材脆。俗云梅花優於香，桃花優於色，天下之美不得而兼者，若荔枝無好花，牡丹無美實，亦其類也。今江湘四五月間，梅欲黃落，則水澗玉溽，礎壁皆汗，蒸鬱成雨，其霏如霧，謂之梅雨，沾衣服皆敗黦。故自江以南，三月雨謂之迎梅，五月雨謂之送梅。梅食之生津液，能止渴，而損齒。《本草衍義》曰：食梅則津液泄，木生水也，津液泄故傷齒，腎屬水，外為齒，故也。其熟者，以火熏之，為烏梅；以鹽殺之，為白梅。其青者，以糖和之，作糖梅；以蒜醋和之，作蒜梅。或又杵白梅，和以紫蘇，作梅醬，古人用以調羹疑即此也。《齊民要術》作白梅法：梅子酸核初成時摘取，夜以鹽汁浸之，晝則日曝，凡十曝十浸便成，調鼎和虀，所在多入也。作烏梅，亦以核初成時摘取，籠於𥤮上，薰之令乾即成矣。烏梅入藥，不任調食也。春間取核埋糞地，待長二三尺許，移栽。亦有野出者，必數年始著花，今人取佳種接桃樹上，或用本色。春秋皆可接，唯在春分前後則易活，二三年便有花，此捷法也。九月間用糞澆溉。又云：移大梅樹，去其枝梢，大其根盤，沃以溝泥，無不活者。或云：於苦楝樹上則成墨梅，然詢之老圃，獨宜江梅，餘俱不然。《灌園史》曰：瓶中插梅花，將醃肉汁撇去淨油，入瓶，插之可至結實，或用煮鯽湯亦可。陳眉公曰：以乾鹽貯瓶，插梅其中，鹽梅相和，尤覺清韻。
杏
杏，葉如梅而圓大，花先赤後白，艷麗可愛。栽種之法與桃、李同，但宜近人家，不得移動耳。二月開花，五月實成。其仁有毒，須煮令極熟，以中心無白為度。此果多花少實，實多亦為農祥。師曠占術云：杏多實不蟲者，來歲秋禾善。《文昌襍錄》云：揚州李冠卿所居堂前杏一株，極大，多花而不實，一老嫗曰：來春為嫁此杏。冬深忽攜尊酒，云是婚嫁撞門酒。索處子裙繫樹上，已奠酒辭祝再三，家人咸哂之。明年，結子無數。《瑣碎錄》云：杏熟時合肉埋糞土中，至春旣生，則移栽實地，旣移不得更動。用桃樹接或本色接。《興化府志》云：杏，北地所產，移種至此不生，生亦不蕃，不久隨絕，亦猶南橘北枳其性各有所宜也。今陜西出八丹杏，杏肉多查，不可食，惟取其仁食之，亦名杏榛，與今所食杏又自不同也。
桃
桃之品不一，其花繁麗，伸春之月始開，木少則花盛。詩云：「桃之夭夭，灼灼其華」是也。五六月實成，亦有至十月始熟者。《爾雅翼》云：桃能去不祥。桃之實在木上不落者名桃梟，一名桃奴，及莖葉毛皆去邪，故古植門以桃梗，出兵以桃弧，臨喪以桃茢。《典術》云：桃者，五木之精，仙木也。故厭伏邪氣制百鬼。又云：桃，西方之木，味辛氣惡，物或惡之，木之不用桃，猶菜之不用辛也。今桃仁、桃花、桃梟、桃葉、桃毛、桃蠹、膠膠皆入藥，而桃花服之能令人好顏色，神仙家□植之。《圖經本草》云：大都佳果多是圃木以他木接根上栽之，遂至肥美，殊失本性，此等藥中不可用之，當以野生者為佳。桃之花、實竝茂而尤易生。諺云：頭白可種桃。又曰：桃三，李四，梅子十二。 《齊民要術》曰：種桃法，桃熟時合肉全埋糞土中，〈直置凡地則不生，生亦不茂。桃性早實，三歲便結子，故不求栽。〉至春既生，移栽實地。〈若仍處糞中則實小而苦。〉栽法：以鍬合土掘移之。〈桃性易種難栽，若離本土，率多死矣。〉又法：桃熟時，於向陽暖處，寬深為坑。取桃數十枚，擘破，將核納溼牛糞中，尖頭向上，覆土尺餘。至春深，芽長，移核栽之。或云：種時以桃核，刷淨，令女子艷籹種之，他日花艷而子離核。桃性皮急，四年以上，宜以刀竪𠠫其皮，不𠠫者，皮急則死。七八年便老，老則子細，是以宜歲歲種之。三月中，掘取野生者，雖小勿動其根上之土，根一離土，栽亦不活。待長成小桃樹，以二八月中，求佳種接之，不過二三年即食其實。聞之洞庭山人云：諸果下種皆不變，唯桃不然，實雖大，種之則小，故不如接也。且桃易生之木，不唯可接本色，而梅、杏、李無不賴之，故以多植為美。其種甚多：有金桃，形長，色深黃如金，肉粘核，多蛀，不蛀者乃佳味，甘酸如柿，綽有風致，以七月盡熟。有銀桃，形圓，色青白，肉不粘核，味甘，以六月中熟，大可四寸許。金桃、銀桃俱淡紅色，又名水蜜桃。有灰桃，即崑崙桃，又名墨桃，花色比金銀桃尤淡，形長，肉深紫紅色，而皮色似灰，核肉不相粘，味在銀桃之上，以七月中熟，大可四寸許。有襄桃，開淡紅花，形圓，色青白，肉不粘核，味甘，以五月中熟，大可二寸，俗名楊桃，云接楊樹而生，非也。有十月桃，形圓，色青，花紅，肉粘核，味甘酸，以十月中熟，大徑寸半，諸品中惟此最後，疑即古冬桃也。有李桃，花深紅色，形圓，色青，肉不粘核，味甘，花葉形味皆桃也，但其實光澤如李，故名，大徑寸半，一名柰桃，又名光桃。有胭脂桃，花如緋桃而單葉，形圓，色青，肉粘核，味甘酸，以七月中熟。有緋桃，花色深紅，一種多葉，結子皆雙，一種千葉，有四心，結子或三或四，多不成實。有碧桃，花色純白微碧，一種單葉，結實以七月中熟，大可寸許，一種千葉，花色雅淡，豐腴，結實少，與夗央桃同開最後。有瑞香桃，又名孩兒桃，又名矮桃，高一二尺，實如金桃而圓，秋熟，《建昌志》所謂道州桃也，蓋道州出侏儒，而此桃形矮，故名。有美人桃，花粉紅色，千葉，又名人面桃，取「人面桃花相映紅」之義，最妖冶，特不結實。有夗央桃，千葉，深紅，開最後，而輕盈婉麗在緋桃之上，結實必雙，味亦酸甜可口。有匾桃，又名餅桃，又名盒盤桃。有尖嘴桃，亦謂之京桃，花色紅麗，味亦甘美。
李 〈㮋李，附。〉
李之品見於傳記者甚多。《埤雅》云：李，東方之果，木子也。故其字從木從子。《爾雅翼》云：李，木之多子者，故從子。又云：李，南方之果也，火者木之子，故名。與《埤雅》說異。其花白而細，比桃花尤繁。楊誠齊常疑韓退之詩「不見桃花，唯見李花」，後登碧落堂，望隔江桃李，則桃暗而李明，乃悟其妙，蓋炫晝縞夜云。蕭瑀、陳士遠於龍昌寺看李花，相與論李有九標，謂香、雅、細、淡、潔、密、宜月夜、宜綠鬢、泛酒無異色。其實以五月熟，甘脆可啖，有微澀且酸者，亦隨其品之上下而已。青李，外青內白；嘉慶李，外青內紅；俱核小味甘，而嘉慶李尤勝。韋述《兩京記》云：東都嘉慶妨有李樹，其實甘鮮為京都之美，故稱嘉慶李。今人但言嘉慶子，蓋稱謂既熟，不以李名也。建寧李，亦甚佳，土人乾之，貨賣四方。聞北地有御黃子，亦李之類，而味甘美。《齊民要術》曰：李性耐久，樹得三十年，老雖枝枯，子亦不細。嫁李法：於元日或上元日，以甎石著李樹岐中，令實繁。又：臘月中，以杖微擊枝間，至正月晦日復搫，可令足子。其不實者，亦於元旦五更，四面照火，亦云嫁李。凡李、桃樹下竝鋤去草穢，不用耕墾，耕則肥而無實，樹下犁撥則樹死。大率桃、李方兩步一根，根密陰連，則子細而味亦不佳。《便民圖纂》云：臘月中，取根上發起小條，移種別地，待長行栽，栽宜稀，不宜肥地。取桃樹接之則生子紅甘，或以本色接之亦易活。
㮋李，俗名壽李。高五六尺，叢生。開細花，或紅或白，繁褥可愛。陸龜蒙㮋李花賦云：「一枝上能萬其膚蕚，一蕚中自參其丹白。」是也。花有三種。一種開細白花，單葉，結子如櫻桃，甘酸可食，二月開花，六月中熟，即㮋李也。一種開細白花，千葉，俗名喜梅，又名玉蝶。一種開細紅花，千葉，俗名玉梅。皆㮋李之類，而千葉者結實多雙，此為異耳。《本草》郁李仁，取單葉者，十月中分栽。陸璣《草木疏》云：唐棣即奧李也，〈奧音郁。〉一名雀梅，亦曰車下李，其花或赤或白，六月中熟，大如李，子可食。《埤雅》云：棠棣，如李而小，子如櫻桃，正白，花蕚上承下覆甚相親爾。〈采薇〉所謂「彼爾維何，維常之華。」是也。據此，則今之郁李即古之所謂唐棣。然郭璞註《爾雅》以唐棣似白楊，《爾雅翼》又以唐棣為今栘楊，非白楊，皆不以郁李為唐棣，未知何故。
石榴
石榴，一名安石榴，一名丹若，又名天漿。五月間開紅花，此花附蕚皆真紅色，瓣如撮丹，鬚黃粟密。唯單葉者結實作房，子甚多。《圖經本草》曰：安石榴，本生西域。陸機與弟書云：張騫出使絕域十八載，得塗林安石榴，從安石得之，故名。亦名海榴。李贊皇《花木記》所謂凡花以海名者皆從海外來也。今處處有之，木不甚高大，枝柯附幹自地便生作叢。種極易，息折其條，盤土中，便生。花有黃、赤二色，實亦有甘、酢二種。甘者可食，酢者入藥。又一種，山石榴，形頗相類而絕小，不作房，青齊間甚多，不入藥，但蜜漬以當果，疑即今之火榴也。《齊民要術》種石榴法：三月初，取指大枝，長尺有半，八九枝共為一稞，燒下頭二寸。〈不燒則漏汁。〉先掘圓坑，深尺有七寸，廣徑尺。竪枝坑畔，置枯骨、礓石於枝間。〈骨 、石，樹性所宜。〉一層土，一層骨、石，築實之，令沒枝頭寸許。水澆常令潤澤。既生，又以骨石布其根下，則柯圓枝茂。〈若孤根獨立，雖生亦不佳。〉十月天寒，以蒲藁裹纏，〈不裹則凍死。〉二月初，解放。《瑣碎錄》云：種石榴，先鋪一重石子，次鋪少泥，又鋪石子安根，方著根，在其上用泥覆蓋，平地多用大石壓之。 《水雲錄》云：三月移石榴，其栽插，取嫩枝如指大者，斬長一二尺，枝頭以指甲刮去一二寸皮，深插於背陰地中，無有不活。若以白榴枝插於紅榴枝上，其花粉紅。粉紅亦另有種。又，臘月二十五日，取嫩枝如小指大者，插肥土中即活，梅雨中亦活。又有種子法，先於樹頭號定向背，霜後摘下，以稀布囊貯之，仍依舊號懸掛通風處。復敲堅細土，篩去瓦石，潑糞數次，收貯缸內。至次年二月初，取家用火盆，鋪土三寸，不得太厚，每隔數寸按一小潭，納榴子數粒，蓋土半寸許，灑水令溼，置向陽處。候長寸許，每潭揀留一大株，肥水再澆。既長，分種盆內，盆須極小，種不宜深，仍令向陽，日澆數次。有雨即蓋，勿使淋去土味。或以麻餅浸水，當日午澆之，則花茂盛。或云盆榴無法，只須浸曬，冬間霜下，收回南簷，如土乾時，略將水潤。至春深氣煖，可放石上，翦去嫩苗，勿令高大。盛夏置日中或曬屋上，免近地氣，致令根長及為蚓蟻所穴。每朝用米泔水沉沒花斛，浸約半時，取出日曬。如覺土乾，又復浸之，殆良法也。長佩花史曰：榴品不一，必以千葉紅榴為正，然就千葉中亦自迥別，如吾蘇種，則枝葉俱麄，花瓣密綴黃粟，五月盛開，至七八月花事未闌，較他榴為特久。有數花攢聚并成一朶者，謂之餅榴。有一花讒謝，蔕中更發一花者，謂之臺榴，俗呼翻花石榴。又有一種，紅白相間，比常花最鉅，謂之瑪瑙榴。總之非京種也，京榴有二種，葉細者枝亦柔，裁翦之即多曲折，而花辦較麄；麄葉者，花特細整而枝硬直少致，二美實難兼也。近有一種，花葉俱細者，從古榦吐奇葩，兼擅其美，稱獨步矣。大抵榴不難生息而難培養，揮寸枝於土中，灌水即活，不三年成樹，稍失灌溉，蛀即隨之，前功盡失，故養榴之法無間寒暑以肥澆為上，大暑中尤宜頻澆，常令土潤澤則蛀不生。往寓山中，寓主植榴數本，甚奇古，時三月既望，新綠滿枝，紅英菽發，忽一日，皆掐去。問其故，云：是無庸留，留即枝葉冗長，花蘂亦終脫落，必稍遏其生機，迨四月間，長新枝即短茁如老榦，花亦耐久。因悟南人脩之既長，不若北人挫其方萌者，之為得也。
梨
梨，木堅實，枝葉扶疎，高二三丈。二月中開白花，花較李花而大，有二種瓣。舒者佳，最宜月下，所謂「梨花院落溶溶月」也，洛陽風土，梨花時，人多攜酒，曰為梨花洗籹。別有紅梨花，司馬溫公詩云：繁枝細葉互低昂，香敵酴醿艷海棠，應為窮邊太寥落，併將春色付穠芳。又曰：蜀江新錦濯朝陽，楚國纖腰傅薄籹，何事白花零落早，同時不敢鬭芬芳。八月實始成，外黃內白，脆美香甘，真快果也。《清異錄》謂梨為百損黃。《圖經本草》曰：梨，種類殊別，醫家相承用乳梨、鵞梨。乳梨出宜城，皮厚而肉實，其味極長。鵞梨出都中及近都州郡，皮薄多漿，味差遜於乳梨，其香則過之。《衍義》曰：梨多食則動脾，唯病酒煩渴人宜食，然終不能却疾。魏文帝詔曰：真定梨，大如拳，甘若蜜，脆若菱，可以解煩熱。昔楊吉老善醫，有人叩求診視，吉老曰：君來年當以疽毒死，今氣血凝結，無可解者。沉思良久，曰：唯有鵝梨，可往京師，多買食之。是知梨能解毒，豈槩謂之百損黃也。梨亦可釀酒。《癸辛襍識》云：李仲賓，家有梨園，一歲倍收，不能盡售，漫用大甕儲數百枚，以𦈢掩蓋，泥封其口，過半歲，忽聞酒氣，因啟視，藏梨皆化為水，清冷可愛，竟成佳醞，飲之亦醉。今廣安州出紫梨，到口即化。遵化縣出綿梨，山東六府竝出其種曰紅消、曰秋白、日香水、曰鵞梨、曰瓶梨，唯東昌、臨清、武城三處者為最。而宣城梨，國初歲貢五千餘斤，及都北平尚不輟貢，後言者以河間遷安梨不減宣城，乞罷之。《姑蘇志》云：梨出洞庭者十種，蜜梨、臨梨、張公梨、白梨、黃梨、消梨、喬梨、鵞梨、大柄金花梨、太師梨。又云：常熟韓丘出者名韓梨，皮褐色肉如玉，每歲所生不多，價極貴，凡梨削皮切片，不移時變色，唯韓梨經日不變，所以獨貴。 《齊民娶術》曰：種梨，以梨熟時，全埋。經年，至春地釋，分栽之，多著熟糞及水。至冬葉落，附地刈殺之，以炭火燒頭。二年即結子。〈若櫓生及種而不栽者，則著子遲。每梨有十許子，唯二子生梨，餘皆生杜。〉插者彌疾。插法：用棠、杜，〈棠梨大而細理，杜次之；桑梨大惡；石榴上插得，為上梨，雖活，十收得一二也。〉杜如臂以上者皆任插。〈常先種杜，經年後插之，主客俱下亦得，然俱下者，杜死則不生也。〉杜樹大者，插五枝；小者，或三或二。梨葉微動為上時，將欲開莩為下時。先作麻紉，纏十數匝，以鋸截杜，令去地五六寸。〈不纏，恐插時皮披。留杜高者，梨枝繁茂，遇大風即披。其高留杜者，梨樹早成，然宜高作蒿簞盛杜，以土築之令沒，風時 ，以籠盛梨，則免披耳。〉斜攕竹為籤，刺皮木之際，令深一寸許。折取梨枝之美而陽中者 ，〈陰中枝則實少。〉長五六寸，亦斜攕之，令過心，大小長短與籤等，以刀微𠠜梨枝，〈𠠜，烏更切。〉斜攕之際，剝去黑皮。〈勿令傷青皮，傷即死。〉拔去竹籤，即插梨，至𠠜處，木還向木，皮還近皮。插訖，以綿幕杜頭，封熟泥於上，以土培覆，令梨枝僅得出頭，以土壅四畔。當梨上沃水，水盡以土覆之，勿令堅涸。百不失 一。〈梨枝甚脆，培土時宜慎之，勿令手掌擦折。〉其十字破杜者，十不收一。〈木裂皮開，虛燥故也。〉梨既生，杜旁有葉，輒去之。不去，勢分，梨長必遲。《居家必用》云：以春分日將旺梨笋作拐樣斫下，兩頭用火燒紅鐵器烙定津脉，栽之，入地二尺許。〈只用春分日，前後一日俱不可。〉又云：梨子最怕凍，安頓煖處，又不宜與酒相近。《便民圖纂》曰：梨春間下種，待長三尺許移栽，或將根上發起小科栽之，俟幹如酒盃大，於來春發芽時，取別樹生梨嫩條如指大者，截長七八寸，名曰梨貼，將原幹削開兩邊，插入梨貼，稻草緊縛，不可動搖，月餘自發芽，長大即生梨。梨生，用箬包裹，恐象鼻蟲傷損。洞庭山梨俱用此法。或云接梨桑上，生子甘脆，然《齊民要術》獨殿桑梨，似未可盡信。《爾雅翼》云：樝梨日鑽之。蓋樝梨為蜂所喜，被螫輒不可食，故鑽去之。今人皆就木上大作油囊裹之，梨滋長大而無傷。
櫻桃
櫻桃，古名楔桃，一名荊桃，一名朱桃，一名含桃，一名英桃，又名鸎桃。《禮記》曰：仲夏之月，以雛嘗黍，羞以含桃，先薦寢廟。《埤雅》云：為木多陰，其果先熟。許慎曰：鸎之所含食，故曰含桃，亦謂之鸎桃云。《圖經本草》曰：櫻桃，處處有之，而洛中、南都最勝，其實熟時深紅色曰朱櫻，正黃色者曰蠟櫻。極大若彈丸，核細而肉厚者為難得。食之調中益氣，美顏色，雖多無損，但發虛熱。《衍義》曰：此果三四月間熟，得正陽之氣故性熱。《吳郡志》曰：自唐已有吳櫻桃之名，今之品高者出常熟縣，色微黃名蠟櫻者味尤勝，朱櫻不能尚之。白樂天〈吳櫻桃〉詩云：含桃最說出東吳，香色鮮濃氣味殊。《松江府志》曰：初熟時鳥雀羣飛就啄，白頭翁尤好食之，故種此樹者聚作一所，可便料理，或用網覆樹頂，或用鈴索看護。又，遇雨則皆零落，仍用葦箔遮覆。《齊民要術》曰：此果性生陰地，既入園圃便是陽中，故多難得。性宜堅實之地，不可虛糞。《便民圖纂》曰：三四月間，折樹枝有根鬚者，栽於土中，以糞澆之則活。八月中亦可分栽。臘月以糞澆灌，再取熱過河泥壅之，方得茂，實肥大。《浣花雜志》曰：黃梅雨內插之即活。《三才圖令》曰：其葉可搗傅蛇毒，亦搗汁服。東行根可殺寸白蟲。

[book_title]卷之四
吳郡周文華含章補次
木果部
枇杷
枇杷，葉似琵琶，故名。一名盧橘。唐子西云：枇杷，盧橘一也。而〈上林賦〉曰：盧橘夏熟。又曰：枇杷橪柹。則顯然二物。吳曾引張勃《吳錄》云：建安郡中有橘，冬月於樹上覆裹之，至明年春夏，色變青黑，味尤絕美。《魏主花木志》云：蜀土有給客橙，亦名盧橘。乃知枇杷不當冒盧橘之名矣。唯廣人呼盧橘為枇杷，遂以枇杷為盧橘。《圖經本草》曰：枇杷，木高丈餘，葉作驢耳形，背有毛，其本陰密，枝葉婆娑，四時不凋，盛冬開白花，至三四月成實。故謝瞻賦云：稟金秋之青條，抱東陽之和氣，肇寒葩於結霜，成炎果乎纖露。其作實毯如黃梅，皮肉甚薄，中核如小栗。四月採葉暴乾，治肺氣，止渴疾。《漳州志》云：春果已過，夏果未成，此果適熟，故諺有「枇杷黃，果子荒。」之說。《蘇州志》云：枇杷肉厚味甘。或有核者小如椒，故名椒子枇杷。春三月宜用本色接。接果經謂此本初接則核小，再接則無核。《便民圖纂》云：以核種之，即出，待長移栽，宜用淋過淡灰壅根，若澆糞則葉謝本死。
楊梅
楊梅，如褚實，有紅、紫、白三色，以五月中熟。《圖經本草》曰：楊梅亦生江、嶺南，其本若荔枝，而葉細陰厚。其實生青熟紅，肉在核上，無皮殼，核中有仁，甚香。王薿守會稽，童貫患腳氣，或云楊梅仁可療，薿獻五十石，因擢待制。忠雅云：楊梅樹不甚高大，實如彈丸，始青中紅終紫，味酸而甜，多生包山等處，江南佳果也。楊州有一種白者，土人呼為聖僧梅。張司空言地瘴生楊梅，恐非至論。《吳邑志》曰：楊梅為吳中名品，出光福山銅坑第一，聚塢次之。洞庭所產尤多，唯宜醃以行遠。其他蜜漬、礬收、火燻、糖浸皆有法。《西湖游覽志》曰：楊梅，諸山多有之，而煙霞塢、東墓嶺、十八澗、皋亭山者肉鬆核小味尤甜美。閩廣人盛稱荔枝無物可比，或以西涼蒲萄當之，然總不若吳越楊梅也。柯正平詩云：五月楊梅已滿林，初疑一一價千金，味方河朔蒲萄重，色比瀘南荔子深。則古人已有舉而方之矣。《便民圖纂》云：六月間，糞池浸核，取出收盫，二月鉏種，待長尺許，次年三月移栽。三四年後接以別樹生子枝條，復栽山地，多留宿土。臘月開溝於根旁高處，離四五尺許以灰糞壅之，不宜著根，每遇雨肥水滲下，則結子肥大。楊梅種宜山地，平土雖可移植，子小不肥，結亦甚少。或云：以青石屑拌黃土種之，糞以羊矢則盛。又云：桑上接楊梅，生子不酸。樹或生癩，以甘草釘之。
柰
〈林檎、蘋婆，附〉
柰，俗名花紅。晉成帝時，三吳女子相與簪白花，望之如素柰，謠言天公織女死為之著服。則柰花當白色，而南土花紅花作粉紅，黃精、鈎吻豈是耳，鑒耶。別有一種曰林檎，一名來禽。洪玉父云：以其味甘，來眾禽也。王右軍有來禽青李帖，而周典嗣所編千字文亦云「果珍李柰」，則柰與李俱非常品。本草曰：林檎，味酸、甘，溫，不可多食。其樹似柰，其形圓亦如柰。陳士奇云：此有三種，長大者為柰；圓者林檎，夏熟；小者味澀為梣，秋熟。本草又曰：柰味苦，寒，多食令人臚漲，病人尤甚。陶隱居云：江東乃有，而北地最豐，皆作脯，不宜人，有林檎相似而小，亦恐非益人也。《齊民要術》曰：柰有白、青、赤三種。張掖有白柰，酒泉有赤柰。西北方多柰，家家作脯數十百斛以為蓄積，如收藏棗、栗。作柰脯法：於奈熟時，中破，曝乾即成。《王氏農書》曰：柰與林檎形相似也，氣味相近也，然柰性寒，林檎性溫，則有不同。按《洛陽花木記》，林檎之別有六：蜜林檎、花紅林檎、水林檎、金林檎、操林檎、轉身林檎。柰之別有十：蜜柰、大柰、紅柰、兔鬚柰、寒毬、黃寒毬、蘋蒲、海紅、大楸子、小楸子。今吳下總名花紅，不知林檎與柰何別。花紅，以二月開花，花如海棠，結子至六月中熟，有極大者，甘鬆可食。《吳郡志》云：蜜林檎，味極甘，如蜜，雖未大熟，亦無酸味，本品中第一，北都尤貴之。他林檎雖硬大且酣紅亦有酸味，鄉人謂之平林檎。或曰花紅、林檎皆在蜜林檎之下，然則花紅之名在宋已然矣。《蘇州志》云：好事者以枝頭向陽未熟時，剪紙為花鳥貼其上，待紅熟乃去紙，則花紋熣燦，入盤飣可愛。《便民圖纂》云：花紅，將根上發起小條臘月移栽，然此木非接不結，接用本色，二月、八月皆可接。其樹多蟲，有蛀蛀屑即為蟲穴，時時以鐵線鈎取，用百部或杉木釘塞其竅。生毛蟲，則以魚腥水潑根，或埋蠶蛾於地下。別有金林檎，花尤勝，而實比花紅為最小，熟亦最遲。《吳郡志》云：金林檎，以花為貴。紹興間有南京得接頭，至行都禁中接成，其花豐腴艷美，百種皆在下風。始時折賜一枝，惟貴戚諸王家方得之，其後流傳至吳中，今所在園亭皆有。此花雖多，而貴自若，亦須至八九月始熟，是時已無夏果，人家亦以飣盤。此花知者以為金林檎，而不知者以為西府海棠也。若蘋蒲，則出北直、山東等處，其味甘香細膩。《山東通志》云：林檎，出章丘、益都，兗亦有之，有甘、酢二種，甘者早熟，酢者差晚。又云：蘋婆，大如柑橘，色青，山東多有之，亦曰苹坡。蘋婆夏初亦未可啖，秋深味全別。有呼刺賓、沙果皆其類也，而形味差減。
榛
榛，叢生，葉如麻而闊大，四月花開，色白如栗花，結實作毬，毬中有核即榛也，核中有仁，白色，甘味。本出北地，今吳中園圃間有之。《齊民要術》曰「：《周官》曰：榛，似栗而小。《說文》曰：榛，似梓，實如小栗。〈衛詩〉曰：山有蓁。《詩義疏》云「蓁，栗屬，或從木。有兩種。其一種，大小枝葉皆如栗，子形似杼子，味亦如栗，所謂「樹之蓁栗」者。其一種，枝莖如木蓼，葉如牛李色，生高丈餘，其核中悉如李，生作胡桃味，膏燭又美，亦可食噉。漁陽、遼、代、上黨俱饒。其枝莖生樵，𤑔燭，明而無煙。栽種與栗同。」按，賈說後一種即今所謂榛子也。《爾雅翼》曰：鄭注云：榛，似栗而小。關中鄜坊甚多，然則其字從秦蓋此意也。𨚍詩曰：山有榛，云誰之思，西方美人。旱麓之詩曰：瞻彼旱麓，榛楛濟濟。說者以榛可為贄，為文事；楛可為矢，為武事。是不然，榛、楛皆用之武事。《說文》榛，木也，一曰菆也。《春秋傳》所謂致師者左射以菆。菆，蓋矢之善者。傳云：女贄，不過榛、栗、棗、修。則又兩者皆可用。本草曰：榛子味甘，平，無毒。主益氣力，寬腸胃，令人不饑健行。生遼東山谷，樹高丈許，子如小栗，軍行食之當糧，中土亦有。
葡萄
葡萄，胡種，漢武帝使張騫至大宛攜歸，於離宮別館盡種之，有黃、白、黑三種。圖經本草云：葡萄，生隴西、五原、燉煌山谷，今河東及近京諸郡皆有。苗作藤蔓而極長大，盛者一二本綿亘山谷。花極細，黃白色。其實有紫、白二色，而形有圓、銳二種，又有無核者。七八月熟，取其汁可以釀酒。魏文帝詔云：醉酒宿酲，掩露而食，甘而不䬼，酸而不酢，冷而不寒，除煩解悁，他方之果，寧有匹者。今有二種，紫者名馬乳，白者名水晶。《吳邑志》云：葡萄熟時紫黑有漿，然其顆不大，又雜以青紅，江南產終不如北。《農桑撮要》云：二月插葡萄，先於去年冬間截取藤枝旺者，約長三尺埋窖於熟糞內。候春間樹木萌芽時取出，看有芽生，以藤扞蘿蔔內，埋二尺在土中生根，留三五寸在土外。苗長蔓延，作架承之，須以煮熟肥汁放冷澆灌，三日後以水解之。旱則輕鋤根旁，沃以清水。至結子時，剪去繁葉使受夜露。冬月收藤，用草包護。二三月間皆可插栽。《癸辛襍識》云：正月將盡，取葡萄枝長四五尺者，卷為小圈，令緊。先治地，令土肥鬆。種之，止留二節在外。異時春氣發動，衆萌盡吐，而土中之節不能條達，則盡瘁英華於出土之二節。不二年，成大棚，大如棗而多液。《居家必用》云：栽葡萄於棗樹邊，於春間鑽棗樹作一竅，引葡萄枝入竅內透出。伺二三年，其枝長大塞滿，斫去葡萄根，托棗為生，其實如棗。復用麝香入其根皮，以米泔和黑豆汁澆，更有香味。元遺山〈葡萄酒賦〉序云：劉光甫為予言：安邑多葡萄，而人不知有釀酒法。少日，常摘其實并米炊之，釀雖成，而不佳。貞祐中，鄰里一民家避寇自山中歸，見竹器所貯葡萄在空盎中者，枝蔕已乾，而汁留盎中，薰然有酒氣，飲之，良酒也。蓋久而腐敗，自然成酒，不傳之秘，一朝而發之。予亦嘗見還自西域者云：大石人絞葡萄漿，封而埋之，未幾成酒，愈久愈佳，有藏至千斛者。其說正與此合。岳季方云：《酉陽襍俎》《白氏六帖》皆載葡萄由張騫自大宛移來，按本草已具神農九種，當塗熄火去騫未遠，而魏文之詔實稱中國名果，不言西來，是唐以前無此論，乃知大宛之種必與中國異，故博望取之。比戍酒泉，嘗販胡之乾，名瑣瑣，比中國者差小，形圓而色正赤，甘美非中國可敵，則予所見，庶或得之。張芳洲亦有詩：聞道乘槎客，相攜到漢庭，何緣嘗草日，先自人醫經。瑣瑣葡萄，形甚細，如胡椒大，出土魯番，性熱，可發痘疹，蓋葡萄之別種耳。亦云蒲萄。
銀杏
銀杏，葉似鴨腳，古名鴨腳樹。《菽園襍記》曰：銀杏，實如杏，而其核中有仁，可食，故曰仁杏，今云銀杏，似是而非也。一名公孫樹，言公種而孫始得食。北人稱為白果，南人亦呼之。吳俗皆稱靈眼，又稱白眼。其木高大，多歷年歲，或至連抱。其木理最細，用作園亭顏額甚雅，摹刻名書不失筆法。其花夜開晝落。實大如枇杷，每一枝有百十顆，八九月熟，積而腐之，惟取其核，即銀杏也。核白肉青，煨熟食之，甘香可人。能收小便令不數，亦易飽，仍有粳、糯之分，糯者肥輭香滑，粳者不堪食。歐陽公詩云：鴨腳生江南，名實未相浮，絳囊因入貢，銀杏貴中州。又云：始摘纔三四，歲久子漸多。梅聖俞詩云：北人見鴨腳，南人見胡桃，識內不識外，疑若橡栗韜，鴨腳類綠李，其名因葉高。則知是果之見重自宋始矣。其木有雌雄，雄者不結實。《瑣碎錄》云：雄者三稜，雌者二稜，須合二種臨池栽之，照影即生。或將雌樹鑿孔，以雄木填之，無不結實。《農桑撮要》曰：二月於肥地用灰糞種之，候長成小樹，次年春分前後移栽。栽時連土用草包或麻纏束，方始易活。若接，即用本色。此果性寒，不宜頻食，小兒食多者死。或云食銀杏遇毒腹[月張]，連飲冷白酒幾盞，吐出則愈，不吐則死。
棗
棗，樹高二三丈。木堅實，可刻字，勝於梨木，為書坊之用。而紋理極細，每刻人物畫像必需之。葉細而有光。四五月開細白花，甚香。結實長可二寸許，亦有上狹下闊如壺形者，八月而熟，味甘。詩云「八月剝棗」是也。《埤雅》云：棗實未熟，雖擊不落；已熟，不繫自墮。《筆談》曰：棗與棘相類，皆有刺。棗獨生，高而少橫枝；棘列生，痺而成林；以此為別。其文皆從朿，音刺，木芒刺也。朿而相戴立生者棗也，朿而相比橫生者棘也。《圖經本草》曰：大棗，乾棗也。棗竝生河東，今近北州郡皆有，而青、晉、絳州者特佳，江南出者堅燥少脂。棗之類最多，郭璞注《爾雅》：有壺棗，云今江東呼棗大而銳上者為壺棗，壺猶瓠也。有邊腰棗，云子細腰，今謂之鹿盧棗。有擠白棗，云即今棗子，白乃熟。有樲酸棗，云木小實酢者。有遵羊棗，云實小而圓，紫黑色，俗呼羊矢棗。楊徹齊棗，云未詳。有洗大棗，云今河東猗氏縣出，大如雞卵。有煮填棗，云未詳。有蹶泄苦棗，云味苦者。有晳無實棗，云不著子者。有還味捻棗，云還味，短味也。今園圃皆種蒔之，亦不能別其名，又其極美者，則有水菱棗、御棗之類。皆不堪入藥，蓋肌實輕虛，曓服之則枯敗。唯青州之種最佳，蓋晉、絳實大，不及青州者之肉厚，相傳為樂毅來齊所種，又名樂氏棗。按，今鮮棗吳越通謂之白蒲棗，其乾者率自河南、山東等處來，有大棗、紅棗、膠棗，或蒸熟，或生致，或熟而撚去其皮，惟大棗尤多。密雲棗，核細，形小。紹興出南棗，甘膩，似密雲而形長大。南都姚坊門棗，最有名。皆棗中之佳品也。種法：選味好者春間種之，候葉始生而移栽，〈棗性硬，故生晚，栽早者，生遲也。〉三步一樹，行欲相當。〈地不耕也。〉欲令牛馬履踐令淨。〈棗性堅強，不宜苗稼，若耕荒穢則蟲生，須淨，地堅饒實，故宜踐也。〉元旦日出時，反斧班駁槌之，名曰 「嫁棗」。〈不槌則花而無實，斫則子萎而落也。〉候大蠶入簇，以杖擊其枝間，振去狂花。〈不打，花繁而實不成。〉全赤即收，收法：日日撼而落之為上。〈半赤而收者，肉未充滿，乾則色黃而皮皺。將赤味亦不佳。全赤久不收，則皮硬，復有鳥雀啄之之患。 〉曬棗法：先治地令淨。〈有草萊， 令棗臭。〉布椽於箔下，置棗於箔上，以扒聚而復散之，一日中二十度，夜仍不聚。〈得霜露氣速成。陰雨時乃聚而苫蓋之。〉五六日後，別擇去紅軟者，上高廚而曓之。〈廚上者已乾，雖厚一尺亦不壞。〉擇去[月𢁙]爛者。〈[月𢁙]，溥江切。[月𢁙]者永不乾，留之徒污棗。〉其未乾者，曬曓如法。《便民圖纂》曰：棗，將根上發起小條移栽，俟榦如酒鍾大，三月終，以生子樹貼接之，則結子繁而大。昔秦饑，應侯請發五苑之果蔬橡棗栗以活民。孔融為東萊賊所攻，治中左承祖以官棗賦戰士。我　太祖高皇帝令民種桑、棗，不種者有罰，亦以備凶荒之用云爾。
栗
栗，四月開花，其花與他花特異，枝間綴花長二三寸許，山人云俟其落收之，點火風雨不滅。《圖經本草》曰：栗生山陰，今處處有之，而兖州、宣州者最勝。本極類櫟，花青黃色似胡桃花。實有房，彙若拳，中子必三五，小者若桃李，中子唯一二，將熟則罅拆子出。凡栗之種類亦多，栗房當心一子謂之栗楔，治血尤效，果中栗最有益，治腰腳宜生食之，仍略曓乾去其木氣。惟患風水氣不宜食，以其味鹹故也。《衍義》曰：栗欲乾莫如曝，欲生收莫如潤沙中藏，至春末夏初尚如新收。小兒不可多食，生者難化，熟即滯氣、隔食、生蟲，往往致病。所謂補腎氣者，以其味鹹又滯其氣耳。《爾雅翼》云：有患足弱者，坐栗木下，多食之，至能起行。《日用本草》云：嚼生者塗瘡及罨刺不出。《吳郡志》曰：頂山栗，出常熟縣，比常栗獨小，香味勝絕，號麝香囊，以其香而軟也，微風乾之尤美，每歲所出極少，土人得數十百枚則以綵囊貯之，饋送佳客。此栗與朔方易州栗相類，但易栗殼多毛，頂栗殼瑩淨耳。《瑣碎錄》云：栗，採實時要得披殘其枝，明年益盛。又云：炒栗須染油，手指逐枚揩之，則膜不沾肉。風栗法：曬乾置麻布袋中或竹籃內，懸當風處，常常簸弄之，久之極清甘有風味。《齊民要術》云：栗，種而不栽，栽者雖生，尋死。栗初熟出殼，勿令見風，即於屋內深埋溼土。若路遠，以韋囊盛之，停二日以上及見風者，則不復生矣。至春二月，芽生，出而種之。既生，數年不用掌近，凡新栽樹皆然，惟栗尤甚。十月天寒，以草裹之，二月乃解。《便民圖纂》云：栗，臘月及春初將種埋溼土中，待長六尺餘移栽，二三月間取別樹生子大者接之，尤宜以櫟樹接。或云：與橄欖同食作梅花香味，宋人呼為梅花脯。
胡桃
胡桃，一名核桃，又名羌桃。《博物志》曰：張騫使西域還，得胡桃。實圓而青如銀杏，剖之乃得核，核內有肉，白包，肉外有膜，黃色。有小者、大者，有脫肉、不脫肉者。味脆美，與榛子相近，蓋佳果也。《圖經本草》曰：胡桃，生北土，今陜、洛間多有之。大株，厚葉多陰，實亦有房，秋冬時熟採之，性熱不可多食。初張騫植之秦中，後漸生東土。《本草》曰：胡桃，味甘，平，無毒。食之令人肥健、潤肌、黑髮。多食利小便，能脫人眉。外青皮染髭及帛皆黑。其樹皮可染褐。其木春斫，皮中出水，承取沐頭，至黑。忠雅曰：力能銷銅，今試以其肉和錢同嚼，錢亦可嚥。又曰：胡桃入火中燒半紅，埋灰中，經三五日不燼。《山東通志》云：胡桃，出濟、兖、青三郡，青州者為佳。今商賈販鬻悉從彼，培乾頗能致遠。吳中園圃間亦有之，樹亦易長，高至三五丈。下種可出，數年乃生。《水雲錄》曰：種核桃，將桃平埋土中即生，若以尖縫向上，則水浸仁壞，不生。接用本色。別有山核桃。《八閩通志》云：山核桃，木高數丈，葉翠如梧桐，其實堅。《三輔黃圖》謂之萬歲子。《北戶錄》曰：山胡桃，皮厚底平，狀如檳榔。又，占卑國出偏核桃，形如半月狀，波斯人取食之，絕香美。
柿
柿，木實根固。葉大而肥，似山茶葉。四月結實。花綴實臍，或紅或黃。甘凉可食，其品不一。《姑蘇志》云：柿，出常熟東鄉者名海門柿。出虞山，蔕正方，色如鞓紅者，為方蔕柿。九月中，皮黃即摘下，以漸自熟。慮將熟時，有白頭翁來啄，如必欲久留樹上，用箬包裹。《聞見後錄》云：種柿有七絕：一壽，二多陰，三無鳥巢，四無蟲蠹，五霜葉可愛，六嘉實，七落葉肥大。又，柿葉多蝟，而枯葉則潤澤，古人取以臨書。《歸田錄》云：今唐、鄧間多大柿，其初生澀，堅實如石。凡百十柿以一𣙣樝置其中，〈榲桲亦可。〉則紅熟而味極甘。《食經》曰：以灰汁澡柿再三度，乾令汁絕，著器中，經十日可食。《瑣碎錄》云：紅柿摘下未熟，每籃置木瓜兩三枚，柿無澀味。《山東通志》云：柿餅，出青州。柿以大方名，蓋肖形也。又有名圓盖柿者，青人取之製為餅，漸生霜。《王氏農書》作柿乾法：生柿撛去厚皮，捻匾，向日曝乾，內於瓮中。待柿霜俱出，可食，甚凉。其霜收之，甘凉如蜜，可醫口瘡及咽喉熱積。《圖經本草》曰：柿不可與蠏同食，令人腹痛作瀉。別有一種稗柿，葉毛，實青黑，所謂梁王烏稗之柿，是也。八月收柿漆，每柿子一升擣碎，用水半升，釀四五時，榨取漆。令乾，添水，再取亦得。可供做傘之用。《便民圖纂》云：冬間下種，待長移栽肥地。接用稗柿接，及三次則全無核。接桃枝則成金桃。今按，佳種核自少，不須接。然金桃亦別自有種，不必柿本接也。
橘
〈柚、柑，附〉
牛僧孺《幽怪錄》有生於橘者，摘剖之，有四老人焉。其一曰：橘中之樂，不減商山，恨不能深根固蔕耳。由是有「橘隱」名。楚屈原作《離騷》，其〈橘頌〉一章有曰：后皇嘉樹，橘采服，受命不遷，生南國。宋謝惠連〈橘賦〉亦曰：園有嘉樹，橘柚煌煌。以是知橘實佳物，昔人所愛慕若此。孔安國曰：小曰橘，大曰柚。郭璞亦云：柚以橙而大於橘。溫無柚而種橙者少，非土所宜也。《本草》載，橘柚味辛，溫，無毒。主去胸中瘕熱，利水穀，止嘔欬。久服通神，輕身長年。陶隱居云：此言橘皮之功效若此，其實之味甘酸，食之多痰無益。其說為是。隱居不敢輕注《本草》，蓋此類也。
今橘柑出南中、閩、粵、吳、楚，在在有之，具載圖經譜錄，其種極多，茲不能盡述，姑就所經見者疏其品類：
一名沙橘。《錄》云：取細而甘美之稱，或曰種之沙洲之上，地虛而宜於橘，故其味特珍。其狀魁梧，上尖下闊，宛似壺形，與柑不殊而得橘名。皮肉香甘皆可啖，風味特遠，往時此種絕少，今乃盛行。葉大如掌，遇霜易枯，嗅之亦不甚辣，與波斯海紅相似，而實不同。
一名波斯橘。壅腫如波斯，其樹葉、形狀悉類沙橘。多漿而味苦，擘之亦不香。近有傳盛氏龍泉橘，來者以為異，嘗之即波斯橘耳。此種江右最多，又呼撫州橘。
一名匾橘。《姑蘇志》云：此橘出吳江縣，村落多種之，以其形匾，故名。今按，匾橘隨地皆有，獨吳縣諸山所產味甘，有極大者，皮薄肉美，中可容一指，故又名穿心橘。宜於早食，久藏則漿少。
一名蛻花甜。枝葉繁碎，形鉅肉甘。皮黃如蠟，光澤可愛。花落後即堪啖，故得名，然亦須霜後味始全美。此果耐久，可蓄，人多重之。《姑蘇志》云：蛻花甜，早紅，其品稍下，似不盡然。
一名南橘。枝葉似蛻花甜，形狀又類襄橘，但色紅形大，皮薄易潰，味亦甘美，品在襄橘上。
一名衢橘。產於衢州府之西安縣，他邑皆無。形甚鉅，皮光色正黃，味極甘香。吳下盛行品價增貴，性亦易潰。取其核種於他土，便不若本產之佳。
一名襄橘。今園圃多植之，種自襄陽傳來，故名。然亦有不同者，有皮厚而麻，形鉅味美；有皮薄而光，形小味劣。樹皆易植，果亦耐久，善藏者二三月出之如新。
一名香橘。與襄橘相似，剖之有一種芳香之氣，味亦甘清，自與襄橘不同。
一名早紅橘。皮黃味酸，早熟。亦有大如匾橘者。
一名貢橘。即今所謂福橘。皮薄色紅，肉最甘香。本出閩地，八郡皆產，獨福、漳來者為最，上供之餘，隨以售人，載至吳中，藏貯甚艱，多致溼爛，獨難於無斑痕，其價甚昂，往嘗有一枚易數文者。近吳縣洞庭有漆碟紅，疑即此種，其美而鉅者遂能亂真，由是福橘之價亦頓減矣。
一名蜜橘。皮薄色黃，其甘如蜜，擘開甚香。其枝條特長，眾葉攢之而上，圃中最易辨識，亦佳種也。然有二種，一皮麻味酢，一皮光味甘，其品較然。
一名麻塘南。形似蜜橘，其色正黃而有麻點，比蜜橘稍長，早熟味甘。蜜橘瓤厚，此橘瓤薄而漿尤多，性亦易潰。
一名小沙橘。形長，皮薄色綠轉紅，柄間臃腫，味甘而清稍淡。相傳為崑山俞氏種。或指為綠橘，或又指為衢橘，皆非也。其枝葉卷起與南橘相近，而特覺殊朗。
一名甜瓶橘。形長，皮薄。其瓤可數也，色紅味甘，每顆六瓤，多或七瓤，核亦甚少，此誠佳品。又名糖罐，又直呼之為六瓤頭。
一名甜橘。形長，皮薄色紅，皮肉相懸，氣味鮮美，早熟，亦可久藏，與貢橘相近。
一名朱橘。又名染血，俗呼鱔血塘南。皮比支柑尤紅，而色光澤，味甘，多核，品在支柑之上。與柑橘相似。
一名支柑。皮紅而色燥，味頗酸。枝葉疎爽，籬落間及樽俎上，燦然可愛，其味則劣。又名猪肝。
一名黃塘南。形小色黃，結子甚繁，有一枝而數百實者，望之可愛。味酢，易潰。自衢州來，俗名小衢橘，亦必彼產為甘。在松江則名椒橘，以其香似椒也。
一名龍泉橘。形如蛻花甜，稍大而圓，皮色黃澤如蠟，眾橘未熟此種先黃。瓤肉厚而味頗酢，未為佳品。
《橘錄》載有九法：
一曰種治。柑橘宜斥鹵之地，凡圃之近塗泥者，實大而繁，其味尤珍，耐久不損，名曰塗柑，販而遠適者，遇塗柑則爭售。方種時，高者畦壟，溝而泄水。每株相去七八尺。歲四鋤之，薙盡草。冬月以河泥壅其根，夏時更溉以糞壤。其葉沃而實繁者，斯為園丁之良。
二曰始栽。取朱欒核洗淨，下肥土中，一年而長，名曰柑淡。其根荄蔟蔟然，明年移而疎之。又一年，木大如小兒之拳，遇春月乃接。取諸柑之佳與橘之美者，經年向陽之枝以為貼。去地尺餘，鋸截之，剔其皮，兩枝對接，勿動搖其根。撥掬土實其中以防水，蒻護其外，麻束之。緩急高下俱得所，以候地氣之應。接樹之法已載於前，是蓋老圃能之，工之良者揮斤之間，氣質隨宜，無不活者。過時而不接，則花實復為朱欒，人力之有參於造化每如此。
三曰培植。樹高及二三尺許，翦其最下命根，以瓦片抵之，安於土，雜以肥泥實築之。始發生，命根不斷，則根迸於上中，枝葉乃不茂盛。
四曰去病。木之病有二，蘚與蠹是也。樹稍久，則枝幹之上苔蘚生焉，不去，則蔓衍日滋，木之膏液蔭蘚而不及枝也。故幹老而枯，必用鐵器時刮去之。刪其繁枝之不能華實者，以通風日，以長新枝。木間時有蛀屑流出，必有蟲蠹，視其穴，以鈎索之，仍用杉木作釘以窒其孔，不然，則木心受病，日以凋零，異時作實，未能全美。柑橘每先時而黃者，皆其受病於中，治之不早故也。
五曰澆灌。圃中貴雨暘以時，旱則堅苦而不長，雨則暴長而皮多拆，或瓤不實而味淡，必溝以泄水，俾毋浸其根。方亢陽時，抱甕以潤之，糞壤以培之，則無枯瘁之患。
六曰採摘。歲當重陽，色未黃時有採之者名曰摘青，舟載之江浙間，青柑固人所樂得，然採之不待其熟，此巧於商者間或然爾。及經霜之二三夕，纔盡翦，遇天氣晴霽，數十輩為群，以小翦就枝間平蔕斷之，輕置筐筥中，護之宜謹，懼其香霧之裂則易壞，霧之所漸者亦。尤畏酒香，凡採者竟日不敢飲。
七曰收藏。採藏之日，先淨掃一室，密糊之，勿使風入。布稻藁其間，堆柑橘於地上，屏遠酒氣。旬日一翻揀之，遇有微損即時揀出，否則侵損附近者，寧屢汰去以待賈，十或僅存五六。人有掘地作坎，攀枝條之垂者，覆之以土，至明年盛夏時開取，色味猶新，但傷動枝條，有妨次年生意耳。
八曰製治。朱欒作花比柑橘絕大而香，就樹採之，用箋香細作片。以錫為小甑，每入花一重，則入香一重，使花多於香。竅花甑之旁，以溜汗液，用器盛之，炊畢即撤甑去花，以液浸香。明日再蒸，凡三換花，始暴乾，入瓷器蜜盛之。他時焚之，如在柑林中。柑橘並金柑皆可，切瓤去核潰之以蜜，絕佳。鄉人有用糖熬橘者，謂之藥橘。入篛之灰於鼎間，色乃黑，可以將遠。又橘微損，則去皮以瓤安竈間，用火熏之，曰熏柑。或更置糖蜜中，味亦佳美。
九曰入藥。橘皮最有益於藥，去盡脈則為橘紅，青橘則為青皮，皆藥之所須者。大抵橘皮性溫，平。下氣，止蘊熱，攻痎瘧。服久輕身。至橘子尤理腰膝，近時難得枳實，人多植枸橘於籬落間，收其實，剖乾之，以和藥，味與商州之枳幾逼真矣。枸橘又未易多得，取朱欒之小者，半破之，日暴以為枳，異方醫者不能辨，用以治疾亦愈。藥貴於愈疾而已，何必辨其為真偽耶。
柚，枝葉扶蘇，結實最鉅，有如小斗者。肉有紅、白二種。其紅者，味甘酸如楊梅，極有風味。近沈雙槐為福州守，携歸吳中，錄其核種之，十年乃生，形雖偉而味頗酢。白色者，不足貴。亦可藏至二三月間，以其少故珍之。
柑類亦多，其名少異。《橘錄》云：凡圃之所植，柑之比橘纔十之一二。大抵柑之植立甚難，灌溉鋤治少或失時，至歲寒霜雪，柑之枝頭殆無生意，橘則猶故也，得非瓊杯玉斝自昔易闕邪。永嘉宰勾君燽有詩聲，其詩曰：只須霜一顆，壓盡橘千奴。則黃柑位在陸吉之上，不待辨可知。
一名朱柑。又名猪肝，又名支柑。皮紅而色燥，味頗酸。枝葉疎爽，籬落間及樽俎上，燦然可愛，入口則劣。
一名溼柑。形鉅而圓，皮黃，味甘酸有風韻，可以作湯及丁。
一名乾柑。形長，皮純綠轉黃，比溼柑差小，漿少味淡，疑即古之木柑。
一名紅柑。皮粗葉大，掐之有臭氣，比大香櫞枝柯軟弱。外黃內紅，味甘酸，藏之愈久愈佳。
一名金柑。又名金橘。樹本婆娑，葉細如黃楊，須接或過枝而生無直腳者。此柑在橘中最細，形如彈大，其肉酸而皮味芳香甘美，柑橘皆以瓤，此獨以皮。柑橘皆以四月開花，此獨以五六月。柑橘皆以小雪前後採摘，此獨俟其將熟即採為佳，稍遲遇風雨則忠裂味失矣。《歸田錄》云：金橘產於江西，以遠難致，都人初不識。明道、景佑初，始與竹子俱至京師。竹子太酸，人不甚喜，後遂不至。唯金橘清香味美，置之樽俎間，光彩的皪如金彈丸，誠珍果也。都人初不甚貴，後因溫成皇后尤好食之，由是價重京師。或欲久留，藏之菉豆中，可經時不變，云「橘性熱而豆性凉，故能久也。」又有一種牛妳金柑，出廣東、浙江，今吾郡最多，形長如牛乳，故名，香味比圓者稍劣。圓者又名金豆，出太倉沙頭者佳。
橙
〈香櫞，附〉
橙，木有刺而結橙，經霜早黃膚澤可愛。狀有似柑但圓正細實又非柑比，人喜把翫之。香氣馥馥可以熏袖，可以髦鮮，可以漬蜜。其種亦異：
一名蜜橙。皮厚而䏰，甘香可愛，為橙品中第一。
一名香橙。與蜜橙相竝，但香橙皮薄味酸，形大如柑，其葉亦尖，以此為別。
一名蠏橙。即名臭橙，比蜜橙皮鬆，味辣，止可供蠏及為膏。往時橘橙尚少，人皆貴重，今蜜橙盛行，且有伐而為薪者矣。此種先熟，易潰不堪久藏，唯蜜橙可藏至來春二月不壞。
一名柑橙。比蠏橙長大，味亦相似，又呼大蠏橙，肉亦不甚酸，然不如蜜橙之佳。或曰皮橙也，肉柑也，故以柑橙名之。
香圓。即香櫞。葉尖長，枝間有刺，植之近水，易生。形長大，色正黃，清香襲人，置之𥦗几間，頗供清翫。肉酢，酒闌破之，蓋不減新橙。瓤可作湯，皮可作丁，葉可療病。有大、小二種，小者香，或云皮粗而形大者乃朱欒，非香櫞也。

[book_title]卷之五
吳郡周文華含章補次
水果部
荷
《爾雅》曰：荷，芙蕖。其莖茄，其葉蕸，其本蔤，其花菡萏，其實蓮，其根藕，其中菂，菂中薏。釋曰：芙蕖，其總名也。別名芙蓉，江東人呼荷。菡萏，蓮華也。的，蓮實也。薏，中心也。郭云：蔤，莖下白蒻在泥中者。今江東人呼荷花為芙蓉，北方人便以藕為荷，亦以蓮為荷，蜀人以藕為茄。或用其母為花名，或用根子為母葉號，此皆名相錯，習俗傳誤，失其正體也。陸璣《疏》曰：蓮青皮裹白子為菂，菂中有青為薏，長三分，如鈎。語曰「苦如薏」也。《埤雅》曰：荷，總名也。華葉等名具眾義，故不以知為問，謂之荷也。《管子》曰：五沃之土生蓮。《古今注》曰：芙蓉，一名荷花，生池澤中，實曰蓮，花之最秀異者也。一名水芝，一名水花。有赤、白、紅紫、青、黃數種，然紅、白二色最多，花大者至百葉。周子〈愛蓮說〉云：出淤泥而不染，濯清漣而不妖，中通外直，不蔓不枝，香遠益清，亭亭靜直，可遠觀而不可褻翫，花之君子也。《建昌府志》云：竝頭蓮，近自浙江得種，或竝頭而闢，或四面而拱，式藂突而臺，或紛糾而綴，茜靚欹盈，奇態不可名狀。卒之秋露泠泠厭而不落，雖經風雨而池上無殷紅委瓣，殆兼牡丹之艷與菊之操矣。宋時，聚景園中有繡蓮，紅瓣而黃緣，結實如飴，此又花之奇品也。《姑蘇志》云：蓮菂，其紅花者實小而甘，其白花者實大而淡。花落實出，始黃中玄。《爾雅翼》云：菂，五月中生，生啖脆，至秋表皮黑，菂成。可食。可磨以為飯，輕身益氣，令人強健。又可為糜。別有石蓮子。《衍義》曰：藕實就蓬中乾者為石蓮子。《本草經》云：藕、實、莖味甘，平、寒，無毒。主補中養神，益氣力，除百疾。久服輕身，耐老，不饑，延年。〈陶隱居云：莖即是根，不爾不應言乾也。〉宋帝時，大官作血䘓〈音勘〉，庖人削藕皮誤落血中，遂解散不凝，由是醫家用藕療血，多效。《埤雅》云：芙蕖行藕，如竹之行鞭，節生一葉一華，華葉常偶生，故謂之藕。《食物本草》云：產後忌生冷，惟藕不忌，以其破血也。蒸煑熟則開胃，補五臟，實下焦。蓮子生者動氣脹人，熟者良，竝宜去心。其葉及房皆破血，胎衣不下，酒煮服之。葉蔕味苦，主安胎，去惡血，留好血，血痢煮服之。《西湖志》云：藕出西湖者甘脆爽口，與護安村同，匾眼者尤佳。其花白者香而結藕，紅者艷而結蓮。《國史補》曰：蘇州進藕，其最上者名雙荷藕，又名傷荷藕。或云葉甘為蟲所傷。又云欲長其根，故傷其葉。《蘇州志》云：藕，出吳縣黃山南蕩者最佳，花白者鬆脆且甘，即傷荷藕，食之無滓，他產不滿九竅，此獨過之，以此為辨。《鎮江府志》云：藕，以金壇為勝，花時所取曰花下藕，尤甘脆。今吳中所尚，唯以高郵者為貴，較之他藕，形色俱別，皮斑黃如鐵鏽，節短壯而多漿，土人食之不以為美，過江則味愈佳，且久藏不變。《爾雅翼》曰：葉可裹物。齊師伐梁，以糧運不繼，調市人餽軍。建康令孔奐以麥屑為飯，荷葉裹之，一宿之間得數萬裹。《癸辛襍識》曰：曬荷葉遇雨，雨所著處皆成黑點。藏荷葉則須密室，見風則蛀損不堪用。荷葉亦可行酒。魏正始中鄭公愨，三伏之際率賓客避暑歷城，取大荷葉盛酒，以簪刺葉令與柄通，傳噏之，名曰碧筒。其後歐陽公在揚州，每暑時宴客於平山堂，遣人走邵伯取荷花千餘朶，以畫盆分插百許盆，與客相間，遇酒行，即遣妓取一花傳客，以次摘其葉，盡處則飲酒。《水雲錄》云：採正開荷花置小金巵其中，令歌童捧以行酒，客受之，左手執花柄，右手分開花瓣以口就飲，其馨風致又過碧筒矣。《齊民要術》種蓮子法：八九月取蓮子堅黑者，於瓦上磨頭令皮薄。取墐土作熟泥，封之，如三指大，長二寸，使蔕頭平重，磨處尖銳。泥乾時，擲於池中，重頭沈下，自然周正。皮薄易生，少時即出。其不磨者，皮既堅厚，倉卒不能生也。《便民圖纂》曰：二月間取帶泥小藕，栽池塘淺水中，不宜深水，待茂盛深亦不妨。或糞或豆餅壅之則盛。一云用煮酒瓶頭泥栽種。《瑣碎錄》云：種蓮，用臘糟少許裹藕種，來年花盛。又云：種藕法，春初掘取三節無損者，種入深泥令到硬土，穀雨前種，當年有花。又云：蓮藕極畏桐油，就池中以手掐去荷葉中心，滴桐油數點入其中，雖數頃亦盡。今人家種盆荷，先用稻管、泥椿實，其半壅牛糞寸許，隔以蘆蓆，置藕秧於上，用漊中淤泥覆之，若通潮水者尤妙。或云清明前種，花在葉上；清明後種，花在葉下。
芰
芰，一名菱，俗謂之菱角。《圖經本草》曰：芰，菱實也。處處有之，葉浮水面，花落實生，漸向水中乃熟。實有二種，一種四角，一種兩角。兩角中又有嫩皮而色紫者，謂之浮菱，食之尤美。江淮及山東人曝其實以為米，可以當糧。道家蒸作粉，蜜漬食之，以斷穀。水果中此物最治病，解丹石毒，然性冷不可多食。又云：多食令人腹溺，或犯此，急煖酒和薑汁飲一兩盞，即消。《爾雅》曰：菱，蕨攗。其葉似荇，白花，實有紫角，刺人。一名芰，屈到嗜芰，即此是也。亦名薢茩，《說文》云：楚謂之芰，秦謂之薢茩。今俗但言菱、芰，凡草木書皆不分別，惟《武陵記》云：四角、三角曰芰，兩角曰菱。其花紫色，晝合宵炕，隨月轉移，猶葵之隨日。鏡謂之菱花，以其面平光影所成也。《爾雅翼》云：吳楚風俗，當菱熟時，士女相與採之，故有采菱之歌，以相和為繁華流蕩之極。〈招魂〉云：涉江采菱發陽阿。陽阿者采菱之曲也。《風俗通》殿堂象東井形，刻為荷菱，荷菱皆水物，所以厭火。昔人取菱花六觚之象以為鏡。采菱之風迄今尚存。《山陰志》云：越人謂小者為刺菱，巨者為大菱，四角者為沙角。菱產莫盛於江陰，每歲七八月，菱舟環集鑑湖中。王翰詩：不知湖上菱歌女，幾箇春舟在若耶。王十朋〈風俗賦〉云「有菱歌兮聲悄」是也。《松江府志》云：菱，湖泖及人家多種之，有青、紅二種。紅者最早，七月初有之，名水紅菱。稍遲而大曰雁來紅、曰鸚歌。青青而大者曰餛飩。菱極大者曰蝙蝠菱，其最小者曰野菱。《吳郡志》云：折腰菱，唐時甚貴之，今名腰菱。有野菱、家菱二種，近世復出餛飩菱，最甘香，腰菱賤矣。《蘇州志》云：折腰菱，多兩角，乾之曰風菱。近又有軟尖、花蔕二種，產長洲顧邑墓，實大而味勝，號顧窑蕩。唐東嶼詩：交游萍荇侶菰蒲，懷玉藏珍似隱儒，葉底只因頭角露，此生不得老江湖。《霏雪錄》云：吳縣橫涇、長洲顧窑蕩二處所產菱大如拳，七八枚可一斤，他處莫及。《姑蘇志》云：婁縣菱，出崑山之婁縣村，如顧窑蕩而味略減。《便民圖纂》云：重陽後收取菱角，用密籃盛，浸河內，待二三月發芽，隨水深淺，將竹削作火通樣式，箝住老菱，插入水底。若欲加肥，用大竹開通其節，灌糞注之。《水雲錄》云：二月種菱，先取老菱水泡三日後，用手插入泥中，泥欲肥根欲深則茂。
芡
芡，俗名雞頭。生葉平鋪水面，至秋作房如雞頭，實藏其中，圓白如珠。蘇子容謂有五穀之甘，可以療饑，真佳果也。《圖經本草》曰：雞頭，初生雷池，今處處有之。生水澤中，葉大如荷，皺而有刺，俗謂之雞頭盤。花下結實，其形類雞頭，故名。其莖𦵸之嫩者名蘤𦵸，人採以為菜茹。七八月採實。《方言》曰：北燕謂之䓈青，徐淮泗謂之芡，南楚江浙之間謂之雞頭。《本草經》一名雁喙。《埤雅》曰：「周官〈籩人〉加籩之實，菱、芡、栗、脯。菱、芡取諸水，栗、脯取諸陸。所謂籩豆之實，水陸之品也。」《古今注》曰：「芡，一名雁頭，一名芰。」楊升菴襍著亦以芰為芡，謂芡葉可衣，菱葉不可衣，遂引《楚辭》製芰荷以為衣為證，恐未是。《埤雅》引俗云：荷花日舒夜斂，芡花晝合宵炕，此陰陽之異也。《爾雅翼》則云：芡花向日，菱花背日，其陰陽不同而損益亦異。似與前說相謬矣。《本草經》曰：雞頭實味甘，平，無毒。主濕痺，腰脊膝痛。補中，除暴疾，益精氣，強志，令耳目聰明。久服輕身不饑，耐老神壯。梅聖俞詩云：蝟毛蒼蒼磔不死，銅盤矗矗釘頭生，吳雞鬭敗絳幘碎，海蚌扶出珍珠明。蘇子由詩云：芡葉初生縐如縠，南風吹開輪脫輻，紫苞青刺如蝟毛，水面放花波底熟，森然赤手初莫近，誰料明珠藏滿腹，剖開膏液尚模糊，大盎磨聲風雨速，清泉活火曾未久，滿堂座客分升掬，紛然咀嚼唯恐遲，勢若群雛方脫粟。《姑蘇志》云：出吳江者殼薄，色綠，味腴。出長洲車坊者色黃。有粳、糯之分。今崑山出一種，皮、殼色皆綠，粒大味鮮，更勝於吳江。《便民圖纂》云：「秋間熟時收取老子，包浸水中。二三月間，撒淺水內，待葉浮面，移栽深水。每柯離二尺許，先以麻豆餅屑拌勻河泥種之，以蘆插記根處，十餘日後，每柯用泥三四碗再壅。」
蔗
蔗，叢生，身似竹而實，高六七尺，及末抽葉，似蘆葉而大，長三四尺，其莖有節。宋神宗問呂惠卿：「蔗從庶，何也。」對曰：「凡草種之則正生，甘蔗種之則旁生。」《菽園襍記》云：「按六書有諧聲，蔗，庶聲。庶，古遮字，非會意也。若蔗從庶為旁生，則鷓鴣、蟅蟲亦旁生耶。」其說近是。又名諸蔗。《南方草木狀》曰：「諸蔗，一名甘蔗，交趾所生者。圍數寸，長丈餘，頗似竹。斷而食之甚甘。」《八閩通志》云：甘苲取汁，曝數日成飴，入口消釋，彼人謂之石蜜，南人云甘蔗，可消酒，又名干蔗。司馬相如「太尊柘漿折朝醒」是也。泰康六年，扶南國貢諸蔗，一丈三節。自八九月已堪食，收至三四月方酸壞。忠雅云：其味在根，梢以漸而薄，故顧愷之啖蔗自梢至根，漸入佳境。春種冬成，搗其汁煮之則成黑糖，又以黑糖煮之則成白糖，糖之精又成糖霜。《容齋隨筆》曰：「糖霜之名，唐以前無所見，自古食蔗者始為蔗漿，宋玉所謂「胹鼈包羔有柘漿」是也。其後為蔗𩛿，孫亮使黃門就中藏吏取交州所獻甘蔗餳是也。唐太宗遣使至摩竭陀國，取熬糖法，即詔楊州上諸蔗，榨瀋如其劑，色味逾於西域，然只是今之砂糖。蔗之技盡於此矣，不言作霜，唯東坡送遂寧僧云：涪江與中泠，共此一味水，氷盤薦琥珀，何似糖霜美。黃魯直答梓州雍熙長老寄糖霜云：遠寄蔗霜知有味，勝於崔子水晶鹽，正宗掃地從誰說，我舌猶能及鼻尖。則遂寧糖霜見於文字，實始二公。甘蔗所在皆植，獨福唐、四明、番禺、廣漢、遂寧有糖氷，而遂寧為冠。四郡所產甚微，而顆碎色淺味薄，僅比遂之最下者。唐大曆中，有鄒和尚者，始來小溪之繖山，教民以造霜之法，山前後為蔗田者十之四。蔗有四色，曰杜蔗，曰西蔗，曰荔蔗，《本草》所謂荻蔗也，曰紅蔗，《本草》崑崙蔗也。紅蔗止堪生啖，荔蔗可作沙糖。西蔗可作霜，色淺，土人不甚貴。杜蔗綠嫩，味極厚，專用作霜。凡蔗最困地力，今年為蔗田者，明年改種五穀以息之。凡霜，一甕中品色亦自不同，堆疊如假山者為上，團枝次之，甕鑑次之，小顆塊又次之，沙腳為下；紫為上，深琥珀次之，淺黃又次之，淺白為下。」今糖霜率自福建來，白如水晶，不聞有紫者，豈今法更妙於古耶，抑四川自有紫糖霜耶。《興化府志》云：造黑糖法，冬月蔗成，取而斷之，入碓搗爛，用大桶裝貯，桶底旁側為竅。每納蔗一層，以灰薄灑之，皆築實。及滿，用熱湯自上淋下，別用大桶盛之，旋取入釜烹煉，火候既足，蔗漿漸稠，乃取油滓點化之，別用大方盤挹置盤內，遂凝結成糖。其面光潔如漆，其腳粒粒如砂，故又名砂糖。每歲正月內煉砂糖為白糖，其法，取乾好砂糖置大釜中烹煉，用鴨卵連青黃攪之，使渣滓上浮，用鐵笟籬撇取乾凈。看火候足，別用兩器上下相承，上曰圂〈胡困切〉，下曰窩，圂下尖而有竅，窩內虛而底實，乃以草塞竅，取煉成糖漿置圂中，以物乘熱攪之，及冷糖凝定，糖油墜入窩中。三月梅雨作，乃用赤泥封之，約半月後，又易封，則糖油盡抽入窩。至大小暑月，乃破泥取糖，其近上者瑩白，近下者稍黑，遂曝乾之，用木桶裝貯。九月，客商販買者畢集其糖油，鄉人自買之。王昭明云：砂糖古無白者，人亦不知所以白之之法，後有置黑糖於土牆邊，牆崩為土所壓，久而發之，悉變成白，乃知糖之變白，其妙全在土封，殆天啟之，人不及是。神隱云：十月初收蔗，揀節密者，連稍葉入窖。至來年二月，用豬毛和土，犁長溝，以蔗臥於溝內，鬆土蓋之。候三月間苗出，用肥糞或蔴餅壅之，仍去旁邊小苗，止留大苗。種蔗惟潮沙之地為宜。
西瓜
西瓜，蔓生，其實圓碧，外堅內白，味甘冷，可止煩渴，其子甘溫，有紅、黃、黑、白、斑數色。五代郃陽令胡嶠《陷虜記》云：嶠於回紇得瓜，種以牛糞，結實大如斗，以其出自西域，故名西瓜。《松漠紀聞》曰：西瓜，形如匾蒲而圓，色極青翠，經歲則變黃，其瓞類甜瓜，味極甘脆，中有汁尤清冷。蓋唐以前經傳所云瓜，即今之甜瓜，非西瓜也。葉子奇云：西瓜，元世祖征西域，中國始有種。其說則謬。陸深《豫章謾抄》云：南昌郡產西瓜，味不佳，土人惟利其子以剝仁，故江西瓜仁充贈遺甚盛。《神仙傳》記青登瓜，大如三斗魁，玄表丹裏，呈素含紅。則古又未必無西瓜也。魏劉楨〈瓜賦〉云「藍皮蜜裏，素肌丹瓤」者，此指何物，豈本一類，而西種特嘉，故以得名。《姑蘇志》載西瓜出吳縣薦福山者曰薦福瓜，出崑山楊莊者曰楊莊瓜，圓明村者為圓明瓜。《便民圖纂》云：清明時，於肥地掘坑，納瓜子四粒，待芽出移栽。栽宜稀，澆宜頻。蔓短時，作綿兜每朝取螢，恐其食蔓。迨至蔓長，宜用乾柴就地引之，令多子，若掐去餘蔓則極肥大。一云，種西瓜須鬆地，先一年，用稻管泥浸糞坑中一二日，取出曬乾，再浸再曬，如此四五次乾之。至二月盡，每一稻管置瓜種四粒，稀植之，瓜極大而甘。一云，下西瓜種欲密，密則氣力齊，易出土，俟出分栽。《浣花雜志》云：西瓜最患移栽，必子出本土者可多結。又云，西瓜小藤不結實，謂之賊藤，宜去之。用豆餅於黃昏時覆根上，明旦去之，如此一二次，則瓜甘美。
葧薺
葧薺，一名烏芋。《爾雅》云：芍，鳬茨。一名鳬茨，吳俗又名地栗。《爾雅翼》云：既名鳬茨，當是鳬好食之耳。《本草》烏芋，二月生，葉如芋。唐本注云：此草一名槎牙，一名茨菰，兩者皆非。《鎮江府志》云：茨菰，一名燕尾草，根如芋，或名田酥，或名地栗，混而不分，總是承訛踵謬不究物理之故。按《圖經本草》曰：烏芋，今鳬茨也。苗似龍鬚而細，正青色，根黑如指大，皮厚有毛。又云：食之厚人腸胃不饑，服丹石人尤宜常食，為其能解毒耳。崑山顧武祥作宦粵中，將地栗作粉曬乾，從家鄉帶去，朝夕食之，以解瘴毒。又能濟凶年。《東觀漢記》王莽末，南方枯旱，民多餓，群入澤中掘鳬茨而食。《本草衍義》曰：烏芋，即今葧臍，皮厚色黑肉硬白者，謂之猪葧臍。皮薄色淡紫肉軟者，謂之羊葧臍。正二月，人採食之，此二種藥中罕用，唯荒歲人多採以充糧。《興化府志》云：其性能毀銅，取銅錢合鳬茨食之皆碎。《姑蘇志》云：出吳江華林者色紅味美，不能耐久。出長洲陳灣村者色黑形大，帶泥藏之可以致遠。有白皮者，擦小兒花癬瘡，有驗。《便民圖纂》曰：正月留種，取大而正者，待芽生，埋泥缸內。二三月復移水田中，至茂盛，於小暑前分種，每柯離尺四五寸。冬至前後起之，耘攩與種稻同，豆餅或糞皆可壅。
茨菰
茨菰，一名剪刀草。與葧臍根皆著土中，可食。然葧臍外紅黃而中白，味甘；茨菰則內外皆白，味稍劣，不可生啖。葧臍葉細，茨菰葉粗，判然二物，而說者多溷之。《姑蘇志》直以茨菰為烏某，蓋承《本草》之誤，殊不知烏芋之名止可加於葧臍，以其色黑也，茨菰正白豈得言烏。《圖經本草》曰：剪刀草，生江湖及京東近水河溝沙磧中。味甘、微苦，寒，無毒。葉如剪刀形，莖幹似嫩蒲，又似三稜，苗甚軟，其色深青綠。每叢十餘莖，內抽出一兩莖上分枝開小白花，四瓣，蘂深黃色。根大者如杏，小者如杏核，色白而瑩滑。五六七月採葉，正二月採根。一名慈菰，一名白地栗，一名河鳬茨。土人爛擣其莖葉如泥，塗傅諸惡瘡腫及小兒游瘤丹毒，其腫立消。《四明郡志》曰：茨菰，葉有兩岐如燕尾而大，白花三出，一莖十二實。《農桑撮要》曰：二月種茨菰，先掘深坑，用蘆蓆鋪墊，排茨菰於上，用泥覆，水浸之。《便民圖纂》曰：臘月間，折取嫩芽插於水田，來年四五月如插秧法種之，每柯離尺五許，田最宜肥。

[book_title]卷之六
吳郡周文華含章補次
木本花部上
山茶
〈茶梅，附〉
山茶，葉如木犀，深綠有稜。花正紅，如小漆盌，冬末春初開，最富麗。《興化府志》云：有數種，花開單葉而極大者曰日丹，單葉而小者曰錢茶，有類錢茶而粉紅色者曰溪圃，又有百葉而攢簇者曰寶珠，有類寶珠而蘂白色焦者曰焦蕚。當歲暮百花搖落之後，此花獨開，故人重之。曾南豐以白山茶寄吳仲庶詩云：山茶純白是天真，筠籠封題摘尚新，秀色未饒三谷雪，清香先得五峰春，瓊花散漫情終蕩，玉蘂蕭條跡更塵，遠寄一枝隨驛使，欲分芳種更無因。注云：初唯此花與揚州后土廟瓊花天下一枝，近年瓊花可接遂散漫，而此花為獨出也。今人家園圃所植多單葉深紅花，中有黃心，樹高丈餘，結子可復出，即寶珠茶，已自難得，所云白色者未見也。《水雲錄》云：臘月及春間皆可移栽，三月中，以單葉接千葉，其花茂盛。或以冬青接者，十僅能活一二。又有一種來自滇南，花大如蓮，尤為瑋異。
茶梅，花、葉皆小於山茶，其花單葉，粉紅色，秋深始開，殆所謂溪圃耶，然亦有白色者。
瑞香
瑞香，樹高三四尺，枝榦婆娑，葉厚，深綠色。《邵武府志》云：其樹奪枝而生，冬春之際，每枝頭結蘂一簇，每簇率十數朶，逐日次第而開。有紫、白二色，紫者香勝。《格物論》云：有楊梅葉者，有枇杷葉者，有柯葉者，有毬子者，有欒枝者。花紫如丁香，惟欒枝者香烈，枇杷者能結子。楊庭秀詩云：侵雪開花雪不侵，開時色淺未開深，碧團欒裏笋成束，紫蓓蕾中香滿襟，別脈近傳盧阜頂，孤芳原自洞庭心，詩人自有熏籠錦，不用衣篝注水沉。《能改齋漫錄》云：「廬山古未有瑞香花，他處亦不產，自天聖中，人始稱傳，蓋靈草異芳應時乃出，故記序篇什悉作瑞字。《廬山記》載瑞香記，訥禪師曰：山中瑞彩一朝出，天下名香獨見知。」《灌圍史》載瑞香顛末，相傳廬山有比丘晝寢磐石上，夢中聞花香酷烈，及寤，尋求得之，因名睡香。四方奇之，謂為花中祥瑞，遂以「瑞」易「睡」。張祠部詩曰：曾向廬山睡裏聞，香風占斷世間春，竊花莫撲枝頭蝶，驚覺南牕半夢人。《瑣碎錄》云：「瑞香，生江南諸山，廬山者最勝。有數種，唯紫花葉青色而厚似橘葉者最香。人家種者，須就廊廡下階基上去屋簷滴水二尺餘，不可露根，露根則不榮，亦不可在屋下太深處。」又云：「瑞香，惡溼畏日，勿頻沃水，宜用小便從花腳澆之，則葉綠。又用頭垢壅根上，有日色即覆之，或用浣衣灰汁尤妙，蓋此花根甜，灌以灰水則蚯蚓不食，而衣服垢膩復能肥花也。」《居家必用》云：「漆滓壅，退雞鵝汁澆之，或灌潯猪湯尤盛。」《退齋雅聞錄》云：最忌麝，或佩麝觸之輒萎死，惟頻瀹茶灌其根則不為蟲所食。今園圃中止有紫、白二種，而葉上有金沿邊者勝。梅雨時折其枝插土中，自生根。臘月春初皆可移。《水雲錄》云：若插宜就老枝節上剪取，嫩枝插於背陰處易活。《癸辛襍識》云：「凡插之者帶花雖易活，而花落葉生復死。但於芒種前後折其枝，枝上破開，用大麥一粒置於其中，以亂髮纏之，插土中，勿令見日，日以水澆之。」或云：左手折下，隨即扞插，勿換右手，無不活者。
紫荊
紫荊，叢生，木似黃荊，先花後葉，附木而芳。花深紫色，形如綴珥，二月盡始開。杜子美有「風吹紫荊樹」句，即此也。昔田氏兄弟有欲析居者，後覩三荊同枯，驚歎復合，故為世所述。或與棣棠竝植，金紫相映，且棠棣即古常棣，其花反而復合詩以兄弟方之，氣味相投也。《本草衍義》曰：紫荊木，春開紫花，甚細碎，共作朶生，或生於木身之上，或附於根之下直出花。花罷葉出，光紫微圓。臘月春初皆可分栽。《灌園史》曰：開花既罷，旁枝分種，性喜肥，畏水。
珍珠
珍珠，一名玉屑。葉如金雀，而枝榦長大。三月中開花，花細而白，綴於枝上極繁密，如孛婁狀，故俗名孛婁花。春初發芽時可分栽。張舜民詩：千璣萬琲照庭除，細雨斜風拂座隅，莫道長官貧似磬，緣階繞砌盡珍珠。
玉蘭
玉蘭，類木筆，其樹高丈餘。《鎮江府志》云：玉蘭，出馬跡山紫府觀，其花表裏瑩白如玉，其香如蘭。不根而植，不蓓而花，生不擇地，亦不常有。開多在莫春，遇者以為瑞。宋淳祐間忽開，郡守李迪作詩頌之，見《咸淳志》。陳輔之有詩，見京口集，乃為丹陽凝禧觀作。近茅山溪谷間有之，或開於秋冬，山志謂其蘭芽刻玉，氣味甚幽，亦芝英之別種也。吳地初末嘗有，近始盛行，人珍重之。俞伸蔚玉蘭詩序云：予攷前代志記，玉蘭獨不著見，然此花不實，以辛夷竝植其側，過枝接生。其花九瓣，色白微碧，狀類芙蕖，心如小浮屠形，叢生淺綠細棘，著根裹紫色蓮鬚，香氣幽奇，與蘭草無異，又一榦一花，皆著木末，疑遂以此得名。花落，又從蔕中抽葉，特異他花。冬間結蘂，至二月盛開，盖卉木之奇種也。昔人詩云：木末標孤穎，靈苞散九華，映空遙泛雪，翳日細通霞，色淨黃金屋，香飄碧玉家，更憐搖落後，綠蔕吐新芽。周孺允詩云：靈卉無根寄別枝，凭欄一笑逞幽姿，形過簷蔔禪林見，氣溢蘭蓀楚客知，鶴寺可令神女降，兔園偏與月華宜，含芳徙倚無人會，馮仗東風細細吹。
辛夷
辛夷，一名本筆，花初開如筆，故曰木筆。一名迎春，其花最早，故曰迎春。又名望春，別名房木，或謂之候桃。先花後葉，花如菡萏。《離騷》云「辛夷車兮結桂旗」即此是也。《圖經本草》云：辛夷，生漢中川谷，今園亭亦多種植。木高數丈，葉似柿而長。正二月生花，形似著毛小桃，色白帶紫，花落無子，至夏復開花。又一種枝葉竝相類，但歲一開花，四月花落時有子，如相思子，或云即是此種。經一二十年樹老方結實，其花開早晚亦隨南北節氣寒溫。《衍義》曰：有紅、紫二本，一本如桃花色，一本紫色，今入藥當用紫者。按《本草》花在二月中開，粉紅者花大，紫色者花小，名紫心木筆，皆歲一開花。花落結子如小浮屠形，長而色青，不必一二十年乃結子也。臘月或春初根旁分栽，亦可挨接玉蘭，
牡丹
牡丹，《本草》一名鼠姑，一名鹿韭。周子曰：牡丹，花之富貴者也。木本，大者高四五尺，八月枝上發赤芽，來春二月即發蘂如拳，稍舒則變成綠葉有稏花著葉中，三月穀雨前開。《傳家集》云：洛人以穀雨為牡丹花厄，蓋其時適相值。云其極盛者，花頭或至盈尺，高亦相等，皆由其種之美惡。有單葉、多葉、千葉及黃、紫、紅、白、緋、碧之色。《草木略》云：古今言木芍藥是牡丹，按崔豹《古今注》云，芍藥有二種，有草芍藥，有木芍藥。木者花大而色深，俗呼為牡丹。安期生服練法云：芍藥有二種，有金芍藥，有木芍藥。金者色白多脂，木者色紫多脈，則驗其根也。然牡丹亦有木芍藥之名，其花可愛如芍藥，宿枝如木，故以木名。芍藥著於三代之際，風雅之所流詠也。牡丹初無名，依芍藥以為名，亦如木芙蓉之依芙蓉以為名也。牡丹晚出，唐始有聞，宋時洛陽最盛，圃人競求詭異。多於秋分移接，培以壤土，至春盛開，其狀百變。歐陽文忠公始為作譜記，云：牡丹出丹州、延州，東出青州，南出越州，而出洛陽者，今為天下第一。洛人於他花則曰某花某花，至牡丹則不名，直曰花，意謂天下真花獨牡丹，其名之著不假於牡丹而可知也。又云：牡丹之名，或以氏，或以州，或以地，或以色，或旌其所異者而志之，自姚黃以下得二十四種。趙郡李述著《慶曆花品》，專敘吳中之盛，凡四十三種。鄞江周蘄作《洛陽花木記》，所載牡丹至一百九種。陸放翁在蜀作《天彭牡丹譜》，凡三十四種。其尤著名者為姚黃、魏花。《洛記》云：「姚黃，千葉黃花也，色極鮮潔，精彩射人，有深紫檀心，近瓶青簇青心匝，與瓶並色，開頭可八九寸許。其花出北邙山下司馬坡姚氏家。大率間歲乃成千葉，餘年皆單葉或多葉耳。其開最晚，其色甚著，而高潔之性，敷榮之時，特異於眾花。」徐節孝云：「天下牡丹九十餘種，而姚黃為第一，其名雖千葉而寔不可數，或累計萬有餘，不然，不足。高一尺也，花肉既重，其梢下屈，如一器傾側之狀，此亦花之巨美而精傑者乎。」又曰：「魏花，千葉肉紅花也。本出晉相魏仁溥園，迄今流傳特盛。葉最繁密，人有數之者，至七百餘葉。面大如盤，中堆積碎葉，突起團整如履鐘狀，開頭可八九寸許。其花端麗，精彩瑩潔，異於眾花。洛人謂姚黃為王，魏花為后。」又有狀元紅、瑞雲紅、左紫、玉樓春、潛谿緋、玉千葉、歐碧諸異種，見前所述記中。蓋自唐人已推重，至宋尤重耳。《五色線集》云：「孟蜀時，兵部尚書李昊每將牡丹花數枝遺親友，以興平酥同贈，曰俟花凋謝，以酥煎食之，無棄穠豔也。其風流貴重如此。」東坡雨中明慶寺賞牡丹詩：霏霏雨霧作清研，爍爍明燈照欲然，明日春陰花未老，故應未忍著酥煎。又云：千花與百草，共盡無妍鄙，未忍污泥沙，牛酥煎落蘂。用此事也。《南部新書》曰：「長安三月十五日，兩街看牡丹，奔走車馬。慈恩寺元果院牡丹先於諸牡丹半月開，太真院後諸牡丹半月開。裴兵部題白牡丹云：長安豪貴惜春殘，爭賞先開紫牡丹，別有玉杯承露冷，無人起就月中看。」白樂天〈牡丹芳〉一篇，絕道花之妖艷，至有「遂使王公與卿士，遊花冠蓋日相望。花開花落二十日，一城之人皆若狂。」惜牡丹詩云：明朝風起應吹盡，夜惜衰紅把火看。元稹、羅隱、徐凝、許渾之徒題詠甚眾。宋時尤盛於洛陽。歐公云：「洛陽之俗，大抵好花，春時，城中無貴賤皆插花，雖負擔者亦然。花開時，士庶競為遊遨，往往於古寺廢宅有臺處，為市井，張幄㡩，笙歌之聲相聞。」《洛陽名園記》云：「洛中花甚多種，而獨名牡丹曰花王。凡園皆植牡丹，而獨名此曰花園子，蓋無他池亭，獨有牡丹數十萬本，凡城中賴花以生者，畢家於此。至花時，張幕幄，列市肆，管絃其中。城中士女絶煙火游之，過花時，則復為丘墟矣。」陸放翁云：「天彭號小西京，以其俗好花，有京洛之遺風，大家至千本。花時，自大守而下，往往即花盛處張飲㡩幕，車馬歌吹相屬。最盛於清明寒食時，在寒食前謂之火前花，其開稍久，火後花則易落。最喜陰晴相半時，謂之養花天。栽接剝治，各有其法，謂之弄花。其俗有弄花一年，看花十日之語。故大家例惜花，可就觀不可輕翦，蓋一翦則次年花絕少。州家歲常以花餉諸臺及旁郡，蠟蒂筠籃，旁午於道。予客成都，成都帥以善價私售于花戶，得數百苞，馳騎取之，至成都露猶未晞，其大徑尺，夜宴西樓下，燭焰與花相映，發影搖酒中，繁麗動人。」石湖《吳郡志》云：「牡丹，唐以來止單葉，本朝洛陽始出多葉、千葉，遂為花中第一。頃朱勔家圃在閶門內，植牡丹數十萬本，以繒彩為幕，彌覆其上，每花身飾金牌記其名。勔敗，牡丹皆拔為薪。中興以來，人家稍復接種，有得洛陽花種至吳中者，不過十餘種，姚、魏蓋不傳矣。」顧清《松江府志》云：牡丹自宋來盛於吳下，吾鄉則國初曹明仲所譜，寶樓臺以下十五品最奇，竝家傳洛京舊種，其名多見《歐譜》。近歲人家所植唯壽安樓子二三種，深紅已為難得，餘不復見。楊君謙《吳邑志》云：牡丹，人家亭館多種，率粉紅色號玉樓春，接壤皆是，鮮有紅紫者，雖白色亦難得。吾蘇自玉樓春外，僅有壽安紅、平頭紫、寶樓臺，而寶樓臺紫紅色，尤富麗瓌瑋可觀，求如書傳所記，百不及一，而栽接培壅之法亦無傳矣。但於花時邀親朋置酒賞翫，略存故事焉。予觀姚燧牡丹序，載左紫、壽安紅、狀元紅、衡山紫、玉版白諸奇品，而姚、魏二種已不復有。且敘其見之之難，彼生於中土且然，況僻處東南者乎。蓋自戎馬蹂躪，南渡以還，宜其絕種，今取古來栽接、培壅、澆灌、脩理諸法，具載於篇，倘遇名花以此待之也。《歐記》云：「洛人家家有花，而少大樹者，以其不接則不佳。春初時，洛人於壽安山中斵小栽子賣，城中謂之山篦子。人家治地為畦塍種之，至秋乃接。接花工尤著者謂之門園子，豪家無不邀之，姚黃一接頭直錢五千，秋時立契買之，至春見花乃歸其直。洛人甚惜此花，不欲傳，有權貴求其接頭者，或於湯中醮殺與之。魏花初出時，接頭亦直五千，今尚直一千。接時須用社後、重陽前、秋分內，過此不堪矣。花之本，去地五七寸許截之，乃接，以泥封裹，用軟土壅之，以箬葉作菴子罩之，不令見風日，唯南向留一小戶以達氣。至春，乃去其覆，此接花之法也。〈用瓦亦可。〉種花必擇善地，去舊土，以細土用白斂末一斤和之。蓋牡丹根甜，多引蟲食，白斂能殺蟲，此種花之法也。澆花亦自有時，或用日未出，或日初時。九月旬日一澆，十月十一月兩三日一澆，正月間日一澆，二月一日一澆，此澆花之法也。一本發數朶者，擇其小者去之，止留一二朶，謂之打剝，懼分其脈也。花纔落，便翦其枝，勿令結子，懼其易老也。春初既去箬菴，便以棘數枝置花叢上，棘氣煖，可以辟霜，不損花芽，此養花之法也。花開漸小於舊者，蓋有蠹蟲損之，必尋其穴，以硫黃簪之其旁，又有xiao穴如鍼孔，乃蟲所藏處，花工謂之氣𥦗，以大針點硫黃末鍼之，蟲乃死，花復盛，此醫花之法也。烏賊魚骨以鍼花樹，入其膚，花必死，此花之忌也。」見歐陽永叔〈洛陽風土記〉。
種柤子法。《洛記》云：「凡欲種花子，先於五六月間，擇背陰處肥美地治作畦。七月以後，取千葉牡丹花子，候花瓶欲拆，其子為變當時，採之取子。於已治畦地內，一如種菜法種子，不得隔日，隔日多即花瓶乾而子黑，子黑則種之萬無一生矣。撒子欲密不欲疎，疎則不生，不厭太密。地稍乾即以水灌之，灌後水脈勻潤，然後撒子，訖，耙耬一如種菜法。十日一澆，有雨即止。冬月須用木葉蓋覆，候月餘即生芽葉。生時頻去草，久無雨即十日一澆，切不可用糞。至八月秋社前治畦，分開種之，如栽菜法。其中或有却成千葉者。」
接花法。山丹，單葉牡丹也。千葉牡丹須於山丹上接。頴濵西軒種山丹詩云：「淮陽千葉花，到此三百里，城中眾名園，栽接比桃李，吾廬適新成，西有數畦地，乘秋種山丹，得雨生可喜，山丹非佳花，老圃有深意，宿根已得土，絕品皆可寄，明年春陽升，盈尺爛如綺，居然盜天功，信矣斯人智，根苗相因依，非真亦非偽，客來但一笑，勿問所從致。」又云：「築室力已盡，種花功尚疎，山丹得春雨，艷色照庭除，末品何曾數，羣芳自不如，今秋接千葉，試取洛人餘。」《洛記》云：「接花必以秋社後，九日前，餘皆非其時也。接花預於二三年前種下種子，惟根盛者為佳。削接頭，欲平而闊長，令根皮含接頭，勿令作徙瓣，瓣徙則帶皮處厚而根狹，瓣徙則接頭多退而皮不相對，津脈不通，遂致枯死矣。接頭繫縛欲密，勿令透風，不可令濕瘡口。接頭必以細土覆之，不可令人觸動。後月餘須時時看覻根下土，勿令枝生芽，芽生即分減却脈而接頭枯矣。凡選接頭，須用木之肥嫩，花芽盛大平而圓實者為佳，虛尖者無花矣。 」《瑣碎錄》云：「凡接牡丹，須令人看視之。如一接便活者，逐歲有花。初接不活，削去再接者，只當年有花。」又云：「牡丹於芍藥根上接，易發無失。一二年牡丹自生本根，則旋割去芍藥根，成其牡丹矣。」《霏雪錄》云：「張茂卿好事，其家西園有一樓，四圍植奇花殆遍，常接牡丹於椿樹之杪，花盛時，延賓客於樓，推𥦗翫焉。」按，《歐記》《洛記》皆云牡丹宜社後，重陽前接，而《瑣碎錄》云：凡花皆宜春種，惟牡丹秋社前後接種。《便民圖纂》乃云：接時須二三月間。不知何據，恐不可從。
分栽法。八九月中，將根旁新枝隔二三年者，㧓去根邊泥，用毛竹片切斷其根，不用鐵器，又不可傷其根上細鬚，移栽肥土，用黃土尤佳。栽時，記取南枝，掘坑，提置坑中，四圍用鬆泥慘實，勿令腳踏，根不宜太深。數日，以糞水澆之，一二年即開花。切記分後不可搖動及水浸日曬，皆不活，須以小籬竹圍柵之。冬間亦可分，但不如秋分之及時耳。
栽花法。《洛記》云：「凡欲栽花，須用四五月，先治地，如地稍肥美，即翻起深二尺以上，去瓦礫。頻鋤削，勿令生草。至秋社後，九日前，栽之。若地多瓦礫，或帶鹽滷，則鉏深三尺以上，去盡舊土，別取新好黃土換填。切不可用糞，用糞即生蠐螬蟲而蠹花根矣，根蠹則花頭不大，而不成千葉也。栽花不欲深，深則根不行，而花不發旺也，但以瘡口齊土面為佳，此深淺之度也。掘土坑，須量花根長短為淺深之准，坑欲闊而平，土欲肥而細。先於土坑中心，拍成小土墎子，欲上銳而下闊，將花於土墎上坐定，然後整理花根，令四向橫垂，勿使屈摺為妙，然後用生黃土覆之，以瘡口齊土面為准。」頴濵補種牡丹云：「野草凡花著地生，洛陽千葉種難成，姚黃性似天人潔，糞壤埋根氣不平。」又，同遲賦千葉牡丹云：「未換中庭三尺土，漫種數藂千葉花。」牡丹初移，有蘂不可留，亦不可以手犯之，宜以銀簪點其中，花蘂自萎，勿用鐵鍼。又，牡丹結蘂，交春時鴉、雀、白頭公之屬𨓹𨓹啄碎，須加意驅逐，愛惜花蘂，每花頭或用落葉卷札，使不得近。韓魏公《安陽集》云：「牡丹初芽為鵶啄之感而成咏云：牡丹經雨發香芽，滿地新紅困鵲鵶，利嘴可能傷國色，只教春色入凡花。」蓋有所感云。
打剝花法。《洛記》云：「凡千葉牡丹須用八月社前打剝一番，每株上只留花頭四枝已下，餘者皆可截作接頭，於柤上接之。候至來年二月間，所留花芽小葉見其中，花蘂切須仔細辨認，若花芽頭平而圓實，即留之，此千葉花也。若蘂尖虛，即不成千葉，當須去之。每株只留三兩蘂可也，花頭多即不成千葉而開頭小矣。」《瑣碎錄》云：「牡丹著蘂如彈子大時，試捻之，十朶之中必有兩三朶不實者，去之，則不奪他花之力。」
澆壅法。牡丹喜燥惡溼，不可用雨水浸其根，浸之必不盛。若天旱，宜用水或糞水澆，勿令枯槁。牡丹用豬泥糞不生蟲，用犬糞、羊糞曬乾搗碎，壅根極肥。牡丹旁栽魚腥草及辟麝草，則不生蟲。《瑣碎錄》云：「牡丹將開，不可多灌，土寒則開遽。翦花欲急，急則花無傷。」又云：「牡丹、芍藥插瓶中，先燒枝斷處令焦，鎔臘封之，乃以水浸，可數日不萎。」
芍藥
芍藥，《古今注》曰：一名何離，一名餘容，一名犁食，一名解倉，一名鋋。春生紅芽作叢，莖上三枝四葉似牡丹而狹長。三四月中著花，有紅、紫、黃、白之異，而以黃為貴，《洛陽花木記》所載至四十餘品。其花敷腴盛大而纖麗巧密，如冠，如髻，如鞍，如樓，亦牡丹之亞也，故昔人謂牡丹花王，芍藥花相。本出楊州，楊州之芍藥冠天下。其芽可食，其根有赤、白二色，俱入藥。《洛陽花木記》云：「分芍藥，秋分為上時，八月為中時，九月為下時。取芍藥須闊，鋤勿令損根，每窠留四芽。根不欲深，深則花不發旺，令花根低如土面一指以下為佳。臘月用濃糞澆。春間更看花蘂，圓平而實即留之，虛大者無花。新栽，每窠止可留花頭一二朶，候一二年，花得地力，方可留四五朶，花頭多即不成千葉矣。」王觀《芍藥譜》云：「維楊人以治花相尚，九十月時，悉出其根，滌以甘泉，剝去老腐之處，揉條沙糞以培之，易其故土。凡花大約三年或二年一分，分種向陽處所，不分則舊根老硬而侵蝕新芽。然分又不宜數，數則花小。花之顏色淺深與蘂葉之繁盛皆出於培壅剝削之力，若覆以雞糞，渥以黃酒，則花能改色。開時扶以竹篠，則花堪耐久。花既萎落，亟翦去其子，屈盤枝條，使不離散，則脈理皆歸於根，明年花繁而色潤。」《水雲錄》云：十二月取茂盛者，用竹刀劈作兩開，以粗糠及黑糞土栽之，仍用糞水澆灌二三次，則來年花盛，若用鐵器分或春間移之則不開花。《允齋花史》曰：芍藥用小便澆易開花。或云芍藥於秋後鋤去舊梗，以糞沃之。牡丹亦於冬間將根邊周圍掘開作溝，灌以糞水，花方盛。俗謂：「芍藥剃頭，牡丹洗足。」蓋如此云。
杜鵑
杜鵑，一名石榴。花極爛熳，以杜鵑啼時開得名。《尊生八牋》云：花有三種。張志淳《永昌二芳記》載杜鵑、山茶各數十種。大都花性喜陰畏熱，不畏霜雪，種用山泥，揀去粗石，羊矢浸水澆之，更置樹下陰處，則花葉青茂。有用豆餅浸水，候黑色澆之，更妙。《灌園史》曰：自初夏至深秋宜日以河水灌之。一種山鵑，花大，葉稀，先開一日，一名石巗，然寔非也。石巗，先敷葉，後著花，其色丹如血。杜鵑，先著花，後敷葉，色差淡。潤州鶴林寺有杜鵑花，相傳正元中，外國僧自天台鉢中以藥養其本，來植此寺，人或見女子紅裳佳麗遊於花下。殷七七能開非時之花，女子謂七七曰：欲開此花乎，吾為上帝所命下司此花，在人間已逾百年，非久即歸閬苑去，今與道者共開之，來日花果盛開，如春夏間，數日，花俄不見，亦無落花在地。宋培桐曰：石巗乃日顏，石巗則訛字也。杜鵑、春鵑、日顏非一種，因花之相似，故人皆誤稱其為杜鵑耳。竟不知杜鵑長止尺許，春鵑長有丈許，其枝幹盤圓五六臺者日顏，枝葉若黃楊之狀，盤圓大如輪，花茂如錦，價甚貴。顧長佩《花史》云：杜鵑花有大紅、粉紅二色。春初扳枝著地，用黃泥覆之，俟生根截斷，來年分栽。又云：浙人分杜鵑，用掇法，以竹管套於枝上，肥土填實，俟生根鬚，截下栽之。《瑣碎錄》云：杜鵑花止用雨水澆，最忌糞。

[book_title]卷之七
吳郡周文華含章補次
木本花部下
海棠
〈鐵梗、西府、垂絲〉
海棠，花最艷麗，凡三種。單葉深紅者曰鐵梗。《便民圖纂》云：鐵梗者，色如胭脂。《松江府志》云：磬口深紅，綴枝作花者，名貼梗海棠。則又名貼梗矣。貼梗與木瓜花相似而不結子，故木瓜亦冒海棠之名。木瓜葉粗，花先開；貼梗葉細，花後開，以此為別。單葉桃紅者曰西府，初開時嬌媚無比，與錦帶色相似，而西府尤勝。稍久則漸潦倒不足觀已。結實如小花紅，秋深始熟，味酢而澀。沈立作《海棠記》指此，范石湖所狀金林檎疑即此也。多葉粉紅者曰垂絲，《水雲錄》云：垂絲海棠，柔枝長蔕，垂英向下是也。此花既多葉而色尤嬌，石湖以為類小蓮花，信然。《便民圖纂》云：「春間攀其枝著地，以土壓之，自生根。二年鑿斷，三月移栽。」此指貼梗。然今人多不用壓，直於根內分栽，分時在正月中。《浣花雜志》曰：壓枝必在秋分，移栽必在春分，鑿根則不拘時候。如三月間移栽恐難活。西府於梨樹、花紅樹上接，垂絲於櫻桃樹上接。或云西河柳亦可接，然未試驗。二種接換各就其花之似者故易活。《瑣碎錄》云：「冬至日早，以糟水澆根下，則花盛而色鮮。」又云：「海棠，候花謝結子即剪去，來年花盛而無葉。」
木瓜
木瓜，葉如鐵梗海棠而大，花亦似之。至春，未發葉先開花，深紅色。《圖經本草》曰：木瓜，處處有之，宣城尤佳。其木狀似柰，其花生於春末而深紅色，其實大者如瓜，小者如拳。《爾雅》謂之楙。郭璞云：「實如小瓜，味酢可食。」不可多，無損亦無益。宣州人種蒔尤謹，遍滿山谷，始實成則簇紙花傅其上，夜露日曓，漸而變紅，花紋如生，用以充土貢。其大枝可作杖，謂策之利筋脉。根、葉煎湯，淋足脛則無蹷疾。又，截其木乾之作桶以濯足。陶隱居云：「如轉筋時，但呼其名，以手指作書木瓜二字於患處，即愈。」誠不可解。《衍義》曰：「木瓜，得木之正，故入筋。以鉛霜塗之則失錯味，受金之制也。此物入肝，故益筋與血。病腰腎腳膝無力，不可闕也。」《爾雅翼》曰：「其木可以為材，故取幹之道木次之。又可毒魚，齊孝昭北伐庫莫奚，至天池以木瓜灰毒魚。」《農桑撮要》云：「八月栽木瓜，秋社前後移栽之，次年便結子，勝如春間栽者。壓之亦生。栽種與桃李法同。霜降後摘取。」凡用勿犯鐵器。《王氏農書》「蜜漬木瓜法：先用竹刀切去皮，煮令熟，浸水中拔去酸味，却以蜜熬成煎，藏之。又宜去子爛蒸，擂作泥，入蜜與薑作煎，飲用，冬月尤美。」
玫瑰
玫瑰，玉之香而有色者，以花之色與香相似，故名。今人呼為梅桂，《水雲錄》亦同此，豈以其合二花之清香耶。花類薔薇而色紫香膩，艷麗馥郁，真奇葩也。《西湖遊覽志》云：「宋時宮院多採之結為香囊，芬氤裊裊不絕，故又名徘徊花。其似是而非者，名繰絲花。」此花亦與薔薇同開，三四月間收花陰乾，入茶葉內極香。摘花瓣搗爛，和白糖、霜梅印成小餅，略啖一二，滿室俱香。又取花瓣搗入香屑，製作方圓扇墜，香氣襲人，經歲不改。正月杪二月初分栽，有云，十月後移則地脈冷，多不活。大凡花木不宜常分，唯此花嫩條新發勿令久存，即移栽別地則種多茂，故又謂之離娘草。若本根太肥，則翻致憔悴。最喜溝泥壅，或云其性好潔，人溺之即死者，謬也。
繡毬
〈八仙附〉
繡毬花藤生，一蔕帶而眾花攢聚，圓白如流蘇，儼然一毬也，初青後白，開與牡丹同時，潔白富麗他花罕比，特欠標格少香韻耳。顧東橋詩：「不惜荊山玉，裝成素錦毬，春風解憐汝，拋擲與誰收。」夏禹錫亦謂「繡」字有未當，改名素毬。又一種，花小而葉繁者，謂之麻葉繡毬，而開亦同時。又有八仙花，秪八蘂簇成一朶，亦自奇特。今人多於八仙上挨接繡毬，亦以其花相似，故《水雲錄》云：先取八仙花栽瓦盆中，俟春間連盆移就繡毬花畔，將八仙梗離根七八寸刮去半邊皮，約長一二寸，將繡毬嫩枝亦刮去半邊，彼此挨合一處，用麻纏縛。頻用水澆，候樹皮連合，截斷繡毬花下餘枝，次年開花即如巨樹所生暢茂。凡諸花皮葉相似者，皆用此法挨接。
山礬
山礬，葉如冬青，三四月開花，花小而香，四出。一名七里香，一名鄭花，北人呼為瑒花。瑒，玉名，取其白也。黃魯直山礬花序云：「江南野中有一種小白花，高數尺，春開極香，野人號為鄭花。王荊公嘗欲作詩而陋其名，因請名曰「山礬」。野人採鄭葉以染黃，不借礬而成色，故名山礬。海岸孤絶處補陀落伽山，譯者以為小白花山，予疑即此山礬花耳。」《一統志》云：山礬，卭縣出，花繁如雪，香氣極濃。陸深《春風堂隨筆》云：「世傳花卉凡以海名者，皆從海外來。予家海上園亭中喜種雜花，最佳者為海棠。每欲取名花填小詞，使童歌之，有海紅花、海榴花，更欲採一種為四闋，累年不得。辛丑南歸，訪舊至南浦，見堂下盆中有樹，婆娑鬱茂。問之，云：海桐花，即山礬也。因憶山谷賦水仙花：山礬是弟梅是兄。但白花耳，却有歲寒之意。」今人家墳墓及園亭多植之，二月中可分栽。
梔子
梔子花，一名越桃，一名林蘭，佛書又云簷蔔花，比為禪友。杜悰建簷蔔館，形亦六尺，器用之屬皆象之。其實七稜，單葉者結實，可以供染，千葉者不結子。色潔白而香酷烈。五月中帶花移栽，梅雨中取嫩枝插肥土中即活。《便民圖纂》云：「十月選成熟者，取子淘淨，曬乾。至來春三月，劚畦種之，覆以灰土，如種茄法。次年三月移栽，第四年開花結實。」《瑣碎錄》云：「黃梔子，候其大，逐時摘青者，曬收，至黃熟則消化為水，言收貴早也。」千葉梔子不必扦插，止用土壓旁生小枝，逾年自生根，分栽極易活。此花喜肥，頻以糞水沃之則盛。折枝插瓶，須搥碎其根，實以白鹽，則花色不改。
茉莉
茉莉，叢生，高二三尺，亦有丈餘者。五六月開小白花，清麗而芳郁。蔡襄詩云：團圓茉莉叢，繁香暑中折。江奎詩云：靈種傳聞出越裳，何年提挈上蠻航，他年我若修花史，列作人間第一香。又云：雖無艷態驚羣目，幸有清香壓九秋，應是仙娥宴歸去，醉來卓下玉搔頭。蓋花之形狀宛如玉搔頭也。《丹鉛續錄》云：「茉莉花，見稽含《南方草木狀》，稱其芳香酷烈，胡人自西國移植南海。宣和中名著，艮嶽列芳草八，此居一焉。八芳者：金蛾，玉蟬，虎耳，鳳尾，素馨，渠那，茉荊，含笑也。陸賈《南行記》曰：南越，五穀無味，百花不香，獨茉莉不隨水土而變。《洛陽名園記》云：遠方奇卉，如紫蘭、抹厲。《王梅溪集》作沒利。又作抹利，《陳止齋集》亦作抹利。《晦菴集》作末利。洪景盧作末麗。佛書翻譯名義云末利曰蔓華，堪以飾鬘。此土云柰，《晉書》都人簪柰花，云為織女戴孝，是也。則此花入中國久矣。」升菴辨博，故悉著其名如此。此花有單葉，有重臺。《八閩通志》云：有一種紅色曰紅茉莉，穗生，有毒。《海槎餘錄》云：「茉莉，花最繁，不但婦人簪之，童稺俱以線穿成釧，縛髻上，香氣襲人。」其多如此。今江東及吳地所有皆從江右載來，唯贑州者尤佳，舟行路遠，率用壟糠入盆底，取盆輕易。攜種法：須以新泥易去故土，翦摘枯枝老葉，周圍插細竹，以麻皮輕輕縛住，曬於日中，每日用濃糞澆，或有以鹿糞壅者。《海虞衡志》云：「日澆浙水漿，則作花不絕，可耐一夏，花亦大且多，葉倍常花。或用撏猪湯。六月六日宜用治魚腥水一溉。」《瑣碎錄》云：雞糞壅茉莉則盛。《水雲錄》云：四月插茉莉，此花最香而畏寒，唯寶珠者貴，宜於此月從節上摘斷，插肥土中即活。《廣州府志》云：抹麗較諸素馨其香尤[艹旖][艹旎]，或名抽花，春末夏初開，蘂圓白即折。香似荼䕷，花氣極清最，可薰茶。其性畏寒，往往凍死，宜於十月中移置南廡下向陽日，以河水灌潤，勿使乾燥，又勿令氷凍，至來春十無一死，花益繁盛。又云：茉莉最惡春風，南風尤甚，清明後將交黃梅方可出，出之又當以漸為佳。或云：寒露入室，立冬用棉花子覆根，高五寸許，取𥯣作圈，大小長短如其形，以紙糊圈，罩花上。五六日一開，略澆冷茶，仍前壅蓋。直至立夏取出，去土一層，填新泥，用水澆，俟芽長方用糞。次年起根換土令栽。或云：取溝瀆肥泥，爛草盦過，煆以猛火，和皮屑鋪盆種，其花倍發。
夾竹桃
夾竹桃，本名拘那花。《桂海虞衡志》云：「拘那花，葉瘦長略似楊柳，夏開淡紅花，一朶數十蕚，至秋深猶有之。」《八閩通志》云：拘那衛三山人呼為半年紅。曾師建《閩中記》謂之渠那異。其種來自西域，本高丈餘。今名夾竹桃，謂花似桃，葉似竹也。《水雲錄》云：三月栽，夾竹桃，一名桃花柳葉，其性惡濕畏寒，四月開花至十月始歇，宜於向陽處，肥土栽之。此花出於南方，今吳中盛行，好事者以大竹管韜於枝節間，肥土填貯，久之生根，截下遂成別本。十月間，取置室中，來春取出，否則凍死。唐荊川詩云：「桃竹舊傳生碧海，竹桃今見映朱闌，春至芬香能共遠，秋來花葉不同殘，疎英灼灼分叢發，密蘂菲菲對節攢，不信千年將結子，錯疑竹實待栖鸞。」蓋亦甚珍之云。
二至花
二至花，枝柔葉細。《姑蘇志》云：葩甚細，色微紺，開於夏至，歛於冬至，故名二至。又曰如意花，或呼為柳穿魚，蓋其枝似柳，而花似魚也。唯姑蘇最多，有結成樓臺鳥獸以求售者。《浣花雜志》云：性易栽，好潔惡糞，如欲其茂，以豆餅浸水，俟作黑色濾清，澆之，或用熟豆壅根，尤佳。
金絲桃
〈金梅，附〉
金絲桃，樹高二三尺。五月初開花，花六出，中有長鬚，花瓣大於桃，其形狀宛如桃花，但色異耳。春分時可分栽。又一種似梅者，名金梅，其花差小，比金桃似勝。
薇花
薇花，凡五種。紫色之外，有大紅者，有淡紅者，又有白色者曰銀薇，有紫帶藍者曰翠薇。少搔，其本則枝葉俱動，俗名怕痒花。《酉陽襍俎》云：「北人呼為猴郎達樹，謂其無皮，猴不能捷也。」樹身光滑，高丈餘。花瓣細皺，俗呼為皺紗花，蠟跗茸蕚，赤莖，對葉生。五月中花開，直至六七月爛熳可愛。又名百日紅。《癸辛襍識》云：百日紅即頳桐也。按《南方草木狀》云：頳桐花，嶺南處處有之，自初夏生至秋蓋草也，葉如桐，連枝蕚皆深紅。今紫薇，乃木本，不應冒頳桐之名。而《興化志》紫薇、頳桐各出，不可混也。鄭都官詩：大樹大皮纏，小樹小皮裹，庭前紫薇花，無皮也得過。語雖俚鄙，乃實錄也。此花易植，無事功力。根側有鬚者，正月中分栽，扦插亦活。喜陰惡日，栽叢林下不蔽雨露處方茂。
桂
桂花，一名巗桂，謂其多生巗𡽹間也。俗稱木屖。《興化府志》又名九里香。有數種，惟深黃色者，花蕾繁簇，香尤清烈，俗謂之毬子木屖，此為第一。《羣書一覽》以紅為狀元，黃為榜眼，白為探花。蓋取其色之紅耳，其實紅劣於黃，至白色者尤劣。有先數日開者，為早黃。有四時開者，有結子者。《吳邑志》云：花時凡三開，畏風雨，堪作餅、入茗及拌楊梅作蜜餞，其用非一，以白酒娘浸之，冬入釀，曰桂花三白，清香異常。《允齋花譜》云：木屖，七月內用猪泥糞壅。《灌園史》云：栽桂之法，灌以猪糞，壅以蠶沙，如患蛀損，取芝麻梗懸之樹間，能殺諸蟲。《
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:06:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>