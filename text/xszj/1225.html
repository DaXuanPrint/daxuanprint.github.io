<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,重刊稽瑞序,稽瑞,稽瑞全文在线阅读,稽瑞全文在线下载,大玄古籍书库">
<meta name="description" content="《稽瑞》一书为唐代刘庚辑著的一本历数各个朝代有名的天降祥瑞的记载。文章多是引用一些古籍如《史记》、《山海经》、《汉书》、《瑞应图》等书中所载的各种祥瑞现象。清道光季锡畴重刊《稽瑞》序曰：子思子曰：“国家将兴，必有祯祥。”祯祥之事见于上世者不一。自后世狐鸣篝火之术兴，图谶纬书往往伪托，是以圣君贤相戒在下不许言瑞。可见，自古以来大多所谓的祥瑞现象，都是为古代帝王登基上位制作的种种包装宣传而已。_稽瑞_全文在线阅读_稽瑞_全文在线下载_大玄古籍书库">
<title>稽瑞_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">稽瑞</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">学术杂记,杂记,完结</span> <br/>
          字数： <span class="inputVal" id="bknum">[book_length]29845</span> <br/>
          说明： <span class="inputVal" id="bkdec">《稽瑞》一书为唐代刘庚辑著的一本历数各个朝代有名的天降祥瑞的记载。文章多是引用一些古籍如《史记》、《山海经》、《汉书》、《瑞应图》等书中所载的各种祥瑞现象。清道光季锡畴重刊《稽瑞》序曰：子思子曰：“国家将兴，必有祯祥。”祯祥之事见于上世者不一。自后世狐鸣篝火之术兴，图谶纬书往往伪托，是以圣君贤相戒在下不许言瑞。可见，自古以来大多所谓的祥瑞现象，都是为古代帝王登基上位制作的种种包装宣传而已。</span> <br/>
          封面： <span class="inputVal" id="bkimg">Z_12989.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]稽瑞
[book_author]佚名
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]学术杂记,杂记,完结
[book_length]29845
[book_dec]《稽瑞》一书为唐代刘庚辑著的一本历数各个朝代有名的天降祥瑞的记载。文章多是引用一些古籍如《史记》、《山海经》、《汉书》、《瑞应图》等书中所载的各种祥瑞现象。清道光季锡畴重刊《稽瑞》序曰：子思子曰：“国家将兴，必有祯祥。”祯祥之事见于上世者不一。自后世狐鸣篝火之术兴，图谶纬书往往伪托，是以圣君贤相戒在下不许言瑞。可见，自古以来大多所谓的祥瑞现象，都是为古代帝王登基上位制作的种种包装宣传而已。
[book_img]Z_12989.jpg


[book_title]序
稽瑞自叙方今元日朝会上公上寿已文部尚书奏天下瑞凢四辨其名数曰大曰上日中曰下公卿大夫毕贺而退惜其国家之大事帝王之休祥未列著述葢阙如也遂徵诸图史著稽瑞一篇考事以为对切对以为句幷一对对下随而解之往者隋颜之推赋稽圣一章凡数句之内辨识一事盖词多而事寡又非其文今之作一句一事其解则大者十馀家小者亦三四而已不求文理直纪休徵云维嵩白云子刘赓书

[book_title]重刊稽瑞序
子思子曰：「国家将兴，必有祯祥。」祯祥之事，见于上世者不一。自后世狐鸣篝火之术兴图谶纬书，往往伪托。是以圣君贤相戒在下，不许言瑞。要之天地灵异之气，日流行于宇宙，而与人心相感召。顺气应之，则兆而为祥；逆气应之，则化而为妖。是则符瑞之见于世者，不必侈其事，而何可谓无其理也？唐刘赓氏著《稽瑞》一卷，广徵载籍，博纪休祥。鍊事成文，俪句以配。又恐后之读其辞而昧所自也，并自为之注。唐时去古犹近，秘阁所藏多人间未见之本。迄今按注中篇目，半归放失。甚矣！古书之不传者多矣！按是书亦见王厚斋《玉海》祥瑞类中，徧徵各家书目俱不载。曩时虞山陈君子准博雅嗜古，购藏宋元椠本。偶获是书，珍同宝笈，即名其藏书楼曰「稽瑞」志喜也。欲重刊行世，会病殁，不果。今年春，顾生湘购得之，偕其弟浩校勘付梓，属余为序。余作而叹曰：「善哉！两生之好古也。」是书历千馀载以来，不大显于世。其不就湮灭者，几希陈君欲傅之不果，鸟知阂数岁而有两生之竟其志耶？甚矣！古书之显晦亦有其时也，然则其不傅者，亦未遇其人耳。传不傅岂尽系乎书之故哉？至是书注中既详言某代某朝，则其瑞之为实为侈，令读者自得之其微旨有寓于本文之外，然则其足傅者，又不第补史册之阙遗，供文人之渔猎已也。道光十四年太岁甲午冬十一月，太仓季锡畴撰。

[book_title]稽瑞
《尧星出翼，舜龙负图》
孙氏《瑞应图》曰：「景星或如半月，或如星中空或如赤气，先月出西方。故曰天见景精，明王出。号令合人心，制礼合人意，则见星于晦朔，助日光也。尧时出翼，舜时出房，景德也。其状无常，有道之国王者无私之应也。」
春秋运斗枢曰：「舜以太尉受禅。即位五年二月，东巡狩至于中舟，与三公诸侯临观。黄龙五色负图出，置舜前。以黄玉为匣，如椟。长三尺，广八寸，厚一寸。四合而连，有户，此合枢纽之命，龙匣皆黄也。四合，有辑道相入也。有户，言开闭也。白玉检，黄金绳，黄金艾为泥封之。瑞章曰『天章帝符玺』五字，广袤各三寸，深四分，鸟文。舜与三公大司空禹等三十人集，发图。玄色而绨状，可卷舒。长三十尺，广九尺。中有七十二帝地形之制。天文宫序，位列分度若天日月五星变。」
《齐一角兽，梁三足乌》
孙氏《瑞应图》曰：「一角，瑞兽也。六合同归则至。」
熊氏《瑞应图》曰：「天下太平，则一角兽至。」
萧于《齐书》曰：「武帝永明十年，鄱阳获一角兽。麟首、鹿形，龙鸾共色。」
《抱朴子》曰：「三足乌，日之精也。日为太阳，其精为乌而三足。」
梁大同《起居注》曰：「九年，豫州剌史侯慜明表称忽见众鸟连群数百，集于杨树，飞绕其巢。往视之，获三足乌。以献，诏付华林园养之。群鸦飞翔鸣绕三足乌，乃衔食往哺。」
《五老河游，万岁山呼》
《论语谶》曰：「仲尼云吾闻尧舜等游首山，观河渚。有五老游河渚将来告帝期。五老曰：『河图将归，造帝谋。』三老曰：『河图将来，造帝书。』四老曰：『河图将来，告帝图山川，焕张圣人恩。』五老曰：『河图将来，告帝浮龙，金泥玉检封成书。』五老飞为流星，上入昴。」
宋均曰：「浮龙龙，浮水也。」
《汉书》曰：「武帝封禅，山呼万岁。黄金为泥，白银为绳，告太平于天下，群臣之功也。」
《触邪獬豸，除害騊駼》
孙氏《瑞应图》曰：「王者狱讼平，獬豸至。」
王充《论衡》曰：「獬豸者，神奇之兽，为瑞应也。」
许氏《说文》曰：「其状如牛，一角四足，似熊。」薰苞《舆服志》或曰：「如羊盖神羊也。」
《神异经》曰：「獬豸色青。」
《田俅子》曰：「尧时获之，缉其皮以为帐。」
《论衡》曰：「皋陶治狱，其罪疑者令一角羊触。有罪则触，无罪则否。故皋陶治狱平，敬羊，跪坐事之。」
《山海经》曰：「騊駼，幽隐之兽也。其状如马，出于北海。」
孙氏《瑞应图》曰：「有明王则騊駼来，为时辟除灾害。」
熊氏《瑞应图》曰：「王者德感则騊駼至。」
《周书·王会》曰：「成王时，愚氏来献騊駼也。」
《真人何黄，马鬣何朱》
孙氏《瑞应图》曰：「黄真人守曰水国，方自隆也。」
熊氏《瑞应图》曰：「王者在上，则白马赤鬣至。」
《礼斗威仪》曰：「周文王时，白马朱鬣。」
《山海经》曰：「白马赤鬣，出大封之国，乘之寿三千岁。文马，缟衣身，朱鬣者也。」
《酋耳若豹，比翼如凫》
《周书·王会》曰：「成王时，英林献酋耳。酋耳者，身若虎豹，尾长其身，食虎豹。」
《山海经》曰：「比翼一名鹣鹣，一名蛮。其状如凫，一翼一目，色青赤。处于南山、昆吾、金门之山，诘胸国东。不比不飞。」
孙氏《瑞应图》曰：「王者德及高远，则比翼鸟至。」
又曰：「王者有孝德则至。」
《禹获玄圭，顺反明珠》
孙氏《瑞应图》曰：「王者勤苦以应天下，厚人而薄已，水泉通，四海会同，则玄圭出。夏禹之时，卑宫室，尽力沟壑，天赐以玄圭。」
《礼斗威仪》曰：「人君乘金而王，其政象平，海出明珠。」
《孝经援神契》曰：「王者德及渊泉，则海出明珠。」
《东观汉记》曰：「顺帝永安四年，汉阳率善都尉满密因桂阳太守文砻献大明珠。诏曰：『海内颇害异，而砻不惟竭忠，而喻明珠之求也。求媚烦扰，令封珠还满密。』」
《蓂荚夹阶，萐莆生厨》
孙氏《瑞应图》曰：「蓂荚，瑞草也，盖神灵之嘉瑞也。」
《白虎通》曰：「月朔日生一茎，十五日而生十五茎，十六日日落一荚。」
《帝王世纪》曰：「及晦而尽。若月小则馀一荚，厌而不落。以是占日月之数，一名厤荚」。尧时夹阶而生，逐月而死。
《白虎通》曰：「萐莆者树名也。其状如蓬枝，多根如丝。叶如扇，不摇自动，转而生风。至于饮食清凉，驱杀虫蝇，以助供养也。一名倚萐一名倚扇，一名实宾榈。」
《春秋潜潭巴》曰：「君臣和德，道度叶中，则孳于庖厨。」
《孝经援神契》曰：「王者德至山陵则阜出。」
孙氏《瑞应图》曰：「王者不徵味，庖厨不逾粢盛，则生于厨也。」
《田俅子》曰：「昔帝尧之为天下平也，出庖厨，为帝去恶。」
孙氏《瑞应图》又曰：「冬则死，夏则生。虞舜即政，又生庖厨也。」
《麟盖玄枵，凤衔赤苻》
《公羊传》曰：「麒麟，仁兽也。」
《春秋考异图》曰：「麟盖玄枵之阴精也，亦曰岁星散而为麟，盖木之精也。牝曰麒，牡曰麟。」
孙氏《瑞应图》曰：「麟不践生虫，不折生草。不入坑穽，不触罗网。食嘉禾之实，饮珠玉之英。」
《鶡冠子》曰：「凤凰，鹑火之鸟也，太阳之精。」
《春秋合谶图》曰：「尧坐中舟，与太尉舜临观。凤皇负图，以赤玉为匣。长三尺，广八寸，厚一寸。玉检白绳封两端，以紫芝为泥。曰『天赤帝苻玺』五字。深四分，广袤三寸。图以赤色为染，白为文也。」
《鸾表帝轩，龟感有虞》
《尚书候》曰：「轩辕之世，圣德提象，配永循机，鸾鸟来仪。」
《世纪》曰：「舜即天子，位洛出龟六十五字，是为《洪范》所谓《洛书》。」
《非烟五起，荣光四铺》
《史记》曰：「若烟非烟，若云非云，郁郁纷纷，萧索轮菌，是为卿云。」
《尚书中候》曰：「尧即位七十载，景星出翼，凤皇止庭，朱草生郊，嘉禾孳连，甘露润液，醴泉出山。修坛河洛，荣光出河，休气四塞。荣光者，五色，出河也。美气四塞，炫耀白云，起廻风。援马衔押，赤文，绿色，龙形，象马。赤帝标怒之使所以藏文，赤文绿地也。」
《兹白食豹，腾黄似狐》
《周书·王会》曰：「成王时，义渠献兹白。兹白者，若白马，鐻齿，食虎豹。」
《山海经》曰：「六骏之状如此。」
又曰：「腾黄亦曰飞黄，其状如狐，出白民之国。」
孙氏《瑞应图》曰：「王者德御四方，舆服有度，秣马不过所业，则地出乘黄。」
《世纪》：「虞舜时出。」
《周书·王会》曰：「成王时，白民献乘黄也。」
《玉马光泽，金车耀途》
孙氏《瑞应图》曰：「王者六律调，五声节，制致因时治道，则玉马来。一本为『玉泽马』。」
熊氏《瑞应图》曰：「王者清明修理则见。」
孙氏《瑞应图》曰：「王者至行，仁德广施，则金车出。」又曰：「帝舜则德盛，金车出于庭也。」
《何背瑇瑁，何钩珊瑚》
《孝经援神契》曰：「神灵滋液，百珍宝用，有瑇瑁背。」宋均曰：「瑇瑁，水虫，如龟而背有文。」
又曰：「神灵滋液，百珍宝用，有苏胡钩。」
宋均曰：「王者得信则出。」
孙氏《瑞应图》曰：「王者恭信即见。」一本云：「王者不玩弄则见也。」
《吉利鸟形，鳖封兽躯》
孙氏《瑞应图》曰：「吉利，鸟形，兽头也。」
《周书·王会》曰：「成王时，区易献鳖封者若彘，前后有首，黑文。」又曰：「鹿螯山兽，左右有首，名『并蓬』。」
郭璞曰：「即并封是也。」
《何为鸢白，何为鷄趍》
《晋中兴书》曰：「孝宗永和九年，吴郡献白鸢。」
孙氏《瑞应图》曰：「鸡趍，王者有德则见也。」
《兽却魍魉，麟降匈奴》
东方朔《十洲记》曰：「天汉三年，西国王献犬。使者曰：『王于先天林而请猛兽，却百邪，走魍魉。或生昆仑，或生玄圃。其寿不訾，食草饮露。当其仁也，爱及蠢动，不犯虎豹。当其威也，一声发吼，千人怵息，牛马百物惊断。当其神也，立起风云，吐嗽雨雾。息于天王之林，家于太山之厩。后御师子，其名猛兽。』元帝使人唤，一声如天之大雷霹雳。」
《汉书》曰：「武帝太始三年，郊见上帝西登陇首，获白麟以缋宗庙。元首元年，幸雍，祀五畤，获白麟之歌。终军对曰：『野兽并角，明同本也。殆将有解辫发、削左袵、袭冠冕、要衣裳而象化者。』由是改元曰『元狩』。数月，越地及匈奴，名王来降。」
《平露安倾，屈轶安指》
《白虎通》曰：「平露，树名也。」
孙氏《瑞应图》曰：「状如车盖，生于庭，以候四方之正。其国正平则正，一方不正则不应，一方稍倾也。其根若丝。一名『平虑』，王者慈仁则生。」
《春秋潜潭巴》曰：「君臣和德，道度叶中，则生于庭。」
《白虎通》曰：「贤不肖位不相逾，亦生于庭。」
《田俅子》曰：「黄帝时，常有草生于庭阶。若佞人入朝，则草屈而指之，名曰『屈轶草』。是以佞人不敢进也。」
《具区文蜃，陵屈角鲤》
《周书·王会》曰：「成王时，具区献文蜃。吴之震泽也。蜃，蚌蛤之类。今海中小蛤，亦有文者，雕镂彪炳，异常所见。」
《山海经》曰：「龙鱼陵居，状如鲤，一曰鰕鱼。即有神圣，乘此以行九野。」
郭璞曰：「似鲤鱼而一角也。」
《朱草复生，白象不死》
《白虎通》曰：「朱草，赤草也，盖百草之精。」
《抱朴子》曰：「其状如桑，栽长三四尺。枝叶皆丹，茎如珊瑚，生名岩之下。克之，汁流如麪。」
《感精符》曰：「王者德洽于地则朱草广生。」
《孝经援神契》曰：「王者德至草木则生。」
《宋均》曰：「食之令人不老。」
《淮南子》曰：「尧德清平则生，舜时又生。」
《孝经援神契》曰：「周公践祚理政，与天合，朱草生。」
《东观汉纪》曰：「光武中元元年，有赤草生于水涯。」
《魏略》曰：「文帝欲授禅，有朱草生文昌殿前。」
《宋纪》曰：「文帝元嘉十一年，朱草生益州郸县。」
孙氏《瑞应图》曰：「王者政教得于四方，则白象至。」一本云：「人君自养有节，则负不死药而来。」
《周书·王会》曰：「成王时，南人献白象。」
《韩子》曰：「黄帝合鬼神于泰山，驾象车。」
《说文》曰：「其状如皎白，六牙。道贵德远兵，故多卷。凡象牙垂白以和疆。」
熊氏《瑞应图》曰：「神灵滋液，百珍宝，用白象。」
宋均曰：「色白如素也。」
《宋书》曰：「文帝元嘉元年，见零陵兆阳也。」
《嘉禾孳茎，芣苡宜子》
《白虎通》曰：「嘉禾，太和之为美瑞，一名导。」
司马相如《封禅书》曰：「导一茎六种于扈。」
《典略》曰：「盖五榖之长，稔岁之精也。」
《晋中兴书》曰：「或异敏同颖，或孳连数穗，或一稃二米，以应质文也。」
孙氏《瑞应图》曰：「王者德茂，嘉禾生。」一本云：「世太平则生。」
又曰：「德茂则二苗共秀而生。」
《帝纪》曰：「神农时嘉禾生。」
徐整《三五历》曰：「黄帝时，嘉禾为粮。」
《尚书中（侯）》曰：「帝尧清平，比隆伏羲，嘉禾孳连。」
《春秋说题辞》曰：「嘉禾之孳七茎，长五尺，至世五穗以成德也。」
孙氏《瑞应图》曰：「夏时盛德，二本而同秀。殷汤德洽，则二秀而同本。」
《周书·王会》曰：「成王时，康民献芣苡。如李实，食之宜子也。」
《赤虎导驺，白狼度水》
《宋纪》曰：「文帝元嘉世五年，益州驺虞见，二赤虎为导。」
又曰：「王懿与慕容垂战败逃叛，雨水暴涨，津径断绝。忽有白狼走至懿前，仰天而号。讫度水，懿循狼迹而过。」
郑玄注《尚书中候》曰：「白狼金精。」
《鸟状前赤，牛生上齿》
《汉书》曰：「宣帝西河筑世宗庙，于是有一鸟，状如鹤，前赤后青。」
《地镜》曰：「世主治而益地，则牛生上齿。」
《𧄸芑白苗，芝英黄裹》
《毛诗》曰：「诞生后稷，克岐克嶷，以就口实。诞降嘉种，惟𧄸惟芑。」
《毛苌》曰：「𧄸赤苗，芑白苗。」
《论衡》曰：「芝英，紫色之芝也，其栽如豆。」
《宋纪》曰：「顺帝升明二年，临城县生紫芝一株，盖黄里。采掇历时，色不变也。」
《临江之橘，九岩之梓》
《宋纪》曰：「明帝泰始六年，临江县橘树生子。盖江北生子则为瑞。」
《齐书》曰：「徐伯珍，太末人。也隐居九岩山，门前忽生梓树，一年便合。论者以为隐德之感。」
《宋之黑麞，晋之白鹿》
《宋起居注》曰：「文帝时获黑麞。」
《晋中兴书》曰：「元帝太始四年，白鹿二见于南昌，盖白麇之流也。」
又曰：「孝武帝太明元年，见会稽、诸暨，因获之以献。」
《蔓竹常生，珊瑚连理》
《礼稽命徵》曰：「王者礼得其宜，则蔓竹爰箫生于庙。」
《礼斗威仪》曰：「人君乘土而王，其政太平，则蔓竹常生。」
《宋纪》曰：「孝武帝太明六年，郁林郡献珊瑚连理也。」
《龟毛何白，鱼目何比》
《齐书》曰：「宋升明三年，太祖为齐王，白毛龟见东府城池中。」
《尚书中候》曰：「古之王者将兴封禅，则东海进比目鱼。」
孙氏《瑞应图》曰：「王者明德幽远，则比目鱼见。」
熊氏《瑞应图》曰：「王者循敬则比目鱼见。」
郑康成郭景纯皆云：「状如斗脾，细鳞，紫黑色。一眼，两片相合乃能行。今吴中东海之形状与此说相苻合。吴人谓之『板鱼』，或呼为鲽。」
《尔雅》曰：「鲽，青比目鱼也。出于东海，不比不行也。」
《豫章之桐，秣陵之李》
《范甯集·为豫章太守表》：「白永循公国，相万至解。称至县西北出二里有林，林中有梧桐树。下根相去二丈，上枝相去一丈八尺，连合成一。」
《齐书》曰：「永明四年，秣陵有李树连理。」
又曰：「僧秀园中四树共为一株。」
《胡为委威，胡为延喜》
孙氏《瑞应图》曰：「君臣各有礼节，上哀下，下奉上，则委威生。」一本云：「王者礼至则生。」又云：「王者爱人命则生。」
《孝经援神契》曰：「王者孝德刑于四海，德洞沦冥，八方化神，并荣延喜也。」
又曰：「王者德及山陵则出。」
孙氏《瑞应图》曰：「王孝道则见也。」
《贝若车渠，龟游卷耳》
《孝经援神契》曰：「王者德至渊泉则江出大贝。」
《尚书大传》曰：「贝自江出，大若车渠。文王拘羑里，散宜生之江淮，取大贝如车渠以献纣，免西伯之难　。」
《白虎通》曰：「灵龟者，神龟也，黑神之精。五色鲜明，知存亡，明吉凶，故食气而神。三百岁游于渠叶之上，三千岁游于卷耳之上。」
《醴泉地出，神鼎味生》
孙氏《瑞应图》曰：「王者德及地则醴泉出。状如醴酒，可以养志，水之精也。」
《典略》曰：「神鼎者，质文之精。知吉凶存亡，能轻重行息。」
《墨子》曰：「神鼎不灼自熟，不爨自沸，不汲自满，五味生焉。」
孙氏《瑞应图》曰：「神鼎，金铜之精也。」
《蜚廉应行，肉芝辟兵》
《春秋潜潭巴》曰：「王者清廉，则蜚廉之草生。」
宋均曰：「言瑞应之物应行而生。」
孙氏《瑞应图》曰：「猕猴万岁，头上有角，额有丹书八字，名之曰肉芝。画地则水流，佩之则辟兵也。」
《巨海止波，浑河载清》
熊氏《瑞应图》曰：「周公摄政，有迅雷疾风，海不扬波。」《孔丛子》曰：「天将降嘉应，河水先清三日，清变白、白变黑、黑变黄各三日。河水清则天下太平。」
《丹甑孰爨，玉瓮孰盈》
《孝经援神契》曰：「神灵滋液百珍宝，有丹甑见。」
孙氏《瑞应图》曰：「五榖丰则丹甑出。」一本云：「淫巧弃则丹甑出。」
熊氏《瑞应图》曰：「四夷宾则玉瓮入国。」一本云：「王者饮食不流离下贱，则出也。」
《山车谁造，蒿柱谁营》
孙氏《瑞应图》曰：「山车，自然之车也，盖山藏之精。」
《礼斗威仪》曰：「人君乘木而王，其政升平，则山车垂勾。勾者，曲也。不揉而自圆曲，故曰垂勾。」
《春秋运斗枢》曰：「瑶光得，则山出神车。」
《礼记》曰：「圣人用则必从，天不爱其道，地不藏其宝，山出器车。」
《大戴礼》曰：「周德泽和洽，蒿茂大可以为宫室柱，故名曰『蒿宫』也。」
《周匝曷至，富贵曷名》
孙氏《瑞应图》曰：「周匝，神兽也。知星宿之变化，王者德盛则至。」
又曰：「富贵者，鸟形兽头也。」
《鵷雏海上，鸑鷟山鸣》
《三辅决录》注曰：「鵷雏者，凤之属，南方之禽。状如凤，五色而多黄。」
《庄子》曰：「常登乎南海，止乎北海。非练实不食，非醴泉不饮。」
《山海经》曰：「南隅之山有凤鸟雏鸑鷟，神鸟也。」
贾逵云：「亦凤之属。」
皇甫谧《逸士传》曰：「状如凤，五色而多黄。」
《国语》曰：「周之兴也，鸑鷟鸣于岐山也。」
《殷自银溢，汉见玉英》
《汉书》曰：「殷金德，银自山溢。吴孙皓天册元年，吴都掘得。长一尺，广三寸，刻上有年月字号。」
《晋中兴书》曰：「玉英，神宝也。不琢自成，光白若月华。」
《礼含文嘉》曰：「君有常则玉石自明。」
《孝经援神契》曰：「神灵滋液，百珍宝用，有玉英。」
宋均曰：「尊卑不失其服，则玉石有英华色也。」
《史记》曰：「新垣平说文帝立渭阳五庙，欲出周鼎，而育（王）英见。」
《宗庙福草，章和华平》
《礼斗威仪》曰：「人君乘木而王，其政升平，则福草生于庙中。」
宋均曰：「朱草之别名也。」
熊氏《瑞应图》曰：「宗庙肃敬，则福草生宗庙中。」
孙氏《瑞应图》曰：「华平，瑞草也。其政升平则生，王者德强则仰，弱则低。」
《孝经援神契》曰：「王者德至于地则盛。」
宋均曰：「华平，应政平也。」
孙氏《瑞应图》曰：「王者政令均则生。」
《东观汉记》曰：「章和中，有华平生也。」
《淮茅三脊，草芝散茎》
《周书·王会》曰：「成王时，奇干献善茅，皆乡善者。」
《国语》曰：「齐桓公封管仲曰：『昔者封禅，鄗上之黍，北里之禾以为盛。江淮之间，有一茅三，脊以为藉。』」
《史记》曰：「汉孝武帝封泰山，淂江淮一茅三脊，为神藉。」
《宋书》曰：「武帝大明元年，三脊茅生西岸。江夏王义恭表劝封禅。」
孙氏《瑞应图》曰：「王者慈仁则芝草生。」
《东观汉记》曰：「皇帝建和元年，芝草生中黄藏府桀袭。」
《神芝赞》曰：「魏明帝青龙元年，神芝生于长平之习阳，评昌典农中郎蒋元以闻。其色丹紫，为质光耀。长尺有八寸五分，本围三寸三分。上别为三干，分为九支，散为三十六茎。茎，围一寸九分，叶径三寸七分。枝干洪纤连属，有似珊瑚。乃诏御府藏之，宜且画形，遂名其图也。」
《狐何九尾，兽何六足》
《孝经援神契》曰：「神灵滋液，百珍宝用，狐九尾。」
《山海经》曰：「四足九尾，出青丘之国。音如婴儿，食不蛊。」郭璞曰：「太平则出，啖其肉不逢妖邪。或曰『蛊毒』。」
《白虎通》曰：「九妃得子孙繁昌则至。于尾者，明后当盛也。」
《汲冢周书》：孙守真按：冢，原作「●缺字：冢冖下有一横」，馀同不赘。「伯杼子徃于东海，至于三寿，得一狐九尾。」
《田俅子》曰：「殷汤为天子，白狐九尾。」
陈思王《表》曰：「植于鄄城北十里道傍草中见异兽，如狐而大，马辄惊不行。司马丁升常从孙鹄观之，见众狐数千在前后。有一大狐，长七尺，赤紫色。见人视之，举头树尾。尾甚长大，然后知其九尾也。」
孙氏《瑞应图》曰：「先法修明，三才得所，见九尾狐至。」
又曰：「王者谋及众庶，则六足兽至。」
《麟何获金，凤何集玉》
《汉书》曰：「武帝太始二年，诏曰：『朕郊见上帝，西登陇首。获白麟，馈宗庙。渥洼水出天马，泰山见黄金。更名黄金麟趾、马蹄，以协祥也。』」
又曰：「先帝幸河东之明年，凤皇集祋祤。于所集得玉宝，起步寿之宫。」
《史记》禇先生云：「淂宝璧玉器也。」
《白泽应德，乌车效祥》
孙氏《瑞应图》曰：「白泽者，皇帝时巡狩，至于东海，白泽见出。能言语，达知方物之精。以戒于民，为时除害。则贤君明德则至。」
熊氏《瑞应图》曰：「乌车，山之精，瑞车也。」
孙氏《瑞应图》曰：「王者德泽流洽于四境，则乌车出。」
《赤喙騕䮍，缟身吉量》
《汉书音义》曰：「騕䮍者马也。赤喙黑耳。」
孙氏《瑞应图》曰：「行三万里，各随其方而至，以明君德也。」
《山海经》曰：「吉量，马名也。」
《周书》曰：「一名吉黄之乘。」《六韬》曰：「一名鸡斯之乘。」
《山海经》曰：「一曰文马。缟身朱鬣，目若黄金。出太封之国，乘之寿三千岁。」
孙氏《瑞应图》曰：「王者不储秣马，则白马朱鬣赤髦，任贤良则见。」
又曰：「明者则来。」
《六韬》曰：「文王囚于羑里，散宜生至犬戎，得文马九六献纣，免西伯之难。」
《周书·王会》曰：「成王时，犬戎献文马，名曰『吉黄之乘』也。」
《白鸠济南，黄雀日旁》
《古今注》曰：「周成时白鸠见，而天下鸠合者也。」
《汉书》曰：「平帝时，济南鸠至白子。」
晋左贵嫔有《鸠赋》。孙氏《瑞应图》曰：「祭五岳四渎得其宜，则黄雀集。黄帝将起，有黄雀赤头立日旁。帝占曰：『黄者，玉精。赤者，火精。黄雀者，赏萌。余当王也。』」
《河精握武，天鹿浮光》
孙氏《瑞应图》曰：「河精，水神也。人头鱼身，握武修文，感夏禹而出。」
又曰：「天鹿者，纯灵之兽也。五色，光耀洞明。」
《汉书音义》曰：「天鹿者，一角长尾。其两角者辟邪，无角者名扶郊，一名桃友。」
孙氏《瑞应图》曰：「王者孝道备则至也。」
《䘏䘏封城，蛩蛩西方》
《周书·王会》曰：「成王时，封人献䘏䘏，若龟而长喙。」
孙氏《瑞应图》曰：「王者德及幽隐，矜寡得所，则蛩蛩钜虚至。」一本云：「王者安平则至。」
《尔雅》曰：「蟨与蛩蛩钜虚比，为蛩蛩钜虚啮甘草。即有难，蛩蛩钜虚负而走。出于西方，不比不行。」
《说苑》曰：「其状如鼠，后是兔也。」
《小何生大，马何生羊》
孙氏《瑞应图》曰：「王者土地开辟，则小鸟生大鸟。纣时雀生鸇于城隅，史占之，以小鸟生大鸟，天下必安。纣介雀之瑞而不修德，居年乃作璇宫琼室。野王按：纣时则周兴之瑞也。」
《战国策》、贾谊《新书》云：「宋康王时有雀生鸇鹑。小生巨，是伯王天下也。康王大喜，不修德行，遂死。」
《魏志》曰：「黄初中，有燕生鹰，口爪皆赤。」
又曰：「景初元年，有燕生鷔于卫国。形若鹰，吻似燕。」高堂隆云：「此魏室之大兴，宜防鹰扬之臣也。后晋宣王兴都魏，晋瑞也。」
《京房易占》曰：「田邑无忧，民人安，马则生羊也。」
《瓶瓮谁汲，浪井谁扬》
《典略》曰：「瓶瓮，瑞器也，不汲而自满。」
孙氏《瑞应图》曰：「王者清廉，则瓶瓮出。」一曰：「王者接于下，则瓶瓮见。」
又曰：「浪井，不凿而自成者。清净则水流，有仙人主之也。」
《白雀二集，黄鹄群翔》
《宋书》曰：「车驾南巡肆水，师于中山，二白雀集于华盖。」
《齐书》曰：「徐伯珍隐于九岩山，有白雀一双栖其户牖。论者曰：『以为隐德之感。』」
《春秋繁露》曰：「恩及羽虫，则飞鸟大为，黄鹄出见，如凤皇翔也。」
《东观汉记》曰：「章帝元和二年，巡狩至岱宗。燔柴望祀毕，有黄鹄从西南来坛上，东北过于宫，翱翔而上。」
《柹归黑虎，华林白麞》
《尔雅》曰：「黑虎者，一名𧈜说文音腾。」
《山海经》曰：「出于幽都山。」
《晋书》曰：「怀帝永和四年建平柹归，槛得黑虎。状如小虎而黑毛，深者为斑文。」
《晋中兴书》曰：「白麞，赤鹿也。」
孙氏《瑞应图》曰：「王者刑罚得理则至。」一本云：「王者德盛则至。」
《宋书》：「少帝景平元年，义兴太守王准之献白麞。又明年，又见南郊太守王华献之，太祖以为休祥廿五年，华林园养白麞生二白子。淮南、琅琊并献。」
汉献帝延康元年见。
晋武帝太始中见。
宋咸宁九年又见也。
《膏露何甘，德星何黄》
《白虎通》曰：「甘露，美露也。」
孙氏《瑞应图》曰：「盖神露之精也。」
《晋中兴书》曰：「仁瑞之泽，其凝如脂，其甘如饴。一名膏露，一名天酒。」
《礼稽命徵》曰：「称谥政名，则苇竹柏受甘露。」
《孝经援神契》曰：「王者德至天，则甘露降降以中和。」
宋均曰：「不得中和之气则不降。」
《魏志》曰：「汉桓帝时，有黄星见楚宋之分。辽东殷馗善天文，言五十年有真人起于梁沛之间，其锋不可当。至五十年后，而曹破袁绍，天下莫敌。」
《越裳黑雉，散宜白狼》
《汉书》曰：「平帝元始元年，越裳重译而至，献黑雉二，以荐宗庙。尔后四年，金城塞外羌献鱼盐之地。得西王母石室，以为西海郡。」
《六韬》曰：「文王囚羑里，散宜生得白狼献纣，免西伯之难。」
《十二层柽，五丈高桑》
《齐书》曰：「武帝永明五年，山阴孔广园柽树十二层。太守随王子隆以献，植于芳林苑凤光殿前。」
《蜀志》曰：「先主少时，舍东南角篱上有桑生。高五丈馀，望之重重如小车盖。见者皆怪之非凡，或云当出贵也。」
《房户连阔，肃慎雒常》
《白虎通》曰：「宾连阔者，树名也，状连累相承。」
又曰：「王者继嗣平，则宾连生房户。故生房户，象继嗣也。」
孙氏《瑞应图》曰：「王者厥机有序，男女有别则生房室。」一本云：「生于房室，象后妃有节也。」
《山海经》曰：「肃慎有树名曰『雒常』，光人伐于此取衣。」郭璞曰：「其俗无衣。中国有圣帝代立者，则此木生，皮可衣也。」
《胡为福并，胡为威香》
孙氏《瑞应图》曰：「福并，草也，王者有德则生。」
又曰：「威香，瑞草也，王者礼备则生于殿前。」
又曰：「王者爱人则生。」
《白猴来续，赤狸免昌》
梁《天监起居注》曰：「四年，交州刺史阮研表言，林邑王范续之书称，七八年观望天风，云中国有圣王。臣州来朝，乞内附，并致一巨白猴。」
《帝王世纪》曰：「周文王拘羑里，散宜生于西海得赤狸以献纣，免西伯之难。周文王即西伯也，名昌。」
《彭城青毛，力牧玄距》
《齐书》曰：「武帝永明五年，武骑常侍唐僭上青毛神龟一头。七年六月，彭城郡田中获青毛龟。」
《中军诀》曰：「黄帝伐蚩尤，未免愁怨，乃睡梦。王母遣道人被玄狐之裘，以苻授之曰：『太乙在前天乙备后。得兵苻信，战即克矣。』黄帝寐思其苻，不能悉意，以告风后力牧曰：『此天应也。虽不得其信，战必自克。』力牧俱于威水之侧，立墠，祭以太牢。有顷，玄龟距鳌衔苻从水中出，置坛中而去。黄帝再拜稽首，授苻视之，乃所梦之苻也。色青，如皮非皮，如绨，以血为。广三寸五分，袤一尺。黄帝以擒蚩尤也。」
《蚕则野茧，谷则田橹》
《东观汉记》曰：「光武建武二年，野谷自生野蚕自茧，披于山阜，民收其利。其后耘蚕稍广，二物渐息。」
《吴书》曰：「黄龙二年，野蚕成茧大如卵。」
《齐书》曰：「高帝建元二年，郢州监利县天井湖水色忽澄清，山绵百姓采以为纩。武帝永明三年，护军府门外𢸙树一株，并有蚕丝绵被茎。」
《东观汉记》曰：「光武建武二年，野谷橹生。五年弥多。」
章帝章和元年，嘉谷孳生。
《吴志》曰：「大帝黄龙元年，由拳县稻自生。」
《梁起居注》曰：「大通三年，吴兴野谷橹生，布漫山泽，百姓获利。」
《涂山玄豹，江陵白鼠》
《六韬》曰：「文王囚羑里，散宜生至宛怀涂山，得玄豹献纣，免西伯之难。」
《周书·王会》曰：「成王时，屠州献玄豹。」
《宋书》曰：「高帝建元二年，江陵获白鼠。武帝永明六年，白鼠见芳林。」
《抱朴子》曰：「鼠寿三岁，满百岁则色白。」
《梁天监起居注》曰：「元年，衮州剌史吴平侯献白鼠。三十一年，郢州刺史豫章王孙献白鼠一枚。」
《藉藁光晋，萍实得渡》
《晋中兴书》曰：「元帝初诞，有神光之异，所藉之草如新刈。」
《家语》曰：「楚昭王渡江，得一物大如斗，员赤如日，直触王舟舟。人取献王，问群臣，莫识。使使问孔子，孔子曰：『此所谓萍实也，王肃曰：「水草也。」可割而食之，吉祥也。惟伯者为能获焉。』使者反，王食之大夫。鲁大夫因子游问曰：『何以知其然？』孔子曰：『吾昔之郑，过乎陈野，闻童谣曰：「楚王渡江得萍实，大如斗，赤如日。割而食之甜如蜜。」楚之瑞也。』」
《嘉苽曲河，连莲玄圃》
《东观汉记》曰：「章帝元和中，有嘉苽生。」
又曰：「安帝元初三年，东平陵有苽异处同蒂。桓帝建和三年，嘉苽两体同蒂。」
《梁起居注》曰：「天监五年，晋陵太守孙廉表曲连获嘉苽，三蒂同茎。」
《宋纪》曰：「文帝元嘉七年连莲生建康湖。一茎两花，十七芙蓉同蒂。孝武帝大明五年，生乐游苑，二房一蒂。太始六年，双莲一花，生宫玄圃池。」
梁《天监起居注》曰：「三年，生华林园，园承惠成以闻。又生乐游苑正阳堂前池，大府卿王峻以闻。」
《华山骏鹿，湘洲鹦鹉》
《汉书》曰：「成帝元封元年用事于华山，至中岳，获骏鹿。」
《周书》曰：「鹿若疾走。」
《汉书音义》曰：「楚人谓麋为鹿。」
《宋记》曰：「文帝元嘉二十一年，湘洲献白鹦鹉，诏群臣并为赋。」
《何龟八眼，何鸟没羽》
《帝王世纪》曰：「尧时憔憢民贡没羽鸟也。」
《宋书》曰：「明帝太始元年，八眼龟见吴兴，郡太守禇渊以献。」
《雁何为歌，鸾何为舞》
《汉书》曰：「宣帝立世宗庙，告词孝昭。有五色雁集殿前，作《获雁之歌》。」
《山海经》曰：「轩辕之国，请之野鸾为歌。」
又曰：「女林之山有鸟状鹤，名之曰鸾。见，天下安平。」
又曰：「鸾鸟，凤之佐。鸣中五音，肃肃雍雍，喜则鸣舞。人君行步有容，祭祀有礼，亲疏有序则至。」
《橘实十二，柰蒂十五》
《晋中兴书》曰：「咸和六年，平西将军庾亮送嘉橘。十二实一蒂，亦嘉禾之流。」
《晋起居注》曰：「太始二年嘉柰生，一蒂十五实。」
《鹊曷巢共，燕曷豆吐》
曹植《魏德志》曰：「有白鹊见焉。」
《古今注》曰：「汉成帝建始四年，白鹊与骏鹊共巢长安人家。又章帝元和元年见厌次。」
《晋起居注》曰：「二年，白鹊见东莱，赵赞以献。」
《宋书》曰：「文帝元嘉廿二年，白鹊见新野。」
又曰：「孝武帝大明六年，汝南献白鹊。」
《史记》曰：「汉时平阳出白鹊燕，霍光生。」
褚先生曰：「《黄帝终始传》云：『汉兴百馀年，有长出白鹊之乡村。天下之政霍光生，乔燕卵并燕吐豆二事。』」
《爰萧集菀，其鸟成文》
孙氏《瑞应图》曰：「爰萧，凤之属，西方之禽也。」
《礼斗威仪》曰：「人君乘土而王，其政太平，则凤皇爰萧集于林苑。」
《临海异物志》曰：「其鸟五色成文，丹喙赤头，头上有冠。鸣曰『天下太平』。王者有道则见。」
《兽何为言，鸟何为耘》
孙氏《瑞应图》曰：「趹蹄者，后土之兽也，自长言语。王者仁孝于万民则来，夏禹治水有功则至。」
《墨子》曰：「禹葬会稽，鸟为之耘。」
《帝王世纪》曰：「禹葬会稽，有群雁见民耘，则拔草根，发喙除其机，故谓之耘也。」
《象耕舜葬，鸾栖储坟》
《墨子》曰：「舜葬于苍梧之野，象为之耕。」
《谢承后汉书》曰：「方储母终，负土成坟，鸾栖其墓树。」
《抱日之气，覆鼎之云》
《孝经援神契》曰：「黄气抱日，辅臣纳忠，德至于天日。抱，戴也。在上曰戴，在旁曰抱。」
《汉书》：「汾阴巫锦姓名。为人祀魏睢庙旁，见地如钩状，掊视得鼎祀祠，迎鼎至甘泉。晏温之极，有黄云覆其鼎上。」
《襄阳苍鸟，秦郡白鹊》
孙氏《瑞应图》曰：「人君修行《孝经》，被于百姓，则苍鸟至。」
《宋书》曰：「孝武帝大明元年，有苍鸟见，襄阳王玄谟以献。」
梁《天监起居注》曰：「八年，秦郡太守元长言郡人神延祖见白鹊巢，鸟群集其侧。因获之以献也。」
《玄龟负书，赤鱼游镬》
《尚书中候》曰：「尧沉璧于洛，玄龟负书而出。背甲赤文成字，止于坛。」
《魏文》曰：「文帝欲授禅，赤鱼游露镬。」
綦母氏注《魏都赋》：「延康元年见。」
《山阳白鸠，京师青雀》
《襄阳耆旧传》曰：「黄穆为山阳太守，有德，白鸠见。」
《宋纪》曰：「孝武帝大明六年，青雀集华林园。」
《宋书》曰：「明帝太始三年，青雀见京师城内。南徐州剌史桂阳王林范以献。」
《赤雕孤下，白鱼双跃》
《尚书中候》曰：「有火自上覆于王屋流为雕。其色赤，其声魄也。」
马融曰：「雕，鸢属也，象武王伐纣也。」
王肃曰：「雕如字。」
《尚书大传》曰：「武王渡河中流，白鱼双跃入舟。武王俯取以祭，泣曰：『鳞介之物，兵象也。白者，殷家之正。言殷以兵众兴也。』」
《黄金生碑，紫玉为爵》
《晋纪》曰：「武帝太始二年，繁昌县有魏文帝受禅碑，黄金生焉。」
《礼斗威仪》曰：「人君乘金而王，其政声平，则紫玉见于深山。」
熊氏《瑞应图》曰：「王者不藏，金玉生光于山。」
《宋书》：「明帝太始二年，于赭杼藏南得紫玉。围三尺，长一尺，厚七寸。太宗以为二爵，献于文武二庙。」
《齐之黑兽，晋之白狢》
《齐书》：「宋人奏始末，武陵有黑兽见。一角，羊头，龙翼，马足。父老咸见之，莫识。」
《晋起居注》曰：「武帝时获白狢。」
《牛生厥石，狗养斯肫》
《京房易占》曰：「兵强主武，则牛生石。」
《地镜》曰：「时势安敬，则狗生肫而养。」
《白雉献圣，玄鹤报恩》
《典略》曰：「白雉者，岱宗之精也，出于盂山。」
《抱朴子》曰：「九真越裳有之。」
《尚书大传》曰：「周成时，越裳氏来献白，雉曰：『吾闻国之黄耇曰：「天无烈风淫雨，江海不波溢，于兹久矣。意中国有圣人，盍往朝之。」故重三译而至。』」
《东观汉记》曰：「光武建武二年南越献白雉。」
八公《相鹤绖》曰：「粹墨如漆也。其寿满三百六十岁，则色纯黑也。」
《孝经援神契》曰：「玄鹤为人所射，归哙参。参养疗之，后雌雄各衔一明珠来报。」
《陆生莲花，江出大贝》
梁《大同起居注》曰：「二年，广州陆地生莲花。刺史萧励送与草堂寺释慧约，慧约以闻。」
《尚书大传》曰：「大贝则自江出也，大若车渠。」
《春秋运斗枢》曰：「摇光得则吐大贝。」
《孝经援神契》曰：「王者德至泉，则江出大贝。」
《六韬》曰：「文王拘于羑里，散宜生之江淮，得大贝如车渠以献纣，免西伯之难。」
《长山之龟，扬海之解》
沈约《宋书》曰：「明帝泰始六年，六眼龟见东阳长山，卦爻也。」《齐书》曰：「武帝永明二年四月，长山县王惠获六眼龟一头。腹下有『万欢』二字，并有卦兆。」
郭璞注
《尔雅》曰：「吴郡阳羡县君山上有水池，池有六眼龟。」
《周书·王会》曰：「成王时，扬州献大解。」注曰：「扬州，东海也，并出解。解即蟹也。」
《羊衘其谷，鸟让其庭》
《广州记》曰：「裴渊于广州厅事梁上画五羊象，又作五谷囊，随羊悬之。云昔高固为楚相，五羊衘草于其庭，于是图其象。」
《南越志》曰：「任嚣、尉佗之时，有五仙骑五色羊，执六穗秬以为瑞。因而图之于府厅，交州亦然。」
《古文琐语》曰：「晋平公时，有鸟从西方来，白色皆备。有鸟从南方来，赤色皆备。集于庭前，相见相让。叔向曰：『吾闻师旷曰：「西方有鸟白质，五色皆备，其名曰鸡其。来为告臣之之祥。」
《大蚓虹舒，天蝼羊形》
《河图说命徵》曰：「黄帝土德，故先是大蚓之应。」
《吕氏春秋》曰：「黄帝时，天见大蚓如虹。」应劭曰：「蚓，丘蚓。黄帝土德，故地有神蚓。大五六围，长十丈。黄者，地色。蚓赤令黄，故为瑞也。」
《吕氏春秋》曰：「黄帝土德，先天见大蝼。黄帝曰：『土气腾。』土气腾，故其色尚黄，其事则土也。」
高诱曰：「蝼蝼蛄也。」
《河图》曰：「黄帝起，有大蝼也见。六足，名曰『散福』。」
野王按：「《尔雅》曰：『殷天蝼。天蝼即蝼蛄也，以事而推，非其羊者也。』」
《搜神记》曰：「庐陵太守庞企，字子及。自说其祖非罪系狱，狱墙有蝼蛄虫行左右。因谓之曰：『尔若神，活我。』因投饭与之食，食尽去。去而复来，形稍大，数日如羊。及当行刑，蝼蛄夜掘壁成孔，乃破狱而出。庞氏自此世祠蝼蛄焉。」
《雁何为赤，鸟何为青》
《汉书》曰：「武帝太始二年，幸东海。获赤雁，作《赤雁之歌》。」
孙氏《瑞应图》曰：「成王之时，治道太平，有青鸟见。大如鸠，色如翠。」
《琴操》曰：「孔子与子夏等六十四人讲道德，有赤气贯天，鲁端门有四书。遣子夏往视之，果有四书。子夏写之，随书飞为青鸟。还以视孔子，孔子曰：『赤气巳前。』」
《春秋孔演图》曰：「血飞为鸟，化帛书。鸟消书出，署曰：『孔演图』。帝叶光纪制子精也。」
《抱珥之日，同色之星》
《孝经援神契》曰：「日抱珥则人寿。」
孙氏《瑞应图》曰：「五星同色皆黄也。五星同色，天下偃兵，百姓安宁，歌舞已行。」
《五色之鸟，三角之鹿》
《汉书》曰：「宣帝元康三年诏曰：『今春，五色鸟以万数属县飞过。翱翔而舞，欲集不下。令三辅春夏无得以摘巢、探卵、弹射飞鸟者也。』」
崔豹《古今注》曰：「汉明帝永平九年，有三角鹿见于江陵。」
《阳翟雨稻，陈留雨榖》
《古今注》曰：「汉惠帝三年，桂阳翟宫俱雨谷米也。」
《汉书》曰：「宣帝元康四年，嘉谷降于郡国。」
王充《论衡》曰：「汉光武建武廿一年，陈留谷雨卑以稗。」
《开阳之柱，比闾之木》
《汉官仪》曰：「开阳门始成，未有名。夜有一柱来止楼上，琅琊开阳县上言，南门下柱飞去。因㓨记年月于其门。或曰：七宝生亍酒泉郡。」
《周书·王会》曰：「成王时，白州献比闾。比闾叶若羽，伐其木以为车，终日行而莫盈。」
《洛池玉鸡，太液黄鹄》
孙氏《瑞应图》曰：「玉鸡，瑞器也，王者至孝则至。」一本云：「王者道德合神明则出。」
《帝王世纪》曰：「汉昭灵后含始游洛池，有玉鸡含赤珠，名曰玉英，吞此者王。始吞之，生高祖。」
《汉书》曰：「始元元年，黄鹄下建章宫太液池中。」
《珠出于海，玉生于谷》
《孝经援神契》曰：「王者德至渊泉，则海出明珠。」宋均曰：「夜照暗也。」
《礼稽命徵》曰：「德礼之制，则泽谷之中有白石、白玉。」宋均曰：「兑金倅也。色白，与金同出山也。」
《玺字万年，印文万福》
《晋中兴书》曰：「元帝建武元年，江陵人虞迪垦田，得白玉麒麟纽玺一以献。文曰『长寿万年』。」
《齐书》曰：「典河黄庆宅左有园，种菜鲜异，采拔随后更生，夜恒有白光似悬。道士傅德占，使掘之三尺，获玉印。文曰『长承万福』。」
《临院之榴，永嘉之竹》
《晋降安起居注》曰：「三年，武陵临院县有安石榴，六子同頴。内史庾怡以闻。」
《梁起居注》曰：「天监五年，卫将军蒋仲显表其家有石榴，四子同蒂。」
《淮南子》曰：「太清之始世也，明照于日月，与造化相雌雄。天覆以德，地载以乐。甘露下，竹实满。」
高诱曰：「满成也。」
《王隐晋书》曰：「武帝太始以来，永嘉有竹实之瑞。」
《晋纪》曰：「阮藉见孙登于苏门山，有竹实数百斛。」
《枯木谁字，冬笋谁哭》
《齐书》曰：「永明元年，秣陵安明寺有枯木。伐以为薪，木里自然有『法大德』三字。」
《楚国先贤传》曰：「孟宗母嗜笋。冬节将至，笋尚未生，母思之。宗入林哀哭，笋以为之生。」
《宝圭河上，玉英岩间》
《春秋》曰：「昭公二十四年十月癸丑，子朝用成之宝圭于河，祷河求福。甲戌，津人得诸河上，圭自河出。」梁《天监起居注》曰：「华山陶隐居采芝岩间，得玉英一枚也。」
《府吏得钩，王母献环》
《东观汉记》曰：「桓帝永兴二年，光禄勋府吏舍壁下忽有青气，得玉钩一枚。钩长一寸三分，玦周五寸四分，身皆雕镂。」
孙氏《瑞应图》曰：「黄帝时，西王母献白环。」
《礼三朝记》曰：「舜时，西王母又献白环。」
《星既连珠，日将五色》
《易神灵图》曰：「王者德至时，五星若连珠。」
《京房易占》曰：「圣王在上则日光明，五色备具，烛曜无已。」
又云：「大光，天下和平，上下俱泰。」
《金胜明功，根车表德》
孙氏《瑞应图》曰：「世无盗贼则金胜出。」《晋纪》曰：「永和元年，阳谷得金胜一枚。长五寸，状如纤胜。桓温平蜀，四夷宾服。」
《孝经援神契》曰：「王者德至山陵，则根车出。」
宋均曰：「山木根车象也，应养载万物。」
《兔何为白，兔何为赤》
《典略》曰：「兔，月白之精也。」
《晋中兴书》曰：「白兔盖神兽也。」
《抱朴子》曰：「兔寿千岁，满五百岁则其色白也。」
《晋中兴书》曰：「王者尊敬耆老则白兔出。」
《东观汉纪》曰：「光武建武十三年，越裳献白兔。」
又曰：「鲁平为赵郡六年，频降瑞嘉，白兔见城内。」
孙氏《瑞应图》曰：「赤兔，瑞兽，王者德盛则出。」
熊氏《瑞应图》曰：「说与白泽同。盛德愽施，圣王豋祚，厥集白泽，亦臻赤兔。泽及灵智，辨类识故。」
《神雀翔集，文狐繁息》
《东观汉记》曰：「明帝永平十七年，神雀五色，翔集京师。帝以问瑞，邑侯刘复不能对，荐贾愽物对曰：『昔武王修文之业，鸑鷟鸣于岐山。宣帝威怀戎狄，神雀仍集。此降之徵也。』敕兰台给笔作颂。」
班固《神雀颂》曰：「戴文履武，玄黄五色。」
熊氏《瑞应图》曰：「文狐，狐之有文章者，不贪则至。其九尾者，子孙繁。」
《桑树橹生，柳叶虫食》
《后汉书》曰：「陈字文锺为巫令，有政能。桑橹生三万馀株，民已温饱。」
《汉书》曰：「昭帝时，上林树断卧，一朝起立，生枝叶为。虫食其叶，文字曰『公孙病已』。」
《花雪集衣，甘露降盘》
《宋纪》曰：「花雪降谢庄下殿，雪集衣。白上以为瑞，公卿并赋花雪诗。」
孙氏《瑞应图》曰：「王者德及天，则甘露降。」
《广雅》曰：「湒瀼瀼泥露也。和气通津为露。」
《汉书》曰：「武帝作铜承露盘，仙人掌擎玉杯，取云表露和屑玉服。」
《封中云起，洛上帝观》
《汉书》曰：「武帝封泰山禅，夜有光，昼有白云起封中。」
《帝王世纪》曰：「黄帝五十年七月庚申，天下大雾。三日三夜雾除，帝游洛水之上，大鱼负图而出。今《河图·帝观篇》也。」
《俞儿导伯，老人主安》
《管子》曰：「桓公壮伐孤竹，未至。果耳汉十里授弓将矢，射未敢发，见一人长尺，而人物备共冠，右祛衣，走马。管子曰：『臣闻登山之神有俞儿，伯王之君兴，则走马前导，祛衣其前。有顷，果如其言。』」
孙氏《瑞应图》曰：「老人星见则主安，不见则兵起。春分见卯，秋分见丁。」
《八文之狐，五音之鸾》
《周书·王会》曰：「成王时，青丘献九尾狐。」
《礼斗威仪》曰：「人君乘火而王，政颂平，则南海输八文狐。」
《白虎通》曰：「狐死首丘，不忘本也，明安不忘危也。必九尾者，九德也，其子孙繁息也。」
《山海经》曰：「鸾鸟，凤之佐，鸣中五音也。」
《孔雀新昌，鹦鹉林邑》
《宋纪》曰：「孝武帝大明五年，新昌献白孔雀。」
《臧荣绪晋书》曰：「安帝义熙十四年，林邑献白鹦鹉。」
《昆吾切泥，玉杯明汁》
《列子》曰：「周缪王时，西戎献昆吾之剑，切玉如泥。」
《孔丛子》曰：「秦王得西秦之刀，割玉如割木。」
《十洲记》曰：「周缪王时，西戎献玉杯。光照室，至庭中明。水汁满杯，甘而香美。斯之谓灵器。」
《白管来献，银瓮不汲》
《大戴礼》曰：「舜时西王母献白管。」
《说文》曰：「汉章帝时，零陵文奚景于洽道舜祠下得白管。」
《孝经援神契》宋均注云：「银瓮者，不汲自满，一名平瓮。」
又曰：「神灵滋液，百珍宝用，有银瓮见。」
孙氏《瑞应图》曰：「刑法中，民不怨，则银瓮见也。」
《文犀骇鸡，冠雀衔鳝》
《抱朴子》曰：「骇鸡者，犀之神灵也。其角有通天文，鸡见之惊骇，故一名通犀。有一白理如綖者是也。以盛米置鸡所，欲啄米大惊，得角一尺。作鱼衔入水，水开三尺。」
孙氏《瑞应图》曰：「王者贱难得之物，骇鸡犀出。」
《田俅子》曰：「周武王时，仓庭国献文章驺。」
《孝经援神契》曰：「神灵滋液，百珍宝用，有骇鸡犀也。」
宋均曰：「其角光，鸡见骇之。今之通天犀也。」
曰：「瑇瑁鱼犀，戴通以和章。」
范晔《后汉书》曰：「杨震客于湖，有冠雀衔三鳝鱼飞集讲堂前。都讲取鱼进曰：『虵蟮者，卿大夫服之象也。三者，法三台也。先生有此，升矣。』年过五十六，事州郡。」
《印字真帝，玺文受天》
《齐书》曰：「高帝建元四年，张庆直买瓦作屋。又于屋间见赤光照内外，庆直乃告，乃休光。乃发视，获玉印一方。八寸，上有鼻，文曰『真帝』。」
《江表传》曰：「吴烈帝军于洛阳，南甄官井上足有五色气举，军人怪之，莫敢汲。令人浚杼，得传国玺。文曰『受命于天，既寿永昌』。方圆四寸，交五龙，上有一角之缺。」
《十頴如积，五谷有年》
《晋中兴书》曰：「或异敏同頴，或滋连数穗，或一稃二米，以应质文也。」
《晋书》曰：「愍帝建兴元年八月，嘉禾生于农襄平，一茎七穗。二年，生于平州，三穗同茎。廿三年，生于华林蔬圃之庭，十頴一茎，参差如积。此见任务《灵果颂》。」
《礼斗威仪》曰：「人君乘土而王，其政升平，则嘉禾并生。」
《礼含文嘉》曰：「绥和五年明五礼，则五禾应以大丰。」
《礼稽命徵》曰：「天子祭天地六宗得其仪，则五榖丰熟为之有年。」
《春秋》曰：「鲁桓公三年，齐侯使其弟年来聘。」其年注曰：「五榖皆熟，有年。」
又曰：「桓公十六年，大有年。」
《汉书》曰：「宣帝元康四年，岁丰。」
《政平黄金，弄玩碧石》
《礼斗威仪》曰：「人君乘金而王，其政象平，则黄金光于深山。」
孙氏《瑞应图》曰：「王者不藏金玉，则黄银光于山。」
《孝经援神契》曰：「神灵滋液，百珍宝用，则碧石见。」
孙氏《瑞应图》曰：「王者玩弄之物不用，则碧石见于山也。」
《卢江玉鼎，钱塘苍璧》
《晋阳秋》曰：「成帝咸熙八年，榖成县民留圭见夜夜门有光。取得玉鼎一枚，围四寸。庐江太守路承献，著作郎曹毗上《玉鼎颂》。」
《齐书》曰：「武帝永明七年，吴郡太守江教于钱塘获苍玉璧以献之。」
《十六枚磬，三万筋锡》
《汉书》曰：「成帝时获得玉磬十六枚，议者以为善祥。刘向因此说上宜兴郡雍。」
《梁起居注》曰：「普通四年，南兖州刺史豫章王宗表，于上步埭白田获锡三万筋，润五千筋。」
《胡为嘉粟，胡为岐麦》
《毛诗》曰：「贻我来麰。」
《汉书》曰：「来麰大麦。始自天降，以致和平，获天助也。」
《梁起居注》曰：「大同五年，隋郡太守马狥送三岐麦三穗。」
《胡为嘉粟，胡为玄稷》
《梁起居注》曰：「大同五年，始平太守崔硕上言，嘉粟一茎十七穗。」
《汉书》曰：「宣帝神雀元年诏曰：『乃元康四年，玄稷降于郡国。』玄稷黑黍也。」
《昌蒲之花，扶老之藤》
《梁书》曰：「大帝少时常见菖蒲花，光采鲜丽，冠绝众花。」
《汝南先贤传》曰：「蔡从字君仲，至孝。所居井桔槔岁久欲碎，为母病，于是忧不敢动摇。宿昔生扶老藤一茎，鸠巢其上。」
《秠稻生畴，黑芝出陵》
梁《大同起居注》曰：「年，神农太守刘士梁言所部高活、唐戴二子创稻苗孳茂，一子乃有两头三颖。时得一秠两米，又见二粒同生一蒂者。」
《渠搜犬鼠，河图龙马》
《周书·王会》曰：「成王时，渠搜国献犬鼠。犬鼠者，露犬也。能飞食虎。」
《礼记》曰：「圣人用民必从天，不爱其道，不藏其宝，故河出马图。」注曰：「龙马负图也。」
《尚书帝命验》曰：「勤世者爱马受。」
宋均曰：「勤世者勤劳应世也。马，若尧时得龙马负图也。」
孔安国《尚书大传》曰：「王者有仁德则龙马见。伏羲之世，龙马出河。遂则其文以画八卦，谓之河图也。」
树起社“wikisubsectiontitle“>《植桂鸣官，树起社》
《春秋潜潭巴》曰：「官桂鸣，下吐诸侯号。」
宋均曰：「有声陌曰桂。好木植于宫中，犹天子封有声为诸侯也。今乃鸣，是以声名于下土之祥也。」
《汉书》曰：「邑王门社有枯树复生枝叶，眭孟以为木阴类下民象，当有废故之家公孙氏从民间受命为天子者。后宣帝立，帝本名病，已故。虫食叶成文字云『公孙病已立也』。」
《雀何黄玉，黍何郁金》
《春秋孔演图》曰：「孔子论经会黄书有鸟化为书。孔子奉以言书天，赤雀集上，化为黄玉。㓨曰『孔堤化应，法为赤制。』亦雀集。」
宋均曰：「特授命之制应也。」
孙氏《瑞应图》曰：「鬯者，酿黑黍为酒，杂芬芸之草，和郁金之黍，故亦曰郁鬯，所以灌地降神也。谓王者盛德，则地出秠，可以为鬯。」
《黑鸟叶帝，翠羽耀林》
《尚书中候·洛诰》曰：「塲观于洛，降三分之璧。退主荣光不起。黄鱼双跃，黑鸟以落，随鱼亦止，黑帝叶光纪之使也。为黑玉赤勒，日玄精天乙，受神之福。命予伐桀，克于汤，灭夏而天下服。」
《孝经援神契》曰：「神灵滋液，百珍宝用，翠羽耀。」
宋均曰：「翠鸟之羽，有光耀林。」
《山海经》曰：「孟山有白翠。」
《何为雄毛，何为同心》
《孝经援神契》曰：「神灵滋液，百珍宝用，有野雄毛。」
宋均曰：「猛鸟也，敢鬭。其尾可以为冠饰，服猛也。如今侍中著貂虎、贡鶡尾是也。」
孙氏《瑞应图》曰：「王者德及四方，遐夷合，同心鸟至。」
熊氏《瑞应图》曰：「谓齐心鸟亦是也。」
《衔钩之狼，巢阁之凤》
孙氏《瑞应图》曰：「汤时有神牵白狼，口衔金钩而入殿庭。」
郭璞赞曰：「矫矫白狼，应符虎质。乃衔灵钩，惟德是出。」
《帝王世纪》曰：「尧时凤皇止庭，巢于阿阁佳树。」
又曰：「黄帝游沪洛上，与大司马容光等观。凤皇衔图置帝前，胸戴德、头揭义、背负仁、翼挟火。音中律吕信，足履文，尾击武，音中金石。」
《神鱼舞河，神雀集雍》
《汉书》曰：「宣帝元康四年，济河天气清净，神鱼舞河。又二年，神雀集雍。」颂曰：「戴文履武，五色玄黄。爰降爰止，来集来翔。」
《王浚白猬，韩侯黄熊》
《宋书》曰：「文帝元嘉廿四年，扬州刺史始兴王浚献白猬。」
《周书·王会》曰：「成王时，东胡献黄熊。」
《韩诗》曰：「宣王中兴，韩侯为伯。日蛮退陌，献其黄熊也。」
《六符阶平，再中鸟嬉》
《汉书》曰：「六符三台也。三阶平，则阴阳和，风雨时。」《黄帝泰阶六符经》曰：「天子上阶，诸侯公卿大夫中阶，庶人下阶。上星为男主，下星为女主。中星三公诸侯，下元士庶人。泰阶不平，则五神无祀。」
《易经备》曰：「日之再中，乌连嬉也，人君仁圣则出之也。」
《三苗贯桑，五极如旗》
《周书》曰：「成王时，苗三贯桑。苗同为一穗，意者天下为一乎？越裳果重译而至。」
《尚书帝命验》曰：「日月之房，惟参乌龟。令信予明，旗星出令之明，谓有天子之气。旗星，有光明之星也，谓五星也。以一隅言之。」《本纪》曰：「岁火纪曰『荧惑』。」
《墨子》曰：「五星光明，苣艳如旗。」
《奚为紫脱，奚为金芝》
《礼斗威仪》曰：「人君乘土而王，其政太平，则紫脱为常生。」
孙氏《瑞应图》曰：「王者仁义则紫脱见。」
《梁起居注》曰：「九年，金芝廿八茎生平水署，少府卿萧芬以闻。」
《四角之羊，四眼之龟》
宋均曰：「孝武帝大明二年，河南王吐谷浑拾演献四角羊。」
《宋书》曰：「明帝太始二年，四眼龟见会稽，太守巴陵王休若以献。」
《齐书》曰：「武帝永明八年六月，建城县田成田中获四眼龟，腹下有『万齐』字。」
《黄鱼济坛，青龙处洞》
《尚书中候》曰：「汤观于洛，降三分之璧。退立，荣光不起，黄鱼双出，浚于坛。」
《齐书》曰：「武帝永明五年，南豫州献金色鱼。」
熊氏《瑞应图》曰：「青龙者，少阳之精也，天地之苻也。」
孙氏《瑞应图》曰：「青龙乘云雨而上下，处于泉洞之中。」
《忠孝石印，清廉玉瓮》
《博物志》曰：「张颢为梁相，雨后有鸟似山鹊，飞翔近地。令摘之，坠地为圆石。椎破得金印，文曰『忠孝侯』。」
孙氏《瑞应图》曰：「玉瓮，瑞器也。不汲自满，王者清廉则见也。」
《豹犬口钜，犀鱼水开》
《周书·王会》曰：「成王时，匈奴献豹犬。豹犬钜口赤身，四窆𩟀秣三日也。」
《抱朴子》曰：「通天犀，角一尺。㓨作鱼衔，入水，水开三尺也。」
《曷为琅玕，曷为玟瑰》
《孝经援神契》曰：「神灵滋液，百珍宝用，即玟瑰齐。」
宋均曰：「玉名。齐，洁好也。」
《胡为樟生，胡为梓擢》
《晋书》曰：「王廙字世将，为鄱阳太守，有枯樟更生。荀崧、王敦表劝进中宗曰：『皓兽应瑞而来，臻树久枯而更生。』」
《豫章记》曰：「松阳门内有梓树，大𠦜五围，举株尽枯。永嘉中，一旦忽更生，荣茂大兴。中皇帝继大业。」
庾仲初《阳都赋》曰：「廆木荟于豫章。」郭璞曰：「南郊蔽梓，擢秀祖邑。」
《胡为驺牙，胡为角端》
《史记》曰：「汉时，建章宫后閤重机中有物出焉，其状如麋。问左右，莫能知。东方朔曰：『臣知之。愿赐美酒梁饭大飡，臣乃言。』诏曰：『可。』又曰：『某所有公田、鱼池、蒲苇数顷，愿陛下以赐，臣乃言之。』诏曰：『可。』言之：『所谓驺牙者也。远方当来归义，故驺牙先见。其齿前后若一，齐等无牙，故谓之驺牙。』其后一岁，匈奴昆邪上将十万众来降。」
孙氏《瑞应图》曰：「角端，兽也。日行八千里，能言语，晓四夷之音。明君圣主在位，明达外方，德被幽远，则奉书而至也。」
《赤乌成巢，玄豹释缚》
《春秋元命苞》曰：「赤乌，阳之精也。」
《礼记命徵》曰：「得礼之制，泽谷之中有赤乌。」
孙氏《瑞应图》曰：「王者不贪天而重民，则赤乌至。」
《宋书》曰：「孝文大明五年见蜀郡，剌史刘思孝以献。」
《孝子传》曰：「吴从，健为人也，至孝。母没，负土成坟，庐于冡侧。有赤乌巢其门。」
《六韬》曰：「散宜生至苑怀涂山，得玄豹以献纣，免西伯之难。」
《周书·王会》曰：「成王时，屠州献玄豹。」
《雉何升鼎，燕何背雀》
《尚书大传》曰：「武丁祭成汤，有雉飞升而雊。问诸祖己，已曰：『雉者，野鸟也，不当升鼎升鼎者，欲为用也。远方将有来朝者。』武丁思先王之道，辫发重译者六国来。」
《王隐晋书》曰：「元帝时，三雀共登雄燕背，三入东安府厅。占者以为当三进爵为天子。」
《日月合璧，龙鸟俱见》
《易坤灵图》曰：「至德之朝，日月连璧，朔望最密。日月如合璧，五星如连珠。」
《汉书》曰：「宣帝时，东莱立孝文庙。有大鸟迹竟路，与白龙俱见。」
《鲤钤之苻，鲛旗之炫》
《说苑》曰：「吕望钓于渭渚，淂鲤鱼。剖腹得书曰：『吕望封于齐』。」
《列仙传》曰：「吕尚，冀州人也。钓于磻溪，二年不获。比问曰：『可以止也。』尚曰：『非尔所及。』果得大鲤，又得兵钤于腹中。」
《孝经援神契》曰：「神灵滋液，百珍宝用，鲛珠旗。」
宋均曰：「鲛鱼之珠有光炫，可以餙旌旗。」
《虬何以骖，鳐何以蜚》
《师旷纪》曰：「虬龙者，龙之无角者也。黄帝时有虬龙，白前，身有鳞角，背有名字，出图。史禁或以授黄帝。」
《淮南子》曰：「女娲之世，服应龙，骖青虬。」
《山海经》曰：「泰器之山，覩水出焉，是多鳐鱼。身黑翼苍，文而白首赤喙。常行西河，游于东海。以夜飞，有音如鸾鸡。鸾鸡，未详。其味酸，食之民狂。见，天下大穰。」
《翔风发生，甘露表微》
《尸子》曰：「翔风，瑞风也，一名景风。春为发生，夏为长羸，秋为收成，冬为安宁。」
《礼斗威仪》曰：「人君乘木而王，其政讼平，则翔风至。」
《孝经援神契》曰：「德至八方，则翔风至卦。表嬉应，不失八节。锺吕应，不失气音。度舒应，不失宫商。」
《尔雅》曰：「四气和为通正，谓之景风。」
《论衡》曰：「道至天则和风起。」
孙氏《瑞应图》曰：「王者和气茂，则甘露降于草木。」一本云：「嗜老得敬，竹柏受。尊贤容众，不失细微，则竹苇受。」
《神仙传》曰：「轩辕之世，民饱甘露。清之野，摇山之民，甘露自领所欲饮者，寿八百岁。西壮海外有人，长二千里，两脚间相去千里，腹围一千六百里。促日颔天酒五石，名曰『无路人』。」
《淮南子》曰：「太昔清之始世也，天覆以德，地载以乐，甘露下之。」
《石何生谷，珠何出地》
《礼稽命徵》曰：「得礼之制，则泽谷之中有白玉、白石。」
宋均曰：「兑金位也。色白与金同，出于山也。」
孙氏《瑞应图》：「地珠，瑞珠也。王者不以货财为宝，则地出珠。」
《三角迭来，六足委至》
孙氏《瑞应图》曰：「王者法度修明，三统得所，则三角兽至。」
《天镜》曰：「王者承先王法度，无所遗失，则三角兽来。」
孙氏《瑞应图》曰：「王者谋及众庶，则六足兽至。」
《驳马曷输，白狸曷致》
《礼斗威仪》曰：「人君乘火而王，其政讼平，则南海输驳马。」注曰：「黄赤马。」
《天镜》曰：「王者不伤禽兽，则驳马见。」
又曰：「人主恩被于四远，则白狸见。文王时则见，远人服。」
《表柱鸣枯，大木起悴》
《齐书》曰：「太祖改树武晋旧茔，表柱忽龙鸣，响振山谷。」
梁《大同起居注》曰：「十年，上拜陵。先时陵上有大树一双，干似青桐，叶如丹桂。积年凋悴。御辇至，一旦郁然荣茂，胜众木也。」
《大贝之祥，一角之瑞》
《礼斗威仪》曰：「人君乘金而王，其政象平，则海出大贝。」
孙氏《瑞应图》曰：「王者不贪，则海出大贝。贝自海出，其大盈车也。」
郑玄曰：「古者以贝为货。」
又曰：「王者六合同归，则一角兽至。」
熊氏《瑞应图》曰：「天下太平，则一角兽至。」
《齐书》曰：「武帝永明十年，鄱阳获一角兽。麟首鹿形，龙鸾共色。」
《胡为玄狢，胡为青熊》
《穆天子传》曰：「天子猎于澡泽，于是获玄狢以祭河宗。」郭璞注曰：「以将有事于河，奇以获，故用之道也。」
《周书·王会》曰：「武王之时不屠，河献其青熊也。」
《白虎衘肉，黑狐尾蓬》
《汉书》曰：「宣帝时，河东立世宗庙。告祠日，白虎衘肉置殿下。」
孙氏《瑞应图》曰：「王者政治太平，则黑狐见。」
《周书·王会》曰：「成王时黑狐见。」
《山海经》曰：「玄狐蓬尾。」注曰：「蓬茸也。」
《说苑》曰：「蓬狐，文豹之皮也。」
《姒氏薏苡，成王梧桐》
《礼含嘉》曰：「夏姓姒氏女梽，吞薏苡生禹。」
《春秋前传》曰：「循已既感流星，又吞神珠薏苡，以生禹。」
《礼斗威仪》曰：「人君乘火而王其政讼中，梧桐为常生。」
宋均曰：「梧桐，大家候兴则为之生，有祸殃则不荣菙也。」《诗》云：「梧桐不生于岩，太平而后生于朝阳也。」
孙氏《瑞应图》曰：「王者任用贤良，则梧桐生东厢。」注曰：「生于东厕，瑞。」
《周书·王会》曰：「成王时，梧桐生于朝阳。」注曰：「生山东曰阳也。」
《奚为浆露，奚为循风》
《晋阳秋》曰：「废海西公以马繮绞煞三子。三子死之日，南山献甘露。颂赐公卿，三子不获尝焉。先是，太和平中童谣曰：『青青衘路杨，白马紫游繮。汝非皇太子，那得甘露浆。』」
孙氏《瑞应图》曰：「循风者八方之风，应时而至。立春之日，则东方明庶风至；春分之日，则东南清明风至，一名薰风；立夏则南方景风至，一名巨风；夏至则西南方凉风至，一名凄风；立秋则西方阊阖风至，一名飕风；秋分则西北方不周风至，一名广风；立冬则北方广漠风至，一名寒风；冬至则东北方融风至，一名飙风。」
《赤罴息佞，白狐衰戎》
《孝经援神契》曰：「赤罴，神兽也。神灵滋液，百珍宝用，有赤罴。」
宋均曰：「奸宄息，佞人逐，则赤罴出。」
孙氏《瑞应图》曰：「佞人远，奸宄息，则赤罴入其国。」
《典略》曰：「白狐者，神兽，岱宗之精也。」
《春秋潜潭巴》曰：「白狐至则民利，不至则下骄恣。」
宋均曰：「狐，阳精也。白者，神也。清白则民受利焉。不至，君无治行，故下骄。」
孙氏《瑞应图》曰：「王者法平则白狐至。」一本云：「王者明德，动准法度则出。宣帝时得之，狄戎衰也。」
《东观汉记》曰：「章帝时白狐见，群臣上寿。」
《晋录》曰：「武帝咸宁二年，白狐九尾见汝南也。」
《白鹿千岁，飞菟万里》
《晋中兴书》曰：「白鹿者，神兽也，若霜雪。自有牝，牡不与紫鹿为群。」
《抱朴子》曰：「鹿其寿千岁，满五百岁则色白。」
《山海经》曰：「出下申之山。」
《周书·王会》曰：「成王时，黑齿贡白鹿。」
《国语》曰：「王伐犬戎，得白鹿。」
辛氏《三秦记》曰：「平王时见白鹿，因名其原。」
孙氏《瑞应图》曰：「飞菟者，神马之名，日行三万里。夏禹治水，勤劳历年，救民之灾，天其应德而飞菟来。」
《宋鱼入舟，秦龙德水》
《宋书》曰：「明帝泰始二年，华林园天渊池白鱼双跃入御舟。」
《齐书》曰：「升明三年，齐太祖诣官亭湖庙，有白鱼双跃入舟。」
孙氏《瑞应图》曰：「黑龙，北方水之龙也。」
《洛书》曰：「黑帝起，黑龙见。」
《史记》曰：「秦文公获黑龙，自以为德水。」
《大乌悲泪，三代髦尾》
范晔《后汉书》曰：「杨震改葬于华阴潼亭。先葬十馀日，有大乌高丈馀，向震丧前俯仰悲鸣，泪下沾地。及葬毕，飞去。时人立石乌于墓侧。」
《典略》曰：「三王相代之马，皆阴精也。在夏则骝马，黑身白髦尾。在殷则骤马，白身黑髦尾。在周则騂马，赤身黑髦尾也。」
《奇兽祯汉，白鹿祉魏》
《汉书》曰：「宣帝神雀元年，九真献奇兽。苏林曰：『象也。』」注曰：「驹形、麟色、牛角，仁而爱人也。」
《魏略》曰：「文帝欲于受禅，群国奏白麋见也。」
《苍鸟宋祖，青狐周文》
《宋纪》曰：「高祖伐鲜毕，围广固，将拔之。夜有大鸟如鹅，苍黑色，飞入高祖帐。从事胡番进曰：『苍者，胡色。鹅者，我也。胡来归我，大吉祥也。』明旦攻拔之。」
孙氏《瑞应图》曰：「青狐，神兽也。」
《六韬》曰：「周文王拘羑里，散宜生之宛怀涂山，得青狐以献纣，免西伯之难。」
《玉龟孰辨，玉羊孰分》
孙氏《瑞应图》曰：「师旷时获玉龟于河水之涯，此为圣国出。」
《晋书》曰：「怀帝元年，有玉龟出于霸水。」
孙氏《瑞应图》曰：「玉羊，瑞器也。锺律和调，五声当节，则玉羊见。」又曰：「晋平公时，师旷至玉羊。又崔駰有玉羊之铭。」
《玉典孰器，玉鸡孰群》
孙氏《瑞应图》曰：「玉典者，瑞器也。王者仁慈则玉典见。」
又曰：「玉鸡，瑞器也，王者至孝则至。」一本云：「王者道德合神明则出。」
《玉璜孰示，玉璧孰云》
孙氏《瑞应图》曰：「玉璜者，瑞器也。五帝应循，玉璜出。」郭玄曰：「半璧曰璜。」
《尚书中候》曰：「吕望钓于渭水，获玉璜，㓨曰：『姬受命，吕佐之。搔搔理，合德于今。昌来提提取。撰尔雅，令报在齐。撰述昌用起，发遵题。遵修题号五百世，姜吕霸，世遵姬携。』」
《晋中兴书》曰：「玉璧，仁宝也。不琢自成，光若明月。」
孙氏《瑞应图》曰：「王者贤良美德，则玉璧出。」
《魏志》曰：「逊帝武熙元年，镇西将军卫瓘上言，雍州兵于成都得玉璧一枚。」
《宋书》曰：「孝武帝大明元年，江垂人朱伯得玉璧一枚，径寸五分，以献。」
梁《天监起居注》曰：「元年，临海太守伏曼容于天台山涧水中得玉璧一枚。径七寸九分，光眼润于巧精奇。」
《荧惑不变，太白合表》
《孝经援神契》曰：「荧惑不变，世和从通。」
宋均曰：「不变，谓见伏应度，色从时也。」
又曰：「太白合表，四夷从。」
宋均曰：「合表从中道也。太白进退主候兵，今从中道无进退，是夷服其兵。」
《镇星钩钤，大电斗绕》
《孝经援神契》曰：「《钩命决》曰：『苍帝出镇，合钤兑位。』昌注曰：『赤帝纬聚于东井，昌元见其轸也。黄方矢射。』」注曰：「黄帝出柱。矢射，射流也。」
《河图》曰：「大电绕斗，北枢星照。郊野感，苻宝生。黄帝正四辅，后嗣七九。」
宋均曰：「塸土也。四辅，辅正四时者也。」
《苍璧出郢，玉牟获师》
《宋书》曰：「明帝太始五年，郢州获苍璧，广八寸五分。安西将军蔡兴宗以献。」
孙氏《瑞应图》曰：「师旷时获白牟。」
《应龙黄野，大鲈翠沩》
《山海经》曰：「应龙，龙之有翼者也，居南极犂牛之山。𧈪尤伐黄帝，帝命应龙攻之冀州之野。应龙畜水，𧈪尤请风伯雨师纵大风雨。黄帝乃下天女曰，雨止，遂杀𧈪尤。」
《河图》曰：「挺辅佐黄帝五十四年，天老曰：『河出龙图，洛出龟书，纪帝录州圣人。所纪姓号与谋治平，然后凤皇处之。其授帝图乎？』黄帝乃时祭七日七夜，黄冠黄冕，驾黄乘载之翟翟旗。天老五圣皆从以游河洛之间，至翠沩之渊，大鲈鱼泝流而至，问天老曰：『见天中流者也？』曰：『见之。』顾问五经皆见，乃辟左右，独与天老游之。天老跪而授之，其包毕见。鱼沉帛图，兰叶朱文，以投黄帝。黄帝舒视之，名曰《录图》。告黄帝后世传代，谨藏勿泄，万夫图欢，以属轩辕。」
《青麞表异，赤燕应时》
《宋起居注》曰：「文帝时获青麞。」
熊氏《瑞应图》曰：「王者八节有序，经纬齐差，应时之性，今则赤燕衘书而至。又师旷时衘书而来。」
《群翔之鹤，一角之龟》
梁《大同起居注》曰：「十年，上拜陵还至查硎，百僚拜候。有鹤蔽日，罗列成行且鸣，翼从入宫。」
《汉书》曰：「武帝后元元年诏曰：『朕交见上帝，游于北边。见群鹤留止，不罗网，靡所获献。于时太平。』」
梁《天监起居注》曰：「十一年六月，安丰县获一角玄龟也。」
《白乌曰阳，玄贝曰贻》
《典略》曰：「白乌，太阳之精也。」徐整《三五历》：「序天地之初，有三白乌，主生众乌。」
孙氏《瑞应图》曰：「宗庙肃敬，则白乌至。」
《汉书》曰：「章帝元凤三年，冠石之祥，有乌数千集于旁。成帝河平四年，白乌集孝文庙下，黑乌从。明帝太宁元年，吴郡献白乌。」
《东观汉记》曰：「章帝元和二年，王阜为益州牧，白乌见。」
《周书·王会》曰：「成王时，羗人献玄贝。贻贝也，一名贻。」郭璞曰：「黑贝也。」
《何花之胜，何玑之镜》
《汉书》曰：「皇后入庙朝先王，花胜上有白凤翡翠毛。」
熊氏《瑞应图》曰：「文玑如蜃，有光耀，可以如镜。」
《何台敛坼，何虹诞圣》
《晋阳秋》曰：「张亡后，中台遂圻。太元中还复合正，中国谢太傅为相之所致也。」
《诗含神雾》曰：「握登见大虹竟天，意感生舜于垗墟。」
《骏马输海，神马鸣门》
《礼斗威仪》曰：「人君乘火而王，其政象平，则南海输骏马、文狐。」
孙氏《瑞应图》曰：「王者不贪禽兽，则南海之骏马见。」
《孝经援神契》曰：「王者德至山陵，则泽出神马。」
《随巢子》曰：「三苗大乱，天命殛之，夏后受之。无方之泽出神马，四方归之。」
《晋书》曰：「魏末有马夜过官牧边鸣，众马皆应之。明日见其迹大如斗，行数里入海。」
又曰：「怀帝六年，有神马鸣城南门。」
《瓠子同蒂，桂树有繁》
《大同起居注》曰：「梁州进瓠子，异体同蒂。」
《礼斗威仪》曰：「人君乘金而王，其政象平，则桂为之常生。」
《汝南先贤传》曰：「应从仲为东平太守，事亲笃孝，惠泽洽著。忽有桂于庭，粲然繁茂。百姓瞻仰，归养者什三四。」
《生鱼之鼎，斩蛇之剑》
王肃《表》曰：「文昭之庙，鱼生于鼎。臣闻之《易》曰：『中孚，豚鱼言，信及豚鱼。』又：『鼎元吉。《彖》曰：「鼎象圣人以享上帝。」
《史记》曰：「高祖以亭长为县送骊山徒，多道亡。道丰西泽正饮，被酒夜经泽，令一人行前。行前报曰：『前有大蛇当径愿还。』高祖曰：『壮士行何畏？』乃拔剑斩蛇，分为二。迳开，行数里，醉卧。后人来至蛇所，见一妪哭。人问曰：『何哭？』曰：『伤吾子，故哭。』人曰：『妪子何为见杀？』曰：『吾子白帝子，化为蛇当道，今赤帝子斩之。』人以为妪不诚，欲笞之，忽不见。」
《人司琅玕，龟送洪范》
《庄子注》曰：「积石千里，河海出其下，凤皇居其上。天为生食，其树名琼枝。高百廿仞大，周围以琅玕为宝，天生故为离珠。一人三头，递卧递起，以司琅玕。」
《世纪》曰：「舜即天子位，洛出龟六十五字，是为《洪范》所谓《洛书》也。」
熊氏《瑞应图》曰：「苍颉与黄帝南巡狩，登南墟之山，临乎玄扈。洛汭灵龟负图，丹甲青文，以授之。颉因作书。」
《天何有光，日何无主》
《宋书·苻瑞志》曰：「元嘉十八年七月，天有黄光，洞照于地。何承天等奏谓之荣光，太平之祥也。」
《礼斗威仪》曰：「人君乘土而王，其政太平，则日五色无主。」宋均曰：「苞五行之色，不主于一也。」
《京房易传》曰：「圣王在上，则日光五色备。」
又云：「日者，至阳之象。君玄黄照耀，则五色无主。」
《露降如雪，物化为土》
《宋书·苻瑞志》曰：「文帝元嘉中，甘露频降，状如细雪。」
庾蕴《瑞应图》曰：「王者德及远方，则物化为土。」
《王本纪》曰：「蜀王猎于褒谷，秦王以金遗蜀王，蜀王报以礼物，尽化为土。秦王大怒，臣下拜贺曰：『土，地也。秦得蜀矣。』果平蜀。」
《何雷火雀，何日字王》
《尚书中候》曰：「秦穆公出狩咸阳，天震大雷，有火下。化为白雀，衔丹书入公车。公俯取书，书曰：『秦伯霸也。』」
《春秋潜潭巴》曰：「君德应阳，君臣和得道度，则日含王字，曰含王孝也。日中有王字者，德象日光所照，无不及矣。」
《气浮于佳，月扬于光》
《后汉书》曰：「苏伯何遥见春陵城。」郭璞曰：「佳气哉！郁郁葱葱。光武受命之苻也。」
孙氏《瑞应图》曰：「君不假臣下之榷，则月扬光。」
又曰：「王者动不失时，则月为之扬光。」
《厥生庆山，厥出流黄》
孙氏《瑞应图》曰：「庆山者，王德茂盛则生。」
《淮南子》曰：「盛德之君，仁恩广大，则流黄出。」
高诱曰：「流黄，土精也。」
《升山之神，酌泉之人》
《管子》曰：「霸王之主兴，升山之神见。」
孙氏《瑞应图》曰：「王者理讼淂所，则醴泉出于京师，有仙人以酌之。」
《玄丹陵阿，赤草水滨》
《孝经援神契》曰：「王者德至山陵，则陵出玄丹。」
孙氏《瑞应图》曰：「王者循至仁，则山出玄丹。」
又曰：「王者不竭采色则出。」
《东观汉记》曰：「光武中元元年，祀长陵。醴泉出京师，又赤草生于水涯。」
《蒙泉出岫，大树生闉》
《礼斗威仪》曰：「人君乘土而王，其政太平，则蒙泉出于山。」宋均曰：「小水出于山，可以灌溉，则土不殖也。」
《京房易传》曰：「君德强且昌，则木生城。一夜一围，上长数丈，此谓城强。」
《气成龙虎，露降竹苇》
《史记》曰：「沛公上气皆成龙虎，五色，此天子之气也。」
《楚汉春秋》曰：「沛公上气五色冲天，似龙似云，此非人臣之气者也。」
《晋中兴徵祥说》曰：「王者尊贤容众，不失细微，则竹苇受甘露。」
《椒桂合成，谷栎连理》
《春秋运斗枢》曰：「椒桂合生，刚柔阳。」注曰：「椒桂，阳星之精所生。犹连体而生者，椒桂芬芳美物，若文王与吕望，刚柔合计，扬举王功作祥也。」
《宋书·苻瑞注》曰：「文帝元嘉中，有谷栎二树连理。」
《白虎通》曰：「王者德至草木，则木连理。」
孙氏《瑞应图》曰：「王者德化洽八方，合为一家，则木连理。」
又曰：「王者不失民心，则木连理。」
《何木生屋，何木生水》
《京房易传》曰：「君有德生圣子，则木生君屋上及朝廷也。」
《地镜》曰：「国益地理，则木生于水。」
又曰：「国理君有喜，则树忽自大也。」
《麟从日度，凤窆律纪》
《春秋命历序》曰：「六星之世，驾飞麟，从日月。」注曰：「飞麟麟有翼，能从日月者，循其度。」
《吕氏春秋》曰：「黄帝听凤皇之鸣，以别十二律纪也。」
《奚龙儛河，奚龟庭际》
《礼斗威仪》曰：「人君乘木而王，其政升平，则交龙洮于河。」
《魏文帝杂事》曰：「黄帝录图，五龙儛河，此应圣贤之图苻也。」
《春秋孔演图》曰：「文命将兴，龟穴庭际，而幽昌、肃敬、发鸣、焦鸣者也。」
《瑞应图》曰：「幽昌状似凤皇，锐喙、小头、大身、细足，胫翼若郄叶，身短。戴义、翼信、膺仁、负礼，至则旱之应也。」
又曰：「肃敬状如凤皇，锐喙、流翼、负尾，身礼、戴信、婴仁、膺智，见则荒歉之应也。」又曰：「发鸣状似凤皇，鸟喙大羽翼、大足胫、身短，戴仁，婴义，膺信，负礼，至则兵丧之应也。」
又曰：「焦鸣状似凤凰，鸠喙专刑。身信、婴礼、膺仁、负智，至则水之应也。四鸟状皆似凤皇，亦非嘉瑞，以水旱之感。今载者，将辨非凤皇而已。」

        </div>
      </div>
    </div>
  </div>
</div>
<!--update:2025-08-30 10:07:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>