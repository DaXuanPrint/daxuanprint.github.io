<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,《韩诗外传》全文在线阅读,《韩诗外传》全文在线下载,大玄古籍书库">
<meta name="description" content="曾子仕於莒，得粟三秉，方是之时，曾子重其禄而轻其身；亲没之后，齐迎以相，楚迎以令尹，晋迎以上卿，方是之时，曾子重其身而轻其禄。怀其宝而迷其国者，不可与语仁；窘其身而约其亲者，不可与语孝；任重道远者，不择地而息；家贫亲老者，不择官而仕。故君子桥褐趋时，当务为急。传云：不逢时而仕，任事而敦其虑，为之使而不入其谋，贫焉故也。《诗》云：「夙夜在公，实命不同。」。传曰：夫行露之人许嫁矣，然而未往也，见一物不具，一礼不备，守节贞理，守死不往，君子以为得妇道之宜，故举而传之，扬而歌之，以绝无道之求，防汙道之行乎！《诗》">
<title>《韩诗外传》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《韓詩外傳》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">[西漢] 公元前180年-公元前120年</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">諸子百家,</span> <br/>
          字数： <span class="inputVal" id="bknum">[book_length]65423</span> <br/>
          说明： <span class="inputVal" id="bkdec">曾子仕於莒，得粟三秉，方是之時，曾子重其祿而輕其身；親沒之後，齊迎以相，楚迎以令尹，晉迎以上卿，方是之時，曾子重其身而輕其祿。懷其寶而迷其國者，不可與語仁；窘其身而約其親者，不可與語孝；任重道遠者，不擇地而息；家貧親老者，不擇官而仕。故君子橋褐趨時，當務為急。傳云：不逢時而仕，任事而敦其慮，為之使而不入其謀，貧焉故也。《詩》云：「夙夜在公，實命不同。」
傳曰：夫行露之人許嫁矣，然而未往也，見一物不具，一禮不備，守節貞理，守死不往，君子以為得婦道之宜，故舉而傳之，揚而歌之，以絕無道之求，防汙道之行乎！《詩》曰：「雖速我訟，亦不爾從。」
孔子南遊，適楚，至於阿谷之隧，有處子佩瑱而浣者。孔子曰：「彼婦人其可與言矣乎！」抽觴以授子貢，曰：「善為之辭，以觀其語。」子貢曰：「吾、北鄙之人也，將南之楚，逢天之暑，思心潭潭，願乞一飲，以表我心。」婦人對曰：「阿谷之隧，隱曲之氾，其水載清載濁，流而趨海，欲飲則飲，何問婦人乎？」受子貢觴，迎流而挹之，奐然而棄之，促流而挹之，奐然而溢之，坐、置之沙上，曰：「禮固不親受。」子貢以告。孔子曰：「丘知之矣。」抽琴去其軫，以授子貢，曰：「善為之辭，以觀其語。」子貢曰：「嚮子之言，穆如清風，不悖我語，和暢我心。於此有琴而無軫，願借子以調其音。」婦人對曰：「吾，野鄙之人也，僻陋而無心，五音不知，安能調琴。」子貢以告。孔子曰：「丘知之矣。」抽絺紘五兩，以授子貢，曰：「善為之辭，以觀其語。」子貢曰：「吾、北鄙之人也，將南之楚。於此有絺紘五兩，吾不敢以當子身，敢置之水浦。」婦人對曰：「客之行，差遲乖人，分其資財，棄之野鄙。吾年甚少，何敢受子，子不早去，今竊有狂夫守之者矣。」《詩》曰：「南有喬木，不可休思。漢有遊女，不可求思。」此之謂也。
哀公問孔子曰：「有智壽乎？」孔子曰：「然。人有三死而非命也者，自</span> <br/>
          封面： <span class="inputVal" id="bkimg">Z_19726.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《韓詩外傳》
[book_date][西漢] 公元前180年-公元前120年
[book_length]65423
[book_img]Z_19726.jpg


[book_title]卷一
曾子仕於莒，得粟三秉，方是之時，曾子重其祿而輕其身；親沒之後，齊迎以相，楚迎以令尹，晉迎以上卿，方是之時，曾子重其身而輕其祿。懷其寶而迷其國者，不可與語仁；窘其身而約其親者，不可與語孝；任重道遠者，不擇地而息；家貧親老者，不擇官而仕。故君子橋褐趨時，當務為急。傳云：不逢時而仕，任事而敦其慮，為之使而不入其謀，貧焉故也。《詩》云：「夙夜在公，實命不同。」
傳曰：夫行露之人許嫁矣，然而未往也，見一物不具，一禮不備，守節貞理，守死不往，君子以為得婦道之宜，故舉而傳之，揚而歌之，以絕無道之求，防汙道之行乎！《詩》曰：「雖速我訟，亦不爾從。」
孔子南遊，適楚，至於阿谷之隧，有處子佩瑱而浣者。孔子曰：「彼婦人其可與言矣乎！」抽觴以授子貢，曰：「善為之辭，以觀其語。」子貢曰：「吾、北鄙之人也，將南之楚，逢天之暑，思心潭潭，願乞一飲，以表我心。」婦人對曰：「阿谷之隧，隱曲之氾，其水載清載濁，流而趨海，欲飲則飲，何問婦人乎？」受子貢觴，迎流而挹之，奐然而棄之，促流而挹之，奐然而溢之，坐、置之沙上，曰：「禮固不親受。」子貢以告。孔子曰：「丘知之矣。」抽琴去其軫，以授子貢，曰：「善為之辭，以觀其語。」子貢曰：「嚮子之言，穆如清風，不悖我語，和暢我心。於此有琴而無軫，願借子以調其音。」婦人對曰：「吾，野鄙之人也，僻陋而無心，五音不知，安能調琴。」子貢以告。孔子曰：「丘知之矣。」抽絺紘五兩，以授子貢，曰：「善為之辭，以觀其語。」子貢曰：「吾、北鄙之人也，將南之楚。於此有絺紘五兩，吾不敢以當子身，敢置之水浦。」婦人對曰：「客之行，差遲乖人，分其資財，棄之野鄙。吾年甚少，何敢受子，子不早去，今竊有狂夫守之者矣。」《詩》曰：「南有喬木，不可休思。漢有遊女，不可求思。」此之謂也。
哀公問孔子曰：「有智壽乎？」孔子曰：「然。人有三死而非命也者，自取之也：居處不理，飲食不節，勞過者，病共殺之。居下而好干上，嗜慾不厭，求索不止者，刑共殺之。少以敵眾，弱以侮強，忿不量力者，兵共殺之。故有三死而非命者，自取之也。」《詩》云：「人而無儀，不死何為！」
傳曰：在天者、莫明乎日月，在地者、莫明於水火，在人者、莫明乎禮儀。故日月不高，則所照不遠；水火不積，則光炎不博：禮義不加乎國家，則功名不白。故人之命在天，國之命在禮。君人者、降禮尊賢而王，重法愛民而霸，好利多詐而危，權謀傾覆而亡。《詩》曰：「人而無禮，胡不遄死！」
君子有辯善之度，以治氣養性，則身後彭祖；修身自強，則名配堯禹；宜於時則達，厄於窮則處，信禮者也。凡用心之術，由禮則理達，不由禮則悖亂。飲食衣服，動靜居處，由禮則知節，不由禮則墊陷生疾。容貌態度，進退移步，由禮則夷國。政無禮則不行，王事無禮則不成，國無禮則不寧，王無禮則死亡無日矣。《詩》曰：「人而無禮，胡不遄死！」
傳曰：不仁之至忽其親，不忠之至倍其君，不信之至欺其友。此三者、聖王之所殺而不赦也。《詩》曰：「人而無禮，不死何為！」
王子比干殺身以成其忠，柳下惠殺身以成其信，伯夷叔齊殺身以成其廉，此三子者，皆天下之通士也，豈不愛其身哉！為夫義之不立，名之不顯，則士恥之，故殺身以遂其行。由是觀之，卑賤貧窮，非士之恥也；天下舉忠而士不與焉，舉信而士不與焉，舉廉而士不與焉，三者存乎身，名傳於世，與日月並而息，天不能殺，地不能生，當桀紂之世不之能汙也，然則非惡生而樂死也，惡富貴好貧賤也，由其理，尊貴及己而仕也不辭也。孔子曰：「富而可求，雖執鞭之士吾亦為之。」故阨窮而不憫，勞辱而不苟，然後能有致也。《詩》曰：「我心匪石，不可轉也，我心匪席，不可卷也。」此之謂也。
原憲居魯，環堵之室，茨以蒿萊，蓬戶甕牖，桷桑而無樞，上漏下濕，匡坐而絃歌。子貢乘肥馬，衣輕裘，中紺而表素，軒不容巷，而往見之。原憲楮冠黎杖而應門，正冠則纓絕，振襟則肘見，納履則踵決。子貢曰：「嘻！先生何病也！」原憲仰而應之曰：「憲聞之：無財之謂貧，學而不能行之謂病。憲、貧也，非病也。若夫希世而行，比周而友，學以為人，教以為己，仁義之匿，車馬之飾，衣裘之麗，憲不忍為之也。」子貢逡巡，面有慚色，不辭而去。原憲乃徐步曳杖，歌商頌而反，聲淪於天地，如出金石。天子不得而臣也，諸侯不得而友也。故養身者忘家，養志者忘身，身且不愛，孰能忝之。《詩》曰：「我心匪石，不可轉也；我心匪席，不可卷也。」
傳曰：所謂士者，雖不能盡備乎道術，必有由也；雖不能盡乎美者，必有處也。言不務多，務審所行而已，行既已尊之，言既已由之，若肌膚性命之不可易也。《詩》曰：「我心匪石，不可轉也；我心匪席，不可卷也。」
傳曰：君子潔其身而同者合焉，善其音而類者應焉。馬鳴而馬應之，牛鳴而牛應之，非知也，其勢然也。故新沐者必彈冠，新浴者必振衣，莫能以己之皭皭，容人之混汙然。《詩》曰：「我心匪鑑，不可以茹。」
荊伐陳，陳西門壞，因其降民使脩之，孔子過而不式。子貢執轡而問曰：「禮、過三人則下，二人則式。今陳之脩門者眾矣，夫子不為式，何也？」孔子曰：「國亡而弗知，不智也；知而不爭，非忠也；亡而不死，非勇也。脩門者雖眾，不能行一於此，吾故弗式也。」《詩》曰：「憂心悄悄，慍于群小。」小人成群，何足禮哉！
傳曰：喜名者必多怨，好與者必多辱，唯滅跡於人，能隨天地自然，為能勝理，而無愛名；名興則道不用，道行則人無位矣。夫利為害本，而福為禍先，唯不求利者為無害，不求福者為無禍。《詩》曰：「不忮不求，何用不臧。」
傳曰：聰者自聞，明者自見，聰明則仁愛著而廉恥分矣。故非道而行之，雖勞不至；非其有而求之，雖強不得。故智者不為非其事，廉者不求非其有，是以害遠而名彰也。《詩》云：「不忮不求，何用不臧。」
傳曰：安命養性者，不待積委而富；名號傳乎世者，不待勢位而顯；德義暢乎中而無外求也。信哉！賢者之不以天下為名利者也。《詩》曰：「不忮不求，何用不臧。」
古者、天子左五鐘，將出，則撞黃鐘，而右五鐘皆應之，馬鳴中律，駕者有文，御者有數，立則磬折，拱則抱鼓，行步中規，折旋中矩，然後太師奏升車之樂，告出也。入則撞蕤賓，以治容貌，容貌得則顏色齊，顏色齊則肌膚安，蕤賓有聲，鵠震馬鳴，及倮介之蟲，無不延頸以聽，在內者皆玉色，在外者皆金聲，然後少師奏升堂之樂，即席告入也。此言音樂有和，物類相感，同聲相應之義也。《詩》云：「鐘鼓樂之。」此之謂也。
枯魚銜索，幾何不蠹！二親之壽，忽如過隙；樹木欲茂，霜露不凋使；賢士欲成其名，二親不待。家貧親老，不擇官而仕。《詩》曰：「雖則如燬，父母孔邇。」此之謂也。
孔子曰：「君子有三憂：弗知，可無憂與！知而不學，可無憂與！學而不行，可無憂與！」《詩》曰：「未見君子，憂心惙惙。」
魯公甫文伯死，其母不哭也。季孫聞之，曰：「公甫文伯之母、貞女也。子死不哭，必有方矣。」使人問焉。對曰：「昔、是子也，吾使之事仲尼，仲尼去魯，送之，不出魯郊，贈之，不與家珍。病、不見士之視者；死、不見士之流淚者；死之日，宮女縗絰而從者，十人。此不足於士，而有餘於婦人也。吾是以不哭也。」《詩》曰：「乃如之人兮，德音無良」。
傳曰：天地有合，則生氣有精矣；陰陽消息，則變化有時矣；時得則治，時失則亂。故人生而不具者五：目無見，不能食，不能行，不能言，不能施化。三月微的，而後能見；七月而生齒，而後能食；朞年髑就，而後能行；三年腦合，而後能言；十六精通，而後能施化。陰陽相反，陰以陽變，陽以陰變。故男、八月生齒，八歲而齠齒，十六而精化小通。女、七月生齒，七歲而齔齒，十四而精化小通。是故陽以陰變，陰以陽變。故不肖者、精化始具，而生氣感動，觸情縱欲，反施化，是以年壽亟夭，而性不長也。《詩》曰：「乃如之人兮，懷婚姻也，太無信也，不知命也。」賢者不然，精氣闐溢，而後傷時不可過也。不見道端，乃陳情欲，以歌道義。《詩》曰：「靜女其姝，俟我乎城隅，愛而不見，搔首踟躕。瞻彼日月，悠悠我思，道之云遠，曷云能來。」急時辭也，是故稱之日月也。
楚白公之難，有仕之善者，辭其母，將死君。其母曰：「棄母而死君，可乎？」曰：「聞事君者、內其祿而外其身。今之所以養母者，君之祿也，請往死之。」比至朝，三廢車中。其僕曰：「子懼、何不反也？」曰：「懼、吾私也，死君、吾公也。吾聞君子不以私害公。」遂死之。君子聞之曰：「好義哉！必濟矣夫！」《詩》云：「深則厲，淺則揭。」此之謂也。
晉靈公之時，宋人殺昭公。趙宣子請師於靈公而救之。靈公曰：「非晉國之急也。」宣子曰：「不然。夫大者天地，其次君臣，所以為順也。今殺其君，所以反天地、逆人道也，天必加災焉。晉為盟主而不救，天罰懼及矣。《詩》云：『凡民有喪，匍匐救之。』而況國君乎！」於是靈公乃與師而從之。宋人聞之，儼然感說，而晉國日昌，何則？以其誅逆存順。《詩》曰：「凡民有喪，匍匐救之。」趙宣子之謂也。
傳曰：水濁則魚喁，令苛則民亂，城削則崩，岸削則陂。故吳起削刑而車裂，商鞅峻法而支解。治國者譬若乎張琴然，大絃急，則小絃絕矣。故急轡御者、非千里之御也。有聲之聲，不過百里，無聲之聲，延及四海。故祿過其功者削，名過其實者損，情行合名，禍福不虛至矣。《詩》云：「何其處也？必有與也。何其久也？必有以也。」故惟其無為，能長生久視，而無累於物矣。
傳曰：衣服容貌者，所以說目也，應對言語者、所以說耳也，好惡去就者、所以說心也。故君子衣服中，容貌得，則民之目悅矣；言語遜，應對給，則民之耳悅矣；就仁去不仁，則民之心悅矣。三者存乎身，雖不在位，謂之素行。故中心存善而日新之，雖獨居而樂，德充而形。《詩》曰：何其處也？必有與也。何其久也？必有以也。」
仁道有四：磏為下。有聖仁者，有智仁者、有德仁者，有磏仁者。上知天，能用其時；下知地，能用其財；中知人，能安樂之；是聖仁者也。上亦知天，能用其時；下知地、能用其財；中知人，能使人肆之；是智仁也。寬而容眾，百姓信之；道所以至，弗辱以時；是德仁者也。廉潔直方，疾亂不治、惡邪不匡；雖居鄉里，若坐塗炭；命入朝廷，如赴湯火；非其民、不使，非其食、弗嘗；疾亂世而輕死，弗顧弟兄，以法度之，比於不詳，是磏仁者也。傳曰：山銳則不高，水徑則不深，仁磏則其德不厚，志與天地擬者、其人不祥，是伯夷、叔齊、卞隨、介子推、原憲、鮑焦、袁旌目、申徒狄之行也，其所受天命之度，適至是而亡，弗能改也，雖枯稿弗捨也。《詩》云：「亦己焉哉！天實為之，謂之何哉！」磏仁雖下，然聖人不廢者、匡民隱括，有在是中者也。
申徒狄非其世，將自投於河。崔嘉聞而止之，曰：「吾聞聖人仁士之於天地之間也，民之父母也，今為儒雅之故，不救溺人，可乎？」申徒狄曰：「不然。桀殺關龍逢、紂殺王子比干，而亡天下。吳殺子胥，陳殺泄冶、而滅其國。故亡國殘家，非無聖智也，不用故也。」遂抱石而沉於河。君子聞之，曰：「廉矣！如仁歟？則吾未之見也。」《詩》曰：「天實為之，謂之何哉！」
鮑焦衣弊膚見，挈畚持蔬，遇子貢於道。子貢曰：「吾子何以至於此也？」鮑焦曰：「天下之遺德教者、眾矣，吾何以不至於此也！吾聞之：世不己知而行之不已者、爽行也；上不己用而干之不止者、是毀廉也。行爽毀廉，然且弗舍，惑於利者也。」子貢曰：「吾聞之：非其世者、不生其利；汙其君者、不履其土。非其世而持其蔬，《詩》曰：『溥天之下，莫非王土。』此誰有之哉？」鮑焦曰：「於戲！吾聞賢者重進而輕退，廉者易愧而輕死。」於是棄其蔬而立槁於洛水之上。君子聞之，曰：「廉夫！剛哉！夫山銳則不高，水徑則不深，行磏者德不厚，志與天地擬者，其為人不祥。鮑焦可謂不祥矣！其節度淺深，適至於是矣！」《詩》云：「亦已焉哉！天實為之，謂之何哉！」
昔者、周道之盛，邵伯在朝，有司請營邵以居。邵伯曰：「嗟！以吾一身，而勞百姓，此非吾先君文王之志也。」於是，出而就蒸庶於阡陌隴畝之間，而聽斷焉。邵伯暴處遠野，廬於樹下，百姓大悅，耕桑者倍力以勸，於是歲大稔，民給家足。其後在位者驕奢，不恤元元，稅賦繁數，百姓困乏，耕桑失時。於是詩人見召伯之所休息樹下，美而歌之。《詩》曰：「蔽茀甘棠，勿剪勿伐，召伯所茇。」此之謂也。

[book_title]卷二
楚莊王圍宋，有七日之糧，曰：「盡此而不克，將去而歸。」於是使司馬子反乘闥而窺宋城，宋使華元乘闥而應之。子反曰：「子之國何若矣？」華元曰：「憊矣！易子而食之，㭊骸而爨之。」子反曰：「嘻！甚矣憊。雖然，吾聞圍者之國，箝馬而抹之，使肥者應客。今何吾子之情也？」華元曰：「吾聞君子見人之困則矜之，小人見人之困則幸之。吾望見吾子似於君子，是以情也。」子反曰：「諾。子其勉之矣！吾軍有七日糧爾！」揖而去。子反告莊王，莊王曰：「若何？」子反曰：「憊矣！易子而食之，㭊骸而爨之。」莊王曰：「嘻！甚矣憊。今得此而歸爾。」子反曰：「不可。吾已告之矣，曰：軍亦有七日糧爾。」莊王怒曰：「吾使子視之，子曷為而告之？」子反曰：「區區之宋，猶有不欺之臣，何以楚國而無乎？吾是以告之也。」莊王曰：「雖然，吾子今得此而歸爾。」子反曰：「王請處此，臣請歸耳。」王曰：「子去我而歸，吾孰與處乎此？吾將從子而歸。」遂師而歸。君子善其平已也，華元以誠告子反，得以解圍，全二國之命。《詩》云：「彼姝者子，何以告之。」君子善其以誠相告也。
魯監門之女嬰相從績，中夜而泣涕。其偶曰：「何謂而泣也？」嬰曰：「吾聞衛世子不肖，所以泣也。」其偶曰：「衛世子不肖，諸侯之憂也，子曷為泣也？」嬰曰：「吾聞之異乎子之言也。昔者、宋之桓司馬得罪於宋君，出於魯，其馬佚而𩥇吾園，而食吾園之葵，是歲、吾聞園人亡利之半。越王勾踐起兵而攻吳，諸侯畏其威，魯往獻女，吾姊與焉，兄往視之，道畏而死。越兵威者、吳也，兄死者、我也。由是觀之，禍與福相反也。今衛世子甚不肖，好兵，吾男弟三人，能無憂乎？」《詩》曰：「大夫跋涉，我心則憂。」是非類與乎！
高子問於孟子曰：「夫嫁娶者、非己所自親也，衛女何以得編於詩也？」孟子曰：「有衛女之志則可，無衛女之志則怠。若伊尹於太甲，有伊尹之志則可，無伊尹之志則篡。夫道二：常之謂經，變之謂權，懷其常道，而挾其變權，乃得為賢。夫衛女、行中孝，慮中聖，權如之何？」《詩》曰：「既不我嘉，不能旋反。視爾不臧，我思不遠。」
楚莊王聽朝罷晏。樊姬下堂而迎之，曰：「何罷之晏也？得無饑倦乎？」莊王曰：「今日聽忠賢之言，不知饑倦也。」樊姬曰：「王之所謂忠賢者，諸侯之客歟？中國之士歟？」莊王曰：「則沈令尹也！」樊姬掩口而笑。莊王曰：「姬之所笑，何也？」姬曰：「妾得於王，尚湯沐，執巾櫛，振衽席，十有一年矣；然妾未嘗不遣人之梁鄭之間，求美女而進之於王也；與妾同列者、十人，賢於妾者、二人，妾豈不欲擅王之寵哉！不敢私願蔽眾美，欲王之多見則娛。今沈令尹相楚數年矣，未嘗見進賢而退不肖也，又焉得為忠賢乎！」莊王旦朝，以樊姬之言告沈令尹，令尹避席而進孫叔敖。叔敖治楚，三年，而楚國霸。楚史援筆而書之於策，曰：「楚之霸，樊姬之力也。」《詩》曰：「百爾所思，不如我所之。」樊姬之謂也！
閔子騫始見於夫子，有菜色，後有芻豢之色。子貢問曰：「子始有菜色，今有芻豢之色，何也？」閔子曰：「吾出蒹葭之中，入夫子之門，夫子內切瑳以孝，外為之陳王法，心竊樂之；出見羽蓋龍旂裘旃相隨，心又樂之；二者相攻胸中，而不能任，是以有菜色也。今被夫子之文寖深，又賴二三子切瑳而進之，內明於去就之義，出見羽蓋龍旂旃裘相隨，視之如壇土矣，是以有芻豢之色。」《詩》曰：「如切如瑳，如琢如磨。」
傳曰：「雩而雨者，何也？」曰：「無何也，猶不雩而雨也。」「星墜木鳴，國人皆恐，何也？」「是天地之變，陰陽之化，物之罕至者也，怪之、可也，畏之，非也。夫日月之薄蝕，怪星之黨見，風雨之不時，是無世而不嘗有也，上明政平，是雖並至，無傷也；上闇政險，是雖無一，無益也。夫萬物之有災，人妖最可畏也。」曰：「何謂人妖？」曰：「枯耕傷稼，枯耘傷歲，政險失民；田穢稼惡，糴貴民飢，道有死人；寇盜並起，上下乖離，鄰人相暴，對門相盜，禮義不脩；牛馬相生，六畜作妖；臣下殺上，父子相疑，是謂人妖，是生於亂。」傳曰：「天地之災，隱而廢也；萬物之怪，書不說也。無用之變，不急之災，棄而不治；若夫君臣之義，父子之親，男女之別，切瑳而不舍也。」《詩》曰：「如切如瑳，如琢如磨。」
孔子曰：「口欲味，心欲佚，教之以仁；心欲兵，身惡勞，教之以恭；好辯論而畏懼，教之以勇；目好色，耳好聲，教之以義。」易曰：「艮其限，列其𦟘，厲薰心。」《詩》曰：「吁嗟女兮，無與士耽。」皆防邪禁佚，調和心志。
高牆豐上激下，未必崩也；降雨興，流潦至，則崩必先矣。草木根荄淺，未必撅也；飄風興，暴雨墜，則撅必先矣。君子居是邦也，不崇仁義，尊賢臣，以理萬物，未必亡也；一旦有非常之變，諸侯交爭，人趨車馳，迫然禍至，乃始憂愁，乾喉焦唇，仰天而嘆，庶幾乎望其安也，不亦晚乎！孔子曰：「不慎其前，而悔其後。」嗟乎！雖悔無及矣。《詩》曰：「掇其泣矣，何嗟及矣。」
曾子曰：「君子有三言可貫而佩之：一曰：無內疏而外親，二曰：身不善而怨他人，三曰：患至而後呼天。」子貢曰：「何也？」曾子曰：「內疏而外親，不亦反乎！身不善而怨他人，不亦遠乎！患至而後呼天，不亦晚乎！」《詩》曰：「惙其泣矣，何嗟及矣。」
夫霜雪雨露、殺生萬物者也，天無事焉，猶之貴天也。執法厭文，治官治民者、有司也，君無事焉，猶之尊君也。夫闢土殖穀者、后稷也，決江流河者，禹也，聽獄執中者，皋陶也，然而聖后者，堯也。故有道以御之，身雖無能也，必使能者為己用也；無道以御之，彼雖多能，猶將無益於存亡矣。《詩》曰：「執轡如組，兩驂如舞。」貴能御也。
傳曰：孔子云：「美哉！顏無父之御也。馬知後有輿而輕之，知上有人而愛之，馬親其正，而愛其事，如使馬能言，彼將必曰：『樂哉！今日之騶也。』至於顏淪少衰矣，馬知後有輿而輕之，知上有人而敬之，馬親其正，而敬其事，如使馬能言，彼將必曰：『騶來！其人之使我也。』至於顏夷而衰矣，馬知後有輿而重之，知上有人而畏之，馬親其正，而畏其事，如使馬能言，彼將必曰：『騶來！騶來！女不騶，彼將殺女。」故御馬有法矣，御民有道矣，法得則馬和而歡，道得則民安而集。《詩》曰：『執轡如組，兩驂如舞。』此之謂也。」
顏淵侍坐魯定公于臺，東野畢御馬于臺下。定公曰：「善哉！東野畢之御也。」顏淵曰：「善則善矣！其馬將佚矣。」定公不說，以告左右曰：「聞君子不譖人，君子亦譖人乎？」顏淵退，俄而、廄人以東野畢馬佚聞矣。定公揭席而起，曰：「趣駕召顏淵。」顏淵至，定公曰：「鄉寡人曰：『善哉！東野畢之御也。』吾子曰：『善則善矣！然則馬將佚矣。』不識吾子以何知之？」顏淵曰：「臣以政知之。昔者舜工於使人，造父工於使馬，舜不窮其民，造父不極其馬，是以舜無佚民，造父無佚馬。今東野畢之上車執轡，御體正矣，周旋步驟，朝禮畢矣，歷險致遠，馬力殫矣，然猶策之不已，所以知佚也。」定公曰：「善。可少進。」顏淵曰：「獸窮則齧，鳥窮則啄，人窮則詐。自古及今，窮其下能不危者，未之有也。《詩》曰：『執轡如組，兩驂如舞。』善御之謂也。」定公曰：「寡人之過矣。」
崔杼弒莊公，合士大夫盟，盟者皆脫劍而入，言不疾，措血至者死，所殺者十餘人，次及晏子，奉杯血，仰天而嘆曰：「惡乎！崔杼將為無道，而殺其君。」於是盟者皆視之。崔杼謂晏子曰：「子與我，吾將與子分國；子不與，我殺子。直兵將推之，曲兵將鉤之。吾願子之圖之也。」晏子曰：「留以利而倍其君，非仁也；劫以刃而失其志者、非勇也。《詩》曰：『莫莫葛藟，延于條枚。愷悌君子，求福不回。』嬰其可回矣！直兵推之，曲兵鉤之，嬰不之革也。」崔杼曰：「舍晏子。」晏子起而出，授綏而乘，其僕馳，晏子撫其手曰：「麋鹿在山林，其命在庖廚。命有所懸，安在疾驅。」安行成節，然後去之。《詩》曰：「羔裘如濡，恂直且侯；彼已之子，舍命不偷。」晏子之謂也。
楚昭王有士曰石奢，其為人也，公而好直，王使為理。於是道有殺人者，石奢追之，則父也，還返於廷，曰：「殺人者，臣之父也。以父成政，非孝也；不行君法，非忠也；弛罪廢法，而伏其辜，臣之所守也。」遂伏斧鑕，曰：「命在君。」君曰：「追而不及，庸有罪乎？子其治事矣。」石奢曰：「不然。不私其父，非孝也；不行君法、非忠也；以死罪生、不廉也。君欲赦之，上之惠也；臣不能失法，下之義也。」遂不去鈇鑕，刎頸而死乎廷。君子聞之曰：「貞夫法哉！石先生乎！」孔子曰：「子為父隱，父為子隱，直在其中矣。」《詩》曰：「彼已之子，邦之司直。」石先生之謂也。
外寬而內直，自設於隱括之中，直己不直人，善廢而不悒悒，蘧伯玉之行也。故為人父者，則願以為子，為人子者，則願以為父，為人君者、則願以為臣，為人臣者，則願以為君。名昭諸侯，天下願焉。《詩》曰：「彼已之子，邦之彥兮。」此君子之行也。
傳曰：孔子遭齊程本子於郯之間，傾蓋而語，終日，有間，顧子路曰：「由，東帛十匹，以贈先生。」子路不對，有間，又顧曰：「東帛十匹，以贈先生。」子路率爾而對曰：「昔者、由也聞之於夫子，士不中道相見，女無媒而嫁者、君子不行也。」孔子曰：「夫詩不云乎！野有蔓草，零露漙兮。有美一人，清揚婉兮。邂逅相遇，適我願兮。且夫齊程本子，天下之賢士也，吾於是不贈，終身不之見也。大德不踰閑，小德出入可也。」
君子有主善之心，而無勝人之色；德足以君天下，而無驕肆之容；行足以及後世，而不以一言非人之不善。故曰：君子盛德而卑，虛己以受人，旁行不流，應物而不窮，雖在下位，民願戴之，雖欲無尊，得乎哉！《詩》曰：「彼己之子，美如英，美如英，殊異乎公行。」
君子易和而難狎也，易懼而不可劫也，畏患而不避義死，好利而不為所非，交親而不比，言辯而不亂。盪盪乎！其易不可失也，磏乎！其廉而不劌也，溫乎！其仁厚之光大也，超乎！其有以殊於世也。《詩》曰：「美如玉，美如玉，殊異乎公族。」
商容嘗執羽籥，馮於馬徒，欲以伐紂而不能，遂去，伏於太行。及武王克殷，立為天子，欲以為三公。商容辭曰：「吾常馮於馬徒，欲以伐紂而不能，愚也；不爭而隱，無勇也；愚且無勇，不足以備乎三公。」遂固辭不受命。君子聞之曰：「商容可謂內省而不誣能矣！君子哉！去素餐遠矣！」《詩》曰：「彼君子兮，不素餐兮。」商先生之謂也。
晉文侯使李離為大理，過聽殺人，自拘於廷，請死於君。君曰：「官有貴賤，罰有輕重，下吏有罪，非子之罪也。」李離對曰：「臣居官為長，不與下吏讓位；受爵為多，不與下吏分利。今過聽殺人，而下吏蒙其死，非所聞也。不受命。」君曰：「自以為罪，則寡人亦有罪矣。」李離曰：「法失則刑，刑失則死。君以臣為能聽微決疑，故使臣為理。今過聽殺人之罪，罪當死。」君曰：「棄位委官，伏法亡國，非所望也。趣去，無憂寡人之心。」李離對曰：「政亂國危，君之憂也；軍敗卒亂，將之憂也。夫無能以事君，闇行以臨官，是無功不食祿也。臣不能以虛自誣。」遂伏劍而死。君子聞之曰：「忠矣乎！」《詩》曰：「彼君子兮，不素餐兮。」李先生之謂也。
楚狂接輿躬耕以食。其妻之市，未返，楚王使使者賚金百鎰，造門曰：「大王使臣奉金百鎰，願請先生治河南。」接輿笑而不應，使者遂不得辭而去。妻從市而來曰：「先生少而為義，豈將老而遺之哉！門外車軼，何其深也！」接輿曰：「今者、王使使者賚金百鎰，欲使我治河南。」其妻曰：「豈許之乎？」曰：「未也。」妻曰：「君使不從，非忠也；從之，是遺義也。不如去之。」乃夫負釜甑，妻戴經器，變易姓字，莫知其所之。《論語》曰：「色斯舉矣，翔而後集。」接輿之妻是也。《詩》曰：「逝將去汝，適彼樂土；樂土樂土，爰得我所。」
昔者桀為酒池糟隄，縱靡靡之樂，而牛飲者三千，群臣皆相持而歌，「江水沛兮！舟楫敗兮！我王廢兮！趣歸於亳，亳亦大兮！」又曰：「樂兮樂兮！四壯驕兮！六轡沃兮！去不善兮善，何不樂兮！」伊尹知大命之將去，舉觴造桀曰：「君王不聽臣言，大命去矣，亡無日矣。」桀相然而抃，盍然而笑曰：「子又妖言矣。吾有天下，猶天之有日也，日有亡乎？日亡，吾亦亡也。」於是伊尹接履而趨，遂適於湯，湯以為相。可謂適彼樂土，爰得其所矣。《詩》曰：「逝將去汝，適彼樂土；樂土樂土，爰得我所。」
伊尹去夏入殷，田饒去魯適燕，介之推去晉入山。田饒事魯哀公而不見察，田饒謂哀公曰：「臣將去君，黃鵠舉矣。」哀公曰：「何謂也？」曰：「君獨不見夫雞乎！首戴冠者，文也，足搏距者，武也，敵在前敢鬥者、勇也，得食相告，仁也，守夜不失時，信也。雞有此五德，君猶日瀹而食之者，何也？則以其所從來者近也。夫黃鵠一舉千里，止君園池，食君魚鱉，啄君黍粱，無此五者，君猶貴之，以其所從來者遠矣。臣將去君，黃鵠舉矣！」哀公曰：「止。吾將書子言也。」田饒曰：「臣聞：食其食者，不毀其器；陰其樹者，不折其枝。有臣不用，何書其言？」遂去，之燕。燕立以為相，三年，燕政大平，國無盜賊。哀公喟然太息，為之辟寢三月，減損上服。曰：「不慎其前，而悔其後，何可復得。」《詩》云：「逝將去汝，適彼樂國；樂國樂國，爰得我直。」
子賤治單父，彈鳴琴，身不下堂，而單父治。巫馬期以星出，以星入，日夜不處，以身親之，而單父亦治。巫馬期問於子賤，子賤曰：「我任人，子任力。任人者佚，任力者勞。」人謂子賤，則君子矣，佚四肢，全耳目，平心氣，而百官理，任其數而已。巫馬期則不然，乎然事惟，勞力教詔，雖治，猶未至也。《詩》曰：「子有衣裳，弗曳弗婁；子有車馬，弗馳弗驅。」
子路曰：「士不能勤苦，不能輕死亡，不能恬貧窮，而曰我行義，吾不信也。昔者申包胥立於秦廷，七日七夜，哭不絕聲，是以存楚，不能勤苦，焉得行此！比干且死，而諫愈忠；伯夷叔齊餓于首陽，而志益彰；不輕死亡，焉能行此。曾子褐衣縕緒，未嘗完也，糲米之食，未嘗飽也；義不合，則辭上卿，不恬貧窮，焉能行此！夫士欲立身行道，無顧難易，然後能行之；欲行義白名，無顧利害，然後能行之。」《詩》曰：「彼己之子，碩大且篤。」良非篤修身行之君子，其孰能與之哉！
子路與巫馬期薪於韞丘之下，陳之富人有虞師氏者，脂車百乘，觴於韞丘之上。子路與巫馬期曰：「使子無忘子之所知，亦無進子之所能，得此富，終身無復見夫子，子為之乎？」巫馬期喟然仰天而嘆，闟然投鎌於地，曰：「吾嘗聞之夫子，勇士不忘喪其元，志士仁人不忘在溝壑。子不知予與？試予與？意者、其志與？」子路心慚，故負薪先歸。孔子曰：「由來，何為偕出而先返也？」子路曰：「向也，由與巫馬期薪於韞丘之下，陳之富人有處師氏者，脂車百乘，觴於韞丘之上，由謂巫馬期曰：『使子無忘子之所知，亦無進子之所能，得此富，終身無復見夫子，子為之乎？』巫馬期喟然仰天而嘆，闟然投鎌於地，曰：『吾嘗聞夫子：勇士不忘喪其元，志士仁人不忘在溝壑。子不知予與？試予與？意者，其志與？』由也心慚，故先負薪歸。」孔子援琴而彈：「《詩》曰：『肅肅鴇羽，集于苞栩。王事靡盬，不能蓺稷黍。父母何怙？悠悠蒼天，曷其有所？』予道不行邪，使汝願者。……」
孔子曰：「士有五：有埶尊貴者，有家富厚者，有資勇悍者，有心智惠者，有貌美好者。有埶尊貴者，不以愛民行義理，而反以暴敖。家富厚者，不以振窮救不足，而反以侈靡無度。資勇悍者，不以衛上攻戰，而反以侵陵私鬥。心智惠者，不以端計數，而反以事姦飾詐。貌美好者，不以統朝蒞民，而反以蠱女從欲。此五者，所謂士失其美質者也。《詩》曰：「溫其如玉，在其板屋，亂我心曲。」
上之人所遇，色為先，聲音次之，事行為後。故望而宜為人君者、容也，近而可信者、色也，發而安中者、言也，久而可觀者、行也。故君子容色，天下儀象而望之，不假言而知為人君者。《詩》曰：「顏如渥丹，其君也哉！」
子夏讀詩已畢。夫子問曰：「爾亦何大於詩矣？」子夏對曰：「詩之於事也，昭昭乎若日月之光明，燎燎乎如星辰之錯行，上有堯舜之道，下有三王之義，弟子不敢忘，雖居蓬戶之中，彈琴以詠先王之風，有人亦樂之，無人亦樂之，亦可發憤忘食矣。《詩》曰：『衡門之下，可以棲遲；泌之洋洋，可以樂饑。』」夫子造然變容，曰：「嘻！吾子始可以言詩已矣，然子以見其表，未見其裏。」顏淵曰：「其表已見，其裏又何有哉？」孔子曰：「闚其門，不入其中，安知其奧藏之所在乎！然藏又非難也。丘嘗悉心盡志，已入其中，前有高岸，後有深谷，冷冷然如此既立而已矣，不能見其裏，未謂精微者也。」
傳曰：國無道，則飄風厲疾，暴雨折木，陰陽錯氛，夏寒冬溫，春熱秋榮，日月無光，星辰錯行，民多疾病，國多不祥，群生不壽，而五穀不登。當成周之時，陰陽調，寒暑平，群生遂，萬物寧，故曰：其風治，其樂連，其驅馬舒，其民依依，其行遲遲，其意好好，《詩》曰：「匪風發兮，匪車偈兮。顧瞻周道，中心怛兮。」
夫治氣養心之術：血氣剛強，則務之以調和；智慮潛深，則一之以易諒；勇毅強果，則輔之以道術；齊給便捷，則安之以靜退；卑攝貪利，則抗之以高志；容眾好散，則劫之以師友；怠慢摽棄，則慰之以禍災，愿婉端愨，則合之以禮樂。凡治氣養心之術，莫徑由禮，莫優得師，莫慎一好。好一則博，博則精，精則神，神則化，是以君子務結心乎一也。《詩》曰：「淑人君子，其儀一兮，其儀一兮，心如結兮。」
玉不琢，不成器；人不學，不成行。家有千金之玉，不知治，猶之貧也；良工宰之，則富及子孫。君子謀之，則為國用。故動則安百姓，議則延民命。《詩》曰：「淑人君子，正是國人；正是國人，胡不萬年。」
嫁女之家，三夜不息燭，思相離也。取婦之家，三日不舉樂，思嗣親也。是故婚禮不賀，人之序也。三月而廟見，稱來婦也。厥明見舅姑，舅姑降于西階，婦升自阼階，授之室也。憂思三日，不殺三月，孝子之情也。故禮者、因人情為文。《詩》曰：「親結其縭，九十其儀。」言多儀也。
原天命，治心術，理好惡，適情性，而治道畢矣。原天命則不惑禍福，不惑禍福則動靜脩。治心術則不妄喜怒，不妄喜怒則賞罰不阿。理好惡則不貪無用，不貪無用則不害物性。適情性則不過欲，不過欲則養性知足。四者不求於外，不假於人，反諸已而存矣。夫人者、說人者也，形而為仁義，動而為法則。《詩》曰：「伐柯伐柯，其則不遠。」

[book_title]卷三
傳曰：昔者、舜甑盆無膻，而下不以餘獲罪；飯乎土簋，啜乎土型，而農不以力獲罪；麑衣而䀈領，而女不以巧獲罪；法下易由，事寡易為功，而民不以政獲罪。故大道多容，大德多下，聖人寡為，故用物常壯也。傳曰：易簡而天下之理得矣。《詩》曰：「政有夷之行，子孫保之。」忠易為禮，誠易為辭，賢人易為民，工巧易為材。《詩》曰：「政有夷之行，子孫保之。」
有殷之時，穀生湯之廷，三日而大拱。湯問伊尹曰：「何物也？」對曰：「穀樹也。」湯問：「何為而生於此？」伊尹曰：「穀之出澤，野物也，今生天子之庭，殆不吉也。」湯曰：「奈何？」伊尹曰：「臣聞：妖者、禍之先，祥者、福之先。見妖而為善，則禍不至，見祥而為不善，則福不臻」湯乃齋戒靜處，夙興夜寐，弔死問疾，赦過賑窮，七日而穀亡，妖孽不見，國家昌。《詩》曰：「畏天之威，于時保之。」
昔者、周文王之時，蒞國八年，夏六月，文王寢疾，五日而地動，東西南北不出國郊。有司皆曰：「臣聞：地之動，為人主也。今者、君王寢疾，五日而地動，四面不出國郊，群臣皆恐，請移之。」文王曰：「奈何其移之也？」對曰：「興事動眾，以增國城，其可移之乎！」文王曰：「不可。夫天之道見妖，是以罰有罪也，我必有罪，故此罰我也。今又專興事動眾，以增國城，是重吾罪也，不可以之。昌也請改行重善移之，其可以免乎！」於是遂謹其禮節祑皮革，以交諸侯；飾其辭令幣帛，以禮俊士；頒其爵列等級田疇，以賞有功。遂與群臣行此，無幾何而疾止。文王即位八年而地動，之後四十三年，凡蒞國五十一年而終，此文王之所以踐妖也。《詩》曰：「畏天之威，于時保之。」
王者之論德也，而不尊無功，不官無德，不誅無罪。朝無幸位，民無幸生。故上賢使能，而等級不踰；折暴禁悍，而刑罰不過。百姓曉然皆知夫為善於家，取賞於朝也；為不善於幽，而蒙刑於顯。夫是之謂定論，是王者之德。《詩》曰：「明昭有周，式序在位。」
傳曰：以從俗為善，以貨財為寶，以養性為己為道，是民德也，未及於士也。行法而志堅，不以私欲害其所聞，是勁士也，未及於君子也。行法而志堅，好脩其所聞，以矯其情；言行多當，未安諭也；知慮多當，未周密也；上則能大其所隆也，下則能開道不若己者，是篤厚君子，未及聖人也。若夫百王之法，若別白黑；應當世之變，若數三綱；行禮要節，若運四支；因化之功，若推四時；天下得序，群物安居，是聖人也。《詩》曰：「明昭有周，式序在位。」
魏文侯欲置相，召李克問曰：「寡人欲置相，非翟黃則魏成子，願卜之於先生。」李克避席而辭曰：「臣聞之；卑不謀尊，疏不間親。臣外居者也，不敢當命。」文侯曰：「先生臨事勿讓。」李克曰：「夫觀士也，居則視其所親，富則視其所與，達則視其所舉，窮則視其所不為，貧則視其所不取。此五者足以觀矣。」文侯曰：「請先生就舍，寡人之相定矣。」李克出，遇翟黃，曰：「今日聞君召先生而卜相，果誰為之？」李克曰：「魏成子為之。」翟黃悖然作色，曰：「吾何負於魏成子！西河之守，吾所進也；君以鄴為憂，吾進西門豹，君欲伐中山，吾進樂羊；中山既拔，無守之者，吾進先生；君欲置太子傅，吾進趙蒼。皆有成功就事，吾何負於魏成子！」克曰：「子之言克於子之君也，豈比周以求大官哉！君問置相，非成則黃，二子何如？臣對曰：君不察故也。居則視其所親，富則視其所與，達則視其所舉，窮則視其所不為，貧則視其所不取。五者以定矣，何待克哉！是以知魏成子為相也。且子焉得與魏成子比！魏成子食祿日千鍾，什一在內，以聘約天下之士，是以得卜子夏，田子方，段干木，此三人，君皆師友之，子之所進皆臣之，子焉得與魏成子比乎！」翟黃逡巡再拜曰：「鄙人固陋，失對於夫子。」《詩》曰：「明昭有周，式序在位。」
成侯嗣公，聚歛計數之君也，未及取民也；子產取民也，未及為政也；管仲為政也，未及脩禮。故脩禮者王，為政者強，取民者安，聚歛者亡。故聚歛以招穀，積財以肥敵，危身亡國之道也，明君不蹈也。將脩禮以齊朝，正法以齊官，平政以齊下，然後節奏齊乎朝，法則度量正乎官，忠信愛刑平乎下。如是，百姓愛之如父母，畏之如神明。是以德澤洋乎海內，福祉歸乎王公。《詩》曰：「降福簡簡，威儀反反，既醉既飽，福祿來反。」
楚莊王寢疾，卜之，曰：「河為崇。」大夫曰：「請用牲。」莊王曰：「止。古者、聖王制祭不過望，濉漳江漢，楚之望也，寡人雖不德，河非所獲罪也。」遂不祭，三日而疾有瘳。孔子聞之，曰：「楚莊王之霸，其有方矣，制節守職，反身不貳，其霸不亦宜乎！」《詩》曰：「嗟嗟保介！」莊王之謂也。
人主之疾，十有二發，非有賢醫，莫能治也。何謂十二發？痿、蹶、逆、脹、滿、支、膈、盲、煩、喘、痺、風，此之曰十二發。賢醫治之何？曰：省事輕刑，則痿不作；無使小民飢寒，則蹶不作；無令財貨上流，則逆不作；無令倉廩積腐，則脹不作；無使府庫充實，則滿不作；無使群臣縱恣，則支不作；無使下情不上通，則隔不作；上材恤下，則肓不作；法令奉行，則煩不作；無使下怨，則喘不作；無使賢伏匿，則痺不作；無使百姓歌吟誹謗，則風不作。夫重臣群下者，人主之心腹支體也，心腹支體無疾，則人主無疾矣，故非有賢醫，莫能治也。人皆有此十二疾，而不用賢醫，則國非其國也。《詩》曰：「多將熇熇，不可救藥。」終亦必亡而已矣。故賢醫用，則眾庶無疾，況人主乎！
傳曰：太平之時，無瘖、𤼃、跛、眇、尪蹇、侏儒、折短，父不哭子，兄不哭弟，道無襁負之遺育，然各以序終者，賢醫之用也。故安止平正除疾之道無他焉，用賢而已矣。《詩》曰：「有瞽有瞽，在周之庭。」紂之遺民也。
傳曰：「喪祭之禮廢，則臣子之恩薄，臣子之恩薄，則背死亡生者眾。」《小雅》曰：「子子孫孫，勿替引之。」
人事倫，則順于鬼神；順于鬼神，則降福孔皆。《詩》曰：「以享以祀，以介景福。」
武王伐紂，到于邢丘，楯折為三，天雨，三日不休。武王心懼，召太公而問曰：「意者，紂未可伐乎？」太公對曰：「不然。楯折為三者，軍當分為三也。天雨、三日不休，欲灑吾兵也。」武王曰：「然何若矣？」太公曰：「愛其人，及屋上烏；惡其人者，憎其骨餘。咸劉厥敵，靡使有餘。」武王曰：「於戲！天下未定也！」周公趨而進曰：「不然。使各度其宅，而佃其田，無獲舊新。百姓有過，在予一人。」武王曰：「於戲！天下已定矣。」乃脩武勒兵於甯，更名邢丘曰懷，甯曰脩武，行克紂于牧之野。《詩》曰：「牧野洋洋，檀車皇皇，駟騵彭彭，維師尚父，時維鷹揚，涼彼武王，肆伐大商，會朝清明。」既反商，及下車，封黃帝之後於蒯，封帝堯之後於祝，封舜之後於陳。下車而封夏后氏之後於杞，封殷之後於宋，封比干之墓，釋箕子之囚，表商容之閭。濟河而西，馬放華山之陽，示不復乘；牛放桃林之野，示不復服也；車甲釁而藏之於府庫，示不復用也。於是廢軍而郊射，左射貍首，右射騶虞，然後天下知武王不復用兵也。祀乎明堂，而民知孝；朝覲，然後諸侯知以敬；坐三老於大學，天子執醬而饋，執爵而酳，所以教諸侯之悌也。此四者，天下之大教也。夫武之久，不亦宜乎！《詩》曰：「勝殷遏劉，耆定爾功。」言伐紂而殷亡武也。
孟嘗君請學於閔子；使車往迎閔子。閔子曰：「禮有來學，而無往教。致師而學，不能學；往教，則不能化君也。君所謂不能學者也，臣所謂不能化者也。」於是孟嘗君曰：「敬聞命矣。」明日、袪衣請受業。《詩》曰：「日就月將。」
劍雖利，不厲不斷；材雖美，不學不高。雖有旨酒嘉殽，不嘗，不知其旨；雖有善道，不學，不達其功。故學然後知不足，教然後知不究。不足，故自愧而勉，不究、故盡師而熟。由此觀之，則教學相長也。子夏問詩，學一以知二，孔子曰：「起予者，商也，始可與言詩已矣。」孔子賢乎英傑，而聖德備，弟子被光景而德彰。《詩》曰：「日就月將。」
凡學之道，嚴師為難。師嚴然後道尊；道尊然後民知敬學。故太學之禮，雖詔於天子，無北面，尊師尚道也。故不言而信，不怒而威，師之謂也。《詩》曰：「日就月將，學有緝熙于光明。」
傳曰：宋大水。魯人弔之曰：「天降淫雨，害於粢盛，延及君地，以憂執政，使臣敬弔。」宋人應之，曰：「寡人不仁，齋戒不修，使民不時，天加以災，又遺君憂，拜命之辱。」孔子聞之，曰：「宋國其庶幾矣。」弟子曰：「何謂？」孔子曰：「昔桀紂不任其過，其亡也忽焉。成湯文王知任其過，其興也勃焉。過而改之，是不過也。」宋人聞之，乃夙興夜寐，弔死問疾，戮力宇內，三歲，年豐政平。鄉使宋人不聞孔子之言，則年穀未豐，而國家未寧。《詩》曰：「佛時仔肩，示我顯德行。」
齊桓公設庭燎，為便人欲造見者，朞年而士不至。於是東野有以九九見者，桓公使戲之曰：「九九足以見乎？」鄙人曰：「臣聞君設庭燎以待士，期年而士不至。夫士之所以不至者，君、天下之賢君也，四方之士皆自以不及君，故不至也。夫九九、薄能耳，而君猶禮之，況賢於九九者乎！夫太山不讓礫石，江海不辭小流，所以成其大也。《詩》曰：『先民有言，詢于芻蕘。』博謀也。」桓公曰：「善。」乃固禮之。朞月，四方之士相導而至矣。《詩》曰：「自堂徂基，自羊徂牛。」以小成大。
太平之時，民行役者不踰時，男女不失時以偶。孝子不失時以養；外無曠夫，內無怨女；上無不慈之父，下無不孝之子；父子相成，夫婦相保；天下和平，國家安寧；人事備乎下，天道應乎上。故天不變經，地不易形，日月昭明，列宿有常；天施地化，陰陽和合；動以雷電，潤以風雨，節以山川，均其寒暑，萬民育生，各得其所，而制國用。故國有所安，地有所主，聖人刳木為舟，剡木為橶，以通四方之物，使澤人足乎水，山人足乎魚，餘衍之財有所流。故豐膏不獨樂，磽确不獨苦，雖遭凶年飢歲，禹湯之水旱，而民無凍餓之色。故生不乏用，死不轉尸，夫是之謂樂。《詩》曰：「於鑠王師，遵養時晦。」
能制天下，必能養其民也；能養其民者，為自養也。飲食適乎藏，滋味適乎氣，勞佚適乎筋骨，寒煖適乎肌膚；然後氣藏平，心術治，思慮得，喜怒時，起居而遊樂，事時而用足，夫是之謂能自養者也。故聖人不淫佚侈靡者，非鄙夫色而愛財用也，養有適，過則不樂，故不為也。是以夏不數浴，非愛水也；冬不頻湯，非愛火也；不高臺榭，非無土木也；不大鍾鼎，非無金錫也；不沈於酒，不貪於色，非辟醜也；直行情性之所安而制度，可以為天下法矣。故用不靡財，足以養其生，而天下稱其仁也；養不害性，足以成教，而天下稱其義也；適情辟餘，不求非其有，而天下稱其廉也；行成不可掩，息刑不可犯，執一道而輕萬物，天下稱其勇也。四行在乎民，居則婉愉，怒則勝敵；故審其所以養，而治道具矣；治道具，而遠近畜矣。《詩》曰：「於鑠王師，遵養時晦。」言相養者之至於晦也。
公儀休相魯而嗜魚，一國人獻魚而不受。其弟諫曰：「嗜魚不受，何也？」曰：「夫欲嗜魚，故不受也。受魚而免於相，則不能自給魚；無受而不免於相，長自給於魚。」此明於魚為己者也。故《老子》曰：「後其身而身先，外其身而身存。非以其無私乎？故能成其私。」《詩》曰：「思無邪。」此之謂也。
傳曰：魯有父子訟者、康子欲殺。孔子曰：「未可殺也。夫民父子訟之為不義久矣，是則上失其道，上有道，是人亡矣。」訟者聞之，請無訟。康子曰：「治民以孝，殺一不義，以僇不孝，不亦可乎？」孔子曰：「否。不教而聽其獄，殺不辜也；三軍大敗，不可誅也；獄讞不治，不可刑也。上陳之教，而先服之，則百姓從風矣；邪行不從，然後俟之以刑，則民知罪矣。夫一仞之墻，民不能踰，百仞之山，童子登遊焉，凌遲故也。今其仁義之陵遲久矣，能謂民無踰乎？《詩》曰：『俾民不迷。』昔之君子道其百姓不使迷，是以威厲而刑措不用也。故形其仁義，謹其教道，使民目晰焉而見之，使民耳晰焉而聞之，使民心晰焉而知之，則道不迷，而民志不惑矣。《詩》曰：『示我顯德行。』故道義不易，民不由也；禮樂不明，民不見也。《詩》曰：『周道如砥，其直如矢。』言其易也。『君子所履，小人所視。』言其明也。『睠言顧之，潸焉出涕。』哀其不聞禮教而就刑誅也。夫散其本教，而施之刑辟，猶決其牢，而發以毒矢也，不亦哀乎！故曰：未可殺也。昔者、先王使民以禮，譬之如御也，刑者，鞭策也，今猶無轡銜而鞭策以御也，欲馬之進，則策其後，欲馬之退，則策其前，御者以勞，而馬亦多傷矣。今猶此也，上憂勞而民多罹刑。《詩》曰：『人而無禮，胡不遄死！』為上無禮，則不免乎患；為下無禮，則不免乎刑；上下無禮，胡不遄死！」康子避席再拜曰：「僕雖不敏，請承此語矣。」孔子退朝，門人子路難曰：「父子訟、道邪？」孔子曰：「非也。」子路曰：「然則夫子胡為君子而免之也？」孔子曰：「不戒責成，害也，慢令致期，暴也，不教而誅、賊也。君子為政，避此三者。且《詩》曰：『載色載笑，匪怒伊教。』」
當舜之時，有苗不服，其不服者，衡山在南，岐山在北，左洞庭之波，右彭澤之水，由此險也。以其不服，禹請伐之，而舜不許，曰：「吾喻教猶未竭也。」久喻教，而有苗民請服。天下聞之，皆薄禹之義，而美舜之德。《詩》曰：「載色載笑，匪怒伊教。」舜之謂也。問曰：「然則禹之德不及舜乎？」曰：「非然也。禹之所以請伐者，欲彰舜之德也。故善則稱君，過則稱己，臣下之義也。假使禹為君，舜為臣，亦如此而已矣。夫禹可謂達乎為人臣之大體也。」
季孫氏之治魯也，眾殺人，而必當其罪；多罰人，而必當其過。子貢曰：「暴哉！治乎！」季孫聞之，曰：「吾殺人，必當其罪；罰人，必當其過。先生以為暴，何也？」子貢曰：「夫奚不若子產之治鄭，一年而負罰之過省，二年而刑殺之罪亡，三年而庫無拘人。故民歸之，如水就下；愛之、如孝子敬父母。子產病，將死，國人皆吁嗟，曰：『誰可使代子產死者乎？』及其不免死也，士大夫哭之於朝，商賈哭之於市，農夫哭之於野。哭子產者皆如喪父母。今竊聞夫子疾之時，則國人喜，活則國人皆駭。以死相賀，以生相恐，非暴而何哉！賜聞之：託法而治，謂之暴；不戒致期，謂之虐；不教而誅，謂之賊；以身勝人，謂之責。責者失身，賊者失臣，虐者失政，暴者失民。且賜聞：居上位，行此四者而不亡者，未之有也。」於是季孫稽首謝曰：「謹聞命矣。」《詩》曰：「載色載笑，匪怒伊教。」
問者曰：「夫智者何以樂於水也？」曰：「夫水者，緣理而行，不遺小間，似有智者；動而下之，似有禮者；蹈深不疑，似有勇者；障防而清，似知命者；歷險致遠，卒成不毀，似有德者。天地以成，群物以生，國家以寧，萬事以平，品物以正。此智者所以樂於水也。」《詩》曰：「思樂泮水，薄采其茆。魯侯戾止，在泮飲酒。」樂水之謂也。
問者曰：「夫仁者何以樂於山也？」曰：「夫山者、萬民之所瞻仰也。草木生焉，萬物植焉，飛鳥集焉，走獸休焉，四方益取與焉，出雲道風，嵷乎天地之間。天地以成，國家以寧。此仁者所以樂於山也。」《詩》曰：「太山巖巖，魯邦所瞻。」樂山之謂也。
傳曰：晉文公嘗出亡，反國，三行賞而不及陶叔狐。陶叔狐謂咎犯曰：「吾從而亡，十有一年，顏色黯黑，手足胼胝。今反國，三行賞，而我不與焉，君其忘我乎？其有大過乎？子試為我言之。」咎犯言之。文公曰：「噫！我豈忘是子哉！高明至賢，志行全成，湛我以道，說我以仁，變化我行，昭明我，使我為成人者，吾以為上賞。恭我以禮，防我以義，藩援我，使我不為非者，吾以為次。勇猛強武，氣勢自御，難在前則處在，難在後則處後，免我危難之中，吾以為次。然勞苦之士次之。《詩》曰：『率履不越，遂視既發。』今不內自訟過，不悅百姓，將何錫之哉！」
夫詐人者曰：「古今異情，其所以治亂異道。」而眾人皆愚而無知、陋而無度者也，於其所見，猶可欺也，況乎千歲之後乎！彼詐人者、門庭之間猶挾欺，而況乎千歲之上乎！然則聖人何以不可欺也？曰：聖人以己度人者也。以心度心，以情度情，以類度類，古今一也。類不悖，雖久同理，故性緣理而不迷也。夫五帝之前無傳人，非無賢人，久故也；五帝之中無傳政，非無善改，久故也；虞夏有傳政，不如殷周之察也，非無善政，久故也。夫傳者久則愈略，近則愈詳，略則舉大，詳則舉細。故愚者聞其大不知其細，聞其細不知其大，是以久而差。三王五帝，政之至也。《詩》曰：「帝命不違，至于湯齊。」言古今一也。
舜生於諸馮，遷於負夏，卒於鳴條，東夷之人也。文王生於岐周，卒於畢郢，西夷之人也。地之相去也，千有餘里，世之相後也，千有餘歲，然得志行乎中國，若合符節。孔子曰：「先聖後聖，其揆一也。」《詩》曰：「帝命不違，至于湯齊。」
孔子觀於周廟，有欹器焉。孔子問於守廟者曰：「此謂何器也？」對曰：「此蓋為宥座之器。」孔子曰：「聞宥座器滿則覆，虛則欹，中則正，有之乎？」對曰：「然。」孔子使子路取水試之，滿則覆，中則正，虛則欹。孔子喟然而嘆曰：「嗚呼！惡有滿而不覆者哉！」子路曰：「敢問持滿有道乎？」孔子曰：「持滿之道，抑而損之。」子路曰：「損之有道乎？」孔子曰：「德行寬裕者、守之以恭；土地廣大者，守之以儉；祿位尊盛者，守之以卑，人眾兵強者，守之以畏；聰明睿智者、守之以愚；博聞強記者，守之以淺。夫是之謂抑而損之。」《詩》曰：「湯降不遲，聖敬日躋。」
周公踐天子之位，七年，布衣之士所贄而師者十人，所友見者十二人，窮巷白屋先見者四十九人，時進善者百人，教士千人，宮朝者萬人。成王封伯禽於魯，周公誡之曰：「往矣！子無以魯國驕士。吾、文王之子，武王之弟，成王之叔父也，又相天下，吾於天下，亦不輕矣。然一沐三握髮，一飯三吐哺，猶恐失天下之士。吾聞德行寬裕，守之以恭者榮；土地廣大，守之以儉者安；祿位尊盛，守之以卑者貴；人眾兵強，守之以畏者勝；聰明睿智，守之以愚者善；博聞強記，守之以淺者智。夫此六者、皆謙德也。夫貴為天子，富有四海，由此德也；不謙而失天下，亡其身者，桀紂是也；可不慎歟！故易有一道，大足以守天下，中足以守其國家，近足以守其身，謙之謂也。夫天道虧盈而益謙，地道變盈而流謙，鬼神害盈而福謙，人道惡盈而好謙。是以衣成則必缺衽，宮成則必缺隅，屋成則必加拙，示不成者、天道然也。《易》曰：『謙、亨、君子有終、吉。』《詩》曰：『湯降不遲，聖敬日躋。』誡之哉！其無以魯國驕士也。」傳曰：子路盛服以見孔子。孔子曰：「由、疏疏者何也？昔者、江於汶，其始出也，不足以濫觴；及其至乎江之津也，不方舟，不避風，不可渡也，非其眾川之多歟！今汝衣服其盛，顏色充滿，天下有誰加汝哉！」子路趨出，改服而入，蓋揖如也。孔子曰：「由志之，吾語女；夫慎於言者不譁，慎於行者不伐。色知而有長者、小人也。故君子知之為知之，不知為不知，言之要也；能之為能之，不能為不能，行之要也。言要則知，行要則仁，既知且仁，又何加哉！」《詩》曰：「湯降不遲，聖敬日躋。」
君子行不貴苟難，說不貴苟察，名不貴苟傳，惟其當之為貴。夫負石而赴河，行之難為者也，而申徒狄能之，君子不貴者，非禮義之中也。山淵平，天地比，齊秦襲，入乎耳，出乎口，鉤有鬚，卵有毛，此說之難持者也，而鄧析惠施能之，君子不貴者，非禮義之中也。盜跖吟口，名聲若日月，與舜禹俱傳而不息，君子不貴者，非禮義之中也。故君子行不貴苟難，說不貴苟察，名不貴苟傳，維其當之為貴。《詩》曰：「不競不絿，不剛不柔。」
伯夷叔齊目不視惡色，耳不聽惡聲；非其君不事，非其民不使；橫政之所出，橫民之所止，弗忍居也；思與鄉人居，若朝衣朝冠坐於塗炭也。故聞伯夷之風者、貪夫廉，懦夫有立志。至柳下惠則不然，不羞汙君，不辭小官；進不隱賢，必由其道；阨窮而不憫，遺佚而不怨；與鄉人居，愉愉然不去也，雖袒裼裸裎於我側，彼安能浼我哉！故聞柳下惠之風，鄙夫寬，薄夫厚。至乎孔子去魯，遲遲乎其行也，可以去而去，可以止而止，去父母國之道也。伯夷、聖人之清者也，柳下惠、聖人之和者也，孔子、聖人之中者也。《詩》曰：「不競不絿，不剛不柔。」中庸和通之謂也。
王者之等賦正事，田野什一，關市譏而不征，山林澤梁，以時入而不禁。相地而正壤，理道而致貢。萬物群來，無有流滯，以相通移。近者不隱其能，遠者不疾其勞。雖幽間僻陋之國，莫不趨使而安樂之。夫是之謂王者之等賦正事。《詩》曰：「敷政優優，百祿是遒。」
孫卿與臨武君議兵於趙孝成王之前。王曰：「敢問兵之要？」臨武君曰：「夫兵之要，上得天時，下得地利，後之發，先之至，此兵之要也。」孫卿曰：「不然。夫兵之要，在附親士民而已。六馬不和，造父不能以致遠；弓矢不調，羿不能以中微；士民不親附，湯武不能以戰勝。由此觀之，要在於附親士民而已矣。」臨武君曰：「不然。夫兵之用，變故也，其所貴，謀詐也，善用之者，猶脫兔莫知其出；孫吳用之，無敵於天下。由此觀之，豈待親士民而後可哉！」孫卿曰：「不然。君之所道者、諸侯之兵、謀臣之事也；臣之所道者、仁人之兵，聖王之事也。彼可詐者，必怠慢者也，君臣上下之際，突然有離德者也。夫以跖而詐桀，猶有工拙焉。以桀詐堯，如以指撓沸，以卵投石，抱羽毛而赴烈火，入則燋也，夫何可詐也！且夫暴國將孰與至哉？彼其與至者，必欺其民，民之親我也，芬若椒蘭，歡如父子，彼顧其上，如憯毒蜂蠆之人，雖桀跖豈肯為其所至惡，賊其所至愛哉！是猶使人之子孫，自賊其父母也，彼則先覺其失，何可詐哉！且仁人之兵，聚則成卒，散則成列，延居則若莫邪之長刃，嬰之者斷，銳居則若莫邪之利鋒，當之者潰，圓居則若丘山之不可移也，方居則若磐石之不可拔也，觸之，摧角折節而退爾，夫何可詐也。《詩》曰：『武王載旆，有虔秉鉞；如火烈烈，則莫我敢曷。』此謂湯武之兵也。」孝成王避席仰首曰：「寡人雖不敏，請依先生之兵也。」
受命之士，正衣冠而立，儼然，人望而信之；其次、聞其言而信之；其次、見其行而信之；既見其行，而眾皆不信，斯下矣。《詩》曰：「慎與言矣，謂爾不信。」
昔者、不出戶而知天下，不窺牖而見天道，非目能視乎千里之前，非耳能聞乎千里之外，以己之情量之也。己惡飢寒焉，則知天下之欲衣食也；己惡勞苦焉，則知天下之欲安佚也；己惡衰乏焉，則知天下之欲富足也。知此三者、聖王之所以不降席而匡天下。故君子之道，忠恕而已矣。夫處飢渴，苦血氣，困寒暑，動肌膚，此四者，民之大害也，害不除，未可教御也。四體不掩，則鮮仁人；五藏空虛，則無立士。故先王之法，天子親耕，后妃親蠶，先天下憂衣與食也。《詩》曰：「父母何嘗？心之憂矣，之子無裳。」

[book_title]卷四
紂作炮烙之刑。王子比干曰：「主暴不諫，非忠也；畏死不言，非勇也。見過即諫，不用即死，忠之至也。」遂諫，三日不去朝，紂囚殺之。《詩》曰：「昊天大憮，予慎無辜！」
桀為酒池，可以運舟：糟丘，足以望十里；而牛飲者三千人。關龍逢進諫曰：「古之人君，身行禮義，愛民節財，故國安而身壽。今君用財若無窮，殺人若恐弗勝，君若弗革，天殃必降，而誅必至矣。君其革之！」立而不去朝。桀囚而殺之。君子聞之曰：「天之命矣！」《詩》曰：「昊天太憮，予慎無辜！」
有大忠者，有次忠者，有下忠者，有國賊者。以道覆君而化之，是謂大忠也；以德調君而輔之，是謂次忠也；以諫非君而怨之，是謂下忠也；不恤乎公道之達義，偷合苟同，以持祿養者，是謂國賊也。若周公之於成王，可謂大忠也；管仲之於桓公，可謂次忠也；子胥之於夫差，可謂下忠也；曹觸龍之於紂，可謂國賊也。皆人臣之所為也，吉凶賢不肖之效也。《詩》曰：「匪其止共，惟王之邛。」
哀公問取人。孔子曰：「無取健，無取佞，無取口讒。健、驕也，佞、諂也，讒、誕也。故弓調然後求勁焉，馬服然後求良焉，士信愨然後求知焉，士不信焉，又多知，譬之豺狼，其難以身近也。周書曰：『為虎傅翼也。』不亦殆乎！」《詩》曰：『匪其止共，惟王之邛。』言其不恭其職事，而病其主也。
齊桓公獨以管仲謀伐莒，而國人知之。桓公謂管仲曰：「寡人獨為仲父言，而國人知之，何也？」管仲曰：「意若國中有聖人乎！今東郭牙安在？」桓公顧曰：「在此。」管仲曰：「子有言乎？」東郭牙曰：「然。」管仲曰：「子何以知之？」曰：「臣聞君子有三色，是以知之。」管仲曰：「何謂三色？」曰：「歡忻愛說，鐘鼓之色也；愁悴哀憂，衰絰之色也；猛厲充實，兵革之色也。是以知之。」管仲曰：「何以知其莒也？」對曰：「君東南面而指，口張而不掩，舌舉而不下，是以知其莒也。」桓公曰：「善。《詩》曰：『他人有心，予忖度之。』」東郭先生曰：「目者、心之符也，言者、行之指也。夫知者之於人也，未嘗求知而後能知也，觀容貌，察氣志，定取舍，而人情畢矣。」《詩》曰：「他人有心，予忖度之。」
今有堅甲利兵，不足以施敵破虜；弓良矢調，不足射遠中微，與無兵等爾。有民不足強用嚴敵，與無民等爾。故盤石千里，不為有地；愚民百萬，不為有民。《詩》曰：「維南有箕，不可以簸揚；維北有斗，不可以挹酒漿。」
傳曰：舜彈五絃之琴，以歌南風，而天下治。周平公酒不離於前，鐘石不解於懸，而宇內亦治。匹夫百畝一室，不遑啟處，無所移之也。夫以一人而兼聽天下，其日有餘而下治，是使人為之也。夫擅使人之權，而不能制眾於下，則在位者，非其人也。《詩》曰：「維南有箕，不可以簸揚；維北有斗，不可以挹酒漿。」言有位無其事也。
齊桓公伐山戎，其道過燕，燕君送之出境。桓公問管仲曰：「諸侯相送，固出境乎？」管仲曰：「非天子不出境。」桓公曰：「然畏而失禮也。寡人不可使燕失禮。」乃割燕君所至之地以與之。諸侯聞之，皆朝於齊。《詩》曰：「靜恭爾位，好是正直。神之聽之，介爾景福。」
韶用干戚，非至樂也；舜兼二女，非達禮也；封黃帝之子十九人，非法義也；往田號泣，未盡命也。以人觀之則是也，以法量之則未也。禮曰：「禮儀三百，威儀三千。」《詩》曰：「靜恭爾位，正直是與，神之聽之，式穀以女。」
禮者、治辯之極也，強國之本也，威行之道也，功名之統也，王公由之，所以一天下也，不由之，所以隕社稷也。是故堅甲利兵，不足以為武；高城深池，不足以為固；嚴令繁刑，不足以為威；由其道則行，不由其道則廢。昔楚人蛟革犀兕以為甲，堅如金石，宛如鉅蛇，慘若蜂蠆，輕利剛疾，卒如飄風，然兵殆於垂沙，唐子死，莊蹻走，楚分為三四者，此豈無堅甲利兵也哉！所以統之非其道故也。汝淮以為險，江漢以為池，緣之以方城，限之以鄧林，然秦師至於鄢郢舉，若振槁然，是豈無固塞限險也哉！其所以統之者、非其道故也。紂殺比干，而囚箕子，為炮烙之刑，殺戮無時，群下愁怨，皆莫冀其命，然周師至，令不行乎左右，而豈其無嚴令繁刑也哉！其所以統之者、非其道故也。若夫明道而均分之，誠愛而時使之，則下之應上，如影響矣；有不由命，然後俟之以刑，刑一人而天下服，下不非其上，知罪在己也。是以刑罰競消，而威行如流者、無他，由是道故也。《詩》曰：「自東自西，自南自北，無思不服。」如是則近者歌謳之，遠者赴趨之，幽閒僻陋之國，莫不趨使而安樂之，若赤子之歸慈母者、何也？仁刑義立，教誠愛深，禮樂交通故也。《詩》曰：「禮儀卒度，笑語卒獲。」
君人者、以禮分施，均遍而不偏，臣以禮事君，忠順而不解，父寬惠而有禮，子敬愛而致恭，兄慈愛而見友，弟敬詘而不慢，夫照臨而有別，妻柔順而聽從，若夫行之而不中道，即恐懼而自竦。此全道也，偏立則亂，具立則治。請問兼能之奈何？曰審禮。昔者、先王審禮以惠天下，故德及天地。動無不當。夫君子恭而不難，敬而不鞏，貧窮而不約，富貴而不驕，應變而不窮，審之禮也。故君子於禮也，敬而安之；其於事也，經而不失；其於人也，寬裕寡怨而弗阿；其於儀也，脩飾而不危；其應變也，齊給便捷而不累；其於百官伎藝之人也，不與爭能而致用其功；其於天地萬物也，不拂其所而謹裁其盛；其待上也，忠順而不解；其使下也，均遍而不偏；其於交遊也，緣類而有義；其於鄉曲也，容而不亂。是故窮則有名，通則有功，仁義兼覆天下而不窮，明通天地、理萬變而不疑，血氣平和，志意廣大，行義塞天地，仁知之極也，夫是謂先王審之禮也。若是、則老者安之，少者懷之，朋友信之，如赤子之歸慈母也。曰：仁刑義立，教誠愛深，禮樂交通故也。《詩》曰：「禮儀卒度，笑語卒獲。」
晏子聘魯，上堂則趨，授玉則跪。子貢怪之，問孔子曰：「晏子知禮乎？今者晏子來聘魯，上堂則趨，授玉則跪，何也？」孔子曰：「其有方矣。待其見我，我將問焉。」俄而晏子至，孔子問之。晏子對曰：「夫上堂之禮，君行一，臣行二。今君行疾，臣敢不趨乎！今君之授幣也卑，臣敢不跪乎！」孔子曰：「善。禮中又有禮。賜、寡使也，何足以識禮也！」《詩》曰：「禮儀卒度，笑語卒獲。」晏子之謂也。
古者八家而井田。方里為一井，廣三百步，長三百步，為一里，其田九百畝。廣一步、長百步，為一畝；廣百步，長百步，為百畝。八家為鄰，家得百畝，餘夫各得二十五畝，家為公田十畝，餘二十畝共為廬舍，各得二畝半。八家相保，出入更守，疾病相憂，患難相救，有無相貸，飲食相召，嫁娶相謀，漁獵分得，仁恩施行，是以其民和親而相好。《詩》曰：「中田有廬，疆場有瓜。」今或不然，令民相伍，有罪相伺，有刑相舉，使構造怨仇，而民相殘，傷和睦之心，賊仁恩，害士化，所和者寡，欲敗者多，於仁道泯焉。《詩》曰：「其何能淑，載胥及溺。」
天子不言多少，諸侯不言利害，大夫不言得喪，士不言通財貨，不賈於道。故駟馬之家，不持雞豚之息，伐冰之家，不圖牛馬之入，千乘之君，不通貨財，冢卿不脩幣施，大夫不為場圃，委積之臣，不貪市井之利。是以貧窮有所懽，而孤寡有所措手足也。《詩》曰：「彼有遺秉，此有滯穗，伊寡婦之利。」
人主欲得善射及遠中微，則懸貴爵重賞以招致之，內不阿子弟，外不隱遠人，能中是者取之，是豈不謂之大道也哉！雖聖人弗能易也。今欲治國馭民，調一上下，將內以固城，外以拒難，治則制人，人弗能制，亂則危削滅亡可立待也。然而求卿相輔佐，獨不如是之公，惟便僻比己之是用，豈不謂過乎！故有社稷，莫不欲安，俄則危矣，莫不欲存，俄則亡矣。古之國千餘，今無數十，其故何也？莫不失於是也。故明主有私人以百金名珠玉，而無私以官職事業者，何也？曰：本不利所私也。彼不能而主使之，是闇主也；臣不能而為之，是詐臣也。主闇於上，臣詐於下，滅亡無日矣，俱害之道也。故惟明主能愛其所愛，闇主則必危其所愛。夫文王非無便辟親己者，超然乃舉太公於舟人而用之，豈私之哉！以為親邪？則異族之人也；以為故耶？則未嘗相識也；以為姣好耶？則太公年七十二，齳然而齒墮矣！然而用之者，文王欲立貴道，欲白貴名，兼制天下，以惠中國，而不可以獨，故舉是人而用之，貴道果立，貴名果白，兼制天下，立國七十一，姬姓獨居五十二，周之子孫苟不狂惑，莫不為天下顯諸侯，夫是之謂能愛其所愛矣。故惟明主能愛其所愛，闇主必危其所愛，此之謂也。《大雅》曰：「貽厥孫謀，以燕翼子。」《小雅》曰：「死喪無日，無幾相見。」危其所愛之謂也。
問者不告，告者勿問，有諍氣者勿與論。必由其道至然後接之，非其道則避之。故禮恭然後可與言道之方，辭順然後可與言道之理，色從然後可與言道之極。故未可與言而言，謂之瞽，可與言而不與言，謂之隱，君子不瞽，言謹其序。《詩》曰：「彼交匪紓，天子所予。」言必交吾志然後予。
子為親隱，義不得正；君誅不義，仁不得受。雖違仁害義，法在其中矣。《詩》曰：「優哉游哉！亦是戾矣。」
齊桓公問於管仲曰：「王者何貴？」曰：「貴天。」桓公仰而視天。管仲曰：「所謂天，非蒼莽之天也。王者以百姓為天，百姓與之則安，輔之則強，非之則危，倍之則亡。《詩》曰：『民之無良，相怨一方。』民皆居一方而怨其上，不亡者、未之有也。」
善御者不忘其馬，善射者不忘其弓，善為上者不忘其下。誠愛而利之，四海之內，闔若一家；不愛而利，子或殺父，而況天下乎！《詩》曰：「民之無良，相怨一方。」
出則為宗族患，入則為鄉里憂。《詩》曰：「如蠻如髦，我是用憂。」小人之行也。
有君不能事，有臣欲其忠；有父不能事，有子欲其孝；有兄不能敬，有弟欲其從令。《詩》曰：「受爵不讓，至於己斯亡。」言能知於人，而不能自知也。
夫當世之愚，飾邪說，文姦言，以亂天下，欺惑眾愚，使混然不知是非治亂之所存者、則是范睢、魏牟、田文、莊周、慎到、田駢、墨翟、宋鉼、鄧析、惠施之徒也。此十子者、皆順非而澤，聞見雜博，然而不師上古，不法先王，按往舊造說，務自為工，道無所遇，而人相從，故曰：十子者之工說，說皆不足合大道，美風俗，治綱紀，然其持之各有故，言之皆有理，足以欺惑眾愚，交亂樸鄙，則是十子之罪也。若夫總方略，一統類，齊言行，群天下之英傑，告之以大道，教之以至順，隩要之間，衽席之上，簡然聖王之文具，沛然平世之俗趨，工說者不能入也，十子者不能親也，無置錐之地，而王公不能與爭名，則是聖人之未得志者也，仲尼是也，〔一天下，財萬物，長養人民，兼利天下，通達之屬，莫不從服，工說者立息，十子者遷化，則聖人之得埶者，〕舜禹是也。仁人將何務哉？上法舜禹之制，下則仲尼之義，以務息十子之說，如是者、仁人之事畢矣，天下之害除矣，聖人之跡著矣。《詩》曰：「雨雪瀌瀌，見晛曰消。」
君子大心則敬天而道，小心則畏義而節；知則明達而類，愚則端愨而法；喜則和而治，憂則靜而違；達則寧而容，窮則納而詳。小人大心則慢而暴，小心則淫而傾；知則攫盜而徼，愚則毒賊而亂；喜則輕易而快，憂則挫而懾；達則驕而偏，窮則棄而累；其肢體之序，與禽獸同節，言語之暴，與蠻夷不殊，出則為宗族患，入則為鄉里憂。《詩》曰：「如蠻如髦。我則用憂。」
傳曰：愛由情出，謂之仁，節愛理宜，謂之義，致愛恭謹，謂之禮，文禮謂之容，禮容之美，自足以為治。故其言可以為民道，民從是言也；行可以為民法，民從是行也；書之於策，傳之於志，萬世子子孫孫道而不舍。由之則治，失之則亂，由之則生，失之則死。今夫肢體之序，與禽獸同節，言語之暴，與蠻夷不殊，混然無道，此明王聖主之所罪。《詩》曰：「如蠻如髦，我是用憂。」
客有說春申君者曰：「湯以七十里，文王百里，皆兼天下，一海內。今夫孫子者，天下之賢人也，君藉之百里之勢，臣竊以為不便於君。若何？」春申君曰：「善。」於是使人謝孫子，去而之趙，趙以為上卿。客又說春申君曰：「昔伊尹去夏之殷，殷王而夏亡；管仲去魯而入齊，魯弱而齊強。由是觀之，夫賢者之所在，其君未嘗不善，其國未嘗不安也。今孫子、天下之賢人，何謂辭而去？」春申君又云：「善。」於是使請孫子。孫子因偽喜謝之：「鄙語曰：『癘憐王。』此不恭之語也，雖不可不審也，非比為劫殺死亡之主者也，夫人主年少而放，無術法以知奸，即大臣以專斷圖私，以禁誅於己也，故捨賢長而立幼弱，廢正直而用不善。故春秋之志曰：楚王之子圍聘於鄭，未出境，聞王疾，返問疾，遂以冠纓絞王而殺之，因自立。齊崔杼之妻美，莊公通之，〔崔杼帥其黨而攻莊公，莊公請與分國，〕崔杼不許，欲自刃於廟，〔崔杼又不許，〕莊公走出，踰於外牆，射中其股，遂殺而立其弟景公。近世所見，李兌用趙，餓主父於沙丘，百日而殺之。淖齒用齊，擢閔王之筋，而懸之於廟，宿昔而殺之。夫癘雖癰腫痂疵，上比遠世，未至絞頸射股也，下比近世，未至擢筋餓死也。夫劫殺死亡之主，心之憂勞，形之苦痛，必甚於癘矣。由此觀之，癘雖憐王，可也。」因為賦曰：「旋玉瑤珠不知佩，雜布與錦不知異，閭娵子都莫之媒，嫫母力父是之喜。以盲為明，以聾為聰，以是為非，以吉為凶。嗚呼！上天！曷維其同！」《詩》曰：「上帝甚蹈，無自瘵焉。」
南苗異獸之鞟，猶犬羊也，與之於人，猶死之藥也，安舊侈質，習貫易性而然也。夫狂者自齕，忘其非芻豢也，飯土，忘其非粱飯也，然則楚之狂者楚言，齊之狂者齊言，習使然也。夫習之於人，微而著，深而固，是暢於筋骨，貞於膠漆，是以君子務為學也。《詩》曰：「既見君子，德音孔膠。」
孟子曰：「仁，人心也；義，人路也。舍其路弗由，放其心而弗求。人有雞犬放，則知求之，有放心，而不知求，其於心為不若雞犬哉！不知類之甚矣，悲矣！終亦必亡而已矣。故學問之道無他焉，求其放心而已。」《詩》曰：「中心藏之，何日忘之？」
道雖近，不行不至；事雖小，不為不成；每自多者，出人不遠矣。夫巧弓在此手也，傳角被筋，膠漆之和，即可以為萬乘之寶也。及其彼手，而賈不數銖。人同材鈞，而貴賤相萬者、盡心致志也。《詩》曰：「中心藏之，何日忘之？」
傳曰：誠惡惡，知刑之本，誠善善，知敬之本。惟誠感神，達乎民心，知刑敬之本，則不怒而威，不言而信，誠、德之主也。《詩》曰：「鼓鐘于宮，聲聞于外。」
孔子見客，客去。顏淵曰：「客、仁也。」孔子曰：「恨兮其心，顙兮其口，仁則吾不知也，言之所聚也。」顏淵蹴然變色。曰：「良玉度尺，雖有十仞之土，不能掩其光；良珠度寸，雖有百仞之水，不能掩其瑩。夫形、體也，色、心也，閔閔乎其薄也。苟有溫良在中，則眉睫著之矣；疵瑕在中，則眉睫不能匿之。《詩》曰：「鼓鐘于宮，聲聞于外。」
偽詐不可長，空虛不可守，朽木不可雕，情亡不可久。《詩》曰：「鐘鼓于宮，聲聞于外。」言有中者必能見外也。
所謂庸人者，口不能道乎善言，心不能知先王之法，動作而不知所務，止立而不知所定，日選於物，而不知所貴，不知選賢人善士而託其身焉，從物而流，不知所歸，五藏無政，心從而壞遂不反，是以動而形危，靜則名辱。《詩》曰：「之子無良，二三其德。」
客有見周公者，應之於門曰：「何以道旦也？」客曰：「在外即言外，在內即言內，入乎？將毋？」周公曰：「請入。」客曰：「立即言義，坐即言仁，坐乎？將毋？」周公曰：「請坐。」客曰：「疾言則翕翕，徐言則不聞，言乎？將毋？」周公唯唯，旦也踰。明日興師而誅管蔡。故客善以不言之說，周公善聽不言之說，若周公可謂能聽微言矣。故君子之告人也微，其救人之急也婉。《詩》曰：「豈敢憚行？畏不能趨。」

[book_title]卷五
子夏問曰：「關雎何以為國風始也？」孔子曰：「關雎至矣乎！夫關雎之人，仰則天，俯則地，幽幽冥冥，德之所藏，紛紛沸沸，道之所行，如神龍變化，斐斐文章。大哉！關雎之道也，萬物之所繫，群生之所懸命也，河洛出圖書，麟鳳翔乎郊，不由關雎之道，則關雎之事將奚由至矣哉！夫六經之策，皆歸論汲汲，蓋取之乎關雎，關雎之事大矣哉！馮馮翊翊，自東自西，自南自北，無思不服。子其勉強之，思服之，天地之間，生民之屬，王道之原，不外此矣。」子夏喟然嘆曰：「大哉！關雎乃天地之基也。」《詩》曰：「鍾鼓樂之。」
孔子抱聖人之心，彷徨乎道德之城，逍遙乎無形之鄉。倚天理，觀人情，明終始，知得失，故興仁義，厭勢利，以持養之。于是周室微，王道絕，諸侯力政，強劫弱，眾暴寡，百姓靡安，莫之紀綱，禮儀廢壞，人倫不理，於是孔子自東自西，自南自北，匍匐救之。
王者之政，賢能不待次而舉，不肖不待須臾而廢，元惡不待教而誅，中庸不待政而化。分未定也，則有昭穆。雖公卿大夫之子孫也，行絕禮儀，則歸之庶人。遂傾覆之民，牧而試之。雖庶民之子孫也，積學而正身，行能禮儀，則歸之士大夫。敬而待之，安則蓄，不安則棄。反側之民，上收而事之，官而衣食之，王覆無遺，材行反時者，死之無赦，謂之天誅。是王者之政也。《詩》曰：「人而無儀，不死何為！」
君者、民之源也，源清則流清，源濁則流濁。故有社稷者、不能愛其民，而求民親己愛己，不可得也。民不親不愛，而求為己用，為己死，不可得也。民弗為用，弗為死，而求兵之勁，城之固，不可得也。兵不勁，城不固，而欲不危削滅亡，不可得也。夫危削滅亡之情，皆積於此，而求安樂是聞，不亦難乎！是枉生者也。悲夫！枉生者不待時而滅亡矣。故人主欲強固安樂，莫若反己；欲附下一民，則莫若及之政；欲脩政美俗，則莫若求其人。彼其人者，生今之世，而志乎古之世，以天下之王公莫之好也，而是子獨好之；以民莫之為也，而是子獨為之也。抑為之者窮，而是子猶為之，而無是須臾怠焉差焉。獨明夫先王所以遇之者，所以失之者，知國之安危臧否，若別白黑，則是其人也。人主欲強固安樂，則莫若與其人為之，巨用之，則天下為一，諸侯為臣；小用之，則威行鄰國，莫之能御。若殷之用伊尹，周之遇太公，可謂巨用之矣；齊之用管仲，楚之用孫叔敖，可為小用之矣。巨用之者如彼，小用之者如此也。故曰：「粹而王，駮而霸，無一而亡。」《詩》曰：「四國無政，不用其良。」不用其良臣而不亡者，未之有也。
造父、天下之善御者矣，無車馬，則無所見其能。羿、天下之善射者矣，無弓矢，則無所見其巧。彼大儒者、調一天下者也，無百里之地，則無所見其功。夫車固馬選，而不能致千里者、則非造父也。弓調矢直，而不能射遠中微，則非羿也。用百里之地，而不能調一天下，制四夷者，則非大儒也。彼大儒者、雖隱居窮巷陋室，無置錐之地，而王公不能與爭名矣；用百里之地，則千里國不與之爭勝矣；箠笞暴國，一齊天下，莫之能傾，是大儒之勳。其言有類，其行有禮，其舉事無悔，其持檢應變曲當，與時遷徙，與世偃仰，千舉萬變，其道一也，是大儒之稽也。故有俗人者、有俗儒者、有雅儒者、有大儒者。耳不聞學，行無正義，迷迷然以富利為隆，是俗人也。逢衣博帶，略法先王，而足亂世，術謬學雜，其衣冠言行，為已同於世俗，而不知其惡也，言談議說，已無異於老墨，而不知分，是俗儒者也。法先王，一制度，言行有大法，而明不能濟法教之所不及、聞見之所未至，知之為知之，不知為不知，內不自誣，外不誣人，以是尊賢敬法，而不敢怠傲焉，是雅儒者也。法先王，依禮義，以淺持博，以一行萬；苟有仁義之類，雖鳥獸若別黑白；倚物怪變，所未嘗聞見，卒然起一方，則舉統類以應之，無所疑；援法而度之，奄然如合符節，是大儒者也。故人主用俗人，則萬乘之國亡；用俗儒，則萬乘之國存；用雅儒，則千里之國安；用大儒，則百里之地久，而三年，天下諸侯為臣；用萬乘之國，則舉錯定於一朝之間。《詩》曰：「周雖舊邦，其命維新。」文王亦可謂大儒已矣。
楚成王讀書於殿上，而倫扁在下，作而問曰：「不審主君所讀何書也？」成王曰：「先聖之書。」倫扁曰：「此真先聖王之糟粕耳！非美者也。」成王曰：「子何以言之？」倫扁曰：「以臣輪言之。夫以規為圓，矩為方，此其可付乎子孫者也。若夫合三木而為一，應乎心，動乎體，其不可得而傳者也。則凡所傳，真糟粕耳。故唐虞之法，可得而考也，其喻人心，不可及矣。」《詩》曰：「上天之載，無聲無臭。」其孰能及之！
孔子學鼓琴於師襄子而不進。師襄子曰：「夫子可以進矣！」孔子曰：「丘已得其曲矣，未得其數也。」有間，曰：「天子可以進矣！」曰：「丘已得其數矣，未得其意也。」有間，復曰：「夫子可以進矣！」曰：「丘已得其人矣，未得其類也。」有間，曰：「邈然遠望，洋洋乎！翼翼乎！必作此樂也，默然思，戚然而悵，以王天下，以朝諸侯者，其惟文王乎？」師襄子避席再拜曰：「善！師以為文王之操也。」孔子持文王之聲，知文王之為人。師襄子曰：「敢問何以知其文王之操也？」孔子曰：「然。夫仁者好偉，和者好粉，智者好彈，有慇懃之意者好麗。丘是以知文王之操也。」
傳曰：聞其末而達其本者、聖也。紂之為主，勞民力，冤酷之令加於百姓，憯悽之惡施於大臣，群下不信，百姓疾怨，故天下叛，而願為文王臣，紂自取之也。夫貴為天子，富有天下，及周師至，而令不行乎左右，悲夫！當是之時，索為匹夫，不可得也。《詩》曰：「天位殷適，使不俠四方。」
夫五色雖明，有時而渝；豐交之木，有時而落；物有成衰，不得自若。故三王之道，周而復始，窮則反本，非務變而已，將以止惡扶微，絀繆淪非，調和陰陽，順萬物之宜也。《詩》曰：「勉勉我王，綱紀四方。」
禮者、則天地之體，因人情而為之節文者也。無禮，何以正身？無師、安知禮之是也。禮然而然，是情安於禮也；師云而云，是知若師也。情安禮，知若師，則是君子之道。言中倫，行中理，天下順矣。《詩》曰：「不識不知，順帝之則。」
上不知順孝，則民不知反本。君不知敬長，則民不知貴親。禘祭不敬，山川失時，則民無畏矣。不教而誅，則民不識勸也。故君子脩身及孝，則民不倍矣。敬孝達乎下，則民知慈愛矣。好惡喻乎百姓，則下應其上，如影響矣。是則兼制天下，定海內，臣萬姓之要法也，明王聖主之所不能須臾而舍也。《詩》曰：「成王之孚，下土之式，永言孝思，孝思惟則。」
成王之時，有三苗貫桑而生，同為一秀，大幾滿車，長幾充箱。成王問周公曰：「此何物也？」周公曰：「三苗同一秀，意者、天下殆同一也。」比幾三年，累有越嘗氏重九譯而至，獻白雉於周公：「道路悠遠，山川幽深，恐使人之未達也，故重譯而來。」周公曰：「吾何以見賜也？」譯曰：「吾受命國之黃髮曰：『久矣！天之不迅風疾雨也，海不波溢也，三年於茲矣！意者、中國殆有聖人，盍往朝之！』於是來也。」周公乃敬求其所以來。《詩》曰：「於萬斯年，不遐有佐」。
登高臨深，遠見之樂，臺榭不如丘山所見高也；平原廣望，博觀之樂，沼池不如川澤所見博也。勞心苦思，從欲極好，靡財傷情，毀名損壽，悲夫傷哉！窮君之反於是道，而愁百姓。《詩》曰：「上帝板板，下民卒癉。」
儒者、儒也，儒之為言無也，不易之術也，千舉萬變，其道不窮，六經是也。若夫君臣之義，父子之親，夫婦之別，朋友之序，此儒者所謹守、日切磋而不舍也。雖居窮巷陋室之下，而內不足以充虛，外不足以蓋形，無置錐之地，明察足以持天下，大舉在人上，則王公之材也，小用使在位，則社稷之臣也，雖巖居穴處，而王侯不能與爭名，何也？仁義之化存爾。如使王者聽其言，信其行，則唐虞之法可得而觀，頌聲可得而聽。《詩》曰：「先民有言，詢于芻蕘。」取謀之博也。
傳曰：天子居廣廈之下，帷帳之內，旃茵之上，被躧舄，視不出閫，莽然而知天下者，以其賢左右也。故獨視不若與眾視之明也，獨聽不若與眾聽之聰也，獨慮不若與眾慮之工也。故明主使賢臣輻湊並進，所以通中正而致隱居之士。《詩》曰：「先民有言，詢于芻蕘。」此之謂也。
天設其高，而日月成明；地設其厚，而山陵成名；上設其道，而百事得序。自周衰壞以來，王道廢而不起，禮義絕而不繼。秦之時，非禮義，棄詩書，略古昔，大滅聖道，專為苟妄，以貪利為俗，以較獵為化，而天下大亂，於是兵作而火起，暴露居外，而民以侵漁遏奪相攘為服習，離聖王光烈之日久遠，未嘗見仁義之道，被禮義之風，是以嚚頑無禮，而肅敬日益凌遲，以威武相攝，妄為佞人，不避禍患，此其所以難治也。人有六情：目欲視好色，耳欲聽宮商，鼻欲嗅芬香，口欲嗜甘旨，其身體四肢欲安而不作，衣欲被文繡而輕暖，此六者、民之六情也，失之則亂，從之則穆。故聖王之教其民也，必因其情，而節之以禮，必從其欲，而制之以義，義簡而備，禮易而法，去情不遠，故民之從命也速。孔子知道之易行，曰：「《詩》云：『牖民孔易。』非虛辭也。」
繭之性為絲，弗得女工燔以沸湯，抽其統理，不成為絲。卵之性為雛，不得良雞覆伏孚育，積日累久，則不成為雛。夫人性善，非得明王聖主扶攜，內之以道，則不成為君子。《詩》曰：「天生蒸民，其命匪諶。靡不有初，鮮克有終。」言惟明王聖主然後使之然也。
智如泉源，行可以為表儀者、人師也。智可以砥，行可以為輔弼者、人友也。據法守職，而不敢為非者、人吏也。當前決意，一呼再喏者、人隸也。故上主以師為佐，中主以友為佐，下主以吏為佐，危亡之主以隸為佐。語曰：「淵廣者、其魚大，主明者，其臣慧，相觀而志合，必由其中。」故同明相見，同音相聞，同志相從，非賢者莫能用賢。故輔弼左右所任使者、有存亡之機，得失之要也，可無慎乎！《詩》曰：「不明爾德，時無背無側；爾德不明，以無陪無卿。」
昔者，禹以夏王，桀以夏亡；湯以殷王，紂以殷亡。故無常安之國，宜治之民，得賢則昌，不肖則亡，自古及今，未有不然者也。夫明鏡者、所以照形也；往古者、所以知今也。夫知惡往古之所以危亡，而不襲蹈其所以安存者、則無以異乎卻行而求逮於前人。鄙語曰：「不知為吏，視已成事。」或曰：「前車覆，後車不誡，是以後車覆也。」故夏之所以亡者、而殷為之，殷之所以亡者、而周為之。故殷可以鑒於夏，而周可以鑒於殷。《詩》曰：「殷鑒不遠，在夏后之世。」
傳曰：驕溢之君寡忠，口惠之人鮮信。故盈把之木無合拱之枝，榮澤之水無吞舟之魚，根淺則枝葉短，本絕則枝葉枯。《詩》曰：「枝葉未有害，本實先撥。」禍福自己出也。
水淵深廣，則龍魚生之；山林茂盛，則禽獸歸之；禮義脩明，則君子懷之。故禮及身而行脩，禮及國而政明。能以禮扶身，則貴名自揚，天下順焉，令行禁止，而王者之事畢矣。《詩》曰：「有覺德行，四國順之。」夫此之謂也。
孔子曰：「夫談說之術：齊莊以立之，端誠以處之，堅強以待之，辟稱以喻之，分以明之，歡忻芬芳以送之，寶之珍之，貴之神之，如是、則說恒無不行矣，夫是之謂能貴其所貴。若夫無類之說，不形之行，不贊之辭，君子慎之。」《詩》曰：「無易由言，無曰苟矣。」
夫百姓內不乏食，外不患寒，則可教御以禮義矣。《詩》曰：「蒸畀祖妣，以洽百禮。」百禮洽則百意逐，百意逐則陰陽調，陰陽調則寒暑均，寒暑均則三光清，三光清則風雨時，風雨時則群生寧，如是、則天道得矣。是以不出戶而知天下，不窺牖而知天道。《詩》曰：「惟此聖人，瞻言百里。於鑠王師，遵養時晦。」言相養之至于晦也。
天有四時：春夏秋冬，風雨霜露，無非教也。清明在躬，氣志如神，嗜欲將至，有開必先。天降時雨，山川出雲。《詩》曰：「崧高維嶽，駿極于天。維嶽降神，生甫及申。維申及甫，維周之翰。四國于蕃，四方于宣。」此文武之德也。三代之王也，必先其令名。《詩》曰：「明明天子，令聞不己。矢其文德，洽此四國。」此大王之德也。
藍有青，而絲假之，青於藍；地有黃，而絲假之，黃於地。藍青地黃，猶可假也，仁義之事，不可假乎哉！東海之魚，名曰鰈，比目而行，不相得，不能達。北方有獸，名曰婁，更食而更視，不相得，不能飽。南方有鳥，名曰鶼，比翼而飛，不相得，不能舉。西方有獸，名曰蟨，前足鼠，後足兔，得甘草，必銜以遺蛩蛩距虛，其性非能蛩蛩距虛，將為假之故也。夫鳥獸魚猶相假，而況萬乘之主而獨不知假此天下英雄俊士，與之為伍，則豈不病哉！故曰：以明扶明，則昇于天；以明扶闇，則歸其人；兩瞽相扶，不傷墻木，不陷井阱，則其幸也。《詩》曰：「惟彼不順，往以中垢。」闇行也。
福生於無為，而患生於多欲。知足、然後富從之，德宜君人，然後貴從之。故貴爵而賤德者，雖為天子，不尊矣；貪物而不知止者，雖有天下，不富矣。夫土地之生不益，山澤之出有盡，懷不富之心，而求不益之物；挾百倍之欲，而求有盡之財，是桀紂所以失其位也。《詩》曰：「大風有隧，貪人敗類。」
哀公問於子夏曰：「必學然後可以安國保民乎？」子夏曰：「不學而能安國保民者，未之有也。」哀公曰：「然則五帝有師乎？」子夏曰：「臣聞黃帝學乎大墳，顓頊學乎祿圖，帝嚳學乎赤松子，堯學乎務成子附，舜學乎尹壽，禹學乎西王國，湯學乎貸乎相，文王學乎錫疇子斯，武王學乎太公，周公學乎虢叔，仲尼學乎老聃。此十一聖人，未遭此師，則功業不能著乎天下，名號不能傳乎後世者也。」《詩》曰：「不愆不忘，率由舊章。」
德也者、包天地之大，配日月之明，立乎四時之周，臨乎陰陽之交。寒暑不能動也，四時不能化也，歛乎太陰而不濕，散乎太陽而不枯。鮮潔清明而備，嚴威毅疾而神，至精而妙乎天地之間者、德也，微聖人，其孰能與於此矣。《詩》曰：「德輶如毛，民鮮克舉之。」
如歲之旱，草不潰茂，然天勃然興雲，沛然下雨，則萬物無不興起之者。民非無仁義根於心者也，王政怵迫，而不得見，憂鬱而不得出。聖王在，彼躧舄，視不出閤，而天下隨，倡而天下和，何如在此，有以應哉！《詩》曰：「如彼歲旱，草不潰茂。」
「道者，何也？」曰：「君之所道也。」「君者，何也？」曰：「群也。為天下萬物而除其害者、謂之君。」「王者何也？」曰：「往也。天下往之，謂之王。」曰：「善養生者、故人尊之；善辯治人者，故人安之；善顯設人者、故人親之；善粉飾人者、故人樂之。四統者具，天下往之，四統無一，而天下去之，往之謂之王，去之謂之亡，故曰：道存則國存，道亡則國亡。夫省工商，眾農人，謹盜賊，除姦邪，是所以生養之也。天子三公，諸侯一相，大夫擅官，士保職，莫不治理，是所以辯治之也。決德而定次，量能而授官，賢以為三公，賢以為諸侯，次則為大夫，是所以顯設之也。修冠弁衣裳，黼黻文章，琱琢刻鏤，皆有等差，是所以粉飾之也。故自天子至於庶人，莫不稱其能，得其意，安樂其事，是所同也。若夫重色而成文，累味而備珍，則聖人所以分賢愚，明貴賤。故道得則澤流群生，而福歸王公，澤流群生，則下安而和，福歸王公，則上尊而榮，百姓皆懷安和之心，而樂戴其上，夫是之謂下治而上通，下治而上通，頌聲之所以興也。」《詩》曰：「降福簡簡，威儀反反。既醉既飽，福祿來反。」
聖人養一性而御夫氣，持一命而節滋味，奄治天下，不遺其小，存其精神，以補其中，謂之士。《詩》曰：「不競不絿，不剛不柔。」言得中也。
朝廷之士為祿，故人而不出，山林之士為名，故往而不返。入而亦能出，往而亦能返，通移有常，聖也。《詩》曰：「不競不絿，不剛不柔。」言得中也。
孔子侍坐於季孫。季孫之宰通曰：「君使人假馬，其與之乎？」孔子曰：「吾聞君取於臣，謂之取，不曰假。」季孫悟，告宰通曰：「今以往，君有取，謂之取，無曰假。」孔子曰正假馬之言，而君臣之義定矣。《論語》曰：「必也正名乎！」《詩》曰：「君子無易由言。」

[book_title]卷六
比干諫而死。箕子曰：「知不用而言，愚也，殺身以彰君之惡，不忠也。二者不可，然且為之，不祥莫大焉。」遂解髮佯狂而去。君子聞之，曰：「勞矣！箕子！盡其精神，竭其忠愛，見比干之事，免其身，仁知之至。」《詩》曰：「人亦有言，靡哲不愚。」
齊桓公見小臣，三往不得見。左右曰：「夫小臣、國之賤臣也，君三往而不得見，其可已矣！」桓公曰：「惡！是何言也！吾聞之：布衣之士不欲富貴，不輕身於萬乘之君；萬乘之君不好仁義，不輕身於布衣之士。縱夫子不欲富貴，可也，吾不好仁義、不可也。」五往而得見也。天下諸侯聞之，謂桓公猶下布衣之士，而況國君乎！於是相率而朝，靡有不至。桓公之所以九合諸侯，一匡天下者、此也。《詩》曰：「有覺德行，四國順之。」
賞勉罰偷，則民不怠；兼聽齊明，則天下歸之。然後明其分職，考其事業，較其官能，莫不理法，則公道達而私門塞，公義立而私事息。如是、則持厚者進，而佞諂者止，貪戾者退，而廉潔者起。周制曰：「先時者、死無赦；不及時者、死無赦。」人習事而因，人之事，使如耳目鼻口之不可相錯也。故曰：職分而民不慢，次定而序不亂，兼聽齊明而百事不留。如是、則群下百吏莫不脩己然後敢安仕，成能然後敢受職，小人易心，百姓易俗，奸宄之屬，莫不反愨，夫是之謂政教之極，則不可加矣。《詩》曰：「訏謨定命，遠猶辰告。敬慎威儀，惟民之則。」
子路治蒲三年，孔子過之。入境而善之，曰：「由恭敬以信矣。」入邑，曰：「善哉！由忠信以寬矣。」至庭，曰：「善哉！由明察以斷矣。」子貢執轡而問曰：「夫子未見由，而三稱善，可得聞乎？」孔子曰：「入其境，田疇草萊甚辟，此恭敬以信，故民盡力。入其邑，墉屋甚尊，樹木甚茂，此忠信以寬，其民不偷。其庭甚閑，此明察以斷，故民不擾也。」《詩》曰：「夙興夜寐，灑掃庭內。」
古者有命：民之有能敬長憐孤、取捨好讓、居事力者、命於其君，然後命得乘飾車駢馬，未得命者、不得乘飾車駢馬，皆有罰。故民雖有餘財侈物，而無禮義功德，則無所用。故皆興仁義而賤財利，賤財利則不爭，不爭則強不陵弱，眾不暴寡，是君之所以象典刑而民莫犯法，民莫犯法，而亂斯止矣。《詩》曰：「質爾人民，謹爾侯度，用戒不虞。」
天下之辯，有三至五勝，而辭置下。辯者、別殊類，使不相害；序異端，使不相悖；輸公通意，揚其所謂，使人預知焉，不務相迷也。是以辯者不失所守，不勝者得其所求，故辯可觀也。夫繁文以相假，飾辭以相悖，數譬以相移，外人之身，使不得反其意，則論便然後害生也。夫不疏其指而弗知，謂之隱；外意外身，謂之諱；幾廉倚跌，謂之移；指緣謬辭，謂之苟；四者所不為也，故理可同睹也。夫隱諱移苟，爭言競為而後息，不能無害其為君子也，故君子不為也。《論語》曰：「君子於其言，無所苟而已矣。」《詩》曰：「無易由言，無曰苟矣。」
吾語子：「夫服人之心，高上尊貴，不以驕人；聰明聖知，不以幽人；勇猛強武不以侵人；齊給便捷，不以欺誣人。不能則學，不知則問，雖知必讓，然後為知。遇君則修臣下之義，出鄉則脩長幼之義，遇長老則修弟子之義，遇等夷則修朋友之義，遇少而賤者則修告道寬裕之義。故無不愛也，無不敬也，無與人爭也，曠然而天地苞萬物也。如是、則老者安之，少者懷之、朋友信之。」《詩》曰：「惠于朋友，庶民小子。子孫繩繩，萬民靡不承。」
仁者必敬其人。敬其人有道，遇賢者則愛親而敬之，遇不肖者則畏疏而敬之。其敬一也，其情二也。若夫忠信端愨而不害傷，則無接而不然，是仁之質也。仁以為質，義以為理，開口無不可以為人法式者。《詩》曰：「不僭不賊，鮮不為則。」
子曰：「不學而好思，雖知不廣矣；學而慢其身，雖學不尊矣。不以誠立，雖立不久矣；誠未著而好言，雖言不信矣。美材也，而不聞君子之道，隱小物以害大物者，災必及身矣。」《詩》曰：「其何能淑，載胥及溺。」
民勞思佚，治暴思仁，刑危思安，國亂思天。《詩》曰：「靡有旅力，以念穹蒼。」
問者曰：「古之謂知道者曰先生，何也？」「猶言先醒也。不聞道術之人，則冥於得失，不知亂之所由，眊眊乎其猶醉也。故世主有先生者，有後生者、有不生者。昔者、楚莊王謀事而居有憂色。申公巫臣問曰：『王何為有憂也？』莊王曰：『吾聞諸侯之德，能自取師者王，能自取友者霸，而與居不若其身者亡。以寡人之不肖也，諸大夫之論，莫有及於寡人，是以憂也。』莊王之德宜君人，威服諸侯，日猶恐懼，思索賢佐。此其先生者也。昔者、宋昭公出亡，謂其御曰：『吾知其所以亡矣。』御者曰：『何哉？』昭公曰：『吾被服而立，侍御者數十人，無不曰：吾君、麗者也。吾發言動事，朝臣數百人，無不曰：吾君、聖者也。吾外內不見吾過失，是以亡也。』於是改操易行，安義行道，不出二年，而美聞於宋，宋人迎而復之，諡為昭。此其後生者也。昔郭君出郭，謂其御者曰：『吾渴，欲飲。』御者進清酒。曰：『吾飢，欲食。』御者進乾脯梁糗。曰：『何備也！』御者曰：『臣儲之。』曰：『奚儲之？』御者曰：『為君之出亡，而道飢渴也。』曰：『子知吾且亡乎？』御者曰：『然。』曰：『何不以諫也？』御者曰：『君喜道諛，而惡至言。臣欲進諫，恐先郭亡，是以不諫也。』郭君作色而怒曰：『吾所以亡者、誠何哉？』御轉其辭曰：『君之所以亡者、太賢。』曰：『夫賢者所以不為存而亡者、何也？』御曰：『天下無賢而獨賢，是以亡也。』伏軾而嘆曰：『嗟乎！失賢人者如此乎？』於是身倦力解，枕御膝而臥，御自易以備，疏行而去。身死中野，為虎狼所食。此其不生者也。故先生者、當年霸，楚莊王是也。後生者、三年而復，宋昭公是也。不生者、死中野，為虎狼所食，郭君是也。有先生者、有後生者、有不生者。」《詩》曰：「聽言則對，誦言如醉。」
田常弒簡公，乃盟于國人，曰：「不盟者、死及家。」石他曰：「古之事君者、死其君之事。舍君以全親，非忠也；捨親以死君之事，非孝也；他則不能。然不盟，是殺吾親也，從人而盟，是背吾君也。嗚呼！生亂世，不得正行；劫乎暴人，不得全義，悲夫！」乃進盟，以免父母；退伏劍，以死其君。聞之者曰：「君子哉！安之命矣！」《詩》曰：「人亦有言；進退維谷。」石先生之謂也。
易曰：「困于石，據于蒺藜，入于其宮，不見其妻，凶。」此言困而不見據賢人者也。昔者、秦繆公困於殽，疾據五羖大夫、蹇叔、公孫友而小霸。晉文困於驪氏，疾據咎犯、趙衰、介子推而遂為君。越王勾踐困於會稽，疾據范蠡、大夫種、而霸南國。齊桓公困於長勺，疾據管仲、甯戚、隰朋，而匡天下。此皆困而知疾據賢人者也。夫困而不知疾據賢人，而不亡者、未嘗有之也。《詩》曰：「人之云亡，邦國殄瘁。」無善人之謂也。
孟子說齊宣王而不說。淳于髡侍，孟子曰：「今日說公之君，公之君不說，意者、其未知善之為善乎？」淳于髡曰：「夫子亦誠無善耳。昔者瓠巴鼓瑟，而潛魚出聽；伯牙鼓琴，而六馬仰秣；魚馬猶知善之為善，而況君人者也。」孟子曰：「夫雷電之起也，破竹折木，震驚天下，而不能使聾者卒有聞；日月之明，遍照天下，而不能使盲者卒有見。今公之君若此也。」淳于髡曰：「不然。昔者、揖封生高商，齊人好歌；杞梁之妻悲哭，而人稱詠。夫聲無細而不聞，行無隱而不形。夫子苟賢，居魯而魯國之削，何也？」孟子曰：「不用賢，削何有也！吞舟之魚不居潛澤，度量之士不居汙世。夫蓻、冬至必彫，吾亦時矣。」《詩》曰：「不自我先，不自我後。」非遭彫世者歟！
孔子曰：「可與言終日而不倦者、其惟學乎！其身體不足觀也，勇力不足憚也，族姓不足稱也，宗祖不足道也；而可以聞於四方，而昭於諸侯者、其惟學乎！」《詩》曰：「不愆不忘，率由舊章。」夫學之謂也。
子曰：「不知命，無以為君子。」言天之所生，皆有仁義禮智順善之心，不知天之所以命生，則無仁義禮智順善之心，無仁義禮智順善之心，謂之小人。故曰：「不知命，無以為君子。」《小雅》曰：「天保定爾，亦孔之固。」言天之所以仁義禮智保定人之甚固也。《大雅》曰：「天生蒸民，有物有則。民之秉彝，好是懿德。」言民之秉德以則天也。不知所以則天，又焉得為君子乎！
王者必立牧，方二人，使窺遠牧眾也。遠方之民有飢寒而不得衣食、有獄訟而不平其冤，失賢而不舉者、入告乎天子，天子於其君之朝也，揖而進之，曰：「噫！朕之政教有不得爾者邪？何如乃有飢寒而不得衣食，有獄訟而不平其冤、失賢而不舉。」然後其君退，而與其卿大夫謀之。遠方之民聞之，皆曰：「誠天子也！夫我居之僻，見我之近也；我居之幽，見我之明也。可欺乎哉！」故牧者所以開四目、通四聰也。《詩》曰：「邦國若否，仲山甫明之。」此之謂也。
楚莊王伐鄭，鄭伯肉袒，左把茅旌，右執鸞刀以進，言於莊王曰：「寡人無良邊陲之臣，以干大褐，使大國之君沛焉，遠辱至此。」莊王曰：「君子不令臣交易為言，是以使寡人得見君之玉面也，而微至乎此。」莊王受節，左右麾楚軍，退舍七里。將軍子重進諫曰：「夫南郢之與鄭，相去數千里，大夫死者數人，廝役者數百人，今克而弗有，無乃失民臣之力乎！」莊王曰：「吾聞：古者杅不穿，皮不蠹，不出於四方，以是君子之重禮而賤財也，要其人，不要其土，人告以從而不舍，不祥也。吾以不祥立於天下，災及吾身，何取之有？」既、晉之救鄭者至，曰：「請戰。」莊王許之。將軍子重進諫曰：「晉、強國也，道近兵銳，楚師奄罷，君其勿許。」莊王曰：「不可。強者、我避之，弱者、我威之，是寡人無以立乎天下也。」乃遂還師，以逆晉寇。莊王援桴而鼓之，晉師大敗，士卒奔者爭舟，而指可掬也。莊王曰：「噫！吾兩君不相好，百姓何罪？」乃退楚師，以佚晉寇。《詩》曰：「柔亦不茹，剛亦不吐。」
君子崇人之德，揚人之美，非道諛也；正言直行，指人之過，非毀疵也；詘柔順從，剛強猛毅，與物周流，道德不外。《詩》曰：「柔亦不茹，剛亦不吐；不侮矜寡，不畏強禦。」
衛靈公晝寢而起，志氣益衰，使人馳召勇士公孫悁，道遭行人卜商，卜商曰：「何驅之疾也？」對曰：「公晝寢而起，使我召勇士公孫悁。」子夏曰：「微悁而勇若悁者、可乎？」御者曰：「可。」子夏曰：「載我而反。」至，君曰：「使子召勇士，何為召儒？」使者曰：「行人曰：『微悁而勇若悁者、可乎？』臣曰：『可。』即載與來。」君曰：「諾。延先生上，趣召公孫悁。」至，入門杖劍疾呼曰：「商下，我存若頭。」子夏顧咄之，曰：「咄！內劍，吾將與若言勇。」於是、君令內劍而上。子夏曰：「來、吾嘗與子從君而西，見趙簡子，簡子披髮杖矛而見我君，我從十三行之後，趨而進曰：『諸侯相見，不宜不朝服，不朝服，行人卜商將以頸血濺君之服矣。』使反朝服，而見吾君，子耶？我耶？」悁曰：「子也。」子夏曰：「子之勇不若我一矣。又與子從君而東至阿，遭齊君重鞇而坐，吾君單鞇而坐，我從十三行之後，趨而進曰：『禮、諸侯相見，不宜相臨。』以庶揄其一鞇而去之者、子耶？我耶？」悁曰：「子也。」子夏曰：「子之勇不若我二矣。又與子從君於囿中，於是兩寇肩逐我君，拔矛下格而還。子耶？我耶？」悁曰：「子也。」子夏曰：「子之勇不若我三矣。所貴為士者、上攝萬乘，下不敢敖乎匹夫；外立節矜，而敵不侵擾；內禁殘害，而君不危殆；是士之所長，君子之所致貴也。若夫以長掩短，以眾暴寡，凌轢無罪之民，而成威於閭巷之間者、是士之甚毒，而君子之所致惡也，眾之所誅鋤也。《詩》曰：『人而無儀，不死何為。』夫何以論勇於人主之前哉！」於是靈公避席抑手曰：「寡人雖不敏，請從先生之勇。」《詩》曰：「不侮矜寡，不畏強禦。」卜先生也。
孔子行，簡子將殺陽虎，孔子似之，帶甲以圍孔子舍，子路慍怒，奮戟將下，孔子止之，曰：「由。何仁義之寡裕也！夫詩書之不習，禮樂之不講，是丘之罪也。若吾非陽虎，而以我為陽虎，則非丘之罪也，命也！我歌，子和若。」子路歌，孔子和之，三終而圍罷。《詩》曰：「來游來歌。」以陳盛德之和而無為也。
《詩》曰：「愷悌君子，民之父母。」君子為民父母何如？曰：「君子者、貌恭而行肆，身儉而施博，故不肖者不能逮也。殖盡於己，而區略於人，故可盡身而事也。篤愛而不奪，厚施而不伐；見人有善，欣然樂之；見人不善，惕然掩之；有其過而兼包之；授衣以最，授食以多；法下易由，事寡易為；是以中立而為人父母也。築城而居之，別田而養之，立學以教之，使人知親尊，親尊故為父服斬縗三年，為君亦服斬縗三年，為民父母之謂也。」
事強暴之國難，使強暴之國事我易。事之以貨寶，則貨單而交不結；約契盟誓，則約定而反無日；割國之強乘以賂之，則割定而欲無厭。事之彌順，其侵之愈甚，必致寶單國舉而後已，雖左堯右舜，未有能以此道免者也。故非有聖人之道，持以巧敏拜請畏事之，則不足以持國安身矣，故明君不道也。必修禮以齊朝，正法以齊官，平政以齊下，然後禮義節奏齊乎朝，法則度量正乎官，忠信愛利平乎下。行一不義，殺一無罪，而得天下，不為也。故近者競親，而遠者願至，上下一心，三軍同力；名聲足以薰炙之，威強足以一齊之，則拱揖指麾，而強暴之國莫不趨使，如赤子歸慈母者、何也？仁形義立，教誠愛深故。《詩》曰：「王猷允塞，徐方既來。」
勇士一呼，三軍皆避，士之誠也。昔者、楚熊渠子夜行，寢石以為伏虎，彎弓而射之，沒金飲羽，下視，知其為石，石為之開，而況人乎！夫倡而不和，動而不僨，中心有不全者矣。夫不降席而匡天下者、求之己也。孔子曰：「其身正，不令而行；其身不正，雖令不從。」先王之所以拱揖指麾，而四海來賓者、誠德之至也，色以形于外也。《詩》曰：「王猷允塞，徐方既來。」
昔者、趙簡子薨而未葬，中牟畔之，葬五日，襄子興師而次之，圍未匝，而城自壞者十丈，襄子擊金而退之。軍吏諫曰：「君誅中牟之罪，而城自壞者、是天助之也，君曷為而退之？」襄子曰：「吾聞之於叔向曰：『君子不乘人於利，不厄人於險。』使其城，然後攻之。」中牟聞其義而請降。曰：「善哉！襄子之謂也。《詩》曰：『王猷允塞，徐方既來。』」
威有三術：有道德之威者、有暴察之威者，有狂妄之威者，此三威不可不審察也。何謂道德之威？曰：「禮樂則修，分義則明；舉措則時，愛利則刑；如是、則百姓貴之如帝王，親之如父母，畏之如神明；故賞不用而民勸，罰不加而威行，是道德之威也。」何謂暴察之威？曰：「禮樂則不修，分義則不明，舉措則不時，愛利則不刑，然而其禁非也暴，其誅不服也繁審，其刑罰而信，其誅殺猛而必，闇如雷擊之，如牆壓之；百姓劫則致畏，怠則傲上，執拘則聚，遠聞則散，非劫之以刑勢，振之以誅殺，則無以有其下，是暴察之威也。」何謂狂妄之威？曰：「無愛人之心，無利人之事，而日為亂人之道，百姓讙譁，則從而放執於刑灼；不和人心，悖逆天理；是以水旱為之不時，年穀以之不升；百姓上困於暴亂之患，而下窮衣食之用，愁哀而無所告訴，比周憤潰以離上，傾覆滅亡可立而待，是狂妄之威也。夫道德之威成乎眾強，暴察之威成乎危弱，狂妄之威成乎滅亡。故威名同而吉凶之效遠矣，故不可不審察也。」《詩》曰：「昊天疾威，天篤降喪，瘨我飢饉，民卒流亡。」
晉平公游於河而樂，曰：「安得賢士，與之樂此也！」船人盍胥跪而對曰：「主君亦不好士耳！夫珠出於江海，玉出於崑山，無足而至者，猶主君之好也。士有足而不至者，蓋主君無好士之意耳，無患乎無士也。」平公曰：「吾食客門左千人，門右千人；朝食不足，夕收市賦；暮食不足，朝收市賦。吾可謂不好士乎？」盍胥對曰：「夫鴻鵠一舉千里，所恃者、六翮爾；背上之毛，腹下之毳，益一把，飛不為加高，損一把，飛不為加下。今君之食客，門左門右各千人，亦有六翮其中矣，將皆背上之毛，腹下之毳耶！」《詩》曰：「謀夫孔多，是用不集。」

[book_title]卷七
齊宣王謂田過曰：「吾聞：儒者親喪三年。君與父孰重？」過對曰：「殆不如父重。」王忿然曰：「曷為士去親而事君？」對曰：「非君之土地，無以處吾親；非君之祿，無以養吾親；非君之爵，無以尊顯吾親；受之於君，致之於親，凡事君以為親也。」宣王悒然，無以應之。《詩》曰：「王事靡盬，不遑將父。」
趙王使人於楚，鼓瑟而遣之，曰：「慎無失吾言。」使者受命，伏而不起，曰：「大王鼓瑟，未嘗若今日之悲也。」王曰：「調。」使者曰：「調則可記其柱。」王曰：「不可。天有燥濕，絃有緩急，柱有推移，不可記也。」使者曰：「請借此以喻。楚之去趙也，千有餘里，亦有吉凶之變，凶則弔之，吉則賀之，猶柱之有推移，不可記也。故王之使人，必慎其所之，而不任以辭。」《詩》曰：「征夫捷捷，每懷靡及。」蓋傷自上而御下也。
齊有隱士東郭先生、梁石君，當曹相國為齊相也。客謂匱生曰：「夫東郭先生梁石君，世之賢也，隱於深山，終不詘身下志以求仕者也。吾聞先生得謁曹相國，願先生為之先。臣里母相善，婦見疑盜肉，其姑去之，恨而告于里母，里母曰：『安行，今令姑呼汝。』即束蘊請火，去婦之家，曰：『吾犬爭肉相殺，請火治之。』姑乃直使人追去婦，還之。故里母非談說之士，束蘊請火，非還婦之道也。然物有所感，事有可適，何不為之先？」匱生曰：「愚恐不及，然請盡力為東郭先生、梁石君束蘊請火。」於是乃見曹相國，曰：「臣之里、有夫死三日而嫁者，有終身不嫁者，則自為娶，將何娶焉？」相國曰：「吾亦娶其終身不嫁者耳。」匱生曰：「齊有隱士東郭先生、梁石君，世之賢士也，隱於深山，終不詘身下志以求仕。相國娶婦，欲娶其不嫁者，取臣獨不取其不仕之臣耶？」於是曹相國因匱生束帛安車迎東郭先生、梁石君，厚客之。《詩》曰：「既見君子，我心則降。」
孔子曰：「昔者、周公事文王，行無專制，事無由己，身若不勝衣，言若不出口，有奉持於前，洞洞焉若將失之，可謂子矣。武王崩，成王幼，周公承文武之業，履天子之位，聽天子之政，征夷狄之亂，誅管蔡之罪，抱成王而朝諸侯，誅賞制斷，無所顧問，威動天下，振恐海內，可謂能武矣。成王壯，周公致政，北面而事之，請然後行，無伐矜之色，可謂臣矣。故一人之身，能三變者、所以應時也。」《詩》曰：「左之左之，君子宜之；右之右之，君子有之。」
傳曰：「鳥之美羽勾啄者、鳥畏之；魚之侈口垂腴者、魚畏之；人之利口贍辭者、人畏之。是以君子避三端：避文士之筆端，避武士之鋒端，避辯士之舌端。」《詩》曰：「我友敬矣，讒言其興。」
孔子困於陳蔡之間，即三經之席，七日不食，藜羹不糝，弟子有飢色，讀書習禮樂不休。子路進諫曰：「為善者天報之以福，為不善者天報之以賊。今夫子積德累仁，為善久矣，意者、當遣行乎？奚居之隱也？」孔子曰：「由來！汝小人也，未講於論也。居，吾語汝：子以知者為無罪乎？則王子比干何為刳心而死；子以義者為聽乎？則伍子胥何為抉目而懸吳東門；子以廉者為用乎？則伯夷叔齊何為餓於首陽之山；子以忠者為用乎？則鮑叔何為而不用，葉公子高終身不仕，鮑焦抱木而泣，子推登山而燔。故君子博學深謀，不遇時者眾矣，豈獨丘哉！賢不肖者、材也，遇不遇者、時也，今無有時，賢安所用哉！故虞舜耕於歷山之陽，立為天子，其遇堯也；傅說負土而版築，以為大夫，其遇武丁也；伊尹故有莘氏僮也，負鼎操俎，調五味，而立為相，其遇湯也；呂望行年五十，賣食棘津，年七十，屠於朝歌，九十乃為天子師，則遇文王也；管夷吾束縛自檻車，以為仲父，則遇齊桓公也；百里奚自賣五羊之皮，為秦伯牧牛，舉為大夫，則遇秦繆公也；虞丘於天下以為令尹，讓於孫叔敖，則遇楚莊王也；伍子胥前功多，後戮死，非知有盛衰也，前遇闔閭，後遇夫差也。夫驥罷鹽車，此非無形容也，莫知之也，使驥不得伯樂，安得千里之足，造父亦無千里之手矣。夫蘭茞生於茂林之中，深山之間，人莫見之故不芬；夫學者非為通也，為窮而不困，憂而志不衰，先知禍福之始，而心無惑焉，故聖人隱居深念，獨聞獨見。夫舜亦賢聖矣，南面而治天下，惟其遇堯也，使舜居桀紂之世，能自免於刑戮之中，則為善矣，亦何位之有？桀殺關龍逢，紂殺王子比干，當此之時，豈關龍逢無知，而王子比干不慧哉！此皆不遇時也。故君子務學脩身端行而須其時者也，子無惑焉。」《詩》曰：「鶴鳴于九皋，聲聞于天。」
曾子曰：「往而不可還者、親也，至而不可加者、年也。是故孝子欲養而親不待也，木欲直而時不待也。是故椎牛而祭墓，不如雞豚逮存親也。故吾嘗仕齊為吏，祿不過鐘釜，尚猶欣欣而喜者，非以為多也，樂其逮親也；既沒之後，吾嘗南遊於楚，得尊官焉，堂高九仞，榱題三圍，轉轂百乘，猶北鄉而泣涕者，非為賤也，悲不逮吾親也。故家貧親老，不擇官而仕；若夫信其志、約其親者，非孝也。」《詩》曰：「有母之尸雍。」
趙簡子有臣曰周舍，立於門下，三日三夜，簡子使問之，曰：「子欲見寡人何事？」周舍對曰：「願為諤諤之臣，墨筆操牘，從君之過而，日有記也，月有成也，歲有效也。」簡子居、則與之居，出、則與之出。居無幾何，而周舍死，簡子如喪子。後與諸大夫飲於洪波之臺，酒酣，簡子涕泣，諸大夫皆出走，曰：「臣有罪而不自知。」簡子曰：「大夫皆無罪。昔者、吾有周舍有言曰：『千羊之皮，不若一狐之腋；眾人諾諾，不若一士之諤諤。昔者、商紂默默而亡，武王諤諤而昌。』今自周舍之死，吾未嘗聞吾過也，吾亡無日矣，是以寡人泣也。」
傳曰：齊景公問晏子：「為人何患？」晏子對曰：「患夫社鼠。」景公曰：「何謂社鼠？」晏子曰：「社鼠出竊於外，入託於社，灌之恐壞墻，燻之恐燒木，此鼠之患。今君之左右，出則賣君以要利，入則託君不罪乎亂法，又并覆而育之，此社鼠之患也。」景公曰：「嗚呼！豈其然？」「人有市酒而甚美者，置表甚長，然至酒酸而不售，問里人其故。里人曰：『公之狗甚猛，而人有持器而欲往者，狗輒迎而齧之，是以酒酸不售也。』士欲白萬乘之主，用事者迎而齧之，亦國之惡狗也。左右者為社鼠，用事者為惡狗，此國之大患也。」《詩》曰：「瞻彼中林，侯薪侯蒸。」言朝廷皆小人也。
昔者、司城子罕相宋，謂宋君曰：「夫國家之安危，百姓之治亂，在君之行。夫爵祿賞賜舉，人之所好也，君自行之；殺戮刑罰，民之所惡也，臣請當之。」君曰：「善。寡人當其美，子受其惡，寡人自知不為諸侯笑矣。」國人知殺戮之刑專在子罕也，大臣親之，百姓畏之，居不期年，子罕遂去宋君，而專其政。故《老子》曰：「魚不可脫於淵，國之利器不可以示人。」《詩》曰：「胡為我作，不即我謀。」
衛懿公之時、有臣曰弘演者、受命而使，未反，而狄人攻衛，於是懿公欲興師迎之，其民皆曰：「君之所貴而有祿位者、鶴也，所愛者、宮人也，亦使鶴與宮人戰，余安能戰？」遂潰而皆去。狄人至，攻懿公於熒澤，殺之，盡食其肉，獨舍其肝。弘演至，報使於肝，辭畢，呼天而號，哀止，曰：「若臣者、獨死可耳。」於是，遂自刳出腹實，內懿公之肝，乃死。桓公聞之，曰：「衛之亡也，以無道，今有臣若此，不可不存。」於是復立衛於楚丘。如弘演、可謂忠士矣，殺身以捷其君，非徒捷其君，又令衛之宗廟復立，祭祀不絕，可謂有大功矣。《詩》曰：「四方有羨，我獨居憂，民莫不榖，我獨不敢休。」
孫叔敖遇狐丘丈人。狐丘丈人曰：「僕聞之：有三利，必有三患，子知之乎？」孫叔敖蹴然易容曰：「小子不敏，何足以知之！敢問何謂三利？何謂三患？」狐丘丈人曰：「夫爵高者、人妒之，官大者、主惡之，祿厚者、怨歸之，此之謂也。」孫叔敖曰：「不然。吾爵益高，吾志益下；吾官益大，吾心益小；吾祿益厚，吾施益博。可以免於患乎？」狐丘丈人曰：「善哉！言乎！堯舜其猶病諸！」《詩》曰：「溫溫恭人，如集于木；惴惴小心，如臨于谷。」
孔子曰：「明王有三懼：一曰處尊位而恐不聞其過，二曰得志而恐驕，三曰聞天下之至道而恐不能行。昔者、越王勾踐與吳戰，大敗之，兼有南夷，當是之時，君南面而立，近臣三，遠臣五，令諸大夫曰：『聞過而不以告我者、為上戮。』此處尊位而恐不聞其過也。昔者、晉文王與楚戰，大勝之，燒其草，火三日不息，文公退而有憂色，侍者曰：『君大勝楚，而有憂色，何也？』文公曰：『吾聞能以戰勝安者、惟聖人；若夫詐勝之徒，未嘗不危，吾是以憂也。』此得志而恐驕也。昔者、齊桓公得管仲隰朋，南面而立，桓公曰：『吾得二子也，吾目加明，吾耳加聰，不敢獨擅，進之先祖。』此聞至道而恐不能行者也。由桓公晉文越王勾踐觀之，三懼者、明君之務也。」《詩》曰：「溫溫恭人，如集于木；惴惴小心，如臨于谷；戰戰兢兢，如履薄冰。」此言大王居人上也。
楚莊王賜其群臣酒，日暮酒酣、左右皆醉，殿上燭滅，有牽王后衣者，后扢冠纓而絕之，言於王曰：「今燭滅，有牽妾衣者，妾扢其纓而絕之，願趣火視絕纓者。」王曰：「止。」立出令曰：「與寡人飲、不絕纓者，不為樂也。」於是冠纓無完者，不知王后絕冠纓者誰，於是王遂與群臣歡飲乃罷。後吳興師攻楚，有人常為應行，合戰者五，陷陣卻敵，遂取大軍之首而獻之。王怪而問之曰：「寡人未嘗有異於子，子何為於寡人厚也。」對曰：「臣先殿上絕纓者也，當時宜以肝膽塗地，負日久矣，未有所效，今幸得用，於臣之義，尚可為王破吳而強楚。」《詩》曰：「有漼者淵，雚葦淠淠。」言大者無不容也。
傳曰：「伯奇孝而棄於親，隱公慈而殺於弟，叔武賢而殺於兄，比干忠而誅於君。」《詩》曰：「予慎無辜。」
紂殺比干，箕子被髮佯狂；陳靈公殺泄冶，鄧元去陳以族從；自此以後，殷并於周，陳亡於楚，以其殺比干泄冶，而失箕子鄧元也。燕昭王得郭隗鄒衍樂毅，是以魏趙興兵而攻齊，棲於莒。燕之地計眾，不與齊均也，然所以信燕至於此者，由得士也。故無常安之國，無宜治之民，得賢者昌，失賢者亡，自古及今，未有不然者也。明鏡者、所以照形也，往古者、所以知今也。知惡古之所以危亡，而不務襲蹈其所以安存，則未有以異乎卻走而求逮前人也。太公知之，故舉微子之後，而封比干之墓。夫聖人之於賢者之後，尚如是厚也，而況當世之存者乎！《詩》曰：「昊天太憮，予慎無辜。」
宋玉因其友見楚襄王，襄王待之無以異，乃讓其友。友曰：「夫薑桂因地而生，不因地而辛；女因媒而嫁，不因媒而親。子之事王未耳，何怨於我？」宋玉曰：「不然。昔者、齊有狡兔，盡一日走五百里，使之瞻見指注，雖良狗猶不及狡兔之塵，若攝纓而縱紲之，〔則狡兔不能離也。今子之屬臣也，攝纓而縱紲與〕瞻見指注與！」《詩》曰：「將安將樂，棄予作遺。」
宋燕相齊，見逐，罷歸之舍，召門尉陳饒等二十六人曰：「諸大夫有能與我赴諸侯者乎？」陳饒等皆伏而不對。宋燕曰：「悲乎哉！何士大夫易得而難用也。」饒曰：「〔非士大夫易得而難用也，〕君弗能用也，〔君不能用，〕則有不平之心，是失之己而責諸人也。」宋燕曰：「夫失諸己而責諸人者何？」陳饒曰：「三斗之稷，不足於士，而君雁鶩有餘粟，是君之一過也。果園梨栗，後宮婦人以相提擲，士曾不得一嘗，是君之二過也。綾紈綺縠，靡麗於堂，從風而弊，士曾不得以為緣，是君之三過也。且夫財者、君之所輕也，死者、士之所重也。君不能行君之所輕，而欲使士致其所重，猶譬鈆刀畜之，而干將用之，不亦難乎！」宋燕面有慚色，逡巡避席曰：「是燕之過也。」《詩》曰：「或以其酒，不以其漿。」
傳曰：善為政者、循情性之宜，順陰陽之序，通本末之理，合天人之際，如是、則天地奉養，而生物豐美矣。不知為政者、使情厭性，使陰乘陽，使末逆本，使人詭天氣，鞠而不信，鬱而不宜，如是，則災害生，怪異起，群生皆傷，而年穀不熟，是以其動傷德，其靜無救，故緩者事之，急者弗知，日反理而欲以為治。《詩》曰：「廢為殘賊，莫知其尤。」
魏文侯之時，子質仕而獲罪焉，去而北遊，謂簡主曰：「從今已後，吾不復樹德於人矣。」簡主曰：「何以也？」質曰：「吾所樹堂上之士半，吾所樹朝廷之大夫半，吾所樹邊境之人亦半。今堂上之士〔惡我於君，朝廷之大夫〕恐我以法，邊境之人劫我以兵，是以不樹德於人也。」簡主曰：「噫！子之言過矣。夫春樹桃李，夏得陰其下，秋得食其實。春樹蒺藜，夏不可採其葉，秋得其刺焉。由此觀之，在所樹也。今子所樹，非其人也。故君子先擇而後種也。」《詩》曰：「無將大車，惟塵冥冥。」
正直者、順道而行，順理而言，公平無私，不為安肆志，不為危激行。昔衛獻公出走，反國，及郊，將班邑於從者而後入。太史柳莊曰：「如皆守社稷，則孰負羈縶而從；如皆從，則孰守社稷。君反國而有私，無乃不可乎！」於是不班也。柳莊正矣！昔者、衛大夫史魚病且死，謂其子曰：「我數言蘧伯玉之賢而不能進，彌子瑕不肖而不能退。為人臣，生不能進賢而退不肖，死不當治喪正堂，殯我於室、足矣。」衛君問其故，子以父言聞，君造然召蘧伯玉而貴之，而退彌子瑕，從殯於正堂，成禮而後去。生以身諫，死以尸諫，可謂直矣。《詩》曰：「靖共爾位，好是正直。」
孔子閒居，子貢侍坐，「請問為人下之道奈何？」孔子曰：「善哉！爾之問也！為人下，其猶土乎？」子貢未達，孔子曰：「夫土者、掘之得甘泉焉，樹之得五穀焉，草木植焉，鳥獸魚鱉遂焉；生則立焉，死則入焉；多功不言，賞世不絕，故曰：能為下者、其惟土乎！」子貢曰：「賜雖不敏，請事斯語。」《詩》曰：「式禮莫愆。」
傳曰：南假子過程本，本為之烹鱺魚。南假子曰：「聞君子不食鱺魚。」本子曰：「此乃君子食也，我何與焉？」假子曰：「夫高比、所以廣德也，下比、所以狹行也；比於善者、自進之階，比於惡者，自退之原也。且詩不云乎！高山仰止，景行行止。吾豈自比君子哉！志慕之而已矣。」
子貢問大臣，子曰：「齊有鮑叔，鄭有子皮。」子貢曰：「否。齊有管仲，鄭有東里子產。」孔子曰：「產、薦也。」子貢曰：「然則薦賢賢於賢。」曰：「知賢、知也，推賢、仁也，引賢、義也。有此三者，又何加焉！」
孔子遊於景山之上，子路子貢顏淵從。孔子曰：「君子登高必賦，小子願者何？言其願，丘將啟汝。」子路曰：「由願奮長戟，盪三軍，乳虎在後，仇敵在前，蠡躍蛟奮，進救兩國之患。」孔子曰：「勇士哉！」子貢曰：「兩國構難，壯士列陣，塵埃漲天，賜不持一尺之兵，一斗之糧，解兩國之難，用賜者存，不用賜者亡。」孔子曰：「辯士哉！」顏回不願，孔子曰：「回何不願？」顏淵曰：「二子已願，故不敢願。」孔子曰：「不同意，各有事焉，回其願，丘將啟汝。」顏淵曰：「願得小國而相之，主以道制，臣以德化，君臣同心，外內相應，列國諸侯莫不從義嚮風，壯者趨而進，老者扶而至，教行乎百姓，德施乎四蠻，莫不釋兵，輻輳乎四門，天下咸獲永寧，蝖飛蠕動，各樂其性，進賢使能，各任其事，於是君綏於上，臣和於下，垂拱無為，動作中道，從容得禮，言仁義者賞，言戰鬥者死，則由何進而救，賜何難之解。」孔子曰：「聖士哉！大人出，小子匿，聖者起，賢者伏。回與執政，則由賜焉施其能哉！」《詩》曰：「雨雪瀌瀌，見晛曰消。」
昔者、孔子鼓瑟，曾子子貢側門而聽，曲終，曾子曰：「嗟乎！夫子瑟聲殆有貪狼之志，邪僻之行，何其不仁，趨利之甚。」子貢以為然，不對而入。夫子望見子貢有諫過之色，應難之狀，釋瑟而待之，子貢以曾子之言告。子曰：「嗟乎！夫參、天下賢人也，其習知音矣！鄉者，丘鼓瑟，有鼠出游，狸見於屋，循梁微行，造焉而避，厭目曲脊，求而不得，丘以瑟淫其音，參以丘為貪狼邪僻，不亦宜乎！」《詩》曰：「鼓鐘于宮，聲聞于外。」
為人父者、必懷慈仁之愛，以畜養其子，撫循飲食，以全其身；及其有識也，必嚴居正言，以先導之；及其束髮也，授明師以成其技；十九見志，請賓冠之，足以死其意；血脈澄靜，娉內以定之，信承親授，無有所疑；冠子不言，髮子不笞，聽其微諫，無令憂之，此為人父之道也。《詩》曰：「父兮生我，母兮鞠我。拊我畜我，長我育我。顧我復我，出入腹我。」

[book_title]卷八
越王勾踐使廉稽獻民於荊王，荊王使者曰：「越、夷狄之國也，臣請欺其使者。」荊王曰：「越王、賢人也，其使者亦賢，子其慎之！」使者出，見廉稽曰：「冠、則得以俗見，不冠、不得見。」廉稽曰：「夫越、亦周室之列封也，不得處於大國，而處江海之陂，與魭鱣魚鱉為伍，文身翦髮，而後處焉。今來至上國，必曰：『冠、得俗見，不冠、不得見。』如此、則上國使適越，亦將劓墨文身翦髮，而後得以俗見，可乎？」荊王聞之，披衣出謝。孔子曰：「使於四方，不辱君命，可謂士矣。」
人之所以好富貴安樂，為人所稱譽者、為身也；惡貧賤危辱，為人所謗毀者、亦為身也。然身何貴也？莫貴於氣；人得氣則生，失氣則死；其氣非金帛珠玉也，不可求於人也；非繒布五穀也，不可糴買而得也；在吾身耳，不可不慎也。《詩》曰：「既明且哲，以保其身。」
吳人伐楚，昭王去國，國有屠羊說從行，昭王反國，賞從者，及說，說辭曰：「君失國，臣所失者屠；君反國，臣亦反其屠。臣之祿既厚，又何賞之？」辭不受命，君強之，說曰：「君失國，非臣之罪，故不伏誅；君反國，非臣之功、故不受其賞。吳師入郢，臣畏寇避患，君反國，說何事焉。」君曰：「不受，則見之。」說對曰：「楚國之法，商人欲見於君者，必有大獻重質，然後得見。今臣智不能存國，節不能死君，勇不能待寇，然見之，非國法也。」遂不受命，入于澗中。昭王謂司馬子期曰：「有人於此，居處甚約，議論甚高，為我求之，願為兄弟，請為三公。」司馬子期舍車徒求之，五日五夜，見之，謂曰：「國危不救，非仁也；君命不從，非忠也；惡富貴於上，甘貧苦於下，意者過也。今君願為兄弟，請為三公，不聽君，何也？」說曰：「三公之位，我知其貴於刀俎之肆矣；萬鍾之祿，我知其富於屠年之利矣。今見爵祿之利，而忘辭受之禮，非所聞也。」遂辭三公之位，而反乎屠羊之肆。君子聞之曰：「甚矣哉！屠羊子之為也，約己持窮，而處人之國矣。」說曰：「何謂窮？吾讓之以禮，而終其國也。」曰：「在深淵之中，而不援彼之危，見昭王德衰於吳，而懷寶絕跡，以病其國，欲獨全己者也，是厚於己而薄於君，狷乎！非救世者也。」「何如則可謂救世矣？」曰：「若申伯仲山甫可謂救世矣！昔者、周德大衰，道廢於厲，申伯仲山甫輔相宣王，撥亂世，反之正，天下略振，宗廟復興，申伯仲山甫乃並順天下，匡救邪失，喻德教，舉遺士，海內翕然向風。故百姓勃然詠宣王之德。《詩》曰：『周邦咸喜，戎有良翰。』又曰：『邦國若否，仲山甫明之。既明且哲，以保其身。夙夜匪懈，以事一人。』如是、可謂救世矣。」
齊崔杼弒莊公，荊蒯芮使晉而反。其僕曰：「崔杼弒莊公，子將奚如？」荊蒯芮曰：「驅之！將入死而報君。」其僕曰：「君之無道也，四鄰諸侯莫不聞也，以夫子而死之，不亦難乎？」荊蒯芮曰：「善哉！而言也！早言，我能諫；諫而不用，我能去；今既不諫，又不去。吾聞之；食其食，死其事，吾既食亂君之食，又安得治君而死之！」遂驅車而入，死其事。僕曰：「人有亂君，猶必死之；我有治長，可無死乎！」乃結轡自刎于車上。君子聞之，曰：「荊蒯芮可謂守節死義矣，僕夫則無為死也，猶飲食而遇毒也。」《詩》曰：「風夜匪懈，以事一人。」荊先生之謂也。易曰：「不恆其德，或承之羞。」僕夫之謂也。
遜而直、上也，切次之，謗諫為下，懦為死。《詩》曰：「柔亦不茹。」
宋萬與莊公戰，獲乎莊公，莊公敗舍諸宮中，數月，然後歸之，反為大夫于宋。宋萬與閔公博，婦人皆在側，萬曰：「甚矣！魯侯之淑，魯侯之美也，天下諸侯宜為君者、惟魯侯耳！」閔公矜此婦人，妒其言，顧曰：「爾虜，焉知魯侯之美惡乎？」宋萬怒，博閔公，絕脰。仇牧聞君弒，趨而至，遇之于門，手劍而叱之，萬臂摋仇牧，碎其首，齒著乎門闔。仇牧可謂不畏強禦矣。《詩》曰：「惟仲山甫，柔亦不茹，剛亦不吐。」
可於君，不可於父，孝子不為也；可於父，不可於君，君子不為也。故君不可奪，親亦不可奪也。《詩》曰：「愷悌君子，四方為則。」
黃帝即位，施惠承天，一道修德，惟仁是行，宇內和平，未見鳳凰，惟思其象，夙寐晨興，乃召天老而問之，曰：「鳳象何如？」天老對曰：「夫鳳象、鴻前麟後，蛇頸而魚尾，龍文而龜身，燕頷而雞啄；戴德負仁，抱中挾義；小音金，大音鼓；延頸奮翼，五彩備明；舉動八風，氣應時雨；食有質，飲有儀；往即文始，來即嘉成；惟鳳為能通天祉，應地靈，律五音，覽九德。天下有道，得鳳象之一，則鳳過之，得鳳象之二，則鳳翔之，得鳳象之三，則鳳集之，得鳳象之四，則鳳春秋下之，得鳳象之五，則鳳沒身居之。」黃帝曰：「於戲！允哉！朕何敢與焉。」於是黃帝乃服黃衣，戴黃冕，致齋于宮，鳳乃蔽日而至，黃帝降于東階，西面再拜稽首，曰：「皇天降祉，不敢不承命。」鳳乃止帝東國，集帝梧桐，食帝竹實，沒身不去。《詩》曰：「鳳凰于飛，劌劌其羽，亦集爰止。」
魏文侯有子曰擊，次曰訴，訴少而立以嗣，封擊中山。三年莫往來，其傅趙蒼唐曰：「父忘子，子不可忘父，何不遣使乎？」擊曰：「願之，而未有所使也。」蒼唐曰：「臣請使。」擊曰：「諾。」於是乃問君所好與所嗜，曰：「君好北犬，嗜晨鴈。」遂求北犬晨鴈賚行。蒼唐至，曰：「北蕃中山之君有北犬晨鴈，使蒼唐再拜獻之。」文侯曰：「擊知吾好北犬晨鴈也，則見使者。」文侯曰：「擊無恙乎？」蒼唐唯唯而不對，三問而三不對。文侯曰：「不對何也？」蒼唐曰：「臣聞：諸侯不名。君既已賜弊邑，使得小國侯，君問以名，不敢對也。」文侯曰：「中山之君無恙乎？」蒼唐曰：「今者、臣之來，拜送於郊。」文侯曰：「中山之君長短若何矣？」蒼唐曰：「問諸侯，比諸侯；諸侯之朝，則側者皆人臣，無所比之，然則、所賜衣裘，幾能勝之矣。」文侯曰：「中山之君亦何好乎？」對曰：「好詩。」文侯曰：「於詩何好？」曰：「好黍離與晨風。」文侯曰：「黍離何哉？」對曰：「彼黍離離，彼稷之苗。行邁靡靡，中心搖搖。知我者、謂我心憂；不知我者、謂我何求。悠悠蒼天，此何人哉？」文侯曰：「怨乎？」曰：「非敢怨也，時思也。」文侯曰：「晨風謂何？」對曰：「鴥彼晨風，鬱彼北林。未見君子，憂心欽欽。如何如何！忘我實多。」於是文侯大悅，曰：「欲知其子，視其母；欲知其君，視其所使。中山君不賢，惡能得賢。」遂廢太子訴，召中山君以為嗣。《詩》曰：「鳳凰于飛，劌劌其羽，亦集爰止。藹藹王多吉士，惟君子使，媚于天子。」君子曰：「夫使、非直敝車罷馬而已，亦將喻誠信，通氣志，明好惡，然後可使也。」
子賤治單父其民附，孔子曰：「告丘之所以治之者。」對曰：「不齊時發倉廩，振困窮，補不足。」孔子曰：「是小人附耳，未也。」對曰：「賞有能，招賢才，退不肖。」孔子曰：「是士附耳，未也。」對曰：「所父事者三人，所兄事者五人，所友者十有二人，所師者一人。」孔子曰：「所父事者三人，〔足以教孝矣，〕所兄事者五人，足以教弟矣；所友者十有二人，足以袪壅蔽矣；所師者一人，足以慮無失策，舉無敗功矣。惜乎！不齊〔之所為者小也，〕為之大，功乃與堯舜參矣。」《詩》曰：「愷悌君子，民之父母。」子賤其似之矣。
度地圖居以立國，崇恩博利以懷眾，明好惡以正法度，率民力稼，學校庠序以立教，事老養孤以化民，升賢賞功以勸善，懲奸絀失以醜惡，講御習射以防患，禁奸止邪以除害，接賢連友以廣智，宗親族附以益強。《詩》曰：「愷悌君子。」
齊景公使人於楚，楚王與之上九重之臺，顧使者曰：「齊有臺若此乎？」使者曰：「吾君有治位之坐，土階三等，茅茨不翦，樸椽不斲者，猶以謂為之者勞，居之者泰，吾君惡有臺若此者！」楚王蓋悒如也。使者可謂不辱君命，其能專對矣。
傳曰：予小子使爾繼邵公之後。受命者必以其祖命之。孔子為魯司寇，命之曰：「宋公之子弗甫有孫魯孔丘，命爾為司寇。」孔子曰：「弗甫敦及厥辟，將不堪。」公曰：「不妄。」
傳曰：諸侯之有德，天子錫之：一錫車馬，再錫衣服，三錫虎賁，四錫樂器，五錫納陛，六錫朱戶，七錫弓矢，八錫鈇鉞，九錫秬鬯。《詩》曰：「釐爾圭瓚，秬鬯一卣。」
齊景公問子貢曰：「先生何師？」對曰：「魯仲尼。」曰：「仲尼賢乎？」曰：「聖人也，豈直賢哉！」景公嘻然而笑曰：「其聖何如？」子貢曰：「不知也。」景公悖然作色曰：「始言聖人，今言不知，何也？」子貢曰：「臣終身戴天，不知天之高也；終身踐地，不知地之厚也。若臣之事仲尼，譬猶渴操壺杓，就江海而飲之，腹滿而去，又安知江海之深乎？」景公曰：「先生之譽，得無太甚乎！」子貢曰：「臣賜何敢甚言，尚慮不及耳！臣譽仲尼，譬猶兩手捧土而附泰山，其無益亦明矣；使臣不譽仲尼，譬猶兩手杷泰山，無損亦明矣。」景公曰：「善豈其然！善豈其然！」《詩》曰：「綿綿翼翼，不測不克。」
一穀不升謂之䭑，二穀不升謂之飢，三穀不升謂之饉，四穀不升謂之荒，五穀不升謂之大侵。大侵之禮，君食不兼味，臺榭不飾，道路不除，百官補而不制，鬼神禱而不祠，此大侵之禮也。《詩》曰：「我居御卒荒。」此之謂也。
古者、天子為諸侯受封，謂之采地，百里諸侯以三十里，七十里諸侯以二十里，五十里諸侯以十里。其後子孫雖有罪而絀，使子孫賢者守其地，世世以祠其始受封之君，此之謂興滅國，繼絕世也。《書》曰：「茲予享于先王，爾祖其從享之。」
梁山崩，晉君召大夫伯宗，道逢輦者，以其輦服其道，伯宗使其右下，欲鞭之。輦者曰：「君趨道豈不遠矣，不知事而行，可乎？」伯宗喜，問其所居。曰：「絳人也。」伯宗曰：「子亦有聞乎？」曰：「梁山崩，壅河，顧三日不流，是以召子。」伯宗曰：「如之何？」曰：「天有山，天崩之；天有河，天壅之。伯宗將如之何！」伯宗私問之。曰：「君其率群臣，素服而哭之，既而祠焉，河斯流矣。」伯宗問其姓名，弗告。伯宗到，君問，伯宗以其言對。於是君素服，率群臣而哭之，既而祠焉，河斯流矣。君問伯宗何以知之，伯宗不言受輦者，詐以自知。孔子聞之，曰：「伯宗其無後，攘人之善。」《詩》曰：「天降喪
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:31:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>