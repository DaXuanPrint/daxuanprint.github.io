<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="一宇,二柱,三极,四符,五鑑,六匕,七釜,八筹,九药,《文始真经》全文在线阅读,《文始真经》全文在线下载,大玄古籍书库">
<meta name="description" content="关尹子曰：「非有道不可言，不可言即道；非有道不可思，不可思即道。天物怒流，人事错错然。若若乎回也，戛戛乎鬭也。勿勿乎似而非也。而爭之，而介之；而哯之，而嘖之；而去之，而要之。言之如吹影，思之如鏤尘，圣智造迷，鬼神不识。惟不可为，不可致，不可测，不可分。故曰天、曰命、曰神、曰玄；合曰道。」。关尹子曰：「无一物非天，无一物非命，无一物非神，无一物非玄。物既如此，人岂不然？人皆可曰天，人皆可曰神，人皆可致命通玄。不可彼天，此非天；彼神，此非神；彼命，此非命；彼玄，此非玄。是以善吾道者，即一物中知天、尽神、致命、">
<title>《文始真经》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《文始真經》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">未知</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">諸子百家,</span> <br/>
          字数： <span class="inputVal" id="bknum">[book_length]14612</span> <br/>
          说明： <span class="inputVal" id="bkdec">關尹子曰：「非有道不可言，不可言即道；非有道不可思，不可思即道。天物怒流，人事錯錯然。若若乎回也，戛戛乎鬭也。勿勿乎似而非也。而爭之，而介之；而哯之，而嘖之；而去之，而要之。言之如吹影，思之如鏤塵，聖智造迷，鬼神不識。惟不可為，不可致，不可測，不可分。故曰天、曰命、曰神、曰玄；合曰道。」
關尹子曰：「無一物非天，無一物非命，無一物非神，無一物非玄。物既如此，人豈不然？人皆可曰天，人皆可曰神，人皆可致命通玄。不可彼天，此非天；彼神，此非神；彼命，此非命；彼玄，此非玄。是以善吾道者，即一物中知天、盡神、致命、造玄。學之徇異，名析同實；得之契同，實忘異名。」
關尹子曰：「觀道者如觀水，以觀沼為未足，則之河，之江，之海，曰：『水至也。』殊不知我之津、液、涎、淚皆水。」
關尹子曰：「道無人。聖人不見甲是道，乙非道。道無我。聖人不見己進道，己退道。以不有道，故不無道；以不得道，故不失道。」
關尹子曰：「不知道，妄意卜者，如射覆盂：高之存金、存玉，中之存角、存羽，卑之存瓦、存石。是乎？非是乎？惟置物者知之。」
關尹子曰：「一陶能作萬器，終無有一器能作陶者，能害陶者。一道能作萬物，終無有一物能作道者，能害道者。」
關尹子曰：「道茫茫而無知乎？心儻儻而無羈乎？物迭迭而無非乎？電之逸乎？沙之飛乎？聖人以知：心一，物一，道一。三者、又合為一。不以一格不一，不以不一害一。」
關尹子曰：「以盆為沼，以石為島，魚環游之，不知其幾千萬里而不窮也。夫何故？水無源無歸。聖人之道：本無首，末無尾，所以應物不窮。」
關尹子曰：「無愛道，愛者、水也；無觀道，觀者、火也；無逐道，逐者、木也；無言道，言者、金也；無思道，思者、土也。惟聖人不離本情，而登大道；心既未萌，道亦假之。」
關尹子曰：「重雲蔽天，江湖黯然，游魚茫然。忽望波明食動，幸賜于天，即而就之</span> <br/>
          封面： <span class="inputVal" id="bkimg">Z_19701.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《文始真經》
[book_date]
[book_length]14612
[book_img]Z_19701.jpg


[book_title]一宇
關尹子曰：「非有道不可言，不可言即道；非有道不可思，不可思即道。天物怒流，人事錯錯然。若若乎回也，戛戛乎鬭也。勿勿乎似而非也。而爭之，而介之；而哯之，而嘖之；而去之，而要之。言之如吹影，思之如鏤塵，聖智造迷，鬼神不識。惟不可為，不可致，不可測，不可分。故曰天、曰命、曰神、曰玄；合曰道。」
關尹子曰：「無一物非天，無一物非命，無一物非神，無一物非玄。物既如此，人豈不然？人皆可曰天，人皆可曰神，人皆可致命通玄。不可彼天，此非天；彼神，此非神；彼命，此非命；彼玄，此非玄。是以善吾道者，即一物中知天、盡神、致命、造玄。學之徇異，名析同實；得之契同，實忘異名。」
關尹子曰：「觀道者如觀水，以觀沼為未足，則之河，之江，之海，曰：『水至也。』殊不知我之津、液、涎、淚皆水。」
關尹子曰：「道無人。聖人不見甲是道，乙非道。道無我。聖人不見己進道，己退道。以不有道，故不無道；以不得道，故不失道。」
關尹子曰：「不知道，妄意卜者，如射覆盂：高之存金、存玉，中之存角、存羽，卑之存瓦、存石。是乎？非是乎？惟置物者知之。」
關尹子曰：「一陶能作萬器，終無有一器能作陶者，能害陶者。一道能作萬物，終無有一物能作道者，能害道者。」
關尹子曰：「道茫茫而無知乎？心儻儻而無羈乎？物迭迭而無非乎？電之逸乎？沙之飛乎？聖人以知：心一，物一，道一。三者、又合為一。不以一格不一，不以不一害一。」
關尹子曰：「以盆為沼，以石為島，魚環游之，不知其幾千萬里而不窮也。夫何故？水無源無歸。聖人之道：本無首，末無尾，所以應物不窮。」
關尹子曰：「無愛道，愛者、水也；無觀道，觀者、火也；無逐道，逐者、木也；無言道，言者、金也；無思道，思者、土也。惟聖人不離本情，而登大道；心既未萌，道亦假之。」
關尹子曰：「重雲蔽天，江湖黯然，游魚茫然。忽望波明食動，幸賜于天，即而就之，漁釣斃焉。不知我無我而逐道者，亦然。」
關尹子曰：「方術之在天下多矣。或尚晦，或尚明；或尚強，或尚弱。執之皆事，不執之皆道。」
關尹子曰：「道終不可得，彼可得者，名德不名道；道終不可行，彼可行者，名行不名道。聖人以可得可行者，所以善吾生；以不可得、不可行者，所以善吾死。」
關尹子曰：「聞道之後，有所為、有所執者，所以之人；無所為、無所執者，所以之天。為者必敗，執者必失；故聞道於朝，可死於夕。」
關尹子曰：「一情冥，為聖人；一情善，為賢人；一情惡，為小人。一情冥者、自有之無，不可得而示；一情善惡者、自無起有，不可得而秘。一情善惡為有知，惟動物有之。一情冥者為無知，溥天之下，道無不在。」
關尹子曰：「勿以聖人力行不怠，則曰道以勤成；勿以聖人堅守不易，則曰道以執得。聖人力行，猶之發矢，因彼而行，我不自行；聖人堅守，猶之握矢，因彼而守，我不自守。」
關尹子曰：「若以言行、學識求道，互相展轉，無有得時。知言如泉鳴，知行如禽飛；知學如擷影；知識如計夢。一息不存，道將來契。」
關尹子曰：「以事建物則難，以道棄物則易。天下之物無不成之難而壞之易也。」
關尹子曰：「一灼之火，能燒萬物；物亡而火何存？一息之道，能冥萬物；物亡而道何在？」
關尹子曰：「人生在世。有生一日死者，有生十年死者，有生百年死者。一日死者，如一息得道；十年、百年死者，如歷久得道。彼未死者，雖動作昭智，止名為生，不名為死；彼未契道者，雖動作昭智，止名為事，不名為道。」
關尹子曰：「不知吾道無言無行，而即有言有行者求道、忽遇異物，橫執為道，殊不知捨源求流，無時得源；捨本就末，無時得本。」
關尹子曰：「習射、習御、習琴、習奕、終無一事可以一息得者。惟道無形無方，故可得之于一息。」
關尹子曰：「兩人射，相遇則巧拙見；兩人奕，相遇則勝負見；兩人道，相遇則無可示。無可示者，無巧、無拙、無勝、無負。」
關尹子曰：「吾道如海：有億萬金，投之不見；有億萬石，投之不見；有億萬汙穢，投之不見。能運小鰕、小魚，能運大鯤、大鯨。合眾水而受之，不為有餘；散眾水而分之，不為不足。」
關尹子曰：「吾道如處暗。夫處明者，不見暗中一物，而處暗者，能見明中區事。」
關尹子曰：「小人之權，歸于惡；君子之權，歸于善；聖人之權，歸于無所得。惟無所得，所以為道。」
關尹子曰：「吾道如劍：以刀割物，即利；以手握刃，即傷。」
關尹子曰：「籩不問豆，豆不荅籩；瓦不問石，石不荅瓦；道亦不失。問歟荅歟，一氣往來，道何在？」
關尹子曰：「仰道者跂，如道者駸；皆知道之事，不知道之道。是以聖人不望道而歉，不恃道而豐；不惜道於聖，不賈道于愚。」

[book_title]二柱
關尹子曰：「若椀若盂，若瓶若壼，若甕若盎，皆能建天地；兆龜，數蓍，破瓦，文石，皆能告吉凶。是知天地萬物成理，一物包焉。物物皆包之，各不相借。以我之精，合彼之精，兩精相搏，而神應之。一雌一雄，卵生；一牡一牝，胎生。形者、彼之精，理者、彼之神。愛者、我之精，觀者、我之神。愛為水，觀為火。愛執而觀，因之為水。觀存而愛，攝之為金。先想乎一元之氣，具乎一物，執愛之以合彼之形，冥觀之以合彼之理，則象存焉。
「一運之象，周乎太空。自中而升為天，自中而降為地。無有升而不降；無有降而不升。升者為火，降者為水。欲升而不能升者為木，欲降而不能降者為金。
「木之為物，鑽之得火，絞之得水。金之為物，擊之得火，鎔之得水。金木者、水火之交也，水為精為天，火為神為地，木為魂為人，金為魄為物。運而不已者為時，包而有在者為方。惟土終始之，有解之者，有示之者。」
關尹子曰：「天下之人，蓋不可以億兆計，人人之夢各異，夜夜之夢各異。有天、有地，有人、有物，皆思成之；蓋不可以塵計。安知今之天地，非有思者乎？」
關尹子曰：「心應棗，肝應榆，我通天地。將陰夢水，將晴夢火，天地通我。我與天地，似契似離，純純各歸。」
關尹子曰：「天地雖大，有色、有形，有數、有方。吾有非色、非形，非數、非方，而天天地地者存。」
關尹子曰：「死胎中者，死卯中者，亦人亦物，天地雖大，彼固不知。計天地者，皆我區識。譬如手不觸刃，刃不傷人。」
關尹子曰：「夢中、鑑中、水中，皆有天地存焉。欲去夢天地者，寢不寐；欲去鑑天地者，神不照；欲去水天地者，盎不汲。彼之有無，在此，不在彼。是以聖人不去天地，去識。」
關尹子曰：「天非自天，有為天者；地非自地，有為地者。譬如屋宇舟車，待人而成，彼不自成。知彼有待，知此無待。上不見天，下不見地；內不見我，外不見人。」
關尹子曰：「有時者氣；彼非氣者，未嘗有晝夜。有方者形；彼非形者，未嘗有南北。何謂非氣？氣之所自生者。如搖箑得風，彼未搖時，非風之氣；彼已搖時，即名為氣。何謂非形？形之所自生者。如鑽木得火，彼未鑽時，非火之形；彼已鑽時，即名為形。」
關尹子曰：「寒暑溫涼之變，如瓦石之類，置之火即熱，置之水即寒；呵之即溫，吸之即涼，特因外物，有去有來，而彼瓦石實無去來。譬如水中之影，有去有來，所謂水者，實無去來。」
關尹子曰：「衣搖空得風，氣呵物得水，水注水即鳴，石擊石即光。知此說者，風、雨、雷、電，皆可為之。蓋風、雨、雷、電皆緣氣而生，而氣緣心生，猶如內想大火，久之覺熱；內想火水，久之覺寒。知此說者，天地之德，皆可同之。」
關尹子曰：「五雲之變，可以卜當年之豐歉；八風之朝，可以卜當時之吉凶。是知休咎災祥，一氣之運耳。渾人我，同天地，而彼私智，認而已之。」
關尹子曰：「天地寓，萬物寓，我寓，道寓。苟離干寓，道亦不立。」

[book_title]三極
關尹子曰：「聖人之治天下：不我賢愚，故因人之賢而賢之，因人之愚而愚之；不我是非，故因事之是而是之，因事之非而非之。知古今之大同，故或先古，或先今；知內外之大同，故或先內，或先外。天下之物，無得以累之，故本之以謙；天下之物，無得以外之，故含之以虛；天下之物，無得以難之，故行之以易；天下之物，無得以窒之，故變之以權。以此中天下，可以制禮；以此和天下，可以作樂；以此公天下，可以理財；以此周天下，可以禦侮；以此因天下，可以立法；以此觀天下，可以制器。聖人不以一己治天下，而以天下治天下。天下歸功于聖人，聖人任功于天下。所以堯、舜、禹、湯之治天下，天下皆曰自然。」
關尹子曰：「天無不覆，有生有殺，而天無愛惡。日無不照，有妍有醜，而日無厚薄。」
關尹子曰：「聖人之道，天命，非聖人能自道。聖人之德，時苻，非聖人能自德。聖人之事，人為，非聖人能自事。是以聖人不有道，不有德，不有事。」
關尹子曰：「聖人知我無我，故同之以仁；知事無我，故權之以義；知心無我，故戒之以禮；知識無我，故照之以智。知言無我，故守之以信。」
關尹子曰：「聖人之道，或以仁為仁，或以義為仁，或以禮、以智、以信為仁。仁、義、禮、智、信，各兼五者；聖人一之不膠，天下名之不得。」
關尹子曰：「勿以行觀聖人，道無蹟；勿以言觀聖人，道無言；勿以能觀聖人，道無為；勿以貌觀聖人，道無形。」
關尹子曰：「行雖至卓，不離高下；言雖至公，不離是非；能雖至神，不離巧拙；貌雖至殊，不離妍醜。聖人假此，以示天下。天下冥此，乃見聖人。」
關尹子曰：「聖人師蜂，立君臣；師蜘蛛，立網罟；師拱鼠，制禮；師戰蟻，置兵。眾人師賢人，賢人師聖人，聖人師萬物。惟聖人同物，所以無我。」
關尹子曰：「聖人曰道。觀天地人物皆吾道：倡和之，始終之，青黃之，卵翼之；不愛道，不棄物；不尊君子，不賤小人。賢人曰物。物物不同，旦旦去之，旦旦與之；短之，長之，直之，方之，是為物易也。殊不知聖人鄙雜廁，別分居，所以為人，不以此為己。」
關尹子曰：「聖人之于眾人，飲食衣服同也，屋室舟車同也，富貴貧賤同也。眾人每同聖人，聖人每同眾人。彼仰其高、侈其大者，其然乎？其不然乎？」
關尹子曰：「魚欲異群魚，捨水躍岸即死；虎欲異群虎，捨山入市即擒。聖人不異眾人，特物不能拘爾。」
關尹子曰：「道無作。以道應世者，是事非道。道無方。以道寓物者，是物非道。聖人竟不能出道以示人。」
關尹子曰：「如鐘鐘然，如鐘鼓然，聖人之言則然。如車車然，如車舟然，聖人之行則然。惟莫能名，所以退天下之言；惟莫能知，所以奪天下之智。」
關尹子曰：「蝍蛆食蛇，蛇食哇，哇食蝍蛆，互相食也。聖人之言亦然，言有無之弊，又言非有非無之弊，又言去非有非無之弊；言之如引鋸然。惟善聖者，不留一言。」
關尹子曰：「若龍、若蛟。若蛇、若龜、若魚、若蛤，龍皆能之，蛟、蛟而已，不能為龍，亦不能為蛇、為龜、為魚、為蛤。聖人龍之，賢人蛟之。」
關尹子曰：「在己無居，形物自著；其動若水，其靜若鏡，其應若響。芒乎若亡，寂乎若清。同焉者和，得焉者失。未嘗先人而嘗隨人。」
關尹子曰：「渾乎洋乎！游太初乎！時金已，時玉已；時糞已，時土已。時翔物，時逐物，時山物，時淵物。端乎權乎！狂乎愚乎！」
關尹子曰：「人之善琴者，有悲心，則聲悽悽然；有思心，則聲遲遲然；有怨心，則心回回然；有慕心，則聲裴裴然。所以悲、思、怨、慕者，非手，非竹，非絲，非桐；得之心，苻之手；得之手，苻之物。人之有道者，莫不中道。」
關尹子曰：「聖人以有言、有為、有思者，所以同乎人；未嘗言、未嘗為、未嘗思者，所以異乎人。」
關尹子曰：「利害心愈明，則親不睦；賢愚心愈明，則友不交；是非心愈明，則事不成；好醜心愈明，則物不契；是以聖人渾之。」
關尹子曰：「世之愚拙者，妄援聖人之愚拙自解，殊不知聖人時愚、時明，時拙、時巧。」
關尹子曰：「以聖師聖者，賢人；以賢師聖者，聖人。蓋以聖師聖者，徇跡而忘道。以賢師聖者，反跡而合道。」
關尹子曰：「賢人趨上而不見下，眾人趨下而不見上。聖人通乎上下，惟其宜之；豈曰離賢人、眾人，別有聖人哉。」
關尹子曰：「天下之理：夫者倡，婦者隨；牡者馳，牝者逐；雄者鳴，雌者應。是以聖人制言行，而賢人拘之。」
關尹子曰：「聖人道雖虎變，事則鱉行；道雖絲紛，事則棊布。」
關尹子曰：「所謂聖人之道者，胡然孑孑爾，胡然徹徹爾，胡然唐唐爾，胡然臧臧爾。惟其能偏偶萬物，而無一物能偶之，故能貴萬物。」
關尹子曰：「雲之卷舒，禽之飛翔，皆在虛空中，所以變化不窮。聖人之道則然。」

[book_title]四符
關尹子曰：「水可析可合，精、無人也。火因膏因薪、神、無我也。故耳蔽前後皆可聞，無人；智崇、無人；一奇、無人；冬凋秋物，無人；黑不可變，無人；北壽，無人；皆精。舌即齒牙，成言，無我；禮卑，無我；二偶，無我；夏因春物，無我；赤可變，無我；南夭，無我；皆神。以精無我，故米去殼，則精存；以神無我，故鬼憑物，則神見。全精者、忘是非，忘得失；在此者非彼。抱神者，時晦明，時強弱；在彼者非此。」
關尹子曰：「精、神，水、火也，五行互生滅之，其來無首，其往無尾。則吾之精，一滴無存亡爾；吾之神，一欻無起滅爾。惟無我無人，無首無尾，所以與天地冥。」
關尹子曰：「精者水，魄者金，神者火，魂者木。精主水，魄主金，金生水，故精者、魄藏之。神主火，魄主木，木生火，故神者、魂藏之。惟火之為物，能鎔金而銷之，能燔木而燒之；所以冥魂魄。惟精在天為寒，在地為水，在人為精；神在天為熱，在地為火，在人為神；魄在天為燥，在地為金，在人為魄；魂在天為風，在地為木，在人為魂。惟以我之精，合天地萬物之精，譬如萬水可合為一水；以我之神，合天地萬物之神，譬如萬火，可合為一火；以我之魄，合天地萬物之魄，譬如金之為物，可合異金而鎔之為一金；以我之魂，合天地萬物之魂，譬如木之為物，可接異木而生之為一木，則天地萬物，皆吾精、吾神、吾魄、吾魂。何者死？何者生？」
關尹子曰：「五行之運：因精有魂，因魂有神，因神有意，因意有魄，因魄有精。五行回環不已，所以我之偽心流轉造化，幾億萬歲，未有窮極。然核芽相生，不知其幾萬株；天地雖大，不能芽空中之核。雌卵相生，不知其幾萬禽；陰陽雖妙，不能卵無雄之雌。惟其來干我者，皆攝之以一息，則變物為我；無物非我。所謂五行者，孰能變之？」
關尹子曰：「眾人以魄攝魂者，金有餘則木不足也。聖人以魂運魄者，木有餘則金不足也。蓋魄之藏，魂俱之；魂之游，魄因之。魂晝寓目，魄夜舍肝。寓目能見，舍肝能夢。見者魂，無分別析之者。分別析之，曰天地者，魂狃習也。夢者魄，無分別析之者，分別析之，曰彼我者，魄狃習也。土生金，故意生魄。神之所動，不名神，名意；意之所動，不名意，名魄。惟聖人知我無我，知物無物，皆因思慮計之而有。是以萬物之來，我皆對之以性，而不對之以心。性者、心未萌也，無心，則無意矣；蓋無火則無土，無意則無魄矣。蓋無土則無金，一者不存，五者皆廢。既能渾天地萬物以為魂，斯能渾天地萬物以為魄。凡造化所妙，皆吾魂；凡造化所有，皆吾魄，則無有一物可役我者。」
關尹子曰：「鬼云為魂，鬼白為魄，於文則然。鬼者、人死所變，云者、風，風者、木；白者、氣，氣、者金。風散，故輕清；輕清者上天。金堅，故重濁；重濁者入地。輕清者，魄從魂升；重濁者，魂從魄降。有以仁升者，為木星佐；有以義升者，為金星佐；有以禮升者，為火星佐；有以智升者，為水星佐；有以信升者，為土星佐。有以不仁沉者，木賊之；不義沉者，金賊之；不禮沉者，火賊之；不智沉者，水賊之；不信沉者，土賊之。
「魂魄半之，則在人間。升魂為貴，降魄為賤；靈魂為賢，厲魂為愚；輕魂為明，重魄為暗，揚魂為羽，鈍魄為毛；明魂為神，幽魄為鬼；其形其居，其識其好，皆以五行契之。惟五行之數參差不一，所以萬物之多，盈天地間猶未已也。以五事歸五行，以五行作五蟲，可勝言哉！譬猶兆龜數蓍，至誠自契，五行應之。誠苟不至，兆之數之，無一應者。聖人假物以游世，五行不得不對。」
關尹子曰：「五者具有魂。魂者識，目者精，色者神，見之者為魂。耳、目、口、鼻、心之類。在此生者，愛為精，為彼生父本；觀為神，為彼生母本。愛觀雖異，識生。彼生生本，在彼生者，一為父，故受氣於父，氣為水；二為母，故受血於母，血為火。有父有母，彼生生矣。惟其愛之無識，如鎖之交；觀之無識，如燈之照。吾識不萌，吾生何有？」
關尹子曰：「如桴扣鼓。鼓之形者，我之有也；鼓之聲者，我之感也。桴已往矣，餘聲尚在，終亦不存而已矣。鼓之形，如我之精；鼓之聲，如我之神；其餘聲者，猶之魂魄。知夫倏往倏來，則五行之氣，我何有焉？」
關尹子曰：「夫菓之有核，必待水、火、土三者具矣，然後相生不窮。三者不具，如大旱、大潦、大塊，皆不足以生物。夫精、水，神、火，意、土，三者、本不交，惟人以根合之，故能于其中橫見有事；猶如術呪者。能于至無中見多有事。」
關尹子曰：「魂者、木也，木根於冬、水，而華于夏、火。故人之魂藏于夜、精，而見于晝、神。合乎精，故所見我獨；蓋精未嘗有人。合乎神，故所見人同；蓋神未嘗有我。」
關尹子曰：「知夫此身如夢中身隨情所見者，可以飛神作我而游太清。知夫此物如夢中物隨情所見者，可以凝精作物而駕八荒。是道也，能見精神而久生，能忘精神而超生。吸氣以養精，如金生水；吸風以養神，如木生火；所以假外以延精神。漱水以養精，精之所以不窮；摩火以養神，神之所以不窮。所以假內以延精神。若夫忘精神而超生者，吾嘗言之矣。」
關尹子曰：「蜣蜋轉丸，丸成而精思之，而有蝡白者存丸中，俄去殼而蟬。彼蜣不思，彼蝡奚白？」
關尹子曰：「庖人羹蟹，遺一足几上，蟹已羹，而遺足尚動。是生死者，一氣聚散爾。不生不死，而人橫計曰生死。」
關尹子曰：「人勤于禮者，神不外馳；可以集神。人勤于智者，精不外移；可以攝精。仁則陽而明，可以輕魂；義則陰而冥，可以御魄。」
關尹子曰：「有死立者，有死坐者，有死臥者，有死病者，有死藥者。等死，無甲乙之殊。若知道之士，不見生，故不見死。」
關尹子曰：「人之厭生死、超生死者，皆是大患也。譬如化人，若有厭生死心、超生死心，止名為妖，不名為道。」
關尹子曰：「計生死者，或曰死已、有；或曰死已、無；或曰死已、亦有亦無；或曰死已、不有不無；或曰當幸者；或曰當懼者；或曰當任者；或曰當超者。愈變識情，馳鶩不已。殊不知我之生死，如馬之手，如牛之翼，本無有，復無無。譬如水火，雖犯水火，不能燒之，不能溺之。」

[book_title]五鑑
關尹子曰：「心蔽吉凶者，靈鬼攝之；心蔽男女者，淫鬼攝之；心蔽幽憂者，沉鬼攝之；心蔽放逸者，狂鬼攝之；心蔽盟詛者，奇鬼攝之；心蔽藥餌者，物鬼攝之。如是之鬼，或以陰為身，或以幽為身；或以風為身，或以氣為身；或以土偶為身，或以彩畫為身；或以老畜為身；或以敗器為身。彼以其精，此以其精，兩精相搏，則神應之。為鬼所攝者，或解奇事，或解異事，或解瑞事。其人傲然，不曰鬼于躬，惟曰道于躬；久之，或死木，或死金，或死繩，或死井。惟聖人能神神而不神于神，役萬物而執其機。可以會之，可以散之，可以禦之；日應萬物，其心寂然。」
關尹子曰：「無一心：五識並馳，心不可一；無虛心，五行皆具，心不可虛；無靜心：萬化密移，心不可靜。借能一則二偶之，借能虛則實滿之，借能靜則動搖之。惟聖人能斂萬有于一息，無有一物可役吾之明徹，散一息于萬有，無有一物可間吾之云為。」
關尹子曰：「火千年，俄可滅；識千年，俄可去。」
關尹子曰：「流者、舟也，所以流之者，是水、非舟。運者、車也，所以運之者，是牛、非車。思者、心也，所以思之者，是意、非心，不知所以然而然。惟不知所以然而然，故其來無從，其往無在。其來無從，其往無在，故能與天地本原，不古不今。」
關尹子曰：「知心無物，則知物無物；知物無物，則知道無物。知道無物，故不尊卓絕之行，不驚微妙之言。」
關尹子曰：「物我交，心生；兩木摩，火生。不可謂之在我，不可謂之在彼；不可謂之非我，不可謂之非彼；執而彼我之，則愚。」
關尹子曰：「無恃爾所謂利、害、是、非。爾所謂利、害、是、非者，果得利、害、是、非之乎？聖人方且不識不知，而況于爾！」
關尹子曰：「夜之所夢，或長于夜，心無時。生于齊者，心之所見，皆齊國也；既而之宋、之魏、之晉、之，心之所存各異，心無方。」
關尹子曰：「善弓者、師弓，不師羿；善舟者、師舟，不師奡；善心者、師心，不師聖。」
關尹子曰：「是非、好醜、成敗、盈虛，造物者運矣，皆因私識執之而有。于是以無遣之猶存，以非有、非無遣之猶存。無曰莫莫爾，無曰渾渾爾，猶存。譬猶昔游再到，記憶宛然。此不可忘、不可遣。
「善去識者，變識為智。變識為智之說，汝知之乎？曰：想如：思鬼心慄，思盜心怖。曰：識如：認黍為稷、認玉為石者，浮游罔象，無所底止。譬覩奇物，生奇物想，生奇物識；此想、此識，根不在我。譬如今日，今日而已；至于來日想、識，殊未可卜。及至來日，紛紛想、識，皆緣有生。曰想、曰識，譬犀望月，月形入角，特因識生，始有月形。而彼真月，初不在角。胸中之天地萬物亦然。知此說者，外不見物，內不見情。」
關尹子曰：「物生于土，終變于土；事生于意，終變于意。知夫惟意，則俄是之，俄非之；俄善之，俄惡之。意有變，心無變；意有覺，心無覺。惟一我心，則意者、塵往來爾，事者、欻起滅爾。吾心有大常者存。」
關尹子曰：「情生于心，心生于性。情、波也，心、流也，性、水也。來于我者，如石火頃；以性受之，則心不生物，浮浮然。」
關尹子曰：「賢、愚、真、偽，有識者，有不識者。彼雖有賢、愚，彼雖有真、偽，而謂之賢、愚、真、偽者，擊我之識。知夫皆識所成，故雖真者亦偽之。」
關尹子曰：「心感物，不生心，生情。物交心，不生物，生識。物尚非真，何況于識？識尚非真，何況于情？而彼妄人，子至無中，執以為有；於至變中，執以為常。一情認之，積為萬情；萬情認之，積為萬物。物來無窮，我心有際；故我之良心，受制于情；我之本情，受制于物。可使之去，可使之來。而彼去來，初不在我。造化役之，固無休息。殊不知天地雖大，能役有形，而不能役無形；陰陽雖妙，能役有氣，而不能役無氣。心之所之，則氣從之；氣之所之，則形應之。猶如太虛，于一氣中變成萬物，而彼一氣，不名太虛；我之一心，能變為氣，能變為形，而我之心無氣無形。知夫我之一心無氣無形，則天地陰陽不能役之。」
關尹子曰：「人之平日，目忽見非常之物者，皆精有所結而使之然。人之病日，目忽見非常之物者，皆心有所歉而使之然。苟知吾心能于無中示有，則知吾心能于有中示無。但不信之，自然不神。或曰：厥識既昏，孰能不信？我應之曰：如捕蛇師，心不怖蛇；彼雖夢蛇，而不怖畏。故黃帝曰：道無鬼神，獨往獨來。」
關尹子曰：「我之思慮日變，有使之者，非我也，命也。苟知惟命，外不見我，內不見心。」
關尹子曰：「譬如兩目，能見天地萬物，暫時回光，一時不見。」
關尹子曰：「目視雕琢者，明愈傷；耳聞交響者，聰愈傷；心思玄妙者，心愈傷。」
關尹子曰：「勿以我心揆彼，當以彼心揆彼。知此說者，可以周事，可以行德，可以貫道，可以交人，可以忘我。」
關尹子曰：「天下之理，小不制，而至于大；大不制，而至于不可制。故能制一情者，可以成德；能忘一情者，可以契道。」

[book_title]六匕
關尹子曰：「世之人以我思異彼思、彼思異我思分人我者，殊不知夢中人，亦我思異彼思，彼思異我思。孰為我？孰為人？世之人以我痛異彼痛、彼痛異我痛分人我者，殊不知夢中人，亦我痛異彼痛，彼痛異我痛。孰為我？孰為人？爪髮不痛，手足不思，亦我也，豈可以思、痛異之？世之人以獨見者為夢，同見者為覺，殊不知精之所結，亦有一人獨見于晝者，神之所合，亦有兩人同夢于夜者；二者皆我精神。孰為夢？孰為覺？世之人以暫見者為夢，久見者為覺，殊不知暫之所見者，陰陽之氣；久之所見者，亦陰陽之氣；二者皆我陰陽。孰為夢？孰為覺？」
關尹子曰：「好仁者多夢松、柏、桃、李，好義者多夢兵、刀、金、鐵，好禮者多夢簠、簋、籩、豆，好智者多夢江、湖、川、澤，好信者多夢山、岳、原、野，役于五行，未有不然者。然夢中或聞某事，或思某事，夢亦隨變，五行不可拘。聖人仰物以心，攝心以性，則心同造化，五行亦不可拘。」
關尹子曰：「汝見蛇首人身者，牛臂魚鱗者，鬼形禽翼者，汝勿怪。此怪不及夢，夢怪不及覺。有耳有目，有手有臂，怪尤矣。大言不能言，大智不能思。」
關尹子曰：「有人問于我曰：『爾族何氏？何名？何字？何食何衣？何友何僕？何琴何書？何古何今？』我時默然不對一字。或人扣之不已，我不得已而應之曰：『尚自不見我，將何為我所！』」
關尹子曰：「形可分可合，可延可隱。一夫一婦，可生二子。形可分一夫一婦，二人成一子，形可合。食巨勝則壽，形可延。夜無月火，人不見我，形可隱。以一氣生萬物，猶棄髮可換，所以分形。以一氣合萬物，猶破唇可補，所以合形。以神存氣，以氣存形，所以延形。合形于神，合神于無，所以隱形。汝欲知之乎？汝欲為之乎？」
關尹子曰：「無有一物不可見，則無一物非吾之見；無有一物不可聞，則無一物非吾之聞。五物可以養形，無一物非吾之形；五味可以養氣，無一物非吾之氣。是故吾之形氣、天地萬物。」
關尹子曰：「耕夫習牛則獷，獵夫習虎則勇，漁夫習水則沈，戰夫習馬則健，萬物可為我。我之一身，內變蟯、蛔，外烝蝨、蚤，瘕則龜、魚，瘻則鼠、螘。我可為萬物。」
關尹子曰：「我之為我，如灰中金；而不若礦砂之金。破礦得金，淘沙得金。揚灰，終身無得金者。」
關尹子曰：「一蜂至微，亦能游觀乎天地；一鰕至微，亦能放肆乎大海。」
關尹子曰：「土偶之成也，有貴有賤，有士有女；其質土，其懷土，人哉！」
關尹子曰：「目自觀，目無色；耳自聽，耳無聲；舌自嚐，舌無味；心自揆，心無物。眾人逐于外，賢人執于內，聖人皆偽之。」
關尹子曰：「我身、五行之氣，而五行之氣，其性一物。借如一所，可以取水，可以取火，可以生木，可以凝金，可以變土。其性含攝，元無差殊。故羽蟲盛者，毛蟲不育；毛蟲盛者，鱗蟲不育。知五行互用者，可以忘我。」
關尹子曰：「枯龜無我，能見大知；磁石無我，能見大力；鐘鼓無我，能見大音；舟車無我，能見遠行。故我一身，雖有智、有力、有行、有音，未嘗有我。」
關尹子曰：「蜮射影，能斃我。知夫無知者亦我，則溥天之下，我無不在。」
關尹子曰：「心憶者、猶忘飢，心忿者、猶忘寒，心養者、猶忘病，心激者、猶忘痛。苟吸氣以養其和，孰能飢之？存神以滋其暖，孰能寒之？養五藏以五行，則無傷也，孰能病之？歸五藏于五行，則無知也，孰則痛之？」
關尹子曰：「人無以無知、無為者為無我，雖有知、有為，不害其為無我。譬如火也，躁動不停，未嘗有我。」

[book_title]七釜
關尹子曰：「道本至無，以事歸道者，得之一息。事本至有，以道運事者，周之百為。得道之尊者，可以輔世；得道之獨者，可以立我。知道非時之所能拘者，能以一日為百年，能以百年為一日。知道非方之所能礙者，能以一里為百里，能以百里為一里。知道無氣、能運有氣者，可以召風雨；知道無形、能變有形者，可以易鳥獸。得道之清者，物莫能累，身輕矣；可以騎鳳鶴。得道之渾者，物莫能溺，身冥矣；可以席蛟鯨。有即無，無即有；知此道者，可以制鬼神。實即虛，虛即實；知此道者，可以入金石。上即下，下即上；知此道者，可以侍星辰。古即今，今即古；知此道者，可以卜龜筮。人即我，我即人；知此道者，可以窺他人之肺肝。物即我，我即物；知此道者，可以成腹中之龍虎。知象由心變，以此觀心，可以成女嬰。知氣由心生，以此吸神，可以成爐冶。以此勝物，虎豹可伏；以此同物，水火可入。惟有道之士能為之，亦能能之而不為之。」
關尹子曰：「人之力有可以奪天地造物者，如冬起雷，夏起冰，死屍能行，枯木能華，豆中攝鬼，杯中釣魚，畫門可開，土鬼可語，皆純氣所為，故能化萬物。今之情情不停，亦氣所為，而氣之為物，有合有散。我之所以行氣者，本未嘗合，亦未嘗散。有合者生，有散者死。彼未嘗合，未嘗散者，無生無死，客有去來，郵嘗自若。」
關尹子曰：「有誦呪者，有事神者，有墨字者，有變指者，皆可以役神御氣，變化萬物。惟不誠之人難于自信，而易於信物。故假此為之。苟知惟誠，有不待彼而然者。」
關尹子曰：「人之一呼一吸，日行四十萬里，化可謂速矣。惟聖人不存、不變。」
關尹子曰：「青鸞子千歲而千歲化；桃子五仕而心五化。聖人賓事去物，豈不欲建立於世哉？有形數者懼化之不可知也。」
關尹子曰：「萬物變遷，雖互隱見，氣一而已。惟聖人知一而不化。」
關尹子曰：「爪之生，髮之長，榮衛之行，無頃刻止。眾人皆見之于著，不能見之于微。聖人任化，所以不化。」
關尹子曰：「室中有嘗見聞矣。既而之門，之鄰，之里，之黨；既而之郊，之山，之川，見聞各異；好惡隨之，和競從之，得失成之。是以聖人動止有戒。」
關尹子曰：「譬如大海，變化億萬蛟魚，水、一而已。我之與物，蓊然蔚然，在大化中，性、一而已。知夫性一者，無人無我，無死無生。」
關尹子曰：「天下之理，是或化為非，非或化為是；恩或化為讎，讎或化為恩。是以聖人居常慮變。」
關尹子曰：「人之少也，當佩乎父兄之教；人之壯也，當達乎朋友之箴；人之老也，當警乎少壯之說。萬化雖移，不能厄我。」
關尹子曰：「天下之理，輕者易化，重者難化。譬如風雲，須臾變滅；金玉之性，歷久不渝。人之輕明者，能與造化俱化而不留，殆有蓋嘗化者存。」
關尹子曰：「二幼相好，及其壯也，相遇則不相識。二壯相好，及其老也，相遇則不相識。如雀鴿鴈鳩之化，無昔無今。」

[book_title]八籌
關尹子曰：「古之善揲蓍灼龜者，能于今中示古，古中示今；高中示下，下中示高；小中示大，大中示小；一中示多，多中示一；人中示物，物中示人；我中示彼，彼中示我。是道也，其來無今，其往無古；其高無蓋，其低無載；其大無外，其小無內；其外無物，其內無人；其近無我，其遠無彼。不可析，不可合，不可喻，不可思。惟其渾淪，所以為道。」
關尹子曰：「水潛，故蘊為五精；火飛，故達為五臭；木茂，故華為五色；金堅，故實為五聲；土和，故滋為五味。其常五，其變不可計；其物五，其雜不可計。然則萬物在天地間，不可執謂之萬，不可執謂之五，不可執謂之一；不可執謂之非萬，不可執謂之非五，不可執謂之非一。或合之，或離之。以此必形，以此必數，以此必氣。徒自勞爾！物不知我，我不知物。」
關尹子曰：「即吾心中，可作萬物。蓋心有所之，則愛從之；愛從之，則精從之。蓋心有所結，先凝為水，心慕物，涎出；心悲物，淚出；心愧物，汗出。無暫而不久，無久而不變。水生木，木生火，火生土，土生金，金生水。相攻相剋，不可勝數。嬰兒、蘂女、金樓、絳宮、青蛟、白虎、寶鼎、紅爐，皆此物。有非此物存者。」
關尹子曰：「鳥獸俄呦呦，俄旬旬，俄逃逃。草木俄茁茁，俄停停，俄蕭蕭。天地不能留，聖人不能繫。有運者存焉爾。有之在彼，無之在此；鼓不桴，則不鳴。偶之在彼，奇之在此，桴不手，則不擊。」
關尹子曰：「均一物也，眾人惑其名，見物、不見道；賢人析其理，見道、不見物。聖人合其天，不見道，不見物。一道皆道，不執之即道，執之則物。」
關尹子曰：「知物之偽者，不必去物。譬如見土牛、木馬，雖情存牛、馬之名，而心忘牛、馬之實。」

[book_title]九藥
關尹子曰：「勿輕小事，小隙沉舟；勿輕小物，小蟲毒身；勿輕小人，小人賊國。能周小事，然後能成大事；能積小物，然後能成大物；能善小人，然後能契大人。天既無可必者、人，人無能必者、事，惟去事離人，則我在我；惟可即可。未有當繫，蕳可；當戒，忍可；當勤，隋可。」
關尹子曰：「智之極者，知智果不足以周物；故愚。辯之極者，知辯果不足以喻物；故訥。勇之極者，知勇果不足以勝物；故怯。」
關尹子曰：「天地萬物，無一物是吾之物。物非我，物不得不應，我非我，我不得不養。雖應物，未嘗有物；雖養我，未嘗有我。勿曰外物，然後外我；勿曰外形，然後外心。道、一而已，不可序進。」
關尹子曰：「諦毫末者，不見天地之大；審小音者，不聞雷霆之聲。見大者，亦不見小；見邇者，亦不見遠；聞大者，亦不聞小；聞邇者，亦不聞遠。聖人無所見，故能無不見；無所聞，故能無不聞。」
關尹子曰：「目之所見，不知其幾何，或愛金，或愛玉，是執一色為目也。耳之所聞，不知其幾何，或愛鍾，或愛鼓，是執一聲為耳也。惟聖人不慕之，不拒之，不處之。」
關尹子曰：「善今者、可以行古，善末者、可以立本。」
關尹子曰：「狡勝賊，能捕賊；勇勝虎，能捕虎；能克己，乃能成己；能勝物，乃能利物；能忘道，乃能有道。」
關尹子曰：「函堅，則物必毀之；剛斯折矣。刀利，則物必摧之；銳斯挫矣。威鳳以難見為神，是以聖人以深為根；走麝以遺香不捕，是以聖人以約為紀。」
關尹子曰：「瓶有二竅，以水實之，倒瀉閉一，則水不下，蓋不升則不降。井雖千仞，汲之水上，蓋不降則不升。是以聖人不先物。」
關尹子曰：「人之有失，雖已，受害於已失之後；久之，竊議於未失之前。惟其不恃己聰明，而兼人之聰明；惟其無我，而兼天下之我，終身行之，可以不失。」
關尹子曰：「古今之俗不同，東西南北之俗又不同，至於一家、一身之善又不同。吾豈執一，豫格後世哉？惟隨時同俗，先機後事，捐忿塞慾，蕳物恕人，權其輕重而為之，自然合神不測，契道無方。」
關尹子曰：「有道交者，有德交者，有事交者。道交者、父子也，出于是非、賢愚之外，故道。德交者、則有是非賢愚矣，故或合或離。事交者、合則離。」
關尹子曰：「勿以拙陋曰道之質，當樂敏捷。勿以愚暗曰道之晦，當樂輕明。勿以傲易曰道之高，當樂和同。勿以汗漫曰道之廣，當樂急要。勿以幽憂曰道之寂，當樂悅豫。古人之言，學之多弊，不可不救。」
關尹子曰：「不可非世，是己；不可卑人，尊己；不可以輕忽，道己；不可以訕謗，德己；不可以鄙猥，才己。」
關尹子曰：「困天下之智者，不在智，而在愚；窮天下之辯者，不在辯，而在訥。」
關尹子曰：「天不能冬蓮春菊，是以聖人不違時；地不能洛橘汶貉，是以聖人不違俗。聖人不能使手步足握，是以聖人不違我所長。聖人不能使魚飛鳥馳，是以聖人不違人所長。夫如是者可動、可止、可晦、可明，惟不可拘，所以為道。」
關尹子曰：「少言者，不為人所忌；少行者，不為人所短；少智者，不為人所勞；少能者，不為人所役。」
關尹子曰：「操之以誠，行之以蕳；待之以恕，應之以默。吾道不窮。」
關尹子曰：「謀之於事，斷之於理，作之於人，成之於天。事、師於今，理、師於古；事、同於人，道、獨於己。」
關尹子曰：「金玉難捐，土石易捨。學道之士，遇微言妙行，慎勿執之；是可為而不可執。若執之，則腹心之疾，無藥可療。」
關尹子曰：「人不明于急務，而從事於多務、他務、奇務者，窮困災厄及之。殊不知道無不在，不可捨此就彼。」
關尹子曰：「天下之理，捨親就踈，捨本就末，捨賢就愚，捨近就遠，可暫而已。久則害生。」
關尹子曰：「昔之論道者，或曰凝寂，或曰邃深，或曰澄徹，或曰空同，或曰晦冥。慎勿遇此而生怖退。天下至理，竟非言意。苟知非言非意，在彼微言妙意之上，乃契吾說。」
關尹子曰：「聖人大言金玉，小言桔梗、芣苢。用之當，桔梗、芣苢生之；不當，金玉斃之。」
關尹子曰：「言某事者，甲言利，乙言害，丙言或利或害，丁言俱利俱害。必居一于此矣。喻道者不言。」
關尹子曰：「事有在，事言有理。道無在，道言無理。知言無理，則言言皆道。不知言無理，雖執至言，為梗為翳。」
關尹子曰：「不信愚人易，不信賢人難；不信賢人易，不信聖人難；不信一聖人易，不信千聖人難。夫不信千聖人者，外不見人，內不見我，上不見道，下不見事。」
關尹子曰：「聖人言蒙蒙，所以使人聾；聖人言冥冥，所以使人盲；聖人言沈沈，所以使人瘖。惟聾、則不聞聲，惟盲、則不見色，惟瘖、則不音言。不聞聲者，不聞道，不聞事，不聞我；不見色者，不見道，不見事，不見我；不音言者，不言道，不言事，不言我。」
關尹子曰：「人徒知偽得之中有真失，殊不知真得之中有真失；徒知偽是之中有真非，殊不知真是之中有真非。」
關尹子曰：「言道者如言夢。夫言夢者曰：如此金玉，如此器皿，如此禽獸。言者能言之，不能取而與之；聽者能聞之，不能受而得之。惟善聽者不泥不辯。」
關尹子曰：「圓爾道，方爾德，平爾行，銳爾事。」

        </div>
      </div>
    </div>
  </div>
</div>
<!--update:2025-08-30 10:31:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>