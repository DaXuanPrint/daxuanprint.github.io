<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一。苏州,卷二。吴县,卷三。长洲（元和附）,卷四。昆山（新阳附）,卷五。常熟（昭文附）,卷六。吴江（震泽附）,卷七。嘉定（宝山附）,卷八。太仓（镇洋附）,卷九。崇明,吴趋访古录全文在线阅读,吴趋访古录全文在线下载,大玄古籍书库">
<meta name="description" content="《吴趋访古录》9卷，刻于清代道光19年（公元1839年）。越12年金田起义，书版在战乱中散失，故传世绝少。仅民国《吴县志·艺文考》著录。作者姚承绪，字缵宗，一字八愚，诸生。博学能文，喜培植后进，故人子弟贫不自力者，饮食教诲之，成就甚众。平生肆力于诗，日课一首，吴中胜迹题咏殆遍。另有《留耕堂诗集》12卷，见于光绪《嘉定县志·文学传》。此书仿明人王宾《吴中古迹诗》休例，将其范围扩大为当时苏州府属各县．内容包括疆域、沿革、名胜、古迹、园林、第宅等类，可补地方志乘之缺。_吴趋访古录_全文在线阅读_吴趋访古录_全文在线下载_大玄古籍书库">
<title>吴趋访古录_姚承绪_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">吴趋访古录</span> <br/>
          作者： <span class="inputVal" id="bkauthor">姚承绪</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,诗集,完结</span> <br/>
          字数： <span class="inputVal" id="bknum">[book_length]75440</span> <br/>
          说明： <span class="inputVal" id="bkdec">《吴趋访古录》9卷，刻于清代道光19年（公元1839年）。越12年金田起义，书版在战乱中散失，故传世绝少。仅民国《吴县志·艺文考》著录。作者姚承绪，字缵宗，一字八愚，诸生。博学能文，喜培植后进，故人子弟贫不自力者，饮食教诲之，成就甚众。平生肆力于诗，日课一首，吴中胜迹题咏殆遍。另有《留耕堂诗集》12卷，见于光绪《嘉定县志·文学传》。此书仿明人王宾《吴中古迹诗》休例，将其范围扩大为当时苏州府属各县．内容包括疆域、沿革、名胜、古迹、园林、第宅等类，可补地方志乘之缺。</span> <br/>
          封面： <span class="inputVal" id="bkimg">Z_11214.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]吴趋访古录
[book_author]姚承绪
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,诗集,完结
[book_length]75440
[book_dec]《吴趋访古录》9卷，刻于清代道光19年（公元1839年）。越12年金田起义，书版在战乱中散失，故传世绝少。仅民国《吴县志·艺文考》著录。作者姚承绪，字缵宗，一字八愚，诸生。博学能文，喜培植后进，故人子弟贫不自力者，饮食教诲之，成就甚众。平生肆力于诗，日课一首，吴中胜迹题咏殆遍。另有《留耕堂诗集》12卷，见于光绪《嘉定县志·文学传》。此书仿明人王宾《吴中古迹诗》休例，将其范围扩大为当时苏州府属各县．内容包括疆域、沿革、名胜、古迹、园林、第宅等类，可补地方志乘之缺。
[book_img]Z_11214.jpg


[book_title]序
昔人谓辑郡县志乘宜擅史氏三长，又谓《国风》十五为郡县志之权舆，故班固志地理所引不出风诗。后之登览山川，凭吊古迹，必兼有史才诗才，乃得互证参稽，发抒尽致，此吾友姚君频复《吴趋访古录》所由称也。夫以吴趋之名著于士衡，固东南一大都会，娄水以东昔曾隶属。郡县志外，如《吴地记》、《中吴纪闻》、《吴中旧事》、《平江纪事》等编，历代名家撰述，于古迹特详，而轶事旧闻亦时时见于他说。频复营萃诠次，托之谣咏，异日史官采言固所不废’而以地传人，以人传地，有知人论世之识，有阐幽表微之功，正不仅夸登高能赋已也。余以是集之成有足补一方职志者，且与前所说有合焉，遂不辞而为之序。惟学殖荒落，复感倦游，未克助君征引，转滋余愧云。
道光十九年己亥三月程庭鹭撰。

[book_title]卷一 蘇州
姑蘇懷古
（蘇州，古揚州地。泰伯號勾吳，築城梅里，至闔閭始城姑蘇。明初為蘇州府，吳、長洲二縣為附郭，餘太倉、昆山、常熟、吳江、嘉定、崇明，共一州七縣屬焉。國朝雍正初分置元和、新陽、昭文、震澤、鎮洋、寶山六縣，升太倉為直隸州，領鎮洋、嘉定、寶山、崇明，始與蘇州分屬。）
靈巖山勢削雲中，香徑煙霾亂草叢。
霸業已鋪金虎焰，威名猶記木犀功。
烏啼茂苑秋無色，鹿走蘇臺氣不雄。
獨有劍池埋骨地，一泓寒碧尚幽宮。
終古繁華閱綺羅，山溫水軟豔情多。
蠡朔風月西家子，鶴市煙花北里歌。
消夏銀燈停畫舫，討春玉勒試鳴珂。
半塘遊跡分明在，楊柳津頭瑟瑟波。
姑蘇驛
（即宋姑蘇館舊址，下傍百花洲，後移建胥門外，前臨胥江，國朝康熙間建，湯大中丞遺愛坊於驛前，備極壯麗。）
古驛臨江口，寒催子午潮。
市橋停估舶，冠蓋接仙僚。
天際來帆遠，江幹去路遙。
穹碑遺愛在，峴首淚飄蕭。
閶門
（像天門，通閶闔氣也。吳闔閭欲破楚，楚在西北，故立閶門以通天氣。一名破楚門。）
破楚門前氣象雄，九天閶闔信潛通。
瓊枝璧月吳儂曲，花影紅樓水榭風。
古寺疏鐘敲虎阜，孤篷殘夢落梧宮。
市聲遠近聞龐雜，轉眼興亡一喟中。
胥門
（一名姑胥門。闔閭從此遊姑胥臺以望太湖，蓋取姑胥山為名也；又子胥家於此，後抉目懸於門，故名。今門外有姑蘇驛。）
吹簫有客蘆中蘆，三日不食竟達吳。
吳門市上劍氣粗，奔濤千古懷靈胥。
姑胥臺，面太湖；姑胥門，臣所居。
為王辛苦求專諸，霸吳覆楚真良圖。
惜哉忠讜卒見誣，抉睛未幾越甲趨。
越甲趨，吳王俘；宰木拱，伯嚭誅。
素車白馬來徐徐，猶延廟祀江之隅。
盤門
（《吳地記》舊曰蟠門，嘗刻木為蟠龍以厭越也。《後記》以水陸瀠洄屈曲，改字為盤。）
曲徑委蛇路百盤，天光雲影落驚湍。
蟠龍厭越渾閑事，直作蛇門一例看。
葑門
（吳有葑田，謂茭土樛結，可以種植也，門外臨水，故云。或曰葑門，取故永安縣封隅山而名。一稱鱄䱐門，以開時有鱄䱐隨潮入，故名。）
十里葑溪路，垂楊罨畫橋。
草堂名自古〈（韓襄毅有葑溪草堂）〉，茭土產猶饒。
菱芡東南利，鱄䱐早晚潮。
扁舟頻過此，漁唱徹清宵。
婁門
（以直秦婁縣而名。《吳地記》：婁別作翏。《范志》：今昆山東北有聚落，名婁縣。）
尚襲先秦赤縣名，婁翏兩字未分明。
吾鄉舊有城遺址，殘碣咸通出故塋。
齊門
（《吳越春秋》：闔閭破齊，齊以女為質，吳為太子聘之；女號泣成疾，闔閭乃造此門，令女往遊其上，名望齊門。）
齊大恐非偶，鄭忽卒見咎。
吳強更弱齊，質女奉箕帚。
盛衰世不同，敵國儼甥舅。
涕泣女於吳，進退兩掣肘。
遠嫁既失所，和親復呈醜。
峨峨望齊門，不堪重回首。
扶病上層城，鄉扮渺何有。
載賦竹竿詩，空嗟遠父母。
南音非所操，北風亦徒吼。
不如化哀蟬，離情或可剖。
平門
（《吳地記》：吳伐齊從此出軍，因號平門。一云巫咸所葬，又號巫門。舊有赤門，以南方屬火，故名。今盤、葑二門間有赤門灣。）
吳閶城外路縈彎，破楚平齊祇等閑。
古塚尚懷商耇遠，雄圖欲控赤門灣。
氣吞青社全軍振，會長黃池萬甲環。
苦恨越溪兵已渡，胥江空復水潺潺。
蛇門
（《吳越春秋》：闔閭立蛇門以像地戶，欲並越，立此制之。又越在巳為蛇，故置木蛇，北首南向，示越屬吳。）
吳剪上國猶長蛇，破齊覆楚成驕奢。
歲行在巳越得歲，象形厭勝何其誇。
吾聞鄭門蛇鬥兆爭戰，白蛇當道泣路賒。
古來兵氣甚蛇蠍，為虺弗摧計亦差。
以吳並越本易事，會稽坐大徒生嗟。
奈何陰柔召禍不轉瞬，女戎流毒到館娃。
外蛇一入內蛇斃，越來兵甲紛如麻。
木蛇昂首任南向，卒使蘇臺鹿走驚啼鴉。
匠門
（一名干將門。吳闔閭使干將鑄劍於此。今葑、婁之間有匠門塘。相傳干將鑄劍不化，其妻莫邪斷髮剪爪投於爐，使童男童女鼓橐裝炭，金鐵乃濡，遂成二劍：陽曰干將，陰曰莫邪；陽作龜文，陰作縵理。）
神物化龍去，猶留古匠門。
翳昔鑄冶時，精氣互吐吞。
龜文與縵理，拂拭淩霜痕。
迄今過其處，猶疑寶劍存。
子城
（在大城內東偏。吳子胥所築。漢唐宋皆為郡治。淮張竊據時為太尉府。士誠好文學，城垂破猶揮翰不輟。及敗，縱火自焚，獨存南門頹垣，因置鼓樓。城四面皆水，所謂錦帆涇也。明初魏覬建府治，高啟《上梁文》有「龍蟠虎踞」等語，太祖忌之，與覬同置大辟。其地仍為瓦礫，俗稱王府基。）
錦帆涇水繞城垣，麋鹿重看走古原。
遺址並無王殿瓦，斜陽猶照鼓樓門。
煙消南國田橫島，夢斷西風烏夜村。
終竟甬東同飲恨，杜鵑啼血更休論。
齊雲樓
（在子城上。相傳即古月華樓，改號齊雲，取西北高樓之義，輪奐雄特，甲於兩浙。樓前有芍藥壇，花時太守宴客於此，號芍藥會。）
縹緲層樓聳碧城，果然西北有佳名。
淩虛百尺空塵界，覓句三春感綺情。
風雅盡歸詩太府，鶯花曾閱古先生。
一闌紅藥階前影，每到開時酒易傾。
西樓
（在子城西門上，後更名觀風樓。元微之寄白樂天詩云：「弄潮船更曾觀否，望市樓還有會無？」注云：「樓為蘇之勝地。」今觀風樓為近市，疑即此樓。下臨市橋，曰金母，取白公詩表其下，曰柳橋槐也。）
望市笙歌閱勝流，斜陽猶上郡西樓。
吟傳白傅新詩本，句入劉郎舊唱酬。
公宴柳花橋畔影，子城、槐樹夢中秋。
不堪樽酒論文地，衰草同歸貉一丘。
黃堂
（即春申君子假君之殿。後太守居之，以數失火，塗以雌黃，遂名黃堂。或以春申君姓黃而名。郡治稱黃堂始此。）
舊是春申宅，今為太守堂。
豪宗誇殿閣，世俗說祈禳。
豈以椒塗重，而忘姓氏香。
至今江上浦，猶以歇稱黃。
木蘭堂
（一名木蘭院。白樂天有《寄題木蘭西院》詩。唐張搏刺蘇州，於堂前大植木蘭，花時會郡中詩客，即席賦之。陸龜蒙詩：「洞庭波浪渺無津，日日征帆送遠人，幾度木蘭舟上望，不知原是此花身。」一時推為絕唱。堂後有池，名北池。池中有塢，有白公手植檜，後人因作白檜軒。）
木蘭堂上詫詩才，曾引松陵唱和來。
白檜軒開當曲塢，紅蓮香發護重臺。
昔時裙屐尊前酒，幾度滄桑劫後灰。
莫悵洞庭波浩渺，此花祇合住蓬萊。

[book_title]卷二 吳縣
姑蘇臺
（一名胥臺。在橫山西北。越獻楠楣，夫差遂起此臺，造九曲路以登，望見三百里。吳破越，焚之。）
歌舞煙消失霸圖，空將遺跡弔姑蘇。
君王自信能禽越，臣妾誰知已豢吳。
終古荒臺驚走鹿，至今廢苑剩啼烏。
獻楣不墮仇人餌，未必功成范大夫。
郊臺
（在橫山東麓。吳僭王時郊祭於此。）
泰伯置西時，僭妄悖古人。
誰知燔燎典，惟後懋德馨。
勾吳長荊蠻，蕃衛猶外臣。
一旦霸中國，竟欲歆天神。
假王意不足，還侈封禪文。
升中祀南郊，何物稱明禋。
再傳不旋踵，遺址荒山榛。
魚城
（在橫山下。吳王築以養魚。《續圖經》云：吳王控越之地，本名吳城。方言謂魚為吳，故訛稱耳。今山旁有岡如城，又有射臺，宋周益公《南歸錄》雲在田間，基厚而方，高二丈，博倍之，土極細，故久不壞。）
不信吳將沼，豪奢尚矢魚。
崇基秋草蔓，涸轍亂兵餘。
事等如棠戲，威知控越虛。
方言休誤注，荒樂及佃漁。
苦酒城
（在魚城西南。吳王築以釀酒。又有酒城在壇塘邊，名壇城。夫差祭子胥處，又名陌城。）
別築糟邱抵百城，釀王獨闖步兵營。
酣歌不省吳宮怨，醉夢渾忘越甲嗚。
長夜飲偏耽壑谷，崔嵬車已撤弓旌。
酒泉終競無完土，苦口翻辭納諫名。
吳趨坊〈用陸士衡《吳趨行》韻〉
（在閶門內皋橋南。列肆甚盛，元宵燈市尤夥。）
四座噤勿喧，聽我歌吳嫗。
巍巍金閶門，車馬爭奔趨。
土風紀其始，論古有緣起。
山高同岷峨，水深沿江沙。
名家晉臺沼，碩人衛澗阿。
飛樓矗雲上，畫艦隨流過。
地靈久鍾秀，物產尤稱嘉。
讓皇啟端委，道衍西河沙。
彙成文學藪，千載生光華。
伯符冠江東，英名被邇遐。
三分峙鼎業，才俊歸搜羅。
名臣盛唐宋，先後揚芬葩。
陸范相業懋，白蘇宦跡多。
風騷采南國，壇坫推專家。
淮張始割據，信誓空山河。
何如會皇圖，愷澤沾滂沱。
請編十道志，還賡八風歌。
采香徑
（在香山旁。吳王種香於此，使美人采之。自靈巖西望，一水直如矢，俗名箭涇。）
不斷生香古渡頭，美人曾係木蘭舟。
芙蓉平檻奩開鏡，風月凝眸水繪秋。
盡有奇芬誇別種，更無曲港瀦安流。
搴芳頓觸蘼蕪恨，春草年年綠未休。
走狗塘
（在城西。吳王遊獵處。《越絕書》：闔閭走犬長洲。）
吳王荒色復荒獸，逃鹿坡前麋鹿走。
兔肥草淺獵火紅，載獫歇驕縱淫狩。
豈知越騎自西來，十萬貔貅伺攻鬥。
水犀任聽逐圍場，忘卻指縱猘狂寇。
棄人用犬欲何為，誇美廬令計亦謬。
長洲古苑亂烏啼，犬吠荒郊忍回首。
金閶亭
（在閶門。陸龜蒙謂梁鴻墓距金閶亭一里。恐城址視昔或遷徒爾。）
吳閶十里繁華地，畫航銀蹬子夜歌。
縹緲危亭街夕照，三層樓閣湧金波。
百花洲
（在胥、盤二門間。）
百花洲上百花開，花落梧宮沒草萊。
往事鷓鴣啼茂苑，新詞楊柳唱蘇臺。
亂紅十里煙迷棹，慘綠三春碧繡苔。
惆悵錦帆何處歇，東風吹過劫灰來。
鄧尉山
（在光福里。漢有鄧尉者隱此，故名。又因晉青州刺史鬱泰元葬此，名元墓山。）
昔隱鄧公里，今來元墓村。
梅花千萬樹，相對月黃昏。
翠羽啼殘夢，明湖絡遠痕。
萬山環拱處，一磬出雲根。
靈巖山
（在縣西三十里。一名石鼓山，又名研石山，又名石射堋山。山之絕頂為琴臺，可以遠眺。石壁峭拔曰佛日巖，其平坦處為靈巖寺。山有吳王井、西施洞、館娃宮、響屟廊遺址。）
琴臺草長寒煙綠，重叩巖扉吊芳躅。
梧葉秋風冷故宮，館娃塵莽荒山麓。
當時歌舞盛蘇臺，香徑明妝采豔來。
曾起修廊誇響屟，曾攜苦酒賭深杯。
芙蓉露浥嬌花醉，消夏灣頭恣酣戲。
玉井蓮開日月池，射堋影落東西寺。
秋月春花夢等閑，微顰淺笑總嫣然。
蛾眉生受君王寵，鸞線難持頃刻緣。
一朝越騎傳烽至，鹿竄烏啼不知處。
猿鶴千軍作陣雲，蘼蕪十里迷蒿露。
蒼涼無數亂峰排，碧嶂丹崖邐迤開。
履跡空憐西子步，山靈不祚霸王才。
祇今懷古憑高望，萬岫參差呈異狀。
不見傾城侍輦來，青山亙古仍無恙。
附：館娃宮〈和皮陸韻〉
（今靈巖寺即其地。吳人呼美女為娃，以西施得名。）
離宮歌舞如雲散，遺址荒涼裂斷崖。
流水無心窄玉井，落花有恨點瑤釵。
地更蘭若雕甍改，夢入蕉隍古劍埋。
不分女戎能蠹國，捧心亦自解傷懷。
附：響屟廊
（相傳吳王建廊，以楩楠藉地而虛其下，令西施與宮人步屟之則響。今圓照塔前西上小斜廊即其址，亦稱鳴屟廊。）
吳娃嬌步總傾城，豔說風流響屟名。
一自越溪鳴鐵甲，空廊寂寂不聞聲。
附：西施洞
（在山麓。洞右有眠半石，前為出洞龍、貓兒石，東西為二劃船塢，相傳吳王瀦水戲龍舟處。）
草蔓苔荒石壁摧，當年曾此冶遊回。
如何越騎排山至，不見潛身洞裏來。
附：吳王井
（一圓一八角，水早不竭。或曰一吳王井，一智積禪師並。）
吳宮秋草已平蕪，占井空教轉轆鱸。
若為興亡論水監，胭脂流恨一齊枯。
附：琴臺
（在山頂。東為走馬街。舊有偃松臥其下，骨幹甚奇。）
軫斷弦摧冷勸灰，青琴遺恨亂山隈。
毫高若有屏風障，不見當時越甲來。
支硎山
（距城二十五里，以晉支遁居此，有石磅礴平廣，泉流其上如磨刃然，故名。亦名楞咖山，又名臨硎山。有石室、寒泉，又有放鶴亭、白馬澗、馬跡石諸勝。）
支公去我久，遺跡荒山扃。
楞伽署梵刹，磨刃思臨硎。
吳都舊號傳，名未湮圖經。
參禪證韌地，石室涵虛靈。
弄馬猶擾龍，鶴化空冥冥。
南峰接北峰，中有寒泉淬。
濯之皈淨七，冉冉升雲耕。
公來山有主，公去山常青。
獨借方神駿，不復策郊垌。
附：寒泉
（在支硎山。支遁詩云：「石室可蔽身，寒泉濯溫手。」泉上石刻宋虞廷臣書「寒泉」二字。又有碧琳泉、南池、新泉、馬坡泉。馬坡俗名馬婆。）
支公石室示禪定〈（支硎西有山，名定山。相傳支遁禪定於此）〉，中有寒泉落明鏡。
松風水月悟真詮，半響流泉萬峰應。
碧琳別派馬婆連，清泠同占茲山勝。
當時曾設八關齋〈（遁嘗在山下集同意者合八關齋）〉，洗缽將毋臨石磴。
徑丈摩崖石骨棱，歐虞腕力何遒勁。
總為靈山有化人，冰壺心跡原同映。
持顏來照古龍潭，一碧澄泓見真性。
寒山別業繞盤陀〈（寺門下右一支為寒山盤陀石，趙宦光所鑿）〉，木葉流波送清磬。
天平山
（在支硎南。群峰拱翠，俗呼萬笏朝天。范文正祖墓在焉。有望湖臺、照湖鏡、白雲泉、華蓋松、穿山洞諸勝。）
群峰岌嶪聳層霄，勝境猶疑萬笏朝。
鏡面湖光平遠樹，山頭雲影冪輕綃。
亭亭華蓋孤松老，滾滾清泉玉洞遙。
古墓夕陽埋斷碣，范村一路送歸樵。
玉遮山
（在橫山南。橫列如屏。今但呼為遮山，又名查山。有千年松、百丈崖等景。）
千峰層疊落巖花，贏得屏風號玉遮。
松老千年巢鸛鶴，崖開百丈臥龍蛇。
探幽疑入山陰道，積翠猶封洞口霞。
此是江南平遠景，夕陽滿地亂雲斜。
穹窿山
（山高而深，形如釵股。吉《吳地記》：兩嶺相趨，名曰同嶺，產自然銅，又曰銅嶺。《越絕書》：赤松子取赤石脂處〈（或云張良從赤松子遊處）〉。《神仙傳》：赤鬚子，秦穆公魚吏，在吳山升仙。即此山。頂有三茅峰，頭如浮笠，俗呼為箬帽嶺。壘石為龕，為國師龕。半山有石膝痕，相傳茅君禮斗處，名雙膝泉，注水不涸，產石蟹如錢大。又有拄杖泉、法雨泉、百丈泉、紫藤塢。嶺下有盤石，朱買臣讀書其上，號讀書臺。又有藏書廟，即買臣藏書處。）
穹窿之高高可排天閶，俯視眾山部婁無崇岡。
其間化人羽客來往著靈跡，吳編越紐采摭窮微茫。
卓如釵股銳欲削雲際，又如浮笠圓與天體參形相。
昔聞赤松子，棲真煮石來仙鄉。
又聞三茅君，雙膝注水寒泉香。
先秦魚吏亦奇士，升仙乃竟達上方。
自然銅原不易鑄，采樵翁子挾策空旁皇。
負薪詎比負書逸，讀書無力將書藏。
迄今荒臺宿莽蔽遺址，不如神仙蹤跡千古照回光。
山靈如此信奇特，頓令三吳巖岫相對增慚惶。
惜不移向泰岱衡華共一處，絜長度短兩兩分低昂。
橫山
（一名踞湖山。《隋書·十道志》云：山四面皆橫，故名。吳越忠獻王葬此。建寺曰薦福，又名薦福山。山九嶺，各有墩，中空為藏翠處。有五塢，曰芳桂、飛泉、修竹、丹霞、白雲，後又總名為九龍塢。《續圖經》云：此山臨吳控越，貴為要地。隋嘗遷郡於此。）
湖上青山貯白雲，荒墩舊說是藏軍。
九龍風雨排空出，十道關河設險聞。
黛潑千巖青四面，煙霏百草綠孤墳。
玉魚金碗前朝賜，曾勒穹碑薦福文。
楞伽山
（一名上方山。在吳山東北。上有楞咖寺，亦名寶積寺。寺有浮圖七級，隋司戶嚴德盛撰銘，司倉魏瑗書。山有望湖亭，八月十八日觀串月登此。又有五通廟，香火甚盛，湯文正公奏毀之。）
上方鐘磬白雲封，古刹浮圖卓遠峰。
悟徹楞伽名自古，圍來螺黛秀常鍾。
樓船報賽成巫覡，寶積書銘有正宗。
遙向望湖亭上望，煙波蕩碎月華重。
何山
（在獅山北。一名鶴阜山。梁隱士何求、何點葬此。坡有資福寺。一云何楷讀書此山，後為郡守，因以其姓名山。）
求點琴尊杳莫尋，亂峰無際暮雲沈。
尚留遺蛻埋荒草，不見殘碑臥夕陰。
古寺鐘魚敲夢短，梅花香雪印泥深。
東籬門巷今何處，閑煞空山老鶴吟。
寒山
（在支硎南。明趙凡夫葬父於此，偕其配陸卿子家焉。前為小宛堂，茗碗幾榻，超然塵表。盤陀、空空、化城、法螺諸庵，皆其別墅也，而千尺雪為最勝。）
一片寒山石，風流屬趙家。
洞天高士宅，茗碗故鄉茶。
守塚雲埋玉，飛泉雪滾花。
鹿門偕隱處，手挽短轅車。
附：石澗寒泉
（在寒山。凡夫隱此，鑿石為澗，引泉為池。）
石澗飛泉雪萬重，凡夫曾此寄高蹤。
如何一片清涼界，都付寒山半夜鐘。
眷屬劉樊共隱居，蓬頭霸子亦通書。
寒泉留拓摩崖字，八十宮單點筆初。
西磧山
（在鄧尉西。旁帶吾家諸山，梅花最盛，雖高大少景，然在湖濱。潭西聚塢差勝。潭西一隅色如鐵，名鐵山。）
鄧尉探梅誰勝境，無過銅坑與銅井。
就中西磧尤出奇，萬玉山頭回倒影。
西圍香氣鬱崔嵬，嶽色湖光隨意領。
六浮高閣淩蒼穹，足下白雲亂俄頃。
山僧煮茗烹石泉，一片禪心印花冷。
梅花到此萃成窟，環帶群山弄光景。
英飛百谷散瓊瑤，雲壓千巖耀明靚。
不減羅浮蛺蝶遊，清磬一聲催夢警。
吳山
（在石湖南陳灣村一帶，俱謂之吳山。上有褒忠嶺，每歲重九，吳人登高於此，還憩治平寺，有博羊會。）
石湖煙雨亂雲封，足躡丹梯策瘦筇。
重九客攜高齒屐，夕陽僧打上方鐘。
霞明占寺楓千樹，秋落吳山影萬重。
遮莫江南好巖岫，西風獨上最高峰。
洞庭東西山
（西山，一名林屋山，山有林屋洞。又名包山，以四面皆水包之；又以包公居此得名。東山，一名莫厘山，隋莫厘將軍居此。又名胥母山，謂子胥嘗於此迎母。其稱洞庭，則以湖中有金庭玉柱。左太衝賦云：「指包山以為期，集洞庭而淹留。」是也。）
洞庭東西屹相峙，襟帶五湖環百水。
此中往往多仙儔，林屋奇蹤紀其始。
莫厘縹緲兩孱顏，萬仞嵯峨矗雲起。
其餘巒岫紛參差，復嶺重岡百餘里。
下涵湖氣洗巖光，山水清音辨宮徵。
武陵源外此神區，七十二峰渺如此。
附：林屋洞
（在洞庭西山。洞有三門，同會一穴，中有石室、銀房、金庭、玉柱等異。吳闔閭使靈威丈人探之，行七十日下窮而返，得素書三卷上之，相傳即禹書也。）
古洞窟靈〈（闕一字）〉，元象韜其精。
石室滃雲氣，地軸殷湖聲。
中空百怪集，詭狀難具名。
金庭與玉柱，萬古留真形。
探奇三素書，委宛編瑤瑛。
誰謂百六遘，競使越甲嗚。
讖緯縱無據，神矣訕有經。
飛來白蝙蝠，導我窮幽冥。
惜哉靈威叟，不及賦偕行。
至今三洞門，雲護荒苔扃。
附：縹緲峰
（西山最高處，登其巔，則吳越諸山隱隱在目。）
絕頂逶迤路百盤，閬風縹緲起層巒。
空蒙影射黿鼉窟，杳靄雲迷橘柚灘。
天半笑蓉吹不落，秋高木葉下應難。
支筇試展淩虛步，陡覺陰晴變萬端。
附：石公山
（在洞庭山南。有石公庵、歸雲洞、聯雲嶂、一線天、石公石婆、落照臺諸勝。）
此山何太占，乃以石公稱。
翁媼沿訛久，兒孫在列曾。
丈人峰可接，玉女掌猶承。
欲訪聯雲嶂，扶筇與共登。
附：毛公壇
（在包山寺後。漢劉根得道處。根既仙，身生綠毛，人因呼之為毛公。有鎮壇符存壇上，今有石壇在靈祐觀旁。）
昔聞漢劉根，全真莫厘峰。
結壇住林屋，古洞呼猿從。
飄飄學輕舉，往來白雲封。
靈符辟外道，內景通元宗。
清泉汲丹井，甘液開心胸。
長生闡秘籙，羽化真人逢。
綠毛生肘腋，白日能飛衝。
至今靈祐觀，遺址留仙蹤。
附：消夏灣
（在縹緲峰南。吳闔閭避暑處。灣深九里，口闊三里，中多菱芡、蒹葭、煙雲、魚鳥，三面峰環，別具幽致。）
奇境逶迤九里灣，一湖風色萬峰環。
招涼館啟雲彌窟，避暑宮成月掩關。
橘柚千頭煙外樹，芙蕖四面畫中山。
金輿玉輦曾遊地，水榭笙歌落照間。
附：明月灣
（在石公山西二里。有大明灣、小明灣，吳王玩月於此。或以湖堤環抱如月，故名。）
五湖深處盡勾留，清絕雙灣古渡頭。
兩界青山波上下，一泓明鏡夜沈浮。
峰回九曲雲移樹，棹轉三湘月掛鉤。
迎得錦帆江上去，多應更作采蓮遊。
附：可盤灣
（在五女墳東。吳王遊湖，以險阻軍不可渡，於此眺望，曰：「亦可盤桓也。」故名。）
誰唱公無渡，盤桓此一灣。
君王行自樂，士馬老應還。
設險山川古，忘機鷗鷺閑。
越兵來倏忽，涉水正非艱。
附：練瀆
（在鴻鶴山西。南入平湖，北通官瀆，為吳王練兵之所。王充《論衡》：闔閭嘗試士於五湖之側，加刀於肩，血流至地。即此地也。或曰以水色如練帶，故名。）
吳王恃戰雄霸圖，水軍組練爭先驅。
鴻鶴山前列巨艦，洪波滾滾翻平湖。
舳鱸銜尾似魚貫，水犀十萬驅刑徒。
馮夷負弩河伯鼓，劍光直欲搖天吳。
何圖再造勢不競，六千君子肝腦塗。
采蓮不習美人戰，蘇臺歌舞窮歡娛。
一朝臺下鹿驚竄，艅艘何處重追呼。
叮知荒戰本尖計，荒淫況復耽妖姝。
至今憑吊向官瀆，漁人散綱翻菰蒲。
蟲沙化盡浩劫換，昆明餘燼猶留無。
附：龍潭
（在林屋洞側。唐時歲遣使投龍醮祭，至吳越尤謹。宋時於山下獲一銀簡，篆文隱然，明正統中又獲之，篆刻如前。蓋當時祭禱所用。又有大小龍渚，在消夏灣。）
神龍本窟水，靈跡乃在山。
有潭裂深崖，幽邃通仙寰。
萬丈俯澄碧，倒插峰孱顏。
疑是黿鼉宮，波濤瀉屈灣。
或疑老蛟室，風雨助往還。
下通五湖源，巖壑傾潺湲。
歲時致醮祭，銀簡何讕斑。
投龍獲龍佑，旱潦雨不慳。
天地靈區〈（闕一字）〉，此境誰能攀。
七十二峰外，雲水相回環。
附：綺里
（在上真宮西。綺里季隱此。季姓吳名實，字子景，綺里季其號也，今石橋馬跡猶存。）
上真宮外白雲封，遺老商山采藥逢。
太息石橋空馬跡，人間何處訪仙蹤。
附：甪里
（一名祿里。在鄭涇西。甪里先生居此。先生姓周名術，字元道，周泰伯後，一號霸上先生。今有甪里村。）
洞庭煙水渺孤村，亂荻荒蘆掩夕痕。
肯向青宮成羽翼，可從黃石悟塵根。
紫芝曲罷商山古，皓首人歸漠殿尊。
底竟逃名猶未得，幾曾巢許侍金門。
附：東村
（在鳳皇山南。以東園公名。東園公姓唐名秉，字宣明，陳留襄邑人。）
高臥東山作寓公，閑將羽翼衛東宮。
紫芝紅似淩霜橘，誰向秋風弋斷鴻。
附：莫厘峰
（在洞庭東山。一名莫里山。相傳隋莫厘將軍居此。又名胥母，謂子胥嘗迎母於此。為東山最高處，與西山縹緲峰相對。）
萬頃湖波萬頃陂，嵐光落水影迷離。
潮通七澤迎胥母，翠壓千峰住莫厘。
下界魚龍排浪出，上方鐘磬遏雲遲。
丹梯咫尺升仙路，杖策渾疑歷九嶷。
附：橘社
（唐儀鳳中，柳毅應舉不第，過涇陽，見一婦牧羊，蓋洞庭君女也，托毅寄書云：「洞庭之陰有大橘焉，曰橘社，擊樹三，當有應者。」今橘社樹猶存，故名其地曰社下。）
誰假空桑一宿緣，蹇修好為牧羊傳。
洞庭縹緲還家夢，橘社淒迷故國天。
不遇定知同棄婦，有情原未礙遊仙。
柳郎祠畔輕舟過，留證人間玉女禪。
太湖
（在府城西南。《禹貢》曰震澤，《周禮》曰具區。周三萬六千頃，北有百瀆，納建康、常、潤諸郡之水；南有諸淒，納宣、歙、臨安、苕、霅之水，東南之澤莫大於此。）
具區之浸古澤國，襟帶江海跨吳越。
北連百瀆南諸澳，吐納五湖勢噴溢。
汪洋三萬六千頃，分走荊雪及宣歙。
七十二峰峙其中，洪波彙人蛟龍窟。
山頭橘柚迎秋紅，湖上銀鱗當夏白。
靈威古洞記神仙，委宛瑤編竟誰得。
漫空雪浪撼蛟宮，出水黿鼉多似鯽。
蒼茫懷古吊吳宮，一舸誰挽鴟夷跡。
石湖〈用范石湖韻〉
（在郡西南十二里楞伽山下。山有望湖亭，每歲八月十八日看串月於此。湖中晝船簫鼓，遊人最盛。）
湖上青山插遠峰，天風吹墮碧芙蓉。
分明照徹江心鏡，翠疊螺鬟分外濃。
萬頃湖光一笛風，畫船簫管按玲瓏。
雲衣石髮空無際，祇在煙波浩淼中。
上方鐘磬盡催詩，久住渾忘日影移。
記自范公開別墅，清溪非復越來時。
越來溪
（在楞伽山東南。與石湖通。越伐吳，自此入。上有越城，雉堞宛然，溪上有越城橋。）
湖上青山溪上兵，豢吳終得沼吳名。
霸才無主空傾國，流水何心更潰盟。
雉堞已迷荒草渡，漁燈猶照越王城。
銀濤白馬長遺恨，潮入胥江作怒聲。
夏駕湖
（在西城下。吳王避暑於此，故名。昔時截河築城，外壕為長船灣，連運河而水浸廣。舊產菱芡，今多湮為民居。）
鱗鱗雉堞枕平流，避暑宮成別殿秋。
銷夏幾灣飛鷁渡，招涼何處亂螢投。
金輿玉輦曾留夢，荷葉菱絲亦起愁。
豈獨吳王傷往事，西風吹恨滿汀洲。
白洋灣
（折北匯於楞伽山下，曰石湖，南界吳江縣。相傳范蠡由此入五湖。）
兩界湖山萬頃流，五湖曾此泛扁舟。
功成越國飛鴻影，夢冷吳江落葉秋。
香徑塵深荒草蔓，屟廊人去暮煙愁。
鑄金永息藏弓恨，雲水依稀古渡頭。
胥江〈用吳梅村《送友人歸胥江草堂》韻〉
（即胥門外濠，姑蘇驛臨其前，對岸為大日暉橋，一名懷胥橋。）
吳王玉輦姑蘇遊，雲堋閣道胥城樓。
下俯江流照歌舞，孤臣血淚紛難收。
銀濤白馬江幹去，屬鏤之賜來何遽。
抉目遙看越甲鳴，捧心即是魂歸處。
秋風蕭瑟水西濆，仿佛雲旗卷暮曛。
誰遣風波興故國，空留忠讜鑒吾君。
吹簫頗憶蘆中客，漁父當時誇特識。
一劍終收復楚功，廿年苦為亡吳惜。
春潮曾送越溪船，一棹鴟皮絕可憐。
莫道蠡湖勝胥口，危祠獨倚故江邊。
橫塘
（在盤門西五里。有橋顏曰橫塘古渡，為遊湖入山之路。）
溟濛春水橫塘路，芳草淒迷綠未凋。
試唱望江南一曲，吳娘莫雨更瀟瀟。
畫舫銀監碧玉簫，清遊從此占河橋。
山光如黛波如鏡，幾度佳人倚短橈。
木瀆
（去縣西南三十里。）
小市通湖口，青山水底天。
雲迷光福嶺，夢落洞庭煙。
古戍春無主，空廊月不圓。
采香何處是，一徑入斜川。
新郭
（距縣西南十五里。隋平陳，改吳州為蘇州，開皇十一年楊素移治於橫山，即此。）
改築曾留新郭名，吳州風雨壓平城。
江山玉樹仍歌舞，雉堞金湯幾變更。
六代春愁隍鹿夢，五湖秋水野鷗盟。
祇今村市魚蝦賤，無復當時戰艦橫。
范村
（在越城橋東。以唐胡六子涉海所遇為名。范文穆公有《范村記》。）
越城橋畔水雲屯，兩界河山記范村。
最憶石湖風雪夕，消寒詩句懺梅魂。
皋橋
（在閶門內。漢皋伯通居其側，梁鴻所寓也。）
梁孟志偕隱，賃舂非所恥。
獨異受傭者，能以隻眼視。
定交杵臼間，風塵出佳士。
藉非伯通知，埋名長已矣。
空致五噫歎，誰為一廛倚。
縱令眉案齊，更無足音企。
至今皋橋月，流照遍吳市。
不有賢主人，安識隱君子。
虎山橋
（在光福。與元墓、銅井諸山相連屬。兩峽一溪，畫巒四匝。有湖在其中，為西崦湖，闊十餘里。堤上桃柳相間，紅綠燦爛如萬丈錦，落花染湖水作困脂色，畫船簫鼓，往來遊燕，不減武林西湖。）
灼灼桃花灩灩波，胭脂十里蕩明河。
晝船簫鼓東風軟，翠幕雲山西崦多。
梅墅照殘銅井月，鶯簧踏遍柳枝歌。
虎山名跡憑誰占，可有神僧杖錫過。
越城橋
（石湖水東注，曰越來溪，溪上有橋名越城，蓋今新郭，即勾踐築以伐吳者。）
越王城外越城橋，斷甕蒼涼夢寂寥。
溪水漲應平雁齒，蔗花寒欲渡虹腰。
蟲沙浩劫元黃血，桑海微塵早晚潮。
西去石湖明月上，有人倚棹正吹簫。
橫塘橋
（橋上有亭，橫跨塘之東西，其水三面合流，賈舶皆會於此。）
三洪十里跨橫塘，古渡斜陽下石梁。
市舶帆檣明鷺堠，畫船簫管沸鷗鄉。
潮平雁齒春波綠，水落虹腰秋葉黃。
搖曳酒簾風外引，青山倒影瀉湖光。
辟疆園
（晉顧辟疆築，極林泉池館之勝。王獻之嘗造之，辟疆方集賓友，獻之遊矚，既畢，旁若無人，辟疆怒曰：「不足齒之，傖爾。」獻之徑去，曾不介意。後屬涇縣尉任晦，令為六覺奄。）
昔為辟疆宅，後屬任氏園。
亭臺今古異，泉石晉唐尊。
大令曾遊地，青蓮舊句存。
蒼茫吊遺址，蘭若寂聞根。
石湖別墅〈用楊誠齋《寄題石湖精舍》韻〉
（宋參政范成大，因越來故城築別墅，隨地勢高下為臺榭，孝宗御書「石湖」二字賜之。）
山色溪光畫不成，春風吹遍越王城。
北來兵甲空遺壘，南渡詩篇有正聲。
水國雲深鷗夢熟，釣臺月落夜燈清。
石湖終古留宸翰，曾與君王乞此生。
隱圃
（宋樞密蔣堂所居。堂兩守蘇州，謝事家焉。圃中有水月庵、煙蘿亭諸勝。宅南溪上，名溪館，有芝生於館中。知州李仲偃集賓僚賦詩為壽，立靈芝坊。）
兩守名邦愛土風，別營溪館隱詩翁。
一庵水月三生夢，四壁煙蘿十畝宮。
頗憶桐鄉葬朱邑，欲教汾上老王通〈（自題有云：王通昔不偶，時亦坐汾亭）〉。
菟裘計遂巖扉敞，留與靈芝特地紅。
樂圃
（在清嘉坊。北宋朱長文所居。此地在錢氏為金谷園，其父光祿唧始得之，有邃經堂、華嚴庵等二十景。元末屬張適，為樂圃林館。明杜瓊得其東隅地，名東原。後申文定居此，有賜閑堂尚存。）
金谷弔遺址，重尋樂圃坊。
故應名父子，來占舊池塘。
琴鶴前期在，亭林後會長。
平泉餘草木，歸老賜閑堂。
怡老園〈用王文恪韻〉
（在西城橋。明王文恪致政歸，喜居山墅，子尚寶卿延哲仿山中景物為園以娛之，旁枕夏駕湖，臨流築臺，雉堞環其前。）
獨樂園開接綺□，名家臺榭小平津。
湖臨夏駕懷前事，墅辟東山屬後人。
風月依然林屋勝，鶯花別擅午橋春。
廿年老去裴中令，氣味渾教綠野親。
桃花塢〈用尤西堂韻〉
（在閶門內。郡人春遊看花於此。明唐解元寅居之，有學圃、六如閣。）
桃花塢，別墅蒼涼弔伯虎。
疏狂玩世才不羈，豪氣時從酒邊吐。
雜遝弦，參撾鼓，滿目風塵誰是主。
落托長安老謫仙，一別金門淚如雨。
才大何須書畫傳，吟殘不覺江山古。
且莫哀，幸毋苦，
君不見金閶亭外桃花紅，片片飛英亂雲舞。
藝圃
（在閶門內，即明文文肅藥圃。後為萊陽姜給諫僑寓，更名敬串山房，中有棗樹數株。其子安節築室，名思嗜軒。）
鼎湖龍去橋山杳，藥圃荒涼空宿草。
丞相園林屬寓公，再世音容思嗜棗。
當時草木記平泉，修竹垂楊年復年。
響月廊空涼鶴夢，度香橋下穩鷗眠。
滄桑浩劫紅羊換，可惜名園攖世亂。
祠堂竹塢杜鵑啼，池館閶亭狐兔竄。
試將後果續前因，此地偏宜放逐臣。
三月絲綸歸廢籍，百年涕淚剩孤身。
萊陽兄弟真儀厚，給諫忠誠明主棄。
亂離何處覓枝棲，倉卒還將等僑寄。
宣州遣戍老窮塵，移取山名署敬亭。
客子江湖頭盡白，故園楊柳葉垂青。
相公舊是同朝貴，臺沼風流餘老輩。
邵平不種故侯瓜，阮籍曾從老兵隊。
一庭封樹尚依然，風雨南村夜擘箋。
故國河山長寂寞，不堪啼烏冷秋煙。
范蠡宅
（在太湖包山。任昉《述異記》：洞庭湖有釣洲，范蠡乘舟遇風止，釣於上，刻字記焉。《洞庭記》云：在杜圻洲馬跡山南，多桑苧，有海杏大如拳。又前誌云：在東山翠微寺。）
杜圻洲北水雲流，終古湖山一釣舟。
舊侶魚蝦朝市賤，故宮麋鹿管弦休。
捧心士女能偕隱，嘗瞻英雄卒復仇。
底竟冥鴻無定所，高蹤何處覓閑鷗。
梅福隱居
（在西市坊。）
抗疏歸來義絕裾，吳門旅跡竟何如。
姓名羞說南昌尉，風雨愁禁北市居。
漢臘雞豚龔勝傳，故山魚雁婿鄉書。
神仙幻化誰能識，莫便吹簫認子胥。
蔡經宅
（在盤門外蔡仙鄉。今名仙人堂。一云在朱明寺西，王方子、麻姑嘗降其家，與同仙去。）
滄桑倏忽幾變更，蓬萊清淺揚塵輕。
金丹解脫仙骨成，重來舊里吹鸞笙。
群真荏苒下玉京，左跨白鹿右赤鯨。
雲冠月帔丹霞明，本師前導麻姑迎。
須臾釣樂振入瀛，地肺欲裂天鼓鳴。
行廚雜遝薦玉羹，手擘鱗脯指爪精。
癡心一涉冥想傾，破除色界示薄懲，
九天閶合同飛升。
張碩宅
（初，漁父於岸側得三歲女子，至十餘歲有青童攜之上升，曰：「我仙女杜蘭香也。」後降碩家，出薯蕷三枚，曰：「食此不畏風波，避寒暑。」既成婚，授以舉形飛化之術，旋復去。年餘，碩舟行，見杜乘車山際，驚喜欲往，其奴捍之，始退。）
碧城咫尺飆輪御，眷屬三生盟薯蕷。
舊籍張郎隸古吳，生長靈妃降真處。
記從阿母侍雲旗，小謫人間夢落暉。
三歲嬌啼漁舍隱，千秋幻化鶴雲飛。
重來不覺銀河淺，紅塵小住由前譴。
授汝靈霄衝舉功，勝他塵海風波險。
仙緣聚散信無常，頃刻人天路渺茫。
鸞膠難續青麟髓，瓊佩空懸金鳳皇。
三山遠夢憑誰寄，香消蘭露揮清淚。
安得飛瓊降彩霞，恨無青鳥通幽意。
閑移雀肪遲鸞車，雲帔花冠態絕殊。
欲展舊情通一語，留仙愁煞翠羅裾。
張融陸慧曉宅
（在承天寺。中有池，池上有二柳，晉廬江何點曰：「池便是醴泉，木便是交遜。」沛國劉璡至吳，謂人曰：「吾聞張融、陸慧曉並宅其間，水必有異。」命駕往酌之，曰：「鄙吝之萌盡矣。」）
江南甲族陸與張，兩家池館臨斜陽。
結廬廉讓絕人境，綠雲一半籠垂楊。
池是醴泉木交讓，四時風月歸平章。
消除鄙齊寄杯酌，此中臭味誰分嘗？
當時才地重吳會，高門直擬鳴珂鄉。
望衡對宇共晨夕，榆枌舊社傾壺觴。
地以人重筮曰萃，比鄰水木清風長。
南朝荏苒幾千載，雕甍甲第皆摧藏。
吾來訪古向蘭若，空餘古佛尊蕭梁。
綠楊依舊醮池碧，伊人遙溯水一方。
張籍故居〈即用籍韻〉
（在胥門。籍詩云：「共踏長安街里塵，吳州獨作未歸身。胥門舊宅今誰住，君過西塘與問人。」）
十載韓門步後塵，鶯花吳苑滯歸身。
詩名郊島同寒瘦，誰過西塘問此人。
生涯無計了窮塵，入道空餘物外身。
底竟門牆誇籍湜，元和體格屬斯人。
范氏義宅
（在臥龍街。宋范文正公宅。中有歲寒堂、君子樹、松風閣。後廣其居為義宅，以聚族人，置義田以贍之。即宅立祠，以祀公焉。）
木水有本原，疇能體斯義。
五世屬籍疏，告赴或不至。
敬吊承賻贈，或亦偶然事。
惟公篤天親，收族敦古誼。
分俸置膏腴，按給籌所費。
謂茲待哺者，一本所推致。
奕葉共雲礽，富貴忽捐棄。
以此對祖宗，毋乃恩慈異。
百年饘粥謀，量口冀有濟。
嫁娶及喪葬，一一為代匱。
迄今普濟橋，遺宅共欽企。
建祠報公功，修舉賴哲嗣。
展謁歲寒堂，勝讀義莊記。
停雲館〈用文待詔韻〉
（在德慶橋西北。明溫州守文琳宅。子徵明勒《停雲館帖》十二卷。）
宦越歸來寄此身，幽居不羨五侯賓。
溪山況有琴尊伴，翰墨能回天地春。
盡許煙巒開別墅，好憑風月老詩人。
法書合署停雲館，金薤琳琅未算貧。
六浮閣
（在查山之陽。具區浸其石。六浮者，七十二峰有長浮、白浮、箬浮、苧浮、茅浮、箭浮之名。明李長蘅愛其勝，欲建六浮閣，不果。國朝張松園暨子籲三買山建閣，仍以六浮名之，盡攬湖山之勝，於看梅尤宜。）
曠覽湖山勝，風光聚六浮。
長蘅今不作，傑閣此來遊。
銅井梅千樹，金波月一樓。
憑高吟興劇，七十二峰頭。
報恩寺
（在府城北。俗稱北寺，吳赤鳥初為乳母陳氏建。）
赤烏遺構為黃𧟌，建業風雲一刹那。
塵染已空觀自在，華嚴共禮佛伽陀。
煙開北寺青山色，月湧南朝古井波。
縹緲浮圖淩九級，遍將沙數閱恒河。
承天能仁寺
（在皋橋東。梁衛尉卿陸僧瓚捨宅建。明崇禎戊寅浚井，得鄭所南鐵函《心史》。）
瑞雲重布辟禪扃，捨宅曾留古塔銘。
佛說傳燈銅鑄像，客來投轄鐵函經。
恩慈合並能仁祝，懺度還憑大藏靈。
惆悵名藍幾興替，上方鐘磬不堪聽。
開元寺
（在盤門內。吳大帝母吳夫人捨宅建，名通元寺。寺有石佛、石缽。至唐開元中易今名。）
離合神光石佛尊，建興遺跡漫重論。
熏修帝母能延福，寂減空王說報恩。
滄海浮杯僧洗缽，青山度世月當門。
齋壇法雨今何處，留取開元舊額存。
瑞光寺
（在開元寺南。赤烏四年，吳大帝為報母，建舍利塔十三級，名普濟禪院。宋元豐間，延圓照宗本禪師說法，有白龜聽講、法鼓自鳴、翠竹合歡、寶塔放光諸異，故堂名「四瑞」。後又有白牛助役，工竟即斃。今白牛塚尚存。）
舍利光中寶相呈，浮圖金碧俯雕甍。
堂開四瑞經壇靜，佛散千花慧鏡瑩。
豈有白牛能助役，況聞翠竹已爭榮。
粥魚齋鼓頻頻奏，贏得人間普濟名。
永定寺〈次韋蘇州《永定精舍》韻〉
（在鐵瓶巷。梁天監中，吳天郡太守郡人顧彥先捨宅建。唐乾符間賜今額。後人於寺建五賢祠，祀顧彥先、陸鴻漸、韋應物、劉禹錫、白居易於此。）
古寺閱興替，慨然感無生。
昔賢此高寄，身世證化城。
香火佛有緣，太上常忘情。
斷碑蝕苔蘚，留記古姓名。
巍然拓祠宇，締構良獨精。
長與空王宅，脫屣塵綱攖。
朱明寺
（在郡城隍廟西。晉朱明舍宅建。相傳明孝友，弟求析爨，明悉以管鑰付之。一夕，風雨卷弟物悉還兄所，弟慚自經，明遂舍宅為寺。後發地得須菩提碑，刻五百羅漢，朱明字跡在焉。）
佛說須菩提，義可證常寂。
嘎然晉朱明，孝友志弗佚。
重修羅漢果，不受恒沙劫。
舍宅梵王宮，神光曜碑碣。
寒山寺
（在楓橋。相傳寒山、拾得當止此，故名。）
十里楓江早晚潮，烏啼月落夜迢迢。
客愁不為鐘催起，夢斷寒山第幾橋。
誰向都藍證色空，寒山拾得話南宗。
世間祇有漁家傲，不管僧寮飯後鐘。
靈巖寺
（晉司空陸玩捨宅建，後毀於火。梁天監間，有異僧入憩，畫像於壁而去。胡僧曰：「此西土智積菩薩像也。」唐陸象先弟遘危疾，一僧以杯水噀之而瘳，曰：「我靈巖僧，他日當過我。」訪之不得，惟畫像肖焉。陸施五十萬錢建智積毆。）
千年古寺鬱靈巖，山色湖光境隔凡。
見說神僧能畫像，況聞智積已題銜。
雲迷遠岫沈齋鼓，月照空廊冷舞衫。
曾是吳工遊幸地，館娃遺跡草同芟。
包山寺〈用吳梅村《贈真如和尚》韻〉
（梁大同二年建，初名福願寺，唐上元元年[1]易今名。）
洞庭秋色好，古寺暮雲平。
坐對溪山勝，渾教名利輕。
禪機僧已走，客夢鳥先驚。
回首巖花落，悠然悟此生。
福源寺
（在毛公壇南攢雲嶺。梁大同二年吳縣令黃楨捨山園置。嶺有福源泉，寺名以此。梁時羅漢松尚存。）
峻嶺盤雲出，孤松倚月栽。
舊傳毛女跡，曾謁到公來。
十畝山園地，千秋般若臺。
泉源清且泚，供佛酌金罍。
落木庵
（在天池山中。明徐元歎丙舍，竟陵譚友夏題額。明末竟陵派吳門四家詩，元歎為巨擘。靈巖繼和尚刻元歎詩，庵因歸靈巖。）
詩格徐元歎，江楓落木庵。
四家推巨擘，一磬出香龕。
丙舍滄桑改，隻林戒律諳。
空餘題額在，猶說競陵譚。
神景觀
（在林屋洞旁。唐乾封二年建。舊傳宮廊百間，環繞三毆，故名百廊三毆。堂前有垂絲檜三株。）
百廊三殿勢穹窿，林屋仙源有路通。
老檜何年移種此，參天古黛碧雲封。
上真觀
（在穹窿山三茅峰，祀三茅真君。漢初平中建。）
穹窿何處最高峰，鸞鶴曾棲世外蹤。
上界星辰丹闕曜，下方鐘鼓白雲封。
漢家佐命師黃石，羽士開壇禮赤松。
安得三茅淩絕頂，步虛聲裏策枯筇。
泰伯廟
（在閶門內。東漢永興二年，太守麋豹建於閶門外，吳越錢氏徙置今處。）
泰伯讓天下，宣聖有特識。
當其竄南荒，豈期崇廟食。
孰知千載後，民皆稱至德。
勾蠻介僻遠，本無文教澤。
自伯治端委，文身俗乃革。
綱常手自持，啟聖肇邰室。
使季則友心，不以傳序易。
難弟聯其蹤，末孫踵厥轍。
宏開禮讓風，歷祚至周末。
遂令江南北，質行比望國。
峨峨金閶門，堂皇起層疊。
禮秩古諸侯，名留今軌則。
再拜讓皂祠，頑廉更懦立。
聖姑廟
（在洞庭黿頭山。晉王彪女得道處。或云李氏祈禱不誠，則風回其舟。）
靈旗招展古花枝，疑是雲飛洛浦時。
晉代衣冠神女廟，洞庭山水聖姑祠。
漫從湘瑟傳遙怨，不向巫陽惹夢思。
長與江河司逆旅，好風祇有布帆知。
白馬廟
（今稱龍女詞。相傳柳毅寄書係馬於此。廟設女像，以柳配食。）
千里曾看躍馬來，涇陽遠嫁亦堪哀。
龍宮消息何勞遞，多事傳書一秀才。

[book_title]卷三 長洲（元和附）
吳宮
（在長洲苑東。相傳吳王別宮。）
姑蘇臺下遊麋鹿，莫問離宮三卜六。
屟廊香徑久塵埃，尚憶君正步輦來。
歌舞照殘吳苑月，鶯花催老玉階苔。
即今遺址荒榛暮，落日樓臺不知處。
山頭祇剩夜烏啼，井底空餘水蛙怒。
館娃佳麗捧心愁，己兆他時戊馬憂。
南陵風雨丙陵哭，越甲鳴來茂苑秋。
香水溪〈用高青邱韻〉
（在吳故宮。西施浴處。一云吳宮人洗妝於此，又名脂粉塘。）
溫泉水滑光溶溶，美人賜浴吳王宮。
玉質嬌憨扶不起，粉香欲褪千花紅。
花枝綽約誰曾見，傭髻低眉才半面。
芙蓉瀲灩洗殘妝，小宴華清開別殿。
殿前歌舞妒宮腰，峽雨巫雲夢昨宵。
太息胭脂流禍水，屟廊香徑久煙消。
長洲苑
（在縣西南七十里太湖北岸。吳王遊獵之所。）
蘇臺柳色幾秋風，剩有啼烏吊故宮。
往日青山傳獵火，至今廢苑老梧桐。
鹿陂雲影荒原白，虎阜魚燈遠寺紅。
惆悵五湖舊馳道，扁舟失卻一冥鴻。
射臺
（夫差為太子時，立時臺於安平里。《述異記》：射臺柱礎皆伏龜。）
射臺落日影蒼茫，舊是君王縱獵場。
草淺平原逃鹿竄，雲埋斷礎伏龜藏。
即看越甲來傾國，多事唐弓學挽強。
他日華林誇賦手〈（華林園亦在臺之左右）〉，南齊曾否鑒吳亡。
鴨城
（在匠門外沙里。吳王築以養鴨。）
祇聞鵝鴨亂軍聲，不信微禽亦築城。
果使飛鳴能助陣，六千猿鶴盡奇兵。
豨巷
（在鴨城東。吳王畜豕之所。）
豢豕誰知竟豢吳，不堪齒冷牧豬奴。
吳宮麋鹿紛紛走，曾及當年稀巷無。
雞陂
（在婁門外。《越絕書》：吳王畜雞處，使李保養之。）
捧顰越女竟司晨，弱羽偏教塒桀馴。
但得珍羞供尚膳，不須朝市唱雞人。
鶴市
（《吳越春秋》：闔閭女勝玉會食蒸魚，王嘗半而與女，女怒自殺，闔閭痛之，葬於閶門外，舞鶴於市送之，聚觀者以殉焉。一云悅童子韓重，不得而死。又取土窪其地為湖，號女墳湖。）
傳聞舞鶴送雲車，華表魂歸玉女家。
別有奇香偷不得，祇應韓重殉宮娃。
錦帆涇
（環繞子城，四面皆水，後多淤塞，酒樓跨其上，僅得小渠一線耳。俗傳吳王與諸宮娃錦帆遊樂於此。）
錦帆涇涸故宮蕪，重賦吳都海易枯。
曾憶春風融暖漲，可堪淺瀨長荒蘆。
運移地軸湖山改，路出城濠水月孤。
滿目興亡同寄慨，不如分付酒家胡。
采蓮涇
（在郡城東南運河之陽。兩岸皆民居，間有蔬圃曠地，即種蓮舊跡也。上有采蓮涇橋。）
采蓮美人貌如花，紅裳綽約香雲遮。
沙棠之楫木蘭槳，錦帆十里迎潮上。
君王笑倚碧霞窗，采得芙蓉正涉江。
踏歌一路放舟去，驚起鴛鴦不知處。
梧桐園
（夫差宮中園。《樂府》云：梧宮秋，吳王愁。）
梧桐瑟瑟吳宮秋，吳王宮中樂未休。
井欄疏雨點秋葉，采香士女含顰愁。
對君歌舞背君泣，滿院西風則秋色。
越騎東來鐵甲嗚，梧桐老矣芳園歇。
惟餘涼月掛疏枝，曾照當筵金屈卮。
楊柳傷心枯樹賦，蘼蕪銜恨碧雲墀。
淒涼池館荒榛麓，麼鳳不來烏喙啄。
珍重龍門百尺桐，置身莫任居高覆。
鬱林石
（在府學。吳鬱林太守陸績罷歸，官廉無裝，舟輕不能道海，取以為重，世稱廉石。）
客子靜勿喧，聽我歌廉石。
此石有緣起，乃是壓舟物。
其高可數尺，頑重少奇崛。
方之几案供，彼文此何質。
方之袖中藏，彼靈此何拙。
不資玩好求，不蓍煙雲跡。
塊然偃路傍，棄擲復奚惜。
豈知航海時，鎮此免覆溺。
薏苡漫生疑，明珠意不悄。
區區鬱林裝，清風良可挹。
千秋太守心，澄如玉壺澈。
以此勵廉隅，以此重品節。
至今郡學中，士夫留表率。
鴨塍
（在甫里蛇涇。唐陸魯望畜鬥鴨處。）
蛇溪春漲綠漪漪，鴨鴨能言暖自知。
老去江湖供散誕，閑來鷗鷺任委蛇。
鳧□有渚群爭食，雞騖何心獨守雌。
卻為高人曾寄賞，一欄風雨水嬉時。
第六泉
（在吳凇江中。唐張又新品為第六泉。相傳南近千畝潭，北近蔣家圩，一灣清憨音是。）
萬頃吳淞水，中涵第六泉。
竹爐春試茗，楓葉夜移船。
調水松風習，傾甌玉露鮮。
側聞馳遠奠，泂酌重名賢〈（吾鄉浦浪臣曾酌此水，徒步至平湖莫陸清獻公）〉。
虎邱山〈次清遠道七韻〉
（在郡城西北九里。吳王闔閭葬此，以扁諸、魚腸劍為殉，金精結為白虎，嘗踞其土，故名。又名海湧峰。）
金虎騰星精，光氣燭霄漢。
山徑蔓藤蘿，麋鹿各驚竄。
劍化古澗空，層訊失珍玩。
兩崖聳崔嵬，一峰湧彌漫。
遙溯五湖流，衝齧及高岸。
吳王舊殯宮，閱世幾治亂。
神物不可常，陵谷各參半。
生公坐講臺，說法千花散。
池中開白蓮，灼灼迎旭旦。
何物神怪流，登臨妙揮翰。
自謂殷周人，彭聃昔所歎。
繼聲屬後來，懷古結幽讚。
附：千人石
（又名千人坐，平石可容千人，相傳即生公講經處。）
天生千人石，能容千人坐。
上有枯禪僧，講經萬花墮。
一片襯苔茵，寬廣復帖妥。
有如無縫衣，煙霞妙兜裹。
況現盤陀身，立心平坎坷。
地脈共獻誠，山靈豈相左。
至今說法壇，遊屐連雲鎖。
附：劍池
（在虎邱。始皇發闔閭塚求劍，無所得，其鑿處遂名劍池。）
石裂雙崖聳，雲蘿幕夕陰。
池涵秋水影，劍化老龍吟。
古墓魚燈閃，高邱虎氣沈。
泉鳴深澗底，若為淬霜壇。
附：白蓮池
（在生公講臺下。相傳說法時生千葉蓮花，故名。）
頃刻能開千葉蓮，雨花即是散花天。
白雲萬朵經壇靜，留證人間玉女禪。
附：養鶴澗
（在白蓮池。相傳清遠道士養鶴於此。）
古澗雲深響碧泉，昔人於此豢胎仙。
仙風若化青城鶴，翠表歸來不計年。
附：陸羽石井〈和范石湖韻〉
（在劍池旁經藏後。唐陸羽與李秀唧論二十水，以虎邱寺井水為第五。劉伯芻論水七等，以虎邱石井焉第三。）
靈源話潑幾千年，留待新爐宿火然。
不是僧寮供茗話，銀跳誰試第三泉。
四壁嶙峋聳碧巒，松風竹雨劇清寒。
仙家酷有盧仝癖，吐納煙雲在舌端。
《茶經》品第圖經記，惟有當年陸羽知。誰倡新亭疏舊脈，隱侯遺愛石湖詩。
《茶經》品第圖經記，惟有當年陸羽知。誰倡新亭疏舊脈，隱侯遺愛石湖詩。
附：煉丹井
（在回仙徑南。）
玉井傾瓊液，金丹證羽流。
遊蹤輕嶽瀆，靈跡溯殷周。
老子青牛騎，仙人黃鶴樓。
清泉合雲窟，徑欲揖浮邱。
附：點頭石
（生公講經，人無信者，乃聚石為徒，與談至理，石皆點頭。）
從來頑石亦通仙，不信人心競寂然。
慧業待參三昧火，鈍根休墮四禪天。
點頭語妙山花舞，脫口經傳法而宣。
誰向元關修秘密，一群硌確臥苔煙。
附：試劍石
（在虎邱，中開如截。《吳郡志》云石秦皇試劍石。或云吳王，未知孰是。）
屬鏤枉斷子胥頭，空有魚腸殉髑髏。
不分千秋留片石，苔花繡蝕古鈍鉤。
東遊弓劍已塵埋，剩有遺蹤裂斷崖。
聞道斬蛇逢赤帝，腥風碭澤積煙霾。
附：鐵花巖
（在劍池側。取東坡詩「鐵花秀巖壁」之句。）
鐵樹不開花，空巖聳幽秀。
載誦坡翁詩，山氣挾雲走。
附：生公講臺
（在虎邱。宋神僧竺道主講經處。唐李陽冰篆書勒石。）
一片生公石，曾傳說法來。
雨花今不見，此老獨登臺。
變化馴龍性，空虛仗辨才。
盤陀皈淨業，蕭寺晚鐘催。
附：何胤講堂
（胤字子季，仕齊為建安太守，去官居若邪山雲門寺，與二兄求、點稱何氏三高。又稱點為大山，胤為小山。還吳居西寺，講經論學不輟。胤禁殺，鹿來就，胤伏而不動；又有異鳥集講堂，馴狎如家禽。）
風雅爭推大小何，講堂曾此幕煙蘿。
東籬舊墅三高隱，西寺遺經六代多。
脫屣浮雲輕富貴，潛蹤蘭若雜弦歌。
名山事業皋比領，鹿鳥能馴古澗阿。
附：可中亭
（竺道生居青園寺，宋文皇設會下食，眾疑已晚，帝曰：「始可中耳。」亭名以此。或傅會劉夢得「一方明月可中亭」之句。又稱可月亭，恐誤。）
齋壇法會醒塵蒙，傳到天言日再中。
莫道此間明月好，危亭獨自下西風。
附：花雨亭
（下臨千人石，取方子通「生公天人師，說法花雨墮」名此。）
亭外生公說法壇，庭前花雨散無端。
上方鐘磬催雲墮，一陣東風釀宿寒。
附：致爽閣
（在法堂後。四山爽氣日夕西來，故名。）
登臨傑閣俯層巒，天與西山爽氣盤。
萬笏嵐光淩縹緲，閬風吹墮十分寒。
附：仰蘇樓
（在天王殿東。相傳為東坡樓舊址。）
舊傳坡老曾遊地，還傍天王古道場。
此日登臨仰高躅，何年俎豆鬱靈光。
雲開法會生公石，月掛簾衣苟令香。
千載詩名追李杜，三層樓閣入蒼茫。
附：千頃雲
（在舊方丈前。取東坡詩「雲水麗千頃」而名。）
山川平野講堂開，古寺曾參石佛來。
千頃蒼茫雲水窟，十方清淨雨花臺。
樓憑落日來帆遠，徑有歸僧去鳥回。
妙句坡翁留署額，東軒相對坐徘徊。
附：王珣琴臺
（在虎邱寺。相傳即塔基是。）
東亭別墅感滄桑，舊跡重尋選佛場。
久已琴弦摧子敬，獨餘臺殿禮空王。
烏衣夢遠青山暮，雁柱音沉白草荒。
底竟風流數王謝，天風一曲渺斜陽。
附：鐵佛山房
（在虎邱。）
浮圖不壞身，金剛比厥固。
丈六現真形，大冶任陶鑄。
胡哉範鐵成，下世廣普護。
山房占佛尊，欲度眾生苦。
是諸法空相，無恐亦無怖。
雲迷古佛岡，劫應鐵花樹。
妙諦悟莊嚴，金碧尚塵汙。
附：顏魯公石刻〈用石刻詩韻〉
（上書清遠道士詩。）
魯公古忠直，完節成鐵漢。
殘碑臥松陰，雲湧鳥驚竄。
大書清遠詩，鑿石供世玩。
嶽瀆示神靈，清遊恣汗漫。
曾偕沈恭子，陟山此登岸。
生長殷周末，還更六季亂。
方之柱下史，開世過其半。
留題雜雅騷，風流迄未散。
摩勒共經字，常使親震旦。
書名推巨手，妙絕古人翰。
健欲淩秋鷹，弗致春蚓歎。
空巖蝕苔花，摩崖起幽讚。
附：幽獨君詩
（唐大曆中，有詩隱於石壁之上，自稱幽獨君。又有一詩答和幽獨君。有司異之，上其事，敕令致祭。祭後二詩沒不見，復隱出一詩云云。）
莽莽荒原草，累累古塚魂。
題詩曾石壁，埋骨此山村。
鬼唱秋風冷，烏啼夜月昏。
至今誰姓氏，何處問生存。
附：古杉
（在毆前。晉王瑉手植。）
典午風流舍宅遺，憑將手植吊烏衣。
松杉寂寞空王夢，剩有當年燕子飛。
附：古柏
（共六株，相傳明開斗王常遇春手植。）
遺植留旌百戰功，姓名大樹久推馮。
吳王殿外長松古，葛相祠前老柏同。
香葉雲棲鸞鳳影，虯枝煙鎖翠微宮。
開平老去淮張死，茂苑蕭蕭卷朔風。
附：虎邱茶
（葉微帶黑不甚蒼翠，茶色自如玉而作豌豆香，宋人呼為白雲茶，為天下第一。）
春風茗碗試新芽，第四泉烹第一茶。
山寺白雲遮不住，名香先供佛前花。
附：玉蘭
（相傳南宋時從閩移植，明天啟初為大風所摧。令孫枝復高三尋乓。）
名花留植蕊珠宮，素豔曾誇冰雪同。
香雨一庭瓊佩冷，林霏四照玉顏空。
平分簷葡軒前影，消受瑤臺月下風。
見說孫枝盛蘭若，上方雲氣入空蒙。
陽山
（距城西北三十餘里，高八百五十丈，逶迤二十餘里，以面陽，故名。）
吾聞陽山之高八百五十丈，群峰岌嶪相顱驚摧藏。
下瞰太湖之水三萬六千頃，洪波駭浪上與大地爭低昂。
相傳此山奉是秦皇遊射處，舍舟登陸稱餘杭。
箭缺一峰縹緲淩絕頂，射瀆下注隱隱窺微茫。
山亭浴日雲湧現，乘風一徑排大閶。
其下又有白蓮松化諸洞壑，神仙樓閣窄際昭回光。
化人來往盡是赤城侶，丹崖仿佛驂龍翔。
又聞卑猶之山舊是夫差塚，生俘會稽死故鄉。
不及闔廬之墓結虎氣，星精上撼抽魚腸。
但見猶亭蔓草黤黮蔽殘隴，烏啼茂苑鹿走僵。
吾登此山慷慨寄幽感，霸圖不競王業亡。
吳王淫虐啟秦政，山靈卒笑君德荒。
君德荒，江山幾度更滄桑。
紛紛列岫爭欲出奇勢，四飛雲氣靉靆空斜陽。
附：罐山
（東北峰之最高者。土人指岝為雌，雚為雄云。相傳始皇時，有管仙人隱此，又名管山。山有雚山道院，院中東嶽誕日進香音甚多，俗號草鞋香。）
危峰東北接重岡，岝㟧雌雄兩恰當。
曾說管仙棲隱處，行宮爭蒸草鞋香。
附：白鶴峰
（下有丁令威宅。威化鶴渡海，丹井猶存。唐建白鶴寺。吳越時有泉出，改仙泉院。泉產十葉蓮，又名白蓮寺。）
白鶴峰頭化鶴歸，青山無恙亂雲圍。
千年華表空丹井，何事重來丁令威。
附：箭闕
（在山頂。秦始皇曾射於此。闕為箭鏃所穿。下為射瀆。頂有浴日亭，每年九日晦日，郡人登此觀日月同升。又有半山寺，夫差殺公孫聖於此。）
絕頂峰高掛夕曛，箭鋒沒石詫奇聞。
如何飲羽誇神臂，不射紛紛逐鹿群。
附：白龍塢
（中有龍母塚，塚前有龍湫、晉柏，白龍廟在焉。）
一泓清水鬱靈湫，茶筍年年此地遊。
高塚舊傳龍母子，修柯曾閱晉春秋。
雷霆劫後雲山古，風雨藏來洞壑幽。
願酌寒泉薦芳杜，空潭瀉影總悠悠。
附：文殊巖
（下有文朱寺，又名觀音寺，相傳晉支道林創。其上即長雲韋馱。）
文殊巖下文殊寺，曾見支公掛塔來。
此處靜參觀自在，長雲縹緲接蓬萊。
尹山
（在寶帶橋東南六里。周大夫尹吉居，實一土阜耳。梁建崇福寺。明洪武間，聖僧永隆運巨木重建，今木池尚存。舊有澹台滅明書院，尹和靖慕其風曾僑寓焉。）
古阜猶留尹吉風，木池遺構靈宮〈（闕一字）〉。
永隆而後天花散，都在神僧感應中。
白石山
（在滸墅北。《越絕書》云故為胥女山，春申君封吳時更今名。其南有小蜀山，即春申君客街公子塚也。）
皚皚白石隱仙寰，嶺復岡重相對閑。
硌確一群羊變化，蒼茫千仞鶴飛還。
雲迷北墅春申浦，月掩南荒胥女山。
好客祇今誰繼起，夕陽古塚淚潸潸。
松江
（即今笠澤江也。自太湖分派，從吳江北合寵山湖，折而東入長洲縣界；其北自鯰魚口經婁門而東為上雉瀆、下雉瀆。）
百里松江路，煙波笠澤秋。
蓴鱸縣客夢，風月送歸舟。
遠浦山光接，孤帆夜色浮。
三吳空霸業，不洗古今愁。
澹台湖
（在縣南，西界太湖。《史記》詹台滅明南遊王江，即其故址。《吳地記》以為滅明宅昕陷。）
欲訪南遊路，明湖對夕陽。
雲沈遺宅古，風溯昔賢長。
津逮沿東土，源流白北方。
不因吳境近，誰趣武城裝。
陳湖
（舊本陳川，沈為湖。迄今湖水清淺時，底見街、井、上馬石等物。在甫里西南境。）
滄海桑田事有無，陸沈空復吊陳湖。
煙波笠澤魚龍影，風物江鄉蟹稻區。
豈是昆池餘劫火，任教水國長茭蘆。
蓬萊清淺今三度，井石分明競沼吳。
荷花蕩
（在葑門外二里。前明於六月二十四日遊船最盛。）
采蓮涇小蕩吳娃，又為紅妝寫綺懷。
水國煙波初日上，畫船簫鼓好風偕。
花光掠鬢雲鬟嫋，湖氣噴涼月鏡揩。
一棹葑溪香十里，芳姿誰似六郎佳。
陰澄湖
（距北潼子門一里，湖當城隈，幽曠平遠，夏月納涼最宜。湖上有龍王祠，「陰澄」蓋「應澤」之訛。）
一水背城陰，三面受虛曠。
盛夏計逃暑，惟此撤塵障。
招涼泥近局，劇飲恣遙唱。
璧月下篷窗，清風吹畫舫。
蕩槳入湖心，湖波影清漾。
我生愛蕭爽，遇炎如病瘴。
安得掛席來，相對此幽暢。
近謁龍王祠，遠邀應澤貺。
臨風一開襟，不數羲皇上。
半塘
（自大津橋下塘至虎邱，延亙七里，舊名白公堤，約三里半為半塘。自此至山麓，紅欄碧榭與綠波晝舫相映發，為遊賞勝地。）
上津橋畔月如霜，虎阜鐘聲度半塘。
碧榭紅欄春似夢，珠簾畫舫醉為鄉。
煙迷楊柳樓頭影，風吹芙蓉檻外香。
千古白堤饒勝景，漫將興替感吳閶。
滸墅
（一名許市。秦皇發闔廬塚求劍，見白虎西走二十五里，失劍所在，地裂為池，因名曰虎翏。至吳越時諱改云遊墅。）
劍去不返虎西走，裂地一窪映清瀏。
許市名因武肅更，津亭栽遍垂楊柳。
青山兩岸卸帆影，烏榜一聲催別酒。
關門令尹妙丹訣，日鑄黃金斂箕斗。
青牛老子去不還，西渡流沙遠離垢。
我徒局促轅下駒，棄繻愧落終童後。
偶偕秋賦幾度經，十里郵簽屢回首。
幸非商販挾重資，免使豪胥怒鳴吼。
蒼涼重為暴秦感，虎氣銷沈劍何有。
空餘古墅扼要衝，送客河梁一揮手。
唯亭
（去婁門三十五里。宋李樂庵見道人云：「潮到唯亭出狀元。」邑令葉子強作問潮館識之，後果驗。又云東彝寇吳，吳結亭禦之，故名彝亭。）
侯潮館啟溯唯亭，屈指鼇頭屬衛涇。
佳讖三吳新甲第，清風州里舊滄溟。
雲迷古渡春波影，夢落遙村夜月扃。
回首馬鞍山色好，片帆高掛一峰青。
甫里
（在縣東五十里，唐陸魯望避地居此。）
皮陸當年事，清風甫里存。
江湖容散髮，漁釣老荒村。
舊隱天隨墅，輕裝笠澤輪。
鴨塍春水漫，惆悵古詩魂。
望亭
（距滸墅三十里，吳先主所御亭。隋改為驛，唐易今名。）
古驛分南北，三分尚說吳。
風雲前赤壁，亭館舊黃圖。
落日青山暮，回頭白練粗。
江幹動懷古，贍眺一踟躊。
相城
（在縣東北四十里，四望皆水。吳王闔閭於此相度築城。明初釋道衍住鎮之妙智庵，以靖難功進宮少師。後沈石田築別業於此，佳時勝日，具酒肴合近局出圖書古玩相品題，晚歲名益重，客至益多，東南耆德莫有過之者。）
一川四望影空明，曾是吳王舊相城。
靖難風雲歸釋子，棲真翰墨屬先生。
但教老輩尊耆宿，何用奇門制勝兵。
終古詩壇推白石，笑他北郭枉高名。
乘魚橋〈用高青邱韻〉
（相傳琴高乘鯉之地。或云宋子瑛乘鯉升仙，故吳中門戶皆畫神魚，非琴高也。）
朝遊乘魚橋，夕溯乘魚水。
縹緲仙之流，冥升不能已。
乘魚軼埃壒，視此雙赤鯉。
天風忽前導，閶闔倏萬里。
下瞰塵世緣，碌碌者誰子。
六合大區蓋，都在籠罩裏。
何如御風行，三島戶庭耳。
迄今橋下水，粼粼波欲起。
誰是天上仙，卻笑穴中蟻。
幸謝赤鯇公，彭殤一生死。
楓橋
（去閶門七里。《豹隱紀談》云：舊作封橋，因張繼詩相承作楓。今天平寺藏經背有「封橋常住」字。）
金閶西去又楓橋，十里胥江早晚潮。
張繼詩心最蕭瑟，烏啼月落夢迢迢。
斟酌橋
（在虎邱山左。）
半塘春水綠如澠，贏得橋留斟酌名。
橋外酒簾輕揚處，畫船簫鼓正酣聲。
天開圖畫虎溪灣，秋月春花過等閑。
咫尺垂虹蕩雲影，一重水浸一重山。
天隨別墅〈用高青邱韻〉
（唐陸魯望避地甫里居此，自號天隨子，又號江湖散人。初為蘇湖從事，退隱不仕，博學工詩，長於《春秋》。墅有清風亭、杞菊蹊、垂虹橋、鴨塍諸勝。）
甫里有別墅，長與高世期。
江湖老遺佚，清風想見之。
酬唱累千言，才富不療饑。
春秋守一編，弗顧右手胝。
脫簪憫衰亂，肥遁行自悲。
祇今笠澤水，無復投竿時。
南園
（在子城西南。吳越廣陵王元蟟帥吳時築，島嶼峰巒各極奇勝。錢氏納土，廢為賓館，後賜蔡京。其間異木奇石盡為朱勔取去。）
廣陵王子真天人，雙旌來鎮吳閶城。
名園締構美且精，飛樓畫閣連雕甍。
當時十國盛割據，錢王恭順先歸誠。
閉門天子出方鎮，諸郎競事豪奢名。
亭臺島嶼萃工巧，賓僚宴樂飛瑤觥。
數十年來祇一瞬，撤藩舉族朝神京。
風雨局變臺榭古，廢為別館摧軒楹。
賜園曾作相公第，奸雄輒復誇殊榮。
平泉草木都減色，為他紹述師章惇。
未幾花石遘奇禍，雲根劚斷良木傾。
蒼涼東墅竄狐免，賦詩多半銜商聲。
哀蟬古樹縱繁響，徒令文士悲榛荊。
滄浪亭
（在郡學南。相傳吳越廣陵王池館。或云其近戒孫承祐所作。宋慶曆間蘇子美得之，歐陽公所謂「清風明月本無價，可惜祇賣四萬錢」是也。後屢易主。韓蘄王嘗駐節於此。自元迄明，廢為僧寺。國朝宋大中丞犖復構亭山顛以祀子美，為蘇公祠。）
滄浪之水可濯纓，危亭縹緲淩瑤京。
創自吳越迄宋明，就中獨以子美名。
清風明月誰能爭，才人遷謫感不勝。
觀魚且復尋鷗盟，梅氏亭林日望衡。
松陵酬倡聯同聲，歐公詩句意獨傾。
有境不到常牽情，名園閱世幾變更。
蘄王曾此停雙旌，英靈或與長史迎。
商邱塚宰今名卿，表揚風節出至誠。
作亭舊地列兩楹，春秋俎豆儼卜牲。
南園花木皆增榮，登臨攬勝百感生，
一畦碧水清流清。
梅都官園〈用蘇子美《和聖俞庭菊》韻〉
（在滄浪亭西。宋梅聖俞晚年謝事，卜築滄浪之旁，與子美日夕往還賦詩，相得甚歡。今猶稱其地為梅家園。）
園居倘無侶，亭臺為誰好。
遊覽倘無詩，鶯花為誰老。
我愛梅都官，不嫌退谷小。
卜築吳趨坊，敦厚化狷巧。
文章著錄多，朋輩同時少。
子美托比鄰，一徑路回繞。
滄浪蕩水雲，清風吹未了。
鷗群日往還，借此拓幽抱。
江山兩寓公，一笑共傾倒。
拙政園〈用吳梅村《拙政園山茶花》韻〉
（故大宏寺基，明御史王憲臣侵以為園。其子以樗蒲負失之，後歸徐鴻臚。兵興為鎮將所據。國朝海昌相國陳之遴得之；之遴戍遼左，園亦籍沒。園中有寶珠山茶甚盛。）
空門法雨生苔花，名園卉木紛交加。
中有山茶樹連理，含葩顆顆飛丹砂。
繡衣御史最驕貴，占將精舍藏煙霞。
豪家池館妙結構，錦茵翠幕爭繁華。
高門甲第恣酣宴，黃塵閱遍恒河沙。
萬事興衰有緣起，誰使當年橫閭里。
有子樗蒱好佚遊，傾囊縱博泉流水。
當作名園孤注看，一擲梟盧聲震耳。
頃刻煙雲化作塵，伎堂賓客停珠履。
後來主者更無常，蒼涼不復從前比。
戎馬南來多武人，強占樓臺撤紈綺。
誰將彩障護嬌花，一夜東風隕桃李。
海昌相國舊名家，曾假荒園除廢壘。
裝成金谷鬥豪奢，草木春歸燕鶯喜。
平泉綠野賜三公，宦海空教夢故宮。
長安消息遲征雁，絕塞煙霾卷朔風。
全家遠戍黃沙北，血淚啼殘杜宇紅。
愁絕梅村斷腸句，山花依舊故園中。
故園好景憑誰說？天涯有客蒙霜雪。
萬里投荒去不還，夢遠遼陽待明發。
我懷勝跡渺吳山，雲樹垂垂夕照殷。
塵綱珠簾盈蠟淚，花殘古砌點苔斑。
西風落葉知多少，百年富貴難長保。
寂寂朱門掩落花，蘿纏石磴愁禁掃。
近來此地復前規，蔣徑三三蘿青草。
遊人來往駐遊聰，秋月春風長不老。
願從花際試春衣，來逐花間蛺蝶飛。
一株寶相仍無恙，古佛今從何處歸。
梅花墅〈用陳眉公韻〉
（在甫里。明中秘書許自昌構，陳眉公記之。今為海藏庵。）
萬樹梅花一夢餘，嬉春常駐七香車。
名園記就題徵士，甫里歸休老秘書。
好向松陵盟杞菊，且從笠澤問鱸魚。
風流海藏庵猶在，結習空王替懺除。
戴顒宅
（戴字伯若，安道次子，隱吳之白鵠山。嘗春日攜雙柑斗酒往聽黃鷓聲，曰：「此俗耳針砭，詩腸鼓吹也。」宅今為北禪寺。唐司勳郎中陸灣嘗居之，有花橋水閣。）
昔聞戴處士，僑寄闔閭城。
白鵠山中隱，黃鵬葉底鳴。
為誰砭俗耳，劇我試新聲。
後作司勳宅，花橋流水清。
陸魯望宅〈用韓慕廬韻〉
（在臨頓橋。魯望《幽居賦》云陸子居全吳，東距長洲故苑一里。又云地接虎邱，門臨鶴市。）
手把漁竿意灑如，四圍煙水護精廬。
幽居不隔長洲苑，曲徑時停從事車。
鶴市鶯花隨意領，虎山風月未全疏。
祇今臨頓橋邊路，一碧雲山得所於。
閭邱孝終宅
（在閭邱巷張馬步橋。東坡謫黃州，孝終為太守，往來甚密。子瞻嘗云：「蘇有二邱，不到虎邱，即到閭邱。」）
不見黃州守，重尋馬步橋。
投詩曾玉局，換酒又金貂。
白傅尊前淚，紅裙月下簫。
香風吹燕寢，幾許綺情撩。
鄭所南宅
（在樂橋東條坊巷。所南連江人，隨父宦寓吳，初名某，宋亡改名思肖，字憶翁，號所南，皆寓意也。）
所南古遺民，大節在心史。
僑寓樂橋巷，舊跡不可指。
江山漢臘存，歌哭楚騷似。
蘭草思靈均，深用踐土恥。
風雨蔽一椽，寄食半竺氏。
盟言大義申，中興紀甲子。
所惜孤臣心，枯如眢井水。
同時陸謝張，艱難存趙祀。
崖山撚冷灰，海角一息視。
完璧計難全，攀髯情曷已。
先生較諸公，曾未膺祿仕。
慷慨矢奇節，哀音雜變徵。
倘假尺寸權，定建義旗起。
文山正氣歌，與君同不死。
韓襄毅葑溪草堂〈即用草堂聯句韻〉
（在葑門內。溪流環繞，作堂其上，曰「葑溪草堂」。襄毅諱雍，明正統進士，以餘都御史平大藤峽寇，再起右都御史總製兩粵。諸夷震懾，以父呼之而不名。）
襄毅古名臣，風華揚正始。
小築草堂開，溪流清且美。
同時諸巨公，觴詠曾寄此。
遙通溟渤潮，環帶胥江埃。
奇石倚嶙峋，淵淳復嶽峙。
林下引清風，鶯花占吳市。
憶公立朝時，明良稱喜起。
藤峽殲群雄，兩粵資坐理。
峨峨平寇功，載筆耀彤史。
一朝歸去來，溪山幸有主。
洛社領耆英，賓筵集壺矢。
武功及大參，連篇仿蘇李。
憲副兩同官，賭韻不能已。
白髮會良期，琴弦合桐梓。
杯酒小乾坤，一醉悟生死。
庶幾獨樂園，風流或相比。
金谷競繁華，豪奢何足齒。
至今葑溪瀕，舊觀還奕祀〈（近韓桂舲尚書營葑溪小築）〉。
石澗書隱
（在南園。明隱士俞琰所居，因自號石澗。中有詠春齋、盟鷗軒、端居室，皆其孫貞木所構。又有九芝堂，今皆廢為菜圃。）
舊是南園地，曾為石澗居。
江山容大隱，水木繞精廬。
待訪盟鷗社，時停問字車。
荒榛叢菜圃，寂寞古琴書。
袁孝子宅
（一名臥雪齋，在葑門上塘。孝子名駿，字重，其傭書奉母，家貧不能旌母節，乞詩文遍海內。陳眉公題曰「霜哺篇」，多至數百軸。母老不能行，花開時輒負母看花，好事者為作《負母看花圖》。）
反哺恩深臥雪齋，傭書跡與賃舂偕。
新詩題遍諸名士，吟到霜雛老淚揩。
龍鍾雙袖病看花，負母庭前日未斜。
卻憶寒宵燈影畔，抱兒還自掰新麻。
武功伯徐有貞宅
（有貞自謫所歸，號天全翁，建堂以名之。後為外孫祝允明所居。）
奪門往事冷秋風，尚憶勳階說武功。
但得新君迎北狩，不妨故主老南宮。
無端復辟終成誤，似爾爭名枉落空。
僥幸生歸來戍所，天全空復笑而翁。
孝廉船
（在新學東。國朝舉人張曾餘讀書處。先生高才碩學，隱居教授，世稱經師。子大受亦領鄉薦，聲望翕然。宗伯韓慕廬顏其居，曰孝廉船。）
箕裘兩世一青氈，人望張華博物仙。
桂籍蟬聯新甲第，草廬蝸寄舊韋弦。
稚歌久主河汾席，勝地長懷笠澤船。
千古匠門同劍氣，一條秋水悟蹄筌。
雲巖寺
（即虎邱寺。晉王珣與弟瑉之別業也，成和二年捨以為寺。）
舊是烏衣巷，今為般若門。
雲山沈甲第，香火寂聞根。
劫已紅羊換，形猶白虎蹲。
重尋景德寺，仿佛古杉存〈（杉為王瑉手植，唐末猶存）〉。
東禪寺
（在郡城東南。吳赤烏二年，陳丞相舍宅建。宋異僧遇賢，號林酒仙嘗居之，今留像寺中。寺有棋盤街、紅蝦池、蟹眼井、清溪堂、紅豆樹諸勝。）
蓮池遺構赤烏年，見說神僧象教傳。
鼎業三分雲外寺，彈機一刹酒中仙。
能馴虎豹開山力，便息風濤度世緣。
好為南宗通別派，清吟伴月有佳篇〈（明天機禪師與諸名士相倡和，沈石田題其額曰「伴月」。）〉
南禪寺
（在郡學東。唐開成間建。有千佛轉輪經藏，白樂天在郡嘗書《長慶集》，留千佛堂中。）
千佛堂開閱轉輪，一編長慶署詩人。
破除綺障皈禪地，卻掃名心了俗塵。
老去定參無上法，吟來祇是未歸身。
百年道藏論文字，象教何如風雅真。
白蓮寺
（在保聖寺西。梁時建。又西為陸龜蒙別業。）
白蓮池外鴨塍荒，古寺蕭森易夕陽。
半晌鐘魚僧梵靜，一庭花雨佛燈涼。
秋風笠澤蓴鱸影，盡日招提簷卜香。
猶憶天隨留別墅，聯吟曾過讚公房。
雙塔寺
（在城東南隅。唐咸通中建，名般若院。宋雍熙中建兩磚塔，遂名雙塔寺。紹定間有袁提舉《再簡寺僧普華詩》。）
般若臺高麗碧穹，普華遺跡比支公。
祇今雙塔門前路，一桁青山落日紅。
天宮寺
（在城東北。創自晉末，後廢。唐景德中，光祿大夫許臺拾宅建。明正統間發地得鐵像二，因創說法堂。又有善財古像。）
紛紛花雨散天宮，說法堂開鐵佛崇。
聞道善財留相好，樞衣來自福城東。
獅林寺
（在城東北隅。元天如則禪師倡道之地，中多奇石，狀類狻猊，故名。倪雲林過之，愛其景，為之繪圖。）
絕妙獅林寺，菩提正果傳。
中峰皈淨業，下界得安禪。
圖繪倪迂筆，人懷普利緣。
萬竿修竹裏，法雨散諸天。
壽聖寺稚兒塔〈用高青邱韻〉
（在彩雲里半塘中。晉道生法師有童子能誦《法華經》，死葬此。後商人謝本夜聞誦經聲，旦見墓上生青蓮花。事聞，詔建塔院。）
佛現童子身，萬物皆含靈。
蓮花湧三界，何待爐火青。
稚兒有前因，曾受生公經。
埋魂不埋性，梵語常泠泠。
華嚴度世厄，姑與塵俗聽。
彭殤亦乎等，人醉我獨醒。
禪興寺梁公主墓
（一名傳法寺，在乘鯉坊，梁刺史孫文建。或云孫瑒故宅。瑒尚主，寺後有妙嚴公主墓。）
淨域曾聞葬玉容，青山無恙白雲封。
秋原草沒扶風邸，古寺雲沈落月鐘。
齊女門前看舞鶴，琴高橋畔記乘龍。
妙嚴已入華嚴界，留著西來第一宗。
正覺庵
（距楓橋西二里。相傳吳王夫差登山輦道，故俗稱王路庵。晉支遁談經證果處。西望天池，東枕武邱，南控寒山，北襟射瀆。明僧心光瑞公精修於此。劉侍御題曰「古正覺庵」。韓宗伯隸「水月觀」三字縣諸佛殿。）
水月因緣證此宵，草庵鐘梵暮蕭蕭。
千秋馳道開王路，五戒清修數客寮。
石室經傳支遁馬，楓溪雲湧伍胥潮。
寒山回首天池繞，一寸心光耿沆寥。
圓妙觀
（在郡城東。創自晉咸寧中。兩廊畫靈寶度人經變相、山林人物。宋孝宗御書「金闕寥陽殿」六字，有何蓑衣真人為孝宗敬禮，賜號通神先生，數著靈跡。今觀為祝厘祈禱之所。）
金闕寥陽感夢頻，璽書歲歲降全真。
琳宮玉宇郎環地，瑤草琪花閬苑春。
廊廉清嚴圖變相，神仙仿詭號通神。
祇今共效蕃厘祝，道藏丹經護紫宸。
衛道觀〈用申文定公韻〉
（在新學北。始名會道觀。明嘉靖間遷長洲學於萬壽寺，形家言觀當學，元武為外衛，因更今名。國朝康熙間廣建堂宇，東為東華堂，申文定公讀書處；西為西華堂，王太常時敏書額。）
仙壇抗手揖浮邱，白鶴青山勝地幽。
丞相書窗塵往跡，真人羽帔夢來遊。
門臨元武題名易，堂辟西華署額留。
一卷黃庭隨分讀，鶯花莫問古長洲。
短簿祠
（在虎邱寺山門內東嶺上。祀晉司徒王珣。又於西祀珣弟司空瑉。珣初為桓溫主簿，封東亭侯。）
舍宅曾留香火龕，崇祠法雨護精藍。
長幹門巷烏衣貴，短簿功名白髮慚。
入幕郗超空畫計，依人王粲誤投驂。
清流何處東西澗，兩晉興亡劇勝談。
五賢祠
（在虎邱北。虞山拱其前，諸流南瀉如練。明萬曆中，長洲令江盈科即平遠堂遺址祀韋左司應物、白太傅居易、劉賓客夢得、王蘄州禹偁、蘇學士軾，並為之記。）
平遠堂開枕碧流，群山遙拱各低頭。
名賢自昔多遺跡，異代相思半舊遊。
詩格漫區唐宋界，宦途永洗古今愁。
危祠記是登臨處，江令文章重虎邱。
甫里先生祠
（在白蓮寺西，即先生別墅。卒後葬其旁，遂廟食焉。宋咸淳中，有盛氏子醉仆其像，得詩文稿於腹中。）
記讀松陵倡和詩，越來舊里拜叢祠。
棲真自昔耽高隱，學易誰當勉遁思。
鬥鴨闌空池草碧，清風亭小墓碑欹。
心香敬為先生奉，應有當年杞菊知。
尹和靖祠
（先生諱焞，師程伊川。入闈見議誅元祐黨人策，不對而出。靖康初，以布衣召，不至，詔褒為和靖處士。洛陽陷，焞死復蘇，竄長安山中。紹興間，以徽猷閣待制乞祠，寓虎邱西庵，後即其地建祠。）
絕業伊川紹，高風立雪存。
江山消浩劫，黨錮痛沈冤。
未息和戎議，長開講學門。
荒臺懷舊跡，不作奉祠論。
忠烈祠
（在乘鯉坊，祀宋文信國天祥。公嘗開府平江，尋以獨松事召還，行未幾而城陷。正德中題建賜額。）
平江曾此握牙璋，賜額重題乘鯉坊。
碧血難消柴市恨，黃冠肯易道家裝。
千秋正氣餘忠悃，九死孤臣吊國殤。
記向西臺長慟哭，清風傳遍古祠堂。
顧榮祠〈和高青邱韻〉
（在黃天蕩東。祀晉驃騎將軍榮，以其墓在此，故地名顧墓。）
鳴鳳在朝陽，清才證疏朗。
江東數名俊，顧陸眾稱賞。
惟君機鑒精，深沈粹學養。
典午板蕩初，舉朝塞群枉。
八王競吞噬，草澤畢應響。
微服自南還，崎嶇受塵鞅。
卒也招諭功，王室誓同獎。
拂衣歸去來，情寄白雲上。
揮扇企高風，此事成已往。
大節比賀循，徇義結遐想。
迄今荒祠旁，夕陽卷宿莽。
冠服儼晉人，塵土蔽空幌。
墓門竄狐兔，再拜益悲愴。
獨餘吊古心，野芹肅將享。
庶幾一鼓琴，因聲寄瞻仰。
闔閭墓
（在劍池下，即虎邱寺法堂基。）
三千神劍十萬卒，下殉君王葬靈窟。
金精上焰虎氣騰，終古青山埋朽骨。
生前圖霸死鬼雄，隧道偏遭祖龍掘。
魚腸何處化清風，澗底泉鳴深不測。
法堂基下□幽宮，一盞禪燈光指月。
干將墓
（在匠門外。吳王使鑄二劍，干將匿其陽，獻其陰，王殺之。後耕者嘗見青蛇繞其塚上，逼視之，乃劍也。）
匠門吊遺塚，我懷古劍師。
干將與莫邪，兩劍分雄雌。
金鐵炫奇寶，神物代護持。
奈何匿其一，卒啟吳王疑。
懷璧賈罪戾，殺身亦何為。
青蛇見形處，魂魄猶戀之。
微聞闔閭墓，劍化成空池。
夫差墓
（在匠門外。吳王使鑄二劍，干將匿其陽，獻其陰，王殺之。後耕者嘗見青蛇繞其塚上，逼視之，乃劍也。）
匠門吊遺塚，我懷古劍師。
干將與莫邪，兩劍分雄雌。
金鐵炫奇寶，神物代護持。
奈何匿其一，卒啟吳王疑。
懷璧賈罪戾，殺身亦何為。
青蛇見形處，魂魄猶戀之。
微聞闔閭墓，劍化成空池。

[book_title]卷四 昆山（新陽附）
東城
（一名婁城，即昆山故城。吳子壽夢所築，其橋巷猶沿其名。耕者於東寺後輒得古城磚及銅箭鏃。）
橋巷猶沿壽蘿名，千秋雉堞霸圖傾。
村分婁縣田禾熟，水碧吳江野望晴。
西鹿東城編地誌，斷磚殘鏃出春耕。
薦嚴寺後尋遺址，一片荒榛照月照。
烏夜村
（在縣南。晉穆帝何后父淮寓此。生后之夕，群烏驚鳴，明日大赦。自後烏鳴必遇赦，因名其地為烏夜村。）
荒村啞啞烏夜啼，何以應之后與妃。
朝聞肆赦遍村里，烏頭未白郎先歸。
由來佳讖感婦孺，況當生女正母儀。
丈人之屋今何在，獨有群烏飛不改。
憑將遺愛話前朝，振翼一鳴惟汝待。
陰陽柏
（高麗所進，共二株，高二三尺。宋高宗以賜王，種於永懷寺大殿前。寺即祖審琦香火院也。今柏與殿齊，每歲左花則右實，右花則左實。）
聞道雙株柏，移根自海東。
冰霜磨鐵幹，左右護琳宮。
律順陰陽轉，天教雨露公。
年年花實異，靈氣萃洪蒙。
問潮館
（在駟馬橋西。宋李樂庵聞道人誦讖曰：「潮過唯亭出狀元。」紹興中潮忽至，李憶讖言，告知縣葉子強築問潮館待之，潮遂大湧。明年，衛文節涇大魁天下。明弘治初，連歲潮至，毛文簡澄、朱恭靖希周、顧文康鼎臣相繼及第。後復建候潮館於東關外。）
玉峰科目由來久，佳讖忽傳道人口。
潮過唯亭出狀元，駟馬橋頭水聲吼。
江流海流河伯趨，問潮候潮館人守。
甲第名高千佛經，丁沽水溢雙龍首。
累潮才俊盛東南，江鄉舊是人文藪。
登科屈指數鼇頭，功業文章炳杓斗。
可知地脈秘靈樞，留輿偉人共不朽。
年來潮信更頻通，故館臨流回虛牖。
川瀆神靈翊聖朝，毓取明珠獻元後。
馬鞍山
（在城內。廣袤三里，高七十餘丈，孤峰特秀，極目湖海，百里無所蔽，形如馬鞍，故名。）
馬鞍山，山高百丈通仙寰。
形如馬鞍色如玉，玉峰奇石挺秀珍瑤環。
上有琳宮梵宇二十有餘所，緣崖倚嶂間架淩孱顏。
就中樓閣最勝處，月華隱玉高聳青冥間。
俯視長陽抱玉諸洞壑，或疑仙人來往群峰巔。
相傳陸氏之先曾葬此，機雲遜抗發跡非偶然。
天鍾其秀蔚才俊，豈徒名基勝跡憑弔供流連。
秦柱山
（在縣南三十里千墩浦南帶海上。有烽火樓遺址，孫吳時以望海寇。《吳錄》云：一名秦望山，始皇嘗登此望海。）
山高無百尺，誤沿望祭名。
曾憶始皇時，觀海停雙旌。
防禦記三吳，烽火嘗夜驚。
戍樓沒遺址，海上三山橫。
歸帆渺天際，極目連滄瀛。
東山
（在車塘里能仁寺後，高二丈餘，宋范良遂讀書於此，亭曰墨莊。）
誰與鞍山作附庸，一卷削出碧芙蓉。
墨莊舊憶高人跡，靈脈遙通文筆峰。
趙靈山
（在縣西南六十里，高一丈五尺，積土所成，特起子壤，隆若岡阜，四望皆水環之，有寺據其陽，曰興福。）
山高無片石，四面飲湖光。
秋影紅蕭寺，春風綠土岡。
林深隱叢薄，野曠帶斜陽。
不盡登臨興，煙波入混茫。
巴城湖
（在縣西北二十五里。以巴城得名，其地有巴王廟。）
巴王殿前秋雨深，巴城湖上秋雲陰。
漁舟散綱不知處，一雙鷺立荒江潯。
淀山湖
（在縣南八十里。北岸屬昆山，南屬華亭、青浦。彙蘇湖秀三州之水，由西南趨東北入吳凇江以達海。）
湖光山色此間多，一棹秋風萬頃波。
三泖魚龍衝白浪，九峰煙雨疊青螺。
潮迎別浦春如海，月滿回塘鏡似磨。
記是鐵崖吹笛處，書船簫管正高歌。
陽城湖〈和沈石田《晚歸陽城湖》韻〉
（在縣西北，與巴城湖、傀儡蕩合為一，所通之浦凡十。申文定公有《陽城八詠》。）
明湖蕩雲氣，曠朗瀉胸臆。
百里分浦漵，遠近淨如拭。
一水貫通津，帆影峭風植。
別派達諸涇，水清少堙塞。
北望南陵寺，疏鐘被寒勒。
西出巴城湖，煙波渺難即。
八詠記陽城，風景從頭憶。
秋高正落楓，木葉隨流急。
千墩
（在縣東南三十六里衝川鄉。水曰千墩浦，自淞江吳門東下至此。江之南北凡有千墩，故名。一云地名木瓜，有墩九百九十九，合此為千墩。）
千墩小市㳌川鄉，鵝鴨群歸粳稻香。
煙水極天迷鷺堠，江湖滿地夢漁梁。
人來別浦荒村暮，湖落平沙斷岸長。
記取木瓜名自美，斜陽十里話耕桑。
界溪
（西接長洲縣界。元末顧仲瑛居此，所謂玉山佳處也。）
鹿城西去界溪橫，千古風騷屬仲瑛。
蚤日豪華傾北海，暮年意氣病南征〈（明初以故元遺臣例徙濠）〉。
玉山筵上詩兼酒，金粟堆中死亦生〈（瑛於界溪築生壙，名金粟堆）〉。
為指當時埋骨處，五陵裘馬不勝情。
信義
（在縣南二十里。本信義縣地，俗稱真義者，訛。）
小市臨江口，猶留故縣名。
估帆斜日暮，村店野風輕。
潮過唯亭渡，春回壽夢城。
六朝多建置，懷古不勝情。
六直
（與甫里接壤，有大直、小直之名，南北凡通六處。俗稱角直者，非。）
六角鄉音久轉訛，誰從角里問吟窩。
門臨笠澤湖頭水，棹轉松陵驛口波。
大直支流分浦漵，小園遺構蔓藤蘿。
秋風杞菊開尊日，記否當時舊釣蓑。
范公亭
（在薦嚴寺後。宋范成大讀書其中，十年不出，後以范公名之。）
石湖養望此山居，參政當年舊讀書。
花塢紫藤今不見，夕陽紅上寺僧裾。
水雲千頃亭
（在全吳鄉江上姚申之家。）
雲水蒼茫一色俱，小亭風景又吾廬。
江鄉別有煙波興，千頃潮回落日餘。
墨妙亭
（在元顧信西園，藏趙子昂書。）
我愛顧善夫，法書嗜承旨。
縑素富搜羅，手跡窮摹擬。
勒石陷壁間，墨妙共欽企。
有亭翼然臨，當作碑林視。
俯仰趙宋時，書名有緣起。
蘇黃及米蔡，四家溯前軌。
松雪故王孫，家法宣和紀。
姿致仿鍾王，風格超時史。
遂令寸楮留，不啻兼金比。
我欲登斯亭，響拓盡白紙。
氤氳古墨香，結轅空餘子。
六法溯淵源，雙鉤得神似。
豈獨盤谷書，為首屈一指。
綽山亭
（元顧仲瑛建。相傳黃番綽葬此，因名。）
樂府開元盛南內，梨園絕藝傾流輩。
番綽承恩更野狐，同時領袖優伶隊。
相傳槁葬此山墩，弦索淒清忍再論。
往日笙歌紅燭院，至今風雨白楊村。
白楊蕭槭棲雅暮，一曲西風向誰訴。
絕調猶留故國春，昆腔獨展江東步。
須知一技亦稱神，曾是華清內直人。
白髮舊題長恨傳，青山也著善財名。
玉山老子風流在，嗜曲耽吟有真宰。
剃草荒原辟作亭，亭名肯為斯人改。
不盡蒼茫吊古心，紫雲曲罷幾知音。
昭陵鳧雁今何處？按到霓裳感不禁。
玉山草堂
（在界溪。元顧仲瑛所築。園池亭榭餼館聲伎之盛甲於天下，日與高人俊流置酒賦詩。其亭館之最勝者曰玉山佳處。）
元綱日淪棄，伏處多俊奇。
即有命世才，不屑仕宦羈。
家居好結客，輕擲千金資。
連雲起甲第，別墅開園池。
聲伎妙群選，列侍環雛姬。
酒酣一起舞，纖步歌來遲。
勝流占高會，擊缽催吟詩。
西園仿雅集，北海街深卮。
面山卻非山，山容宛在茲。
不入終南徑，不受草堂移。
脫屣埃壒外，榮利兩不知。
挾此猗頓富，免彼阿堵嗤。
高寄慕禪悅，晚節通聞思。
裘馬五陵市，俠少誇當時。
返身皈淨域，萬念成支離。
所以玉山翁，談笑傾豪貲。
野航亭
（元姚文奐所構。文奐字子章，博涉經史，辟浙東帥閫掾，吟詠不輟，自號婁東先生。）
我慕野航叟，戛然逃利名。
作亭俯婁曲，高風如此清。
不覺野航小，但見野水橫。
野水常極目，野鷗無限情。
半繭園
（在城內。葉文莊盛別業，今改邑廟。）
舊是平泉水竹莊，春風無復詠流觴。
尚餘池館停遊屐，剩有林巒吊夕陽。
青草別開盤馬路，朱扉特敞祀神坊。
水東記就談天寶，欲問南宮事渺茫〈（著有《水東日記》，所言多復辟遺事）〉。
碩園
（舊名頤園，明中丞澄川王公置以養親，廣袤數畝。元徵士朱均璧墓在焉。乙酉，中丞殉難，長君石元移家園中，以故宅都廢，園如碩果，故名。園有聽松閣、萬竹樓諸勝，今為享室。）
舊是循陔地，今同碩果論。
中丞開別墅，高士瘞精魂。
虹月〈（徵士樓名，鐵崖有記）〉滄桑古，煙雲松竹存。
攀髯人已去，香火影堂昏。
傳是樓
（為徐健庵司寇藏書處，後毀於火。）
孝穆園亭沒草萊，況堪重問舊書堆。
百年鴻爪留題額，一代龍門閱劫灰。
華國文章三館重，遺經風雨九原哀。
誰知鄴架飄零久，尚向塵埃拾燼來〈（近晤蓀池令裔，云：《通志堂經解》雕板已贖歸大半矣）〉。
三益園
（在馬鞍山老人峰下。國朝康熙間，徐季重、葉九來、吳扶風三人醵金築此，背溪臨池，奇崎，稱西巖勝景。）
西巖勝境開三益，小築閑園供日涉。
面山奇石鬱嵯峨，矯首丈人峰可揖。
修廊曲檻洗俗塵，拄笏看雲排歷歷。
喬松婉蜒如虯龍，澗水下飲苔紋濕。
蘿月溪煙送暮朝，十里鞍山湛深碧。
戶外晴巒擁白雲，窗中遠岫飛黃葉。
醵金曾此買山來，邱壑生平抱奇癖。
坐對郎嬛小有天，瞬息煙雲鋪四壁。
樂庵
（在圓明村。宋侍御史李衡歸老處。旁植修竹，經史圖籍滿室，日與門人講解經義，學者稱樂庵先生。孝宗朝以論張說致仕，時給事中莫濟不書敕，直學士周必大不草制，諫官王希呂相繼論奏，四人同時去位。布衣莊治賦《四賢詩》以美之。）
抗疏歸來日，清風直節兼。
雲深藏竹塢，庵古覆茅簷。
南郭先生隱，西臺舊夢淹。
經師開講席，筮易恰宜潛。
同時四君子，去國各翩然。
此老湖山樂，終歸解脫禪。
風波平宦局，松菊了塵緣。
倘擬朱雲事，誰將折檻傳。
南郭新居〈用范石湖韻〉
（在南城外，宋樂備築。備字順之，有學行，能文章，與范成大、馬先覺結詩社。）
幽人閱喪亂，到處住薜蘿。
春郊換新綠，秋風摧殘荷。
菀枯亦何病，隨意尋煙波。
樂史古儒者，風雅良足多。
獨惜記寰宇，海內紛干戈。
避兵向南郭，卜宅猶西河。
近交石湖叟，抗手成高歌。
故鄉豈不懷，荊棘叢荒莎。
濫竿豈不恥，隻手無斧柯。
抱此遲暮感，道遠傷如何。
聊用寄蝸角，比似蟭螟窠。
簷卜堂〈和楊廉夫韻〉
（元新安寺尼明海所居。明海能詩，葉西澗弟子。）
翠微樓閣俯遙岑，日暮雲棲祇樹林。
天女散花來丈室，老僧入□定元音。
香參簷卜三生果，夢落優曇一院陰。
衣缽幾人通妙偈，清修傳遍阿潘吟。
綠竹堂
（在東城橋。葉文莊第。公元孫舉人恭煥建，藏公遺書，承文莊未竟之志也。王世貞有記。）
鄴架牙簽累葉存，肯堂終竟屬文孫。
百年祖澤遺書富，一代文章舊德尊。
業紹青緗宏甲第，名高綠竹煥朱門。
郎嬛記出弇山手，不作乎泉草木論。
從吾館
（在西門內。明葛龍仙讀書處。葛名芝，少負才名，鼎革後幅巾野服匿跡山中，晚歸是館。臨以大池，長廊環之，北向看山，為夏月觀魚納涼最勝處。）
館向西河築，山從北牖看。
閑披新草服，試把舊魚竿。
事業江湖老，風花歲月殘。
稚川今不作，遺跡夢闌珊。
景德寺
（在城西南隅，晉司空王瑉舍宅建。初名寶馬，宋景德中賜今額。後又重建涅盤正殿。）
六朝象教崇縉紳，舍宅又見司空瑉。
虎邱山中白華里，阿兄舊第轉法輪。
莊嚴寶馬拓梵宇，宏施豈便稱能仁。
唐時宰相喜施舍，佞佛或是公雲礽。
蕭公舍身向同泰，濫觴乃使輕至尊。
我來城西撫殘碣，名基歷劫興衰頻。
景德賜額始趙宋，涅槃改建資傳薪。
華香大會盛疇昔，四方觀者常兼旬。
嗚呼！
琅琊右族冠江左，烏衣門巷懷前塵。
乃今變遷及蘭若，雖有遺跡同湮淪。
園亭池館偶然事，興衰那不悲先民。
薦嚴寺
（在城東南隅。唐天祐中，吳越鎮遏使劉璠舍宅建。宋大中祥符間賜今額，奉成穆皇后香火。有普照堂，高宗御書。又建七石塔於寺外。後徙官河之南。寺有昆盧閣，巡撫周忱建。又有范公亭，為范成大讀書處，有紫藤塢，人稱范公藤。）
古刹興衰閱廢置，殘碣猶題天祐字。
吳越開藩象教尊，舍宅曾聞鎮遏使。
布上黃金寶相成，資福因緣辟講寺。
慧嚴署額記宋興，香火奉安傳敕賜。
普照堂開寶御書，昆盧合啟藏經笥。
文襄遺愛召棠留，參政留風古藤誌。
列代莊嚴禮法王，琳宮紺宇韜靈合。
七塔門前選佛場，三吳節下掄才地。
瑣院風清接比鄰，靈光曜處文光蔚。
題壁曾留拂面塵，探懷未減書名刺。
粥飯生涯會有緣，魚龍變化空緘志。
近市緇塵沈法筵，淨界喧哄雜闤肆。
夕陽紅亂寺門煙，遍野黃花散金翠。
慧聚寺〈和孟郊張祜韻〉
（在馬鞍山下。梁天監中，僧慧響寓山之石室，二虎幸側，忽有神現，請助千工建寺。是夜，風雨暴作，遲明，殿基成。事聞，命建寺賜額，敕張僧繇畫龍於柱。後遭雷火，柱有天書「績溪火」三字，若符篆。）
龍虎開山夕，枯禪證石床。
水清花供缽，鐘定鳥收香。
風雨驚神助，雲巒借佛光。
天王堂已古，寂寞講經場。
百尺崇基建，煙雲互吐吞。
峰排虛閣外，綠遍遠山根。
畫壁看初地，歸僧望隔村。
無端績溪火，餘燼落空門。
隨磬揖上方，古佛尊匡床。
山靜證常寂，僧定聞空香。
誰假誇娥力，圓此寶相光。
畫龍久無跡，莫問內道場。
古殿蔽林麓，雲橫勢欲吞。
幾人通慧業，何處悟塵根。
秀揖鞍山色，閑尋練水村。
響師曾掛塔，普護屬禪門。
聖像寺
（在縣東南滬瀆。晉建興間，有迦葉、維衛二石像泛海止此，光彩七晝夜，眾迎像至開元寺，里人趙罕舍宅建寺，移像奉之。後寺焚，仍徙開元寺。）
廢壘荒原古，名山石佛尊。
靈光浮海角，法像斫雲根。
再徙開元寺，長懷般若門。
西來詛無意，寂滅不須論。
清真觀
（在城西北隅，即宋放生池也。乾道中，道士翟守真募建，又得民家樟木，鋸出聖像，裝繪供奉，遂賜今額。明初清理道教，為正一叢林。後建玉皇閣、太乙、三清、真武、三元諸毀，又建竹洲館、放生池。石梁名飛虹。）
吾聞清真觀，創自乾道時。
斫木現法像，度地臨廣池。
舊是放生界，今為棲雲資。
飛閣起層疊，古殿紛參差。
明初厘道教，正一賴主持。
香火盛東南，建置費不貲。
中有竹洲館，萬綠披風枝。
又有古石梁，兩界飛虹垂。
琅環□福地，苔徑通雲墀。
翩然控鶴遊，仿佛佺與期。
太乙降壇應，列真驂龍馳。
丹經闡元要，白雲護名基。
一笑問羽流，何術誇黃紽。
婁侯廟
（在婁縣村。祀吳張昭、陸遜、張休於此。）
風颭靈旗故國秋，三分鼎業抗曹劉。
孫吳宿將無雙士，張陸高門第一流。
廟貌特崇賢父子，冠紳未改漢公侯。
華亭別有桐封境，可惜功名入洛休。
卜將軍廟
（將軍名珍，字文超，西河人。唐季藩鎮騷然，紀綱頹委。將軍生有大志，奮孤忠，樹偉績，為世所重，卒葬西鹿城鄉卜山。明嘉靖中，倭寇薄城，將軍顯靈斃賊，城賴以完。）
西河派衍本崇文，武略偏高野戰勳。
舊夢戈鋌唐保障，殘碑名姓卜將軍。
千秋廟食龍岡柏〈（碑有「森森古柏、宛轉龍岡」等語）〉，一夜魂歸石馬雲。
還與鹿城資捍禦，靈光長照古榆。
安節先生祠
（在儒學西。祀明處士龔翊。翎十七為金川門卒。燕兵入，詡大哭，後還鄉，安貧績學。巡撫周忱兩薦為昆山、太倉教官，辭曰：「詡仕無害於義，恐負往日城門一慟耳。」）
燕王馬蹶險不驚，長驅竟入長安城。
王師星散敵甲鳴，誰與門者龔先生。
先生弱齡初籍兵，眼見骨肉元黃爭。
臨城一慟血淚並，地維東折夭西傾。
剝皮揎草菹醢烹，先生漏網先歸耕。
歸來讀書自課程，君臣大義用晦明。
江湖耿耿懷舊京，永棄戎伍逃編氓。
文襄持節兩見徵，潛夫久已無宦情。
金川門外清流清，豈容晚節逮生平。
此言不愧介石貞，黌宮合與薦特牲。
叢祠俎豆千秋榮，安得如君建百旌。
登陴完守輸精誠，皇皇勳戚帶礪盟。
昔為帝拒今王迎，開門揖賊巨蠢成，
徒令曹賊當其名。
黃番綽墓
（在綽墩村。唐伶人黃番綽葬此。里人至今能作三反語。）
一曲琵琶海青死，眼底何曾有安史。
慷慨猶聞罵賊聲，血汙遊魂竟如此。
累累古塚綽山墩，獨有黃郎朽骨存。
同是華清內承直，殘骸偏得歸鄉國。
當時駕幸劍州門，樂籍飄零委路塵。
馬嵬槁葬匆匆去，何物梨園得死處。
色藝能令官禁傳，姓名翻借溪山助。
遂令南曲擅新聲，小部昆腔列坐傾。
土人三反能成語，荒隴千秋總臭名。
王文毅墓
（在新漕里。文毅諱葆，字彥光，宋宣和六年進士。紹興初，疏陳十弊，兼請建儲。屢遷監察御史。時秦檜柄政，公揚歷中外，特立不阿。晚好經學，尤邃《春秋》，卒謐文毅。）
太原遷東吳，文毅始著錄。
南渡數名臣，惟公操行篤。
揚歷遍中外，守正式其鵠。
不避權貴鋒，不罹塵網酷。
老學邃春秋，沙隨辦香續。
獎勵及後進，同館賴忠告。
儒行懋官箴，宜可秉鈞軸。
何哉小朝遷，卒以宮觀辱。
用不稱其才，何所展蘊蓄。
埋骨白雲鄉，荒塋亂樵牧。
光祿抱遺經，搜訪遍巖谷。
墓表及祠堂，曾此議修復。
豈徒科名係，謂是傳序屬〈（西莊先生曾欲搜訪宋儒說經諸書，采摭文毅緒言。又以墓表未修、祠堂未立為憾。見予所藏《與令弟鶴溪先生書》）〉。
我來新漕里，殘碑洗苔綠。
未見鼎新時，空餘懷舊躅。
外氏流風長，雲護鞍山麓。
陳墓
（在五保湖水中，當錦溪之口有墩，相傳宋孝宗妃陳氏葬此。有蓮池院在墓傍，命僧守祀，今廢。）
埋香何處訪佳人，五保湖頭水似銀。
回首玉鉤春寂寂，蓮池香火久成塵。
姓氏曾符漢上宮，長門一賦感應同。
六陵無樹空啼鳥，剩有名花吊碧叢。
未央恩寵占春多，誰遣飛霜斷愛河。
一曲哀蟬人不見，玉魚金碗奈愁何。
德壽中興儉德崇，肯將禮節假昭容。
漆床絹褥溫成物，未必仁宗勝孝宗。
三沙舊憶婕妤莊，荒塚梅妃委道傍。
比似錦溪明月夜，芳魂猶染白蓮香。
劉龍洲墓
（劉名過，字改之，廬陵人。宋南渡後，以詩俠名。串相周必大欲客之，不就。嘗疏請過宮與時宰陳恢復大略，卒不用。以故人潘友文招至昆山，卒葬馬鞍山東。楊維楨表其墓，比之羅昭諫雲。）
先生古俠者，湖海詩名傳。
大節在抗疏，直諫開禧年。
慷慨論恢復，永懷祖狄鞭。
稼軒亦人豪，羅致恐不專。
拂袖蹈東海，庶幾魯仲連，
□來鹿城鄉，潘令能招延。
航海尚無日，招魂空有篇。
埋骨此山中，祠宇頹荒煙。
後人議修復，阡表還墓田。
竊以先生才，不減嵇阮賢。
謂比羅昭諫，輕重猶失權。
挾策掎時命，痛哭難回天。
中原幾喪亂，何地能安禪。
千秋一抔土，此恨長綿綿。
□來鹿城鄉，潘令能招延。
黃子澄墓
（明建文初，建議削藩。燕兵起，微服至蘇州，與知府姚善倡義同死。壬午，購公急。既至，上將用之，稱殿下，不屈死。子彥潛收骨藏焦山。洪熙初乃得葬馬鞍山陽。）
七國紛紛資貪戾，強幹弱枝亦本計。
太常慷慨論削藩，殉國殘骸此山瘞。
此山風雨悲忠魂，萬古綱常賴公係。
太孫孱懦燕王驕，叔父尊親竟反噬。
戎馬南來誅錯名，雪盡中朝賈生涕。
翩然微服竄海東，倡義無成勢不濟。
一紙書陳浩氣伸，臣死何慚建文帝。
倉黃函骨急渡江，馬鬛崇封已易世。
於嗟乎！
方齊景鐵皆奇忠，惟公智略尤稱雄。
倘假公兵重公寄，馬蹶未必無成功。
因循國事坐貽誤，金川門外車隆隆。
鼎湖龍去神樂遁，獨餘此塚埋秋風。
雷霆嗬護若靈契，雲旗來往空山中。
歸太僕墓
（在東南門內。）
畏壘亭荒宰木枯，墓門落日掩平蕪。
文章獨出扶輪手，經濟虛傳相馬圖〈（在太僕時，曾上馬政諸書，不果用）〉。
偶掇巍科當晚歲，僅將薄宦話陪都。
雙峰舊是先生物，遺跡應教比鑒湖〈（文武二峰今在白鶴江徐氏園中）〉。
王司業墓
（司業諱同祖。外王父西莊先生八世祖墓為他姓盜葬，先生復之，並建祠焉。）
舊塋重整復新祠，丙舍依然繼昔時。
松柏一林留祖蔭，衣冠八葉長生枝。
漢廷折檻旌遺直，太學揚幡慶得師。
王屋歸來傳別集，書名記取有佳兒〈（子逢年善書，有《王屋山人集》）〉。

[book_title]卷五 常熟（昭文附）
石城
（在虞山北麓，以石甃城。越獻西施於吳，夫差築此以為遊樂之所。今其地名石城里。）
美人貯金屋，相映生回光。
離宮三十六，玳瑁棲雕梁。
豈伊石城里，無取珠玉裝。
驕蹇恣遊樂，遠棄響屟廊。
得非姑胥臺，將為走鹿場。
不如此山麓，壘石周以牆。
蕩蕩不可上，寇來無災殃。
九里城
（在縣北九里。相傳吳王於此牧馬，俗呼欄馬城。今洗馬池尚存。）
牧馬始汧渭，實肇秦王封。
欄馬記海虞，卒敗吳王功。
峨峨九里城，列廄誇豪雄。
一朝越兵來，萬馬嘶悲風。
子胥本騏驥，短馭策亦窮。
宰嚭駑下材，款段驕乘聰。
二者既倒置，犬馬誰效忠。
何如燕臺駿，一顧群馬空。
莫城
（一在縣南。莫邪鑄劍處，亦名劍城，今有莫邪大王廟。一在縣東，漢莫寵所築，以捍海寇。）
一劍衝霄漢，千秋尚莫城。
良工心亦苦，驕主氣難平。
死藝猶遣廟，生王已拜盟。
至今荒草路，若為感星精。
鹿園
（在縣西北七十里。吳王豢鹿之所。）
吳王淫樂縱原狩，分取嘉名作靈囿。
囿中有鹿鹿斯奔，豢鹿奚堪剪狂寇。
越城兵甲動地來，掎角何人代格鬥。
譬如捕鹿角已崩，宋人夢醒蕉隍覆。
梧宮草蔓怨秋風，眼見蘇臺麋鹿走。
石屋
（在維摩寺北嶺下。俯瞰山腰，可坐十許人。相傳太公避紂居此。）
鑿石遁巖隙，爾室何其紆。
相傳太公望，曾此卜隱居。
虞山瀕海東，俯瞰滄溟虛。
避紂寄棲止，此說良非誣。
誰知後來者，聚訟紛紛如。
或謂殷逐臣，或謂齊出夫。
朝歌雜傭保，渭水溷老漁。
偉此鷹揚績，而忘蠖屈初。
周德化天下，侯尉本一區。
盍歸欣就養，詛以畛域殊。
重趼數千里，扶杖來徐徐。
至今百世後，遺跡仍海虞。
試探藏書峽，或者韜鈐儲。
昭明讀書臺
（在致道觀東北。梁昭明太子建。）
蕭梁霸業委蒿萊，故國曾歌帝子來。
天上文星尊列宿，海東落日下層臺。
風騷六代江山古，松檜千秋猿鶴哀。
倘逐緱笙重過此，月明仍照舊書堆。
沁雪石
（元趙子昂鷗波亭前二石，一曰沁雪，一曰垂雲。垂雲流落不可考。沁雪在海虞縣中，石有子昂八分書「沁雪」二字。）
奇石嶙峋挺堅白，雲是鷗波亭上物。
空靈縐透皎雪姿，鑿來疑出仇池穴。
當時錯立兩雲根，沁盡千山萬山雪。
一朝流落到海虞，欲問垂雲渺無跡。
孤峰獨自倚風霜，映雪齋頭憶疇昔。
琴堂位置當丈呼，細認吳興舊題筆。
石梅
（在虞山東嶺下。相傳黃初平插梅於石，成樹後因建石梅書屋。）
一片嶙峋石，中涵萬古春。
梅花比山壽，冰雪是前身。
七星檜
（在致道觀。梁天監二年，真人張道裕以神力移植，盤屈夭矯。今尚存其三，餘為宋慶曆中補種。）
世間神物何不有，奇絕星文應杓斗。
蕭梁古檜法界崇，名與七松齊不朽。
當年移植向琳宮，大力居然負之走。
帝子高臺住半空，真人妙街通靈紐。
星移物換幾千年，尚有三株競樁壽。
靈光一片照仙壇，圖取真形恣談藪。
石田妙筆走風雷，腕底虯龍紛左右。
三星已是躍靈殊，何必空山完七友。
影娥池
（在三元堂前。石巖嶙峋，清泉一泓，冬夏不涸。昔有見仙娥泛舟者，故名。此琴川之發源也。明萬曆間有馬鳳踏燈過此，所遇樓船鼓吹，事頗相類。）
一水盈盈似洛川，人間未必賦遊仙。
影娥池畔雙鬟夢，寂寞靈蹤三百年。
不須解佩逢交甫，合有明珠贈漢皋。
記是洞庭張樂地，樓船簫管雜雲敖。
虞山
（在縣治西北，吳之烏目山也。晉太康中改為海隅。《吳郡志》曰海虞；《續志》云海巫。海虞以虞仲得名，海巫以巫咸得名。又孫吳置虞農都尉，因以名山。）
虞山冠全吳，獨出一峰秀。
烏目本山經，海隅仍晉舊。
或以虞農名，或以巫咸壽。
豈知采藥行，曾此寄僻陋。
文身化句蠻，千古式俎豆。
生則君其鄉，端委治功懋。
死則葬此麓，山邱暝昏晝。
累累古塚傍，巖花絡雲岫。
後人覽圖經，於此正厥謬。
卒之至德風，仍不以名售。
附：拂水巖
（在虞山南。崖石陡峻，縣瀑如虹，每東南風發，噴珠激練，最為奇觀。）
奇境探雲壑，遙岑掛水簾。
分將河氣勢，散作雨簾纖。
天半珠璣落，峰頭翠黛粘。
淩空回倒影，亂拂玉龍髯。
附：吾谷
（在阜成門外，虞山之陽。岡巒回抱，喬木蔚然，霜後丹楓，望若鋪錦，遊人多觴詠其下。）
泊舟楓江濱，彌望皆秋葉。
何如吾谷行，丹渥更稠疊。
炫如錦繡裝，爛若雲霞接。
盤曲取徑紆，深邃入林密。
混漾蕩赤城，輾轉迷丹窟。
松扉靜不扃，藤溪淺可涉。
孰假青女蹤，頓使絳妃躡。
庶幾升丹梯，高秋幽賞愜。
附：天潭谷
（在虞山門外。潭水深不盈丈，泓然不涸；旁有鐵拐亭，致極幽勝。下為沈氏茂瓜邱，名花佳果，遊人來往不絕。）
虞山鬱嵯峨，逶迤入巖腹。
北嶼瘦更奇，潭影清可掬。
天空洗塵霧，亭古萃花木。
洞壑懷紫芝，春苔藹濃綠。
飛泉漱碧澗，琴韻如相續。
清遊想康樂，到此亦忻矚。
仙蹤記鐵拐，雲護山之麓。
附：錦峰
（在虞山南。前臨山塘，後列屏障。春月柳堤拂翠，遊舫雲集，登山筍輿必經於此。或云此虞山主峰。嚴文靖公訥嘗達錦峰書院。）
極目吳山第一峰，春雲朵朵削芙蓉。
圍屏如錦春如海，留與遊人策瘦筇。
柳衣潑翠水拖藍，山色湖光倒影涵。
卻憶名園開講地，錦峰曾辟讀書龕。
附：中峰
（在龍母峰下，懷素曾結廬於此。）
龍母峰頭夕照殷，白雲隨意掩松關。
幾生修到中峰住，日與高僧共往還。
附：桃源澗
（在鎮江門外。下有桃源洞，即高士徐洪隱家。夾澗種桃，花時爛漫，不減武陵；雨後飛泉下瀉，鏘戛金玉。下為陳莊靖諭塋。蒼松翠柏與澗桃相映發，四時遊人最盛。）
百尺飛泉漱玉溪，桃花紅處亂鶯啼。
春深古洞留雲住，夜落銀河滉月低。
地回漫疑秦代遠，山深應恐阮郎迷。
芒鞋竹杖探幽處，夾岸分明近水西。
頂山
（在縣北十八里。山特高峻，上有齊女峰、白龍祠。祠下有池，一名龍湫，水早不涸。土人每見朱唇白鰻遊戲，疑即龍也。後有瑞石甚奇。西北有水簾洞。）
水簾洞外玉泉噴，龍母峰頭落日昏。
從此靈湫長不涸，古祠風雨挾雲奔。
福山
（在縣北三十六里。下臨大江，舊名覆釜，唐改金鳳，後梁復名福山。與狼山相望，為東南控扼之地。）
北出福山鎮，海門潮隱隱。
古埭扼衝要，對峙狼山近。
覆釜像九河，金鳳翔飛隼。
雄駿擅東南，江防立標準。
賈帆自此卸，設禁司關尹。
登臨陟其巔，蓬島如相引。
縹緲三神山，遠眺不可盡。
破山
（在縣北八里。唐貞觀中，有僧在山說法，見白髯老人每旦先至，師問之，曰：「我山中白龍也。」師願見之，老人云：「我見時須念摩訶經號。」師怖，誤誦揭諦神咒。神怒，以杵擊龍，龍衝山而去，遂成破澗，澗上有龍堂舊址。又《高僧傳》：白龍與黑龍交衝進成溪。又貞觀中，山中老嫗生白龍，與一龍門而成澗。）
五嶽圖真形，敦艮筮安固。
何當老僧禪，轉被毒龍誤。
澗破雲亦飛，山破水隨注。
古洞蟠蛟螭，陰崖起雲霧。
至今訪龍堂，猶恐觸神怒。
烏目山
（在縣北十八里。《山海經主》云：虞山即烏目山。《吳地志》云：海虞山北有烏目山。今頂山之南有烏目澗，似因澗以名山。俗指城西土卓者，非。）
空山多白雲，不隔上方磬。
古澗聲潺湲，一路入清聽。
烏目注山經，嘉名此為稱。
精廬結淨因，佛火照禪定。
連山到海隅，此境最幽勝。
城西列土阜，詎足比其峻。
歷覽古山名，登臨寄遙興。
河陽山〈用楊廉夫韻〉
（一名鳳皇山，在縣西北四十餘里，上有秀峰。山頂有石井，嘗出醴泉。又有梁時古檜。在永慶寺寺後有陸狀元讀書臺。）
蕭梁古寺面山開，老檜槎伢亦怪哉。
幾輩能參丹灶訣，有人曾汲石泉來。
峰回黛色環青嶂，路人清溪襯碧苔。
寂寞鳳皇何處是，亂雲斜日滿荒臺。
尚湖
（在縣西南四里，又名西湖，與昆承湖相對。或云太公嘗釣於此，故名。其地虞山環列如障，湖彙其南，山水輝映，朝霏夕陰，故又名照山湖。湖上民居比櫛，饒葭葦荷蒲魚稻之利。）
山水交輝景萬千，一篙點破尚湖煙。
魚蝦價落秋風市，鷗鷺雲迷澤國天。
但把漁竿師渭叟，即通別派向琴川。
餐光飲淥尋常事，散髮江鄉便灑然。
崑承湖
（在縣東南五里，廣長各十八里。舊傳有蜃夜行，或見之，屹如巨岸，遇水潦，騰煙駕霧，呼吸風波，湖田蕩為巨浸，農家患之。一日，有客舟適昆山，遇白衣婦人附舟抵岸，忽不見，自此湖患遂絕。按舊誌，惟曰崑湖。或云崑湖、承湖合為一，故名。）
頃刻能生平地波，兩湖駭浪積年多。
噓來煙霧山成市，幻出風雲水沒禾。
自見白衣旋化婦，可知翠蜃已除魔。
而今百里安瀾久，冷月荒汀似鏡磨。
琴川
（縣治前後七派如琴弦，皆發源虞山，東注運河，今皆淤塞。）
鄉風曾憶武城弦，七派爭趨萬壑泉。
絕調尚尋流水曲，劫灰已冷廣陵煙。
居臨斷港行舟少，夢遠空山過客憐。
誰按圖經修故道，重攜焦尾訪琴川。
白茆港
（在縣東南。西接昆承，東通大海，吳中諸水之北瀉者，皆由此出。蓋東江既失故道，婁淞淺隘，震澤洪流東指之勢漸微，獨自茆為尾閭。宋時言水利者多及之。元末張士誠據吳，起民夫十萬浚之，但土疏而易淤。明夏原吉、徐貫、李充嗣、海瑞、林應訓相繼修治，東南之水始得順達，而華亭丞盛彥忠協董開浚，尤多惠政。）
海虞紀水利，屈指白茆湖。
東江既失道，惟此通委輸。
吳淞及震澤，實賴泄尾閭。
所惜淤泥多，巨浸成茭蘆。
自宋迄有明，開浚無時無。
張吳始割據，曾起十萬夫。
後來夏與海，先後資良圖。
修治復故道，惠及東南隅。
盛侯績亦偉，政不煩叫呼。
一水得順達，眾流與之俱。
茫茫古澤藪，蓄瀦關三吳。
許浦
（在縣北七十里。宋設水軍寨，以都統製領之，平江守臣以節制許浦水軍八銜。苗劉之亂，韓世忠提兵勤王，李寶奏膠西之捷，皆由此出。）
曾建牙旗駐水軍，一灣許浦水沄沄。
東南形勝開江練，戰伐功名壓陣雲。
舊憶蘄王揚虎旅，今看澤國遍鷗群。
蒼茫遠岸喧村市，久已攙槍掃楚氛。
常熟塘
（自郡齊門北抵翼京門，凡九十里。唐元和中觀察使韓皋檄郡浚之，名元和塘，後訛為雲和塘。明縣令楊漣甃石為堤，綿亙如虹，不惟民不病涉，兼障民田。今已半圮，補築之功端賴繼起者。）
舊浚元和記，新堤忠烈成。
農田資利濟，版築亦神明。
繼起誰無志，安流定有程。
千秋遺愛在，人說長宮清。
練塘
（距縣西南三十五里。）
白練吳門事有無，一條影落海東隅。
市橋流水沄沄綠，十幅羅紋剪曉湖。
支塘市
（在雙鳳鄉，因白茆港支流得名。元張士誠嘗築城於此。）
十里支塘市，遙分白茆流。
橋通平野闊，雲人亂山秋。
浦漵分雙鳳，煙波渺十洲。
閑尋故城址，霸業冷荒邱。
學士橋
（舊名信義，又名琴川，俗稱跨塘橋，在縣治南。宋淳熙十年，縣令曾柒建。明弘治間學士李傑建坊於此，更今名。）
長橋俯層波，覽眺極千里。
東南冠蓋街，出入皆由此。
飛虹墮平空，影射琴川水。
西望虞山峰，巖岫向南峙。
東溯溟渤潮，帆檣矗雲起。
江山指顧中，百變恣做詭。
不出闤闠途，而軼囂塵市。
永懷利涉功，濟盈不濡軌。
文學橋
（在子遊巷口。舊名言偃橋，又稱醋庫橋。宋慶曆中，錄事夏秀建。）
誰憑絕業溯津梁，沾溉遺經澤孔長。
道岸特開文學藪，心源直貫海鷗鄉。
遊從洙泗家千里，治美弦歌化一方。
珍重南來資利濟，儒風終古啟吳閶。
湖橋
（在阜成門外。當中秋時，月未升而橋門水底冰輪湧現，蓋虞山峰坳月光注射故也。）
虹橋斜跨半湖煙，水底衝開不夜天。
偏是山高沈月色，峰坳瀉影落前川。
梧桐園
（夫差宮中園。《樂府》云：梧宮秋，吳王愁。）
梧桐瑟瑟吳宮秋，吳王宮中樂未休。
井欄疏雨點秋葉，采香士女含顰愁。
對君歌舞背君泣，滿院西風則秋色。
越騎東來鐵甲嗚，梧桐老矣芳園歇。
惟餘涼月掛疏枝，曾照當筵金屈卮。
楊柳傷心枯樹賦，蘼蕪銜恨碧雲墀。
淒涼池館荒榛麓，麼鳳不來烏喙啄。
珍重龍門百尺桐，置身莫任居高覆。
西巖莊
（在拂水巖西。明通判桑瑾辟。枕山面湖，有把釣石、代茶泉、圍棋塢、玩易臺、葬詩塚、紅錦崦、碧雲坡、振衣亭八景。）
拂水巖前路，蒼茫把釣竿。
湖山殘客夢，風雨故人歡。
豈有詩堪葬，從茲易可觀。
不因酬宦跡，誰為補煙巒。
萬綠山居
（在寶巖灣。一名壽樂園。明撫州守陳言築。）
太守歸來賦小園，寶巖灣口老邱樊。
餐光飲淥渾閑事，一任門前車馬喧。
藤溪草堂
（在虞山秦娥澗之下，古藤盤繞，伏地蔽天。明孫柚築草堂其中，有飲虯亭、松寵、叢桂軒、芙蓉沼；蕊珠堂以奉先，曇花庵以奉佛，古逸祠祀虞仲、陶淵明、嚴子陵、孟浩然、林君復。後歸孝廉顧雲鴻。）
古藤盤屈怒蛟伏，中有幽人結茆屋。
草堂歌嘯懷孫登，一發青山掩薖軸。
欲往從之五逸祠，屈指高風君可六。
當時層構起巖阿，一徑松龕風謖謖。
曇花示現古佛尊，懺盡塵勞此山麓。
孤猿野鶴托比鄰，幽澗潺緩水聲續。
亭臺轉瞬易主人，留取白雲緬芳躅。
四止窩
（明處士沈冕築，取陶詩「四止」意名之。）
天地小行窩，上德慕知止。
載詠柴桑詩，達觀得妙旨。
篳門貧可樂，古蔭清且美。
園葵食大庖，稚子共歡喜。
平此四端競，契彼萬物理。
逐逐名利場，是豈不可已。
東皋
（明少參瞿汝說所構，子中丞式耜拓廣之，築浣溪草堂、貫清堂、鏡中來，跨溪為曲橋，極園亭山水之勝。又春暉園，亦中丞別業，在拂水橋之左。）
少參舊業中丞拓，水木清華冠北郭。
一朝浩劫換紅羊，遺跡東皋幾躑躅。
躑躅斜陽吊古苔，當時名勝鏡中來。
樓臺不厭千回改，筵會何妨逐日開。
樓臺筵會催詩稿，秋月春風長不老。
故山猿鶴伴幽棲，宦海風波亂懷抱。
風波宦海互升沈，從此名園罷酒樽。
秋隼淩空霜翮健，黃蜂螫毒謗書冤。
幸辭北寺還山去，重到浣溪棲隱處。
鼎湖倏忽墮軒弓，再起南中任監撫。
江左偏安又粵西，殘山剩水夢依稀。
收來餘燼難成戰，痛絕孤臣不得歸。
孤臣殉國原無恨，別墅煙雲才一瞬。
平泉花藥久摧薪，金谷田園化茵溷。
淒涼雙戟舊朱門，斷礎殘磚無一存。
剩有蜀鵑啼恨血，海天萬里泣忠魂。
巫咸宅
（在虞山。按《圖經》及《越絕書》，皆云巫咸所居。）
巫成乂王家，周書溯厥治。
後來楚騷詞，亦復神其事。
他書或不傳，世遠難具誌。
胡哉披圖經，忽載所生地。
傳是虞山陽，昔賢此高寄。
想見殷宗朝，徵書日南至。
一德媲保衡，相業空桑嗣。
俎豆閱千秋，荒草□幽宮。
子遊宅墨井
（在縣西，今稱言公巷。井旁有洗衣石，為太守蕭正德攜去。）
古有文學科，不及翰墨事。
言公聖人徒，豈止尚文字。
後人傅會之，一井表厥異。
分取墨池名，張皇列乘志。
豈知遺跡留，未容鑿空例。
舊井雖無禽，尋源自洙泗。
沾溉及武城，於此卜利濟。
南學開精華，斯文統攸寄。
東吳遍津逮，汲古功非細。
不似操觚家，墨守在文藝。
城南佳趣堂
（在虞山東芝溪上。明邑人虞子賢得朱晦庵和張忠獻《城南雜詠》真跡，築堂居之。又有瑤芳樓。）
非耽泉石買青山，寸楮流傳詛等閑。
名跡獨高真理學，草堂猶洗舊苔斑。
琴尊物外圖書府，風雅城南松月關。
不數吳興留墨妙，佳篇自爾絕塵寰。
吳文恪公宅
（在報慈里。公自都御史告歸，杜門著述，閱十九年作歸全堂，學者稱思庵先生。）
西臺風節久傳名，又向磯頭狎鷺盟。
廿載思庵遊竹素，不知身是舊清卿。
破山寺
（在虞山北嶺下。飛泉石梁，修廊復閣，皆唐時築也。堂柱有神書，門外二松如龍形蟠屈，庭植纓珞，池產千葉蓮，寺有賜鐘及通幽軒、空心潭諸勝。今惟尊勝石幢尚存。）
石破天亦驚，山破寺何有。
我訪舊龍堂，奇事傳聞久。
誤誦摩訶經，杵擊乖龍首。
又聞兩龍鬥，裂石蕩成藪。
龍子去不還，古澗深且黝。
潭影空萬緣，蓮葉覆千畝。
一寺當其衝，流水貫左右。
風入古松吟，聲催老龍吼。
疑是此山中，蛟螭白日走。
中峰寺
（在頂山之南峰，梁天監中建。宋永豐間，僧懷素有戒行，自興福至頂山凳石路。明永樂初賜今額。嘉靖間，倭寇踞其上，寺旋毀。萬曆、天啟中以次修復。）
海虞法席數中峰，勝果同修南北宗。
龍墓逶迤盤石磴，禪記幽邃出霜鐘。
書名久著神僧跡，海警曾潛倭寇蹤。
白鰻山中恣遊戲，靈湫風雨萃奇逢。
大慈寺
（在福山鎮。梁太清中建，天監時為法水禪院，宋大中祥符間賜今額。元初重建，海中有巨木出沒洪濤中，以為僧堂巨楝，標曰「泛海梁」。）
巨木曾浮博望槎，空門栽遍佛桑花。
臨江梵貝魚龍聽，一發青山入夢賒。
勝法寺
（在梅李。唐元和中，閻將軍舍宅建。將軍不著名，今為寺，伽藍神甚靈。寺有洗馬池，池側有小塚，葬將軍劍甲處。至宋大中祥符間敕賜今額。至和初改為禪院。）
按下弓刀轉法輪，將軍猛悟合稱神。
空池洗馬今何處，留記伽藍續勝因。
高道山居
（在虞山西維摩灣。宋有高道人居此。曲徑石橋，峰巒匝地，山居臨澗上，景最勝。舊名露臺，又名如如山居。）
為愛清修辟草廬，松花撲地掩關初。
聊從拄錫穿雲外，想見趺伽入定餘。
枯衲姓名猶著跡，空山衣缽未憑虛。
道人酷有煙霞癖，掛塔閑翻貝葉書。
致道觀
（在虞山南。漢嗣天師張道裕居此，感夢建招真治並寥陽殿、虛皇臺，手植七星檜。後仙去，瘞劍於山之西麓。梁簡文時改乾元宮，賜牒及鐘，作招真觀碑。宋宣和間賜今額。治平中，浚井得石函，中有綠盒，藏丹二粒，化鴿飛去。明初相繼重修，榜曰虞山福地，為祝厘習儀之所。）
舊觀招真感夢符，七星手跡未模糊。
雲埋寶劍空巖古，羽化金丹廢井枯。
自昔尚湖飛鴿影，至今福地集嵩呼。
金鐘玉牒先朝賜，不減真靈位業圖。
乾元宮
（在虞山北。宋元祐中，海陵道人申元道建。申將南遊，其師徐神翁告之曰：「逢虞則止，遇雪則開。」渡江至虞山，插竹為庵。一日，天大雪，惟山坳無雪，掘之得美泉，名雪井。淳熙間，取乾元宮舊額顏之。舊有極目亭，米芾書，毀於元。）
不負南遊志，元機證道流。
竹開新鶴徑，井渫舊龍湫。
寺額蕭梁古，書名海嶽優。
危亭時極目，雲湧亂山秋。
巫咸祠
（宋祀於子遊祠夾室，明建專祠於報秋門，國朝順治間，卜地於昭明臺之左。康熙中，即東莊廢廟改巫公祠，遷木主祀焉。）
古祠俎豆屬商賢，名德猶開太伯先。
寂寂報秋門外路，英靈重續楚騷篇。
煥靈廟
（在頂山上。本破山龍堂，祀白龍之神。宋初移建頂山，賜今額。後又遷其祠於龍池。嘉定中進爵為公，封龍母為夫人，作龍湫亭。明初改封大白龍池之神，有禱輒應。）
白衣入夢感真形，瀚海旌旗又著靈。
累代崇封丹詔重，小朝助順黑風腥。
恩深烏養猶移塚，水溢龍湫合作亭。
終竟和甘昭普應，故山雲雨晝冥冥。
仲雍墓
（在虞山上，與言偃塚並列。一云在虞山東嶺。）
泰伯竄勾蠻，難弟挈虞仲。
卓哉古逸民，名並讓皇重。
放廢東海濱，斷髮豈違眾。
國俗尚文身，端委有妙用。
至德共配食，太弟卒嗣統。
吾吳文教開，惟君俾易種。
峨峨虞山陽，風雨冷殘夢。
埋骨幾千年，憑吊有餘痛。
齊女廟
（在虞山東。《吳越春秋》：吳太子娶齊女，女思歸將死，曰：「必葬我虞山之巔，以望齊國。」闔閭傷之，卒如其言。）
迢迢遠嫁三千里，一別如雲去如水。
慘絕歸寧路渺茫，垂死心猶戀鄉梓。
孤魂望斷虞山巔，葬玉埋香絕可憐。
旅夢幾能隨去雁，鄉心空自化哀蟬。
哀蟬聲裏風淒咽，地老天荒長決絕。
遠樹煙迷岱嶽雲，空山淚洗啼鵑血。
當時吳長黃池盟，淩轢中原薦食頻。
涕泣和戎捐弱息，艱難送媵入強鄰。
強鄰恣意窮饕餮，頃刻昏姻視秦越。
愛女難通甥舅親，歸途已絕東南跡。
遂令弄玉鳳樓空，衰壟蒼涼宿莽叢。
青塚何年離絕域，白楊無語泣西風。
西風絕域人何處，白楊青塚歸塵土。
傷心淚灑望齊門，轉瞬功成沼吳女。
獨留幽恨到如今，蔓草荒煙遍地陰。
欲訪殯宮尋斷碣，亂山無際暮雲深。

[book_title]卷六 吳江（震澤附）
吳江
（即古之松江。漢為松陵鎮，後梁開平間，吳越王錢繆請置為縣。）
松陵古鎮溯吳江，南北津頭去路長。
高士風流鱸鱖美，洞庭景物芡菱香。
遙村鷺堠催風葉，別派鶯湖貫荻塘。
閑向垂虹亭上望，一竿笠澤水雲鄉。
前宮
（前宮、後宮、西宮，皆夫差離宮，在沈張湖之西。）
吳江春水流如駛，吳王別館徒荒址。
霸業煙銷千百年，繁華轉眼皆如此。
前宮後宮盛綺羅，釵痕扇影爭婆娑。
西家女子厭梁肉，鱸魚風味江鄉足。
張沈湖邊放釣舟，紅妝倒映波光綠。
即今漁火滿江幹，苦竹荒蘆特地寒。
為問當時歌舞地，瓊樓猶在碧雲端。
松江亭
（在吳江垂虹橋上。自唐有之，蓋即驛也，後改名如歸。宋康定中，縣令張先撤而新之，復舊名。）
危亭縹緲吳江濱，垂虹百尺當前津。
一天風月此間好，秋來有客思鱸蓴。
空明澹蕩俯澄碧，一竿笠澤支閑身。
吾聞此亭自唐代，後來張令重更新。
軒楹位置舊觀復，留題曾憶諸詩人。
松陵驛外卷黃葉，微波瑟瑟回銀鱗。
香山老去子美死，後之遊者誰其倫。
鱸鄉相對愜幽賞，三高祠畔懷前塵。
青草灘〈用太白《贈青草灘主人》韻〉
（為寨湖之南嶼，西有飲馬池，大旱不竭，周匝獲蘆。唐開元進士屈突通辭建昌宰，歸休於此，自稱青草灘主人，中有明府廳。）
青草灘頭客，何年解組來。
閑尋五溪勝，獨駕一舟回。
天地催楓葉，江山落酒杯。
至今蘆荻徑，猶為謫仙開。
睡龍灣
（在黃家溪。宋高宗南渡，駐蹕於此。有泉騰躍繞御舟，高三四尺，銀宮散彩，碧漢回波，帝視之大喜，名其地曰「睡龍灣」。）
靖康南渡朝廷小，尚有靈蹤誌幽渺。
不是神龍夾御舟，恰似驪龍睡深沼。
君臣相顧盡色然，當作奇逢出意表。
豈知五國困潛龍，龍戰風雲日未了。
何為不作飛龍遊，霖雨中原蘇父老。
何為不作御龍行，蠖屈深淵僅自保。
亢龍卒至悔終天，歸骨二陵空草草。
稱臣稱侄總含羞，君是癡龍太潦倒。
垂虹亭
（在長橋上。南臨縣區，北枕松江，雲山煙樹、風帆沙鳥在指顧間。）
垂虹橋下回虹影，橋上危亭枕碧流。
極浦人煙迷橘柚，遠山雲樹渺汀洲。
西風吹老鱸鄉夢，落葉飄殘笠澤秋。
安得小紅低按拍，玉簫聲裏試清遊〈（宋姜夔《題垂虹亭》有「小紅低唱我吹簫」之句）〉。
鱸鄉亭
（在長橋。南宋熙寧中建，取陳丞相「秋風斜日鱸魚鄉」之句，以名其亭。）
丞相留題在水鄉，季鷹歸思趣輕裝。
秋風斜日荒村暮，鱸膾蓴羹客夢長。
世外繁華金谷聚，江東景物玉齏香。
幾人到此能回首，笠澤煙波歎渺茫。
鴨漪亭
（在長橋北，與垂虹相對，俗呼阿姨亭。相傳陸天隨養鴨於此。）
隱士有隱趣，所好與俗殊。
我慕天隨翁，其樂在江湖。
鴨鴨自呼名，聊以寄真吾。
不作瘞鶴銘，不作換鵝書。
惟此鬥鴨地，蹤跡同樵漁。
何人為署額，笠澤清風俱。
漪漪俯澄碧，春江放艇初。
沿俗少匡謬，阿姨名或誣。
散人本無家，曾不為彼姝。
何哉語兒亭，思美江東鱸。
甘泉
（在石塘第四橋下。源出天目山，流入葉澤湖。陸羽《茶經》品為第四，故以名橋。張又新品為第六。今其地有甘泉祠。）
第四橋邊第四泉，品題曾是茗中仙。
源探葉澤湖頭水，橈泛松陵驛口船。
瓢飲倪迂敲石火，《茶經》陸羽訪斜川。
高風含溯天隨子，小啜頻來杞菊筵。
問鶯館
（在松陵驛後。旁臨鶯脰湖，後改元壇廟。）
鶯去湖空閱劫灰，獨攜柑酒坐徘徊。
尚餘池館臨流倚，瞥見煙波放棹回。
古驛殘楓明夕照，長橋疏柳剩荒苔。
鶯花畢竟嫌寥寂，重為錢神作廟來。
吳山
（俗稱吳山嘴，由橫山東嶺邐迤而南，將盡入界，復開障面東南。）
終古吳山勝，高峰住白雲。
湖光浮杳靄，嵐氣入氤氳。
生計魚蝦具，孤心猿鶴群。
江東歸思發，莫便勒移文。
龐山
（在南津口石塘對岸。地形隆起，實非山也。其下即龐山湖。里人悉業蔬圃，朝出晚歸。）
龐山背，駝日月〈（二句引諺語）〉，買蔬易米何役役。
龐山湖，卷白波，漁榔擊榜成高歌。
本無巒岫點蒼翠，恰有煙波瀉清泌。
此山合住龐德公，鹿門皆隱羞王公。
此山必有鳳雛子，左右臥龍詫國士。
南津口對江茶庵，憑高一覽心茫然。
鶯脰湖
（去縣南四十里，枕平望湖，以其形似鶯脰故名。又二鶯相鬥，故名鶯鬥湖。湖分納荻塘，全納爛、車、黃、穆、急五溪之水，瀦而為湖。）
鶯鬥傳訛久，洪流納五溪。
湖光平野闊，雲氣壓天低。
澤國魚蝦賤，江鄉鷗鷺迷。
一聲聞欽乃，去棹夕陽西。
黃家溪
（即孫吳青草灘。宋尚書黃由築別業於此，地僅三里，居民二千家，俱業機杼。古跡有寨湖、睡龍灣、青草灘。園第有史西村、釣遊處。梵刹有蓮花庵、喻指庵、積慶講寺。）
五嶼青山入畫圖，黃家溪上吊孫吳。
荒村風雨埋殘鏃，別業耕桑屬奧區。
魚舍已迷青草渡，龍灣遙溯白洋湖。
江鄉自有幽棲樂，拍拍閑看水際最。
章練塘
（在縣東九十里。孫吳時造戰艦於生衣鎮，於此張纛練水軍，故名。後人遂訛張為章。）
自昔青龍艦，曾訛章練塘。
三分雄建業，豐壁控荊襄。
魚貫牙旗入，雲麾大纛張。
霸圖今已矣，遺跡滿江鄉。
梅里
（在湖浦西。以地多梅，故名。明萬曆初有張樸泉梅園，又有獨木庵。）
小隱梅花墅，靈修獨木庵。
明湖回雪影，古佛夢香龕。
春似孤山勝，遊從鄧尉探。
昔人曾寄此，卜築向江潭。
陶墩
（一名桃溪，在曹村南十餘里。水中有墩，又名麻和墩。居民數百家，自成市井。）
南出曹村路，前溪尺五墩。
洞庭曙煙暝，震澤遠水吞。
小市半籬落，夕陽明孤村。
此中有隱者，樂志歸衡門。
梅堰〈用陸放翁《過梅堰》韻〉
（在縣西南五十里。地產席草、菱、玫瑰，白稻穀粗而重，且多橘柚。）
幾家村落舊誅茆，水國魚蝦醉薄肴。
種得千頭盧橘美，梅花成市鶴安巢。
雙楊市
（在縣西南八十里。有柳塘橋，橋南有奉先寺，每年三月三日，男女沿溪念佛，名千人會。）
十里雙楊市，垂楊匝畫橋。
亂雅翻夕照，獨客送歸橈。
佛說千人會，江流一縷潮。
吳山環帶處，鐘梵出僧寮。
黎里
（在平川東，距縣東南四十里。古跡有花園港、鬼頭潭、御兒滉。）
御兒滉口鬼頭潭，舊跡頻教此地探。
怪底人家黎里住，平川直貫水東南。
震澤
（距縣西南九十里，在雙楊村西北，濱太湖。越范蠡乘舟由此泛湖。有底定、思范二橋，南有蠡宅村。設巡檢司，有陸龜蒙別墅。）
震澤古巨浸，書紀底定勞。
東南備蓄瀦，浩瀚吳江潮。
側聞鴟夷子，曾此浮輕舠。
手挈西家施，五湖去迢迢。
至今雙楊里，猶有思范橋。
何如懷禹功，疏鑿通南條。
平望
（去縣東南四十里。漢為松陵鎮，唐置驛，築西南北三塘以通行旅。宋設巡檢司。元末張士誠據吳江，築土城於此，屬隆平府。其地無高山大陵，一望皆平，故名。又名平江、平水、平川。）
舊是松陵鎮，唐初置驛程。
星軺迎使節，雲氣蕩堅城。
四望秋無際，三塘水有聲。
淮張空割據，無計策隆平。
仙里橋
（在縣治東南。相傳陳昉於此仙去。下有仙人洞，橋上建亭，名仙跡亭。）
昔人從此升仙去，此地空存仙里橋。
古洞至今成阻絕，危亭何處接岧嶢。
垂楊兩岸春波動，乘鯉千秋化跡遙。
寂寞溪頭自流水，夕陽雲影暮瀟瀟。
利往橋〈用王荊公韻〉
（一名垂虹，又名長橋，左江右湖，以濟往來。作亭其上，水鄉光景如在目前。宋慶曆間建。）
江潮接湖流，東西路遙隔。
欲濟無津涯，茫茫水天白。
有橋亙其中，永息風波厄。
構木駕層虛，作亭顯翼翼。
俯仰入混茫，煙雲幻頃刻。
日景麗晴川，滉漾變朝昃。
往來萃車徒，喧雜無主客。
垂虹落天半，雌笑非敵〈（闕一字）〉。
塞險守夷途，堅若牆與壁。
至今利涉功，卒賴倡始力。
香波橋
（在三義殿前石堤上，其右即盛湖。）
春波直接盛湖煙，縹緲垂虹落日邊。
細雨一溪香霧樹，亂雲十里緒風牽。
爐開午篆林中寺，竹護平杠石上泉。
三義祠前卸帆去，桃花漲暖水連天。
盤野
（在東門外學宮旁。宋少師黃由別業，寧宗賜名。中有共樂堂、聯德堂、茆堂、明月臺、擁書樓、墨莊道院、三清閣，名最著。）
才到松陵即是家〈（少師雜詠句）〉，茆堂小築徑夭斜。
東山老去閑棋局，盤野歸來錄夢華。
鄉味蓴鱸風月古，宸題翰墨藻雲誇。
五溪別占幽棲勝，青草灘頭興未賒。
臞菴
（在學宮西。宋大冶令王份歸老處，中有與閑堂、平遠堂、種德堂、山堂、煙雨觀、橫秋合、清風臺、鬱峨城、釣雪灘、琉璃沼、臞翁澗、竹廳、龜巢、雲關、楓林、纈林等名，而浮天閣、聚遠樓最勝。）
縹緲浮天閣，江山大隱居。
雙鳧飛舄影，五柳對窗虛。
舊夢楓林葉，新霜笠澤漁。
臞翁忽仙去，誰復愛吾廬。
綺川亭
（在莫舍村。宋范成大別墅之一，後人因以名其地。）
參政歸來老石湖，又從別墅戀蓴菰。
功名南渡樓臺古，絲竹東山心跡
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:00:56-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>