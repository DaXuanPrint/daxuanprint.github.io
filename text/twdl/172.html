<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,吴郡志卷第一,吴郡志卷第二,吴郡志卷第三,吴郡志卷第四,吴郡志卷第五,吴郡志卷第六,吴郡志卷第七,吴郡志卷第八,吴郡志卷第九,吴郡志卷第十,吴郡志卷第十一,吴郡志卷第十二,吴郡志卷第十三,吴郡志卷第十四,吴郡志卷第十五,吴郡志卷第十六,吴郡志卷第十七,吴郡志卷第十八,吴郡志卷第十九,吴郡志卷二十,吴郡志卷第二十一,吴郡志卷第二十二,吴郡志卷第二十三,吴郡志卷第二十四,吴郡志卷第二十五,吴郡志卷第二十六,吴郡志卷第二十七,吴郡志卷第二十八,吴郡志卷第二十九,吴郡志卷第三十,吴郡志卷第三十一,吴郡志">
<meta name="description" content="一作《吴门志》。南宋范成大撰。五十卷。绍熙三年(1192)或四年成书。校官汪泰亨等于绍定二年(1229)至宝祐四年(1256)增订,后人续有增补。吴郡时称平江府,治吴县、长洲二县(今江苏苏州市)。全书分沿革、分野、户口租税、土贡、风俗、城郭、学校、宫宇、古迹、水利、人物、寺观、异闻、杂咏等三十九门。记载府城尤详,水利一门保存不少有关太湖流域重要资料,人物遗迹所占篇幅亦多。征引浩博、叙述简赅,是古方志中佳作。对研究南宋时期苏州地区经济、文化的发展,有参考价值。惟汪泰亨等所补,体例殊乖,或为正文,或作夹注,颇">
<title>吴郡志【标点本】_范成大_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">吴郡志【标点本】</span> <br/>
          作者： <span class="inputVal" id="bkauthor">范成大</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]320733</span> <br/>
          说明： <span class="inputVal" id="bkdec">一作《吴门志》。南宋范成大撰。五十卷。绍熙三年(1192)或四年成书。校官汪泰亨等于绍定二年(1229)至宝祐四年(1256)增订,后人续有增补。吴郡时称平江府,治吴县、长洲二县(今江苏苏州市)。全书分沿革、分野、户口租税、土贡、风俗、城郭、学校、宫宇、古迹、水利、人物、寺观、异闻、杂咏等三十九门。记载府城尤详,水利一门保存不少有关太湖流域重要资料,人物遗迹所占篇幅亦多。征引浩博、叙述简赅,是古方志中佳作。对研究南宋时期苏州地区经济、文化的发展,有参考价值。惟汪泰亨等所补,体例殊乖,或为正文,或作夹注,颇嫌淆杂。此为《吴郡志》标点本。</span> <br/>
          封面： <span class="inputVal" id="bkimg">Z_11216.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]吴郡志【标点本】
[book_author]范成大
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]320733
[book_dec]一作《吴门志》。南宋范成大撰。五十卷。绍熙三年(1192)或四年成书。校官汪泰亨等于绍定二年(1229)至宝祐四年(1256)增订,后人续有增补。吴郡时称平江府,治吴县、长洲二县(今江苏苏州市)。全书分沿革、分野、户口租税、土贡、风俗、城郭、学校、宫宇、古迹、水利、人物、寺观、异闻、杂咏等三十九门。记载府城尤详,水利一门保存不少有关太湖流域重要资料,人物遗迹所占篇幅亦多。征引浩博、叙述简赅,是古方志中佳作。对研究南宋时期苏州地区经济、文化的发展,有参考价值。惟汪泰亨等所补,体例殊乖,或为正文,或作夹注,颇嫌淆杂。此为《吴郡志》标点本。
[book_img]Z_11216.jpg


[book_title]提要
《吴郡志》，五十卷，宋范成大撰。
成大有《骖鸾录》，已著录。
是书为成大末年所作，郡人龚颐、滕茂、周南相与赞成之。时有求附于籍不得者，会成大殁，乃腾谤谓不出成大手，遂寝不行。故《至元嘉禾志》序，谓《吴郡志》以妄议不得刊也。
绍定初，广德李寿朋始为鋟版，赵汝谈为之序。以周必大所撰成大墓志①，定是书实所自为，并申明龚颐三人者，常为成大蒐访，故谤有自来，其论乃定。
寿朋又以是书止绍兴三年，其后诸大建置，如百万仓、嘉定新邑、许浦水军、顾迳移屯，皆未及载。复令校官汪泰亨补之，自谓仿褚少孙补《史记》例。然少孙补《史记》虽为妄陋，犹不混本书。泰亨所续，当时不别署为续志，遂与本书淆乱，体例殊乖。
其书凡分三十九门，徵引浩博，而叙述简核，为地志中之善本。刊版久佚，此本犹绍定旧椠，往往于夹注之中又有夹注。考成大以前，惟姚宏补注《战国策》尝有此例，而不及此书之多，亦可云著书之创体矣。
【注】
①胡案：此处有误。据赵汝谈《序》“子盍亦观益公碑公墓乎？载所为书，篇目可考”，则指的是神道碑，并非墓志铭。查周必大《文忠集》，有碑无墓志。《范成大神道碑》有“别著《吴郡志》五十卷”。

[book_title]序
初，石湖范公为《吴郡志》，成，守具木欲刻矣，时有求附某事于籍而弗得者，因哗曰，“是书非石湖笔也。”守惮，莫敢辨，亦弗敢刻，遂以书藏学宫。
愚按，风土必志尚矣，吴郡自阖庐以霸，更千数百年，号称虽数易，常为东南大都会，当中兴，其地视汉扶冯，人物魁倬，井赋蕃溢，谈者至与杭等，盖益盛矣。而旧图经芜漫失考，朱公长文虽重作，亦略，是岂非大缺者？何幸此笔属公，条章粲然，成一郡巨典，辞与事称矣！而流俗乃复揜阨，使不得行，岂不使人甚太息哉！
绍定初元冬，广德李侯寿朋，以尚书郎出守。其先度支公嘉言，石湖客也，是以侯习知之，及谒学问故，惊曰，是书犹未刊耶？他日拜石湖祠，退从其家求遗书，得数种，而斯志与焉，校“学本”，无少异。侯曰，噫，信是已，吾何敢不力！而书止绍熙三年，其后大建置，如百万仓、嘉定新邑、许浦水军、顾泾移屯等类皆未载，法当补。于是会校官汪泰亨，与文学士杂议，用褚少孙例，增所缺遗，订其脱讹，书用大备，而不自别为续焉。侯喜曰，是不没公美矣，亦吾先人志也。
书来，属汝谈序。余病谢，弗果。侯重请曰，吾以是石湖书也，故敢慁子，而子亦辞乎？余不得已，勉诺。
客有问余曰：“或疑是书不尽出石湖笔，子亦信乎？”
余笑曰：“是固前哗者云也。昔八公徒著道术数万言，书标淮南，《通典》亦出众力，而特表杜佑；自古如《吕氏春秋》，大小《戴礼》，曷尝尽出一手哉？顾提纲何人耳！余闻石湖在时，与郡士龚颐、滕茂、周南厚。三人者，博雅善道古，皆州之隽民也，故公数咨焉，而龚荐所闻于公尤多，异论由是作。子盍亦观益公碑公墓乎？载所为书，篇目可考，子不信碑而信诞乎？且公蚤以文名四方，位二府，余鄙，何所系重，余特嘉夫侯之不忘其先，能毕力是书，以卒公志，而不自表显焉，是其贤非余言莫眀也，抑余所感，则又有大此者焉。方公书始出也，疑谤横集，士至莫敢伸喙以白，曾未四十年，而向之风波息灭澌尽，至是无一存者，书乃竟赖侯以传，是不有时数哉？然则世论是非，曷尝不待久而后定乎？此余所以重感也。余诚不足序公，姑以是寄意焉，其亦可乎否也？”
疑者唯服。
侯父子世儒，有闻，其治吴未期，百坠交举，既上此职，方氏将复刊《石湖集》，与《白氏长庆集》并行，而改命漕湖北矣。余故并志，以申后觊焉。
绍定二年，十一月朔，汴人赵汝谈序

[book_title]吴郡志卷第一
沿革
吴，古扬州之域也。初，周大王三子：大伯、仲雍、季历。季历有圣子昌，大王欲立季历以及昌。大伯、仲雍乃奔荆蛮，文身断发，示不可用，以避季历。荆蛮义之，从而归者千余家，号曰句吴，立为吴大伯。
自大伯作吴，五世而武王克商，即封其后为二：曰虞、曰吴。后十二世，当周惠王二十二年，晋献公灭虞。自武王元年至虞灭，合四百七十八年。又二世，合七十一年。至寿梦而吴益兴，始通中国。
寿梦卒，子诸樊立，（谯周云：又名诸樊遏。）伐楚，为巢门人射伤，卒。弟余祭（侧界反）立，余祭卒，弟余昧（莫葛反）立。余昧卒，子僚立。诸樊之子光杀僚自立，是为阖庐。破楚伐越，越败吴于携李，又败之于姑苏。阖庐伤指而卒，子夫差立。三年，乃伐越以报怨，败之于夫椒，栖句践于会稽。句践入臣于吴，群臣祖于浙江上。勾践返国，厚献夫差。夫差悦之，乃赐书，增之以封：东至句甬，西至携李，南至姑末，北至平原，纵横八百余里，举今四明、三衢、嘉兴等地，悉以与越。十四年，越遂入吴。十八年，又败吴于笠泽。二十一年，遂围吴。二十三年，灭吴。欲以夫差居甬东，夫差自刭，越遂并吴而有其地。是时鲁哀公之二十二年也。
勾践卒，传六世至王无疆，凡一百四十余年。楚威王伐越，杀无疆，尽取吴故地。威王曾孙考烈王，以吴封其国相春申君黄歇，使其子为假君，留吴。
秦始皇二十五年，并天下，以吴越地为会稽郡，治于吴。
汉因之，领县二十六。项羽封英布为九江王，汉改九江曰淮南，即以封布。十一年，布诛。立皇子长为淮南王，后封兄子濞为吴王。以上三国，尽得扬州之地，吴与会稽皆在封域中。景帝四年，濞诛，乃复为郡，治于吴。元鼎五年，除东越。因以其地并属于此，而立东部都尉，后徙章安。阳朔元年，徙鄞，又徙句章。顺帝永建四年，阳羡周嘉吾上书，以县远赴会难，求得分置。遂以浙江西为吴郡，领县十三；以东为会稽郡，会稽还治山阴。按《会稽典录》以为是年岁在己巳，刘府君上书也。
孙皓宝鼎元年，分吴郡为吴兴郡。晋吴郡领县十一。宋领县十二。
元嘉时，以扬州、浙江西属司隶校尉；以浙江东五郡立会州。及始平，王子鸾初封新安王、南徐州刺史，又割吴郡属之。《旧经》所谓“大明七年，废属南徐”者是也。八年，属扬州。齐不改，陈为吴州。
隋平陈，改曰苏州，以姑苏山为名。大业六年，复为吴州，领县五。
唐武德四年，复为苏州，领县四。置都督，督苏、湖、杭、暨四州。九年，罢都督，属润州。贞观元年，隶江南道。天宝元年，改为吴郡。乾元元年，复为苏州，置浙江西道都团练观察使，管苏、常、润、杭、湖、睦六州。后移使额于润州，而苏州属焉。
乾宁之后，属钱氏吴越国。黄巢之乱，钱镠聚兵淮南，杨行密据扬州。镠奔，渡江据苏州，遂定浙西数州。光启三年，六合镇将徐约攻陷苏州。龙纪元年，镠遣其弟銶讨约，破走之。大顺元年七月，杨行密将李友陷苏州。九月，孙儒围苏州，十一月，陷之，杀李友。二年，镠复苏州，诏以镠兼苏、杭等州观察处置等使。乾宁三年，杨行密将台蒙陷苏州，五年九月，镠讨平之。梁开平二年，杨行密复围苏州；三年，镠复讨平之。
唐同光二年升苏州为中吴军。
晋天福五年，割嘉兴县为秀州。
本朝开宝八年，改中吴军为平江军。
太平兴国三年，钱俶纳土。
【以上沿革，以《吴越春秋》、《史记》、《汉书》、《晋书》、《南史》、《会稽典录》、《十道四蕃志》、《九国志》、《吴越备史》及《旧图经》等参修。】
政和三年，以徽庙节镇之所，升苏州为平江府。
分野
黄帝分星次：斗十一度至婺女七度曰须女，又曰星纪。于辰在丑，谓之赤奋若。于律为黄钟。
斗建在子，今吴越分野。
费直分星次：斗十度至女五度为星纪。于辰在丑。吴越分野属扬州。
蔡邕分星次：斗六度至须女二度，谓之星纪，大雪、冬至居之。吴越之分野。
陈卓、范蠡、鬼谷、张良、诸葛亮、谯周、京房、张衡分星次分野：斗、牵牛、须女。吴、越、扬州；九江入斗一度，庐江入斗六度，豫章入斗十度，丹阳入斗十六度，会稽人牛一度，临淮入牛四度，广陵入牛八度，泗水入女一度，六安入女六度。
唐一行所分星次分野：南斗、牵牛，星纪之次也。丑初起斗九度余千四十二秒十二太，中斗二十四度一千七百八半，终女四度。其分野：自庐江、九江、负淮水之南，尽临淮、广陵至于东海。又逾南河，得汉丹阳、会稽、豫章郡。西滨彭蠡，南涉越州，尽苍梧、南海。古吴、越及东南百越之国，皆星纪分也。南斗在云汉下流，殷淮海之间为吴分。牵牛在南河浸远，故其分野自豫章东达会稽，南逾岭微，为越分。岛夷蛮貊之人，声教之所不洎，皆系于狗国。
户口税租
《旧经》所记详矣，前汉领县二十六，故户至二十二万，口至一百三万。后汉领城十三，户止十六万。自后领县浸减，又多兵乱，户口亦耗。惟唐天宝元年，户止七万，口至六十三万，皆有奇。然《长庆集》以为十万户，此后来增衍也。
《大唐国要图》云：“唐朝应管诸院，每年两浙场收钱五百五十五万贯，苏州场一百五万贯。”观此一色，足以推见唐时赋入之盛矣。本朝户主二万七千八百八十九。元丰三年，户十九万九千，口三十七万九千，皆有奇，号为甚盛。故其输帛为匹者八万，苗为斛者三十四万九千，绩为两者二万五千，免役为缗者八万五千，皆有奇。
今考孙觐《普明寺记》载，宣和间产至四十三万。中更狄难，扫荡流离，城中几于十室九空。中兴为辅郡，涵养生息六十年矣。淳熙十一年，户十七万三千四十二，口二十九万八千四百有五，苗三十四万三千二百五十六石六斗九升六合四勺五抄，夏税折帛钱四十三万九千三百五十六贯四百五十八文，上供诸色钱共一百二十三万一千二百八贯九百文。
土贡
唐之土贡，考之《唐书》，所贡：丝、葛、丝绵、八蚕丝、绯、绫布、白角簟、草席鞋、大小香粳、柑、橘、藕、鲻皮、饭腊、鸭胞、肚鱼、鱼子、白石脂、蛇栗。《六典》又有红纶巾、蛇床子。《圃经》及《九域志圃叙》，唐贡：丝绵、丝布、八蚕丝、朱绫等外，又有丝布、菱、米、柑、橘、藕、灯心席、灯心草、鞋子、口味三十七，鲻鱼条、贩鱼条、鱼春子焉。二鱼条疑即鲻皮、饭腊，春子疑即鱼子也：《大唐国要图》又载，苏州贡：丝绢、绫绢、乌眼绫衫、段罗、纡布、折皂布、柑子、橘子、菱角。三书所载，不同如此。
本朝土贡，考之《九域图》，所贡：坐倚席、白墡、柑、橘、咸酸果子、海味、鮆鱼肚、糟姜。《元丰土贡录》载，户部：薰橘一万五千颗，治平四年罢。生丝鞋、皇祐敕罢。花席二十合。熙宁三年罢。又云，《进奏院状》称，见今逐年进奉土产：柑、橘、糟姜、咸酸果子。又云，今别贡葛二十匹，白石脂、蛇床子各十斤，席二十领。以上本朝故事。今惟遇圣节贡银五百两，绢五百匹，葛布二十匹。

[book_title]吴郡志卷第二
风俗
吴之土风习俗，《隋志》详矣。江南之俗，火耕水耨，食鱼与稻，以渔猎为业。虽无蓄积之资，然而亦无饥馁。其俗信鬼神，好淫祀。父子或异居，大抵然也。其人并习战，号为天下精兵。俗以五月五日为斗力之戏，各料强弱相敌，事类讲武。宣城、毗陵、吴郡、会稽、余杭、东阳，其俗皆同。然数郡川泽沃衍，有海陆之饶。珍异所聚，故商贾并凑。其人君子尚礼，庸庶淳愿。故风俗澄清，而道教隆洽，亦其风气所尚也。【《隋志》】华谊论云：“吴有发剑之节，赵有挟色之客。”《郡国志兰》云：“吴俗好用剑轻死，又六朝时多斗将战士。”按诸说吴俗，盖古如此。本朝文教渐摩之久，如五月斗力之戏，亦不复有。惟所谓尚礼、淳厖、澄清、隆洽之说则自若。岂诗所谓美教化、移风俗者与？
吴趋行。《乐府题解》云：“古乐府吴趋者，行径趋市也。”《文选注》云：“趋，步也。此曲吴人歌其土风也。吴王阖闾起阊门，象闾阖，旧说吴人歌其地也。”晋陆机《吴趋行》曰：“楚妃且勿叹，齐娥且莫诬。四坐并清听，听我歌吴趋。吴趋自有始，请从阊门起。阊门何峨峨？飞阁跨通波。重乐承游极，回轩启曲阿。蔼蔼庆云被，泠泠祥风过。山泽多藏育，土风清且嘉。泰伯导仁风，仲雍扬其波。穆穆延陵子，灼灼光诸华。王迹颓阳九，帝功兴四遐。大皇自富春，矫手顿首罗。邦彦应运兴，粲若春林葩。属城咸有士，吴邑最为多。八族未足侈，四姓实名家。文德熙淳懿，武功侔山河。礼让何济济？流化自滂沱。淑美难穷纪，商摧为此歌。”【《乐府题解》】
吴音，清乐也，乃古之遗音。唐初古曲渐缺，管弦之曲多讹失，与吴音转远。议者请求吴人使之传习。【《唐会要》】贞观中，有赵师者，善琴独步。尝云：“吴声清婉，若长江广流，绵绵徐游，国士之风。”今乐府有吴音子，世俗之乐耳。
白纻舞。案《舞辞》有巾袍之言，纻本顺地所出，宜是吴舞也。晋俳歌曰：“皎皎白纻，节节为双。”吴音呼绪为纡，疑白绪即白纻也。【《古今乐录》】
吴敝，吴人歌也。
拂舞、白符舞、白凫鸠舞。按《舞志》曰：“江左初有拂舞、吴舞。检其歌，非吴辞也。”又杨泓《拂舞序》曰：“自到江南，见白符舞，或言白凫鸠舞，云有此来数十年。察其辞旨，乃是吴人患孙皓虐政，思属晋也。”
吴农器甚备，以其平地夷尽为田也。唐陆龟蒙有《耒耜经》，今具载之曰：“耒耜农之言也，民之习，通谓之犁。冶金而为之者：曰犁馋，曰犁壁。斫木而为之者：曰犁底，曰压馋，曰策额，曰犁箭，曰犁辕，曰犁梢，曰犁评【去声】，曰犁建，曰犁盘。木、金几十有一事。耕之土曰拨，墩，犹块也。起其拨者，馋也。覆其墩者，壁也。草之生必布于拨，不覆之，则无以绝其本根。故馋引而居下，壁偃而居上。馋表上利，壁形其圆。负铙者曰底，底初实于馋中，工谓之鳖肉。底之次曰压馋，背有二乳，系于压馋之两旁。馋之次曰策额，言其可以捍其壁也，皆貤然相戴。自策额达于犁底，纵而贯之曰箭。前如程而戮者曰辕，后如柄而乔者曰梢。辕有越加箭，可弛张焉。辕之上又有如槽形，亦如箭焉。刻马级，前高而后庳。所以进退曰评，进之则箭下，人土也深；退之则箭上，入土也浅。以其上下类激射，故曰箭；以其浅深类可否，故曰评。评之上，曲而衡之者曰建。建，揵也，所以柅其辕与评。无是，则二物跃而出，箭刚不能止。横于辕之前末曰盘，言可转也，左右系以㭴乎轭也。辕之后末曰梢，中在手，所以执耕者也。辕，车之胸，梢取舟之尾，止乎此乎。馋长一尺四寸，广六寸。壁广长皆尺，微椭【敕果切】底长四尺，广四寸。评底过压馋二尺，策减压镜四寸，广狭与底同。箭高三尺，评尺有三寸，盘增评尺七焉。建惟称【绝】，辕修九尺，梢得其半。辕至梢中间掩四尺，犁之终始丈有二。耕而后有爬【去声】，渠疏之义也，散拨去芟者焉。爬而有砺【呼格】珲【宅】焉，有碌碡焉。自爬至砺珲皆有齿，碌碡觚棱而已。咸以木为之，坚而重者良。江东之田器尽于是。”
牛栏，亦名牛宫。吴地下湿，冬寒，牛即入栏，唐人谓之牛宫。陆龟蒙有《祝牛宫词》，其《序》曰：“冬十月，耕牛违寒，筑宫纳而皂之。建之前日，老农请气灵于土官，以从乡教。予勉之而为辞：四牸三牯，中一去乳，天霜降寒，纳此室处。老农拘拘，度地不亩，东西几何？七举其武。南北几何？丈二加五。偶楹当间，载尺人土。太岁在亥，余不足数。上缔蓬茅，下远官府。耕耨以时，饮食得所。或寝或卧，免风免雨。宜尔子孙，实我仓瘐。”
鱼具，吴中水国，矢鱼之具尤多。陆龟蒙、皮日休尝为《鱼具诗》序其事：“大凡结绳持网者，总谓之网。罟之流曰众、曰罾、曰舅侧交反，圆而纵舍曰罩，挟而升降曰固【女减切】，矛而卓者总谓之筌。筌之流曰筒、曰车。横川曰梁，承虚曰笱。编而沈之曰箪【音卑】，矛而卓之曰猎【音册，予也。】棘而中之曰叉，镞而纶之曰射，扣而똤之曰根，【以薄板置瓦器上，击之以驱鱼。】置而守之曰神，【鲤鱼三百六十岁，蛟龙辄率而飞去。年置一神守之，则不能去矣，神龟也。】列竹于海噬曰沪，【吴之沪渎是也。】错薪于水中曰糁【音糁】，所载之舟曰舴艋，所贮之器曰答箵。其他或术以招之，或药而尽之。皆出于诗书杂传及今之闻见，可考而验不诬。又择其任咏者作十五题，其所谓十五题者：曰网、曰罩、曰固、曰钓筒、曰钓车、曰鱼梁、曰叉鱼、曰射鱼、曰呜桹、曰沪、曰嶠、曰种鱼、曰药鱼、曰舴艋、日笭管。【《松陵集》】
鱼斗者，吴俗以斗数鱼，今以二斤半为一斗。买卖者多论斗，自唐至今如此。皮日休《钓侣》诗云：“趁眠无事避风涛，一斗霜鳞换浊醪。莫怪儿童呼不得，尽行烟雨漉车螯。”【吴中卖鱼论斗。】
吴下全盛时，衣冠所聚，士风笃厚，尊事耆老。来为守者多前辈名人，亦能因其习俗以成美意。旧通衢皆立表揭为坊名，凡士大夫名德在人者，所居往往以名坊曲：元参政绛所居，名衮绣坊；富秘监严所居，名德寿坊；蒋密学堂家产芝草，名芝草坊；范侍御师道所居，名豸冠坊；芦龙图秉奉其亲八十余，名德庆坊；朱光禄所居有园池号乐圃，名乐圃坊。临水亭馆，以待宾客舟航者，亦或因其人相近为名：德寿亭，以德寿富氏也；旌隐亭，以灵芝蒋氏也。此风惟吴邦见之。【《石林避暑录》】
晋周玘以忧愤谓子勰曰：“害我者诸伧子也。”吴人谓中州人曰伧云。陆玩食酪得疾，与王导笺云：“仆虽吴人，几作伧鬼。”盖轻易之词。
吴中自昔号繁盛，四郊无旷土，随高下悉为田。人无贵贱，往往皆有常产。以故俗多奢少俭，竞节物，好游遨。岁首即会于佛寺，谓岁忏。士女阗咽，殆无行路。亲友有经岁不相面者，多于此时相见，或庆或吊，纷然。议姻亲，觇婿妇，亦多决于此时。上元影灯巧丽，它郡莫及。有万眼罗及琉璃球者，尤妙天下。以糖团、春茧为节食。爆糯役于釜中，名孛娄，亦曰米花。每人自爆，以卜一岁之休咎。春时用六柱船，红幕青盖，载箫鼓以游，虎丘、灵岩为最盛处。寒食则拜扫坟墓。竞渡亦用清明、寒食。四月八日，浮屠浴佛，遍走闾里。重午以角黍、水团、彩索、艾花、画扇相饷。夏至复作角黍以祭，以东粽之草系手足而祝之，名健粽，云令人健壮。又以李核为囊带之，云疗鲭。七夕有乞巧会，令儿女辈悉预，谓之小儿节。重九以菊花、茱萸尝新酒，食栗、粽、花糕。十月朔，再谒墓，且不贺朔。是日开炉，不问寒燠，皆炽炭。俗重冬至，而略岁节。腊日并力舂一岁粮，藏之上瓦宠中，经岁不蛀坏，谓之冬舂米。十六日，妇女祭厕姑，男子不得至。二十四日祭龟，女子不得预。二十五日食赤豆粥，云辟瘟。举家大小无不及，下至婢仆猫犬皆有之；家人有出外者，亦贮其分，名曰口数粥。是夕爆竹及傩田间燃高炬，名照田蚕。岁节祭飨用，除夜祭毕，则复曝竹，焚苍术及辟瘟丹。家人酌酒，名分岁。食物有胶牙、守岁盘。夜分祭瘟神，易门神、桃符之属。夜向明，则持杖击灰积，有祝词，谓之打灰堆。盖彭蠡庙中如愿故事，吴中独传。此一岁风俗之大略也。
吴语谓来为厘，本于陆德明“贻我来牟”、“弃甲复来”，皆音厘。德明吴人，岂遂以乡音释注，或自古本有厘音耶？吴谓“罢”必缀一“休”字，曰“罢休”。《史记》吴王语孙武曰：“将军罢休。”盖亦古有此语。
九老会
庆历九老会。都官员外郎徐佑与少卿叶参，俱以耆德告老而归，约为九老会。晏元献公、杜正献公，皆寄诗赞之。晏诗首句云：“买得梧宫数亩秋，便追黄绮作朋俦。”杜诗卒章云：“如何九老人犹少，应许东归伴醉吟。”时会者才五人，故杜诗云尔。
九老会后更名耆英，又名真率。
元丰间，章岵守郡，与郡之长老游从，各饮酒赋诗。时米黻礼部以杭州从事罢，经由为作叙，叙诸老之德甚详。十老谓：
大中大夫致仕、上护军濮阳县开国子庐革仲新，年八十二；
奉议郎致仕、骑都尉赐绯鱼袋黄挺公操，年八十二；
正议大夫充集贤殿修撰致仕、上柱国广平郡开国侯程师孟公辟，年七十七；
朝散大夫致仕、上轻车都尉邓方平道卿，年七十三；
朝议大夫致仕、护军清丰县开国子、赐紫金鱼袋阎丘孝终公显，年七十三；
中散大夫、知苏州军州事、河间县开国伯护军、赐紫金鱼袋章岵伯望，年七十三；
朝请大夫、主管建州武夷山冲佑观、赐紫金鱼袋徐九思公谨，年七十三；
朝议大夫致仕、上柱国彭城县开国子、赐紫金鱼袋徐师闵圣徒，年七十二；
承议郎致仕、骑都尉赐绯鱼袋崇大年静之，年七十一；
龙图阁直学士、正议大夫、提举杭州洞霄宫、清河郡开国侯张说枢言，年七十。
——十人合七百四十六岁。
十老各有诗。米芾序之：
中散大夫河间公，清德杰气，惟时老成。高谊劲节，缙绅所仰。静镇吴国，四周星纪。威孚惠洽，讼庭晨虚。乃辟郡斋，会九俊老。惟内阁清河公，神宇轩拔，德章昭融。名威羌夷，勋书册府。正议大夫广平公，秀实孤映，标清迈远。郁建功利，焕于汗青。大中大夫濮阳公，冲襟爽澈，淑质端靖。积厚施衍，父子显荣。朝议大夫清丰公、朝议大夫彭城公、朝议大夫徐公、朝散大夫郑公，并道韵虚旷，内德淳耀。或中台彦耆，或四方肤使。出处有裕，终始一德。恺悌利爱，布在世间。承议郎崇君、奉议郎黄君，素行洁修，里闰标淮。早解簪绂，仕路式瞻。咸颀颀硕德，天锡难老。貌若辽鹤，言为龟鉴。于时羽觞屡酬，雅章迭作。叙怀感遇，乐时休明。顾眄之间，穆如清徽，薰如大和。夫学本美身，仕欲行志。名节既立，荣利后之。若诸公积储渊深，未极经纬，而不苟于得，进退从容。千祀可垂，后生仰止。以襄阳米黻，倦游四海，多出宾僚。刻绘既传，属为序引。呜呼！乐道人善，君子有之。顾黻何堪，忝于承命。谨序。
三学同舍会
淳佑己酉月正人日，郡守郑霖会三学同舍，序拜于天庆斋堂。会者四十二人：
天台郑霖景说，（参持志，谕存心，长服膺学谕。）
吴门颜岩世光（节性），
应天滕哲景初（养正），
天台周公明元德（养正），
吴门孔烨明仲（观化学谕），
吴门盛文韶景声（率履），
吴门詹次睽平叟（持志），
吴门滕照德明（养正），
会稽扬珍庭玉（允蹈）。
三衢郑英杰德秀（养正），
婺女吴邃困仲（诚意），
吴门张经德常（节性过存心，服膺习是。），
会稽李士特奇父（果行），
吴门钱振祖季玉（笃言），
嘉禾赵与理子正（宗学立爱过怀德）。
三山赵绾夫景扬（宗学怀德学录），
吴门赵震亨子东（果行过时中），
吴门朱杲晦叔（务本），
兴化陈寿翁仁父（笃信过果行学谕），
三山陈梦圆宗震（务本），
严陵诸葛克念师圣（循理），
三山陈桂岩肖（持志），
三山林应炎光远（习是），
吴门陈伯章焕文（诚意），
吴门吕直之道夫（持志），
三山陈龙炎刚伯（诚意），
毗陵李惴子明（存心），
吴门范爽邦景哲（守约），
三山郑宏洪甫（率履），
吴门干天麟仁仲（习是），
合阳侯烟季立（持志），
通川高仁立仲立（立礼），
吴门陈由之子是（诚意），
吴门赵时隽德玉（明贤过怀德），
通川高仁洽君泽（立礼），
吴门张应高仰之（贯通），
天台范应时稣甫（习是），
金华范士表仲端（服膺），
南剑陈洧有之（率履），
临安章昌朝文叔（经德），
三山陈钰伯坚（养正），
通川陆应霆伯声（服膺）
序曰：
淳祐九年，岁在己酉。天基锡宴之后二日。三学同舍，序拜于吴门天庆观。礼成，谯于郡之春雨堂。有执爵而祝者三，始酌曰：“侯自制锦，而历符节。加惠此邦，尚矣。愿守五年之信，终始如一，毋废甘棠。”又酌曰：“仕而行义，敬共厥职，愿毋愧羔羊。”又酌曰：“学优则仕，时当其可，愿无负□丰芑。”于是合席皆作而谢曰：“凡我同盟，有味斯言。”是集也，序以齿，交以礼，会以文。隐然乡饮之遗风，依然斋庐之旧习，欢然相爱而又有规焉。古之人饮食必祝歌，诗以见志，其庶几乎。
又《春雨堂即事》诗曰：
十年随牒访三高，不觉星星上鬓毛。
尚忆萎盐形夜梦，聊因椒柏荐春醪。
文盟再会知何日，臭味相投属我曹。
总是虞庠旧培植，致君当不愧夔皋。

[book_title]吴郡志卷第三
城郭
太伯城，周三里二百步，外郭三百余里。在西北隅，名曰故吴，又曰吴城，在今梅里平墟。人民皆田其中。
＊
阖闾城，吴王阖闾自梅里徙都，即今郡城。始阖闾举伍子胥于耕野，以为行人。以客礼事之，与谋国政。问子胥曰：“寡人欲强国霸王，何由而事济？”子胥对曰：“臣闻治国之道，安君理民为上。”阖闾曰：“其术奈何？”子胥曰：“凡欲安君治民，兴霸成王，从近制远，必先立城郭，设守备，实仓廪，治兵库，斯则其术也。”阖闾曰：“善夫！筑城郭，立仓库，因地制宜。其有天气之数，以威邻国者乎？”子胥曰：“有”。阖闾曰：“寡人委计于子。”乃使相上当水，象天法地。筑大城，周回四十七里。陆门八，以象天之八风。水门八，以法地之八卦。筑小城，周十里。门之名，皆伍子胥所制。东面娄、匠二门，西面板、胥二门，南面盘、蛇二门，北面齐、平二门。唐时，八门悉启。刘梦得诗云：“二八城门开道路。”许浑诗云：“共醉八门回画舸。”今惟启五门。八门，《吴地记》所纪，而不载葑门。《绩经》载葑门，而谓平门一名巫门，与赤门二门，皆不在八门之数。盖考之于今者如此。方故吴时，东门不开，欲以绝越也。梁吴均《吴城赋》曰：“古树荒烟，几百千年。云是吴王（所筑，越王）所迁。东有铸剑残水，西有舞鹤故廛。萦具区之广泽，宕姑苏之远山。仆奉蓄怒，千悲亿恨。况复荆棘萧森，丛罗网蔓。亭梧百尺，皆历地而生枝；阶筠万丈，或至杪而无叶。不见春花夏薰，唯闻秋蝉冬蝶。水魅晨定，山鬼夜笃。不知四海九州，乃复有此吴城。”【杜牧《吴城》诗：二月春色江上来，水晶波动碎楼台。吴王宫殿柳含翠，苏小宅房花正开。解舞细腰何处往，能歌遂女姹谁回。千秋万古无消息，国作荒原人作灰。】
＊
阊门，《文选注》：“吴王阖闾立阊门，象天阊阖门。”《吴越春秋》曰：“城立闸门者，象天通闾阖风也。”《南史》及传记中或书作昌门，盖字之讹。《吴越春秋》又曰：“阊门亦名破楚门，吴伐楚，自此门出也。孙坚母梦肠绕闾门。俗传闾门，鲁班所造。又传楚封春申君于吴，讳云，讳云破楚，改曰闾门。”亦非是。小说或谓名望齐门，乃与齐门相犯，非是。陆机《吴趋行兰》云：“吴趋自有始，请从阊门起。”《文选注》引《吴地记》：“阊门者，阖闾所作，名曰闾阖门，高尚楼阁道。”按陆机所赋，此门在晋时楼阁之盛如此。本朝承平时，门上亦有楼三间，甚宏敞。苏舜钦当曰题诗于上，今废。【张继诗：耕夫古募逐楼船，春草青青万顷田。试上吴门看郡郭，清明几处有新烟。韦应物：独乌下高树，遥知吴苑园。凄凉千古事，日暮倚闾门。白居易：阊门四望郁苍苍，始觉州雄土俗强。十万夫家供课税，五千子弟守封疆。阖闾城碧铺秋草，乌鹊桥红带夕阳。处处楼前飘管吹，家家门外泊舟舫。云埋虎寺山藏色，月耀娃宫水放光。曾赏钱塘兼茂苑，今来未敢苦夸张。苏舜钦：年华苒苒催人去，云物萧萧又变秋。家在凤凰山下住，江南何事苦相留。】
娄门，秦娄县所直，又谓之翏，今谓之昆山。昆山县东北三百里许，有村落名娄县，盖古县治所寓也。
齐门，齐景公与吴战，不胜，以少女嫁吴太子终累，所谓涕泣而女于吴者。终累，阖阎长子，夫差兄也，早亡。齐女思家，吴王于此作九层飞阁，令女登以望齐，故名。【陆广微《吴地记》】
胥门，伍子胥宅在其傍。《吴地记》云：“石碑见在，今亡。”此门出太湖道也。今水陆二门皆塞，而新姑苏台馆乃据其上。【皮日休诗：青翰虚徐夏思清，愁烟漠漠荇花平。醉来欲把田田叶，尽裹当时醒酒鲭。陆龟蒙：捆桨轻桦下白蘋，故城花谢绿阴新。岂无今日逃名士，试问南塘著履人。】
盘门，《吴地记》云：“吴尝名蟠门，刻木作蟠龙以镇此。”又云：“水陆萦回，徘徊屈曲，故谓之盘。”【【补注】】门有楼，宝庆三年秋大风雨，楼门俱坏。绍定二年冬，郡守李寿朋新作之，规制视旧有加。
蛇门，在巳方，故云。又云：越在巳地，吴作木蛇北向，示越属吴也。《吴地记》谓有陆无水，即与陆门八之说相迕。然今巳位正是漕河通过，安得无水？但门已废，不可考尔。
匠门，又曰干将门，《绩经》止曰将门。吴王使于将铸剑于此，故曰将门。今谓之匠，音之讹。此门本出海道，通人海，沿松江下沪渎。今废。
葑门，《绩经》曰当作封门，取封禺之山以为名。故属吴郡，今属吴兴。今但曰葑门，葑门陆路尝塞，范文正公开之，今俗或讹呼富门。
赤门、平门，《绩经》谓不在八门之数。平门一名巫门，巫咸所葬。“巫”“平”字画相近。今犹有赤门湾，近葑门。《吴地记》又云，又有葑门、赤门、栗门、鲂孵门。葑、赤已见上。鲂鮄之类，皆无所据。
＊＊＊
《开胥蛇门议》，胡舜申所作。其说甚详，今具载之：
舜申，乃舜陟之弟也。通风土阴阳之术，世所传《江西地里新法》，出于舜申。绍兴间，自绩溪徙居吴。暇日，以其术行四郭而相之，以为蛇门不当塞。作《吴门忠告》兰篇曰：“吴城以干亥山为主，阳山是也。山在城西北，屹然独高，为众山祖，杰立三十里之外。其余冈阜累累，如群马南驰，皆其支陇。城居陇前，平夷如掌。所谓势来形止，全气之地也。如只自城中观之，则城中之地，亦唯西北最高，是干亥无疑。乾为天亥，则紫微帝座所次，是谓贵龙。此城既主是山，法当用金局，干亥于大五行属金故也。山如此，水则当与山相应。此邦水势，自东南贪狼，西南及正西武曲，以至西北巨门等位来，其来皆聚于太湖。由正北廉贞，及正东、东北禄存而去，以入于江，而归之海。其来去无一，不合金局之法。故自古常为大郡国，今为行都藩辅。而吴中人物繁伙，冠盖峥嵘，所以常甲于东南。
今观水之流派，常自阊、盘二门入，即西南、西北水也。由葑、娄、齐三门出，即正东、正北、东北水也。其于来去之法固合。然所以导迎善祥气者，尚有缺然。盖胥塘自正西帝旺来，是谓武曲之水，本由胥门入。运河自吴江东南长生来，是谓贪狼之水，本由蛇门人。顷岁乃塞胥、蛇二门，而生旺之水，遂不得朝乡城中。此其为害，明阴阳风水者，常叹息于斯。胥塘之水，尚由阊、盘二门委曲而人城。东南长生之水，乃环城而东，径由葑门之外，以出于城中，了不相关，此尤可叹惜。故自顷以来，城市萧条，人物衰歇，富昌室无几，且无三世能保其居安土宦达者，比承平时寝少。至建炎之祸，一切扫地，至举城无区宅能存，数百千年未之有也。
按《地里法》：生旺二水，利害最切。犹人身气血荣街，今塞绝之，能安强乎？明知者愿图回其事，复开二门，导水人城，以幸此邦，可也：胥门适当姑苏新馆，势不可动。又武曲但主财富而已。蛇门之水为贪狼，主文笔官职之事，于埋为重，复开之便。政和修城，于诸故门虽已塞，然皆刻石于右以识。今石刻具存。但袭府图之误，以蛇门为赤门尔。蛇门在城之巳方，故以蛇名。赤门以在城正南至阳之地，其义可考。况蛇门直南，正对吴江运河。
今舟船自南来，非东入葑门，即西人盘门。皆迂远十数里，于水行非便。昔吴王阖庐始作城，伍子胥实规画之。立陆门八，以象八风；水门八，以象八封。其后诸门开闭不常，吴时欲以绝越，遂不开东南门，即蛇门也。不知塞绝生气，故终为越所灭，兹亦明效大验。至吴、晋、李唐时，诸门未尝不开。故左太冲赋《吴都》有“通门二八，水道陆街”之语。刘梦得诗亦曰：“二八城门开道路。”故晋唐时，吴下最为雄盛。今所启门者五，余皆闭塞。而甚不可塞者，唯蛇门。究所以闭塞，《图经》之说为其多途，艰于守卫几禁。噫！抑末矣。今清跸暂驻钱塘，吴尤当开东南之门，以伸朝拱之义焉。吴城门不常启闭，旧矣。昔年盖尝于八门之外，又开赤、乎二门。而葑门陆街，盖尝塞矣。范文正公守郡，始命辟之，往来至今为便。诚能远迹晋、唐，近效文正，复辟蛇门。东南虚秀之气，疏导迅发，儒道利亨，文物之盛，非复今日吴下矣。”
乾道甲申冬，直秘阁沈度守郡，与舜申旧同寮。知其说，心善之。明年春，邦人以为请，度即命官吏行视其处，将以十二月乙丑启蛇门。部置已定，会属邑辄呼带郭民户，悉具畚镭，克期赴役号召。隐然有异意者，以为扰民，度避谤乃止。淳熙乙未春，秘阁修撰韩彦古起复为守。其秋，邦人申前请，彦古欣然从之。卜以九月十二日庚寅差役。八月，彦古罢。是时舜申年八十五矣，慨然惋惜！谓天时人事难合如此。复为后序告来者，词赘不录。

[book_title]吴郡志卷第四
学校
府学，在南园之隅。景祐元年，范仲淹守乡郡。二年，奏请立学。得南园之巽隅，以定其址。元祐四年，纯礼持节过家，又请于朝，复得南园隙地以广其垣，卒父志也。绍兴十一年，梁汝嘉建大成殿。十五年，王奂绘两廉像，创讲堂，辟斋舍。规模宏敞，视昔有加。乾道九年，丘崇造直庐。淳熙二年，韩彦古创采芹、仰高二亭。十六年，赵彦操建御书阁、五贤堂在讲堂左。五贤谓陆蛰、范仲淹、范纯仁、胡瑗、朱长文也。
＊
朱长文《记》：
两仪定位，学校兴矣。五教既敷，学校立矣。礼义不可一日忘，故学校不可一日废也。昔唐虞三代之盛，未尝不以建学严师为先务。内则王世子、群后、卿大夫、元士之适子，其入以齿。外则塾、党、乡、遂之间，其教以时。下至于四方万国之远，皆命之为庠序，其法详矣。故始于直宽刚简而防其失，次以歌诗音律而致其和者，此尧舜之典乐所以教也。以智、仁、圣、义、忠、和为之德，孝友、睦姻、任恤为之行，礼、乐、射、御、书、数为之艺，此周之大司徒、乡卿大夫所以教也。上之所以教于下，下之所以应于上，若置邮而传命也；若决江河，莫之能御也。《书》云“万邦黎献”，可以共为帝者之臣。《诗》称
“成人有德”，小子犹有所造。其材之可用如此。盖当是时，风化行，习俗美，人人有士君子之器。虽畎亩之贱，山林之幽，亦为仁义之所渐摩，礼乐之所陶染，咸人于善。买兔而不忘敬，敦苇而不忍践。岂有暴乱萌于心，奸宄害于事者哉。此建学之效也。王道衰，礼义废，独一鲁侯，能修泮宫。囚馘之献，犹不离此，邦人颂焉。战国之际，孟轲犹历说时君：“谨庠序之教，申孝弟之义。”终阔而不用。习大乱，迄于秦，弃儒任法，民不知学。而疾视其君，蜂起而墟秦矣。漠方休息元元，末遑先王之教。世宗奕奕，首善于京。其臣有若董仲舒者为大夫，文翁者为守吏，皆尚儒术。乃诏置博士弟子之员，而立学校官于郡国，其课土必以经艺。盖士不素养，则德难遽考。使因学以知经，因经以会道，庶乎有成矣。东京内盛三雍之仪，不及于外。而郑兴、贾逵、马融、郑康成之徒，继为人师，以经相授，囊括古典，六学寝明。是以时政虽乱于上，而义士交起于下，抗节濡足，用救陵夷，漠赖以不亡者百余年。魏分晋弱，事不足道。唐之文物盛矣，而尚赋以取人，世薄经术，以文辞相夸。夫文所以宣志也，观其文则志可廋哉。故元臣硕老，多由辞科以出。神宋受命，遏乱兴治。乘与常幸国庠，亲临讲席。是时勋臣宿将，并列藩镇。庠序虽未兴，而鸿儒硕士，闻风以起。有若戚坚素在睢水，种明逸在终南，皆聚徒讲授，髦俊归之。其后陪京方面之守臣，稍请兴学。
自景祐中，范文正公作学于吴，又创于润，滕子京建于湖。庆历之盛，文正公参预机政，而石守道、孙明复首居太学。是时仁宗开天章阁，召辅臣八人问以洽要，文正公复以学校为对。于是诏天下皆立学。神宗之时，立三舍法，置方郎致官，皆试可而后授。今上嗣位，申命近臣，荐堪内外学官者。方圣朝承平之久，而长育之勤，虽濒海裔夷之邦，执耒垂髫之子，孰不抱籍缀辞，以干荣禄。褒然而赴诏者，不知其几万数，盖自昔未有盛于今也。凡命教之法，以经术观其学，以词赋观其文，以论策观其智。所取兼于汉、唐，而德行道艺之士，参出乎其中矣。然欲合二帝、三代之法，使人人有士君子之器，在吾君相之所润色也。始，姑苏郡城之东南有夫子庙，所处隘陋。方文正公以天章阁待制守是邦，欲迁之高显。相地之胜，莫如南园。南园者，钱氏之所作也。高木清流，交荫环酽。乃割其与隅以建学，广殿在左，公堂在右，前有泮池，旁有斋室。是时学者才逾三十人，或言其太广。文正曰：“吾恐异日以为小也。”于是召安定先生首当师席，英才杂遝，自远而至。厥后登科者逾百数，多致显达。繇景祐讫今五十余载，学者倍蓰于当时，而居不加辟也。长文适忝命掌学，周视黉舍，倾陊褊迫，寒薄暑掀，诸生病之，来者无所处。乃与同僚议请南园隙地以广斋庐，屡谂于郡守，部刺史病财用之不给。会文正之子兵部侍郎公纯礼，以厚德远业，见器朝廷，出自奉常制置江淮六路漕事。持使者节，过乡上冢，乃以学舍之微启公。公既即学拜文正公遗像，延见诸生，感慨陈迹。即奏言苏、润之学，皆先臣所建。后之人不葺，而斋室不庇风雨，讲习无所，愿给钱修广。而今太守谏议王公在润，先以润学为请。有诏：各以度牒十纸充其费，时元祐四年五月也。
前守户部刘公瑾，选官治役，度用赋工。会汪公自润易苏，下车三日，临视兴作，命下栽筑，填圩立基，如讲之素。益以关赋之材，助以亡命之卒，完旧创新，累工逾万，期岁而告成，不以一分取于民。公堂如也，廊廉翼如也。斋室凡二十二，而始作者十。为屋总百有五十楹，而初建者三之一。立文正公、安定先生祠字。迁校试厅于公堂之阴，榜曰“传道”。庖厨、澡室，莫不严洁。窈然而深，旷然而明。其处也宽，其容也众。南楹引爱日，北牖延清风，咸适其宜矣。凡学田之佃于人而隐没者，为之括而宾之。屋之僦于市而已坏者，为之新而复之。养士之资，由此不匮，皆太守所命也。
夫儒者早暮孜孜从事于典籍，苟居处之不佚，糇粮之不丰，而责其勤，难矣。故严其宫，足其饷，所以教也。且吴为东南都会，自泰伯三逊天下，延陵脱屣千乘，言偃以学称，严助以文著，朱、张、顾、陆，世多显者。此诚礼义之区，儒雅之薮也。今夫兴学以教者，岂徒贵其中程课、躐科等哉。必也，为文足以贯道，为经足以通理。立于朝廷则谋王体，赞国论；仕于郡县，则宣惠泽，兴事功。其余风所扇，犹将使人老老而幼幼，夫夫而妇妇。室有忠信，俗有廉洁。然后知新学之作，岂专以栋宇为哉。君子谓兵部公善述其先志，可谓之孝。正谏公乐成于教育，可谓之仁。惟孝与仁，于是著矣。正谏公以道立朝，忠精不回。其治吴期月，吏民感其德而安其政。昼坐郡阁事，至即决。已而与宾客雍容笑语，沛然有余裕。方学之成，吴人莫不欣悦鼓舞，望车马之来，而乐芹藻之采也。见命作记，确辞莫获。辄系之声诗，刻之隆碣，以告于后世云。诗曰：
惟帝光宅，锡民保极。曷以臻兹？惟教之绩。
降漠迄唐，以经以文。元臣硕老，世伟其人。
天佑神宋，七圣继德。右儒尚文，经纬九域。
肇开雍庠，周设泮序。兴贤举能，岁几千数。
维吴有学，文正是兴。师明友谅，俊杰绍登。
历载五纪，丞然髦士。将圮其隘，士罔能止。
翼翼肤使，继述其先。建言于朝，授牒易泉。
邦牧承命，以新以广。匪惮厥勤，资我教养。
高堂邃廉，环辟群斋。潭潭其深，济济其来。
孰居是堂，勿尸厥职。直尔诚心，传道解惑。
凡处是斋，勿嬉勿息。道德渊源，辞章润色。
拱把之木，长而参云；涓勺之水，涤而流坤。
匪学之设，惟材之成。是明是翼，永赞丕平。
＊
郑仲熊《重修大成殿记》略云：
郡邑置夫子庙于学，以岁时释奠。盖自唐贞观以来，未之或改。我宋有天下，因其制而损益之。姑苏当浙右要区，规抚尤大。更建炎戎马，荡然无遗。虽修学宫于荆榛瓦砾之余，独殿宇未遑议也。每春秋展礼于斋庐，已则置不问，殆为阙典。今宝文合直学士括苍梁公来牧之明年，实绍兴十有一里也。二月上丁，修祀既毕。乃惕然自咎，揖诸生告之曰：“天子不以汝嘉为不肖，俾再守兹土。顾治民事神，皆守之职。惟是夫子之祠，教化所基，尤宜严且谨。而拜跪荐祭之地，庳陋乃尔。其何以揭虔妥灵？汝嘉也不敢避其责。曩尝去此弥年，若有所负，尚安得以罢软自恕，复累后人乎！他日或克就绪，愿与诸君落之。”于是谋之僚吏，搜故府得遗材逾千枚，取赢资以给其费，鸠工庀役，各举其任。岁月讫功，民不与知，像设礼器，百用具修。至于堂室、廊序、门牖、垣墙，皆一新之。
六经阁，旧有之。吴学始于范文正公，后更八政始成。而此阁成于富严郎中。先是张伯玉尝以郡从事主学，后帅浙东，阁始成。世传邦人谒记于伯玉，伯玉令参佐拟撰，皆不如意。一日对众援笔，书首句云：“六经阁，子史在焉，不书，尊经也。”坐皆叹服。
＊
张伯玉《六经阁记》云：
六经阁，诸子百家皆在焉，不书尊经也。吴郡州学，始由高平范公经构之。至今尚书富郎中，十年更八政，学始大成，而六经阁又建。先时，书籍草创，未暇理缉。厨之后庑，泽地污晦，日滋散脱。观者恻然，非古人藏象魏、拜六经之意。至是，富公始与吴邑、长洲二大夫以本学之余钱，僦工市材。直公堂之南，临泮池，构层屋。起夏六月乙酉，至秋八月甲申，凡旬有七浃。计庸千有二百，作楹十有六，栋三，架溜八，桷三百八十有四。二户六牖，梯衡粢税、圬墁陶甓称是。祈于久，故爽而不庳。酌于道，故文而不华。经南向，史西向，子、集东向。标之以油素，揭之以油黄。泽然区处，如蛟龙之鳞丽，如日月之在纪，不可得而乱矣。则天地之极致，皇王之高道，生人之纪律，举在是矣。古者圣人之设教也，知函夏之至广，生齿之至众，不可以颐解耳授。故教之有方，导之有原。乃本庠序之风，师儒之说，始于邦，达于乡，至于室，莫不有学。垣之以文物，耸之以声名，先用警策其耳目，然后清发其灵腑。故其习之也易，其得之也深。其教不肃而成，不烦而洽。驱元元之入善域，优而柔之，俾自得之。万世之后，尊三王四代法者，无它焉，教化之本末驯渐也。然则观是阁者，知六经之在，则知有圣人之道；知有圣人之道，则知有朝廷之化；知有朝廷之化，则向方之心，日懋一日。礼义之泽流于外，弦诵之声格于内。其为恶也无所从，其为善也有所归。虽不欲徙善远罪，纳诸大和不可。召康公之诗曰：“岂弟君子，来游来歌。”子思子之说云：“布在方册。”人存则政举，凡百君子，繇斯道觉斯民，畅皇极，序彝伦者，舍此而安适，得无尽心焉。诸儒谓伯玉尝从事此州，游学滋久，宜刊乐石，庶几永永无忽。
御书阁，淳熙十四年，郡守秘阁修撰赵彦操，即六经合旧址为之，以奉高宗皇帝所赐御书。石刻六经，先是累政欲作，弗果。彦操始克立，遂为郡庠壮观焉。
＊
洪迈《记》：
若稽古高宗皇帝，实天生德。既以聪明圣武，戡济多难，垂中兴亿年之基。洎保大定功，投戈息马于世纷万殊。泊乎无一嗜玩，唯翰墨捆域。天纵神与，持致志专心，不舍食息，渊妙沉着。顾韦诞、钟繇所擅正书中取威，定霸高处，视古无上，帝中第一。殆隘么不足言羲、献，诸庾固已望洋敛避，矧唐欧、虞、褚、薛辈，直可台与命也。《诗》、《书》、《易》、《春秋》、《孝经》、《论语》、《孟轲氏》凡几书，书凡几帙，帙凡几字，一一肆笔而成。翥凤翔鸾，震荡辉赫。端正严重，肃如神明。当是时，每终一经，辄诏玉册官摹刻，遍以石本，侈锡方夏光天之内，盖群戴其书。昔人谓万世之下，一遇大圣而知其解者，是为旦莫之遇。况乎亲见帝王以为之师，恩斯勤斯，士宜如何报也？妥奉当在泮宫。苏为吴盛府，故有六经阁，毁于兵。
绍兴中，守臣宝文阁学士王唤，始改建学，室宇宏备，夸雄它邦。合独未克立，而庋置石经于大成殿。仍俭就寡，瓜华芗火之敬，弗答弗涓，揆于祗瞻，殊甚不称。寥寥向四纪，郡博士领诸生数有请，二千石亦数留意。然昼不坚定，会其凡，辄中止。更数十政，讫莫之能为。
淳熙十四年，秘阎修撰赵彦操至。平易中和，敏洁莅业，用善教得民。苏比比多事，且去天咫尺。南北问涂者，街舟接轴。冗丛厥身，居东道主。第知承迎过客，趣了亭传为先务。朴遨马上，戴星而入。民瘼不暇问，尚安以教化劝功为哉。彦操才旬月久，非能滋民，使多浚财，使丰辟上，使广而千里，一旦廓（廓）如仙晨道院。于是以一阁之任自予，即旧址，度为三楹两翼。三其檐。为高六十尺，为广七十有五尺。材木以壮买，瓦石以愿市，工以募来。发公帑赢储千万给费，相以冶钱二十之一。毫犁之须，于我乎取。虑卜于素，五县乃不知。
去年秋七月壬戌命日，今年春二月丁卯，成一区之宫。若飞从天外，行人骇观，凝立如植。彦操写其制，以告当涂守迈，使识本末。臣恭惟西箱清穆敞闲之处，至尊寿皇圣帝奉先追孝，方勒崇焕章，建官列职，燕迪宸奎之昭，回上模紫清。一时臣子，宜有以效尺寸。彦操羽仪宗支，尝典正京邑，参侍从，兹息匣辅藩。首能扩尊君亲上，然后兴学之谊。鸠此巨役，章天显休。佥谓当刊表乐石，以诗不朽。其词曰：
故吴所都，上直斗牛。今为畿辅，气压百州。
沈沈学宫，鼎以杰阁。烂其天光，照我海岳。
倬哉高皇，肆笔成书。石经百卷，方国是储。
岧蛲干云，翚若有造。谁其尸之？臣日彦操。
洞庭之山，具区五湖。龙螭万数，右翼左趋。
惟尔有神，实主张是。时节来朝，敬于万里。
补注：
吴学久不修，宝庆三年秋七月大风雨，殿阁、堂馆、直舍、门廉、斋亭，皆摧圮欲压。绍定二年，以复田得租，遂新之。始于宪守林介，成于郡侯李寿朋。吴潜作《修学记》，陈耆卿作《复田记》，并附于后。
＊
《修学记》：
潜同里汪君泰亨，教授吴学。学有田，为豪右隐占久。君条具始末，闻于守相，闻于部刺史，转闻于相国。迄归田，且得所负积赋，为钱三百五十万有奇。君曰：“有田矣，不患无以养也；有养矣，不患无以安也。”颅瞻学宫，日颓月圮，遂捐钱，有事改作。宪守林公介，佐以他钱五十万。后来者刑狱使者王公与权、常平使者王公拭、郡太守李公寿朋，皆相眠继金粟，财益衍用不匮。仆兴僵立，朽革腐新，悉就条理。旧为屋七百五十程，一一皆新美矣。若耆宿，若宗胄，若业武，游学亦各有次。独童而习者，教毓未备。乃别敞一斋，曰小学。哉工于绍定戊子冬十一月，粤己丑秋七月既功，于是吴学益奂然甲东南矣。夫物囿于数者，有成必有毁，天地、日月、宇宙、江山，不能逃焉。而所以扶持于不坏不灭者，人也。彼大者固已如此矣，况小乎。故新而久必敝，敝而久必坏，坏而久必泯。学基堂于文正范公父子，中更南渡，历绍兴，阅乾道，至淳熙，涉贤守数人，经时数十载始大备。而其积累艰难，亦可喟息矣。能及其敝而未坏，坏而未泯，疾起而扶持。举斯加彼，察乎天地、日月、宇宙、江山所以不坏不灭者，斯岂不足以尽人道而宏教法哉。诸生朝游而夕息，景行先哲，睹文正容貌，而企慕其为人。其未仕也，必如文正刻苦自厉，以六经为师，文章论说，一本仁义而后可。其既仕也，必如文正有是非，无利害，与上官往复论辩，不以官职轻人性命而后可。其仕而通显也，必如文正至诚许国，终始不渝，天下闻风，夷狄委命而后可。诚如是矣，则不负今相国，今部刺史、守相，今郡文学，所以幸惠尔学者。庶几潜言，抑有述焉。
是岁九月望日，宛陵吴潜记。
＊
《复田记》：
按《吴郡图刻》，建学防文正范公，主学防安定胡先生。先生学法，传天下未坠。学宫在一州，亦未废也。而田有不守者，盖公斥胜地焉宫，又择沃壤为田。更建炎亡其籍，而绍、淳之石与版，独烂如也。不幸渔于豪民之手，黠吏羽翼之，株远冗深，漫弗省治。故在常熟县为田千六百九十亩，而租之入者仅干亩焉。盖十有九年，更几部使者、郡守，不能直，几校官不得直。而得直者汪君泰亨，能直之者林公介、章公良朋、司马公述也。方林公之摄守也，汪君力以告，公力主之。已而章公为守，又力主之。既主之直矣，有撼者，司马公为使，继直其事。遇林公再摄守，复深直其事，遂得直。盖归其冒没六百二十亩，又归其间羡四百余亩，士类起舞矣。乃并祠三公于学，而请记于余。余惟三代盛时，无地无学，而无家无田。故学之宫，不待兴田，不待给。而听谓良民者，即其所谓秀士也。其后士与民二矣，给之田以助学，盖将使士之秀者专之。而乃使民之无良者夺之，其于义何居？而不知此邦之田，则文正所给之田也。给以助学，则安定所主之学也。白景祐以来，言哲辅者孰如文正，言明师者孰如安定。二贤光气，覆罩八表。岂以一州亲沐嘉泽，亲染余诲，而可废队之乎？以十有九年之湮没，而还之一朝。其还者，时也；所以还者，人也。此三公之所以有赐于学也。人知三公之赐之深，由其主之之力。而不知汪君之请之力，其赐概不浅也，虽并祠可也。夫二公冶文正之地，而汪君司安定之席者也。或主养，或主教，一也。凡尔多士，因其养而溯其所以养，如见文正焉。因其教而溯其所以教，如见安定焉。以是学古穷经，砥操厉行。末达则治己，达则治天下国家。将使事业显融，名声辉焯。后之人见其盛而推其所自，曰吴学之士也，不负教与养者也。其岂非三公与汪君之意夫！其岂非文正安定之意夫！
绍定二年八月朔日，天台陈耆卿记。
＊＊＊
贡院，在西河西明泽桥北，旧西比较酒务基。乾道四年，郡守姚宪建，范成大书额。
县学记
吴郡自古为衣冠之薮。中兴以来，应举之士，倍承平时。后五县皆兴学，然其盛衰，则系令之贤否。绍兴间，程沂为昆山令，重修学，张九成作记。或谓九成托此以讽，遂不人石，集中亦不载。比访得之，附于后。
＊
梁肃《昆山县学记》：
学之制，与政损益。故学举则道举，政污则道污。昆，吴东鄙之县。先是，县有文宣王庙，庙堂之后有学室。中年，兵馑荐臻，堂宇大坏。方郡县多故，未遑缮完。其后长民者，或因而葺之，以民尚未泰，故讲习之事，设而不备。大历九年，太原王纲以大理司直兼县令。既释奠于庙，退而叹曰：“夫化民成俗，以学为本。是而不崇，何政之为？”乃谕三老主吏，整序民，饰班事。大启室于庙垣之右，聚五经于其间。以邑人沈嗣宗躬履经学，俾为博士。于是遐迩学徒，或童或冠，不召而至，如归市焉。公听治之暇，则往敷大猷以耸之，博考明德以翼之。优而柔之，使自求（之）。揭而厉之，使自趋之。故民见德而兴，行之于乡党，洽于四境。父笃其子，兄勉其弟。有不被儒服而行，莫不耻焉。佥曰：“公主于设教，向其末不坠其本，易其俗不失其宜也。”传曰：“本立而道生。”昔崔瑗有《南阳文学志》，王粲有《荆州文学志》，皆表儒训以著不朽。遂继其流，为《县学记》，俾来者知我邑经艺文教之所以兴。是岁龙集乙卯，公为县之明年也。
大历九年月日，梁肃撰。
＊
王禹僻《昆山县新修文宣王庙记》：
夫圣人之生，必受天命。有位者，天使之化民，为一时也。三皇五帝之谓乎。无位者，天使之立教，为万世也，先师夫子之谓乎。是以穷于旅人，终于陪臣，非不幸也。向使居帝王之位，行尧舜之风，则颜、闵之科，犹元凯之举也。两观之诛，（犹）四凶之罪也。自然道至而我无为，化行而人不知。时之歌者，必曰何力之有？后之美者，必曰无得而称也。虽流为典谟，形乎筒册，亦不过浚哲文明，温恭允塞而已。岂复有祖述宪章之道，流于后代乎？故曰：“生民以来，未有如夫子者也。”秉笔之士，安得轻议其德业欤？吴之诸郡，姑苏称其尊。郡之属邑，昆山出其右。杂以渔盐之利，溉乎朝夕之池。昔在皇唐，是为名邑。降及钱氏，兹惟上腴。距海之田，民斯阜矣。然而庠序或缺，儒素弗兴。实仓糜而礼节未知，既富庶而教化不至。为邑之长，得无咎乎？县大夫边公，世为儒流，时号甲族。自起家之调，历宰邑之资。所在播其能名，侪类惊其久次。大来之望，固未易知。皇上嗣位之明年，淮海王如京师，且献图籍，尊王室也。主上思泰远人，精择循吏。铜墨之任，尤难其才。始得公以宰吴，吴民受赐。降玺书以劳之，旌善政也。秩满受代，将选于天官。会兹邑有令尹之乏者，二千石命公以承乏。且叙政绩，闻诸冕旒。未几，有即真之命，免常调也。公因民所利，期月而治。以为人者教之本，儒者教之先。苟非师严而道尊，乌可移风而易俗哉。先是文宣王庙，但有基址，尽为蓁芜。废而不修，六十年矣。公乃出俸金以营之，同僚悦随，郡吏弗违。乃庀工徒，乃度材用。一亩之宫，图蔓以出之。数仞之墙，树土而揭之。殿堂既严，门阙斯备。丽以丹漆，饰以圬墁。制度合乎礼文，力役当乎农隙。乃像素王，被华衮，垂珠旒，王者之制彰矣。乃状十哲，冠章甫，衣缝掖，儒者之服备矣。庙之兴也既如彼，像之设也又如此。粤上丁之晨，行释奠之礼。所以列豆篷，陈篮簋，洁牲牢，具罍洗。蛰币有数，尸祝有辞。八音作而人和。三献终而神悦。礼无违者，道不虚行。观之如堵墙，化之犹影响。俎豆之事修矣，礼乐之道兴矣。十室之邑，期忠信以如丘；一变之风，闱《诗》《书》而及鲁。议者曰：吴地，裸国也。昆丘，海隅也。旧染霸俗，未行儒风。非明君以文德敷万邦，非贤宰以儒术化百里。又安能遵先王之教，移小国之风者哉？禹偁幸忝德邻，熟闻异政，爰旌茂绩，俾述斯文。鸡言虽在于圣门，不朽愿刊于贞石。
时大宋雍熙四年三月十九日，将仕郎守大理评事、知长洲县事王禹僻撰。
＊
张九成《昆山县重修学记》：
通直郎知乎江府昆山县事程公沂咏之，文筒公之曾孙，伊川先生之侄孙也。绍兴二十八年七月十二日，作书抵余曰：沂闻为政莫先于教化，教化莫先于兴学。吾邑有学，卑陋不治，甚不称朝廷所以尊儒重道之意。学门之外有社坛，斋厅掩蔽于前，气象不舒，沂乃移于社坛之西。辟其门墙，广袤十余丈。又以东隅建学外门，周植槐柳，增崇殿门。营治斋字，气象宏伟。殿堂斋廉，鼎鼎一新。遇月旦，则率县官诣学，请主学者分讲六经，与诸生环坐堂上以听焉。时知府事待制蒋公，名其堂曰“致道”，并书学榜以宠贲之。呜呼，可谓盛矣。又曰：先生昔学于大儒，其所见闻非俗儒比。愿以其所闻者明告于我，我将有以大之。余曰：吾老矣，久抱末疾，旧学荒落，顾何以副子之请？虽然，不可以虚辱也。辄以闻于师者以告左右，左右其择焉。窃尝以为学者当以孔子为师；以孔子为师，当学孔子之学。孔子之学，非为博物洽闻，넨章绩句，高自标致，视四海为无人。攘臂而言曰：吾仕官当至将相，吾富贵当归故乡。吾当记三箧于渡河，赋万言于倚马。此正俗儒之学，孔子之学乃不如是。当熟诵孔子“若圣与仁，则吾岂敢”之说，子夏“掬溜播洒”之说，孟子
“徐行后长者”之说，以求孔子之心，可也。是谓孔子之学。若乃学如马融、如陆淳，博如许敬宗，文如班固、如柳子厚，亦可矣。而依梁冀，而助武氏，而事实宪，而附王叔文，此吾侪之所以羞道，而孔门之罪人也。咏之以为如何？如其不然，当明以教我。
＊
常熟县《丹阳公祠堂记》：
平江府常熟县学丹阳公祠者，孔门高第弟子言偃子游之祠也。按太史公记孔门诸子，多东州之士，独公为吴人。而此县有巷名子游，有桥名文学，相传至今。《图经》又言：公之故宅在县西北，而旧井存焉。则今虽不复可见，而公为此县之人，盖不诬矣。然自孔子之没以至于今，千有六百余年。郡县之学，通祀先圣。公虽以列，得从服食。而其乡邑乃未有能表其事而出之者。庆元三年七月，知县事通直郎会稽孙应时，乃始即其学宫讲堂之东偏作为此堂，以奉祠事。是岁中冬长日之至，躬率邑人、学士、大夫及其子弟，奠爵释菜，以妥其灵。而以书来曰：愿有记也。熹惟三代之前，帝王之兴，率在中上。以故德行道艺之教，其行于近者著。而人之观感服习，以入焉者深。若夫句吴之墟，则在虞夏五服，是为要荒之外。爰自太伯采药荆蛮，始得其民，而端委以临之，然亦仅没其身。而虞仲之后，相传累世，乃能有以自通于上国，其俗盖亦朴鄙而不文矣。公生其间，乃独能悦周公、仲尼之道。而北学于中国，身通受业。遂因文学以得圣人之一体，岂不可谓豪杰之士哉。今以《论语》考其话言，类皆简易疏通，高畅宏达。其曰“本之则无”者，虽若见诂于子夏，然要为知有本也。则其所谓文学，固宜有以异乎今世之文学矣。既又考其行事，则武城之政，不小其邑，而必以诗、书、礼、乐为先务。其视有勇足民之效，盖有不足为者。至使圣师为之莞尔而笑，则其与之之意，岂浅浅哉。乃其取人，则又以二事之细而得减明之贤，亦其意气之感，默有以相契者。以故近世论者，意其为人必当敏于闻道，而不滞于形器。岂所谓南方之学，得其精华者，乃自古而已然也耶？矧今全吴通为畿辅，文物之盛，绝异曩时。孙君于此，又能举千载之阙遗，稽古崇德，以励其学者。则武城弦歌之意，于是乎在。故熹喜闻其事，而乐为之书。至于孔门设科之法，与公之言所谓本，所谓道，及其所以取人者，则愿诸生相与勉焉，以进其实。使此邑之人，百世之下，复有如公者出。而又有以一洒夫偷懦惮事，无廉耻而耆饮食之讥焉。是则孙君之志，而亦熹之愿也。公之追爵，自唐开元始封吴侯。我朝大中祥符改封丹阳公云。
五年六月甲申，朝奉大夫致仕、婺源县开国男食邑三百户、赐紫金鱼袋朱熹记。

[book_title]吴郡志卷第五
营寨
禁军
威果二十八指挥
雄节第九指挥
威果四十一指挥
威果六十五指挥
全捷二十一指挥
【补注】
《新军省札》：
平江李知府申，寿朋猥以凡庸，误叨藩辅之寄。到任之初，首访军籍。禁军元额计二千三百三十人，前后阙额，因循不补，在籍者一千七百五人而已。寿朋多方招募，不问子弟、百姓，但是少壮及等，即时当厅收刺，无毫发所费，由是人乐应募。自正月八日为始，至五月终，共招刺到六百三十人。并已填足元额，分番教阅，立定赏格，示以激劝。目今弓弩事艺，渐已习熟，其间亦有出等者。若自此不废，则皆为可用之兵。寿朋又谓：国家置禁军以壮蕃屏，置弓手、土兵以警盗贼。本府六县，所管寨分，类多阙额。截日终，已招填到四十八人。见督巡尉，严行教阅。此外如厢军，如递补，共又收刺到八十一人。新刺厢军，并令阅习事艺。如遇赏射，与禁军一般支犒。但目今所管弓弩、衣甲、器械，委是欠阙。见行措置，日夕打造。庶几缓急有备，不致上误使令。除将军兵射艺及支犒等，则费过钱。会开具军册供申外，伏乞证会小贴子。寿朋证得所招填到禁军等，月给钱米、春冬衣、赐及赏射支犒。以一岁计之，为数约十万余缗。并系本府自行计置，不敢上渎朝廷，并乞证会。
证得平江府先来曾招到禁军五百人，今又招到六百三十人。合证镇江府例，令为一军，分立队伍。别行选差将官，专一管辖。日逐严督，精加训练，务令一一勇锐。不许诸司州府见任州官及寄居差借，占破私役。须至札下。
右札付平江府遵证，今来札下事理，逐一措置施行，仍具申枢密院。准此。
厢军
崇节第九指挥
崇节第十指挥
崇节第十一指挥
崇节第十二指挥
壮城指挥
中军鼓角指挥
横江指挥
宁节第三指挥
城下开江指挥
＊
按《长编》范仲淹《疏》：
臣知苏州日，点检簿书，一州之田，系出税者三万四千顷。中稔之利，每亩得米二石至三石，计出米七百余万石。东南每岁上供之数六百万石，乃一州所出。臣询访高年，则云：曩时苏州有营田军四都，共七八千人专为田事，导河筑堤，以减水患。于时民间钱五十文耀白米一石。自皇朝一统，江南不稔，则取之浙右；浙右不稔，则取之淮南。故慢于农政，不复修举。江南圩田，浙西河塘，大半隳废，失东南之大利。今江浙之米，石不下六七百，足至一贯省。比于当时，其贵十倍。民不得不困，国不得不虚矣。
＊
又按《中兴小历》：
绍兴二十八年，知平江府蒋璨言，太湖者数州之巨浸，而独泄以松江之一川，宜其势有所不逮。是以昔人于常熟之北，开二十四浦，疏而导之扬子江。又于昆山之东，开一十二浦，分而纳之海。三十六浦，后为潮汐沙积，而开江之卒亦废，于是民田有淹没之忧。天圣间，漕臣张尝纶于常熟、昆山各开众浦。景祐问，郡守范仲淹亦亲至海浦，浚开五河。政和间，提举官赵霖又开三十余浦。此见于已行者也。今诸浦湮塞，又非前比。总计用工三百三十余万，钱三十三万余贯，米十万余石。缘平江积水已两月末退，望速行之。乃诏监察御史任古覆视，既而古至平江。又言常熟五浦通江，委是快便。若依赵子潇子浦是时为两浙漕所请，以五千人为率。来岁正月入役，月余可毕。又言平江四县，旧有开江兵二千人，今乞止于常熟、昆山两县，各招填百人。从之。
＊
按府籍元额，城下五百人。昆山、常熟、吴江各五百人。与《中兴小历》合。今存者百不二一。
【补注】足至一贯省，本集作足至一贯文者。
＊＊＊
作院指挥
寨
忠顺官寨，在报恩光孝寺后。淳熙二年建。
＊＊＊
御前许浦水军寨
《许浦水军省札》：端明殿学士、左中奉大夫、知平江府军事汪应辰札子奏：臣契勘平江府，准三省枢密院札子，御前水军统制冯湛申，已躬亲遍历，相视海道。控扼去处数内，苏州许浦镇，实控扼之要。港汊深远，可以安泊舟船。土地高广，可以安立寨栅。比之江阴屯驻之地，公议差胜。且去淮甸不远，斥堠相继，易于探报。比之定海驻札之地，尤为良便。乞于许浦镇移驻大军。合用寨地，乞委平江府差官与本军同共前去许浦，踏逐标拨，并教场地步施行。四月九日。三省、枢密院同奉圣旨，依札付平江府者。本府寻遵依指挥，差委常熟县丞秦，同水军统制差来使臣，踏逐寨地问。今据所差委官申：水军统制司先差到将官等，迁定合立寨基。其所指地段，并系人户居止八十余家，约有屋宇数百间，及积年埋葬坟茔三十余所。又有千人坑、焚化院各一所。又包占田土约七千余亩、并系膏腴之地。见种麻麦，相次成熟，已被蹂践。及种下秧苗，亦皆废坏。小民失业，号泣盈路。兼许浦镇止系边江，不当海道，自来即非紧切控扼之地。旧年曾经分拨些小防秋人船，时暂屯戍。其海道自别有要害去处，正合分军屯驻。今却全军尽在许浦，亦末为便。臣以上件事理，询访士民，皆言委是利害如此。切以水军万人，聚在一处。若谓防托海道，其许浦去海约一百六十余里，既非紧切控扼之地。而其他要害去处，又却无备。徒使一方百姓，麻、麦、秧田，既已失望；田庐、坟墓，复不能保。伏望特降睿旨，施行取进止。三省、枢密院同奉圣旨：令平江府依已降指挥，疾速逐仍打画图本，申三省、枢密院。乾道六年闰五月，元额管官兵一万二千，分为四军、八将、六十二队。于内分拨三百人江阴驻札。乾道七年十月，奉圣旨：御前水军，以七千人为额。淳熙三年二月，冯湛奏请再招收一千人。奉圣旨：增额五百人。五年八月，于友奏乞增额五百人，不拘等仗、刺充、胜捷，均拨使唤。绍兴元年四月，奉圣旨：发到福州，寄招梢矸水手三百二十人，并绩发到水手一百八十人，付司收刺，支破、壮军请给。嘉泰四年七月，枢密院札子：措置招募贩倭人。奉圣旨：令招募情愿充应贩倭人二十人，支破全分效用请给。开禧二年，冯拱申：海船百只，水手分布不敷，乞招收三色军兵五百人。又乞招收武艺精熟，识见可用一百人。刺充全效及次等效用。奉圣旨：并依。嘉定十五年，吴英申：乞增招梢碇水手八百四十人，刺充、胜捷、壮军与元管军兵总以万人为额。《顾径水军省札》：平江府许浦水军都统制吴英申：证对本司驻札许浦，分屯列戍，管认江海，界分渺阔，责任匪轻。所管隘口，唯顾径最是紧要。盖缘坐落杨子大江末流，去海甚近。北通沙窖，密迩敌境。本司差拨官兵二千人，著隘防捍。比年以来，虏寇侵扰两淮州郡，累蒙朝廷调遣本司兵船前去建康，直至江池、鄂渚，应援防护江面，本司兵额虽曰万人，除分屯顾径、黄鱼垛、江阴寨及楚州管下淮海等处捍御，出江下海巡捕盗贼，诸杂轮流差使。逃亡名阙外，许浦在寨人数无几，每遇调遣，不免逐急。于顾径戍兵二千人内，抽差一千，添同前去。止有千人在戍，除看守仓场、库务、军器、支打、钱粮外，守御者委是寡少。况海湖战船，尽泊此港。设若贼徒窥伺，乘间经涉海道、沙窖作遇，本戍阙人捍御，所系甚重。岂得不预为布列兵屯，以防叵测。今欲措置增招二于人，添置左军内。拨新旧军人相半，同老小专一驻札顾径，防托海道。如或上流江西等处，设有警急，乃就许浦便可调发。庶免摘抽顾径兵船，不致有前出后空之虑。亦省官兵小券钱米实军国，经久利便。宝庆元年十一月。
＊＊＊
牧马寨，大寨八，小寨十七，散在城内。每岁四月，差统兵官总辖牧放，九月回。总辖衙在定慧寺西。
＊
按《中兴小历》：
绍兴十八年夏四月，殿帅杨存中乞于平江府，添盖牧马屋。诏所费并令官给见缗，不得科民。二十八年春正月，令平江府改造瓦屋。上谕：宰执据问架支钱，付逐军自盖。如户部阙钱，从内库支。【补注】

[book_title]吴郡志卷第六
官宇
吴都佳丽，自昔所闻。建炎兵烬，所存惟觉报小寺及子城角天王祠。今州宅、官廨、学舍、仓庾、亭馆之类，皆中兴后随事草创，不能悉如旧观。辄考故事，并异时名额，识之以备考古。
＊＊＊
谯楼，绍兴二年，郡守席益鸠工。三年，郡守李擢成之。二十年，郡守徐兢篆平江府额。然止能立正门之楼，两傍挟楼至今未复，遗基归然。
＊＊＊
戟门，绍兴元年，郡守胡松年建。榜以平江军额，徐琛书。
＊＊＊
设厅，皇祐中，李晋卿以兵部员外郎守郡，尝修大厅。蒋堂为《记》，叙厅之所始甚详。今题名逸李姓名，晋卿是其字也。后嘉祐中，王琪以知制诰守郡，始大修设厅，规模宏壮。假省库钱数千缗，听既成，漕司不肯除破。时方贵《杜集》，人间苦无全书。琪家藏本，雠校素精。即俾公使库镂版印万本，每部为直千钱。士人争买之，富室或买十许部。既偿省库，羡余以给公厨。兵火之后，绍兴三年，郡守宋伯友更建今厅。高宗皇帝巡幸，尝以为正衙，制度差雄。
＊
蒋堂《重修大厅记》：
姑苏受署厅新成，当兵部员外郎李公晋卿守屏之明年冬十月也。政修事举，所至精明。完茸之初，见梁问有题识，乃有唐乾宁元年刺史成及所建。乾宁距圣宋一百六十有余年矣，刺是郡者，接迹不绝。凡受署讫，即临便阁，烦鞅沉迷。其于厅事，或旬日不一至。以至年祀寝远，栋将桡焉。予昔两绾苏印，班录余问，每浚池隍，构台榭，以馆遇宾，以备宴衎，以追韦、白二公风迹。虽自以为适，然于是厅缮完，有所未至。今观李公之为，有过人者。图新补废，俾唐末之遣构，巍乎显明。吏民瞻之，靡不胥悦。君子谓李公急于先务，知布政之本焉。予目是事，怃然自咎。因书本末云。
时皇佑六年三月日记。
＊＊＊＊
黄堂，《郡国志》：在鸡陂之侧，春申君子假君之殿也。后太守居之，以数失火，涂以雌黄，遂名黄堂，即今太守正厅是也。今天下郡治，皆名黄堂，防此。
＊＊＊
郡圃，在州宅正北，前临池光亭大池，后抵齐云楼城下，甚广袤。案：唐有西园，旧木兰堂基，正在郡圃之西。其前隙地，今为教场，俗呼后设场，疑即古西园之地。郡治旧有齐云、初阳及东、西四楼、木兰堂、东、西二亭、北轩、东斋等处。今复立者，惟齐云、西楼、东斋尔。余皆兵火后一时创立，非复能如旧闻。
＊＊＊
东楼，唐有之。今废。
独孤及《重阳陪李苏州东楼宴》诗：
是菊花开日，当君乘兴秋。风前孟嘉帽，月下庾公楼。酒解留征客，歌能破别愁。醉归无以赠，只奉万年酬。
＊＊＊
初阳楼，在郡中池上，既曰初阳，宜占东城。今废。
皮日休《登初阳楼》：
危楼新制号初阳，白粉青奸射沼光。
避酒几浮轻舴艋，下棋曾觉睡鸳鸯。
投钩列坐围华烛，格簺分明占靓妆。
莫怪重登频有恨，二年曾侍旧吴王。
＊
陆龟蒙：
远窗福很亦成年，几伴杨公白昼筵。日暖烟花曾扑地，气和星象却归天。
闲将水石侵军垒，醉引笙歌上钩船。无限恩波犹在目，东风吹起细漪涟。
＊＊＊
东亭，唐有之，今更它名。
白居易：
温温土炉火，耿耿纱笼烛。独抱一张琴，夜入东斋宿。
窗声度残漏，帘影浮初旭。头痒晓梳多，眼昏春睡足。
负暄檐宇下，散步池塘曲。南雁去未回，东风来何速？
雪依瓦沟白，草绕墙根绿。何言万户州，太守常幽独。
＊＊＊
西亭，唐有之，今西斋是其处。
白居易诗：
常爱西亭面北林，公私尘事不能侵。
共闲作伴无如鹤，与老相宜祗有琴。
莫遣是非分作界，须教吏隐合为心。
可怜此道人皆见，但要修行功用深。
又《题西亭》：
朝亦视簿书，暮亦视簿书。簿书视未竞，蟋蟀鸣座隅。
始觉方岁晚，复嗟尘务拘。西园景多暇，可以少踌躇。
池乌淡容与，桥柳高扶疏。烟蔓弱青薜，水花披白蕖。
何人造兹亭？华敞绰有余。四檐轩乌翅，复屋罗蜘蛛。
直廊抵曲房，窈窕深且虚。修竹夹左右，清风来徐徐。
此宜宴嘉宾，鼓瑟吹笙竿。荒淫即不可，废旷将何如？
幸有酒与乐，及时欢且娱。忽其解郡印，他人来此居。
＊＊＊
西园，在郡圃之西，隙地直子城，甚袤。唐谓之西园，今以作教场。
白居易：
丘园谁共卜，山水共谁寻，
风月共谁赏，诗篇共谁吟，
花开共谁看，酒熟共谁斟？
惠死庄杜口，钟殁师废琴。
道理使之然，从古非独今。
吾道自此孤，我情安可任。
唯将病眼泪，一洒秋风襟。
＊＊＊
北轩，在郡宅之后。
梅挚《北轩欹枕》：
苦无勤瘁补台纲，西院西头冷峭房。
今日钤斋一欹枕，清风不敢傲羲皇。
北池，又名后池。唐在木兰堂后，韦、白常有歌咏。白公桧盖在池中。皮、陆亦有《木兰后池白莲》、《重台莲》、《浮萍》三咏。今池乃在正堂之后，而木兰堂基正在其西，后无池迹。岂所谓木兰堂基者，非唐旧耶？或旧池更大，连木兰耶？本朝皇祐问，蒋堂守郡，乃增葺池馆，赋《北池宴集诗》及《和梅垫北池十咏》。后十二年复守郡，遂作《北池赋》。按堂赋咏，池中有危桥、虚阁，今池皆不能容，则知承平时，池更大矣。
＊
《蒋堂穴北池赋并序》：
姑苏北池，其来古矣。昔刺史韦应物诗云：“海上风雨至，逍遥池阁凉。”即其池也。韦与白乐天皆有池上之作，盛诧其景。自韦、白没，仅三百年，寂无歌咏者。予景祐丁丑岁，被命守苏，池馆必葺，尝赋《北池宴集诗》。是时端明张安道为邑昆山，亦留《风什传》，刻于石，故事在焉。去此涉一纪，予复佩苏印。感旧成赋，聊以寄怀云。泽国秀壤，句吴故城。其野意之胜者，有曲池之著名。环碧晓涨，浮光昼淳。斡琅津之余派，分银潢之一泓。危桥跨波，迅若走鲸；虚阁延月，清如构琼。乃飞盖之所集，霭芳尘之不凝。主人一去，谓予去此十二年矣。春草罗生。赋咏几废，涓萦未平。今兹税鞅之日，复慰临流之情。目与景会，神将喜并。是时霁色疏净，群动纷盈。鱼在藻以性遂，龟游莲而体轻。禽巢枝而自适，蝉得荫而独清。科斗成文书之象，蛙龟有鼓吹之声。以至鸥乌群嬉，不触不惊；菡萏成列，若将若迎。岸产并柯之木，波孕紫茎之萍。滩露沙而金紫，垣叠藓以衣青。新蒲锵锵，挺水心之剑；绿竹整整，矗羽林之兵。别有岛桧高耸，虬枝相撑。水石结操，冰霜荐英。若古君子，与世寡偶，而特立独行，吁可异也。噫！境之胜者可称，物之秀者可旌。故万状在目，吾得题评者已。吾方岸野愤，踞风亭，觞宾友，奏竽笙。或独茧静钓，或扁舟醉乘。惟蔗有浆，用以析朝酲；惟菊有华，可以制颓龄。而况庭无留事，身若遗荣。泯得丧乎意表，育平粹于心灵。姑倘徉于池上，亦何虑乎何营。
＊
皮日休《木兰后池重台莲花》：
欹红委媠力难任，每叶头边半米金。
可得教他水妃见，两重元是一重心。
《浮萍》：
嫩似金脂扬似烟，多情浑欲瘫红莲。
明朗凝附南风便，寄与湘妃作翠细。
《白莲》：
但恐醍醐难并洁，只应薝卜可齐香。
半垂金粉知何似，静婉临溪照额黄。
陆龟蒙《和重台莲》：
水国烟乡足芰荷，就中芳瑞此难过。
风情为与吴王近，红尊常教一倍多。
《浮萍》：
晚来风约半池明，重叠侵沙绿厨成。
不用临池重相笑，最无根蒂是浮名。
《白莲》：
素花多蒙别艳欺，此花真合在瑶池。
还应有恨无人觉，月晓风清欲堕时。
皮日休《重题后池》：
细雨阑珊眠鹭觉，钿波悠漾并鸳娇。
适来会得荆王意，只为莲茎重折腰。
陆龟蒙：
晓烟清露暗相和，浴雁浮鸥意趣多。
却是陈王词赋错，枉将心事托微波。
＊
蒋堂《和梅挚北池十咏》：
池上有虚阁，翠檐迅若翔。百壶多盛集，四坐仰惟良。
藓印文綦绿，莲依桂楫香。何由陪啸咏，敷衽纳微凉。
池上有奇桧，青青岁纪深。旧枝怜茂殖，时亦欠清吟。
夕月漏孤影，秋霜滋劲心。今方遇真赏，风什播瑶音。
池上有孤岛，影摇波底天。蓬壶欣仿佛，仙客得留连。
岸草衬丹毂，滩芦隈画船。羡君休擀日，寄傲一樽前。
池上有修竹，遥闻手自栽。几因风韵响，时感隼旗来。
粉箨经梅脱，虬根遇石回。婵娟绿阴下，小宴为谁开。
池上有垂柳，烟笼濯濯枝。芳根逢茂育，老翠胜平时。
体弱因风舞，词清人笛吹。金城久不到，遥想叹羁离。
池上有丛菊，繁英满旧蹊。金刀惜频剪，粉蝶得幽栖。
醉弁谁同插，香笺手自题。遥思清赏处，野步岸东西。
池上有时钓，闲忘侍从身。波平方浸月，吏退阕无人。
藻映鲂鱼尾，风摇独茧纶。一亭容膝地，雅饰免荒蓁。
池上有时宴，笙篁沸欲凝。欢多漏移刻，坐久月和灯。
席客咏持蟹，女娼歌采菱。醉来忘万事，风静水波澄。
池上有雏鹤，来从淮水壖。旧巢离海树，清唳入吴天。
骨峭翘霜月，翎疏刷野泉。使君宜得伴，仙格本千年。
池上有驯鹿，亭台深处行。长随熊轼惯，且免兔置惊。
遥草眠多稳，流泉饮亦清。寸岑有灵囿，可使遂微生。
双莲堂，在郡治木兰堂东，旧芙蓉堂也。至和初，吕济叔大卿守郡，以双莲花开，易此名。
杨备：双莲仙影面波光，翠盖摇风红粉香。中有画船呜鼓吹，瞥然惊起两鸳鸯。
＊
池光亭，在郡宅后池北。绍兴十七年，郡守郑滋重建。池傍有小山二：东曰芳坻，郡守蒋粲建，飞白书其额；西有桧，郡守洪遵访恭寐植焉。唐有白公桧，已不存。淳熙六年，郡守司马汲以亭名犯曾祖及祖讳，暂以木兰堂榜之。
＊
木兰堂，在郡治后。《岚斋录》云：唐张搏自湖州刺史移苏州，于堂前大植木兰花。当盛开时，燕郡中诗客，即席赋之。陆龟蒙后至，张联酌浮之，龟蒙径醉，强执笔题两句云：“洞庭波浪渺无津，日日征帆送远人。”颓然醉倒。搏命他客绩之，皆莫详其意。既而龟蒙稍醒，援毫卒其章曰：“几度木兰船上望，不知元是此花身。”遂为一时绝唱。按旧堂基在今观德堂后，古木犹森列。郡守数有欲兴废者，而卒未就。承平时，堂近有治平二年郡守陈经所刻御书飞白字碑，揭于木兰堂之新阁上，今不复存。
范仲淹《木兰堂》：堂上列歌钟，多惭不如古。却羡木兰花，曾见霓裳舞。白乐天焉【苏州刺史，常教此舞。】
杨备：木兰枝密树仍高，堂下花光照节旄。列鼎重茵歌舞地，金章同色使君袍。
双瑞堂，旧名西斋。绍兴十四年，郡守王唤建。前有花石小圃，便坐之佳处。绍熙元年，长洲有瑞麦四歧，及后池出双莲。郡守袁说友茸西斋，以双瑞名堂，以识嘉祥。
＊
范成大《双瑞堂记》：
绍熙初元夏四月，吴郡袁使君为政之再阅月也，长洲之彭华乡以瑞麦献。又三月，木兰后池以瑞莲献。麦两歧，已坚栗可刈。歧间复出新苗，玉枝青葱，且秀且实。后十日，又歧于新苗之半，亦秀实如前。按《瑞图》：麦自两歧至九歧者有矣。未闻枯茎之梯，一再重出，青黄殊色，而三颖俱茂，有生生不穷之意，盖创见云。莲则共蒂异花，连理并秀，丰腴适相当，亦奇产也。吏民欢喜，谓造物者效珍发祥，工深巧妙，非贤使君孰能致此。又谓使君辱临吾州，政尔暖席，而嘉瑞辄应，何其速耶？余闻神人精祲之交，其迹固相绝远。一念感通，则和同无间，直瞬息顷尔，固未可速计也。方使君持节按刑时，以柱后惠文，绳郡县弗虔，官吏累足立，逐捕剧贼，血其鲸鲵，风采烈于秋霜。朝廷第最课，进直中秘书，就牧此邦。吴人儋其威名，相与屏气惕息。使君一日遇范村，从容为余言：“向吾以衣绣持斧为职，知饬法锄奸而已。今为郡守，号称民父母，当有恻怛之爱。拊摩畿鳏，若乳保之于赤子。使百姓知吾此心，庶几有不忍欺者。虽蒲鞭且弗愿用，况于桁扬敲朴乎？”余瞿然起，贺曰：“公此心当与天通，人固未能户知，神者其知之矣。”阅时广几，而叶气熏翔，被于珍物。岂非一念之感，如鼓应桴，有不疾而速，不召而至欤？是岁，秋大熟，政成人和，庭讼稀简，郡廓廓无事。曩之蕲望于民者，皆如本指，益知祥应之不虚。于是部使者暨府县之宾佐，皆画图以传，赋诗以相倡酬，犹谓未足传久远。且《春秋》有年、大有年，皆以喜书。今兹乐岁善收，瓯娄污邪，无不满望。二瑞实兆其祥，尤不可以弗识，乃以双瑞名郡之东堂。余又为原其所以致祥者为之记。因以附见有年之喜，亦《春秋》之遗意焉。
使君名说友，字起岩，建阳人。
嘉平日，石湖范成大记。
平易堂，在小厅东挟。绍兴间，郡守蒋璨立，自书扁榜。淳熙五年，郡守单夔易以隶书。
＊
思政堂，旧名东斋。绍兴三十年，郡守朱翌建。隆兴间，郡守沈度更名复斋。绍熙三年，郡守沈揆更今名，自书曰扁榜。
思贤堂，旧名思贤亭，以祠韦应物、白居易、刘禹锡，后改曰三贤堂。绍兴二十八年，郡守蒋璨建。三十二年，郡守洪遵又益以王仲舒及范文正公二像，更名思贤。
＊
仲并撰《三贤堂记》：
绍兴二十八年春，敷文阁待制、阳羡蒋公之镇吴门也，既期年矣。治最上闻，帝用褒宠。民安初政，郡以无事。公唯益勤不懈，事有关于风教，纤悉必举。前人遣踪胜概，以次复焉。（且）以前政信安孟玉之意，尝捐金欲兴三贤堂。（惟）唐左司郎中曰洛阳韦公，太子少傅曰太原白公，太子宾客曰中山刘公，皆尝牧此邦者，邦人尊之日三贤。囊岁为堂以祀之，毁于兵火。垂三十年，邦人念之叹息。公访其遗基，得于郡治故木兰堂之左。攘剔榛翳，抡材庀工。百姓不知，僚属皆乐从也。
三月辛酉，堂成。制度古雅，不陋不奢，称三贤之居焉。塑其像，以次位置于堂，南向东上。并尝一再从公过焉，公曰：“其为我记岁月。”固辞不获。并每独怪唐史如《文艺》、《儒学》、《循吏》三傅，几二百人，韦公法当处一焉。乃独不为立传，亦史册之遗恨也。惜哉！公正元初，由左司郎得郡于此。清德临民，民乐其政。暇日，宾礼名流，与之酬唱。于时白公客游郡下，盛称公风流雅韵，播于吴中。至有诗仙之目，自以不得与公游宴为不满。
已而罢郡，寓永定僧庐，羁旅萧然，欲求田课耕而未得。每端居，焚香扫地而坐。清风峻节，可想而知。其后白公自杭移苏，实宝历初元也。首以公郡宴诗馋之石，酷爱慕之，每自谓不及。韦公大概，可见于此。史不传，不得不致详焉。若白与刘，行事始终，则有本傅在。二公共生大历王子岁，真辈行也。晚益相厚，世谓刘、白。白之去郡，刘以诗遗之，有“千门万户婴儿啼”之句。虽三代遗爱，何以加焉。
后六七年，当大和中，刘亦继来。乘郡荒疫之余，抚摩安辑，免民于转徙，文宗锡服以宠之。白公时在河南，犹以诗为刘贺。三贤平时道义相先，分相好，诚相与也。而文声政绩，兼优并著，且俱为有意于民者。名藩巨屏，得一师帅吾民，幸矣。乃接踵来临，岁月未远。声名风采，炳乎其辉，一时盛事，他郡所未有也。去之三四百岁，邦人怀慕之不衰，宜哉。公复振起而一新之，是将传之愈久而愈无穷也。蒋氏代以儒学显，至公而守兹土者三世矣。
公少受知初世父枢密太师魏公，翰墨篇章，悉有家法。晚逢明天子，擢登法从，处剧以简，中扃湛然。到郡今逾年矣，锄荒植废，皆如此堂，未易一二书也。并闻元祐中，魏公帅南海郡人，绘前刺史吴公隐之、宋公璟而下八人，筑堂以祠之。魏公阅图籍所载，又得滕公修、王公林，合前八人者号十贤，各为之赞叙。公今新斯堂也，视十贤之举盖不谋而契。益知公之心，真魏公之心哉。敢并书以告来者。
五月庚申朔，左朝奉郎、前差通判信州军州主管学事、江都仲并记，广平程绍祖书。
＊
范成大撰《思贤堂记》：
吴郡治故有思贤亭，以祠韦、白、刘三太守。更兵烬久之，遂作新堂，名曰三贤。其四年，当绍兴辛巳，鄱阳洪公始益以唐王常侍、本朝范文正之像，复其旧之名亭者榜焉。先是，公以岁五月来临吾州，繇州南鄙望洞庭，略具区。观三江五湖之吐吞，涛波晤天，旁无边垠。而石堤截然，浮于巨浸之上。若有鬼神之扶倾，鲸鳖背负而涌以出也。暮夜，人语马嘶，匈匈不绝。公固己语其人，思常侍之功矣。周览原田，而相其沟防。东南之播于江，东北之委于海者，脉络酽通，堙芜涤除，夏旱易以陂，潦水时至，不能啮渚涯以决污邪，荒寒化为麦禾。起景祐迄兹岁，无大浸。于是公又曰：“非文正范公之勤其民者乎。”退者参石记竹书之传，详两贤行事，尚什百于此。韩退之名知言，碑王之墓隧，谓治苏最天下。盖遗册尘存于一堤，其变灭无考者，不知几也。文正自郡召还，遂参永昭陵大政。德业光明，为宋宗臣。通国之诵曰文正公，而不以姓氏行焉。韦、白、刘之余爱，邦人既已俎豆之。语在旧碑，尚矣。王、范风烈如此，且有德于吴，宜俱三贤不没，以为无穷之思，此堂之所为得名者。尝谓士才干必自贤，位高或不屑其宫，世通患也。洪公忠宣公之子，擢博学宏词第一，名字满四海。
余二十年，既人翰林为学士，未几自劾去。甫及里门，制书以左鱼来矣。邦人度公且上朝谒，莫能久私公也。然始至之日，咨民所疾苦，退然不自居其智能。亟从掌故吏访诸贤之旧图画，仿佛想见其平生。公既以道学文章命一世，顾有羡于五君子者。意将迹其惠术，讲千里之长利，以膏雨此民。彼憧憧往来，示桑阴，趣舍人装者，虑安肯出此。夫才高而不自贤，位高而滋共其官，盛德事也。斯堂法应得书，会公使来属笔纪岁日。成大世占名数西郭，乐其州多贤守令之不歉于古也，文正公又吾东家丘焉。窃愿托斯堂以夸邻邦，以为邑子荣。乃不辞而承公命。
八月既望，州民左从事郎范成大记并书。
瞻仪堂，旧在厅事之东。绍兴三十一年，郡守洪遵建。吴俗贵重太守，来丈必绘其像。春秋则陈于齐云楼之两挟，令吏民瞻礼。至是，洪公恐为风日所侵，故作此堂藏之。绍熙三年，郡守沈揆始迁诸像于后圃旧凝香堂中，并其名迁焉。
＊
范成大《瞻仪堂》：
吴自置守以来，仍古大国，世为名郡。又当东南水会，外暨百粤，中属之江淮。四方宾客行李之往来，毕上谒戏下，愿见东道主，城门之轨深焉。稻田膏沃，民生其围玫繁。井邑如云烟，物伙事穰。有司程文书应官府者，以千万计。奉使命大夫行部，第郡课必致详于吴。以视列城，其雄剧如此。夜漏未尽，太守坐堂上，主吏、傧客旅进退，语言面目，不暇相孰何。平明乃得据按，听诸曹白事，率常旰食。有顷，它客与报期会者，又至如前。虽精力过绝人，其势亦出甚劳，而后能善治。故吴郡虎符，非名德士若已至大官者不以朌。去之数十百年，长老犹以为记。至臧去绘像，畏爱之如一日，番阳洪公之以内相典城也，乃规东序之间屋为堂。取凡公私所藏故侯之像，颇补其阙遗，列画其上。又采韩退之庙学碑语，名之曰瞻仪，而命州民范成大词而识诸石。窃尝观郡国方志，与耆旧、风土之书，既备载山川、土疆、郭郛所在，必论次前世贤守长爵里、姓字之大略，著于篇。谓君子尝居之，其地政僻陋，犹借此以为宠。今吾州不独能志其人，而肖貌具在，章绶相辉，凛凛如对生面，它郡未闻有此。虽大府地重多显者来，自有以不没。抑吴人习于亲上，至久远且弗弭忘，气俗之嫩旧矣。洪公盖始表出之，盛事固不宜无纪。然公实以绍兴辛巳夏五旦至郡，是岁，北虏谋畔盟，积甲并塞，使行人来启兵端。又造舟东海上，将数道入寇。天子赫怒，大发步骑待边。分命楼船将督水居之士，营巨浸以直贼冲。吴前当出师通道，后控海浦所从人。烽候相望，羽书疾星火。公声气弗为动，舂容颐指。不敛一钱，不籍一夫，机事立决无留行。奸人幸骚摇一逞，心醉叵测，相率遁去。里门晏闭，田问无吠犬。行歌刈熟，不知有军兴。民德公甚，念无以报恩勤，饮食必祝焉。公于艰艰时用剧郡，呼吸变故，曾无足以婴道德之威，齿文章之斧斤者。治行冠一世，而不自以为功，若此足矣。顾方帅其吏民，以馆御诸贤，览观裴回，若慕用之云者。夫有余则毋我，不足者多尚人。君子之德心，岂世俗所能测识者哉。后之人历阶而登，有感于作者之意。畴肯以行能盖前闻人，其必葺斯堂而嗣其事。壁问之图，将鱼鳞杂袭，至于无穷可也。敢并书之以风来者。
十月九日，左从事郎范成大记。
齐云楼，在郡治后子城上。绍兴十四年，郡守王唤重建。两挟循城，为屋数问，有二小楼翼之。轮奂雄特，不惟甲于二浙；虽蜀之西楼，鄂之南楼、岳阳楼、庾楼，皆在下风。父老谓兵火之后，官寺草创，惟此楼胜承平时。楼前同时建文、武二亭。淳熙十二年，郡守丘崇又于文、武亭前建二井亭。
＊
唐白居易《齐云楼晚望偶题十韵兼呈马〔冯〕侍御周殷二协律》：
潦倒官情尽，萧条芳岁阑。欲辞南国去，重上北城看。
复叠江山壮，平铺井邑宽。人稠过杨府，坊闹半长安。
插雾峰头没，穿霞日脚残。水光红漾漾，树色绿漫漫。
约略留遗爱，殷勤念旧欢。病抛官职易，老别友朋难。
九月全无热，西风亦未寒。齐云楼北面，半日凭栏干。
又《和公权登齐云》：
楼外春晴百乌呜，楼中春酒美人倾。
路傍花日添衣色，云裹天风散佩声。
向此高吟谁得意，偶来闲客独多情。
佳时莫起兴亡恨，游乐今逢四海清。
《九日宴集》：
前年九日余杭郡，呼宾命宴虚白堂。去年九日到东洛，今年九日来吴乡。
两逞蓬鬓一时白。三处菊花同色黄。一日日知添老病，一年年觉惜重阳。
江南九月未摇落，柳青蒲绿稻稳香。姑苏台榭倚苍霭，太湖山水含清光。
可怜暇日好天色，公门吏静风景凉。榜舟鞭马取宾客，扫楼拂席排壶觞。
胡琴清圆指拨剌，吴娃美丽眉眼长。笙歌一曲思凝绝，金钿再拜光低昂。
日脚欲落备灯烛，风头渐高加酒浆。觥盏滟翻菡萏叶，舞鬟摆落茱萸房。
半酣凭槛起四顾，七堰八门六十坊。远近高低寺间出，东西南北桥相望。
水道脉分棹鳞次，里闾棋布城册方。人烟树色无隙罅，十里一片青茫茫，
自问有何才与政，高厅大馆居中央。铜鱼今乃泽国节，刺史是古吴郡王。
郊无戎马郡无事，门有棨戟腰有章。盛时倘来合惭愧，壮岁忽去还感伤。
从事醒归应不可，使君醉倒亦何妨！请君停杯听我语，此语真实非虚狂。
五旬已过不为天，七十为期盖是常。须知菊酒登高会，从此多无二十场。
＊
章宪《登齐云》：
飞楼缥缈瞰吴邦，表里江湖自一方。曲槛高窗云细薄，落霞孤骛水苍茫。
固知兴废因时有，独觉江山共古长。回首中原正愁思，不堪残日半规黄。
西楼，在郡治子城西门之上。唐旧名西楼，后更为观风楼，今复旧。绍兴十五年，郡守王唤重建。二十年，郡守徐琛篆额。下临市桥曰金母桥，亦取西向之义。唤初落成，郡人竞献诗，以进士耿元鼎所赋为最。
＊
白居易《西楼雪宴》：
宿云黄惨淡，晓雪白飘飘。散颏遮槐市，堆花压柳桥。
四郊铺缟素，万室甃琼瑶。银桩携桑落，金炉上丽谯。
光迎舞妓动，寒近醉人销。歌乐虽盈耳，惭无五裤谣。
《城上夜宴》：
留春不住登城望，惜夜相将秉烛游。风月万家河两岸，笙歌一曲郡西楼。
诗听越客吟何苦，酒被吴娃劝不休。纵道人生都是梦，梦中欢笑亦胜愁。
刘禹锡《登西楼见乐天题诗》：
湖上收宿雨，城中无昼尘。楼依新柳贵，池带乱苔春。
云水正一望，簿书来绕身。烟波洞庭路，愧彼扁舟人。
《玩月》：
半夜碧云收，中天素月流。开城邀好客，置酒赏新秋。
影透衣香润，光凝歌黛愁。斜辉犹可玩，移宴上西楼。
杨备《观风楼》：
观风危堞与云齐，楼下开门画戟西。
鼓角声沉丝管沸，卷帘晴黛远山低。
范仲淹《观风楼》：
高压郡西城，观风不浪名。山川千里色，语笑万家声。
碧寺烟中静，虹桥柳际明。登临岂刘白，满目见诗情。
章造《西楼怀感》：
高花古柳傍城闻，游目江城次第新。
百感中来倚惆怅，满城烟雨满城春。
耿元鼎：
西楼一曲旧笙歌，千古当楼面翠峨。
花发花残香径雨，月生月落洞庭波。
地雄鼓角秋声壮，天迥阑干夕照多。
四百年来逢妙手，要看风物似元和。
四照亭，在郡圃之东北。绍兴十四年，郡守王唤为屋四合，各植花石，随岁时之宜：春海棠，夏湖石，秋芙蓉，冬梅。
凝香堂，在思贤堂西，面临池。绍熙三年，迁太守画像于此堂，更名瞻仪。
逍遥阁，在旧凝香堂后。盖取韦应物“逍遥池阁凉”之句。此阁旧观复堂也。逍遥额，郡守蒋璨书。后守韩彦古欲更名，乃除去旧额，而迄不果更名。
云章串，在旧凝香堂西南，故有此亭。绍兴三十一年，郡守洪遵始命名。亭有仁宗皇帝赐陈经御书飞白“端敏宝文阎”佛〔五〕字石刻及奖谕陈经敕，赐丁谓诗，并太上皇帝御书千字文。
坐啸斋，在四照亭南。绍兴二十七年，郡守蒋璨建，并书额。
秀野亭，在坐啸斋西。绍兴三十一年，郡守洪遵建。凉渚，本流杯名。旧在凝香堂后，今徙于池光亭后。
观德堂，在教场，唐西园地也。绍兴二十一年，郡守徐琛建，西又有射亭。
扶春，池光亭后酴醵洞也。绍兴二年，郡守沈揆名之，且书其榜。
颁春、宣诏二亭，绍兴十四年，郡守王唤建，知信州吴说书额。亭之侧，东、西二井亭，乾道四年，郡守姚宪建。
介庵，庆历八年，郡守梅挚建。在木兰堂南凌云台下，挚作铭刻石。后庵入通判东厅，久亦废，而铭石尚在。盖兵火更张，官廨多失其旧也。
＊
《介庵铭并序》：
表署西北，有堂日木兰。堂之南，有台日凌云。灌木骈生其上，台下有故园废洞址在焉。予因访陈迹，通其塞而庵之。惜乎孑立一隅，中无长物。入之者志意敛然，思有所守，宜介其名而铭之：
庵非广居，介不兼济。有守退公，杖而独诣。心渊坐澄，默与真契。呜呼！公怒贼私，不迁而霁。私欲蠹公，不萌而制。世纷万殊，浩乎亡际。何以靖之？曰：“思无邪，一言以蔽。”
庆历八年九月二十五日，尚书户部员外郎、知苏州军州事梅挚立。
通判东厅，在郡治之西。绍兴九年，通判白彦惇建。介奄，旧在郡圃后，人通判厅，今庵亦废。厅西有琵琶泉，小丘嵌岩曰西施洞，皆传为往迹，泉清冽可酿酒。淳熙十一年，通判魏仲恭葺。洞门作捧心亭。今更名舞雪。
通判西厅，在城隍庙后，依子城东南角。城上有小楼见西山，名涌翠。
签判厅，在仪门西。
教授厅，在府学之东。
节推厅，在通判东厅之西。
察推厅，在乎桥南。
府院，在谯楼东。
司理院，在谯楼西。
司户厅，在府院西。
司法厅，在平桥南。
路钤衙，在子城内，府西楼下东偏。
州钤厅，在状元坊内。
路分厅，在路铃衙南。
转运衙，旧在郡西治偏，后徙余杭。【初，钱氏国除，田重税尚仍，旧亩税三斗。太宗命王蛰为转运使，来均杂税。蛰悉令亩税一斗，至今便之。】
仓库场务
府仓，在饮马桥西。
常平仓，在府仓内。
户部百万仓，在阎门里。开禧三年创，以府职曹官兼。嘉定二年，始命官专掌，以都司提领宪司措置。【补注】
归仁仓、报功仓，淳熙元年，郡守韩彦古创建。专储年计，并存府仓内。
甲仗库，在设厅西廊。
军资库，公使酒库，并在设厅东。
公使库、公使酒库，并在设厅东。
架阁库，在设厅西廊。
作院，在教场西。乾道四年，郡守姚宪建。
监仓厅，在姑苏馆前。
粮料厅，在谯楼西。
四酒务，在平桥南。初，郡有酒务四，合而为一，故名曰四酒务。
激赏西库，在景德寺东。
激赏南库，在盘门裹。
望云馆，在闾门里。
【右三所，并绍定二年郡守李寿朋创。】
清风楼，在乐桥南。
黄鹤楼，西楼之西。
跨街楼，西楼之西。
花月楼，饮马桥东北。
丽景楼，乐桥东南。
【花月、丽景，皆淳熙十二年郡守丘崇建。雄盛甲于诸楼。】
坊市
按《长庆集》云：六十坊者，《旧经》所籍如之，后颇随事而有创有易：
△乐桥东南
孝义坊（东憩桥巷）
通阛坊（金母桥西）
绣锦坊（大市）
儒教坊（饮马桥南）
旌义坊（蔡汇头）
孝友坊（南园东巷）
玉渊坊（南星桥）
儒学坊（乌鹊桥南）
衮绣坊（乌鹊桥北）
状元坊（醋库巷，黄魁所居）
吴会坊（府治东）
晋宁坊（濠股口）
和令坊（杨郡王府前）
绣衣坊（南仓桥北）
孔圣坊（南仓桥南）
积善坊（府治西）
阜通坊（夏侯桥西）
△乐桥东北
干将坊（东市门）
建盖口坊（干将巷）
真庆坊（天庆观巷）
迁盖口坊（草桥）
布德坊（顾家桥）
豸冠坊（仁王寺前）
富仁坊（鱼行桥东）
闻德坊（周太尉桥东）
崇不义坊（禅兴寺桥南）
乘鲤坊（张马步桥南）
闾丘坊（张马步桥北）
大云坊（天庆观西）
碧凤坊（天庆观前）
庆源坊（大郎桥东）
天宫坊（迎春巷）
迎春坊（百口桥）
△乐桥西南
武状元坊（乐桥南纸廊巷，林魁所居）
吴敝坊（西憩桥巷）平权坊（跨街楼南）
馆娃坊（果子行）
和丰坊（米行）
丽泽坊（吉利桥北）
通波坊（吉利桥南）
孙君坊（孙老桥）宾兴坊（贡院南）
好礼坊（富郎中巷）
义和坊（杉渎桥东）
灵芝坊（侍其巷）
昼锦坊（南营西）
载耜坊（开元寺东）
坤维坊（瑞光寺东）
同仁坊（金狮巷）
南宫坊（南园巷）
△乐桥西北
西市坊（铁瓶巷）
太平坊（太平桥）
嘉鱼坊（鱼行桥西）
流化坊（吴县东）
武状元坊（雍熙寺东，周魁所居）
文正范公之坊（范家园）
盍簪坊（张马步桥北）
德庆坊（惮兴寺桥西）
甘节坊（承天寺东）
乐圃坊（三太尉桥北）
立义坊（北寺西）
清嘉坊（朱明寺桥北）
仁风坊（十九胜巷）
至德坊（泰伯庙前）
吴趋坊（皋桥西）
（补注）右六十五坊，绍定二年春，郡守寿朋并新作之，壮观视昔有加。
儒学坊，林文节公与诸弟所居。希父概先在国史《儒学传》。希徙居吴，与弟旦，嘉祐二年同第进士，次举弟邵颜文同登第。吴人荣之，故以名坊。
○衮绣坊，以参知政事元绛所居得名。
○状元坊，淳熙八年，黄由魁天下，郡守韩彦质以表其闾。十一年，街泾魁天下。泾居昆山之石浦，亦立状元坊。
○豸冠坊，直龙图阁范师道贯之所居。贯之出入台谏有声，故以名坊。
○大云坊，林虑所居，虑自号大云翁。
○武状元坊二：淳熙十一年，林票为廷魁，郡守谢师稷以表其闾，在乐桥之南。庆元二年，周虎为廷魁，亦以名坊，在雍熙寺之东。
○灵芝坊
初名难老坊，蒋堂谢事所居。李之仪作《范正乎遣录》云：胡文恭公宿为诸生时，尝受学于蒋堂。文恭守吴郡，蒋居第表为难老坊。蒋不乐曰：“此俚俗歆艳，内不足而假之人以夸者，非所望于故人。愿即撤去。”胡乃用蒋氏当日有芝草之瑞，更名灵芝。
按：堂皇祐六年三月作《平江车新修大厅记》云：当兵部员外郎李公晋卿守屏之明年十月，修此厅。又有《因芝草生谢兵部》诗。据此，则所谓兵部者，正谓李晋卿。而揭灵芝于坊表者，亦李也。李之仪所记，乃谓揭坊名为胡宿，疑有误。
又按《胡宿墓志》：自祠部员外郎判度支，后知苏州。盖未尝为兵部，其为晋卿无疑。晋卿逸其名，今太守题名皆不著胡、李，盖阙文。方芝一产时，堂有诗记之。
（《因芝草生谢兵部》：黄茵〔困〕诞丘园，灵堪配醴泉。至和非我召，美化自公宣。秀色邻三径，幽光被一廛。时髦秉笔君〔者〕，为我列详〔诗〕编。
使君有意饰门闾，雅为灵芝揭表初。招隐溪边往还者，从兹认得野人居。）
○昼锦坊，以光禄大夫程师孟所居得名。
○德庆坊，直龙圃阁卢秉奉其亲，年八十余，故以名坊。

[book_title]吴郡志卷第七
官宇续
提点刑狱司，在乌鹊桥西北，绍兴元年建。厅事后曰明清堂，堂后小圃种竹，有亭曰“留客”，曾逮创。逮父文清公几命名，且作诗，徐蒇隶额。乾道九年，诸路添置武提刑一员。遂于旧司之东，撤去干官廨宇，以其地作东厅。比年省罢，使者来，从其便而居焉。
＊＊＊
曾几《留客亭诗序》：“逮子作亭于官舍明清堂之后，种竹殆千竿余。名其亭以“留客”，取老杜“竹深留客处”之句。因题二小诗云：“行列竹穷处，有亭佳可游。境因吾子胜，客为此君留。娟净经时雨，萧梢六月秋。岂无他草树，泾渭不同流。”种竹无他事，林间与客游。自应携手人，安用闭门留。静可过僧夏，清宜对弈秋。衰翁九节杖，来往亦风流。”
沈度：汩汩多尘事，长怀鸠杖游。每因门可款，岂为醉相留。静契竹林胜，幽非草树秋。公今国耆艾，砥柱屹中流。持节推仍世，林园记昔游。深藏事幽讨，长辔诅淹留。已见山无盗，欣同〔闻〕岁有秋。时容一啸咏，窃比晋名流。
《浙西提刑题名》：淳熙三年，直龙图阁陈公，繇浙东常平使者按刑西道；领刺史韩公，由浙东刑狱使者奉祠三街，同时被命以西。二公，前日僚旧也。弭节末几，声谐志合，风绩俱茂。暇日，因相语曰：“凡官寺必有所谓壁记，是司也独缺焉。其名氏官职与夫在事之岁月，久而遂泯，不可复知。非所以隆一台、诏后世也。”于是搜阅案牍，自建炎迄今，居是官者，得四十有二人焉。将才石宠置壁间，俾贾为之记。惟案刑遣使，国家令典也。漠暴胜之为直指使者，行郡国而谨督捕；唐颜真卿为监察御史，使五原而决冤狱事。固甚类，然未有专为刑狱遣著之令甲者。本朝列圣相承，子视元元，钦恤刑章。在淳化中，始遣常参官提点诸路刑狱。景德以来，始兼用武臣。厥后沿革因时，或省或置，汗青所载，叮考而知。圣上龙飞，惟祖宗成宪是循。用文武长材，求之如不及。乃乾道六年，遵景德恭寐，制诏诸路，各置武提刑三员，与文臣合台共治。惟时两浙，古一道也。熙宁末年，歧而复合。建炎以后，复析而东西之。浙西在今实为畿甸，异时遣使，视他路尤切注意。今陈公以名御史、韩公以左右信臣为之。皇华得人，于斯焉盛。恭闻真宗皇帝，尝命资政殿大学上向敏中，较诸路提刑所上课绩。惟两浙有奏报雪活冤狱者，遽命升其等级，以示旌劝。今日考核之意，同符真宗。则奏最九重，必有青常之宠，又当自二公始。故贾敢忘属吏之贱，学殖之荒落，而记不敢辞。淳熙四年四月日，奉议郎、如常州武进县、主管劝农公事借绯陈贾记。
＊＊＊
施垌（左朝散大夫，建炎四年九月十七日到任。绍兴二年二月，除江东提刑。）
邵昂（左朝请郎，绍兴二年四月十六日到任，当年十一月罢。）
向宗厚（右朝奉大夫，绍兴二年十一月二十九日到任，五年正月宫观。）
朱绰（左朝奉大夫，绍兴五年正月二十三日到任。当年二月二十八日，改除两浙转运副使。）
吴表臣（右朝请郎，绍兴五年三月十五日到任。当年十二月，除秘书监。）
朱纬（左朝散大夫，绍兴六年五月十四日到任。七年三月，改差知信川。）
陈桷（左朝散大夫、直龙圃开，绍兴七年三月初三日到任。八年七月，改差知台川。）
曾几（左朝奉大夫，绍兴八年十二月二十日到任，九年六月宫观。）
向宗厚（右朝散大夫，绍兴九年七月十四日到任。十一年四月，改差知婺州。）
张叔献（右朝奉郎、直秘阁，绍兴十一年九月二十五日到任。十二年十月，改除两浙转运副使。）
王鈇（右朝奉大夫、直秘阁，绍兴十二年十一月初二日到任。十三年八月，改除两浙转运副使。）
万俟止（右朝散大夫，绍兴十三年八月二十七日到任，十四年三月宫观。）
符行中（左朝奉郎，绍兴十四年七月二十四日到任，十五年二月罢。）
徐琛（右朝散郎，直秘闾，绍兴十二年四月十三日到任。当年十二月，除车器监。）
高世定（右朝请大夫、直龙图阎，绍兴十六年正月二十六日到任，当年六月罢。）
吴传（左奉议郎，绍兴十六年七月十三日到任，十八年十二月宫观。）
赵令良（左朝请大夫，绍兴十八年十一月二十七日到任，十九年十一月宫观。）
谢邦彦（左朝请大夫，绍兴二十五年十二月初九日到任，二十六年三月罢。）
赵涣（左朝奉郎，绍兴二十六年五月二十八日到任，二十七年二月宫观。）
金安节（左朝散郎，绍兴二十七年二月十七日到任。当年九月，改除大理少卿。）
陈抃（右朝散大夫，绍兴二十七年十月初二日到任，二十八年正月宫观。）
徐康（右朝奉大夫，绍兴二十八年三月十八日到任，当年十月罢。）
邵大受（左朝请大夫、直秘合，绍兴二十八年十一月初五日到任。二十九年闰六月，除左司。）
吕广问（左朝请郎，绍兴二十九年七月初七日到任。三十年四月，改除两浙转运副使。）
黄应南（左朝散郎，绍兴三十年七月二十五日到任。三十一年六月初七日致仕。）
王超（右朝请大夫，绍兴三十一年八月初五日到任。三十二年八月二十一日罢。）
王傅（左朝议大夫，绍兴三十二年十月二十三日到任。隆兴二年正月初二日，转左中奉大夫。当年六月十一日，改知信州。）
叶谦亨（左朝奉大夫、直显谟合，隆兴二年八月二十八日到任，当年十一月初五日致仕。）
曾逮（右承议郎，隆兴二年闰十一月初六日到任。乾道二年五月二十六日，丁父忧。）
王沦（左朝散郎，乾道二年六月二十八日到任。当年八月初七日，改除吏部郎官。）
姚宪（右朝奉郎，乾道二年九月初六日到任。三年五月十一日，除直秘阁、知平江府。）
陈良翰（左朝散郎、直敷文阁，乾道三年六月十一日到任。四年五月，盗贼肃静，特转左朝请郎。当年十一月二十四日，改除宗正少卿。）
李简能（左朝奉郎，乾道四年十二月二十八日到任。五年二月二十一日，磨勘转左朝散郎。六年六月十六日，除直秘阁，主管台州崇道观。）
任文荐（左朝奉大夫、直宝文阎，乾道六年八月二十五日到任。七年六月二十六日，除秘合修撰，改差知建宁府。）
王淮（左朝散郎、直敷文阁，乾道七年十月十一日到任。八年十一月初九日，改除太常少卿。）
梁俊彦（右武大夫、高州刺史，乾道九年闰正月初五日到任。淳熙元年三月二十七日，除福建提刑，绩改差提举佑神观。）
吕企中（右朝散郎、直宝文合，乾道九年六月二十六日到任。当年十二月二十七日，改知扬州。）
郑兴裔（武功大夫、江州观察使，淳熙元年四月初九日到任。当年八月二十日，改除江东提刑，续召赴行在。）
徐本中（朝奉大夫、充集英殿修撰，淳熙元年十二月十四日到任。三年三月二十五日，改除江东转运副使。）
赵师夔（承议郎、直龙图阎，淳熙三年五月十八日到任，当年六月初八日罢。）
陈举善（以朝奉郎、直龙图闾、浙东提举除，淳熙三年八月初八日到任。五年四月二十七日，召除左司。）
韩俣（以武德大夫、高州刺史奉祠除，淳熙三年十月初六日到任。五年九月初六日，改差知庐州。）
吕正己（以降授朝散大夫、直显谟阎、知镇江府除，淳熙五年六月初二日到任，当年九月初一日罢。）
韩元龙（以朝散大夫、司农卿除直龙图阎、浙西提刑，淳熙五年十月初四日到任。七年十月初二日，主管毫州明道宫。）
赵伯骗（以武功大夫、忠州团练使、浙西总管除，淳熙五年十月十六日到任。七年八月初六日，转和州防御使。）
梁总（以朝散大夫、人理少卿除，淳熙七年十月十六日到任。九年七月十三日，改除江东提刑，绩准省札，因兼知严州。救荒有劳，除直敷文阁。）
傅淇（以朝请大夫、浙东提刑除，淳熙九年十月十六日到任。十一年六月，除直龙图阁。十月十六日再任。十二年三月二十六日，改知宁国府。）
刘颖（以降授朝散郎、浙西提举除，淳熙十二年四月初二日到任，当年十月初十日罢。）
勾昌泰（以降授宣教郎、浙东提举除，淳熙十二年十一月初二日到任。十三年二月，转奉议郎，当月叙承议郎，四月磨勘转朝奉郎。当年七月初十罢。）
王尚之（以朝奉郎、大理少卿除直宝文阁、浙西提刑，淳熙十三年闰七月初三日到任。十四年二月十四日，改除司农少卿、湖广总领。）
赵子濛（以朝议大夫、直龙图阁、知扬州除，淳熙十四年五月十二日到任。十五年四月十六日，除秘阎修撰，致仕。）
潘且圭（以朝议大夫、知池州除，淳熙十五年五月初四日到任。当年十二月初五日改除大理卿。）
王师愈（以朝议大夫、直秘开、福建运判除，淳熙十六年正月二十八日到任。七月初十日，除直焕章阁宫观。）
袁说友（以朝议大夫、浙东提举除，淳熙十六年七月二十八日到任。绍熙元年三月，除直秘合、知平江府。）
王正己（以朝请大夫、充秘合修撰、新江东提刑改除，绍熙元年五月初三日到任。十二月初三日，准敕以陈乞宫祠差，主管建宁府武夷山冲佑观。）
应孟明（以朝奉郎、直秘合、知静江府除，绍熙元年十二月二十四日到任。二年九月，除尚左郎官。）
陈公亮（以朝请大夫、直秘阁、福建提刑除，绍熙三年四月到任。四年，除江南西路转运副使。）
黄遹（以朝奉大夫、浙西提举除，绍熙五年正月到任。当年，除荆湖南路转运判官。）
傅伯寿（以朝议大夫、直焕章合、江东运副除，绍熙五年□月到任。庆元元年，除将作监。）
何异（以朝请郎新江东提刑改除，庆元元年八月到任。三年，除直敷文合；八月，除太常少卿。）
韩邈（以朝请大夫、直秘阁、浙西提举改除，庆元三年八月到任。当年，除金部郎官。）
虞俦（以朝请大夫、新除直显谟闾、江西运副权知平江府除，庆元四年正月到任。依旧兼知平江府，六月住兼。九月，除直宝文阎知庐州。）
朱致和（以朝议大夫、直徽猷阁奉祠除，庆元五年四月到任。当年，除枢密院捡详。）
薛沼（以朝散大夫、提举两浙西路常乎茶盐公事除，庆元五年六月到任。当年，除户部郎官、淮东总领。）
任洙（以朝散郎、提举两浙西路常平茶盐公事除，庆元六年正月到任。嘉泰元年，除直秘阎宫观。）
陈研（以朝散大夫、直秘阁、荆湖南路转运副使除，嘉泰元年六月到任。二年，除枢密院捡详。）
孟纶（以朝请大夫、尚书仓部除，嘉泰二年六月到任。三年五月罢。）
曾（上卤下木）（以朝散大夫、荆湖南路计度转运副使除，嘉泰三年八月到任。十七日，除直焕章阎。当年，除太府少卿。）
方铨（以朝散大夫、尚书司封郎中除，嘉泰三年十二月到任。开禧元年四月，改除江西运判，填见阙。）
叶篑（以朝议大夫、尚书户部郎中除，开禧元年五月到任。二年四月，召赴行在，除右司。）
胡元衡（承议郎、尚书右司员外郎，除直宝谟阁，开禧二年四月到任。嘉定元年正月，召赴行在，除检正。）
汪文振（朝散大夫、司农少卿、兼玉牒所捡讨官，除直宝谟阎，嘉定元年正月到任。八月，准省札权镇江府，并权淮东总领。九月，正除司农少卿、淮东总领。）
李孟传（朝请大夫除，仓部郎官改除，嘉定元年十月到任。二年七月，除直秘阁，江东提刑。）
王居安（朝奉郎、知太平州，除直龙图阎，嘉定二年九月到任。当年赴诏行在，除权工部侍郎。）
留恭（朝奉大夫、浙西提举。嘉定三年正月，兼权提刑，四月就除。五月，改除直宝谟阎，知绍兴府。）
刘烩（朝散大夫、尚书吏部郎中，嘉定三年五月到任。四年二月，除司业。）
章徕（朝奉郎、浙西提举，嘉定四年正月，兼权提刑。闰二月，正除。）
陈芾（朝散郎，新除大理寺丞，嘉定五年正月到任，兼权平江府。七月，除直秘合、知平江府。）
金嵘（以朝请郎、守军器监除，嘉定五年到任。七年八月，除大理少卿。）
柴中行（承议郎、直秘阁，除江东运判，未赴。嘉定七年八月改除，十一月到任。九年，除尚左郎官。）
王涔（朝奉郎、新福建提刑改除，嘉定九年五月到任，九月宫观。）
王棐（承议郎、浙西提举兼权。嘉定十年十二月正除，十一年八月，除金部郎官，得旨兼权乎江府。）
乔行简（朝散郎、江淮等路都大提点坑冶除，嘉定十二年正月到任。闰二月，节制许浦水军。三月，兼权平江府。十一月，除直秘阎，依旧浙西提刑，兼知镇江府。当月，除军器监。十二月，除直焕章阁，知镇江府兼权提刑。十四年，除司业。）
赵患夫（朝散郎、兵部郎官除，嘉定十四年十一月到任。十六年，除直秘阎，再任，宝庆元年罢。）
休介（朝散大夫、浙西提举兼权。宝庆元年，直秘合正除。三年，兼权平江府。十二月，除太府少卿，依旧兼权平江府。绍定元年十一月，改除大理少卿。）
王与权（朝请郎，绍定二年正月二十八日到任。）
检法官厅，在提刑司东。
＊
干办公事厅，在东厅后。
提举常平茶盐司，在子城之东。厅事东有小池，上有假山，旁〔榜〕曰“亚中林壑”，米友仁书。池南北有亭：南曰扬清，北曰草堂。厅事之西，有宝翰阁，亦友仁书额。厅东北曰宣惠堂，厅后日皇华堂，厅之东侧曰颐斋，斋后圃中曰望云堂。绍兴三十年，杨和王子谈持节时作，为思亲也。池旁曰绣春堂，淳熙十五年，史弥正建。
＊＊＊
徐康《记》：
官舍题名，其来久矣。非特纪岁月，次先后；而其人之贤不肖，治行之能否，亦繇此可考焉。自守令而下，凡在官者，未之或废也。初，元丰、崇宁之间，尝遣廷臣分行诸路，号提举措置盐事。除授缰踵，而屡经并省。政和之二年，始罢官鬻，行新钞盐法。于是两河、二浙、荆湖、江淮复置提举司以总之。宣和五年，又分淮、浙为西路，则八州、军、三十八县隶焉，治平江府。今在府治之东厅，事独无记。康之承乏，又当兵火后，案籍残缺，欲为之而未暇。会朝廷纂修先帝《实录》，史官移文郡县，诸司取会题名。于是纲罗阙遗，访问故老，得承议郎王晋明而下，讫于朝请大夫石彦和，凡二十人。皆以月日为次，其未分路，则或治会稽，非今所部。书之以著其始，而阙其所不可考者。裒而刻诸石，以备采择焉。惟政事之在天下，莫如财用。而山泽之利，常居其半。管仲治齐，谨正盐荚，国以富饶，用能成九合之功。自漠、唐以来，盐铁、榷酒、均输之议，纷纷不同。而常为国家大计，所以制四夷、安边、足用之奉。善乎，魏尚书邢峦之言。圣人敛山泽之货，以宽田畴之赋。收关市之征，以助什一之储。取此与彼，非为身也。御史中尉甄琛，请弛河东盐池之禁。以为为民父母，而吝其醯醢。兼有群生，而榷其一物。是专奉口腹，而不及四体也。峦讥之曰：“坐谈则理高，行之则夷〔事〕阙。”于时咸以为然。世宗卒从琛议。其后豪贵封护，甚于官司，乃复禁如初。夫古今异宜，治非一轨。下三章之约于结绳之代，犹为密纲。太古之无事，后世非所及。而欲虞衡之官，捐利予民，安在其为知务也。与其赋外横敛，曷若权制商贾，为不失重轻之术哉。为今之法者，近是矣。钞有茶、盐、香、矾四等。茶盐之课，故岁至七百万缗，盐利居五之四。并海县道，煮水者六所。额以斛计者，常不下百五十万。则所以裨国计，以图恢复之功者，夫岂少哉。而康独有感焉者：四人之中，农为最劳。以其终岁勤动，寒耕而熟耘也。
今所谓亭户，则过于此。加以负山带海，顽犷成俗，急趋利而轻犯法。使输货于官者，价直以时，毋或高下，则盗贩息。盗贩息，则抵冒少，犴狱简，不但公家利其入而已。故乐以告后之人。厥初建官，兼治香矾，后不复较。而以摘山、煮海正其名称，谓之提举茶盐公事司，盖自宣和七年治〔始〕也。绍兴十年七月十六日，右奉议郎、提举两浙西路茶盐公事徐康记。
＊＊＊
承议郎王晋明（政和二十一月到任。）
朝奉郎李尧俊（政和四年到任。）
宣教郎曾熏（政和六年十一月二十五日到任，七年罢任。）
奉直大夫吴林。（阙）
奉议郎魏志崇。（阙）
承事郎何志修（政和七年添差。）
宣教郎曾熏（宣和元年九旦干日到任。）
朝奉郎陈隆寿（宣和元年十一月十四日到任，二年五月十五日，改添差于越州置司。三年二月，就除两浙提举常平。）
朝奉大夫刘敏才（宣和二年到任。三年五月罢。）
通直郎王韪（宣和三年五月到任，六月物故。）
奉议郎李与权（宣和三年到任，五年丁忧。）
通直郎李弼孺（宣和五年到任，六年丁忧。）
奉议郎王据（宣和七年四月到任，当年七月丁忧。）
通直郎王阳（宣和七年到任，建炎二年五月任满。）
奉直大夫陈述（建炎二年五月二十八日到任，四年正月二十八日罢任。）
承议郎、直秘阁梁汝嘉（建炎四年三月十三日到任。绍兴与二月十五日。就除两浙转运判官。）
左宣教郎夏之文（绍兴二年四月十九日到任。三年四月十三日罢任。）
右通直郎张愿（绍兴三年五月二十七日到任，四年正月初九日罢任。）
右通直郎侯宪（绍兴四年二月初三日到任，五年四月十二日罢任。）
右宣教郎钱堪（绍兴五年四月二十六日到任，七年四月二十六日任满。）
右朝请大夫石彦和（绍兴七年四月二十七日到任，九年四月二十七日任满。）
右承议郎徐康（绍兴九年四月二十八日到任，十一年五月初三日满，替除权发遣严州，续改知常州。）
右朝散郎米友仁（绍兴十一年五月初四日到任，十二年四月十一日，除将作少监。）
右朝散大夫万俟止（绍兴十一年五月内到任，绍兴十三年八月内，就除浙西提刑。）
右通直郎吴垌（绍兴十三年九月初四日到任，至绍兴十四年十二月三十日，改除两浙运判。）
右朝散大夫韦寿成（绍兴十五年二月十三日到任，当年七月初二日，改除仓郡〔部〕郎官。）
右朝奉大夫、直秘阁郑侨年（绍兴十五年七月初四日到任，当年八月十九日，与浙东提举高显谟两易。）
右朝请大夫、直显谟阎高世定（绍兴十五年八旦二十六日到任，十六年正月二十六日。除直龙图合、浙西提刑。）
左朝奉郎孙汝翼（绍兴十六年七月初十日到任，十七年正月二十七日，除提点江淮等路坑冶铸钱。）
右朝请大夫黄仁荣（绍兴十七年七月十九日到任，至十八年九月十一日罢任。）
右奉直大夫王晌（绍兴十八年十一月十七日到任，至十九年三月初三日，就除知平江府。）
右朝散大夫王玨（绍兴十九年十一月十五日到任，绍兴二十一年十二月十四日任满。）
右朝散大夫李琛（绍兴二十一年十二月十五日到任，绍兴二十四年五月初二日，改除知婺州。）
右朝奉大夫孟处义（绍兴二十四年五月初四日到任，二十五年正月初七日，改除淮南路转运判官。）
右朝请大夫李流（绍兴二十五年四月初三日到任，六月初六日，改差知明州。）
左朝议郎杜师旦（绍兴二十五年七月初三日到任，十月二十六日罢。）
右通直郎司马倬（绍兴二十五年十二月十五日到任，二十六年四月初十日罢。）
左朝请大夫赵子砥（绍兴二十六年六月初二日到任，当年八月二日致仕。）
右朝奉大夫陈抃（绍兴二十六年闰十月初二日到任，二十七年九月初八日，改除浙西提刑。）
左朝请郎朱倬（未到任，间改除右正言。）
左朝奉郎谢伋（绍兴二十七年十一月，自权知处州准告授，十二月二十三日到任。）
右朝请郎吕广问（绍兴二十九年四月初一日到任，当年闰六月二十一日，改除浙西提刑。）
左朝奉大夫直秘合杨倓（绍兴二十九年七月十四日到任。三十年，除直显谟阁。三十一年二月，准敕主管台州崇道观。）
左朝请郎洪适（绍兴三十一年三月初四日到任，当年月初六日，改除江东提举常平茶盐公事。）
右朝散大夫徐康（绍兴三十一年四月初一日到任。三十二年闰二月二十六日，改除户部郎官，总领淮东军马钱粮。）
左朝请郎章服（绍兴三十二年七月初五日到任，隆兴二年七月二十五日，改除吏部郎官。）
右朝奉大夫曾憎（隆兴二年九月初七日到任，乾道元年三月初六日，除尚书度支郎官。）
右朝奉郎姚宪（乾道元年三月初十日到任，乾道二年八月七日，改除本路提刑。）
右朝奉大夫刘敏士（乾道二年十月二十二日到任，至乾道三年十二月初六日，改除两浙转运判官。）
右朝请郎钱建（乾道四年六月十五日到任，五年四月二十五日，准敕主管台州崇道观。）
左承议郎芮辉（乾道五年二月十六日到任，六年八月，内除江西运判。）
右朝散大夫直敷文阎胡坚常（乾道六年九月十三日到任，乾道七年正月初二日，改除两浙运判。）
右奉议郎李结（乾道七年正月十七日到任，乾道八年七月十六日罢。）
右朝散大夫叶模（乾道八年八月二十六日到任，淳熙元年三月十一日，召赴行在。）
朝散大夫陈岘（淳熙元年五月二十日到任，至淳熙二年二月二十三日，准告除直秘阁，当年二月二十六日，改除两浙路转运判官。）
承议郎直秘阁薛元鼎（淳熙二年三月初九日到任，四年正月初五日，改除户部郎官。）
朝奉大夫潘畤（淳熙四年二月初五日到任，五年六月，两易江东提举。）
朝散郎颜师鲁（淳熙五年十月初四日到任，六年十二月十七日，除直秘阎，七年九月十二日，召赴行在。）
承议郎赵伯涣（淳熙七年十月初八日到任，十一月丁母忧。）
奉议郎张杓〔构〕（淳熙九年正月初八日到任，当年九月，内除直秘阁，于当月二十五日，除两浙运判。）
奉议郎王尚之（淳熙十年正月二十八日到任，当年十一月二十二日，召赴行在。）
朝散郎刘颖（淳熙十年闰十一月十四日到任，十二年四月初二日，改除浙西提刑。）
朝奉郎石起宗（淳熙十二年四月十七日到任，当年十二月二十七日改除。）
奉议郎罗点（淳熙十三年二月初二日到任，十五年正月二十八日赴召。）
朝奉郎史弥正（淳熙十五年三月初六日到任，九月初五日，除直秘阁，十六年，改除淮东提举。）
朝奉郎张体仁（淳熙十六年六月初三日到任，绍熙元年十月，除户部郎官、湖广总领。）
朝奉郎徐谊（绍熙元年十二月初一日到任。三年五月初一日，被旨赴行在奏事。）已上（补注）
朝奉大夫黄遹（绍熙三年七月到任，绍熙五年正月，改除浙西提刑。）
朝请大夫郑公显（绍熙五年正月到任，当年九月，改除湖南提举。）
朝请郎黄濒（绍熙五年十月到任，庆元元年，追两官放罢。）
朝奉大夫许介（庆元元年三月到任，当年九月，两易江东提举。）
降授朝散大夫李唐卿（庆元元年十月到任，二年，复朝请大夫，当月致仕。）
朝散大夫韩邈（庆元二年三月到任。三年，除直秘阎。八月，除浙西提刑。）
朝请大夫俞丰（庆元三年九月到任，四年五月，除浙东提刑。）
朝散大夫薛绍（庆元四年七月到任，五年六月，除浙西提刑。）
朝散郎任洙（庆元五年六月到任，十二月，除浙西提刑。）
中奉大夫陈昭嗣（庆元八年正月到任，至嘉泰元年宫觐。）
朝请大夫赵善闿（嘉泰元年十月到任，二年召赴行在。）
朝请郎直秘阁任清叟（嘉泰二十二月到任。三年宫觐。）
朝奉大夫赵不才（嘉泰三年三月到任，十月，除直秘阁。四年，召赴行在。）
朝散大夫史弥远（嘉泰四年四月到任，开禧元年，改除司封郎官。）
承议郎黄荦（开禧元三月到任二年六月，召赴行在。）
朝散大夫陈耆寿（开禧二年六月到任，嘉定元年，除直秘阎。当年，除右曹郎官。）
朝奉郎林拱辰（嘉定元年闰四月到任，二年，除直秘阁、淮东运判。）
朝奉大夫留恭（嘉定二年八月到任。三年四月，改除浙西提刑。）
朝奉郎章梾（嘉定三年五月到任，四年闰二月，除浙西提刑。）
承议郎应武（嘉定四年闰二月到任，七月，除宗正丞。）
朝散郎杨烽（嘉定五年八月初四日到任，七年八月，兼权提刑，当月，除左曹郎官。）
朝散郎吴格（嘉定七年九月九日到任，除左曹郎官。）
承议郎王棐（嘉定九年八月到任，九月，兼权提刑。十年正除。）
奉议郎魏豹文（嘉定十年十二月到任，十二年十月，除军器少监。）
程必（嘉定十二年十一月到任，十三年，除秘书丞，权右司郎官。）
承议郎朱在（嘉定十三年十二月到任，十四年，除右曹郎官，十二月，时暂兼权嘉兴府。）
朝奉郎赵希齐（嘉定十四年闰十二月到任，十五年罢。）
朝奉大夫刘垕（嘉定十五年十一月到任，十七年宫观。）
朝散大夫林介（嘉定十七年十月到任，宝庆元年正月，兼权提刑，十一月，除直秘合、浙西提刑。）
朝奉郎司马述（宝庆元年十二月到任，绍定元年正月，除大理正，八月，除金部郎官。）
朝请大夫王拭（绍定元年十月到任。）
茶盐司干办公事厅二：一在醋库巷，一在郡楼之东。
常平司干办公事厅二：一在捡法厅之北，一在郡楼之西。
＊
姑苏馆，在盘门里河西城下。绍兴十四年，郡守王唤建。体势宏丽，为浙西客馆之最。中分为二，曰南馆、北馆。绍兴间，始与虏通和，使者岁再往来此馆，专以奉国信。贵客经由，亦假以蚁船。登城西望，吴山皆在指顾间。故又作台于城上，以姑苏名之。虽非故处，因馆而名，亦以存旧事也。制度尤瑰，特为吴中伟观。此台正据古胥门，门迹犹存。又有百花洲在台下，射圃在洲之东。台、洲亦皆唤所建。并馆额皆吴说书。
＊
吴会亭、升羽亭、候春亭、茂苑亭、春波亭，皆孙老桥之东，吉利桥之西，河北岸沿流客馆也。皇华亭、平汇亭，在饮马桥之东北岸，亦客馆。升平馆，在梵门桥南。
宾兴馆，在贡院前河西。望云馆，在阊门河南。
高丽亭二：一在阊门外，一在盘门外。旧高丽使人人朝，作此亭以馆之，今犹仍旧名。
吴门亭，在盘门内。

[book_title]吴郡志卷第八
古迹
吴城，事具《城郭》门。
石室，在常熟县海隅山。石室凡十所，相传太公避纣居之。《孟子》：“太公避纣，居东海之滨。”常熟去海近，或是。
言偃宅，《苏州记主》云：“在常熟县西。”《史记兰》云：“言偃，吴人也。”《吴地志〔记〕》云：“宅有井，井边有洗衣石，周四尺，皆其故物。”《与地志》云：“梁萧正德为郡太守，将石去，莫知所在。”
丁令威宅，在阳山，文殊法海寺。有炼丹井存焉，号令威井。
射台、华池、南城宫、姑苏台、组山、鸥陂、游台、石城、长洲林园、石龙，以上悉吴阖庐故迹。《吴越春秋》云：“阖庐既立夫差为太子，使将兵屯守。而自治宫室，立射台于安平里，华池在平昌，南城宫在长乐里。阖闾出人游卧，秋冬治于城中，春夏治于城外姑苏之台。旦食组山，昼游苏台，射于鸥陂，驰于游台，兴乐石城，走犬长洲焉。”《越绝书》云：“石城者，阖庐所置。美人离城也。”《吴地记》云：“石城，吴王离宫，越王献西施于此城。”又云：“林园，在华林里，石龙在【阙】（龙）坛里，里在乌鹊桥东，皆阖阎作。”
流杯（亭），在女坟湖西百五十步。阖闾三月三日泛舟游之。今基隍犹存。【《吴地记》】
秦余杭山，即今阳山。越破吴，夫差遁去，昼驰夜走。三日三夕，达于秦余杭山。馁甚，顾得生稻而食之，伏北（地）而饮水焉。【《吴越春秋》】
夷亭，阖阎十年，东夷侵逼吴境，下营于此，因名之。【《吴地记》】
酒城，在坛城边，夫差祭子胥处。临祭劝酒，因名焉。城中有石于。
走狗塘，吴王作。
干隧，越王以散卒三千，擒夫差于干隧，在吴县西北。《史记正义》：“干隧，出叶安山西南一里。”【《战国策》、《史记正义》】
姑苏台，在姑苏山。
《旧圃经》云：“在吴县西三十里。”
《绩圃经》云：三一十五里，一名姑苏，一名姑余。”
《史记正义》云：“在吴县西南三十里，横山西北麓姑苏山上。”
《山水记》云：“阖闾作，春秋〔夏〕游焉。”又云：“夫差作台。三年不成，积材五年乃成。造九曲路，高见三百里。勾践欲伐吴，于是作栅楣。婴以白璧，镂以黄金，状如龙蛇，献吴王。吴王大悦，受以起此台。”
《越绝书》云：“阖庐造九曲路，以游姑胥之台。栅楣之义未详，此楣所谓神木一双，大二十围，长五十寻者。吴王将起台，子胥谏曰：‘王既变禹之功，而高高下下，以罢民于姑苏，吴民离矣。’弗听。”
《洞冥记》云：“吴王夫差筑姑苏之台，三年乃成。周旋诘屈，横亘五里。崇饰土木，弹耗人力。宫妓千人，台上别立春宵宫，为长夜之饮。造千石酒钟，又作天池。池中造青龙舟，舟中盛致妓乐，日与西施为嬉。又于宫中作海灵馆、馆娃阎，铜沟玉槛。宫之楹榱，皆珠玉饰之。”
《吴地记》云：“阖闾十一年，起台于姑苏山，因山为名，西南去国三十五里，夫差复高而饰之。越伐吴，焚之。”又云：“阖闾十年筑，经五年始成。高三百丈，望见三百里，造曲路以登临。吴王春夏游姑苏台，秋冬游馆娃宫、兴乐华池、南城之宫。又猎于长洲之苑。”太史公云：“余登姑苏（台）望五湖。”案：五湖去此台尚二十余里。
《越绝书》云：“夫差伐齐，越范蠡、泄庸帅师屯海道江，以绝吴路。败太子友，遂入吴国。烧姑胥台，徙其大舟。”
《绩图经》：“考之传记，谓阖庐食不二味，居不重席，器不雕镂，宫室不观，舟车不饰。”而《吴越春秋》言：“阖庐昼游苏台。”盖此台始基于阖庐，而成于夫差。庶可以厶口传记之说云。
＊＊＊
唐任公叔《登姑苏台赋》：
司马迁世掌天官，才称良史。探禹穴之遗迹，绝吴国之旧轨。乃怃然而嘻曰：登此姑苏之墟，淹留兮踌躇。感斯宇之基为沼，而仲雍之把忽诸。我闻周道既衰，诸侯狎主。中无霸王，蛮戎振旅。始阖闾以信威，继夫差以极武。斜与劲越同壤，右以强楚为邻。内有高台之筑，外有远略之勤。积如莽而暴骨，亦如仇而视人。是以疆场〔埸〕日骇，板筑未弭。方五载而厥成，造中天而特起。因累上以台高，宛岳立而山峙。或比象于巫庐之峰，或倒影于沧浪之水。悉人之力，以为美观；厚人之泽，以为侈靡。斯实累卵于九层，夫何见乎三百里。野语有之曰：川拥则溃，月盈而仄。善败由己，吉凶何常。矧谋主之赐剑，若涉川兮无梁。以为栖越以求霸，卒见豢吴而受殃。客自南鄙，观于江濆。徘徊旧德，惆怅前闻。试游目于廖〔寥〕廓，曾是归然而参云。听逆虐而翳谏，竟麋鹿而为群。高天放旷，平湖泱漭。奕奕孤屿，茫茫极浦。悲早雁于海风，啸高鸱于江雨。况复关梁坐隔，羁旅增愁。山木将落，汀葭乱秋。思美人兮，子胥何为？怀直道而骤谏，遭重昏之见危。将渔父以抗迹，且垂钓于江湄。高台既倾，夕露沾衣。感莅国之不及，冀莱人之与归者也。
＊
崔鹦《姑苏台赋》：
崔子勤学少间，与客游于横山之下。有台归然，出于群山。荒基峻级，高切云间。荆棘为之蒙翳，麋鹿为之徊环。余语诸客，此何所也？客曰：子不闻吴都之壮丽乎？造姑苏之高台，临四远而特建，此其遗址也。余乃倚杖而立，喟然而叹曰：盖闻吴王之筑斯台也，受邻越之贡，竭全吴之力。千夫吟山，万人道泣。三年而聚材，五年而有立。佩茂苑于长洲，带浚池以朝夕。自以为天下之奇观也，而今安在哉！神材异木，饰巧穷奇。黄金之楹，白璧之楣。龙蛇刻画，灿灿生辉。而今安在哉？于是与客
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:00:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>