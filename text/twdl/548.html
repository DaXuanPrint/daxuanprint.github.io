<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="艮岳记。全文,艮岳记全文在线阅读,艮岳记全文在线下载,大玄古籍书库">
<meta name="description" content="名胜志。宋张淏撰。一卷。有《会稽续志》已著录。著有《云谷杂记》等。艮岳在汴京(今开封)东北隅,为宋徽宗政和年间所筑。是书著作年代不详。约三千字。详载寿山艮岳建置始末:竭府库之积,聚天下之伎艺凡六载始成,奇花异木、珍禽异兽莫不毕集。《百川学海》、《说郛》等均收录之。是书取宋徽宗《御制艮岳记》和蜀僧祖秀《华阳宫记》,各摭其略。首叙徽宗政和年间遣宦者梁师成督造艮岳园囿,备极侈丽。又记朱勔扰民之事。最后叙述靖康初年金兵南犯,都人避兵艮岳,台榭宫室,悉尽折毁,官不能禁。_艮岳记_全文在线阅读_艮岳记_全文在线下载_大玄古籍书库">
<title>艮岳记_张淏_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">艮岳记</span> <br/>
          作者： <span class="inputVal" id="bkauthor">张淏</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,名胜志,完结</span> <br/>
          字数： <span class="inputVal" id="bknum">[book_length]3552</span> <br/>
          说明： <span class="inputVal" id="bkdec">名胜志。宋张淏撰。一卷。有《会稽续志》已著录。著有《云谷杂记》等。艮岳在汴京(今开封)东北隅,为宋徽宗政和年间所筑。是书著作年代不详。约三千字。详载寿山艮岳建置始末:竭府库之积,聚天下之伎艺凡六载始成,奇花异木、珍禽异兽莫不毕集。《百川学海》、《说郛》等均收录之。是书取宋徽宗《御制艮岳记》和蜀僧祖秀《华阳宫记》,各摭其略。首叙徽宗政和年间遣宦者梁师成督造艮岳园囿,备极侈丽。又记朱勔扰民之事。最后叙述靖康初年金兵南犯,都人避兵艮岳,台榭宫室,悉尽折毁,官不能禁。</span> <br/>
          封面： <span class="inputVal" id="bkimg">Z_11593.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]艮岳记
[book_author]张淏
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,名胜志,完结
[book_length]3552
[book_dec]名胜志。宋张淏撰。一卷。有《会稽续志》已著录。著有《云谷杂记》等。艮岳在汴京(今开封)东北隅,为宋徽宗政和年间所筑。是书著作年代不详。约三千字。详载寿山艮岳建置始末:竭府库之积,聚天下之伎艺凡六载始成,奇花异木、珍禽异兽莫不毕集。《百川学海》、《说郛》等均收录之。是书取宋徽宗《御制艮岳记》和蜀僧祖秀《华阳宫记》,各摭其略。首叙徽宗政和年间遣宦者梁师成督造艮岳园囿,备极侈丽。又记朱勔扰民之事。最后叙述靖康初年金兵南犯,都人避兵艮岳,台榭宫室,悉尽折毁,官不能禁。
[book_img]Z_11593.jpg


[book_title]艮岳记 全文
徽宗登极之初，皇嗣未广，有方士言：“京城东北隅，地协堪舆，但形势稍下，傥少增高之，则皇嗣繁衍矣。”上遂命土培其冈阜，使稍加于旧矣，而果有多男之应。自后海内乂安，朝廷无事，上颇留意苑囿，政和间，遂即其地，大兴工役筑山，号寿山艮岳，命宦者梁师成专董其事。时有朱勔者，取浙中珍异花木竹石以进，号曰“花石纲”，专置应奉局于平江，所费动以亿万计，调民搜岩剔薮，幽隐不置，一花一木，曾经黄封，护视稍不谨，则加之以罪，斫山辇石，虽江湖不测之渊，力不可致者，百计以出之至，名曰“神运”，舟楫相继，曰夜不绝，广济四指挥，尽以充挽士，犹不给。时东南监司郡守，二广市舶，率有应奉。又有不待旨，但进物至都计会宦者以献者。大率灵璧太湖诸石，二浙奇竹异花，登莱文石，湖湘文竹，四川佳果异木之属，皆越海度江，凿城郭而至；后上亦知其扰，稍加禁戟，独许朱勔及蔡攸入贡，竭府库之积聚，萃天下之伎艺，凡六载而始成，亦呼为万岁山，奇花美木，珍禽异兽，莫不毕集，飞楼杰观，雄伟瑰丽，极于此矣。越十年，金人犯阙，大雪盈尺，诏令民任便斫伐为薪；是曰百姓奔往，无虑十万人，台榭宫室，悉皆拆毁，官不能禁也。予顷读国史及诸传记，得其始末如此，每恨其他不得而详。后得徽宗御制记文及蜀僧祖秀所作《华阳宫记》读之，所谓寿山艮岳者，森然在目也，因各摭其略以备遗忘云。
御制《艮岳记》略曰：“于是按图度地，庀徒潺工，累土积石，设洞庭湖口丝溪仇池之深渊，与泗滨林虑灵璧芙蓉之诸山，最瑰奇特异瑶琨之石，即姑苏武林明越之壤，荆楚江湘南粤之野，移枇杷橙柚橘柑榔栝荔枝之木、金峨玉羞虎耳凤尾素馨渠那茉莉含笑之草，不以土地之殊，风气之异，悉生成长养于雕阑曲槛。而穿石出罅，冈连阜属，东西相望，前后相续，左山而右水，沿溪而傍陇，连绵而弥满，吞山怀谷。
其东则高峰峙立，其下植梅以万数，禄萼承趺，芬芳馥郁，结构山根，号绿萼华堂。又旁有承岚昆云之亭，有屋内方外圆如半月，是名书馆。又有八仙馆，屋圆如规。又有紫石之岩，祈真之磴，揽秀之轩，龙吟之堂。
其南则寿山嵯峨，两峰并峙，列嶂如屏，瀑布下入雁池，池水清泚涟漪，凫雁浮泳水面，栖息石间，不可胜计。其上亭曰噰噰，北直绛霄楼，阁蛮崛起，千叠万复，不知其几千里，而方广兼数十里。
其西则参术杞菊黄精芎藭，被山弥坞，中号药寮，又禾麻菽麦黍豆粳秫，筑室若农家，故名西庄。上有亭曰巢云，高出峰岫，下视群岭，若在掌上，自南徂北，行冈脊两石间，绵亘数里，与东山相望，水出石口，喷薄飞注如兽面，名之曰由龙渊濯龙峡蟠秀练光跨云亭罗汉岩。又西半山间楼曰倚翠，青松蔽密，布于前后，号万松岭。上下设两关，出关下平地，有大方沼，中有两洲，东为芦渚亭曰浮阳，西为梅渚亭曰云浪，沼水西流为凤池，东出为研池，中分二馆，东曰流碧，西曰环山，馆有阁曰巢凤，堂曰三秀，以奉九华玉真安妃圣像。东池后结栋山下曰挥云厅，复由嶝道盘行萦曲，扪石而上，既而山绝路隔，继之以木栈，倚石排空，周环曲折，有蜀道之难。跻攀至介亭，此最高于诸山，前列巨石，凡三丈许，号排衙，巧怪巉岩，藤萝蔓衍，若龙若凤，不可殚穷。麓云半山居右，极目萧森居左，北俯景龙江，长波远岸，弥十余里，其上流注山间，西行潺为漱玉轩。又行石间为炼丹亭、凝观图山亭，下视水际，见高阳酒肆。清斯阁北岸，万竹苍翠蓊郁，仰不见天，有胜云庵、蹑云台、消闲馆、飞岑亭，无杂花异木，四面皆竹也。
又支流为山庄，为回溪，自山蹊石罅搴条下平陆，中立而四顾，则岩峡洞穴，亭阁楼观，乔木茂草，或高或下，或远或近，一出一入，一荣一凋，四面周匝，徘徊而仰顾，若在重山大壑，深谷幽岩之底，不知京邑空旷，坦荡而平夷也，又不知郛郭寰会，纷萃而填委也。真天造地设，神谋化力，非人所能为者，此举其梗概焉。”
祖秀《华阳宫记》曰：“政和初，天子命作寿山艮岳于禁城之东陬，诏阉人董其役。舟以载石，舆以辇土，驱散军万人，筑冈阜，高十余仞。增以太湖灵璧之石，雄拔峭峙，功夺天造。石皆激怒抵触，若碮若齿，牙角口鼻，首尾爪距，千态万状，殚奇尽怪。辅以磻木瘿藤，杂以黄杨，对青竹荫其上。又随其斡旋之势，斩石开径，凭险则设磴道，飞空则架栈阁，仍于绝顶，增高树以冠之，搜远方珍材，尽天下蠹工绝技而经始焉。
山之上下，致四方珍禽奇兽，动以亿计，犹以为未也。凿池为溪涧，叠石为堤捍，任其石之怪，不加斧凿。因其余土，积而为山，山骨暴露，峰棱如削，飘然有云姿鹤态，曰飞来峰；高于雉堞，翻若长鲸，腰径百尺，植梅万本，曰梅岭；接其余岗，种丹杏鸭脚，曰杏岫；又增土叠石，间留隙穴，以栽黄杨，曰黄杨巘；筑修冈以植丁香，积石其间，从而设险曰丁嶂；又得赭石，任其自然，增而成山，以椒兰杂植于其下，曰椒崖；接水之末，增土为大陂，从东南侧柏枝干柔密，揉之不断，叶叶为幢盖鸾鹤蛟龙之状，动以万数，曰龙柏坡。
循寿山而西，移竹成林，复开小径至百数步。竹有同本而异干者，不可纪极，皆四方珍贡，又杂以对青竹，十居八九，曰斑竹麓；又得紫石，滑净如削，面径数仞，因而为山，贴山卓立。山阴置木柜，绝顶开深池，车驾临幸，则驱水工登其顶，开闸注水而为瀑布，曰紫石壁，又名瀑布屏。从艮岳之麓，琢石为梯，石皆温润净滑，曰朝真磴；又于洲上植芳木，以海棠冠之，曰海棠川；寿山之西，别治园圃，曰药寮。
其宫室台榭，卓然著闻者，曰■〈王曼〉津殿、绛霄楼、绿萼华堂；筑台高千仞，周览都城，近若指顾。造碧虚洞天，万山环之，开三洞为品字门，以通前后苑，建八角亭于其中央，榱掾窗楹，皆以玛瑙石间之。其地琢为龙础，导景龙江东出安远门，以备龙舟行幸。东西撷景二园，西则溯舟造景龙门，以幸曲江池亭，复自潇湘江亭开闸，通幸金波门。北幸撷芳堤，外筑垒卫之，濒水莳绛桃海棠、芙蓉垂杨，略无隙地。又于旧地作野店麓，治农圃。开东西二关，夹悬岩磴，道隘迫，石多峰棱，过者胆战股栗。凡自苑中登群峰，所出入者此二关而已。
又为胜游六七，曰跃龙涧、漾春陂、桃花闸、雁池、迷真洞，其余胜迹，不可殚纪。工已落成，上名之曰华阳宫。然华阳大抵众山环列于其中，得平芜数十顷，以治园圃，以辟宫门，于西入径，广于驰道，左右大石皆林立，仅百余株，以神运昭功，敷庆万寿峰，而名之独神运峰，广百围，高六仞，锡爵盘固侯居道之中，束石为亭，以庇之，高五十尺，御制记文亲书，建三丈碑，附于石之东南陬。其余石，或若群臣入侍帷幄，正容凛若不可犯，或战栗若敬天威，或奋然而趋，又若伛偻趋进，其怪状余态，娱人者多矣。上既悦之，悉与赐号，守吏以奎章书列于石之阳。其他轩榭庭径，各有巨石，棋列星布，并与赐名，惟神运峰前巨石，以金饰其字，余皆青黛而已，此所以第其甲乙者。
乃命群峰，其略曰，朝曰升龙，望云坐龙，矫首玉龙，万寿老松，栖霞扪参，衔曰吐月，排云冲斗，雷门月窟，■〈虫尊〉螭坐狮，堆青凝碧，金鳌玉龟，叠翠独秀，栖烟軃云，风门雷穴，玉秀玉窦，锐云巢凤，雕琢浑成，登封曰观，蓬瀛须弥，老人寿星，卿云瑞霭，溜玉喷玉，蕴玉琢玉，积玉叠玉。丛秀而在于渚者曰翔鳞，立于涘者曰舞仙，独踞洲中者曰玉麒麟，冠于寿山者曰南屏小峰，而附于池上者，曰伏犀怒猊、仪凤乌龙，立于沃泉者，曰留云宿雾。又为藏烟谷，滴翠岩，搏云屏，积雪岭，其间黄石仆于亭际者，曰抱犊天门。又有大石二枚，配神运峰，异其居以压众石，作亭庇之，置于寰春堂者，曰玉京独秀太平岩，置于绿萼华堂者，曰卿云万态奇峰。括天下之美，藏古今之胜，于斯尽矣。
靖康元年闰十一月，大梁陷，都人相与排墙，避虏于寿山艮岳之颠。时大雪新霁，邱壑林塘，杰若画本，凡天下之美，古今之胜在焉；祖秀周览累曰，咨嗟警愕，信天下之杰观，而天造有所未尽也。明年春，复游华阳宫，而尽废之矣。

        </div>
      </div>
    </div>
  </div>
</div>
<!--update:2025-08-30 10:02:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>