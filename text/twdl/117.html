<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总序,地理第一,世系第二,官职第三,宫室第四,冠服第五,礼刑第六,文艺第七,风俗第八,食货第九,物產第十,南岛志全文在线阅读,南岛志全文在线下载,大玄古籍书库">
<meta name="description" content="《南岛志》日本国最早研究琉球的著作。新井白石（1657—1725）著。共凡二卷10章：分为卷上、卷下两册。·卷上：。⑴地里，⑵世系；·卷下：。⑶官职，⑷宫室，⑸冠服，⑹礼刑，⑺文艺，⑻风俗，⑼食货，⑽物产。_南岛志_全文在线阅读_南岛志_全文在线下载_大玄古籍书库">
<title>南岛志_新井白石_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">南岛志</span> <br/>
          作者： <span class="inputVal" id="bkauthor">新井白石</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]21397</span> <br/>
          说明： <span class="inputVal" id="bkdec">《南岛志》日本国最早研究琉球的著作。新井白石（1657—1725）著。共凡二卷10章：分为卷上、卷下两册。·卷上： ⑴地里，⑵世系；·卷下： ⑶官职，⑷宫室，⑸冠服，⑹礼刑，⑺文艺，⑻风俗，⑼食货，⑽物产。</span> <br/>
          封面： <span class="inputVal" id="bkimg">Z_11162.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]南岛志
[book_author]新井白石
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]21397
[book_dec]《南岛志》日本国最早研究琉球的著作。新井白石（1657—1725）著。共凡二卷10章：分为卷上、卷下两册。·卷上： ⑴地里，⑵世系；·卷下： ⑶官职，⑷宫室，⑸冠服，⑹礼刑，⑺文艺，⑻风俗，⑼食货，⑽物产。
[book_img]Z_11162.jpg


[book_title]總序
琉球國古未有聞焉。始見於隋書，曰大業元年，海師何蠻等每春秋二時，天清風靜，東望依希似有烟霧之氣，亦不知幾千里。三年，煬帝令羽騎尉朱寛入海求訪異俗。何蠻言之，遂與蠻俱徃。因到流求國，言不相通，掠一人而還。明年，復令寛慰撫之，流求不從。寛取其布甲而還。時倭國使來，見之曰：「此夷邪久國所用也。」天朝史書不紀其事。然據彼所書，則知其國既通于斯矣。考諸國史，曰：推古天皇二十四年，掖玖人來，南嶋朝獻，葢自此始。是歲，實隋大業十二年也。曰邪久，曰掖玖，曰夜句，曰益久，曰益救，東方古音皆通。此云掖玖，隋書以爲邪久，即是流求也。又曰：天武天皇二十一年秋，所遣多禰嶋使人等貢多禰國圖。其國去京五千餘里，居筑紫南海中，所謂多禰國，亦是流求也。當是之時，南海諸嶋地名未詳，故因其路所由而名多禰嶋。即路之所由，而後隸大隅國。一作多褹國，即南海諸嶋。於後總而稱之，南嶋者是已。元明天皇和銅六年，南海諸嶋咸皆内附。至孝謙天皇天平勝寶後史闕不詳。初，文武天皇大寶中，併掖玖嶋於多褹嶋，置能滿、益救二郡，以爲大宰府所管三嶋之一。及仁明天皇天長初，停多褹嶋，以隸大隅國。於是乎，南嶋貢獻葢既絕矣。而此間之俗，亦稱之，以爲流求。且謂其俗啖人之國，殊不知此昔時所謂南嶋也。至後，又名曰鬼嶋，則遂併流求之名而失之矣。既而其國稱藩中國，且通市舶於我西鄙。流求之名復聞於此，以迨于今。按：流求，古南倭也。南倭、北倭，並見山海經。而南倭復見海外異記，二書葢皆後人所作。雖然其書並出魏晉之際，如其所傳亦既尚矣。嘗按東方輿地，經短緯長，限之以海，莫有海内可以容南北倭者。若彼流求、蝦夷之地，接我南北，相去不遠。葢此其所謂者也。且如後漢倭國列傳所載，光武中元二年，倭奴國奉貢朝賀，以爲倭國之極南界也。魏晉已前，天朝未有通中國者。所謂我極南界，即是古南倭也。其傳併載夷洲、澶洲，而鮮卑傳亦有檀石槐東擊倭人國得千餘家之事焉。吳志又曰：大帝黃龍二年，遣將軍衛温、諸葛直等率甲士萬人浮海求夷洲及澶洲。澶洲所在絕遠，卒不得至。但得夷洲數十人還。是時亦莫有異邦之人來擾我邊境者，據西洋所刻萬國全圖，本邦及流求、蝦夷並在海中洲嶋之上，或絕或連，以爲東方一帶之地。其他可以爲國者，如彈丸黑子，亦未有之也。然則鮮卑所擊者，古北倭，後所謂蝦夷。而吳人所至者，亦是古南倭，後所謂流求而已。若彼二國，方俗雖殊，然方言頗與此俗同。如其地名與此間不異者，徃徃在焉。且夫後漢、魏晉以來，歷世史書並傳我事而有與我不合者，葢與彼南北二倭相混而已矣。世之人槩以爲其懸聞之訛，非通論也。初，隋人名曰流求，其所由未詳。曰自義安浮海到高華嶼，二日到黿鼊嶼，即今其國所謂惠平也嶋，明人以謂熱壁山，又謂葉壁山，古今方音之轉耳。據此而觀之，流求本是其國所稱，而隋人因之，亦可知也。國人之說曰：永萬中，源爲朝浮海順流，求而得之，因名流求。明洪武中，勅改今字，葢不然也。隋世既有流求之名，而元史亦作瑠求。且據野史，爲朝始至鬼嶋，其地生崔葦之大者，因名曰葦嶋。明人又以謂於古爲流虬，地界萬濤蜿蜒若虬浮水中，因名，後轉謂之琉球。【出世法錄。】葢亦不然也。其國未之前聞也。隋人始至，以爲琉求。且謂國無文字，豈取虬浮水之義也哉。不强求其說可也。其國風俗，隋書所載最詳。後之說者，因所述焉。明嘉靖中，給事中陳侃與行人高澄徃封其國。及還，上使琉球錄二卷，言從前諸書亦多傳訛，乞下所錄史館。詔從之。後人遂以陳氏之書爲得其實也。前者寶永、正德之際，中山來聘。美每蒙教示，得見其人采覽異言。因知陳氏所駁未必盡得之，而從前諸書未必盡失之也。葢自隋至明，歷十世之間。其國沿革復有不同。而君長之號，國地山川之名，與其風俗、語言古今殊異。豈能得無訛謬於其間哉。雖然美嘗據國史考之，於隋及歷代之書證以其國人之言，古之遺風、餘俗猶存于今者，亦不少矣。乃細繹舊聞，以作南嶋志。庶幾後之觀風詢俗以有所考焉。享保己亥十二月戊午源君美序。

[book_title]地理第一
琉球在西南海中，依洲島爲國也。建國以來，不知其代數云。葢古之時，厥民各分散。洲島自有君長，然莫能相壹。迨于中世，始合而爲一。未幾，其地亦分爲中山、山南、山北之國。既而中山遂併南北，以迄于今三山分域，亦皆未詳。而今按其地圖，校其計書，曩者鼎立之勢，略可得而見矣。作地理志。
沖繩島。即中山國也。其地南北長、東西狹，而周廻凢七十四里。【是據此間里數而言。凢六尺爲間，六十間爲町，三十六町爲里。後皆傚此。】國頭居北爲首，島尻居南爲尾。王府在西南，曰首里。葢古翠麗山地，今作首里，方音之轉也。【翠麗山，見星槎勝覽。】城方一里，東西距海二里許，至于北岸二十九里，去南岸五里。凢諸島地，山谿崎嶇，罕有寛曠之野。其人濱山海而居，各自有分界，謂之間切。間切者，猶言郡縣也。王府領間切二十七，曰國頭，曰名護，曰羽地，曰今歸仁，【舊作伊麻奇時利。】曰金武，【舊作鬼具足。】曰越來，【舊作五欲。】曰讀谷山，曰具志河，曰勝連，【舊作賀邇連。】曰北谷，曰中城，【舊作中具足。】，曰西原，曰浦添，【舊作浦傍。已上在都城東北。】曰眞和志，曰豊見城，曰兼城，曰喜屋武，曰摩文仁，曰眞賀比，【已上在都城西。】曰南風原，曰島添大里，曰佐敷，曰知念，曰玉城，【舊作玉具足。】曰具志頭，曰東風平，曰島尻大里。【舊作島尻。已上在都城南。】海港二所，其在東北，曰運天湊。湊者，水上人所會，而此間海舶所泊也。【運天湊，舊作運見泊，在今歸仁間切。湊者，此間古言曰水門也。港深一里二十七町，闊二町，大舩五六十隻可以栖泊。去此東北行，至與論島二十里。】在西南，曰那覇港，去都城里餘。此間及海外諸州舩所輻湊也。【那覇港，舊作那覇津。港深二十二町，闊一町二十間，堪泊大舩三十隻。去長崎三百里，去朝鮮四百里，去塔加沙古東南海角四百八十里云。塔加沙古，即今台灣也。】港口四邑，居民蕃盛，置那覇港官四員分治焉。迎恩亭、天使館亦在于此，迎接中國使人之所也。
計羅摩島。【舊作計羅婆島。】明人稱謂鷄籠嶼，即此。【鷄籠嶼，見崑山。鄭士若琉球國圖，按皇明實記所載，鷄籠、淡水，一名東番，非謂此島也。其名偶同耳。】去那覇港西行七里，而至于此。其周廻三里，座間味島、赤島隸焉。旁近小島凢八，土壤狹少，皆非有民居者。【座間味島周廻二里二十四町。赤島周廻一里十八町。國人云，中國人稱馬齒山者，即此。】去此西徃先島，【南海諸島總稱曰先島。】海中砂礁，其國稱曰八重干瀨者，南北五里、東西里半。【使琉球錄所謂古米山，水急礁多，舟至此而敗者，即此。】或曰礁東，或曰礁西，兩路均是七十五里，而至宮古島。針孔之濱也。
戸無島。島在那覇港西北二十六里，周廻一里六町。側近小島曰天未奈，其地甚狹，無人住者。
久米島。【舊作九米島。】在那覇港及計羅摩島西，周廻六里二十町。所屬間切二，曰中城，曰具志河。港二，其南曰兼城湊，【港深一町，闊五十間，可泊大舩四五隻。】其東曰町屋入江，【其港淺狹，舩隻難泊。】並皆去那覇港四十八里。國史所謂球美，【見續日本書紀。】明人以稱古米，即此。【見使琉球錄及廣輿圖等。】閩人三十六姓之後所居也。直北五里，有鳥島者隸焉。【即謂久米鳥島者。】
粟島。島在戸無島北。其周廻二里十二町。去那覇港西北三十里。
伊惠島。【舊作泳島。】即明人所稱移山嶴。【見使琉球錄及廣輿圖、閩書等。】五島相接，而至今歸仁西北港口。【港名曰爾與波入江。】島去港口約可二里，其周廻四里七町。
惠平屋島。【舊作惠平也島。】隋書作黿鼉嶼，明人以謂熱壁山，或謂葉壁山。【熱壁，見使琉球錄及廣輿圖。葉壁，見閩書。按廣輿圖，分載黿鼉嶼、熱壁山者，訛。】周廻二十六町，在今歸仁間切正北十里。其南小島名曰乃保，即隸于此。【乃保島，周廻二十三町，去惠平屋島五町。】
伊是那島。島在惠平屋島南里餘。周廻二里十八町。所隸二島，其南曰具志河，其北曰柳葉，並皆狹小，非有居人者。
鳥島。島在惠平屋島東北五十餘里。周廻二十四町，厥土產硫黃。明人所謂硫黃山，即此。【見使琉球錄及廣輿圖、閩書等。】
以上九島，古中山之地。
與論島。【舊作輿論島。】明人稱繇奴島，在沖繩島東北，而其北接永良部島。【繇奴，見閩書。】周廻三里五町。所屬村二，曰武幾也，曰阿賀佐。其港曰阿賀佐泊，泊即謂可泊舩之所也。去自運天湊東北行二十里，而至于此。【港口淺狹，大舩未易出入。】
永良部島。【舊作惠羅武島。】在與論島北，而北接德島。明人稱野剌普，即此。【見閩書。南島名永良部者凢三，隸大隅國，謂之口永良部。隸八重山，謂之奥永良部。名義未詳云。】周廻十里十八町。所屬間切三，曰木比留，曰大城，曰德時。其港曰大和泊，去自與論島東北行十三里，而至于此。【港深二町二十間，濶二町四十間，大舩未易出入。】
德島。【舊作度九島。】國史所謂度感島。【見續日本書紀。】在永良部島北。而其東北接大島。周廻十七里三町。所屬間切三，曰東，曰西目，曰面繩。港三，其東曰秋德港，【港深一町，濶■町。可泊大舩三隻。】去自永良部島東北行十八里，而至于此。其西曰大和爾也泊。其北曰井之川。西北二港，並皆淺狹。大舩未易出入。
大島。島在德島東北十八里，琉球北界也。【續文獻通考所謂琉球北山是也。】國史所謂阿麻彌島，或作菴美，或作奄美，並皆謂此。阿麻彌者，上世神人名也。其東北有山，乃神人所降，因名曰阿麻美嶽。島亦因得此名。地形稍大，後稱以爲大島。其周廻五十九里十町。所屬間切七，曰笠利，曰奈瀨，曰古見，曰住用，曰東，曰西，曰燒內。港八，曰西古見湊，曰燒內湊，曰大和馬場湊，曰奈瀨湊，曰深井浦，曰世徒多浦，曰瀨名浦，曰住用湊。【西古見湊，港深五十間，濶三十間，可泊大舶五六隻。此去到于德島有兩路，其一，正南行十八里，可以抵井之川。其一，西南行十八里，可以抵大和泊。燒內湊，在其東■里。港深三里，濶三十町，可泊大船二百隻。其東七里，即大和馬場湊。港深五町，濶三町，可泊大船五六隻。又其東五里，即奈瀨湊。港深十二町，濶五町，可泊大船十四五隻。又其東北■里，即深井浦。港深三十町，濶四町，可泊大船三十隻。其東南八里，即世徒多浦。此嶴淺狹，不可泊船。其南四里即瀨名浦，亦不可泊船。其西南四里半，即住用湊。港深三町，濶二町，可泊大船七八隻。自此南去而轉西北，抵西古見湊，約十三里。】去自深井浦，西北行三十五里，至于七島。【島之大小十餘，錯在海中，總稱七島，隸薩摩國。使琉球錄及閩書所謂七島者，即此。】其海潮常向東而落，乃是元史所謂落漈，水趨下而不囘者也。凡諸島相離中間，所謂落漈者，徃徃在焉。【使琉球錄以爲落漈不知所在，謂遠去琉球，而非經過之處也者非。】又去此北行七十里，至于大隅國、永良部島，俗謂之阿麻彌洲之度，葢古遺言也。所隸三島，曰加計奈，【周廻五里。】曰于計，【周廻四里九町。】曰與路，【周廻三里二十町。】並皆在大島之南。
鬼界島。島在大島東南七里。【自世徒多浦東南行七里，至鬼界島椀泊。】周廻六里二十四町。所屬間切五，曰志戸桶，曰東，曰西目，曰椀，曰荒本。其港在西曰椀泊，乃是明人所稱吉佳。【見閩書。】琉球國東北極界也。【國人云小琉球葢此。未知是否。】
以上五島，古山北之地。
宮古島。島即明人所謂大平山也。【見廣輿圖。按星槎勝覽云：琉球有大奇山。島夷志云：大崎山極高峻，夜半登之，望暘谷日出，紅光燭天，山頂爲之俱明。或此。】在計羅摩島西南七十五里，周廻十一里。所屬間切四，曰於呂加，曰下地，曰平良，曰雁股。【此島無可泊船之所。】所隸六島，曰以計米，【周廻一里八町。】曰久礼末，【周廻一里。】曰永良部，【即是奥永良部島，周廻四里二十町。】曰下地，【周廻■里。】曰太良滿，【周廻四里。】曰美徒奈。【周廻一里。】去此西南行五十二里，至八重山。其海潮亦常向東而落，乃所謂落漈者。【去宮古島針孔濱，向西南行三十五里，至太良滿島。又去西至石垣島平窪崎十八里。】
八重山島。石垣、入表二島之地，總稱以爲八重山。國史稱信覺。【見續日本書紀。】星槎勝覽稱重曼山，葢皆謂此。石垣，乃是信覺之轉耳。石垣島周廻十六里十七町。所屬間切四，曰河平，曰宮良，曰大濱，曰石垣。其港二，在西北曰河平湊，【去宮古島針孔濱五十八里半。港深六町三十間，濶一町。大船二三十隻，可以収泊。】在南曰御崎泊，港口淺狹，不可泊船。唯其西南，要津耳。堂計止美島、黑島、波照間島等隸焉。【堂計止美島，在御崎泊西一里二十八町，周廻一里三十町。黑島，在堂計止美島西南二里二十町，周廻亦二里二十町。其所管二島，曰上離島，周廻二十町。曰下離島，周廻二十七町。並在黑島西南。波照間島，周廻三里二十町，去黑島十四里許，乃是琉球南界也。】
入表島，在石垣島之西南。【石垣島有山，曰於茂登嶽。此島在彼山之南，故名曰伊利於茂登島。方言凢深奥之所，謂之伊利。伊利，即入也。表者，於茂登之語訛耳。】周廻十五里。所屬間切二，曰古見，曰入表。亦有小濱、鳩間、內離、外離等島而隸焉。【小濱，在堂計止美西二里。其周廻三里。小濱之北有宇也末島，狹小而無人住者。鳩間島，在入表西北，海上二里半。內外離島，在入表西南海灣。三島亦皆狹小，非有民居者。】去此以西，路過落漈，而行四十八里，至與那國。其地周廻五里十町，乃是琉球西界也。【與那國，亦隸入表島焉。】
以上二嶋，古山南之地。

[book_title]世系第二
琉球，古南島也。琉求之名，始見隋書，曰：王姓歡斯氏，不知其由來，有國代數也。按諸國史及中山世譜、世系等書，葢其國非自古有王，而其由來代數，不可得而知也。未始有王其國，可以紀其由來代數者也。國在海中洲嶼之上，或絕或連，壤地不接。諸島各有君長，而莫能相一。隋書以謂其國有王，又有小王，乃據其君長所統地，有小大而言也。【隋書所謂王及小王，猶言唐書曰邪古波邪多尼王。小王乃謂諸島酋帥也。】據國史：南島朝貢者，凢以十數而授其位、賜其祿，各有差。亦以其所統大小各有差等之故耳。隋書以歡斯爲王姓者，非也。歡斯，即其君長之稱，後稱曰按司，曰王子，皆是古遺言也。自有王以來，代數歷年，可得而記者，以序其略云。
鴻荒之世有二神，而降于炎海之洲。一男一女，因生三子。其一爲君長之始，其二爲女祝之始，其三爲民庶之始。邃古闊達，歷世綿邈。國無史書，厥詳莫聞。【慶長間，僧袋中南遊，輯錄異聞，其略如此。中山世系圖序云：大荒之世，有一男一女，因生三男二女。長男爲君王之始，號曰天孫氏。中男爲按司之始。少男爲蒼生之始。長女爲女君之始。少女爲內侍之始。天孫氏世世傳統，一萬八百餘年。其代數不詳。二說皆出於其國所傳，而本無所稽。雖然袋中所聞，考諸國史即隋書，或庶幾焉。今姑從此。君長，乃按司也。女祝，乃女君也。其書又述上世之事，且記二神之名。其男曰之彌利幾遊。其女曰阿末三幾遊。他皆荒唐之言，不足徵也。】推古天皇十五年，遣小野臣妹子購書海外，因聘于隋。是歲，煬帝大業三年，遣羽騎尉朱寛等入海求訪異俗。因到流求，言不相通，掠一人而還。明年，復令寛慰撫之，國人不從。寛取其布甲而還。時我使者至，見之，以爲此夷邪久國人所用也。隋遣武賁郎將陳稜、朝請大夫張鎮州率兵浮海擊之，虜其男女數十人，載軍實而還。國遂與隋絕。其後六年，而掖玖人來朝。【掖久，即邪久也。】是歲，春秋之間，相繼而至者，凡三十人，皆未及，還而死。後十五年，掖玖人來朝。是歲，欽明天皇三年也。後四十六年，多禰島人來朝。是歲，天武天皇六年也。八年冬，遣倭馬飼造連、上村主光欠等，使多禰島。十年秋，連等率多禰國人，來獻其地圖。【多禰島、多禰國，義見総序。日本書紀云：其國去京五千餘里，居筑紫南海中，切髮草裳，粳稻常豊。一藝兩收。土毛支子莞草及種種海物等多。】十一年，多禰、掖玖、阿麻彌人等朝貢，賜祿各有差。【多禰、掖玖，後隸大隅國。唐書以謂多尼、邪古，即此。阿麻彌，即今大島。詳見于前。】後十三年，遣文忌寸博士譯語、諸田等，使多禰國。其後三年，文忌寸博士等八人率兵以至南島慰撫之。明年，多禰、掖久、菴美、度感人等，【菴美，即阿麻彌。度感，即今德島。】隨博士等，來獻方物。授位賜祿，各有差。是歲，文武天皇三年也。後三年，薩摩、多禰人等方命，南路隔絕，乃發兵伐而平之。遂挍戸置吏。是歲，大寶二年也。其後五年，詔太宰府授位賜祿於南島人，各有差。是年慶雲四年也。後六年，南島、奄美、信覺、球美等五十二人隨大朝臣遠建治來獻方物。是歲，元明天皇和銅六年也。【奄美，即菴美。信覺，即今八重山。球美，即今久米島。】後七年，授位南島，凡二百三十二人，各有差。是歲，元正天皇養老四年也。後七年，南島人百三十二人來朝，叙位有差。是歲，聖武天皇神龜四年也。後七年，太宰大貳小野朝臣老遣高階連牛養，植牌南島，以誌所在地名、里數及泊船取水等處。是歲，天平七年也。後十九年，詔令太宰府重修建南島之牌。是歲，孝謙天皇天平勝寶六年也。自是之後，史闕不詳。【按延喜式：太宰府別貢，有南島方物，葢養老、天平間以南島隸太宰府，故史亦略不盡舉而已。】後四百二十八年，而王舜天當其國。先是，保元之亂，故將軍源朝臣義家孫廷尉爲義子爲朝竄伊豆州。及平氏擅權，朝政日衰，常憤憤欲復祖業。因浮海上，略諸島之地，遂至南島。爲朝爲人，魁岸絕力，猨臂善射。南島人皆以爲神，莫不服者。乃狥其地而還居。未幾，官兵襲攻之，竟自殺。有遺孤在南中，母大里按司妹，育于母氏。幼而岐嶷，有乃父之風。及長，衆推爲浦添按司。方是時，諸島兵起，戰闘不息。按司年二十二，乃率其衆一匡清亂，舉國尊稱以爲王。舜天王是已。是歲文治三年也。【宋淳熙十四年也。事出中山世系圖序。據保元紀事及世系圖序。永萬元年春，爲朝年二十八，而至南島。明年，舜天生。是歲，仁安元年也。嘉應二年夏，爲朝自殺，年三十三。大里、浦添，並是中山地名。東鑑云：文治四年夏五月，貴賀井島降。先是，源頼朝欲擊貴賀井島，衆諫之，乃已。是歲春三月，鎮西人藤信房獻島地及海路圖，且請擊之。遂命西海鎮將藤遠景及信房等，率兵擊之。島人乃降。按：貴賀井，葢鬼界也。其事適當舜天爲王之初。而東鑑所載止此，不得其詳，以俟後考。】在位五十年，以嘉禎三年卒，享年七十二。【宋嘉熙元年。宋史流求國列傳曰：國在泉州之東，有海島曰彭湖，烟火相望。淳熙間，國之酋豪嘗率數百輩，猝至泉之水澚之圍頭村，肆行殺掠。喜鉄器及匙筋，人閉戸則免，但刓其門圈而去。擲以匙筋，則頓拾之。見鉄騎，則爭刓其甲，駢首就戮，而不知悔。臨敵用標鎗，繫繩十餘丈爲操縱。葢惜其銕，不忍棄也。不駕舟楫，唯縛竹爲筏，急則群舁之，泅水而遁。按：流求去澎湖五百里，豈是烟火相望之地哉。而海路險惡，舟楫之制，非其堅厚，則不可涉矣。且其喜鉄器、縛竹爲筏，皆是巴旦之俗。其國亦去澎湖不甚相遠。葢宋人謬認之言耳。雖然，其事亦當舜天之世。因附于此。】長子舜馬順凞嗣立，在位十一年，享年六十四，寶治四年卒。【宋淳祐八年也。】長子義本嗣，在位十一年，而歲荒荐饑，疾疫並行。國有稱天孫氏者，民皆歸之，義本因遜位焉。時年五十一。是歲弘長二年也。【宋景定三年。】英祖，天孫氏之後，受讓當國，闢地始廣。【出世纘圖。按，世系圖英祖上加圈，而刪去天孫氏之後數字。葢彼人不欲告我以舜天氏絕統耳。又據世纘圖，以爲英祖當國，闢地始廣，則知先世未有統一之主也明矣。世系圖所謂天孫氏世爲王其國者，果其非實也。】初，隋兵來犯，歷唐、五代、宋、元數世，不與中國通。及元至元二十八年，世宗遣海船萬戸楊祥、福建人吳忠斗等，捧詔而行。詔曰：朕収撫江南，已十七年。海內諸蕃，罔不臣屬。惟琉求密邇閩境，未嘗會歸附。議者請即加兵。朕惟祖宗立法，凡不庭之國，先遣使招降，來則安堵如故，否則必致征討。今命使宣諭汝國。果能慕義來朝，存爾國統，保爾黎民。若不効順，自恃險阻，舟師奄及，恐貽後悔。爾其慎擇之。明年三月，祥主其國，先令軍官劉閏二百人，以小舟載軍器，領三嶼人陳煇者登岸。國人不解三嶼人語，爲其殺死者三人，遂不將其命而還。成宗元貞三年，復遣福建省都鎮撫張浩、新軍萬戸張進赴其國。禽生口百三十人。後三年，英祖卒。在位四十年，享年七十二。是歲正安二年也。【元大德四年。】子大成嗣。【世纘圖作大城。】在位九年，以延慶元年卒，享年六十二。【元至大元年。】其次子英慈嗣。在位五年，以正和二年卒，享年四十六。【元皇慶二年。】其第四子玉城嗣，不德，國亂，山南、山北分而爲三。玉城據于中山。二十三年，以延元元年卒，享年四十一。【元後至元二年。美問甲午使人以三山分域。對曰：今歸仁以北之地稱山北，山北王在今歸仁城。大里以南之地稱山南，山南王在大里城。美竊疑之。葢事未講究，而臆斷以置對而已。三山割據，壤地雖小，各自立國百有餘年。乃就一島南北之地而言可乎。嘗觀其地圖，沖繩島地，南北稍長，東西甚狹，皆極乎海，其周廻僅七十四里。若如其言，今歸仁以北屬于山北、大里以南屬于山南。則中山地南北十三里、東西五里。山南地南北三里、東西五里。真是蠻觸國耳。設使先島以南皆屬山南，與論以北皆屬山北，而中山攝于其間，足食足兵，幾何可以敵南北也。即今據其計帳，凡諸島地分隸，以爲三等。其一則沖繩及西北小島。其二則與論以北。其三則先島以南。是則所因古三山疆域，而鼎足之勢，判然分矣。其歲租亦各自供軍國之用。】長子西威嗣，在位十三年卒，享年二十三。是歲貞和五年也。【元至正九年。】中山王察度立。察度者，故浦添按司之子。【世纘圖云：玉城長子西威在位十四年，至正十年察度即王位。察度者，不知所自始，其父爲浦添按司。按世系圖云：西威在位十三年，元至正十年卒，年二十三。又加一圈於察度上，以分其統耳。葢世纘圖據其實而言。然察度之立，其故不詳。始舜天以浦添按司即王位，察度父亦稱浦添按司者，葢其苗裔乎。而今不可得而考。】是時元既亡，明主即帝位。洪武五年，其行人楊載齎詔徃諭其國。中山王察度、山南王羕察度、山北王怕尼芝皆遣使朝貢。十五年，賜中山王、山南王、鍍金銀印、文綺。使還言：三王爭權相攻。十六年，賜山北王，如中山、山南之例。因詔令罷兵息民。始自文武天皇授位南島人等，六百八十餘年於此，而三王受封於外國焉。【三王受封，葢此永德年間也。】二十一年，明以所獲元主次子地儞奴發居琉球。二十五年，中山王遣其子侄及陪臣子弟入大學。明主禮過獨優，賜閩人三十六姓善操舟者，令徃來朝貢。二十八年，中山王察度卒，享年七十五，在位凢四十六年。【世纘圖、世系圖皆云：察度，元至正十年即王位，在位四十六年。而明人諸書以爲：中山王察度，永樂二年卒。葢誤以山南王羕察度爲中山王察度也。】世子武寧嗣。永樂二年，山南王羕察度卒，無子，令從弟汪應祖攝國事。應祖遣使請命，乃賜冠服，嗣山南王。【山南王羕察度，或作羕察，非。或以汪應祖爲羕察度弟，亦非。】三年，中山王武寧卒，在位十年。【世系圖云：享年不詳。】尚思紹嗣。
【世纘圖云：察度卒，子尚思紹嗣。是以尚爲姓，而其所紀中山代序，止乎此。世系圖又加一圈於尚思紹上。二書並皆可疑。據閩書：永樂中思紹所獻表，有臣祖察度之語。又皇明世法錄云：察度世子武寧嗣。武寧卒，子思紹嗣。由是觀之，世纘圖誤脫武寧一世，不可疑也。世系圖加圈於思紹上，葢其以爲尚氏之始故乎。抑亦尚思紹以武寧兄弟之子，入繼其統乎。姑存疑，以俟後考。】在位十六年，以永樂十九年卒。【世系圖云：享年不詳。閩書以爲：宣德初，思紹卒。與世系圖不合。】世子尚巴志立，請封。宣德三年，勅內監柴山徃封巴志嗣王。是後，遣使册封，以爲故事。巴志賢而施仁，衆皆悅服。山南、山北遂歸于一矣。【續文獻通考及閩書以爲：景泰元年，尚志達遣人朝貢。未幾，山南、山北爲中山所并。世法錄以爲：景泰五年，尚泰久嗣。先是，山南王汪應祖爲其兄達勃期所弑，尋與山北併於中山。袋中所錄，亦謂尚泰久之世，諸島悉平。諸說皆與國人之言不合。惟其袋中所錄，葢謂尚金福卒，復國亂。尚泰久嗣封，以定其亂而已。】在位十八年，以正德四年卒，享年六十八。初，三山稱蕃，朝貢不時。至中山併南北，遂令二年一貢，每船百人，多不過百五十人。即福建南臺外置蕃使館，【即今流球館也。】使至館穀，遞入京師。【中山朝貢，續文獻通考以爲：初，三山每二年朝貢一次。至尚志達時，南北俱爲所併，遂令三年一貢。閩書以爲：思達時，令三年一貢。世法錄以爲：成化七年，尚圓嗣；十一年，貢使還，至閩恣殺掠，詔著令間歲一貢。諸說頗有異同。按大明會典云：祖訓，琉球朝貢不時，國有三王，惟中山王至；諭令一年一貢。葢得之矣。國係之巴志，以俟後考。】世子尚忠嗣。在位五年，以正統九年卒，享年五十四。世子尚思達嗣，在位五年，以正統十四年卒，享年四十二。尚忠弟尚金福嗣，在位四年，以景泰四年卒，享年五十四。弟布里與子志魯爭立，國亂，失其印綬。次弟尚泰久馳奏，命給泰久印，嗣王。景泰五年，泰久嗣封，克定四方，在位七年，以天順四年卒，享年四十六。子尚德嗣，以成化五年卒，享年二十九，在位九年。尚圓嗣，在位七年，以成化十二年卒，享年六十二。【世系圖又加圈於尚圓上。因考閩書云：察度後五傳至尚圓。尚圓者，尚德之仲子也。世法錄云：尚德嗣父泰久立，卒，子尚圓嗣。按世系圖：泰久卒，時四十六歲；子尚德嗣，在位九年，二十九歲卒；尚圓嗣，在位七年，六十二歲卒。然則尚圓與尚泰久同甲子，長於尚德二十六歲，是非爲泰久之子者，而况爲德之子者也乎。閩書：尚德之德，當作忠。葢誤寫而已。初，忠世子思達卒，忠弟金福立。金福卒，弟布里與金福子志魯爭立。明主命金福次弟泰久嗣王。泰久卒，世子德嗣。卒，而無子。國人立思達弟圓，以爲其君。故曰：察度後五傳至尚圓。又曰：尚圓者，尚忠之仲子也。雖然世系圖畧而不詳，姑存其疑，以俟後考。又按閩書及世法錄，以爲尚圓成化十五年卒，亦誤。五當作二耳。】世子尚宣威立，六月而卒。【閩書以宣威爲尚德之長子者，非。】仲子尚眞嗣，在位五十年，以嘉靖五年卒，享年六十二。世子尚清嗣，在位二十九年，以嘉靖三十四年卒，享年五十九。世子尚元嗣。是歲，嘉靖三十五年夏，海寇徐海敗于浙。直有逃入琉球境者，尚元發兵邀擊殲焉，得所掠金坤等六人，遣使送歸。【時汪直、徐海等亡命海島之中，嘯聚逋逃，入寇于沿海諸郡。明人號曰倭寇。】賜勅獎諭，厚賚金幣。隆慶六年，尚元卒，享年四十五，在位十七年。世子尚永嗣，在位十六年，以萬曆十六年卒。【世系圖云：享年不詳。】世子尚寧立。時關白平秀吉命薩摩州徵貢於中山。萬曆十八年春，尚寧遣僧天龍、桃菴等來聘。【事見續文獻通考。但其以爲事在萬曆二十年者，非。兩朝平壤錄以爲萬曆十七年事，葢得之矣。中山使人以天正十八年春至此。此即是萬曆十八年也。】明年，關白大徵諸州兵，欲道朝鮮入于燕京。是年夏，尚寧遣使請封。其相鄭禮密以關白情由報聞。明年春，關白遂發兵入犯朝鮮，明主令其使者自齎詔歸。册封使能勿達，歷十餘年，朝鮮師鮮，尚寧堅請如故事。明主嘉其爲不叛之臣，乃命兵科給事中夏子陽、行人王一禎徃封焉。初，中山與薩摩州世有隣好。此歲以來，二國交惡，使命遂絕。州守源朝臣家久以告我神祖，乃發兵擊之。前鋒進取北山之地，斬首百餘級，水陸鼓行，並入那覇港。中山之兵連戰皆敗，王城遂陷，尚寧出降。師起四十餘日，宗社失守矣。明年秋八月，家久率尚寧及王親、陪臣來。神祖乃命王尚寧，使歸其國，以附庸於薩摩州，善繼前好，敬羕先祀。於是則古南島地復舊域矣。【二國兵端，畧見南浦文集及續文獻通考、閩書等。按：始自三山稱蕃中國，乃至此，凢二百卅年。】明年，尚寧得還。乃遣使修貢於中國，以報中山王業已歸國，且欲代我以請互市。是歲明萬曆四十年也。海道參政石崑玉等驗貢物，雜我產，請阻回俟勢定。中丞丁繼嗣、直指陸夢祖，因具疏謂：緩外貢、修我內備。明主從之，令貢使無入朝，量収方物給賞。【出閩書及皇明世法錄等。按：皇明三大征考云：萬曆三十七年，倭并琉球，虜其王，擊取雞籠、淡水，侵閩、廣。明實紀又云：萬曆四十年十一月，日本冒琉球貢海上。福建廵撫丁繼嗣奏言：倭將明檄，琉球挾其代請互市。又閩越亡命郭國安等寄書其家，暗指入犯之期。其檄與書，語多狂悖。倭將，謂薩摩州守也。檄琉球，謂州守令尚寧遠書福建軍門也。其書見南浦文集。郭國安，閩人，流寓薩摩州，州人稱汾陽氏者，即其子孫也。暗指入犯之期，即所謂擊取雞籠、淡水，備閩、廣事也。世法錄云：萬曆四十四年五月，中山王尚寧遣通事蔡纏，報倭造戰艦五百餘，脅取雞籠山島野夷。並是三大征考所謂：丙辰，倭犯南麾外洋，閩來告急，已而寂然是已，即非我實有此事也。美嘗聞薩摩州人之言曰：初，尚寧受州守之命，代我以請互市。明人量収方物，又使十年一貢。事皆如閩書、世法錄所載者。中山自請朝貢如故事，乃聽五年一貢。厥後亦請不已。久之復舊云。】尚寧在位凢三十二年，以元和六年卒，享年五十七。是歲明泰昌元年也。世子尚豊嗣，在位二十年，以寛永十七年卒，享年五十一。是歲明崇禎十三年也。世子尚賢嗣。當是之時，明既亡，韃靼入中國，建號曰清，紀元曰順治。順治三年，閩平。明年，清主遣使招撫琉球。是歲正保四年。尚賢卒，在位七年，享年二十二。尚質嗣。【按世系圖，賢二十二歲卒。時質年十九。質非賢之子，未聞厥詳。】後六年，清主復遣使，繳納前朝所賜印綬。尚質乃遣使齎送，因請其封。是時海寇縱橫，路梗不通。清主既殂，太子即位，改元康凞。康凞二年，遣使册封如前朝故事。尚質遣使表謝。明年，復奉表賀即位。五年，始勅以兩年一貢爲例。尚質在位凢二十一年，以寛文八年卒，享年四十。是歲康凞七年也。世子尚貞嗣。在位四十一年，以寶永六年卒，享年六十五。是歲康凞四十八年也。世子先卒，嫡孫尚益嗣。在位四年，以正德三年卒，享年三十五。是歲康凞五十二年也。世子尚敬嗣，年甫十五。始自中山稱蕃於中國，凢王卒，則世子訃告，以請襲封。册封使至，則先祭前王於寢廟。寢廟在國門外，唯有諭祭，而無贈諡。故歷世未得有諡云。

[book_title]官職第三
古時流求諸島地各有君長。若隋書所謂王、小王、鳥了師。因其所統大小，而所稱亦不同。至其諸島君長，咸皆內附天朝，授位亦各有差。天平勝寶後，史闕不詳。厥後六百三十餘年，中山、山南、山北皆稱蕃中國，受其封爵。王妃、王姪、國相、寨官，亦各賜冠服。乃是中山品官制所由起也。其文武職名，始見嘉靖使琉球錄。葢所謂奉正朔、設官職、被服冠裳，夷習稍變，有華風焉者也。因錄所聞，畧記官名焉。
中山品官制，正從各九品。正一品則王子，從一品則按司。正二品則三司官親方。從二品則親方。三品至七品則親雲上。正從八品則里之子。正從九品則筑登之。皆是國中所稱也。王子官號也，王之同姓，及異姓，凢有分封者，皆稱王子、按司，猶言郡守也。王子之子有分封者，稱某地按司。至尚巴志始并三山，各地按司皆賜第宅，不得就其封焉。三司者，天曹司、地曹司、人曹司各一員，猶漢三公，即所謂國相也。親方者，尊親之稱。凢任其官者，皆附宗籍。親雲上，親，近也；雲上，殿上也，猶言堂上官也。俗稱親雲上曰牌古米，或曰牌金，其義不詳。里之子，本爲邑宰之子者，任此官，即今非其人，亦任之。筑登之，義亦不詳云。【出于庚寅、甲午使人等所記，中山官制，葢其以王子爲官號，以按司爲王子之子。有分封者，並據今制。而言非古也。古時所稱按司，即其君長之稱也。據中山世系圖序：初，舜天爲衆所推，爲浦添按司，後遂稱王。舜天本非王子之子者。厥後，王之親戚尊次其王者，稱爲王子。其爲君長之稱，亦猶古時也。隋書以爲歡斯，是已。三品至七品，稱謂牌古米。九品稱謂筑登之。亦皆古之遺言也。里之子者，里主之轉語也。袋中所錄：古時有稱里主者，而今猶有那霸里主之職名，明人以爲察度官，即此。察度，方言，所謂里也。】漢稱謂王親，即王子。按司，所謂王之下。則王親尊而不與政者也。法司官，即三司也。察度官，國稱那霸里主。那霸港官，國稱御物城。各有二員，分治那霸四邑焉。耳目官六員，即法司之屬，猶漢之六卿也。以上所謂士官，而爲武職者也。大夫、長吏、通事等官，則專司朝貢，不與政事，皆爲文職。明初所賜閩三十六姓之後，讀書南雍，歸，即爲通事，累陞長吏、大夫。今僅存七姓，而食祿者百餘人。凢朝貢事，例，單年，則正貢二船，以耳目官充正使、正議大夫充副使，並正三品官也。其屬有都通事、才府使、官舍使等職焉。雙年，則接貢一船，接貢使、才府使各一員，並從四品官也。【即是近例。】若有中國大喪，則以正議大夫充進香使。新天子登極，則以法司官、正議大夫各一員，充慶賀使。其國嗣封，則以法司官、紫金大夫各一員，充謝恩使。其官皆是所稱千異邦也。古時國無姓氏，只因所居之地而稱之。中世以來，王親、豪族稱之以食邑。其餘有職者，亦因其所自出及所居之地而稱，曰某地某官。其有姓氏者，閩人之後來耳。雖然，其稱於國中，猶國人也。而今國人皆有漢姓，亦有漢名，皆非古也。【使琉球錄云：國王姓尚氏，至於陪臣則無姓氏。但以先世及己所轄之地爲姓。自上世以來，皆命名以漢字。按尚思紹之後世稱以尚姓，猶以王父字爲氏，而非古之所謂姓也。國人稱之以先世及己所轄之地，猶因地命氏，而非古之所謂姓也。陳氏以謂琉球不習漢字，又謂自上世以來，皆命名以漢字，何其謬之甚也。隋時，猶傳國無文字，而况於其上世乎。美嘗聞之，甲子使人曰：我王稱尚氏，始於思紹王。然其用尚姓，不知所由也。國人各自有姓，所轄地名爲姓。親雲上已下，雖曰我王，亦有其姓。是又據陳氏之說而言耳。其國本非有姓氏也。王以尚爲姓，葢其俗所謂漢姓也。甲子慶賀使與那城王子、知念親方，謝恩使金武王子、勝連親方，其所稱亦皆是某地某官也。其從官有曰宮里親雲上者，其所稱亦是某地某官。而其姓程，名順則，字寵文，即閩人之後，文章之士也。又有玉城親雲上者，其名朝薰，亦自稱曰漢姓向氏，漢名受祐。又有砂邊親雲上者，不知其名，漢姓曰曾，漢名曰曆。並是國人，而有漢姓、漢名者。】

[book_title]宮室第四
隋書曰：王所居舍，其大一十六間，雕刻禽獸。民間門戸，必安獸頭骨角。使琉球錄以謂殿宇朴素，亦不雕禽刻獸，以爲奇。大抵琉球俗朴而忠，民貪而儉。富貴家僅有瓦屋二三間，其餘則茅茨土階，不勝風雨飄摇之患。人不善陶，雖王屋，亦無獸頭，况民間乎。傳者訛矣。陳氏葢據其所見而言耳。唯其以獸頭爲鴟吻類，亦訛。此土民間亦以牛馬頭骨掛之門戸，云是避疫鬼，古之遺俗也。今時至制畧述所聞。
王府之制，據山爲城，方各一里，疊石爲基，繞以流水。城有王門，其西爲國門，葢以天使館在西南港口之故也。去國門西里許，有牌房一座，扁曰中山。國門曰歡會。府門曰漏刻。殿門曰奉神。每門有扁，四周皆石壁。府門外有小池，泉自石龍口中噴出，名曰瑞泉。王府汲之供飲食，取其甘潔也。正殿巍然在山之巔，殿閣二層，南北八楹，其位向西，上以奉神，中爲朝堂，下與臣下坐直。閣門俱五色珠爲簾櫳。正中三門畧加金碧，旁有側樓，亦有平屋，皆以瓦簾。不遠地而階亦近除。凢正殿畧倣漢制。如燕寢，則皆如此間之制矣。【中山殿屋制，詳見使琉球錄。曰殿閣二層，上爲寢室。屋皆以板代瓦，席地而坐。美嘗聞之甲午使人，曰正殿上層，奉神之所；順治火後，屋皆陶瓦，楹塗之以黑漆。按殿門扁曰奉神，陳氏以閣上爲寢室，非也。層閣之制葢由來久矣。袋中記云：昔者大世王之世，王畏毒蛇，乃起高樓以居，自謂無害。未幾，毒蛇螯王左手。有一國相急抽刀斷其臂，亦斷己臂以續之。其像見在於求吉佛寺矣。葢其王樓居以避蛇害也。大世，未詳。世纘圖有王大城，世系圖作大城，疑此人。使人曰：正殿及門墻庭階，皆倣漢制。其餘一皆如本朝制。而有廣閒書院、玄關等所，皆鋪地用板，坐設疊席，所謂席地而坐也。按正殿之制，爲册使而設也。如其便殿，則葢古制也。但其所謂廣閒書院等所，我有此制，亦始自近時耳。】王親以下品官第宅，衆庶屋舍，亦皆如我制。板屋茅茨，隨其有無，皆繞以石垣，其地多石故也。

[book_title]冠服第五
隋書曰：流求用鳥羽爲冠，裝以珠貝，飾以赤毛，形製不同。織闘樓樹皮并雜色紵及雜毛，以爲衣。製裁不一。綴毛垂螺爲飾，葢是古制。即今不可得而考。
王及王親以下，品官章服制，明世册封，錫以皮弁玉圭麟袍犀帶。眎二品秩王侄、王相、寨官，賜以公服。明既亡，韃靼爲中國之主，文武品官皆編髮胡服。而中山君臣猶依舊制。其王受册，則皮弁服。正旦、冬至，則烏紗折上巾蟒衣玉帶。未襲封，則用烏紗帽。其臣三品以上皆幞頭公服，其織成花樣，文職用禽、武職用獸。革帶用金銀鈎䚢。其餘品官冠服，皆如其俗。古俗，用色布一丈三尺纏其首。王尚寧之世，其臣名分薙國，始製衣冠，常服用之。王及王親用五色，謂之五絲巾。次用紫色絹，謂之紫光巾。次用黃絹。又次用赤絹。簪以金銀差等。其衣則廣袖寬博，製如道服。腰束大帶。【庚寅使人所作圖皆如此。甲午之冬，美請觀其王子冠服制。烏紗帽、麟袍、象笏、金帶，即是明世所賜其王也。當今爲王子章服何也。纏首之制，見使琉球錄。乃據其所見而言葉。今制揉曲簿板，被色絹於其上。分薙國，或作湧稻國。】童子結髻，簪用金花四垂者。凢俗足著草履，入室則脫。讀書號秀才者，亦戴中國方素巾，足不草履而鞋矣。

[book_title]禮刑第六
隋書曰：流求國無君臣上下之節、拜伏之禮，父子同牀而寢。大明一統志因而述焉。陳氏使琉球錄以謂諸書亦多傳訛。其君臣之分雖非華夏之嚴，而上下之節亦有等級之辨。隋書又曰：獄無枷鎖，唯用繩縛，决死刑以銕錐，大如筋，長尺餘，鑚頂而殺之。使琉球錄曰：國小刑嚴，凢有竊物者，即加以劓剕之刑。閩書曰：有盗竊，輙加開腹劓剕之刑。即今詢其風俗，禮樂刑政，其制寖備矣。
朝會之禮，歲、元旦、冬至，凢大慶會，則王親以下衆官具冠服，行拜跪禮。四時節、朔望，亦皆冠服而朝。尊者親者則延至殿內賜坐賜酒。冠昏喪祭制，世子冠禮，葢冠以烏紗帽。【據世子未襲封，則用烏紗帽也。】王子、按司之子冠于朝堂。王賜以其冠。其餘有職者之子，冠亦皆拜朝焉。昏禮畧與此間俗同。凢婦女子織紝組紃，學以女事，莫有識字及飲酒者，葢防淫也。如其親戚，亦非賀正，不見男子。夫死無子而不嫁。民間貧賤之女，亦罕有再醮者。閩人之後，男不爲國婿，女不爲王妃。王妃則立國人。有職者之女爲嬪御而有寵焉。國喪一皆如大明集禮之制。世子居喪，素衣黑帶。嗣封之日，册使先祭前王於寢廟。世子憂服，北靣立。禮畢，從吉。歲時祭，亦如禮制。臣庶之家，不必如制。父母之喪，不喫肉，不飲酒。殯葬必謹。如其七七日、百日、朞年、再朞，亦如近世俗。凢有職者，給暇五十日起復就職。至如公私慶賀燕會，則皆不與焉。三年而後復初。【隋書曰：其死者氣將絕，舉至庭，親賓哭泣相弔。浴其屍，以布帛纏之，裹以葦草襯土而殯之，上不起墳。子爲父者，數月不食肉。使琉球錄曰：子爲父喪，數月不食肉。死者以中元前後日，溪水浴其屍，去腐肉，収其骸骨，以布帛纏之，裹以葦草，襯土而殯，上不起墳。若王及陪臣之家，則以骸匣藏於山穴中，仍以木板爲小牗戸。歲時祭掃，則啓鑰視之，葢恐木朽而骨露也。即今國人之言曰：殯後三年，藏尸石龕，仍植位牌。葢墓碑也。其說畧與陳侃之言合。】凢燕會備樂，樂有國中、中國二部。國樂其唱曲則如我里謠，其器則三線子。中國樂，曰萬年春，曰賀聖明，曰喜昇平，曰樂清明，曰慶皇都，曰永太平，曰鳳凰吟，曰飛龍引，曰龍池宴，曰金門樂，曰風雲會。其明曲，則有王者國、百花開、爲人臣、爲人子、楊香、壽星、老上、蓬萊等曲。其清曲，則有天初曉、頌皇清、壽尊翁、正月四季歌等曲。其器則嗩呐、橫笛、管皷、銅鑼、三金三枝、二線三線、四線長線、胡琴琵琶。又有路樂，其器則兩班銅鑼、喇叭、銅角、嗩呐、皷。凢刑典，有笞、杖、徒、流、大辟、絞、斬、梟首等法。而不赦謀反惡逆、不道不孝不義等罪。若其輕罪，間有赦宥焉。総而論之。則其俗朴而忠。其政簡而便。文之以禮樂，非復曩者之陋矣。

[book_title]文藝第七
琉球之學，自中山王察度始。厥後閩人從裔世傳其業。雖然洪、永之間賜閩人於其國，以比歲徃來朝貢，故賜其善操舟者耳。察度始使其子侄及陪臣子弟入于大學。如閩人子弟家，本在内地，不因肄業於其鄉先生，歸，即得爲通事，累陞長史、大夫者，徃徃不絕於今。其文彬彬可以觀者，則察度之化遠矣。
國無文字。俗相傳云：昔有天人降，而教人以文字，其體如古篆。然【出袋中所錄，云：昔有天人降，而教人以文字，其地近于中城。厥後城間之人凶日起宅，天人又降，召問占者以不告其凶。對曰：「彼人不問，故不告。」即怒曰：「汝知其凶，亦何不告。」乃分裂其書而去，唯存其半，字猶百餘，以占凢事，吉凶甚驗。葢此占卜書也。美嘗觀于文字，其體若古篆。古俗凢稱天人，不係此地之人也。未知其爲何國字。】中世以來，始傳此間文字。明初，其王察度請以子侄及陪臣子弟入于大學。成化間，王尚眞以官生蔡賓等五人肄業南雍。學既成而還，即爲通事，累歷文職。自是之後，凢章表文移，皆其所掌焉。國中所用文字，一如此間之俗，亦有善於歌詞者。【閩書曰：陪臣子弟，與凢民之秀，則諸士大夫教之，以儲長史、通事，習華言入貢。餘不慧者，宗倭僧學蕃字而已。間有學詩，僅曉聲律偶對。又世㳒錄云：經籍無五經、有四書，以杜律虞註爲經。觀其俗，今皆不然。讀書作字，賦詩詠歌，亦有可以觀者。】凢學之㳒，王親已下品官子弟皆入國學。學有孔廟，每春秋釋奠焉。凢民子弟，則皆學於鄉校云。【俗間子弟，皆自實語教始，庭訓式目等書次之。醫士方伎之術，亦有所傳，而非其所長也云。】

[book_title]風俗第八
天下之俗，古今不同。風化之變，若陰陽晝夜於萬物。然時既變矣，物不能變也。雖然萬物之生天地，猶不能齊，安知天下之俗，有未始變者。亦在乎。其既變之間也哉。我觀流求之俗，若其因草，則隋唐之際，既無考據，况於上世之事乎。今試聞其方言，有可以解者焉，有不可以解者焉。葢其可以解者，此間之語，最爲不少。而如漢語，亦有十之一二焉。若其不可以解者，則彼古之遺言而已矣。若彼方俗亦然。中世之俗，與此間同。近世之俗，畧與漢同。若其非此亦非彼者，則彼古之遺俗而已矣。因錄舊聞，以爲風俗志。
男女皆露髻，男則斷髮結髻，於古國史所謂切髮草裳，其由來既久矣。右髻名曰隻首。相傳云：上世之人皆戴頭角；昔者有神崩厥左角，後俗結髻，以象乎古也。漢人之裔，結髻於中，皆揷以金銀簪。纏首用色布大餘。今之冠制始于此。厠賤猶露髻而已。衣則寛博廣袖，腰束大帶。足著草履。通國之禮，义手膜拜。若見異邦之人，則拜揖加儀。凢卑幼路遇尊者，結袖而掛肩，卸履而跪地。【俗曰公廨袖結。葢義取其執役也。】女則鬒髮如雲，結爲高髻。簪不加飾，以墨點手，爲種種花卉狀。【俗謂針衝，猶言針刺也。】上衣下裳，其裳如裙，而倍其幅，摺細而制之，長掩其足也。上衣之外，更用大衣廣袖者，蒙之背上，見人，則以手下之。而蔽其靣。【此間假髻出自琉球者，最稱上品葢以其髻鬒黑而長故也。又蒙其背者，此間婦女所用蒙衣之制而已。】婦女之俗，幽閑貞淑，不滛不妬。若其妓娼，頗事艷冶。大抵其地土瘠民貧，勤儉質朴，憂深思遠，似有唐國之風者。俗好聲樂，皆弄三絃。相傳以爲絃響能避蛇害，農家揷秧穫禾乃携妓女，饁彼南畝，絃歌鼓舞。先終畝者，妓女乃侑其觴。其疆域雖小，風氣或殊。山南之人，不患痘疹，山北之人，最爲驍健。國無醫藥，民不夭札。壽至期願，亦徃徃有焉。君臣民庶畏神尤甚。葢上世以降，厥民分散洲嶼，各自有君長，亦莫能相一。唯有神降于其間，爲威爲福，禁民爲非。是故舉俗敬神，而神亦靈也。其神稱謂君眞物，所憑之女稱謂君者三十三人，皆酋長之女。其長稱謂聞補君，其餘所在神巫，百千爲群。神有時而降，鼓舞歌謠，以樂其神。一常百和，其聲哀惋。神喜，則衆皆相慶焉。神怒，則衆無不懼焉。又有靈蛇，國人畏之如神。【按使琉球錄及閩書云：俗信鬼畏神，神以婦人不經二夫者爲尸。降則數著靈異，能使愚民竦懼。王及世子、陪臣莫不稽首下拜。國人凢謀不善，神報告王，王就擒之。惟其守護斯土，是以國王敬之，而國人畏之也。尸婦名女君，首從動至三五百人，各頂草圈，携樹枝。有乘騎者，有徒行者，入王宮中以遊戲，一唱百和，音聲凄慘。倏忽徃來，莫可踪跡。袋中所錄其畧相同，而尤爲詳悉。凢其神異鬼怪，不可舉數而已。甲午使人曰：本國舊俗，詳見袋中書；百年以來民風大變，神怪之事，今則絕矣。昔夏之世遠，方國物，貢金九牧，鑄鼎象物，百物而爲備，使民知神姦。葢其國絕遠，僻在南荒，山海異氣所生鬼神奇異之物，亦何足怪焉。且聞古之時，國人無君臣上下之節，好相攻擊，諸島各爲部隊，不相救助。収取闘死者，共聚而食之。若非有神作威作福於其間，則民之無生，亦既久矣。方今文命祗承，乃暨聲教而威福之權，既有所歸，其鬼亦不神耶。抑不知使人自耻鬼俗，其所言亦如此耶。古俗，或以其國爲鬼島。如今其東北島名稱有鬼界，葢謂其有神怪也。又使琉球錄曰：有蛇蝎，亦螯人。蛇則不爲害。前使遭蛇怪之驚，無是事也。袋中以謂南中可畏之甚者，毒蛇也。昔有其王遭蛇害者，又有神怒，乃使毒蛇螯人者。蛇類有七種，美亦聞諸使人，曰：國有毒蛇，明世册封使遭蛇怪，我俗亦傳之。方言毒蛇曰八不，其大者五六尺，不常出入人家。按毒蛇曰羽羽，即是此間之古言也。】又其國多有奉祀天朝宗社之神者焉。伊勢大神祠，自尚金福始。八幡大神祠，自尚泰久始。波上之社、洋之社、尸葉那之社、普天間之社、末吉之社，並皆奉祀熊野大神也，其始不詳云。葢古之時，天朝使臣所至，乃命其祀，以爲國鎮也。菅神祠，自尚元之世，久米島人林氏始。又有天祀、天巽等祠，凢所在，大樹大石，祭以爲神，不遑枚舉焉。【事詳見袋中所錄者。】國人又信浮圖之法，其法唯有禪與密之二教耳。圓覺、天界二寺，在都城南北，殿宇壯麗，亞於王宮。達善、相國、報恩寺，皆禪寺也。龍福、天王、安國、普門、潮音等，皆密院也。其餘寺院亦多。【見使琉球錄及袋中所錄者。】

[book_title]食貨第九
隋書曰：厥田良沃，先以火燒，而引水灌之。持一鍤，以石爲刃，長尺餘，闊數寸，而懇之。土宜稻、梁、禾、黍、麻豆、赤豆、胡豆、黑豆等。國史曰：【日本書記。】稉稻常豐，一藝兩収。即今詢其土俗，皆不然也。使琉球錄曰：厥田沙礫，不肥饒。是以五穀雖生，而不見其繁碩也。至於賦斂，則寓古人井田之遺法。但名義未詳備。王及臣民各分土，以爲祿食。上下不交征，有事則暫取諸民，而不常也。寰宇記曰：無他奇貨，故商賈不通。閩書曰：時時資潤，千隣島之富者，葢皆得知矣。但其使琉球錄以謂貿易唯用日本所鑄銅錢，亦不然也。是則古時期國所鑄如宋鵞眼錢耳。星槎勝覽曰：俗好古畫、銅器、銕器、綿布焉。葢其地不產銕，土不宜綿故。民間炊爨，多用螺殼。紅女織紝，唯事麻縷。如欲以釜甑爨以銕耕，必易自王府，而後用之。否則犯禁而有罪。陳氏所駁，葢據當時而言耳。即今觀之，盡皆不然也。畧記所聞，以誌其食貨焉。
諸島之地，山谿崎嶇，沃野鮮少。厥田沙礫瘠薄，稼穡甚艱。氣候常煖，年穀早熱，而不見其繁碩也。【稉稻六月乃熱，薩摩州人所謂琉球米，其穀品最下者。】凢中山、山北，並多水田，土宜稉稻。山南地方，多是陸田，宜菽麥之屬。即今其國稅額，中山糧米七萬一千七百八拾七石，山北糧米三萬二千八百二十八石七斗，山南糧米一萬九千九十六石八斗零。其餘租課亦准此。【三山疆界，見地理志。】地無奇產，商賈不通。民貧而儉，男女事耕織。厥產多出蕉布。禹貢卉服，國史草裳，葢謂之也。炎方蒸溽，不見霜雪。隆冬之日，時有雨露而已。故凢崒卉之屬，皆不凋枯。取芭蕉生三年者，辟纑成布，最極織巧。麻苧次之。南島所產，閩書所謂南有太平，出禾苧，即此。久米島產絲及綿。閩書所謂西有古米，出土綿，亦此也。【太平山，見地理志，方物曰太平布，曰久米綿，即此。】通國貿易，古時用海巴。厥後，國鑄銅錢用之。既久，散亡少餘。唯今用穀布之屬。若其與中國交易銀貨，則此間所產矣。【海巴，貝也。銅錢，使琉球錄以謂薄小無文，每十折一，每貫折百，殆如鵞眼。綎貫錢者，但其以爲日本所鑄，即非。美嘗問福建人以琉球交易事例，曰：琉球交易，上限船數，不限銀額。全貢，用十餘萬。折貢，用五六萬。以船小不堪多載也。若用大船，則福州港淺，不能進矣。所賣唐貨，細則絲綢、綾緞等物，粗則紙、藥材等物，不能詳錄焉。】凢百器制，皆與此間同。唯其甲胄、兵刃不甚堅利。弓材用檿，斷而弦之，性急易折。良者難得。螺鈿諸器，頗得我㳒。民間炊爨，多用螺殼，葢古俗也。海產大螺，貧家以代釜甑云。凢飲食之饌，造製清潔，畧與此間同。使琉球錄以謂不知烹調和劑之味，特不習此俗耳。造釀之方，酒醪醋醬及乾醬之屬，亦皆如我制。使琉球錄又謂：酒以水漬米越宿，婦人嚼之，取汁曰米奇，甚非也。酒曰米奇，即此間方言也。唯其露酒方，始傳自外國，色味清而淡，久之不壞，能易醉人。使琉球錄曰出自暹羅，亦非也。造㳒不與暹羅酒同。蒸米和麴，各有分劑，不須不水，封釀而成。以甑取，其滴露如泡，盛之甕中，密封七年，而後用之。首里所釀最稱上品。【其俗名泡盛酒。相傳云：昔有外國人來，曰國居南海瘴霧之中，人必夭死。因授以避毒方，即露酒也。薩摩州人言曰：天地生斯人，方物各有所宜。本兵戌于中山者，三年一代之。性不嗜酒者，亦在彼中善飲露酒，乃至十數鍾而不醉。北歸，比至大島，不堪數鍾。及歸，不能下喉，以復如初。凢布帛之屬，溽暑生黴，洒以露酒，色即鮮明。亦是一奇。】茶茗之品，此間所產尤爲珍惜。茶室、茶具之式，候湯、立茶之㳒，一皆傚我制。閩書以謂厥土獨不宜茶茗，即藝之，亦不萠。葢其然也。【其國相傳云：茶㳒傳自此間。使琉球錄以謂烹茶之㳒，設古鼎於几上，煎水將沸，用茶末一匙於鍾，以湯沃之。以竹刷瀹之。少頃奉飲，其味甚清。是則此間之俗，所謂臺子式而已。】甘蔗，即藝之，首里地。氷霜潔白，不及南產。亦是以供菓品，國所製香品，有香餅、壽帶香竹、心香、龍涎香、官香等，頗爲奇絕。

[book_title]物產第十
隋書曰：俗無文字，望月虧盈，以紀時節。候草榮枯，以爲年歲。葢紀其上世之事也。後之說者，皆據而言者，非也。其國相傳云：昔有天人，降而教文字。其書頗雖放失，而干支古字，於今猶存。紀年候時，豈在草木榮枯也哉。至於明世以來，奉其正朔，每歲頒曆一百，本國亦造曆，以授民時。且其地僻在南荒之中，氣候多煖，不見霜雪。海颶時作，草木凋枯而已。凢物產，畧與澹耳、朱厓同。其餘則不異此間也云。因作物產志。
大明會典云：琉球貢物，馬、刀、金銀、洒海、金銀粉匣、瑪瑙、象牙、螺殼、海巴、櫂子，扇、泥、傘扇、生紅銅錫、生熟夏布、牛皮、降香、木香、連香、丁香、檀香、黃熟香、蘓木、烏木、胡椒、琉黃、磨刀石。若其馬及螺殼、海巴、夏布、牛皮、烏木、琉黃、磨刀石，則其國所產而已。其餘則所與此間及諸國交易也。穀則稻、秫、稷、麥、菽，蔬則瓜、茄、薑、蒜、葱、韭之屬皆有焉。亦有番薯，可以代穀而食。此間俗曰琉球薯，即此。海菜可啖，亦多。果則龍荔、蕉子、甘蔗、石榴、橘柹，但無梅、杏、桃、李之類。近時有梅移自此間者，唯著花而不結子。草則山丹、佛笑、風蘭、月桔、名護菊、粟菊，盛花澤藤等品不少。近藝烟草，葉細而長。木則赤木，其性堅緻，紫紅色而有白理，葢櫚木之類。本朝式所謂南島所出赤木，即此。【俗曰加之木。】黑木，即會典所謂烏木也。蘓銕，即琉球錄所謂鳳尾蕉。其野生則不如栽在園庭者。【俗曰加津末留。】木犀、【俗曰幾伊八。】何檀福木，【曰底已，曰也良，曰末禰，並皆其俗所稱，未詳。】隋書所謂闘樓樹，使琉球錄以謂土產無其樹，即今國人亦謂不詳。【隋書曰：闘樓樹如橘，而葉密條織如髮，然下垂。又云織闘櫻皮以爲衣。】禽鳥則綾鳩、黑鶉。鶉亦有異色者。【俗名三乃宇津良，葢謂其毛文有三色也。】蝙蝠產于八重山者，其形極大。【俗名八重山蝙蝠。】其餘有烏鴉、麻雀、野雉、野鳬之屬。但無鶴及鶬鷄。而鴻鴈不來。秋月之候，鷹隼及小雀自南來者多。畜獸則烏牛、【即水牛。】犬、豕、麋鹿之屬，皆無不有者，而無虎豹犀象。亦產異色貓、蟲、豸，則蛇蝎之屬最多。毒蛇凢七種，蝎亦能螯人，其有在于壁間聲噪如雀者。春夏之交，有赤卒自南來，亦多。鱗介則海出。白魚，亦名海馬，馬首魚身，其皮厚而青，其肉如鹿，人常啖之。馬鮫、龍蝦之類，亦皆有之。棘鬛，其色不紅，而味亦不佳。鯨魚，每出没嶼之間，而莫敢捕者。蛟龍時時自海中起，而能致風雨，俗謂之風待也。螺蛤之屬，多奇品。貝子，即會典所謂海巴。螺殼大者，可以代釜甑云。

        </div>
      </div>
    </div>
  </div>
</div>
<!--update:2025-08-30 10:00:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>