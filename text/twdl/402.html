<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,武林梵志卷一,武林梵志卷二,武林梵志卷三,武林梵志卷四,武林梵志卷五,武林梵志卷六,武林梵志卷七,武林梵志卷九,武林梵志卷十,武林梵志卷十一,武林梵志卷十二,武林梵志全文在线阅读,武林梵志全文在线下载,大玄古籍书库">
<meta name="description" content="寺观志。明吴之鲸撰。十二卷。之鲸字伯裔,钱塘(今浙江杭州)人。万历举人,官浮梁知县。武林(杭州)梵刹盛在南宋,至明则多残废,恐年久遗迹湮没乃博考史乘而成是书,约十八万字。分城内梵刹、城外南山分脉、城外北山分脉、外七县梵刹、天朝宠锡、宰官护持等八门。共记寺院426所,详载各寺的创置始末及其山川形胜。_武林梵志_全文在线阅读_武林梵志_全文在线下载_大玄古籍书库">
<title>武林梵志_吴之鲸_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">武林梵志</span> <br/>
          作者： <span class="inputVal" id="bkauthor">吴之鲸</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,名胜志,完结</span> <br/>
          字数： <span class="inputVal" id="bknum">[book_length]175391</span> <br/>
          说明： <span class="inputVal" id="bkdec">寺观志。明吴之鲸撰。十二卷。之鲸字伯裔,钱塘(今浙江杭州)人。万历举人,官浮梁知县。武林(杭州)梵刹盛在南宋,至明则多残废,恐年久遗迹湮没乃博考史乘而成是书,约十八万字。分城内梵刹、城外南山分脉、城外北山分脉、外七县梵刹、天朝宠锡、宰官护持等八门。共记寺院426所,详载各寺的创置始末及其山川形胜。</span> <br/>
          封面： <span class="inputVal" id="bkimg">Z_11447.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]武林梵志
[book_author]吴之鲸
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,名胜志,完结
[book_length]175391
[book_dec]寺观志。明吴之鲸撰。十二卷。之鲸字伯裔,钱塘(今浙江杭州)人。万历举人,官浮梁知县。武林(杭州)梵刹盛在南宋,至明则多残废,恐年久遗迹湮没乃博考史乘而成是书,约十八万字。分城内梵刹、城外南山分脉、城外北山分脉、外七县梵刹、天朝宠锡、宰官护持等八门。共记寺院426所,详载各寺的创置始末及其山川形胜。
[book_img]Z_11447.jpg


[book_title]提要
【臣】等谨案武林梵志十二巻明呉之鲸撰之鲸字伯裔钱塘人与呉大山称江皋二俊万厯中举于乡数上春官不第谒选得浮梁知县卒于官是编以杭州梵刹盛于南宋至明而残废者多恐遗迹渐湮乃博考乗牒分城内城外南山北山及诸属县凡得寺院四百二十六所俱详志创置始末及其山川形胜后为天朝宠锡宰官防持古徳机縁厯代勲绩四门分纪名流胜迹髙僧支派各编小传序録井然颇有条理其中采辑宋元人诗文如仙林崇先二寺记见曹勋松隠集智果寺记见徐一蘷始兴集而志俱失载不免稍有漏脱又如宋张敦礼舍钟者非杭之法云寺而以名同误入又撰法相寺碑记者前作范楷后作沈楷亦为参错失检然搜剔幽隠无防不至实多武林旧事西湖逰览志所未载如明逺堂诗次于苏轼诸作之后而东坡集无之张九成喻弥陀塔铭亦不见于横浦集张伯雨天池楼诗与本集互异可以参攷遗文轶事俱足为谈艺之资正不徒为伽蓝増故实也乾隆四十五年三月恭校上
总纂官【臣】纪昀【臣】陆锡熊【臣】孙士毅
总　校　官【臣】　陆　费　墀

[book_title]武林梵志卷一
城内梵刹
按旧志三种俱以仙林寺为首今仍之依次分派一自南至候潮门一自北至鳯山门以便观览
仙林慈恩普济敎寺在安国坊宋绍兴三十二年洪济大师智卿建赐额隆兴元年孝宗改赐额曰隆兴万善戒坛淳祐三年理宗赐额曰飞天法轮宝藏又制钟铭赐之　铭曰大块嚂嘘震薄盖舆眷此洪钟以实出虚栾铣其角十分其鼓岂有铸鼎收金遗禹博大阐绎厚薄和均上开天阃下彻地垠乃警聋聩乃割昏晓咨尔有闻孰不心皎以为有声匪撞不鸣以为无声如雷如霆作镇梵宫法音无际巩我神皋万有千禩元至正间张士诚据为军器局洪武四年重建置僧纲司有司即其钟楼为郡城昬昕之节正徳间徙其钟更铸置朝天门仁和县岁造土牛迎春于此
天长浄心寺在仁和北壁后洋街晋天福四年钱氏建南渡后析其地为军寨咸淳元年兴复元季燬景防间重建　聂大年送僧日福听讲还山诗云归去深居逺俗哗莫敎巢燕汚袈裟从今悟了三生话高倚琼台看雨花　寺内有龙华宝阁宋理宗时卷使许祯建宋亡祯挈三子居之学佛自晦名出尘庵元延祐元年有僧讲法华经天华纷降遂名龙华其时宝阁穹壮冠絶郡城归并于此者曰清修院正定庵保福院九曲法济院　宋高宗幸天长赐僧广宝诗云大界宜春赏禅门不掩关宸游双阙外僧引百花间车马喧长路烟云净逺山观空复观俗皇鉴此中闲
寿圣寺在虎林山上旧名长寿在东青门外淳祐间僧无住光隐重建永乐十三年潮壊徙建今所即夀圣院故址遂名寿圣山上古朴一株为风雨所掣内有大井银杏皆宋物也残碑龙鳯御书之宝篆额尚存俗称祖山寺　虎林山在武林门内一里而近有小土阜高可三丈广不满百歩宋太乙宫元大青莲寺在其下宋为杂造局局废山之阳旧有此长寿寺后易名今额
吉祥律寺在仁和县之安国坊宋干徳三年睦州刺史薛温舍地为寺立今额治平二年改曰广福南渡初以其地为文思院军头司其寺界于两间仍扁以吉祥之额旧传其地多牡丹熙宁间名人巨公常赏之寺有观空阁　蔡端明吉祥寺赏牡丹对月诗花未全开月未圆看花赋月思依然明知花月无情物若使多情更可怜　苏东坡诗铭跋八首赏花人老簮花不自羞花应羞上老人头醉扶归路人争笑十里珠帘半上钩　花将落而述古期不至今岁东风巧剪裁含情只待使君来对花无语花应恨直恐明年便不开　述古期明日同至因用前韵仙衣不用剪刀裁国色初酣卯酒来太守问花花有语为君零落为君开　惜花吉祥寺中锦千堆前年赏花真盛哉道人劝我清明来腰鼓百面如春雷打彻凉州花自开沙河塘上挿花囘醉倒不觉吴儿咍岂知如今双髩摧城西古寺没蒿莱有僧闭门手自栽千枝万叶巧剪裁就中一丛何所似玛瑙盘盛金缕杯而我食菜方清斋对花不饮花应猜夜来雨雹如李梅红残緑暗吁可哀　自跋云钱塘吉祥寺花为第一壬子清明赏会最盛金盘防篮以献于座者五十三人夜归沙河塘上观者如山尔后无复继也今年诸家园圃花亦极盛而龙兴僧房一丛亦竒但衰病牢落自无以发兴耳昨日雨雹如此花之存者有几可为叹惜也　冬至游寺诗井底防阳囘未囘萧萧寒雨湿枯荄何人更似苏夫子不是花时肯独来　后十余日复至东君意浅着寒梅千朶深红未暇裁安得道人殷七七不论时节遣花开　观空阁铭过眼荣枯电与风乆长那得似花红上人宴坐观空阁观色观空色即空
大中祥符律寺在祥符桥畔梁大同二年邑人鲍侃舍宅为寺旧名发心唐贞观中改众善神龙初改中兴宋真宗时改大中祥符其广九里子院有千佛阁诸天阁戒坛院内有铁塔一石塔四钱王所凿九十九眼井实灵芝大智律师受经之地金人南防燬于兵南渡初斥为军器所元初仍建寺至正末燬洪武间重建其傍地尽为军民之居　苏子瞻祥符寺上元观灯诗纱笼擎烛迎门入银叶烧香见客邀金鼎转丹光吐夜寳珠穿蚁閙连宵波翻焰里元相激鱼舞汤中不畏焦明日酒醒空想像清吟半逐梦魂销曽子固诗月明如昼露华浓锦帐明廊笑语同金地夜寒消美酒玉人春困倚东风红云灯火浮沧海碧水楼台浸逺空白髪蹉跎欢意少强顔犹入少年丛可乆师上元诗门前灯火鬬分明一室清风冷欲
冰不把瑠璃闲照佛始知无尽本无灯
长寿庵　放生池记西湖古放生池也法乆而敝实亡名存敝之乆而安焉恒产乎水族并迷其名若罔闻者岁在乙未予演圆觉于佛国山之南屏南屏故有池当其三门一时主防诸名公捐资赎而出之植莲其中断渔业人由是知放生池为武林旧事既而予复凿池上方既而北门有园园有池复赎之园距上方南北相望者半拘庐舎而城之内有二放生池矣顷予碑上方谓以是为之兆兆且引而蔓延之顾予徳防年衰不足以风未知继此而兴起者更几池也上方苦隘仅为池余少丛竹羽虫之获逭其生者聊以依止兹颇闲旷池聮比扩之则濊然成浸水涵而土山垒之则然成山循而界之则幽然成径相其宜而树之竹木则郁然防而成林将使嘤嘤洋洋乐而相忘虽无繇拟飞泳亭之万一而犹冀想像其遗踪则上方所不逮也园以东为兴福禅院旋而南为养济院又旋而西为得一道院养济昔号悲田圣主贤臣哀防民之颠连而无告者设也今之困矰饵伏质于刀砧必不可迯而待烹其无告尤甚贸而畜之池纵之林俾终保残寿慈孰加焉佛示三福云慈心不杀而五福千箕畴亦寿为其最濒杀而重寿之福孰加焉天地之大徳曰生舜之徳曰好生徳一而已上清下宁侯王所以配两间之乆长贞万物之寿命者恒于斯徳孰加焉儒道释三圣人之伟迹鼎峙夫三方若环拱然而园介乎其中是曲阜之仁里摩竭之慈室西华长生葆真之灵宅天合而防隣也岂偶然之故欤夫救生之灭也而有生求其生而未尝生也而无生无生然后无不生则生灭一生灭一则福兴于无相悲济于无縁福不可得悲不可得一亦不可得唯法性常住不断不续同于虚空彼梵网以放生为常住法常住者金刚身无量寿也廼庵其园曰长寿而园有荒庐数楹饬治之为供接引导师及当来慈氏尊像盖津梁所放一切含灵先生安养息轮廻苦后于龙华而得授记也庐止是无増多以净戒僧守之守之之方具如上方记中语时里之父老闻予言前执予手歔然太息曰园之源吾弗知之矣吾犹及见二禅人居焉向稔其古为伽蓝而业己蔬圃莫返厥初吾何图重睹今日也是役也始其事者予与化卿宋君而诸上善人乐助而成斯美利者例得书碑左云袾宏记
青莲寺在车桥北宋隆徳间钱氏建祥符中改净戒院先是宋元丰中吴处厚以皇嗣未立上书乞立程婴公孙杵臼庙诏封婴为成信侯杵臼为忠智侯庙食于绛后又以韩厥存赵孤三人皆以春秋祠于祚徳庙绍兴二十年建祚徳庙于院内以春秋二仲祭之至正末张氏据圣寿青莲二寺为府而庙亦废
崇福庵在平安坊石晋开运三年僧义宣敎厚法师建宋元兵火因仍入国朝复兴嘉靖间僧苦徭役乞庇于总戎万鹿园称万氏宗祠几为所据万厯乙酉僧能惠等募赎鼎新殿刹宏伟缁侣云集称十方禅院冯梦祯沈楩虞淳熙为之记
法轮寺在观桥南五代长兴中法师建于城东汤镇额曰观音后改安国宋大中祥符间改法轮洪武间立为丛林永乐十八年潮啮殿基僧至恂改建今所
栖禅雪洞院在平安坊吴越王建于艮山门外名观音院建炎间改栖禅院至正十二年僧时俊作雪洞于今处移请旧额为栖禅雪洞院今并慧云寺　僧泐季潭诗洞雪团团白飘来不自风恍疑云母室如在水晶宫大暑翻愁冷深春未觉融不须灯照夜定起月朦胧　祥止庵禅室虚生白居之最吉祥了经何待月上髩不知霜宿恐云来借寒愁火有妨老禅栖息稳无复梦华阳
兴福寺在斜桥南宋绍兴丁夘左丞薛昻以花药圃施僧慧观筑庵名曰择胜寻建佛刹请龙山废兴福院额表之国初定为丛林
止止庵在羲同安谷坊万厯三十年僧如玉重建广寿慧云禅寺在三拨营畔宋淳熙十四年张循王之孙镃舍宅建寺绍熙元年赐额俗称张家寺有留云亭白莲池元至正间燬洪武十七年僧文副重建永乐九年永忠宣徳间广睿治元年福海相继重建万厯间旁地侵为赛西湖辛亥复原额　僧梵留云亭诗云人家十万绣成堆未抵南湖一叚竒象辇不来春草緑小亭云鎻紫珉碑　僧徳祥白莲池诗云念念西池道路赊东池今已种莲花他时若到西池上应念东池是故家　吴用先重复慧云寺建宣义张公祠碑慧云者张宣义所舍南湖园宅绍熙间请于朝以为寺者也岁乆渐湮狭少其额迤东稍稍入军营而所为南湖俗称白洋池者亦不知何时并入民居万厯间复有豪依大珰踞其寺之半并没其所失额于军营者即具宫室安处其上为年且二十有余余与右辖窦公力清故物尽反所侵并营房悉撤还寺俱复其租慧云已光复矣已与孙司理乔仁和杨钱塘谋修饰佛宇首建张公祠以酬其宏深之愿古今之舍宅为寺者多矣即右军东山辈皆慧业文人卒不闻亲勒文字建之金石慧云独有之模丰碑所手书预制发愿疏出自血诚读不能终篇泪澘澘下想见公之为人也史魏国与公同时称公闲居逺声色薄滋味矻矻诗文自处不异臞布考之史乘殊非实録魏国盖以是饰公焉夫公雄才大畧风流文雅人也玉津讨贼之举公实沈几制为文章灵心灿出笔彩纵横絶无书生笔墨之气盖非矻矻以此道见者自奉极侈园池声伎服玩之丽甲天下南湖园世所传凌霄亭玉照堂诸胜在焉即其排比十有二月之燕游各有次序而牡丹一防名伎且百数十人梅花之社一棹径穿十里岂龌龊小生为假令歌舞浓而感慨生杯酌酣而逸兴阑此亦称英雄囘首大力矣而考南湖舍寺之年顾即其经始之第二岁诸所赏心乐事之见于南园者乃更其假舎寓居于所舍之后是诚何心哉公之言曰光明藏中孰非游若心常清净离诸取着于有差别境而能入无差别智则滛坊酒肆徧歴道鼓乐声音皆谈般若倘情遮物隔境逐源移如鸟黏黐动伤性命又乌知所为説法度人然则公之舍寺也寺与家等舍与不舍等身后之舍与生前之假寓等赤洒白净不挂一丝真舍矣彼所为沧海桑田之感公实无当焉而图报福田之论犹浅之乎言公哉乃知真用世人真文人真受享人即能为舍其用世舍其文舍其受享而大展手眼于觉海无边中也斯寺一区公之自力实足以奠之发愿之文犹其诱人者耳寺迄今犹呼为张家寺公之真诚在人也慧云其旧所赐额踞杭北城艮山门之西南湖之上其中东西井各一原碑载地百亩今清得为亩者五十四有竒为弓者一千三百十七有竒周以界石东底营南界长和巷西许田北负睥睨后之人如有妄觊而搏取之者公之誓文可畏也公名镃字功甫别号约斋循王之曽孙官宣义郎直秘阁判临安军歴右司郎为少卿云　张镃自撰誓愿文云大乘菩萨戒弟子承事郎直秘阁新权通判临安军府事兼管内劝农事张镃右镃一心归命本师释迦牟尼佛当来下生弥勒尊佛西方极乐世界阿弥陀佛十方法界诸佛诸大菩萨縁觉声闻大梵天王帝释尊天四大天王韦防尊天守护正法天龙八部大权圣众五岳四渎名山大川祠庙神只伏望不离真际普赐证明镃恭以欲导羣迷必阐扬于佛道将兴遗敎宜建立于僧坊胜福难思契经具载镃生佛灭后值法住时幸发无上心愿学第一义念真乘难逢于旷劫思慧命常续于未来助行欲妙于庄严随力当施于利益深心所在至愿方陈阎浮乃众生选佛之场震旦多大乘得道之器敎法东渐而独此为盛祖师西来而其传不穷由是众多之伽蓝徧我清净之国土或据名山胜地或居赤县神州皆古徳之所兴实檀那之自创伏遇主上体佛心而治天下崇祖道而护宗门惟钱塘驻跸之方乃寰宇观光之地昔相国曽闻十禅之建今在所未见一刹之隆如来演敎于王城盖居精舎宗师接人于閙市可乏丛林都民胶扰而罕闻説法之音衲子徃来而靡有息肩之处慨斯阙典乆矣经懐昨倦处于旧庐遂更谋于别业园得百亩地占一隅幽当北郭之隣秀踞南湖之上虽混京尘而有山林之趣虽在人境而无车马之喧爰剪荆榛式营栋宇劳一心而经始歴二岁而落成念胜处可作精蓝而薄徳岂宜于大厦顾栖身之尚赖姑假舎而寓居浮生自叹于艰虞幻质累萦于疾疚求佛祖之加被祈天龙之护持増长善根销除宿业年得逾于知命运获度于多灾必法尊经变秽坊而成净域定依前哲舍居宅而为梵宫用分常产之田常作香厨之供愿主席者皆有道行使挂锡者咸悟心源为东方立光明幢与末世洒甘露雨挿草不离于当念布金何借于他縁言弗茍陈誓无终悔镃切虑事有多障时不待人先期或至于报终异议恐纷于身后宗族长防朋友亲姻或称乱命之难从或谓名敎之有害引屈到嗜芰之説诮王旦削髪之言壊我良因夺我素志以至恃势力而求据占由贿赂而请住持輙污招提妄谭般若是出佛身之要是断正法之轮死当堕于阿鼻生遂遭于竒祸特将此誓痛警若人俾革一时之狂心勿受歴劫之极苦盖念起立墖庙饭食沙门流通大事之縁成就圆机之善恭愿皇图巩固睿筭增延期永措于兵刑庶宏持于像敎上荐祖先父母次及知识寃亲八难三涂四生九类悉资熏而获益总解脱以超轮广此愿心周乎法界作菩提之妙行为净业之正因佛国俱空毕竟首登于极乐法身非有不妨面奉于弥陀普与有情同成此道谨疏其碑现存书法遒媚酷似小米云间董太史其昌极珍之复有魏国公史浩撰记学士楼钥书俱存
七宝寺在盐桥东梁贞明七年钱王建名上方多福院宋大中祥符间改今额有六游堂临晖阁郡守王钦若诗
普照院俗称报师庵在盐桥北晋天福八年钱氏建旧名报国千佛院祥符间改今额洪武十四年僧正宗重修嘉靖八年燬重建
潮鸣寺在庆春门北梁贞明元年建初名归徳院高宗南渡驻跸寺中闻江涛声赐今名寺北有囘龙桥高宗尝作诗赐统制刘汉臣勒石寺中　诗云野寺参差落涨痕踈林欹倒出霜根扁舟一棹向何处家在江南黄叶村兵燹重建洪武二十四年立为丛林
普慈寺在蒲巷内宋绍兴间僧思净建元至元间僧元忠修
水月庵在潮鸣寺东僧道拓地四亩搆禅堂焚修其中旁有放生池
莲居庵在土桥东古延寿庵址燬于兵万厯六年里人虞淳熙建懴室延绍觉法师安居而加拓之结禅讲期方伯吴公碑定额为莲居有记　虞淳熙载钱塘志曰广承字绍觉潘氏子少頴悟师圆鑨勤三七懴精相宗云栖宏命之代讲于天台贤首敎模象知形无师自防昼夜听众围绕戒铠甚坚后观佛面西而逝　方伯浮渡居士吴用先碑记武林故称佛国古刹精蓝贲相望于山林城郭间然天下莫不重趼而走云栖者非独其刹胜也禅敎律争取宗焉四十年来法嗣棊布区中其间绍明教律以一精蓝走天下者则无逾莲居云莲居为绍觉承上人庵院上人即云栖首座余既获叅请云栖谋以公余谒讲席而竟示寂往矣寒灰老衲飞锡莲居亟为余道其生平甚悉盖年未三十已从云栖大师应期吴越间所至輙命代讲俨然堪作人天范矣而犹不自满假遄归建懴室礼法华足不窥户外者六易寒暑严净毘尼研讨三藏于台宗尤宿契焉弱冠辩六即义时贤悉为逊席读法华籖会释过目即能防检其讹演唱垂二十年四方弟子日益进上人为之搜抉秘破难析疑尽形寿无几微倦色人率拟师智者后身上人欿然自视若未敢鴈行于四明荆溪间也既以声闻行律身又以菩萨行法视末世中滥据法王之席而缺篇犯聚空腹高心且哆口増结筭沙云者何啻在羣之鹤翔仞之鳯乎以故崛起一隅竭蹷四众叅云栖而下即叅莲居城东咫尺地卓然为海内一时法窟云莲居当庆春清泰二门之间左负郭右亘土桥门绕清流竹树环列临其地者恍然有乐邦水树之思焉先是依大觉上人于万厯六年始建二十四年上人复加拓之懴室则徳园虞公所建庵名则古鄞屠长卿公所顔余更为酌定者也其徒大真三十五年佃地在庵师殁而真主庵事二三居士复为广室置产时共四方名宿结禅期讲其中宛如其师在时呜呼天下古迹名区半委之断崖衰草莲居以一泥丸驰誉二纪且使子若孙悠然承之可乆可大岂非法席之兴以人不以地而行寡仪范学无师傅固难以虚声笼世也哉余故乐而志之使知莲居所以蔚为世宗者诚非偶然而云栖一滴水其沾溉固无涯也上人着有心经二解唯识因明观所縁縁论记若干卷方谋梓行世其懿行备载铭传暨钱塘志中弟子具辨才能升座者甚众兹不复详聊志庵居始末如此
华藏寺在横河桥东唐清泰二年吴越王建名报恩院大中祥符间改今额淳熙十五年重建　僧济天岸诗清泰年间古道场门前驰陌几炎凉破除客梦慿吟草陪伴禅心有佛香宝地月来清耿耿江城潮落夜镗镗叮咛细桞营头鼓莫放腾腾更防长
悟空寺在淳祐桥东晋天福七年僧齐敎建名崇新院大中祥符改额淳祐六年法昌重修元末燬永乐元年徳兼重建门有小溪茂树可防
长明寺在螺蛳门内晋天福间建宋开宝四年钱忠懿王改名法灯治平二年改长明佛印禅师开讲于此元季燬治十五年僧如埙重建万厯庚戍葺治一新
相国寺在淳祐桥东北百步许北齐天保六年建名建国唐时燬为郑景宅园景云初僧慧购为寺值睿宗由相王即位赐名相国元末燬洪武初僧大云重建置僧纲司于内正徳八年僧东明重修尚书洪钟为之铭　费宏诗舎卫结禅林幽栖一径深竹窓悬緑蔓莲座相黄金解脱身前业遥知去后心坐谈那忍别殊为涤烦　虞淳熙诗行到云深处云深故不飞钟声迟好月诗思转明玑入午藤花饭经冬薜叶衣那知人世里辛苦属轻肥
灵芝崇福律寺在东花园崇新巷俗称蜡烛庵唐贞观已酉年郡人施光庆舍宅建名实际院宋佛印禅师重兴元季燬元统间僧妙通重建洪武二十四年立为丛林永乐间徴僧能守纂修永乐大典宣徳徴僧如真校修藏典正统徴僧智淳説戒开坛为天下传戒宗师乙亥年辞朝沐浴坐化皇上遣礼部赵朂谕祭智淳曰尔夙悟善縁坚持梵行迩膺荣命为释宗师方阐法音导人为善倐云示寂良可悼嗟灵其如存服兹谕祭赐勅谕祭碑额见存为律宗第一山钱塘县岁造土牛迎春于此　元时刘伯温以行省都事坐法宿庵中简俊上人诗云城外春江动客愁江边细草緑悠悠还将短髪临岐路畏向东风忆旧游斜日逺天归鴈急薄云孤馆落花稠青灯不放还家梦一夜膓囘一万周万厯壬寅僧如尧重修
大慈庵在墓园巷宋淳祐四年僧徳殊建洪武三十四年僧可观重修
金刚广福敎寺在章家桥东晋天成间善杲法师肩负金刚憩息于此夜放光明陈少师感异舍地为寺初名功徳院宋寳佑年间理宗赐今额至正末燬洪武十八年重建　有衍慧堂御史谢文昌记万厯辛亥寺僧常秀捐衣鉢募众重修
妙净庵即古妙净寺在香饼子园万厯甲寅沈宫詹防集善信重建延云栖僧大雯焚修于此
祗园寺在东花园狮子巷西北太平兴国间僧清照建旧在郊台侧南渡后造御马院移筑于此至正间燬重建
东冈寺在狮子巷西干徳元年徳法师建绍兴三十二年赐额永乐十八年僧松岩重建
惠林寺在蒲场巷绍兴初汴僧惠林禅师随驾来杭建兴国院于天庆坊嘉定四年移于荐桥门外报国寺基改名惠林元至正间展城围入寻燬洪武初僧昙芳重建
佛惠寺俗呼寿火星庵在仁和县之羲和坊元大徳间建后燬景泰间重建
崇宁万寿敎寺俗呼姚园寺在高阳闾巷宋初为姚氏花园绍兴初僧慈昌购园结庵乾道初赐额淳祐二年建膺福殿以奉理宗御容元季燬洪武初僧大云重建
慈云寺在高阳闾巷周显徳二年僧圆觉建名慈济大中祥符间改今额理宗书灵感道场四字洪武二十四年立为丛林沙门延礼重修嘉靖二十年燬僧圆鼎重建
水陆寺在狮子巷南宋太平兴国七年生法师建咸淳间僧师则重修内有银杏二株甚巨盖宋物也寺故在城外张氏展城围入　苏轼寄水陆寺清顺师诗草没河堤雨暗村寺藏修竹不知门拾薪煮药怜僧病扫地烧香净客魂农事未休侵小雪佛灯初上报黄昏年来渐识闲居味思与高人对榻论
白莲寺在仙林桥东晋开运元年吴越王建名华藏院宋治平间改妙惠院咸淳间僧祖显诵经持戒地产白莲因赐白莲妙惠寺额
下水陆寺在平安坊旧名无碍院宋嘉熈三年被潮水冲坍僧行椿于太平桥西南无碍院住宝佑二年奉礼部符据临安府四月给帖赐额重建改今名东有古栢轩
孝义庵在菜市桥西即古无碍庵故址万厯间禅师祩宏重建方伯吴公及郡邑长各助资给劄名孝义无碍庵方伯郭子章匾曰超尘详司马宋应昌记　莲池禅师少与予同业黉校予登仕禅师出家为嘉靖乙丑禅师夙志方外以二尊人在不敢离既先后岁双失怙恃将力酬所愿而室人汤氏年才一十有九前儿殇亡忆子舆之规疑未决已而念风灯石火时不我延遂疾从薙染汤处室斋戒禅诵与其母偕母寻故孑然防居宗人议后以三侄文彬无何汤亦脱簮珥为尼僧召文彬谓曰兹无所事后不后我固无害彼生而养死而服而殡而祭世法也吾学佛存资鉢衲殁归阇维耳夫何求哉因举所有田庐普给羣侄于文彬低昻之而别以居属文彬已从隣僦舎防枢蓬门夕灯晨香阒如也嘉禾朱公子衷纯追厥先大夫银台虞葑先生遗意首事搆庵而予与一时宰官居士比丘某某从防焉累百金买赵氏故宅宅苦隘水文学施傍屋一楹附益之又岁乆頽圮几尽众相与施材缁侣之能匠石杇墁畚插者相与施工施力中为禅堂凿井于左庑余垣轩厨湢畧备而已予惟禅师无子无留赀无素所慿依故旧亲戚僚友汤以年少妇独御家政伶仃苦辛多歴年所如一朝及其分田割庐皆出本懐亦难矣诸上善人怜而庵之义举也举于义则十方常住业也后清信女展转相续焚修于此庵逺为二尊人庄严报土又孝思之道也按府志菜市桥西有古无碍庵其后渐没入于民家徙而北里之耆氓告予以斯地正庵之旧址乆湮忽兴殆天意非人力而义以孝不虚孝以义不泯若交相成而不相悖乃防古证今合而顔之曰孝义无碍庵沈氏子孙尚其念之防之以无忘孝义永为人天福田流庆渊渊后必有昌大其门闾者汤法讳祩锦暨禅师同师关中南五台性天和尚遡禅师出家逾四十稔盖行年五十九而庵成
崇思延福院在盐桥下八界旧系西北流寓濠州钟离县孔雀妙明寺淳熙十四年嗣濮王请为功徳院赐今额
圣寿寺即永福寺在后洋街宋嘉定元年僧永明建淳祐间赐额永福以奉秀王香火元至元燬洪武初善祥重建宣徳十年赐今额
觉苑寺在丰乐桥东宋尝徙三圣庙于此改赐额曰旌忠庙寺乆废宣徳中重建
千顷广化院在木子巷北开平元年吴越王建旧名千顷大中祥符九年改赐今额中兴后为临安府祝圣道场僧了性精于医善草书东坡尝为作六观堂老人草书歌赵清献公名其堂曰垂慈堂以着其疗疾济人之功　东坡草书歌物生有象象乃滋梦幻无根成斯须方其梦时了非无泡影一失俯仰殊清露未晞电已徂此灭灭尽乃真吾云如死灰实不枯逢场作戏三昧俱化身为医忘其躯草书非学聊自娱落笔已唤周越奴苍鼠奋髯饮松腴剡藤玉版开雪肤游龙天飞外人呼莫作羞澁羊氏姝　参寥子千顷廨院观司马才仲遗墨诗朦胧春雨湿村桥竹里禽啼婆饼焦度谷倦闻车轧轧穿林愁听马萧萧细窥陈迹僧房静黙想风流鄙俗消浮魄浮魂今已矣无人为作楚词招
明庆寺在木子巷北唐大中二年建为灵隐下院大中祥符五年改今额宋中兴驻跸视东京大相国寺凡朝廷祷雨赐宰执百官建散圣节道场咸在焉淳熙十四年六月嘉熙四年七月皆以祷雨车驾临幸理宗囘銮撒盖甘雨随至平章乔肃公行简献诗贺上用韵以赐又御书明庆二大字淳祐六年重建法堂御书南山道为额嘉泰三年建阁藏御书扁曰宸奎万寿之阁有苏文忠书观音经碑及题识大智祖师书弥陀字碑又有法喜堂明碧轩　王荆公为僧修广作法喜堂诗浮屠之法与世殊洗涤万事求空虚心思以此不挂物一堂收身自有余堂隂置石双嵽嵲石脚立竹青扶疎一来已觉心胆豁况乃宴坐穷朝晡初忆防时勇自许壮大看俗尤﨑岖丰车肥马载豪杰少得志愿多忧虞始知进退各一理造次未可分贤愚防将筑室反耕钓相与此处吟山湖沈文通诗溷溷学佛者营营良足悲不知佛之乐谁使汝学为广师吾州秀智解乃天资既以法为喜万縁脱若遗高堂客满坐妙语破羣疑来者岂不辨辨此堂之题　王荆公寄题明碧轩诗明碧轩南竹数丛别来江外几秋风道人无复人间世嗟我今为白髪翁　赵忠简公明庆僧房夜坐诗月明窓竹冷横斜坐看风灯落烬花老眼病余嫌细字枯肠寒甚怯清茶嚢空岂是乆为客梦短其能飞到家但有流年寻鬂髪萧萧蓬葆靖霜华
菩提律寺旧在钱塘门外宋太平兴国二年钱惟演舍宅为惠严寺七年赐额建炎间火绍兴中复建有堂二曰南漪堂迎薰堂东坡题南漪堂看杜鹃花诗勒于石至元末筑城徙寺于宪司巽方太学街东永乐间节庵守公被召修大典智淳修戒律别原修藏典约宗亦以高行被召四代入觐亦沙门荣遇云正统十一年丙寅七月丁夘朔初九日皇帝遣礼部郎中赵朂赐祭宗师智淳曰尔夙悟善縁坚持梵行迩膺荣命为释宗师方阐法音导人为善倐云示寂良可悼嗟灵其如存服兹谕祭万厯二年重建后殿内奉旃檀白衣观音像　苏轼题南漪堂看杜鹃诗南漪杜鹃天下无披香殿上红毺鹤林兵火真一梦不归阆苑归西湖　菩提寺小轩晚晴诗杭颍雌雄本自殊淡妆浓抹是吾姝满倾涨玉千钟酒来看镕银百顷湖白鸟去边山泼黛緑蒲疎处雨跳珠不知能似王摩诘貌得西湖落照无
灵寿寺在曲阜桥东元至正二十一年浙江行省左丞相达实特穆尔建本辉和尔氏世族故称辉和尔寺俗讹为义乌寺洪武二十四年改今额
安国罗汉寺即相国寺俗称西井寺在井亭桥西甘泉坊内宋淳熙十一年开山显禅师请鳯凰山已废安国罗汉寺额为额内有大井唐大厯五年邺侯李相国所开六井之一寺屡燬以井故至今存
上方寺在溜水桥西僧祩宏重建内凿放生池　祩宏有记曰武林自宋跸南驻环湖山禅讲律寺粲然棊布星列而郭以内称焉迨今多半沦没至不可考诸传志有上方寺者背倚城垣左右掖涌金钱塘二门前通西井官道盖肇建后梁贞明七年而国朝景泰四年僧以难事作散去寺随废渐蚕食为民居仅存者什一优婆塞沈善能者庐其中嘉靖二十三年尚宝卿六桥徐公得请于官佃为圃公无子以畀女遗命还寺女孝且贤持契归王氏遵父嘱以畀云栖遂复为僧地如初无何王谢世居士化卿宋君闻其义而高之化卿以世禄之裔砥徳砺行乐善不厌廼输金赠二子更与之契予亦罄衣资偕善信旁赎其故址若干向明正位别为廊旋所向面城而门取幽寂也期世世承事三宝因谂于众曰唯上方弹丸重兴伶仃衰防何修何营而俾乆逺或议辟草莱轮奂其殿堂羣之以僧僧多则常住予以为不然时丁末法塔寺靡坚试屈指而计凡三门乎阛阓者楗椎之庭不为罇罍之所能几僧虽多而行寡奚以多为顾兹地隣城城隣湖湖外高而城内卑随锄成流亢阳所不能涸因而池之良便以池放生以隙地之敝堂稍葺其莛楹守以二三诚信衲子蚤莫禅诵庶几上祝皇图下济含识得之一举矣或谓物如尘如沙池一勺耳容有限奈何而庸知夫凿斯池也为之兆也防引也引而伸之而又伸之汪然徧域中矣昔子产之畜鱼一勺也使郑之人若大夫若士若民皆然郑之与国若燕赵齐楚辈皆然则池无量所畜无量不然西湖古放生池也谓普容天壤间物宁有是乎哉化卿曰唯唯与其仲直卿诸贤士夫诸比丘浄人有呈财者裹粮者疏其壆而锹者畚者梩者枯横泉之挠而戽者槔者埭者固隄防之浸滛崩頽而埤者堹者□者防者捍狸与獭而苏者闲其外侮而版筑者忧其寒暑而上为之□下为之窟者皇皇乎昼胼宵胝劳不知息兼工再阅月而池成于时在筌而释当釡而逸洋焉悠焉出而游焉一勺之内足其从容也予喜且惧稽首而告于十方如来主池神主伽蓝神愿以佛力法力贤圣力诸神誓愿力慈防而威临之从于今日尽未来际常为鳞介诸水族等栖止安宅又稽首而告于见住僧后住僧愿以戒力悲智力念流水之苦躬而泽焦□天台之抗章而断簄梁智觉之负辜成仁蹈白刃而不悔尚永持无斁以风四方敢有叛先盟师陶朱媒利于网罟或倍众而售之乎白衣是名违佛律犯波罗夷诸所称释子者鸣以羯磨遄摈絶之勿共住即朋比而阿神必隂絷其魂显僇其形无能逃者既免焉其报尽也堕泥犂中婴万苦无竟所以者何好生恶死天道也人情也前人捐难舍之赀役所爱之身创五浊世不恒见之胜举以生必死之命置之安全后人忍不一深思之而惟便其私图于天道逆于人情不祥从逆凶不祥者灾逮鼓桴形影感应自然非危言怖之也化卿及诸大众踊跃欢喜叹未曽有作而曰善哉是缁与素之镜也不可使无闻于末法也而碑上方颂曰始举为兴灭而兼得放生岂唯灭不灭生亦无生相生灭俱灭已寂灭何有方以明超于方无方中説上无方説西方其意亦如是作寺作池人愿共了斯防
妙心寺在涌金门内旧在西湖行春桥南元至正间徙今所
长生庵在溜水桥西城下为昭庆下院旧有冲静真人遗址万厯间寺僧智礼募金赎建正殿掩关六载装塑千佛罗汉　杨亷夫诗独坐清都鹤梦长碧天如水月苍苍云和有乐降王母霹雳无车唤阿香雪泛玉瓯茶吐沫花零金剪钵生光仙风不动庭前竹又送防钟到下方　赵孟頫诗流水桥西一径斜青衣相接到仙家香分橄防烧银叶酒泻松脂溢紫霞緑竹满堦初解箨碧桃几树正开花何时脱却尘凡累来叩丹房九转砂　聂大年诗蕋宫琪树罢栖鸾空有都太古坛野老不寻餐玉诀山人自制切云冠杖龙化去秋池涸笙鹤归来夜月寒前渡刘郎偏好事种桃留与后人看
比胜庙司马宋应昌建云栖大师弟子真玉修净土其中
慈济院旧在西湖莲花桥北自牧牛孝公苦志精修事母至孝盖欲广慈利济托迹禅那士大夫咸敬慕之名因称焉实为开山第一代祖事闻于上赐号慈普济大禅师即额慈济院元末兵燬洪武壬子年僧行徳重辟于南壁积善坊傍有宝觉寺正徳十四年僧宗恺重建尚书洪钟为之记
真教寺在文锦坊南元延祐间囘囘大师阿喇卜丹所建先是宋室徙跸西域夷人安挿中原者多从驾而南元时内附者又往往编管江浙闽广之间而杭州尤伙号色目种隆凖深眸不啗豕肉婚姻丧不与中国相通诵经持斋归于清净推其酋长统之号曰满剌经皆番书面壁膜拜不立佛像第以法号祝赞神只而已寺基高五六尺扄鐍森固罕得防入者俗称礼拜寺
慈光寺俗称铁佛寺在钱塘芝松坊佑圣桥西晋开运初晤恩禅师建宋宝庆二年清河郡王张魏公割地扩充名张府功徳庵元至正燬正统间重建万厯壬子撤圮殿新之方伯吴用先有记　重建慈光寺碑记武林有佑圣桥旁为慈光寺寺有弥勒尊佛以铁铸之俗称铁佛寺因以名桥晋天福间晤恩禅师卓锡于此迨开运初寺成师时登座讲贯弥年通逹法华金光明经止观论咸洞防寻施覆述门弟子相次角立宋雍熙三年八月朔日恩于中夜覩白光自井而出明灭不恒谓门人曰吾报龄极矣乃絶粒禁言一心念佛次梦拥衲沙门执金炉焚香三绕其室自言祖师灌顶来此相迎汝当长逝梦觉呼弟子至犹闻异香至廿五日为弟子説止观指归及观心义辰时端坐面西而化其夜寺僧皆闻丝竹嘹亮渐乆渐逺依稀西去迨九月九日茶毘获青白圆粒无筭建墖于玛瑙坡因以事闻上请额御书慈光普照四字顔其门法席之盛甲于通都后宋宝庆二年清河郡王张魏公复舍基廿四间拓而充之共计四亩余名张府功徳庵元至正燬皇明正统立中成师重建而宝觉寺铜佛庵寺属焉寺有合抱银杏五株及放光古井皆宋物树为风雷掣去井甚甘冽给数百家大旱不涸咸称为慈光甘露泉云苐阛阓鳞次湫隘嚣尘门难旋马殿亦渐圮寺僧慧皞年十九矢志鼎新闭关书莲经积三年缙绅士庶鉴其诚共为檀施不胫而驰盖发愿在万厯甲辰鸠工在丁未至壬子落成中建大雄宝殿高广逾旧制廊庑门楹委折合度殿左有古迳逶迤纡曲深藏大士居供古佛三尊左右诸天罗汉猊座莲台金碧耀射仍重铸弥勒以识其实约费二千余金灿然一新其间助成者僧智能防法宰官则中丞金学曽太守凌登名孝亷吴之鲸等赞襄则王介朱佐沈坤戴纶张永年而与防有俞普才者助义田供常住为大殿四时香灯之费噫一念坚持众縁俱到信非诬矣余观武林梵宇之盛载在谱牒者什五沿灭大多因山水而存因人而废如慈光在市防中无山水之胜而古刹聿隆则皞志可述也余因书殿额为而锡之以记
慧安寺在十三湾巷晋天福间吴越王为明律师建于草桥门外罗木营地元季燬洪武初僧得实移于钱塘保安坊东永乐乙未又移今所少保兵部尚书于谦为之记
宝梵寺在镇海楼北晋天福初建于崇新门外名崇寿院宋淳熙二年徙建今所崇宁元年赐额宝梵洪武二十四年并入慈云永乐元年重归原所尚书夏原吉为之记
海防寺吴越王建旧名石佛智果院宋大中祥符间改名积善海防寺嘉泰间燬至正间重建平章库库子山书大海防寺额御史大夫庆通书观音宝殿额成化十年火逾年僧浩中重建
百法寺在石龟巷宋建炎初僧宝宁建有大佛半身依山凿石为之淳熙十四年赐额广润元时改额百法赵子昻书元末燬天顺元年僧道冲重建
宝奎寺在吴山之阳宋丞相乔行简故第竒石峭拔东望海门如在咫尺绍定间理宗幸其第书见沧二字又书双现楼孔山二轴五大字赐之勒之厓石遂舍宅为寺以宝奎请额诏从之元季燬治间重建有月江和尚钦取和番化导留彼不囘成化改元其徒道泽日持金刚经为课游天目重建昭明道毕还山是时寺迹分而寺所存者仅见沧石与殿基耳泽具奏恢复逮系藩司理问所狱仍日持金刚经不彻半年余岳伯忽梦感老僧觉而徧物色之有以泽言者即出狱见之宛然梦中僧也蘧然惊异即师礼之成化二十三年重建尚书洪钟为之记
宝成寺晋天福中建名释迦院宋大中祥符间改今额岁乆废为黎氏园万厯壬子方伯吴公清复捐资建大观楼开砌石径焕然一新壁间有唐宋时石观音罗汉像甚古有苏子瞻宝成院赏牡丹诗春风小院却来时壁间惟见使君诗应问使君何处去慿君説与春风知年年岁岁何穷已花似去年人老矣去年崔防若重来前度刘郎在千里诗镌石壁笔法甚遒其旁有岁寒松竹四字乃成化间吴东升题者　浙江叅政左赞诗吴山曲径入西南方丈云僧两三艾纳吹风香细细葛藤罥日影毵毵泉分童子青衣洞尘断维摩白石庵画省若逢公事了海天送目再停
云居圣水寺旧名云居禅庵在七宝山元元贞间中峯禅师建山皆本府财赋地师请而得之芟荆棘夷岩堑搆殿宇不置恒产惟资檀施或持鉢化縁立为常规俾后嗣永守至大已酉传之中舟复増广之因辟殿基得古井浚之得三石佛首遂名三佛泉邓文肃公文原为之铭中峯常居之有云居八景诗赵子昻墨迹万厯间都阃某见井中有光掘得磁观音像莹然如玉建阁奉于寺旧有法华松数百株苍虬翠峙为住持厯年损削殆尽又有中峯拂尘麻鞋复有小像一幅神气如生相传为中峯自写上有赞云幻人无此相此相非幻人若唤作中峯镜面添埃尘和甫双眼碧能辨踈与亲请挂向空壁日日生阳春　夏原吉诗谁辟云居境峩峩瞰古城西湖晴送碧上竺晓分青经镇千函妙钟鸣万户声此中真可乐何必访蓬瀛　沈梦麟圣水寺诗白云长绕梵王居湖上诸山总不如客至每烦尘榻下诗成那问酒尊虚摩挲修竹三年别抖擞尘襟一旦舒更待牡丹庭下发重期来此赋元舆
上方庵为圣水下院与法华松接武峭石林立中有一滴泉极岩壑之胜昔东坡共佛印时过跌坐于此泉滴如注寺僧苦为游观累凿败而石现存
金波禅院即金波庙在金波桥宋淳熙元年建勅赐圣防二字东坡书扁见存万厯癸夘慈光僧圆美慧皞重建归并慈光寺普照堂中丞金学曽有记
宝严院在七宝山唐清泰二年钱氏建名瑞隆宋治平二年改今额寺有垂云亭借竹轩淳祐间建佛阁理宗御书无量福海四字　陈古灵垂云亭诗小亭巉絶出云间万象升沉不得闲莫怪诗翁头白早时来向此写湖山　东坡诗三首江山虽有余亭榭着难穏登临不得要万象各偃蹇惜哉垂云轩此地得何晚天功争向背诗眼巧増损路穷朱栏出山破石壁狠海门浸坤轴湖尾抱云巘葱葱城郭丽淡淡烟村逺纷纷乌鹊去一一渔樵返雄观快新获微景收昔遁道人真古人啸咏慕嵇阮空斋卧蒲褐芒鞋每自捆天怜诗人穷乞与供诗本我诗乆不作荒澁旋锄垦从君覔佳句咀嚼废朝饮　卧病弥月垂云亭花开顺阇黎以诗见招次韵答之曰道人心似水无碍照花妍燕坐春强半清隂月屡迁平生无起灭一念有陈鲜嫋嫋风枝举离离日蕚蔫病吟终少味老醉不成颠何必遨头出湖中有散仙　僧怡然以垂云新茶见饷报以大龙团仍戏云妙供来香积珍烹具大官拣芽分雀舌赐茗出龙团晓日云庵暖春风玉殿寒聊将试道眼莫作两般看
广严寺在七宝山清泰元年钱氏建旧名瑞隆宋治平二年改是额寺有双竹甚竒南渡后分寺基为御防营景定初重建王架阁应鳯撰记又有司马文正公咏双竹诗并序草木类同而种异者竹为多杭州广严寺有双竹其状尤异于枯树腹中自其顶出森然并竦树如龙蛇相萦矫首呀然余游见之为赋诗曰双干根枯腹青青凡几霜龙腾双角直鲸喷两须长既欲寻支遁安能问辟疆屡来非别意未与此君忘苏东坡游七宝山并序去年秋游七宝山上方入
小院阒然无人有一僧隐几低头读书与之语漠然不对问其隣之僧曰此云阇黎也不出十五年矣今年六月自常润还复至其室则死葬数月矣作诗题其壁云云师来宝山一住十五秋读书常闭户客至不举头去年造其室清坐忘百忧我初无言説师亦无对酬今年复扣门空房但飕飕云已灭无余薪尽火不留却疑此室中常有斯人不所遇孰非梦事过吾何求
开元寺在鳯山门内唐宗时建宋建炎间徙建于西湖元季兵燹复徙故址正綂五年礼部尚书胡濙记刘士亨赠宁和尚诗清平山下古丛林主席如师
道行深菩萨每分香积饭伽蓝常防给孤金诵余千偈灯生晕坐断诸缘树转隂媿我未能修净业尘劳空役利名心
开宝仁王寺宋汴京开宝寺有仁王院高宗南渡僧慧照随驾卓锡于此遂建寺如汴京绍熙二年赐额景定五年燬景泰间重建尚书孙原贞记　萨天锡登横山阁诗千尺青莲座烟霞拥地灵山川几两屐日月两浮萍鸟渡天垂海龙归水在瓶深堂説法处应有石头听
定水寺宋乾道八年建于万松岭嘉定八年移清波门外元至元十三年筑城徙七宝山佛泉巴西邓文原为之铭曰我观大地积水所载孰疏凿是太虚无外掘地及泉视之萦带如履防涂破诸障碍其源渊谷其泻湍瀬不止不流以与井防瑞相见前示我三昩彼壊者石实相不壊是实相故遍恒沙界以一勺甘除世渴爱是相是水无在不在我作铭诗以警盲瞆
戒坛院在祥符桥内有铁塔基钱王井经畧宋应昌赎建延僧广泰住持
武林梵志卷一

[book_title]武林梵志卷二
城外南山分脉
由鳯山候潮上至风水洞下至艮山
梅竹庵上中下各据其一在万松岭境路幽仄高可眺江
般若院在上梅竹左径旧废万厯甲午僧真诚定淳重建有普同骨塔
报先庵在孔家山万厯已亥僧普明建仁和令刘洪谟倡縁樊良枢有碑记并卓锡青松额　樊良枢鳯凰山报先庵记鳯凰山都防神皋也山之隂万松书院本报恩招提旧址治中参知周公毁寺建院祀先师孔子配以四贤令孔氏子孙世守之号曰孔家山云山夹道多巨松蓊荟盘郁自万松坊迤逦入有半刹焉曰报先万厯已亥普明上人来自匡庐卓锡兹山吾乡刘公洪谟为邑宰于斯也邑人直指金公阶州牧孔公承士请复为庵庵环堵皆山也左薄湖濵右挹江涛拱城闉而负八蟠可尽兹山幽絶之胜山后有古松三株婆娑偃仰有干霄风势则郡邑之阳所隐映也普明圽后弟子庶胜能守其衣鉢胜亦吾乡人也所奉象教移自庐山嵗以西江檀越饷米为伊蒲供惟饮兹山泉水尔泉皆自来从石罅中流淙淙足供茗碗诸比丘皈依胜上人潄风咽月讽诵不辍高足肃然予观虎林招提之在湖山者未有不以湖山累者也丛云香阁饰以丹璇碧涧竹林杂以金翠则中央浑沌凿矣市声喧豗车尘雾起歌舞杂遝壶觞交错遂令浄土化为火宅良可忾叹独兹山与市防辽邈幸不为人所居而庵踞长松修筠之间白云一坞流水一优鉢花香菩提树茂庶几清浄之胜上人与诸比丘逍遥双树繙演三车惟闻空中山谷荅响而已上人匄予一言为山灵防此山有灵后必有供养防法即如刘公与予不佞先后合揆虽使佛氏精舎与孔林并存可也
报国寺在鳯凰山麓即南宋垂拱殿基殿角银杏树有实无心杨载钱塘懐古诗云万年珠树落秋霜盖指此也至元十一年赐额禅宗大报国寺妙济禅师开山延祐六年燬僧大防重建元末燬于兵洪武二十四年立为丛林万厯丙午僧海音新葺旧有大雄殿大悲阁碧梧轩舞鳯轩皆宋制元废南宋大内为五寺而此独存
梵天讲寺宋干徳中吴越王建名南塔治平中改今额元元统中燬永乐十五年重建有灵鳗井金井石塔二高五丈列门之左右先是四明阿育王山有灵鳗井吴越王迎阿育舎利归梵天寺奉之凿井南廊鳗忽见寺以苏东坡为伽蓝与玉岑山为二僧賛宁有记　王在晋重修梵天寺建观音阁碑记杭有鳯凰山唐以前建州故吴越为国治宋南渡以山为行宫山如翥鳯两翅翩然左薄湖右掠江碧流潆溯水光相映山之东麓环入宋都宫禁苑苍翠华丽佳气郁葱经鳯山门折而南又南折而西为梵天讲寺宋干徳三年吴越王所建也初名南塔治平中改今额燬于元元统间重剏于永乐十五年盖年乆而倾圯矣僧成杉于嘉靖甲子建佛殿仁良于万厯甲辰建天王殿山门来纶于万厯壬子募乡绅洪给谏黄仪部等仝建观音阁而梵天古刹焕然増饰焉又凿得水池泉窖题名镜而南塔故墟俨然称胜焉夫自宋干徳至今为年六百五十寺经几燬燬而复兴无改于干徳之旧法宫梵宇与江海湖山同兹永奠囘视和宁祥曦集英崇徳明堂郊祀翚飞翼拱变为緑莎苍荠金铺铁叶化为枳棘铜驼亭台囿圃践为瓯窭污邪两川晴霁万家烟火若明若灭如聚如散空中之色色色成空而独最胜招提法身非相无假三轮常依无住之住盖皇王大业有而非有虽凌厉一世率归于无空门浄縁无而非无即兴歇相寻仍归于有有归于无视循环之天命无归于有借不朽之人心人心常有则佛法如在佛以无相为体以不住为宗以妙有为用三涂法界总集诸天防持消磨刼煞佛説无尽法我愿世人结无尽縁吴越宋元偏全世界眼防一瞬法华圆满寂照堂前年复如是请观灵鳗井问四明阿育王三界浮沉倐忽变迁徙倚孰无孰有山头明月夜夜照人来去不似宋行宫凄凄冷冷也只今梵天无改诸达官标题具在其合掌以告之诸天是为记　僧守诠诗落日寒蝉鸣独归林下寺柴扉夜未掩片月随行屦惟闻犬吠声又入青萝去　苏子瞻和诗但闻烟外钟不见烟中寺幽人行未已草露湿芒屦惟应山头月夜夜照来去　寒食游南塔寺寂照堂诗城南钟鼓鬬清新端为投荒洗瘴尘总是鉴空堂上客谁为寂照镜中人红芳归去风惊晓緑叶成隂雨洗春记取明年作寒食杏花曽与此翁隣
栖云庵由梵天中山居循径而上高树密篠彷佛观江涛幽闲可结禅习贯酸斋栖隐处贯之父楚国公贯济格实遂以贯为氏号曰酸斋年十二三膂力絶人使健儿驱三恶马疾驱持槊立而待马至越二而跨三运槊生风观者辟易或挽强射生逐猛兽上下峻阪如飞稍长折节读书目五行下庵其脩藏之所也西可达龙华寺
胜果禅寺唐干宁间无着喜禅师建吴越王镌弥陀观音势至三佛及十八罗汉像于石壁宋庆厯初郡守郑戬奏请额曰崇圣寺至正燬洪武初盥初敬公重建苗衷有记永乐燬嘉靖戊午僧正因复建寺门向有江山胜槩额蒋公晖题并书榜云入深松径开名刹上尽云见大江山形翔舞如鳯江潮泙湃松径盘纡涧淙潺灂真伟观也殿旁为将军池钟楼钟本宋景阳旧物嘉靖间胡中丞取铸为军器壬子重铸仁和令樊良枢有钟楼记登颠为千佛阁废基上为三松顶侧为崇圣塔相传高七级二十余丈宋景祐建下为栁浦緑隂垂垂无异官堤桂洲夏公读书其间题曰天孤啸笔势飞舞今在松涛阁有介亭祖无择建中亭中习禅定于此忠实亭高宗御书鳯山二字宋洛王书金星洞晦夜放光石通明洞飞龙石飞云洞上天梯观微石许僧泉泉不盈握大旱如注卧醉石雾岩题石平如掌长江在枕上归云洞跃云石石侧为竹坞即懒耕禅师塔院僧洪恩书檀栾斋吴之鲸额乗鹥阁并榜云踈径曲穿藏异石紫萝深防吸天花盖竹与石交胜云循级而上即月岩规削立有隙如镜中秋子夜相映如合璧题咏半多藓剥伏石如虎大中丞梅林胡公望海烽崇饮于此至今有去思碑最上为御校塲宋殿前司营亲军防衞之所石笋队列名排牙石一名队石相传孝宗时登顶阅江操执铁杖六十觔许上下如飞以志恢复一称女校塲至此则江湖俱在指掌而龛赭对峙海门一线尽入览观矣　唐僧处黙诗路自中峰上盘迥出薜萝到江吴地尽隔岸越山多古木丛青霭遥天浸白波下方城郭近钟磬杂笙歌　王介甫诗登高见山水身在水中央下视楼台处空多树木苍浮云连海气落日动湖光偶坐吹横笛残声入富阳苏子瞻登介亭饯杨杰次公诗篮舆西出登山门
喜与我友寻仙村丹青明灭风篁岭环佩空响桃花源前朝欲上已蜡屐黒云白雨如倾盆今晨积雾卷千里岂畏触热生病根在家头陀无为子久与青山为弟昆孤尽处亦何有西湖镜天江抹坤临高麾手谢好住清风万壑传其言风囘响荅君听取我亦到处随君轩　圆法师诗并叙云胜果名刹相望而高轩虚阁尽得江山之胜槩因谢宣城天际识归舟云中辨江树之句颇类是景用以为韵成诗十章寄胜果师开士虽不足发挥骚雅庶冩相懐之心耳江色杳无极渺接遥天归防带夕阳去鸟冲寒
烟幽景不同观遐想成斯篇　楼阁耸岧嶤参差极云际高晓色鲜晚景余霞丽寥寥羣动息冥心逺尘世　冷淡杳难羣幽趣惟吾识高情薄云汉清谈润金石不学浮世人奔名竞雕饰　惟静百虑忘轩开万象归空江荅夜钟高峤留残晖幽砌絶尘踪孤云自依依　顾恶如探汤触物类虚舟他人莫已知此道本吾求独坐时相懐斜阳下危楼　崔巍高山侧触石生片云自将霖雨期不与尘士羣杳杳游太虚对此几思君　高迹将谁亲幽栖白云中闲阶吐苍苔古木生清风时将西竺诗讲议训来蒙　静躁各所好是非安能辨声利如我仇云泉若牵挽寂寂深林中芳菲自堪翦　羣耸危碧倒影沉空江清景生晚晴冷色涵虚牎逍遥纵吟赏能使吾心降海日照吟轩江风动庭树此景乐闲情何人识高趣登楼独南望杳杳空烟雾　王伯安诗江上但知山色好始见寺门开半空虚阁有云住六月深松无暑来病肺正思移枕簟洗心兼得逺尘埃富春咫尺烟涛外时倚层霞望钓台　深林容鸟道古洞隐春萝天逈闻潮早江空得月多氷霜丛草木舟楫玩风波岩下幽栖处时闻白石歌　豫章王孙朱多炡登胜果诗大内离宫已尽荒空余台殿锁医王诸天欲雪藤萝紫净土非春草木香山到隔江排作鳯石眠当路叱为羊攀援削壁窥竒絶海月先穿一线光萧一中诗秋月同看此夕圆坐中风景共悠然微
茫山色青天外隐见江涛绮席前蓬鬂渐因时节改壮懐徒为世情牵岩前高阁空寥阔莫惜清樽酒尽添　郑继之御教塲诗万峰云木鬰苍苍故垒仍存阅武塲南渡关河双眼尽中原风物百忧傍尚传草莽开黄屋想见龙蛇绕御牀徃事只今俱洒泪两阶干羽意何长　仁和令樊良枢钟楼记鳯凰山志称钟一郡王气而胜果寺居其翠微释处黙诗云路自中峰上盘回出薜萝遂为千古名胜上方钟磬与下方笙歌齐鸣荅响抑何盛耶自昔唐迄宋明歴千刼矣旧有巨钟每晨鸣如鳯应朝阳岁乆钟从楼圯寸莛不发道塲岑寂郡邑风防若或缺焉万厯庚戍之夏樊子宰是邑防壑上人登猊座説楞严经予数过从因笑谓壑公渊明过虎溪乃不闻钟故应不攅眉去耳于是吴伯霖为南郊檀越与壑公谋兴道塲首议三亟而鳬氏之钟为最虞长孺先生感而防之谓予喜闻桐鱼之扣必能引七宝杵发此鲸音也夫引七宝杵者余则安能壑公高座挝钟説法令三千大众尽开聋聩余亦能扣者耳若夫长孺以大觉证菩提伯霖以大乗观声闻予尚不能闇解庶几闻此霹雳声醒我睡梦中人也华钟既铿鳯凰其鸣郊雉皆雊蒲牢震吼政于是和地于是灵人文于是乎兴钟亦綦重矣钟楼成而后开薜萝之径启松涛之阁举中峰归云二三室次第振饬此伯霖所谓素朴畧施防缀而昙林莲社共证胜果者也　樊良枢游胜果寺一径青萝合逶迤白石桥天低吴苑树地坼浙江潮寒晚催僧腊春云断野樵言寻无着子双涧落风瓢　月岩夜坐长林穿窈窕巨石劈谽谺磴转团风叶岩空结雨花步檐窥月脇拂渚下星槎不记归时路春灯乱暝鸦　夜宿松涛阁古刹开幽径长松潄碧谿卷帘江色近隐几石幢低林暝深巢鹘潮生逺应鸡独怜僧梦稳片月下窓西　鳯凰山懐古满目山河似裂缯鳯凰峰势鬭崚嶒百年霸气迷秦望万树寒烟积宋陵江浦听钟潮乍落海门凭槛月孤升登临不下牛山泪林杪幢幢见佛灯
善应总持庵在尊胜巷宋开宝六年钱王建于西湖南山曰总持治平二年改宝林院有可赋轩景定间迁建于便门铁箭巷改善应总持元至元三十一年复迁建今所　张孝祥可赋轩诗光明猎猎上乌巾不羡西湖烂漫春借我绳牀对脩竹为君一洗软红尘
圆通庵去总持可百武宋绍兴间僧德厚建门有大井极甘冽通鳯山泉脉万厯间僧徳云圆晓重修【从此自东而北至艮山门】
福田庆寿寺在候潮门外普济桥宋宝祐二年徐路钤舍宅建寺请额曰福田以居白石皓禅师元至治间燬泰定间重修复请额加庆寿二字洪武二十四年立为丛林
延圣寺在候潮门外宋干徳间吴越王建于清波门外名土宿院天圣二年超法师沿江施食以济修堤之士诏移院于今所赐额延圣嘉定年间御带陈玉节于寺侧建天妃殿崇奉海神元元统乙亥重建洪武二十四年立为丛林
普济寺在候潮门外普济桥对宋太平兴国元年建有理宗元命殿御书曰祈永度宗元命殿御书曰申祐皇太后元命殿御书曰顺福有阁以奉观音大士御书曰圆通宝阁石碑具存元初以祈永殿奉五显之神元末燬国初重建周宣灵王祠
万寿寺在江口寺内有鳌背观音像甚古俗称净因罗汉万寿观音即此也门有江阳第一山扁
资教庵在候潮门外宋大中祥符元年僧尧道夫启初庭建名火星庵宋末燬元大徳间生禅师重建请额曰火星资教院洪武二十四年归并延圣寺
潮音庵在候潮门外大郎巷元延祐间僧永暹建黒庵在跨浦桥
吉祥寺在椤木营左宋绍兴间建于皋亭山咸淳九年移建今所洪武二十四年归并福田寺
宝华院在椤木营东灰团巷口伏虎庙侧
圣寿禅寺在永昌门外灰团巷俗称小新庵嘉隆间无尘禅师燃指供佛持戒精猛殿庑俱重新
镇海禅院在永昌门外仁和县防保四啚濒江为刹俗称海潮寺万厯三十一年僧如徳性和海仁建地约五畆余郡邑给帖焚修接众凡进香普陀者必聚足于此犹径山之有接待院也与巽峰新塔相望
真如寺在永昌门外真如巷宋建炎三年僧普慧建洪武十三年僧俊堂重倄
正定庵在永昌门外陈铁巷元至正间建
普陀庵在永昌门外近江塘银杏树元至正间僧立宗建
永庆寺在清泰门外宋时杨节使香火开宝二年建绍定三年燬景定四年重建元大徳至正间晓夫师重建
延寿白石寺在庆春门外宋建隆二年建于艮山白石村元至正间燬洪武三年重建二十四年立为丛林永乐十二年移建今所
崇福寺在艮山门外宋雍熙间建大中祥符元年改今额大观间燬绍兴间重建元末燬洪武十六年复建
因果寺在艮山门外晋开运二年钱忠懿王建名崇寿宋大中祥符元年改今额元末燬洪武二年重建
宝界寺在艮山门外梁贞明间建于城中名翠峰宋治平间改今额移建今所
定香寺在艮山门外宋干徳四年建于西湖上今定香桥是也名香积院治平二年改今额宝庆间建旌徳观移建今所
月塘寺在艮山门外何□店宋淳熙间建在月塘之北嘉熙三年潮壊徙今所元至正初潮水复壊徙高原寻燬洪武间重建月塘者沙田也土脉宜宋有周姓者善种号周家筭筩侧有中新院
正宗庵在山川坛北元至大间僧大方建【鳯山从此自西而南至五云山云栖寺】
大慈禅寺俗称包山寺宋乾道九年僧徳殊建淳熙间赐额寺后石壁苍翠古树葱郁有泉甘冽不减中泠虎跑
下天真寺与包山聫界齐高宗朝建武年普正大师建永乐元年洪演法师重建成化二十三年毒峰善禅师重建善师建十刹之一也
六湛庵在边家山其上为桃花关石壁有蒸霞二字桃花岭侧有福泉庵
善慧禅寺元延祐间建伏龙冈禅师道塲有凉马池袁福征诗冈回壁障宅清池扈跸归林饮马孳胜地赖僧全据有为园须客小规随林端宰树无寻主窓下经钟伏讲师境絶通江泉窦出青藜惟许校书知
真觉院洪武初徐一防有记
净因寺在和肃坊元延祐已未僧斯受建有铜佛三像铜塔一座桐木十八罗汉像元末燬洪武庚午僧法澜等重建治壬子僧宗谧等万厯癸夘僧鸣奉明济等相继重修昔有道人窃铜佛一臂以去未几臂肿溃不可治哀悔投诚化金修臂而逝俗称新寺
普福庵在桃花岭下石井上
万寿庵僧智光智灯建
奉圣禅寺旧名广福院在鸿鴈池北宋开宝三年一真法师建大中祥符元年改今额正统十四年僧广仁住持重建岁乆倾圯万厯丁酉僧圆松重建观音殿一真堂冯梦祯题无诤轩大雄殿殿前临池有弥勒殿后有大用全行中仁两法师塔辛亥落成　黄汝亨赠寄云行空原不碍出岫总无心汗澷人间世因依祗树林和风临翠盖倚日上高岑五色谁能拟峰峰托影深
普宁庵在鸿鴈池南宋孝宗隆兴元年道慧禅师开山请额宋末燬元仁宗皇庆二年僧了清重建洪武二十四年归并万寿寺万厯元年重建僧宗林字大章号朽庵治八年钦宣到京提督五台山校正清凉通传入藏正徳间钦赐紫衣玉带法王佛子大宗师后归北京西直门外大香山寺钦建宗师府赐祭嘉隆间坦然宁禅师解脱能文作偈掷笔而逝　朽庵诗新命传来墨未干栉风沐雨上长安低头懒进三公府洗足羞登万寿坛闻戒过多持戒少承恩虽易报恩难何如只向山中住松竹萧萧共岁寒　再拜下枫宸衣香御路新九门三月雨千里一归人马踏残花路莺啼细栁春因思头白母心火热如焚　坦然师自讃偈云开化住山活埋叟气弱神衰形貌丑惟耽眼底看拈心懒向人前闲论口自从学做个中人一步不曽圈外走虚名日午打三更假相面南观北斗徒众门人得许多冷债家钱俱没有留下一条柱杖子接振宗门须后手坦然用处活如龙后与儿孙龙未守何如得我本来真纸墨壊时渠不朽只在心是遗嘱无羣野犴作狮吼呵呵痛棒痕消屈自伸莫问天长和地乆
道林寺在普宁庵西广顺元年建额普济院大中祥符二年改额元祐七年庚申松岩法师重建至正初僧恩断江増广之且为化人坛至正末燬重建
龙华禅寺旧名龙华宝胜钱王以瑞蕚园舍建有傅大士塔像拍板门槌今皆不存傅大士故渔人也遇嵩头陀语曰我昔与汝于毗婆尸佛前发愿度生汝今何时还兠率宫指令临水观影大士乃见圆光宝盖便悟前因夫妇双修顿通佛法梁武帝召见寿光殿共论真谛大士曰息而不灭帝又请讲金刚经大士挥案一拍而起帝不喻再请讲大士乃索拍板升座唱四十九颂颂终而去　苏子瞻大士像賛云善慧执板南泉作舞借我门槌为君打鼓宣徳四年建傍有十景瑶华洞千官塔闻经台法华池落日崖四顾坪望海松片云石奇云洞白龙洞旧为贯云石别业有司马温公祠今废山麓有宋臣斋宿题各书石刻今存
兠率庵在四顾坪右古壁有小石佛三尊乃傅大士宴坐处僧佛石结庵于此傍为奇云洞壁间诗有越山吴地半江分之句左又一洞内有石俨然观音像因名山顶有圆池相传有弥勒殿庵即理安寺下院庵傍有无尘禅师塔
永寿禅寺在慈云岭旧名资仁后改上石龙永寿院吴越王建石壁上刻宋仁宗佛牙讃一名石佛寺左江右湖大堪振衣竒岩黝洞荒葛蒙罣万厯间新筑石亭议依石建阁以收大江全湖之胜工未就
上天真寺在登云台梁龙徳元年吴越王建成化年毒峰善禅师重建殿后石洞中即毒峰真身覆以缸龛古色凛冽有毒峰语録十卷行于世板存寺中
天龙禅寺在慈云岭之阳唐真觉禅师建宋干徳三年吴越王建以居镜清禅师大中祥符元年改名感业建炎三年大火唯木观音像独存绍兴十三年建圜丘以浄明院为斋宫以感业居从官从此僧徒渐散而寺亦圯元延祐间僧道平重建至正间南北两山诸刹或毁或頽惟天龙仅存寺有堂扁曰天龙赵子昂书曰天龙深处俞本书曰山舟贯云石书寺中有凝翠井寺外夹道植松王鼎书松关扁于谷口元泰定平大道贵无用两禅师重建嘉靖间燬眀迪眀寿重建万厯二十三年寂时普钰鼎新之有大雄天王观音三殿东西隐　余士吉诗龙飞鳯舞两峯回王气才销梵宇开卓锡地侵行辇地雨花台近拜郊台草分野色縁城去风引江声入寺来三百年过如昨日老僧犹説旧蓬莱　刘士亨山舟诗高僧住处屋如舟卧稳浑无夜壑忧篙橹不施随地泊波涛已断乐天游香飘半入苍龙窟梦落多迷白鹭洲唤起酸斋狂学士虎溪溪上共夷犹
净明院郊坛斋宿有易安斋梅花岩高孝两朝御和诗满山皆防梠旧有江月庵笻冩亭
天华禅寺旧名千春龙册天龙禅师説法于此因散天花名説法台宋淳熙甲午镜清禅师有倾轩妙音楼化生池即禁蛙池説法时叱蛙不鸣故名嘉靖间里人夏素庵舍山僧徳隆重建
胜相寺俗称五丈寺万厯间燬僧如准重建　程中书珉作寺记寺负钱塘就山唐开成四年建曰龙兴千佛寺后西竺僧曰转智冬夏一楮袍人呼纸衣道者走海南诸国至日本用五金铸千佛塔以五百遣使颁日本使者还智附舶归风鸣海汹舟且倾智诵如意轮呪俄见如意珠王相十首八臂度十丈风息遂济智谋掲高梁可容十丈胜相以荅佛施时千佛寺乃僧光主之有阁高八丈以阁为殿主五丈之像者二合为十丈治平中改赐今额宣和间灰于腊冦唯胜相一阁屹然云际不堕刼火绍兴初光之孙曰清中兴之清有孙性奕世经理乃克大备乾道间光尧皇帝圣子神孙三殿临幸颁赉甚渥由是声益振今师寿者性之法子清峻自厉壮耄一日架钟缭廊宿仆尽起増光畴昔东朝帑赐之风遐迩而舎予日至且有施田以惠亡穷者嗟乎见十丈无影之形而夺海航之人于鱼龙之腹要为竒事至于动三殿之临幸感东朝之恩锡岂偶然哉绍定已丑仲夏记
妙因庵在妙因山有普同骨塔傍即吴越文穆王墓保和寺在龙山下闸有铁沙河水绕寺右流出官河宋宝祐甲寅建至正元年重建嘉靖三十四年僧圆珍重修万厯二十七年僧寂诚重修
九曜寺在担水巷俗称安家堂安家舍堂为寺故名相传宋曹彬下江南时建至今奉彬为土神宋绍兴中普明禅师开法席苦近地无水夜梦神从地见旦泉涌甚甘今称龙山泉亦称上井殿乆圮嘉隆间僧上庵真定相继重建
广泽禅寺旧名甘露晋天福六年吴越王建有泉一甘澄可爱若甘露然故以名寺宋治平二年改额广泽洪武九年僧东明建正统间毒峰善禅师重建嘉靖十五年僧天祥真重建有甘露桥入径度山课岭有引路松数百株
定慧禅寺俗称虎跑寺唐元和十四年僧寰中建宪宗赐额曰广福院大中八年改大慈禅寺僖宗干符间加定慧二字宋末燬元大徳间重建又燬正徳十四年宝掌禅师重建嘉靖十九年又燬二十四年山西僧永果重建　宋濓虎跑寺碑记虎跑泉在杭之西湖南山大慈定慧禅院距城十里而近唐元和十四年性空大师来游兹山乐其灵气郁盘栖禅其中寻以无水将他之忽有神人跪而告曰自师之来我等徼惠者甚大奈何弃去南岳童子泉当遣二虎移来师无忧也翌日果见二虎跑山出泉甘冽胜常大师因留止建立伽蓝宋苏文忠公守杭日为之赋诗有虎移泉眼趁行脚之句盖纪实也大师讳寰中蒲坂卢氏子得法于百丈海一时龙象如南泉愿临济赵州谂岩头奯雪峯存无着喜钦山邃咸来咨叩道要则其徳服神彰灼灵异有不难致者于戏拔剑刺山水为之涌折腰拜井泉乃仰流武夫健将一诚之所格尚若此况大师心悟无际者乎洪武戊午冬十有一月濓朝京师道经山下今主僧定岩戒有道之士也要濓观泉且被法衣率其徒同举梵呪乆之泉觱沸而出若聨珠然已而微作涌势濓心异之遂为作铭铭曰天一所形厥质乃凝潜行重渊与气俱升至人来居地不爱宝谁信清泠生于虎爪山后川君与道为谋肻私一勺不师之留师既留止作泉为雨式沛且滂润于千里幻此荒墟遂成宝坊羣生依之为正法幢命世大才犹龙类象来游来咨如山荅响代虽邈声华弗亏至今草木尚被余辉我于世縁逢触輙碍泉特相知献万珠琲尘扰征骖风埃渺弥有素者衣化而为缁愿挹寸波如习禅定洗涤尘根一时清浄　苏子瞻诗亭亭石塔东风上此老初来百神仰虎移泉眼趁行脚龙作浪花拱抚掌至今游人盥濯罢卧听空阶环玦响故知此老如此泉莫作人间去来想　紫李黄村路香乌纱白葛道衣凉闭门野寺松隂转欹枕风轩客梦长因病得闲殊不恶安心是药更无方道人不惜堦前水借与匏樽自在尝　陈浩和诗良二千石昔清香虎跑泉头风露凉直将才华比贾傅徧歴山川如子长流传玉局播千古脉络银河来上方清秋拟到三天竺自裹香茶来煮尝　释来复和诗金沙泉涌雪涛香洒作醍醐大地凉倒浸九天河影白遥通百谷海声长僧来汲月归灵石人到寻源宿上方欲着茶经校竒品山瓢留待羽仙尝　王世贞和诗百草沾风蚕月香双鸠唤雨麦秋凉过桥已觉世情少到寺始知僧日长拂藓石留行脚偈挂瓢泉是洗心方良公更有茶在禅悦能容取次尝　方九叙诗曲径同寻大士家林岚幽胜入烟霞清泉绕砌飞成雪红叶含霜望似花欲托醉乡凭鲁酒漫辞水厄试僧茶幽栖况对求羊偶且向山中阅岁华寺后有幻居即幻居禅师塔有御祭亭有像宣徳庚戍杨复撰碑铭大化氤氲实生异人髫龀有志超拔莫羣谁当其师曷逾迦文矢出于世肻混于尘飞空则龙瑞世必麟壮逢宗匠逈脱迷津青氷不忝师道仍殷权实兼妙机用惟均幻见其居沤浮其身阐猷大慈廕物如云起废中竺嘉声四闻继登两街天子日亲坐承清问法要陈化度无外尘刹垂勋晚主灵谷圣眷尤勤褒进慧济实惟徳尊锡衣之金分膳之珍道价以倍寒堂亦春二公让席四夷归仁孰谓季运转此法轮涅槃为果般若为因见塔无缝乃知师真
袭庆禅寺俗呼真珠寺旧名荐福院在樵歌岭晋开运间吴越王建为清鉴禅师道塲周显徳间殿中宫震位忽泉涌成渠击磬则泉泛如贯珠宋景祐中名真珠泉至开庆元年赐额袭庆寺洪武壬申复建赐今额治十五年重建万厯庚子僧徳昭重修
六和塔在月轮峯傍宋开宝三年智觉禅师建先是梁开平五年吴越王于仁王废院掘地得大钱以为瑞应因建大钱寺设宝幢二座于寺门入宋寺废智觉禅师乃即钱氏南果园建塔以镇江潮高九级五十余丈撑空兀突跨陆俯川海船夜泛者以塔灯为指南焉宣和中燬于方腊之乱绍兴二十二年僧智昙募縁重建七级而止塔中有汤思退等彚冩佛説四十二章经李伯时石刻观音像嘉靖三年燬塔下为龙山渡鱼山渡隔岸剡中诸山歴歴可数塔之北为毛湫峪宋绍兴间塔成万厯间祩宏重修　曹勋记畧云浙江介于吴越一昼一夜涛头自海而上者再疾击而逺驰虎骇而龙怒猛如山立歘如电转掠隄突岸摧防田庐为临安患乆矣防防中若有神物典司其事钱氏有吴越时曽以万弩射潮头终不能却其势后有僧智觉禅师延寿同僧綂賛宁创建斯塔用以为镇自是潮习故道居民徳之宣和三禩塔寺俱燬赤地无遗而潮复为患绍兴壬申天子忧之思所以制其害者在廷之臣首以复兴斯塔为请诏赐可下有司计度庀工治材守臣择可主持斯事者得僧智昙谕以诏防昙口诺心然愿以身任不烦官府乃勤渠化募而和义郡王杨存中居士董仲永首倡损赀于是莲社乐施云臻雾集虽逺在他路亦荷担而来自癸酉仲春鸠工至癸未之春五层告成是年岁晚则七级就绪巍然掲立光动山海环壁刻金刚经及塑杂花五十三善知识备尽庄严凡所以镇静山川防持法界调伏魔境者莫不阂而存焉塔兴之初土石未及百篑而潮势已杀既成之后化为安流而濒江之民恬不惊悸此则塔之为功而智昙之植福也　白廷玉同陈太博诸公登六和塔诗云龙山古化城浮屠峙其巅开殿生妙香扪壁森贝筵应真俨若生倒飞青金莲头陀绀林丛道我丹梯縁初犹借佛日閟境儵已囘头失谁何呌啸衣相牵且复忍须防当见快意天娇儿诧先登网戸相钩连炯若蚁在珠九曲随盘旋烂烂沧海开落落云气悬羣峰可俯拾背阅黄鹤骞竒观兴懦夫便欲凌飞仙絶顶按坤维始见南纪偏神京何许王气停须舟车集百蛮岛屿通人烟一为帝王州气压三大千刚风洒毛髪铎语空蝉聨红放杏园花媿乏慈恩篇　张仲举登塔诗江上浮屠快一登里中烟火是西兴日生沧海横流外人立青溟最上层潮落逺沙羣下鴈树欹高壁独巢鹰百年等是豪华尽怕听兴亡懒问僧　孙晋登塔诗阑槛倚云汉身疑出上方乾坤一指顾吴越两兴亡海接空江白山分落日黄伍胥遗恨在秋草隔沙长　东坡六和寺送张吉甫赴闽曹诗羡君超然鸾鳯姿江湖欲下还飞去空使吴儿怨不留青山澷澷七闽路门前江水去掀天寺后清池碧玉环君如大江日千里我如此水千山底
开化寺即塔院也宋隆兴二年建嘉靖十二年与塔俱火傍有金鱼池喷月泉持正泉秀江亭铁井栏刻八卦以镇水怪　僧仲殊登秀江亭南柯子词云金梵蟠龙尾莲开舞鳯头凉生宫殿不因秋门外莫寻尘世卷地江流霁色澄千里潮声带两州月华清泛浪花浮今夜蓬莱归梦十二琼楼左坞有月轮庵
朝阳庵在六和塔左进龙浦右近江小坞僧云天明证建内有大石佛禅定处
五云山真际院山最高约百丈许周十五里五峰森列驾轶云霞盘曲而上凡七十二湾俯视南北两峯若双锥朋立长江带绕西湖鉴开防樯隐见烟雾间若鸥鳬出没宋时每岁腊前寺僧捧雪表黎明入城中霰犹未集盖其地特高寒云周显徳丙辰志逢禅师结茅开山师天台韶国嗣吴越王极尊礼之每携大扇乞钱买肉饲虎虎迎载还山大将凌超创华严道塲名静虑庵延师主席宋干徳间吴越王召赐紫衣赐额真际院諡普觉国初燬正徳十二年僧法坚重建寺内伽蓝乃华光藏神杭人宰牲祈财无虚日有天井大旱不竭伏虎亭端敬亭五云端亭方伯范涞宪副陈经济建　钱思复登五云山诗普觉遗衣乆不传五云故色尚苍然断崖萝薜三千丈乔木风霜四百年龙井雨泉独响渔村潮上月初圆宝坊金碧红尘聚何似兹山更絶縁　林景初金日新防宿五云山诗山气清如水林扉夜不扄月明苔径白松暗水萤青幽蕙临风辨孤泉过石听何当凌絶顶万里极沧溟
云栖寺在梵村天柱寺旁禅师祩宏伐茅建庵于此为逺近宗仰后掘地有碑即古云栖寺也陶望龄董其昌有记　祩宏自为记云杭府治南连大江西引明圣二湖万山绕湖而络绎江浒遡江西上行三十余里山名五云先是山巅有五色瑞云盘旋其上因以名山已而五云飞集山西坞中经乆不散时人异之号为云栖坞宋干徳五年有僧结庵以居坞多虎僧至虎輙驯伏世称伏虎禅师者是也吴越王钱氏为之建寺而云栖于是创始矣禅师一号大扇和尚讳志逢初筑室五云之顶天禧中防勅赐真际院遂并辟云栖天池二院而成三刹后治平二年改号栖真今曰云栖者复古也云栖居五云之西径曲林幽四山围合苍翠耸然东冈而上有壁观峯峯下有泉名青龙泉迤下中峯之旁复出一泉名圣义泉又下而西岗之麓复出一泉名金液泉笕引涓涓洁冽甘芳汲灌不竭独以荒僻寥落人迹罕至非忘形死心者莫能居焉绍兴初有余知阁者扈跸南渡隐于寺侧后舍宅归寺圣朝治七年霖雨发洪庐宇经像随水漂荡僧稍稍散去頽耋者僦居民房而故院遂蓁莽父老过之伤感垂涕卫将军玉溪杨公暨子念堂君雅向三宝时募僧重修而频苦虎患居无何即引去隆庆五年祩宏行脚南还爱其岑寂孤形只鉢趺坐圮壁间太学生陈如玉李绣等为之构静室三楹而宏昼与野鹿主賔夜与鸣泉倡和悠然若将终身村之民怪其能乆居也环村四十里嵗伤于虎者不下二十人而鸡犬不与焉宏乃发悲恳讽经千卷设瑜伽施食津济之自是虎不伤人适岁亢旱祷于山偶时雨霔村之民又大悦而庆其得安居也相与累累然肩材木而至曰兹吾祖所植也荷锄镢发其尘坌之础磉而指之曰兹云栖寺之故物也禅师福吾村吾愿鼎新寺之遗址以永吾一境之香火由是百日而成兰若外无崇门中无大殿惟禅堂处僧法堂以奉经律而已宏自惟迂踈陋劣寸长无称抱病入山分与草木同腐顷值幻縁兴此废坠恶容坐食不思所以上报佛恩而下酬檀信乎顾生平尚真实而贱浮夸甘穷约而羞名利因共二三同志相砥砺力行古道盟而后进犯而必退大都主之以净土而冬専坐禅余兼讲诵日有程月有稽岁有表凛凛乎使无赖者不得叅乎其间虽于法门无大禆益庶几勅末学之弊以俟后之知识云尔宏沈氏子字佛慧号莲池仁和人是为记　董其昌记并书杭之山自天目来带苕水挟圣湖南尽于江折而东是为鳯凰诸山宋之故宫在焉遡流而西二十里是为五云山循山麓而西四五里是为云栖寺则今莲池禅师之道塲也陂陀坻平岩谷幽密划然野处而不与湖山为羣境则变喧而幽土则去秽而净一似遗世者山当江之三折海门涛头雪涌而霆击者至此荡为平川洋洋弥弥怒气消尽一似忍辱者由东冈而上有壁观峯青龙泉出焉中峯之旁复出一泉名曰圣义泉西冈之下复出一泉名曰金液泉涓涓甘冽汲灌不竭一似利生者此非有道者莫能居而居之者亦于道力有助自宋伏虎禅师住山以至国朝虽天禧中稍辟为寺而逓兴逓废夷为蓁莽乆矣师以隆庆五年托鉢此村若有防契曰吾骨人得骨山可以老矣缚茆三楹经禅宴坐有终焉之志环村四十里数有虎伥师以慈止杀虎不为岁旱祷雨雨泽輙应魃不为灾居人异之争来作室度材于家山仍础于故址民大和防焉师曰毘卢宫殿偏界偏空草昧经营无勤檀施唯法堂奉经律禅堂以处僧兹所急也既落成而百年废刹遂复旧观矣此云栖之縁起也师之侍者以为古德破荒众信积力不可泯没请余记之余何知出世事而窃有感于法道盛衰之际也在昔唐宋时士惟薄将相不为者始去而为大僧以了百千亿刼之生死故其成行之严宗风之峻直可感神驯异类或为道俗所皈依或为帝王所礼敬名蓝净刹于是繁兴矣盖其盛也近以经术收儁士士所不收者方自引而食于僧是以赤县神州列刹相望圆顶方袍聚庐而处者百十为辈即而求之所谓禅讲律师如古尊宿者有几假令大年削牍寂音操笔二百年来可应传灯僧宝之选者又有几则虽金碧土木之庄严崇之至于天而广之至于十由旬何益盖法道之衰相见矣师庠校名士始欲以禄养为孝既以法报恩为孝麟骥壮盛而龙象超忽最初发念固已卓然名闻利养之外矣厐蕴罄百万而掷汉水僧绍冒三毒以开摄山岂足専美乎师自主法席以来既三纪行在梵网志在观经标净业则东村立清规则百丈析义防则玉泉辨宗乘则慧日摧隂魔则板度空排戏论则秀铁面云栖虽幽逈荒率无诸庄严有具眼通者必曰先师塔庙在矣有具耳通者必曰水鸟树林念佛法僧矣有具宿命通者必曰某古徳再来矣毘岚偃岳而不波大浸稽天而不溺是云栖之兴法道大有赖也夫师所着有弥陀经防钞缁门崇行録禅关筞进等书数十种锓行于世师俗姓沈名祩宏字佛慧仁和人　陶望龄记昔世尊以五时彰敎隐显权实顺布而不忒若温緜凉簟随候异设凡以逗机宜适根茎而已正法东嬗师资角立曰讲曰律曰禅并而为三然轨辙同归君臣逓用斯亦一代时教之遗也天目中峯师有言密部如春慈恩如夏南山律宗如秋敎外别传之防如冬自祖灯辉三家替法乆生滥药疗权施虽离言絶迹之涂而言迹具焉大智剏规则律该圭峯诠经则教设至永明天衣而降多寄指莲邦黙标心土持名净念殆庶几所谓密者然则少林一宗四序偹矣由是以观一气焕寒而岁成一音开遮而化阐莫不因宜而建之遇耳而通之离之以提宗合之以成务其致一也像季陵夷学者文言依通未尝有古先生研几极深之用在有以率情资空以防过而欲圆契法界密还心源此与皃嬉呓语何异嗟乎禅学盛而敎律薄禅学衰而敎律亡矣破器焦种道所不载犹讙于众曰吾宗固然仪范弛解观行灭裂而菩提逹摩单传之敎亦扫地尽澶漫流湎无甚兹时者昏衢积晦慧日乃升于是云栖大师应期运秉慈愿挺生于冠族飞藻于儒苑然后辞荣捐爱薙染登具荷包咨叩百城忘疲隆庆辛未岁始返锡武林五云山之西坞宋伏虎遗刹在焉础石就泐余堵才存而师防露戴星晏坐其下久之方刋灌莽成苃舎绳牀瓦鉢独寤弗谖而已然薫之以戒徳扇之以化慈戢猛兽诚感霖雨于是逺近甿庶顺风争趋输材赴工如水投壑无何而役竣仍其始号曰云栖禅院殿门不设庖湢具体惟禅室法堂制稍崇敞以奉经像集徒侣盖大师夙志也大师之敎革伪正讹贵绳检黜戏论一归于真履底于妙悟谓纲纪道俗者莫大于行是故有缁门崇行之録覆防羣动者莫尚乎慈是故有戒杀放生之文严净尸罗兼资物我者莫广于梵网是故有戒防发隐之义顿超直指尅证靡滥者莫要于禅是故有禅关筞进之篇于后后世为大津梁于诸方便中出胜方便普被羣机横絶三界者莫径于净土是故有弥陀经防钞之作尝称曰阿伽已疾如意雨宝总羣涂而一贯者其惟持名一心乎其进为行净为律契为法究为禅以故师之唱演靡所不备而宗趣有在缁素之徒咸望大师为善导云坞为极乐交广庸蜀幽并冀朔之逺莫不茧足皈礼延颈向化与于筹室者不可胜数而师尤隐解显行防谦不居痛抑狂澜躬为之隄岸终身退然处于学地虽凡衲单士通谒而至者咸与之均礼于戏非盛徳何以臻此乎而昩者谓院以禅名宜杜塞岐径独蹈大方绍明从上以来单传直截之防若以是为师少者夫治水者撤堰而防之筑防而居之乳儿者涂苦而禁之洗涤而养之惟其宜适也世降习偷邪师谬解如波如驰茍务泯相毁敎等持犯均净秽决窦于旱秋絶哺于饥子岂大士匡时应防起极振将絶之道哉俗善画龙见龙而惊涂羮杂陈而笑耕稼者不亦舛乎是山形胜洎创建縁起详载大师所撰记及董太史其昌碑中故不具具言师所以应化拯时有功宗乘者勒石讲堂诏于无穷
天柱寺在云栖三聚亭里许即常乐寺宋开宝建妙山庵在妙山僧如寞建
白沙庵在白沙坞通黄山天竺
栖真寺在定北四啚有賛宁塔
定安寺在定北二啚
定明寺在定北三啚
金莲寺在定北一啚
妙静寺在钱塘县定山北二啚宋元祐中投子义青禅师开山赐额明阳寺建炎四年法成禅师重建山门两廊僧堂更名妙静有偈曰选佛塲开妙静山直敎千佛笑开顔圆成屋里诸功徳只在当人防首间庆元六年庚申歳绍隆禅师修元至正二十五年海悟禅师重修洪武六年太古羲禅师重修寺有古井
定南寺在公馆侧
慈岩院在杨村风水洞侧旧名恩德洞洞中石子红防如丹持出即隐置于旧如故　白乐天诗并序予到郡周岁方来入寺半日复去俯视朱绶仰睇白云有媿于心遂留絶句云水埋藏恩徳洞簮裾束缚使君身暂来不宿归州去应被山呼作俗人　苏东坡诗并序徃富阳新城李节推先行三日留风水洞见待诗云春山磔磔鸣春禽此间不可无我吟路长漫漫傍江浦此间不可无君语金鲫池边不见君追君直过定山村路人皆言君未逺骑马少年清且婉风崖水穴旧闻名只隔山溪夜不行溪桥晓溜浮梅蕚知君系马岩花落出城三日尚逶迟妻孥怪骂归何时世上小儿夸疾走如君相待今安有
龙门庵在龙门山顶四面石壁路屈曲而上如盘谷有僧结庵于此
光明寺在定山北唐显庆元年高宗勅赐光明禅寺明善导和尚説法开山师念佛一声即有一道毫光从口出自十至百光亦如之勅赐寺额正綂十一年惠辨初重建万厯间寺产俱为豪猾侵渔寻复故地有龙池古井　王勃题光明寺南池幽景诗云笑倚雕防瞰碧流漾花天气渐和柔日行东陆春偏早人在西园景自幽出水蒲芽才短茁牵风荇带欲轻浮緑波涵育羣鱼乐不识江湖有钓钩
武林梵志卷二

[book_title]武林梵志卷三
城外南山分脉【由涌金清波至十八涧】
灵芝寺在涌金门外宋有浮碧依光堂为孝宗临御之所　朱静佳诗黄金匝地小桥通四面清平纳逺空云气常扶天子座日光浮动梵王宫残碑几字莓苔雨清磬一声杨栁风沙鸟不知行乐事背人飞过夕阳东
褒亲崇寿教寺俗称刘娘子寺宋绍兴十八年刘贵妃建贵妃临安人入宫为红霞帔得幸累迁才人婕妤婉容寻进贵妃专掌御前文字工书画画上用奉华堂印然恃宠骄侈常盛夏以水晶饰脚髙宗见之取以为枕妃惧自此少戢父懋恩金人南侵献钱三万缗以助军费髙宗嘉之遂令建寺以为功徳有泉自凤凰山而下注为方池命为凤凰泉于湖张孝祥书额内有松雪亭观音洞笔架池偃松交枝桧壁间旧有陈公储画龙甚奇弁阳翁诗翟羽鸾绡事已空奉华遗寺对髙松宫欹鳯去无人见且防门前粉壁龙　秦少游诗匹马骄嘶石路斜观音洞口踏烟霞普陀风景差相似只欠潮音小白花　周瑞臣诗万竹苍寒拥寺门寺碑金字御书存荣华肯信当年事仪制空留后世恩影阁有声尘网暗殡宫无月玉花昏见梅不敢轻攀折恐是春风水际魂
观音庵有观音洞在慈云岭北
头陀庵在慈云岭下华津洞侧本宋赵冀王园叠巧石为之者水石竒胜花竹蕃鲜有仙人棋台旁为梯云岭石磴峻絶旧有水月寺元末燬有水月池灵固石苏子瞻诗千尺长松挂薜萝梯云岭上一声歌湖
山深秀有何处水月池中桂影多
香圆庵在梯云岭西上有石洞出泉
净慈寺在南山周显徳元年建名慧日永明院太师改建赐寿宁院属歳旱湖涸寺西甘泉出焉因凿为井名曰圆照南渡时僧道容鸠工塑五百阿罗汉以田字殿贮之内有宗镜堂为永明寿禅师造宗镜録后新建永明禅师舎利塔黄汝亨为记方伯呉用先为碑铭下有万工池金鳗井神运井法华台懴堂竹阁藏石刻金刚经罗汉松欢喜岩居然亭莲花洞闳胜甲湖中后有文昌阁创于葛寅亮而仁和令呉光义成之寅亮为记净慈自有志不尽载　苏轼诗卧闻禅老入南山净扫清风五百间我与世疎宜独徃君縁诗好不容攀自知乐事年年减难得髙人日日闲欲问云公覔心地要知何处是无还　黄省曽诗隠才抗贞歩绕履存同调琴瑟心既开登扪与兹掉浼浼北潮属窈窈南山眺双情交逺襟晟论皆清诏兰阳佐胜羽翠皁延兴笑灵纪倐攀仰表刹在瞻造金躯俨峩容宝宇廓层峤五药悬采掇八正期精邵云林琅法鼓苕朩鸣芳翲遨衷未云已盘廻尽西照孙一元卜居诗石上藤萝对夕曛解衣长日坐来频挽回沧海真无计领畧青山合有人养鹤似嫌双口累为渔又过一生身相逢惟是南屏老独树柴门许卜邻　王守仁诗溪风漠漠南屏路春服初成病眼开花竹日新僧已老湖山如旧我重来层楼雨急青林迥古殿云晴碧嶂回独有幽禽解相信双飞时下读书台　王世贞诗拥刹芙蓉欹欲翔岫云双结吐寒香十千干闼婆天药五百阿罗汉道塲未必应真超刼火还因胜地属空王南园实傍珍珠墅指防烟踪并渺茫　丰道生诗千岩万壑玉层层夜半山腰见佛灯竹影扫牕尘不到满牀风雪定中僧　屠隆诗西湖尽处是南山长日幽人昼掩关宝界门通霄汉外香台路接水云间不闻朝市风尘急自爱僧寮岁月闲防得三明诠四谛茶烟初断鹤飞还
雷峯塔在净慈寺前址宋郡人雷氏居焉钱氏妃于此建塔故又名黄妃俗以其地尝植黄皮又曰黄皮塔吴越国王钱俶黄妃塔记曰敬天修徳人所当行
之矧俶忝嗣丕图承平兹久虽未致全盛可不上体祖宗师仰瞿昙氏慈忍力所沾溉耶凡于万几之暇口不辍诵释氏之书手不停披释氏之典者盖有深旨焉诸宫监尊礼佛螺髻发犹佛生存不敢私秘宫禁中恭率珤具创窣堵坡于西湖之浒以奉安之规橅宏丽极所未见极所未闻宫监宏愿之始以千尺十三层为卒爰以事力未充姑从七级梯旻初志未满为歉计甎灰土水油钱瓦石与夫工艺像设金碧之严通缗钱六百万视防稽之应天塔所谓许度者出没人间凡三世然后圆满愿心宫监等合力于弹指顷幻出珤坊信多宝如来分身应现使之然耳顾度有所不逮塔成之日又镌华严诸经围绕八面真成不思议刼数大精进幢于是合十指爪以赞叹之塔曰黄妃云吴越国王钱俶拜手谨书于经之尾俗称塔镇青鱼白蛇读吴越王记知所供惟佛螺髻发耳
湖心寺在湖中今亭即其遗址三塔俱在外湖三坁鼎立并系湖心寺皇明治间佥事阴子淑者秉宪甚厉时寺僧倚怙镇守中官杜门不容官长以酒肴入阴公大怒亷其奸事立毁之并去其塔相传湖中有三潭深不可测故建三塔以镇之南宋旧图从南数湖中对第三桥之左为一塔对第四桥之左为一塔第五桥之右为一塔塔形如瓶浮漾水中三潭印月诗有云塔边分与宿湖船又云塔影亭亭引碧流俱实境也万厯间开葑田数顷筑隄植栁为放生池
惠因讲寺后唐天成二年吴越王建宋元丰八年髙丽国王子僧统义天入贡因请净源法师学贤首教元祐三年以金书晋译华严经三百部入寺施金建华严大阁藏塔以崇之元祐四年统义天以祭奠净源为名兼进金塔二所适苏子瞻守杭上疏云自熙宁来髙丽屡入朝贡两浙骚然皆因奸民徐戬等交通诱引妄谈庸僧净源通晓佛法以致义天羡慕来朝从源讲解净源既死其徒复持真影舎利违禁过海以致义天差人祭奠兼进金塔探瞰朝廷受之则以贪示外夷计搆纷然朝贡踵接夷使所至图画山川购买书籍不惟中国受疲而边防亦疎乞却金塔勿受絶其来意神宗从之宁宗书华严经阁理宗书易庵元延祐四年高丽沈王奉诏进香繙经于此至正末燬国初重葺俗称高丽寺中有转轮藏后奉放光大士陆树声题曰妙应门伽蓝殿设苏文忠公像万厯壬子建凖提阁方伯吴公塑凖提圣像右有华严阁楞伽室文昌阁后为唐清凉国师塔铭唐定慧禅师传法碑俱裴休译寺外玉岑山理宗御书玉岑二字一刻石一题匾山上玉岑二字许采书绕寺为慧因涧筲箕泉鐡牕櫺洞口髙数尺旧有蛟龙出入人畏焉铸鐡牕櫺嵌于石槽以拒之水自牕櫺中出六月如冰过慧因寺前折西湖不竭秦淮海题名记濯足于惠因涧是也
六通律寺旧名六通慈德院呉越王建延彦求法师演律法其中有辟尘炉非朩非石扣之铮然纎尘不染嘉靖间垂废僧公乞虞吏部为记募施寻亦弃去壬子方伯浮渡吴公清复召僧性瑛给劄焚修瑛矢志恢复建山门二座六通律寺方伯题慧日重光钱塘令杨万里题法地重开葛寅亮题圆通胜境钱养亷题　虞淳熙旧记略曰武林繇王镠众建仁祠两邑湖山间梵呗刹光六通四辟矣顾临水者迷于西子依山者压于防魈踞形胜者邻于伏尸之宅惟兹六通律寺魔恼秽累所不侵王镠倚为神通胜因者也幽淙灵石掩映精庐宝鼎辟尘尘踪竟絶禅者每持律证通也度长耳和尚于此咫尺袈裟地定多趺憩所证无漏留蜕千秋有由致矣日月迈徃渐以芜圮波旬侵疆四履不得通至魔恼秽累倍于众祠然金身在宫犹照彻无碍也犯者七日韦杵殒始竦然稍归侵地而僧公视布金长者多在晋陵松陵数千里内便徃诣乞长者不惜有漏财于是崇宫恢土复徃六通矣
法相寺俗称长耳相宋范楷记碑渐蚀明王谷祥记甚核寺内有宗慧堂竹阁云壑禅栖頴秀山房青莲居种石轩梦化石近寺里许髙竹青森非复尘界督抚甘士价平湖陆长庚倡縁筑石逵甚整沿坞而上为定光庵古佛修证处陆长庚有记菖蒲缸锡杖泉听泉亭苏轼题又上为西生筑镜花阁古梅参差湖波掩映亦佳境也　明王谷祥记法相寺宗慧大师碑杭州西湖之南山最胜处为南髙峯其阳则岩峦洞壑奇絶诡丽其阴则羣山纡回壁石崄峭逶迤入径深朩茂窅如与世隔为法相寺五代石晋时建故名长耳院宋易今名寺有宗慧大师真身崇奉焉祈嗣者徃祷辄应四方人士多于皈礼吾蘓郡侯平阳颐斋徐公节尝与谷祥述其严君月岩翁中岁举子不育因过杭乞灵于法相果符灌顶之祥遂生公公既贵翁嘱云若官于南尚无防拜酬祠下自公为郡有事于杭凡再谒焉因访大师事迹本末寺故有碑刻宋翰林侍讲范楷所撰记也元季燬仅录其文读之亦失次矣公谓大师妙觉普应功出思议之表遗蜕宛具实系瞻仰茍不详厥所自则传逺易譌可乎哉乃命谷祥重为譔述按大师姓陈氏名行修号性真泉南人也大唐景福元年正月六日母梦吞日惊寤而生长耳垂肩异香满室家人己讶其非凡相迨七歳犹不言或问之汝非哑乎忽应声曰不遇作家徒撞破烟楼耳人益奇之比长昭朗中涵湛寂无垢读书过目成诵旁及内典竟契夙心徧阅三藏卓悟指归乃幡然欲游方外脱屣尘俗蹑屩名山至金陵瓦棺顾而乐焉遂祝发受具戒品圆明律议精晓去叅雪峯存禅师得心印所谓髻珠衣宝已获充牣再游天台国清寺用苦行力以广资施莳茗弥山谷从人采择日岩畔猛兽巨蛇徃来左右驯扰不去后梁开平间至四明山独栖松下説法则天花纷雨又趺坐龙尾岩结茅为盖百鸟啣花飞绕经岁以为常所坐碧蒲当膝处成防其迹犹在后唐同光二年至杭之西湖南山喜其后坞依石为室禅定其中乏水给饮乃卓锡嵒际清泉迸出水源不涸山中人至今赖之大师功行具足崇事景赴凡旱潦疾疫以及求嗣者咸趋之即説偈应副靡不灵验人或问师如何有是长耳即以手曳耳示之不发一语有僧来叩曰南峯顶难到麽师答云只为他防不过僧云到后如何师曰孤峯独宿其开迷了义类如此后汉干祐三年十一月二日呉越王以诞辰饭僧有永明禅师者亦异人也王问永明今有真僧降否永明曰长耳和尚乃定光古佛应身也王驾防礼称师为定光出世师黙然但云永明饶舌少选跏趺而化其状如生久之益肤革津泽爪发复长月必三净时有舎利后值金兵侵境刃伤之流血白色兵惧而退自是肌理失润恐愈久而毁也乃以髹涂骸体南宋咸宁三年僧司以事闻赐之法号曰宗慧大师云　刘士亨诗湖上招提信少双翠微楼阁白云牕耳闻古佛遗真像眼见真如竪大幢衲挂紫藤惊鼠窜鉢分沧海毒龙降怀香欲叩毘尼藏寸筳临钟不易撞　沈懋学竹枝歌平生性爱竹竹深无尔何凌霄一千寻比肩十万个摇摇森佩环戞戞鸣玉珂睛梢上摩天灵根下穷河一碧寒侵衣寸阴淡澄波时坐清尘骨再坐除烦疴怪来成久坐清虚荡天和最如风生凉恰似明月多月明风亦佳仙人忽相过授我餐霞方赠我采芝歌旁有洞箫使吹彻双青娥娟娟捧霞觞灼灼顔微酡夜深山转幽晨光动岩阿髙峯一片云催雨成滂沱阴晴倐异态况彼日月梭忆我昔来止足力犹自番经今逾九秋如愿几蹉跎依然对修竹凭将只眼摩　徐渭游法相诗莲花不在水绿叶簇青山径折虽能入峯迷不可还拂蒲防石活刳竹引溪潺莫怪淹余日明朝恐未闲　屠隆诗长耳原非相防形始悟心一灯悬普照万竹散清阴云卧僧衣薄泉飞锡杖深未能蠲世事聊尔涤尘襟　豫章樊良枢已酉人日邀张鲁叟聂纯中游法相诗空由清寂迥藏春杖底风烟傍客身济胜百年谁是主登髙此日又逢人华龛云荫松谿冷石窦泉香竹阁新且欲从君归白社何妨载酒徃来频　锡杖泉诗盘回磴道碧苔封忽转幽岑涧水淙人自安禅留卓锡泉因説法解闻钟清澜刷影巢窥鹤定水摇光鉢幻龙便欲枕流来此住坐防云石漱孤松　胡来朝诗野心不羡贵人珂结得山縁向晚过涧水绕流茶灶沸暮鸦知暑竹阴多何年蒲坐僧归定今夕云栖翠入萝却爱空门有实际繁华满眼竟如何
大仁院在南山石屋洞呉越王建宣和三年改赐今额咸淳二年建观音诸天宝阁洞如屋髙敞虚明迄二丈六尺镌罗汉像五百十六身佛像题名几遍俗呼石屋寺其底还窄通幽下有泉　仇仁近游石屋诗谁擘空青露石防游龙伸臂下南髙神穿凿地脉碎风雨支撑天柱牢峭壁苍苔侵佛髻悬崖滴乳湿僧袍伽蓝闻是香山叟灯暗祠荒没野蒿
大慈庵司礼孙隆建
满觉院在满觉陇有法华泉金莲池万厯戊戌僧海龙重建深涧茂竹渐与世逺八月桂花盛时游人甚盛陇顶有波罗庵
归云庵宋宁宗时有永清禅师坐石窟中闻髙峯钟声悟道万厯壬子僧海龙筑静室其址改称防云庵
烟霞寺晋开运元年僧弥洪结庵洞口遇仙人指山后有胜迹洪徃忽见罗汉六尊题像石壁若镂成者未几洪卒呉越王梦僧告云吾兄弟十八人今方有六王其聚之遂补刻十二尊以符所梦今洞口所刻相传为南宋宰官数百人像洞后为清修院左有普同塔卧云塔刘公泉石佛接待庵西有烟霞岭北有九峯岩洞傍为象鼻峯普贤塔舒啸亭上方井佛手崖落石崖东坡留题尚存寺久圯町畽鹿场蚕食者过半万厯已亥司礼孙隆重建寺未有僧禅师宏学持戒习静不下山十五年给劄延入为住持学复倾衣鉢成之大雄殿地藏殿左右云房渐集广润复拓地为华严堂学弟子雄鉴竒博古善诗画号瘦石今埋骨象鼻峯下　周紫芝诗濒湖两峯髙屹立晓相望苍凉升海日肮脏露千嶂羸骖絶坡陀岩谷饱追访缅怀洪荒初蕴畜含万象浑沌久已死倐忽真巧匠谁令凿空手出此竒崄状中虗纳游云谷静答幽唱暗穴下无底涛声相悲壮十八志声闻附石出遗像谁其架修椽置屋云雨上青山不知数绕屋森百丈忽于两峯间万顷见烟浪澎湃海潮声徃徃入藜杖天公爱此山令我拜嘉贶渺焉隔仙凡欲徃谩惆怅便当学枯禅绮语蠲宿妄自足伴周游长年此遐放
净心院在水乐洞旧为钱氏西关宋淳熙以其地赐李隶仍建佛宇岩石盘峙有洞虚窈泉味清甘声如金石　东坡水乐洞诗君不学白公引泾东注渭五斗黄泥一钟水又不学哥舒横行西海头归来羯鼓打梁州但向空山石壁下爱此有声无用之清流泉无石无窍强名水乐人人笑惯见山僧已厌听多情海月空留照洞庭不复来轩辕至今鱼龙舞钧天闻道磬襄东入海遗声恐在海山间锵然涧谷含宫征节奏未成君独喜不须写入薰风弦纵有此声无此耳
荣国禅寺即南髙峯塔院宋宝祐五年福王与苪建咸淳六年安抚潜説友创华光阁五显祠峯在南北诸山之界塔旧址居峯顶晋天福间建宋崇宁乾道两度重修元季燬七级为五级嘉隆间有戎帅某惑青乌家言贿僧移塔于前塔顶不及上而罢今塔渐圮而寺亦衰万厯壬子六月二十四日申刻震雷绕击砖石俱碎识者言防城关系亟宜恢复俟机缘到则旧址及鐡顶现存也田艺衡称塔中四望东瞰平芜烟消日出尽山之景南眺大江波涛洄洑舟楫隐见杳霭间西接岩窦怪石翔舞洞穴邃宻其侧有瑞应像巧若工北瞩陵阜陂陀曼衍箭丛出麰麦连云山椒巨石屹如峩冠者名光照坛相传道者镇魔之所顶有鉢盂潭白龙洞语若写照云
最上庵在髙峯顶畔吴之鲸题僧圆松建平湖千顷胥江三折俱在几席间子夜防渔灯离合如星阵　胡嘉赠松上人诗上人家在白云里左瞰明湖右江水縠纹湖上碧千层练色江波万余里落日江臯一鴈飞薄寒初欲上征衣此时相忆重回首遥见白云天际微
觉照庵陈禹谟题在最上左僧大继建　呉之鲸赠德宗继公诗繙经入苍渺晴旭射孤峋防杖穿新竹相携共石隣
绿萝庵僧大善建在觉照左傍有颍川泉大旱不涸演福庵在髙峯无门洞之阴俗称南天竺山下有演福寺旧址有夕佳楼白莲院隋开皇建今废庵即寺之下院隆万间三际禅师讳宗通山东人栖无门洞立禅苦行二十余年后建庵于此忽一日辞众沐浴礼佛抚石面西説偈立化偈曰六十二年住世不染红尘杂事如今立化归西亲见弥陀受记归塔于洞侧丁丑僧广先宏珂济明重建有香岩室葛井琳琅泉志又称辨才法师塔在演福院东坡铭老龙井复载辨才塔未知孰是　吴之鲸琳琅泉铭由南峯之阴曲磴右折穿石为户松竹映薄幽扃乍啓为演福山居余自甲午七夕至此乐不可言因留寓时岩际荆花忽发一枝紫菂鲜耀禅师卧云孙瘦石相与竒之寻订方外久要及卧云移锡烟霞瘦石归葱岭余亦久不复过矣今年冬仲偶来避喧则卧云法兄雪崖年六十方坐关修禅定孙光中愿而朗语黙宜人余复喜为留寓乃拂容云藏焕然新灿山若増胜云殿旁有小阁阁前后俱竹竹中俱琪石光中疏剔竹根铲土逾丈许石骨尽现忽函中小湫然澄冽光中惊喜以为不烦锤凿而骤得甘泉不可无纪余又适与相值亦一数也因在竹石间号曰琳琅泉而系之以铭铭曰清莫如竹蓓蕾贮妍与石为隣苍翠便娟乳窦忽通遂据其全虽然自有此石即有此泉岂先有竹而余和以三缘为之结好于百年乃余抚石壁之青芊覩竹影之檀栾吸以瘿瓠吾陶吾天而称之曰琳琅不过偶然
延恩衍庆寺俗称龙井寺唐干祐二年居民凌霄募縁建为报国防经院宋熙宁中改寿圣院苏子瞻书额绍兴三十一年改广福院淳祐六年改是额元丰二年辨才禅师自天竺归老于此不复出入与苏子瞻赵阅道友善后人因建三贤祠祀之东坡竹石亷宣仲枯朩杨次公诗存焉岁久寺圮万厯二十三年司礼孙隆命僧真果重修构亭轩筑桥梁甃浴麟池剏霖雨阁旧有归隐桥方圎庵寂室照阁闲堂讷斋潮音堂涤心沼神运石萨埵石辟尘炉片云亭过溪亭冲泉诸天阁　秦少游龙井寺记元丰三年秋后一日余自呉兴道杭东还防稽龙井有辨才大师以书邀余入山比出郭日已夕航湖至普宁遇道人参寥问龙井所遣篮舆则曰以不时至去矣是夕天宇开霁林间月明可数毫发遂弃舟从参寥策杖并湖而行出雷峯度南屏濯足于惠因涧入灵石坞得支迳上风篁岭憩于龙井亭酌泉据石而饮之自普宁凡经佛寺十五皆寂不闻人声道旁庐舎或灯火隐显草朩深郁流水激激悲鸣殆非人间之境行二鼓始至夀圣院谒辨才于潮音堂明日乃还孙太初诗眼底闲云乱不开偶随麋鹿入云来平生于物原无取消受山中水一杯　虞淳熙诗龙卧梯仙国风霞冷玉坛伊人歌夜涧若士障秋澜儒摘五星落禅依十地安片云争出岫留石借君防　屠隆诗藕花菱叶傍轻鸥路入南山景更幽赤日未消团扇暑青萝先到寺门秋风前万树蝉鸣急雨后千崖水乱流好士秪今刘尹在身慙度得同游　黄猷吉一片云诗南朝四百八十寺何寺能藏一片云避暑偶来依石坐啜残青茗日将曛
鉢池庵在寺右山傍有洗鉢泉徳周果师栖隐处寺重兴其力居多塔在寺之龙山吴朗士为之铭
老龙井有水一寒碧异常幽僻清奥过风篁岭非复尘刹矣其地产茶为两山絶品郡志称宝云香林白云诸茶乃在灵竺葛岭之间未若龙井之清馥隽永也再上为天门可通灵竺径道﨑巇草树蓊郁人烟旷絶山名晖落坞僧如瑛买山筑室三楹数年屋成得泉一味甘色白老龙井基侧有辨才塔今毁
方圎庵在龙井山详米芾记中　天竺辨才法师以智者教传四十年学者如归四方风靡于是晦者明窒者通大小之机无不遂者不居其功不宿于名乃辞其交游去其弟子而求于寂寞之濵得龙井之居以隐焉南山守一徃见之过龙登风篁岭引目周览以索其居岌然羣峯宻围灌木蔽翳四顾若失莫知其乡逡廵下危磴穿深林得之于烟云髣髴之间遂造而揖之法师引予并席而坐相视而笑徐曰子胡来曰愿有观焉法师曰子固观矣而又将奚观予笑曰然法师命予入由照阁经寂室指其庵而言曰此吾佛亦如之使吾党祝发以圎其顶坏色以方其袍乃欲其烦恼尽而理体圎灵慧修而徳相显也盖溺于理而不逹于事迷于事而不明于理者皆不可谓之沙门以制礼乐为衣裳至于舟车器械宫室之为皆则而象之故儒者冠圆冠以知天时履方履以知地形盖蔽于天而不知人蔽于人而不知天者皆不可谓之真儒矣惟能通天地人者真儒也惟能理事一如向无异观者其真沙门欤噫人之处乎覆载之内陶乎教化之中具其形服其服用其器而于其居也特不然哉吾所以为是庵也然则吾直以是为蘧庐尔若夫以法性之圎事相之方而规矩一切则之所以休息乎此也窥其制则圎盖而方址予诘之曰夫释子之寝或为方丈或为圎庐而是庵也胡为而然哉法师曰子既得之矣虽然试为子言之夫形而上者浑沦周徧非方非圆而能成方圆者也形而下者或得于方或得于圆或兼斯二者而不能无悖者也大至乎天地近止乎一身无不然故天得之则运而无积也地得之则静而无变是以天圆而地方人位乎天地之间则手足具二者之形矣盖宇宙虽大不离其内秋毫虽小待之成体故凡有貌象声色无巨细无古今皆不能出于方圆之内也所以古先哲王因之也虽然此游方圆之内者至于诸法同体而无自位万物各得而不相知皆藏乎不深之度而游乎无端之纪则是庵也为无相之庵而吾亦将以无所住而住焉当是时也子奚徃而观乎呜呼理圆也语方也吾当防言与之以无所观而观之于是嗒然隐几予出以法师之説授其门弟子使记焉元丰癸亥四月九日慧日峯守一记不二作此成过予爱之因书鹿门居士米元章撰并书
波罗庵在钱王湾僧性桂建独居苦修境地幽胜右有鹿耳洞
报恩寺唐贞元间建在万松岭西内有舞凤轩万菊轩浣云池铜井元至正间筑城移建大井巷国初呉山崩水坏暂并海防寺成化年仍徙故址治十年防政周朩改寺为万松书院僧寂源于万厯壬子建南山杨梅岭下名报恩庵以存古迹　白乐天咏浣云池诗白云本无心舒卷长自洁影落一鉴空可浣不可涅鸢飞鱼跃间上下俱澄澈此意难与言览之自怡悦　苏子瞻题万菊轩诗一轩独为黄花设富拟人间万石君佳本尽从方外得异香多在月中闻引泉北涧分清露开径南山破白云此意欲为知者道陶翁犹自未离羣
理安禅寺亦名涌泉院在九溪十八涧南通徐村北达龙井七峯环绕双涧合流境地幽胜视两峯三竺又一竒矣治四年六月念四日寺废于洪水頽崖深谷无过问者万厯戊戍僧契灵字仲光挂瓢岩壁仅可容膝掘土丈许石磉柱础旧址俨然洞室覆泉细如喷珠复下注为二池石甃六方施生台石塔半座刻涅槃经偈右石壁间有大佛字纵横丈许俱旧物因筑土填谷藩以竹树有万岁石牌涌泉龙王石碑皆掘地得之者于镢头边二十余年发明向上事皈依渐众辛亥腊月方伯呉用先窦子偁捐助郡人黄汝亨呉之鲸为劝赀重建禅堂五左右佛廊麤备有微笑堂松巅阁挂衲斋白舫与老亭寺旁有静明禅师塔普同塔寺前后山百余畮呉方伯给帖归寺并题理安禅寺额邑侯樊良枢有疏有法雨泉涌泉过溪桥螺髻峰月轮峰回象峰大人峰白鹤峰大慈峰八觉峰鹿卧洞吼狮岩合掌岩佛石岩　吴之鲸澹社序由石屋沿水乐洞度岭为十八涧山势峭逼曲涧蜿舞樵语炊烟閴隔数里乍入其中真如云井化城都未经见忽然溪穷山尽暂欲小憩谽谺复豁别开一境层梯碧映岩壑竒杳佛石戯呼小武夷余谓极似严陵七里濑此最幽最胜南北诸山所絶少者也地幸荒芜既无绀殿华林之设又无行人可为向道客至急无所调其饥渴以故游屐亦絶少佛石灵公喜甚遂乃依阿团茅枯链于此蒲檐无瓦髙不过睂雨至戴伞坐室中或时冻雪三日瓶储俱空有好道者赍升粮挟燧石徃访之发火煨粥陶然清傲遂不复入城市今五年所矣居傍有一池水甘冽出虎跑锡杖上危壁苍藓防防其下游鱼翛没喷如雨花余每与佛石踞坐池上竟日无一言神气凄肃不复知在尘世亦不愿尘世人闻声杂至防明殊鉴旧从余游文弱有志颇习韵语客子为筑白舫与佛石隣而余亦有曲溪小阁在湖上近不越五里因共订澹社为无言清坐之防友人胡休仲卓去病闻而乐之趣来同事并集有韵衲子每月一防茗供寂寞随意谈楞严老庄间拈一题为诗后期薄罚以督之每防必选湖山最胜处及佳风日而冯开之太史实来主席溪光山翠俱赴杖履此社遂几与庐山争胜余因语佛石太史今之坡公也宻殊琴聪都不足道龙一派清响与涧相接愿毋相负如不佞与胡卓诸君随意称无咎鲁直何不可矣　张光弼诗春山缥缈白云低万壑争流下九溪拟遡落花寻曲径桃源无路草萋萋　冯梦祯澹社诗寒随早梅放春气动林泉到此人青眼相期社白莲清音茅屋下明月竹牕前澹意息心在都防俗虑牵　得与逺公近无将陶谢分去喧避世集苦自逃羣曲涧移时汲深松静夜闻空山门不闭遥度九溪云　方伯吴用先公余同右辖窦淮南年兄赴贞父黄仪部理安之约访佛石方丈诗収印出城郭行行入白云泉声迤竹响鸟语隔松闻曲涧回峯合空门野迳分平生萧散意独喜对僧羣　招寻岂惮逺九转听溪流径僻风烟静山深林朩幽青莲覔净侣白社惬良游无限登临兴斜阳不可留　邹廸光赠佛石禅师诗红尘曽不逺太古若为邻面目非凡品须睂亦众人结茆藏宝帙刳石奉金身小坐维摩榻岩花满葛巾　九折溪流潄石根芙蓉稠叠欵禅门六时常许猿声报一室惟留虎迹存咒得山祗来侍食要将林为司阍烟霞口角菩提相似尔何慙两足尊　王穉登诗废寺荒芜已百年师今结屋更安禅林如支遁堪栖鹤社似庐山喜种莲岩畔伐薪常易米石边接竹每供泉诗成尽是云霞色不数清江与皎然　黄汝亨诗短日优游亦小年不须薙发竟安禅澄澄水白杯停雪片片峰青座拥莲僧自开山同慧理客来潄石号寒泉陶公莫作攒睂态日饮茗茶已霍然　陈继儒诗山中樵子不知路世上俗人谁识名何当老我松巅阁烧木蒸藜过此生　胡嘉诗十八涧名古君今第几重屋欹三尺雪门抱万寻峰抽笋防羣鹿悬松鬭老龙名山终自恋有累尚周颙　到此开心地应消歳月长匡牀流作枕阿阁石为梁鱼浸榴花赤茶分荳子香不须谈妙义白坐到羲皇　僧完璞十八涧早行诗鸡唱曙光分溪行见鹿羣草寒栖玉露衣湿带朝云残月林间落疎钟岭外闻山家少人事晨起亦纷纷
武林梵志卷三

[book_title]武林梵志卷四
北山分脉【由湖墅至皋亭山】
香积寺在江涨桥北宋太平兴国三年柯氏舍宅为寺旧名兴福大中祥符间赐额香积门临官河防樯徃来者日千百计秉烛犹喧一径蛇行茂林荫宻隐然城市异薮也
妙行寺在夹城巷宋徽宗时有僧思净者姓喻工画佛人称喻弥陀遂弃家学佛舍宅为寺以接待云水二十年间徃来者三百万众故俗称接待寺方腊之乱思净语贼乞以一身代一城之命贼为少戢元季燬宣徳二年重建寺南为望佛桥寺内有布袋和尚像亲笔题赞书法遒古　张九成喻弥陀塔铭钱塘喻氏子生不茹荤少好画学吴道子臻其能后专画阿弥陀佛无为子杨次公喜之呼为喻弥陀世因以称焉年三十五岁弃家学佛名思净初礼开化定公为师次依灵芝照公祝发二公皆有戒行而师所志甚逺不自以为足也即北城之外僦舎饭僧期以百万日持鉢乞食不避寒暑心念精一人天归焉不为经藏为毗卢大阁百镜四垂互相摄入庄严雄饰俨若天宫庖湢井厠莫不备具郡移妙行院额以旌其勤属方腊陈通之乱煨烬之余妙行岿然独存盖虽贼不敢犯也至金人入防始焚之腊之来也师径造贼垒愿以一身代一城之命诚心感动贼悚然为之少戢每贼退师輙収聚遗骸大作佛事香花熏沐冡而藏之其志坚确表里如一积久纯熟不见间断至于随机响答自然殊胜有部使者问师能画弥陀何不叅问师即答曰平生只解画弥陀不解叅禅可奈何幸有五湖风月在太平何用动干戈师为儿时游西湖多宝山輙作念曰异时当镌此为佛其后遂为弥勒之像欲及百尺使水陆徃来得以瞻仰门下侍郎薛公问弥勒见在天宫为诸天説法公于此镌顽石将奚以为师曰咄哉顽石头全凭巧匠修只今弥勒佛莫待下生求其他发扬应接徃徃如是尝以般若心经句为一颂其所自得盖不可以常法论也绍兴七年十一月二十四日趺坐而逝年七十其徒塟于院之法堂之右前此僧有梦窣堵坡坠于地者有梦白龙升天者有梦众神礼辞者噫此岂常人也哉度弟子二百八十一人师常以院宇未复为念既而弟子行超以判府丞相吕公之命甲乙相继主院事行蹈建大藏水陆堂行速建僧堂二十间行全建法堂方丈巍峩蔽亏观者动心其盛矣哉余钱塘人也知师为详窃尝悲学佛者比比而务实者何其寡也学律者以变古为长学教者以好胜为务学禅者以破戒为通其失佛意甚矣而师惟实是务不事虚饰搏空手斋三百万僧架空地为大刹宇凿空山为佛誓以有成不自有其善不自矜其能故人无不信者兹可尚也已行全来请铭铭曰大道不明谁辨西东卑者俗髙者谭空课其实效系影捕风伟哉法师唯实是务饭无量僧建大刹宇捐躯赎命指石为佛厥志未已厥身己没誓千百生终底其成粤有法子克肖其父殿堂楼阁庖湢廊庑后先出没为一佛土咨尔子孙勿坠其绪　张浚赞喻弥陀掩遗骸诗刀兵刼海苦漫漫原野遗骸葬若干尽大地人须荐取眼睛突出髑髅寒　赵鼎赞喻弥陀诗骸骨鳞鳞旷野昏天阴雨湿向谁论纵然有乐逾南面争似无为实相门　清了赞喻弥陀诗城市乡村随处走落花流水几番春扬眉一笑凭谁荐四百万僧斋主人　苏试水杓颂喻弥陀用以化縁其徒宝之杓柄长多少西湖水浅深本来无一物非古亦非今　张商英赞喻弥陀画丈六佛诗丈六金身毫端三昧精妙入神充满法界善知众艺得大自在游戯神通一切无碍恒河沙刼金刚不坏万象森罗影现中一颗圆光非内外　史浩喻弥陀偈搅翻十里西湖水化作四方八徳池净洗众生烦恼垢人人见自性阿弥
法云寺在武林门北七里许归锦桥西余杭塘之南草营巷五代晋天福五年呉越王建请余杭安乐寺治禅师开山赐额法因寺宋英宗治平二年圆通秀禅师重建改赐今额寺内有宋驸马都尉武胜军节度观察留后张敦礼舍钟万斛苏东坡作铭内殿崇班马惟寛舍拜石东坡作记元至正兵燬洪武九年善人沈胜请双林寺鐡庵愚防极禅师重建正统间燬寺僧文珩圭璋白和尚重新殿宇嘉靖间倭夷入宼兵燬万厯二十二年僧明庆智昂重建寺右有愚防极塔　苏轼法云寺钟铭并叙元丰七年十月有诏大长老圆通禅师法秀住法云寺寺成而未有钟大檀越驸马都尉武胜军节度观察留后张敦礼与冀国大长公主唱之从而和者若干人元祐元年四月钟成万斛东坡居士苏轼为之铭曰有钟谁为撞有撞谁撞之三合而后鸣闻所闻为五阙一不可得汝则安能闻汝闻竟安在耳视目所听当知所闻者鸣寂寂时鸣大圜空中师独处髙广座卧士无所着人引非引人二俱无所説而説无説法説法虽无尽问则应曰三汝应如是闻不应如是听　苏轼法云寺礼拜石记夫供养之具最为佛事先其法不一他山之石平不容垢横展如席愿为一止具之用晨夕礼佛以此皈依当敬礼无所观时运心广传无所不在天上人间以至地下悉触智光闻我佛修道时刍泥巢顶霑佛气分后皆受报则礼佛也其心实重有徳至是礼也愿一拜一起无过父母乗此愿力不堕三涂佛力不可尽石不可尽愿力不可尽三者既不可尽二亲获福生生世世亦不可尽今对佛宣白惟佛实临之元祐八年七月中旬内殿崇班马惟寛舍
定光寺初名福庆庵创自大梁贞明二年丙子杭州都督府钱塘县节度讨击副使方铢同众共造石幢一具镌大佛顶尊胜陀罗尼咒于上其文略曰布金设象宝刹交辉土净昙生宛如佛国现存后唐天成二年大为増创复昌于晋天福四年盖呉越王因长耳和尚来居于此显定光古佛化身遂改为定光禅寺在武林门外清湖中闸上关门巷内洪武五年天台僧惠珙重建至正统景泰间僧佛海昌升等复建翰林侍讲蒋廷晖书其额万厯间水旱相仍竟为荒墟三十三年乙巳七月间黄汝亨倡缘重新之前后大殿钟楼两庑禅堂方丈铸钟设像汝亨有碑记殿前存古罗汉松栢各二株古井名梦泉石栏存偈天王后殿并东废塔院古栢七株大槐树一株冬青树一株皆七百余年物　黄汝亨重建定光寺募縁疏定光寺去予家百武而近自梁唐歴晋宋代兴称吾里最胜觉地昔予垂髫读书其中殿宇敞朗古松修竹掩映僧舎佛降生日士女香供礼拜纷集如雨今予折腰官下回忆读书时仅三十年而雄殿惟余荒台丛林践为丰草残僧数众败屋几椽古佛道倐焉寂寞称佛子者不无黍离之叹追惟我等均此覆载而或髙楼广厦拟于仙居或风雨飘摇草栖露宿是谁所种而受报尔殊俗人不思其故遇可修为尚生悭吝可悲已夫长耳和尚为定光古佛化身天成间自天台来卓锡钱塘后居南山法相寺常募人作福或问和尚作福有何形段答曰能遮百丑由此言之丑于何作贪悭即是福于何生能遮即是减丑増美造自一念耳即以长耳和尚片言作定光导师可也我等贤愚贵贱信受斯语顶踵可捐何况钱币是古佛寺不日成之于是寺僧方理舍念投体稽首行乞属予重宣而作偈言稽首古定光普同十方众是佛无古今还现于本人是福无形遮丑即名福丑亦不自形悭贪即为丑愿以无量光照破悭贪种一切诸佛相喜舍心所成如以长耳相庄严定光佛古佛所现处梁晋宋无二我愿十方众自信等信佛顶踵而可捐何况金银粟宝山空手回百丑于何灭奉持斯语者亲见古定光
永慈寺亦名万寿庵在乌盆桥路口僧宗宴庆秀募开义井建茶亭佛宇以济徃来寒暑不辍杭严道费公尧年题额晏秀徃京师以慈忍坚苦闻于上召对赐渗金毘卢遮那十佛宝莲座金像一尊并千佛旙紫衣袈裟五佛冠赐防国永慈寺额以归建大殿供渗金佛八角亭供大士像并天王殿山门禅室庆秀复拓基为永逺之计云
化度寺在江涨桥梁天监间朱异舍宅为寺名众安隋改众善唐改重云再改承云宋治平二年改今名旁有崇善王庙元至元间燬至正间僧若金复建
宝觉丰乐寺名丰乐院在西马堘内宋干徳六年僧雪岩建治平间改为宝觉丰乐禅寺嘉靖间兵燬万厯三十年僧寂学重建前有金沙桥左右有八角琉璃井后有银沙桥阿婆荡小土山茂竹
显教寺在武林门外东去里许宋显仁太皇后韦氏绍兴十二年自北归至是辛未二十二年十月于杭州臯亭山建新寺成额曰崇先显孝寺明年复于北关门外清湖闸东傍大河建庵曰华严以为别院乾道五年仍奉敇改今额后徙在城金刚岭嘉熙间燬宝祐年间徙今所元末燬洪武初重建未几又燬至治已酉僧智福复建万厯庚子又燬后十年僧广询慨然有兴复之志仪部黄汝亨为倡募诛茅拓地经营木石不辍寒暑者三载至壬子落成寺幽僻深邃若谷南北湖山隐映林樾清流四面小桥古路宛有东林虎溪之胜于北郊诸兰若中独称幽絶殿之外去百余歩黄汝亨建亭书华严经又以妙严二字题其居宋应昌题深省二字赠之后有池一澄注上有修竹古藤鬰翠如画汝亨构三楹其下题曰得听居询朴真严于戒律善讲所至法席充牣尤于妙法华经得三昧四方学人咸称明法华云所注有观所缘缘论释义九喻诗诸游览诗并偈颂若干首并行于世　黄汝亨建殿募疏武林门外清湖闸中旧是华严之庵今名显教之寺阁横山色何殊龙井之云径列松阴不减虎溪之渡自宋绍兴而递逺迨我洪武而重新诸佛之所照临妙华于焉错落万厯庚子罹刼灰十载星霜竟湮兰若诸天佛像淋漓风雨之四壁僧伽残破荆榛之地寺之不存教于何显嗟古路之入幽谷岂当世而无善根兹幸询禅师卓锡此间义阐华严之藏挥麈其上音传宝树之枝开晦以明居今作古发鼎新之至愿为众信所皈依道则覆十方布金仅需五百敢告聿来檀施成兹最胜觉一文一合萃众宝于香林出力出财絫微尘而山岳俾夫大方广佛从一切愿海而交通莲座香台与亿贝心珠而并耀见在勤修之徳分明作福之形各破悭心咸归净业谨疏　刘曰宁送询禅师归武林显教寺诗去去东林社还从天目游佛灯萤火夜别语树间秋野葛诸方论飘蓬半世愁中原谁法眼驹防本南州　虞淳熙赠询禅师诗梵林绿雪驻双轮似有神光隔玉尘门拂桐花迎白凤坞飞桃叶驾青鳞少陵竞采千金实望帝遥思万树春更莫经台摇麈落横山明月正留賔　曹学佺宿显教寺诗桥头山渺渺栅口水渐渐月没来时尽霜浓坐后添教原分显宻径自入华严今日游仍处能于胜地兼释广询得听居歌询也平生怒浮俗拄锡如镵神哭曽把凄清风雨竹种成个个临池玉黄郎自是灵山嘱为防空门就林宿月明半在山之麓醉歌竹枝露如沐歌罢支颐仍瞪目责予不缚林边屋询也日中食不足那有余藏趂余欲黄郎知我同骨肉为结幽居对深緑凉风不使羲皇独天花粉散琳琅馥静听心与虚空触虚空发声晤髙躅
福寿寺在西马塍望佛桥西南俗呼为东隐齐梁朝有神僧宝掌禅师飞锡过汴游浙见林深地僻景胜形奇即挿竹为精蓝之始唐贞观七年少卿夏公恢宏梵宇题曰东林五季末殿宇寥落宋嘉定间复为鼎新元复燬皇明镇江南峰义禅师杖鉢游此重建成祖文皇帝有赞其略曰缁门总卒乐以优优至成化丁酉岁姑苏半塘寺僧大章舍资建天王殿嘉靖乙酉山西老衲鼎建西方宝殿　陈秋阁新秋宿东林诗闲来栖野寺凉思快髙情露冷絺绡薄天秋枕簟清蒲挥逾玉麈莲饮胜金茎翠竹摇诗榻孤眠忆友生　陈寄南过东林诗生平躭寂乐曳杖入东林寺外青山绕阶前黄叶深浮云知世态澄水见禅心坐觉尘纷逺唯闻钟梵音
大觉禅院去武林门北可十里在北关徳生巷唐宪宗元和二年辨法师建额曰大觉禅寺檀越蒋安王谅舍地计一十六畆五代周显徳间燬元武宗至大三年诏举乌石山僧世愚重建正殿天王殿法堂等后栁塘和尚拓以禅窟方丈僧寮修观演义养老涅槃诸堂春秋开讲冬夏坐禅四方宗之靡不风向元季燬于兵燹洪武十一年用环璩法师欲崇奉大圆镜光普门像复作大阁雄丽壮峙工与像称都人作礼因敬生悟俗称大觉院亦名观音院成化间僧无心道鉴重葺嘉靖间岛夷入防废僧徳明寻又恢复迄万厯三十三年岁癸夘僧圆神重建戸部主事晋江蒋光彦助缘落成撰文树碑寺旧有东坡鼎赵松雪手书十可山房叅寥子手书觉路元僧栁塘手种长松百八株并废于嘉靖间惟大佛三尊诸天等像皆吕侃屠玉瓒名迹及大圆镜光观音镂像虽屡经刼烧而岿然独存　唐宪宗御制赞朕闻天之为大也上下之容可纪地之为大也纵广之数可推则知无去无来不生不灭拯沈沦于沙刼救焚灼于尘区毒龙惧其威光强象惮其神力其大则包于宇宙其小则隐于毫芒七十二圜先有陶钧之内万八千载即为俄顷之间汉日载其通辉周星彰其降诞鹫头峰下演金口之微言鸡足山前舒玉毫之瑞相干戈不用梵志摧锋甲胄无施波旬溃弤辟圆明之净域啓方便之禅门慧晷耀于昏衢慈云清于杇室无得而称其惟大觉乎　中峰大圆镜像赞心镜光明皎如月圣人智体无生灭一念才兴即现前古今凡圣相融摄　唐宣宗皇帝问辨法师机缘帝曰禅宗何有南北之名对曰五祖忍大师在蕲州东山开法时有二弟子一名慧能受衣法居岭南为六祖一名神秀在北扬州其所得法虽一而开导发悟有顿渐之异故曰南顿北渐非禅宗本有南北之号也帝曰云何名戒对曰防非止恶谓之戒帝曰云何为定对曰六根渉境心不随缘名定帝曰云何为慧对曰心境俱空照览无惑名慧帝曰何为方便对曰隐实覆相权巧之门也被接中下曲施诱迪谓之方便设为上根言舍方便但説无上道者斯亦方便之谭乃至祖师言防功絶语亦无出方便之迹帝曰何为佛心对曰人有智慧觉照为佛心心者佛之别名无形状非青黄赤白男女等相在天非天在人非人而现天现人能男能女非始非终无生无灭故号灵觉之性如陛下日应万几即陛下佛心假使千佛共传不防别有所得也帝曰祖佛既契防心印金刚经云无所得法如何对曰佛之一化实无一法与人但示众人各各自性同一法藏帝曰何为顿见何为渐修对曰顿见自性与佛同俦然有无始染习故假渐修对治令顺性起用如人吃饭不一口便饱是日辨师对七刻赐紫方袍号圆智禅师仍勅修天下祖塔各令守防　钱德怀大觉上人诗借得僧房一榻眠冻云晴日照寒氊己知有像俱成幻悟得无生始是禅碧眼比丘能佞佛白头居士且谭怀人只隔西湖水沙上鳬鹥自洒然　李日华题觉海上人宴坐处诗一沤复一沤起灭何时休风静孤月现空寒万国秋邹迪光十可山房题壁纵横不如李子宛转颇似
模棱今日一椽为盖他年五岳担簦
智果院在武林门外东关六里旧为宋东山万寿寺寺敞可容数百僧四面环水莲花盛时香闻里许有亭临其上曰白莲亭外有涵虚镜水二阁中有白莲桥米芾题且吃茶匾元末兵燬其地尽入民居洪武三年智果僧文□于旧基得观音像一座三焚而不燬者未辨为几百年所遗因建殿为供匾曰智果下院俗为观音庵万厯七年僧明绣拓基以广其制创大法堂万厯戊申僧海成照心复捐资辟地濬池种莲作亭以追旧迹路建大山门曰万寿遗踪　王穉登过访诗礼佛归来道路賖海云犹自湿袈裟鳌身驾海千寻雪蜃气成楼五色霞月满吴门驻锡秋深作伴好还家门人若问南游事曽见支那小白华
永宁庵去武林门十里芳林乡沙河关万厯间雪浪法师建接待十方云水檀越陆云舍地中贵刘成为防法里人沈文助建翰林呉应賔题曰慧海津梁
西方庵在艮山门外五里余云栖寺僧广明卓锡于此饭僧十万复舍已地以扩充之本师手书其额昼夜持佛号不辍口四方衲子借为依焉
广教寺在北新桥东晋天福六年有肇法师始创呉越王建旧名倾心宋大中祥符间改今额庆元六年密印法师重修有雨花堂説法台元季燬洪武四年僧智海重建基址寛敞前后印堂田八十余畆寺径松林六十四丈后有土山三层上苦条树大可五十围出武林门先见此树景泰间僧觉徴潜心文墨博通经史注纂百忍箴行于世其板今存府库以鉢资筑江涨桥华光桥塘栖跨塘桥朱镛书碑嘉靖年被倭患日渐侵废万厯间查理废寺产额保里举僧正祈承业惟跬地破椽而己祈赎置基地二畆建佛殿三楹万厯丁未孙通曙重建千叶宝莲大佛周围小佛千尊仅延香火云　陈璇徴法师像赞貌古而神清胆雄而志宏其存已也活活落落其行事也烈烈轰轰其学博也则因百忍箴而见其功显也则造五道桥而称律法条章讲论而明圣贤义理遵守而行在当仁而不让但有为而必成禅讲丛林之寺院倚之而纪纲益振衡台宗门之教法得之而箕裘克承是不忝从佛国出古庭而受经抑不愧为大报恩重开山一代唯庵之上足续传世之真灯也　陈璇诗三生石上长青苔春日谁登般若台痛杀汤休从此逝不知惠逺几时来风清浙水空杯渡云敛英山宝地开绿竹青松犹满眼可怜消息断蓬莱　毘陵胡濙源诗岁暮因过水际村维舟重过旧游门防头顽石依然在説法髙僧已不存夜榻自来明月影春庭空见绿苔防我来多少伤怀事留像挑灯与重论　苕溪徐祚诗雨花楼阁化烟霞甘露泉头即是家檐卜结成霜后未枇杷开到雪中华也知寂灭才为乐始信浮生自有涯写得旧时行道影不教尘土涴袈裟
昭化寺去城北七里潮王桥东南唐长庆三年建旧名龙龛吴越王复建于后周显徳二年宋大中祥符间改赐今额旧在芳林乡河北中界绍兴二十三年官以其地建仓屋迁寺于兹地傍有潮王庙元至正十九年兵燬洪武四年重建二十四年立为丛林永乐九年复燬十年重建松江府推官段天祐撰碑记成化十二年少保于公给事张晟捐资重建隆庆二年张中复张一阳重修金台王玘书昭化二字万厯二十八年本寺僧圆防重修殿后存唐朝松栢三株镏英诗风轩话久觉清凉白藕花开近石塘老去诗名惭沈宋古来佛法重齐梁坐临流水心方净吟爱青山梦不防休得沈酣便归去欲将小品问支郎沈宣诗六月野风村路凉小桥行过又陂塘人怀淇澳居栽竹僧汚袈裟燕渡梁共説五湖闲更好岂知一醉虑俱忘俞君写得坡仙句只恐当筵笑郭郎倪宗正诗万竹青青隔石桥薜萝恍若防芭蕉眼前春色俱消歇定里禅心忘寂寥云意依微生画壁月光溶漾破烟霄一聨清影今分我几度风霜不受凋萧鸣凤诗万缕千条湖上堤苏公去后歇芳菲独
余宝地春阴在抱膝相看一鸟啼
崇兴寺去城北一十五里芳林乡北新关后元至元间普慧和尚建至正末兵燬洪武初僧照心禅师重建二十四年立为丛林正统四年本境居士盛本忠施财修建大雄宝殿大藏经阁普慧法堂钟鼓楼并假山一座在寺殿后灰烬于隆庆五年七月十八日本年十二月二十六日佛广建立小屋三间供奉万岁龙牌万厯十三年六月十三日真宣重建佛殿山门栽种千头竒栢一株壬子黄汝亨倡缘真宣海云复建大雄宝殿天王殿并普慧法堂
崇先显孝华严教寺在臯亭山之阳宋绍兴十九年建二十八年赐崇先显孝禅寺额宁宗改禅为教御书臯亭山三字及崇先显孝华严教寺八字以赐元末燬洪武十二年重建二十四年归并崇兴寺有无尽堂万工池东翰堂桃花坞即韦后坟攒所毘卢阁龙游洞云锦亭圆音堂
普润寺在武林门外西下扇一啚宋淳熙元年成太师舍地为寺赐今额元末燬于兵万厯戊申圆泉禅师募化重新详虞淳熙记中　按钱塘志故有普润寺去防城之西不二里许前临桃花港后接东隐寺开山于宋淳熙间国太师成公舍地为寺延师居焉寺名普润者时方盛行天台之教除净慈昭庆禀禅师之外若天竺三山及普福而下若院若庵咸遵其化普润葢以性具之教命名也或者曰论不云乎名无得物之功功无当名之实普润之名为之奈何曰夫天台智者大师以灵山亲承大苏妙悟独防法华一经为诸经王开本迹之双妙防权实之一致色香中道世间相尚后贤一踵其芳猷乌得以附通之名圆顿之名哉曰如居士所指名必得实敢不仰信于心然实必符名抑何者为普而为润耶曰若未闻法华一云一雨三草之无私泽乎葢喻众心地为烦恼所亢道芽之莫生也故如来以大法音倡戒善滋三涂而济之于人天倡谛縁滋二乗而济之于菩萨以圆满菩提滋菩萨而济之于如来防其指归如经云如来説法一相一味皆悉到于一切智地当知下而众生上至菩萨无所不该者非普也欤始自贪嗔痴以至尘沙住地莫不受滋者又非润之谓欤或者唯唯又曰不慧尝原是寺自宋以还其间兴废固不可考然成公之后寥寥若无一僧之可称述孑然至今杲公乃能逺举先迹宁抑有説乎曰古今人物之着否有幸不幸何独一寺然也若知寺名普润在于利泽僧名圆杲在于朗照观如来名大云亦名丽日者又寺之待僧岂无宿因哉或又言寺微古迹曷以名刹曰子独取夫古乎有人于此欲舎今日之今第求古日之古不知今既不处古云何有念念代谢交臂非故若将以方伯公诸长者为见在防法耶在即无所去脱渐去那得复称见在在耶总藏去于去则寺之与人称今可也称古亦可也或者唯唯遂以为寺记颂曰防城之西爰有招提成公舍宅普润是题火宅焰熄法云荫低圣凡虽异为滋且夷宋迨胜国故址欲迷有僧圆杲以拓以栖方伯吴公给劄防持考其功徳成公肩齐谁能证此请自牟尼
普化庵近香积寺系香积下院僧无为重建
治平寺在城北永和里唐天成间建宋治平改今额元至正间重建元末燬而复建洪武二十四年并香积寺
宝严寺在肇原乡义溪村名宝胜院宋干徳六年郡人钱仁晖舍地建治平中改今额建炎四年金兵犯境院燬而大士殿独存金众骇异奉泥金法幢佛牙舎利谢罪遁去而院旁十里民得无恙绍兴间建元至正十九年燬洪武初复建二十四年并香积寺
兴化庵在城西北谢溪村西宋咸淳间建元末燬洪武十九年重建二十四年并香积寺
真如寺在江涨桥东宋韩蕲王舍宅为寺构重阁安奉金书大品般若经智度论于其上元至正二年燬洪武十五年重建
觉圆寺在武林门外五里皇庆元年僧慈济建元末燬洪武十年重建今并昭化寺
鐡佛普明寺去西湖可四里许在西马塍宋绍熙元年建庵曰普明冶鐡为佛嘉定十三年请额得古废寺普明之额偶与庵同遂移赐之改庵为院元末张士诚据为敌垒毁佛为军器院废正统四年僧宗浩重建天顺二年请赐旧额甬东徐恕记俗犹称鐡佛寺万厯辛巳火祠部黄汝亨劝募僧朗重修
永庆寺旧名清心在西马塍清泰二年吴越王建名涌泉院宋治平二年改额泉从石罅流出折入黄山桥泉味极清美髙宗爱之常取以瀹茗
永兴寺在灵竺山后唐贞观建今重修　武林黄汝亨为寺碑记曰西溪有名刹曰永兴寺当灵竺之后山唐贞观间悟明尊者开山宋鐡牛印禅师重建济颠复垒石为安乐桥不数武而当水啮处嵚碕欲堕乃夏涨秋灌势甚冲决而岿然独存真圣迹也村民将食螺蛳己断其尾颠乞放之池中遂活至今螺无尾寺中废嘉靖间复兴失其东偏为万氏祠而祠又属赵氏冯祭酒开之倡縁以七十缗赎还于是永兴东境始复僧真麟居禅堂旧址焚修不懈禅房三间在池左髙榆修竹间碧琅緑雪翛然可人池右种梅百本霏霏晴雪芳馥林表冯公因属麟上人并佛宇一新之冯公数徃来此寺尝叹曰此寺非惟地居幽絶僧朴真无绮妄非诸山等即十八里梅花春时山家焙茶香闻十余里亦清胜冠诸丛林矣因题曰二雪堂永兴有缘不减苏学士三过矣寺后有方丈名安乐松轩是不佞所书厨下井名圣泉云间陆尚书树声有净界庄严题中江莫如忠所书俱名笔足与寺千载宜记
佛慧寺在履泰一啚晋天福七年普觉明一禅师开山有碧沙泉今在山门左为法华祖师道因名法华山永乐间比丘本源文达禅师重建正徳间燬都督万鹿园为外防圆杲祗园法师阐扬宗教皈依云集请龙藏水镇梵刹建阁修葺焕然一新月溪圆朗相继薫修下院名圆通庵在六宝村别院名白业堂文徴明诗法身曽趂木杯浮又驾慈航月下游出世不求千岁药泛溪长载一轮秋桂香飘处清禅梦影低时歇棹讴物色由来总虚幻何须重看海中沤王世贞诗吾师福慧悟来深万字从胸众所钦趺
坐俄成水月观繙经忽动海潮音塔因听法名多宝田为酬恩字布金功徳总髙何所冀翛然一鉢下丛林　皇甫汸诗开教逢鸠什谈经得马鸣坐中窥有相言下了无生法雨和香气天花落梵声归时多宝就列石为垂名　王问诗台殿参差映海霞黄金髙座礼袈裟一灯散作千灯影到处人传讲法华　文彭诗贝叶西来今几年何人解悟得真诠老僧説得天花坠宝塔腾光法镜圆　张鳯翼诗支公説法处宝塔夜光悬兰若干峰雨香台一缕烟慈航超苦海莲火照迷川我欲闻鸣磬来修静者缘　薛应旂诗人天无住着防竟有真诠面壁应难悟繙经孰可传徧寻何处遇普渡亦须縁忆在吴门别重逢不记年陆树声迎月溪法师升座讲四十八愿偈尽十方
世是弥陀愿尽众生心是法界海众生念念入佛复念念不属众生是弥陀愿满入法界海竟　王世贞白业堂记白业堂者故讲师朗公所立也朗公之同母兄曰祗园俱少而离俗负大智慧三藏经论总持若槖复相与防五台伏牛诸耆宿为秀法师上足寻驻锡于杭之碧峰山当是时祗园振法席而朗公佐之埙篪倡和不为异宗方之世亲之始殆有间矣祗园示寂法席愈盛诸衬施云集朗公不以充衣食供而买地碧峰之址大约畆三十而微剪棘夷块中为堂五楹左右净翼之后为斋厨浴湢四周髙墉旷洁靓深竹树匝列阴森蔽亏结夏解夏无非安地时郡守新都呉君请公室而乐之顔其楣曰白业志净土也夫业不过二端净秽而已诸净行种种深浅不一而皆归之净诸秽行种种深浅不一而皆归之秽净而至于白所谓纯洁无疵净之至者也然犹得以白而拟之以业而证之即令不思善不思恶了悟妙明本性无法可修无佛可作何白可拟何业可证哉朗公未五十而示病现化其门徒真相如莲性印奉遗体瘗于堂之前而塔焉因介王徴士百谷来请记余旧尝识公颀晳而长面若满月每升座説法巍巍金山海潮之音听者惊悚宻意殷勤惟余是属余今安敢辞第朗公之业余不能深窥其而为之弟子者羯磨精进勿替朗公之志以无业为白业可也夫堂则一幻地而己矣
报先寺在西溪履泰一啚又名明觉院呉越王建岁久倾隤万厯间重建殿佛并像有恒如禅师习天台教三十年不出山诵法华六千部
真觉院在钱塘履泰三啚地名桃源岭山向盘旋地临邃寂古迹桃源居嘉靖三十八年间僧真龙号伴云捐资建孙净源性良性纯海月重修俗称伴云庵亦称桃源居改名真觉院
丰禾庵在仁和县二十三都一啚董公庄西梁贞明间栁明王舍宅为庵保一方风调雨顺五谷丰登故名丰禾庵栁明王即为本庵防法一境土谷遗像巍然在焉万厯十五年风雨倾圮本境士民请僧行洹建造佛殿并华严楼金中丞冯司成俱题额
慈严寺在安吉三啚云泉山下晋太平年建
慈泉寺在长寿一啚
广福寺在长寿二啚
寂福寺在长夀四啚
定安寺在定北二啚
定明寺在定北三啚
金莲寺在定北一啚
栖真寺在定北四啚
无诤寺在女南一啚元时建
禅智寺在女南四啚宋时建
法性寺在崇化八都下九啚呉越王建
真寂寺在八都下九啚宋宝庆间建万厯甲寅僧广印移建缾窰接众印字闻谷防悟坚猛真禅那也
大云寺在奉口唐贞观间建
重兴寺在灵芝三都宋徽宗建
荀山寺在灵芝三都八啚元至顺中建
广化寺在万松山相传寺侧有沈约墓　聂心汤重兴万松山广化禅寺碑云万松山志载凤泉山在宋为圆通大觉琏禅师驻锡处有锡田碑至元间妙明广济普福大师淳绍由正续院来住兹山构大伽蓝闻于朝赐今额勑碑四袭其二剥蚀不可读其二与寺记塔铭皆可攷寺所繇来者逺而其所部辖尤伙不独一正续也余杭武康长洲昆山比比咸有独正续介在歩虽没民间基址具存去山不二里又有金龙山净安院宋白云觉禅师道场僧广随居焉随云栖弟子宗教无不圆畅逺近称仰里人谢君锡等请随住持徒众丛集以旧居湫隘不可容樵苏不给宋司马冯司成及其师莲池各助金为倡赎山田若干畆给帖蠲其役次创法堂禅堂斋堂方丈庖湢稍稍建置浸假而増益其所未备焉夫以宋元旧刹向之销歇沈沦于民间者不知经几年岁今幸一旦巍焕聿新台殿碑幢复还旧观废兴岂不由人是为记
净安院在金龙山宋宣和觉禅师始创白云庵毁嘉定四年僧智雅建绍定五年请今额又毁万厯已夘僧广随重建钱塘令姜召有碑记
正续寺在常熟乡宋无凖范和尚开山聨溪绍禅师重兴光宗御书额曰万年正续元黄溍撰聨溪塔铭
宝慧庵在龙凤山金龙山之阴宋绍兴建景定重建赐额有碑记礼部出给公据又临安府帖碑
圆觉庵在游漾坞凤泉山北宋朝赐额有碑记
东明寺在安溪大遮山前建文君为僧至此有遗像长庆寺在女北唐光化初建
宝林寺在崇化七都四啚吴越王建
东莲寺在崇化七都五啚宋时建万厯三十五年重建聂心汤碑云太璞山之南有萧刹焉其始剏者南
宋时僧智深也僧本郡人受法于常州华藏元禅师后归觐结庵兹山沙门云集遂拓为寺日与谈宗旨见为独利上根弗普弗徧非西圣接引意也复建弥陀殿约诸善信同修净土效晋逺公东林莲社故号东莲云由宋入国朝晨钟夕鼓香云弗絶迨值繇役繁重缁衣染公府之尘丛林苦吏胥之扰产荡僧散猿啼狖啸风雨之所漂摇仅见落叶荒苔数椽朽屋而已里中朱广文等恻然动一笠之想图恢复计闻臯亭悟空塔院僧淮者有戒行雅负干才礼请卓锡而望残烬复然可不谓盛举乎淮惧缘难骤结闭闗以待然而众乐为助布金施粟不胫而至因命衲子性徳等庀材鸠工鼎建佛殿前为山门左斋堂右禅室厨库湢浴鳞次一新进惟东莲络绎奔赴歴世坠绪不三稔而还旧观何其易若承蜩也予思政虎赋蛇脧脂剜肉即名阀钜姓箕裘渐见霣零矧琳宫梵宇聚散抟沙者邪有人焉为之轸念倡义捐资勰谋起废则向之鞠为茂草者焕然金碧辉煌矣递废之故纵曰刼数讵非人事哉噫产丛具在去珠复还愿后之人有増无损不至翦焉荆棘不亦慈悲宏愿功德无量也乎用纪颠末以昭劝戒
妙智寺在八都上四啚俗呼杜甫庙宋大观建
智胜寺在下扇三啚寺左有白泉味清冽异常内泛白星观者相汲不绝　黄汝亨赠伴云诗衣带南流水风波去棹迟云光沈梵阁山色澹江湄寺有髙僧偈诗慙学士题漫云无可坐空际白云期　呉之鲸泉浮白诗短篙拨烟汀沙曲惊鳬鹥茂树跨丹虹步屧支青藜甘泉出乳窦玉友勤提擕荳香犹带露笋滑初穿泥采真贵防欢齐物悟幽栖吾生尽如此浮湛胡足稽
广福寺在北隅一啚东晋建
观音寺在余杭塘北旧名观音妙智院宋开宝间张彦舍宅建
正等寺在调露二啚唐天宝间建
仁寿寺宋建
报福寺俱在调露乡
佛日寺在臯亭山北为明教嵩禅师道场近桐叩寺前有渥洼池径下有大松二株皆唐宋旧物寺废土人斫伐时见幞头红袍者惶怖走避至今存万厯间重建亦名佛日坞溪流屈曲丛朩交映水底怪窦如玛瑙色细蒲翠滴至此竟日防返坞尽处有大洞如屋亦仙境也
天王寺在仁和县东一百里宋髙宗绍兴年间建名永宁庵理宗淳祐四年法雨讲主请勑赐额天王院元末兵燬洪武初复建更名曰寺
保江寺宋乾道年间建元至元间燬洪武二十年重建西隐寺离城八十里宋干德元年建元末兵燬洪武十四年重建
慧日寺晋开运元年建名光照寺在孤山南宋祥符八年移至博陆改今额元末兵燬洪武十四年重建
纯一院宋嘉定年间勅建元至正兵燬洪武二十四年立为丛林有下院曰慧林庵
万寿庵在博陆村万寿桥侧　慧日天王保江西隐诸刹跂峙博陆皆创于宋燬于元复兴于明惟慧日则建自开运然从孤山下迁易今名亦自宋始也资庆由长寿村移博陆不知何时载复载圮已没于蓁芜瓦砾矣而僧如圆改筑西水俨如双林废兴非独人事亦有缘感矣武林襟带之水至博陆而与檇李代回环盘礴欝秀之气若聚固宜诸刹鳞起也胡嘉题
资庆院宋建炎间创元末兵燬景泰三年重建嘉靖四十五年复燬万厯三十一年间上院僧守亷请禅僧如圆移筑塘栖　胡嘉募造大雄殿疏云资庆院之废土人几不能举其名至圆公始复之佛无庄严之殿僧无老疾之堂与余谋之三年未饬材也辛亥仲春来谒余疏余曰何迟迟也曰凡吾所谓缘实难鸣铃击柝以号众借缙绅先生之荐牍甘言以市人不可知之人余勿能也余为其信者而已余叹曰非独子有不能佛亦有不能佛能度无量有情而不能尽众生界能知羣有性而不能化导无縁以佛之不能加子之不能毋怪其难也虽然子为其信矣信者超死生之根本也何论縁事阿含经曰补理故寺二梵之福此曲诱下机之语真具上根信者断臂刺血亦无所爱岂福利之足言即余今为子作疏如不具信力而言其所疑纵舌绣笔花不免于六十四种中软语绮语之业况以导人之信哉子既为其信矣子可无疑于缘矣有普同塔放生池
清流禅院在塘西里仁桥北元至正年建清流亭奉议大夫兼翰林院侍书蒋晖为天竺传天台教观住持闲中叟无相立正德年僧大一募赠方伯沈存济地建祈堂观音阁藏经函阁中万厯间经轶阁圮僧海潮立募三年辟为丛林饭僧无数易今名太史董其昌额其堂曰梵网珠又题曰有禅净土祈堂旧宇则僧同涵居也
普济院俗呼观音娘娘殿居栖水之西市世愚悮称泰山娘娘非也嘉靖间有倭警火及于殿见白衣大士合堂演咒出梵音以是垣堵无恙其灵现从来乆矣华亭袁福徴记
徳云庵初不知所自始天顺间僧志详庄严遗像于座下得书一缄云宋末元初戎事始定西天目山中峰祖师举棹江湖船居十载南抵钱塘北游苏秀乗此光风霁月鉴水平波优游涵泳而乐道也因泊船唐栖镇下乡耆李诚从师慕道乃于陇右平区修筑幽居以为祖师祁寒盛暑燕息之所子昻赵公相与徃还论道匾曰徳云庵有诗云舟停芦月渚僧憩徳云庵之句又云伽蓝基址佛殿僧堂乃是圣朝土脉古德嘉猷昭于千载之久福裕斯民者也后嗣宜遵先训緜福祉于不朽庶几不昧其肇矣乎按书是居士李诚为中峰祖师创以供游息者也书不知何人笔亦元时住持此庵遗训后来者今僧如晓熏修其中在塘西南介河去市五里
永清禅院在塘西北三分村宋绍兴间延法师剏元末兵燬洪武初复建玉音实录见存
大圎庵去塘西十里许在马山之间　古林讲师塔铭畧云师讳昙茂字古林于西石岗开治平圹建观音殿周以房屋竹朩云翳昔之殿宇门庑焕然一新今春秋八十宛若少壮度徒一十人预营师归藏石塔于庵后师曰逹摩老子强要东来使我如何又要西去去则去且留此骨权作话头后有幻人道古林禅师在此予爱其言而铭之铭曰生八十年作千万善心心菩提种种方便释迦老子只此一念持此一念四海周徧虽曰周徧又不可见有可见者藏骨之塔示未来者尚其有觉成化巳亥秋九月进士张天锡撰
化城庵古井尚存井栏刻淳祐元年四月上旬惠塔主置门榜化城深处赵孟頫题
泗水庵　西水胡嘉撰重修泗水庵縁疏云余家西水不堪近市之嚣杂每棹小桨携茶灶泛葭苇荇藻间终憩泗水焉若超陟之颠迤逦入臯亭寻黄鹤则又以泗水为推轮矣其水为泉规之若井其下穹然不知其方广也履其上穹然者如鸣筝拨阮铿锵而应汲瓶落手荡激以去非绠繘可缭而得水味不敌锡之慧金之中泠澄之以清和有韵不败茗色背负小阜连冈突石可眺可游接阜以徃中断为峡林朩阴蔚纡杳而入恍异人境若夫鸠鸣夜月雪霁冬松花浓叶赤人寂径清即谢有东山之胜陶爱匡阜之幽亦足埓矣然余于是更有感焉字水以泗其山为为马峙于左右东鲁河洛之遗事也此必有人焉慕其风而锡以嘉名以为隠学栖槃之处碑沈志逸不复可致此一感也水为名泉邵康僖诸老煮茶赋诗以板其上先哲胜风慨焉可追又一感也中之佛宫髙敞朴质自徃代禅诵薫习能发人志意又一感也余徃时与卓去病兄弟捐资葺其圯楼后为恶僧醉饱所败废置逾时戊申之秋始延鉴如上人来主其庵鉴如文弱有行力収遗椽而整之则荤秽之塲可还旧贯向所云硕儒企东鲁之踪韵士理鸿渐之诀法侣开莲花之社皆于是庵趋徃焉非止一福田利益之事而己余故手书疏语以告四方同调之士共发诚愿并告鉴如至心劝成勿生疑怠　邵鋭诗栖溪老人鬓欲华杖藜方外谒袈裟云端度岭青天近松下乗风白帻斜峭壁坐禅飞锡杖空堂演法雨天花明年此兴迟今日重到南山看采茶　丁养浩诗絶顶清新逺物华一尘飞不到袈裟松髙百丈穿云出竹压禅闗带月斜野鹤有时闲教子老梅无语自开花相逢莫问人间事纱帽笼头且吃茶
广济庵在唐栖长桥治间太皇太后周及武宗皇帝钦赐御宝无量寿佛并帑金四百五十两建尚书屠滽修撰钱福有碑记万厯癸未重修殿傍建普同塔先后僧方毓显林募成
崇胜寺在奉口峨嵋山南宋淳熙建元至元初燬至正十二年重建元末又燬洪武十年复建二十四年立成丛林
宝华寺在芳林乡防安村宋乾道间马宗浩舍宅为庵名为寂庆寺嘉泰间重建淳祐七年移请今额元末燬洪武十六年复建
普济寺在大云乡独山西宋治平二年建元末燬洪武初重建
崇觉寺在城西北泰溪村元至正初建十三年燬洪武三十四年重建
兴福庵在城西北仲溪镇北元至正初建十六年燬洪武元年重建二十四年俱并崇圣寺
普宁寺宋朝勅建天顺二年于忠肃公闻于朝勅赐万岁龙牌清鼎供器一副金字大普宁禅寺匾后寺頽僧絶万厯戊子吉祥寺僧真实重建讲师苇杭説法其中二十余年师金陵人朴真和朗为逺近所宗冯梦祯为像赞黄汝亨为铭记塔在奉口广化寺
普济院乃普宁下院普宁饭僧渡河寒暑济舟为难僧海珵于南岸修造鸭栏桥于桥下建庵饭僧徃来便之
升平庙在横里保系虎林玉泉寺下院分僧焚修其中圆通庵在鼎湖之南宋朝创元时燬嘉靖二十二年重建复圯万厯丁酉僧大潮募修
泰清庵在臯亭山南
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:01:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>