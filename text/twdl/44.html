<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="《福州府志》序,修志凡例,修志姓氏,卷之一,卷之二,卷之三,卷之四,卷之五,卷之六,卷之七,卷之八,卷之九,卷之十上,卷之十一,卷之十二,卷之十三,卷之十四,卷之十五,卷之十六,卷之十七,卷之十八,卷之十九,卷之二十,卷之二十一,卷之二十二,卷之二十三,卷之二十四,卷之二十五,卷之二十六,卷之二十七,卷之二十八,卷之二十九,卷之三十,卷之三十一,卷之三十二,卷之三十三,卷之三十四,卷之三十五,卷之三十六,卷之三十七,卷之三十八,卷之三十九,卷之四十,卷之四十一,卷之四十二,卷之四十三,卷之四十四,卷之四十">
<meta name="description" content="清徐景熹修,鲁曾煜纂。七十六卷,首一卷。分星野、建置沿革、疆域、城池、山川、水利、乡都、津梁、田赋、学校、军制、海防、坛庙、寺观、古迹、公署、第宅园亭、冢墓、风俗、物产、封爵、职官、选举、名宦、人物、流寓、列女、释老、艺文、碑碣、祥异、外纪等。是志大抵以《三山志》、明正德二志为基础,参万历四十年喻政修《福州府志》和新旧福建通志。乾隆十六年(1751)修,历六年而终成此书。一百零八万余字。_乾隆福州府志_全文在线阅读_乾隆福州府志_全文在线下载_大玄古籍书库">
<title>乾隆福州府志_徐景熹_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">乾隆福州府志</span> <br/>
          作者： <span class="inputVal" id="bkauthor">徐景熹</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]1275616</span> <br/>
          说明： <span class="inputVal" id="bkdec">清徐景熹修,鲁曾煜纂。七十六卷,首一卷。分星野、建置沿革、疆域、城池、山川、水利、乡都、津梁、田赋、学校、军制、海防、坛庙、寺观、古迹、公署、第宅园亭、冢墓、风俗、物产、封爵、职官、选举、名宦、人物、流寓、列女、释老、艺文、碑碣、祥异、外纪等。是志大抵以《三山志》、明正德二志为基础,参万历四十年喻政修《福州府志》和新旧福建通志。乾隆十六年(1751)修,历六年而终成此书。一百零八万余字。</span> <br/>
          封面： <span class="inputVal" id="bkimg">Z_11089.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]乾隆福州府志
[book_author]徐景熹
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]1275616
[book_dec]清徐景熹修,鲁曾煜纂。七十六卷,首一卷。分星野、建置沿革、疆域、城池、山川、水利、乡都、津梁、田赋、学校、军制、海防、坛庙、寺观、古迹、公署、第宅园亭、冢墓、风俗、物产、封爵、职官、选举、名宦、人物、流寓、列女、释老、艺文、碑碣、祥异、外纪等。是志大抵以《三山志》、明正德二志为基础,参万历四十年喻政修《福州府志》和新旧福建通志。乾隆十六年(1751)修,历六年而终成此书。一百零八万余字。
[book_img]Z_11089.jpg


[book_title]《福州府志》序
图说
《周礼·职方》掌天下之图，闽居第二。是图昉于周，秦分闽中郡。萧何收秦图籍，具知天下厄塞，郡图由秦入汉矣。故汉淮南王云：闽越以地图察其山川要塞也。稽古典册，左图右史。志犹史也，图可绲乎？图郡城，志内也；图八邑，志外也。图学宫，以兴秩节、钟鼓管絃之化也；图府廨，敷政临民，退食自公之所也。此其荦荦大者举之，若某地某景，其图无所关，略之，志诸图。
《福州府志》序
旊陶以为器，弗精其模，不可得而市也；轮轸以为舆，弗纳于轨，不可得而驱也；守相以为民师帅，不慎持其抠钅月，不可得而整齐也。贤守易直，子谅以宅心，而制度损益，复综梜载籍，圭臬前贤，因以笔之于书，昭法程而垂典则，斯则所谓有纲纪文章者矣。夫图志之作，自古重之。《周礼》大司徒掌土地之图，以辨物生，施政教，而职方氏按图辨地，周知财用谷畜数，要使同贯利，推之乡遂县鄙，简兵教稼于是乎详，兴事扰甿于是乎集。然则外史所掌四方之志，盖厝注之权舆，弛张之钤键，虽大小、繁简各殊，要皆长吏才力精神所为彷徨而周浃者也。如徒以名邦胜迹采摭英华，有裨掌故，其视纪载为已浅矣。福建于周为七闽，地处闽中，自无诸建国，风气至唐而开，至宋明而盛，海滨邹鲁之称有自来矣。圣天子仁泽涵濡，声灵旁鬯，闽地数千里，名城大都拱护东南，而省会则节使军府驻辕之地，所以控制上下游者也。余恭膺简命，总制浙闽，次第规划之余，因得考所属政绩，顾恒谓治省郡与外郡殊，治福州与他省郡又殊。何者？分省划疆，势取居中镇外，而福州层峦巨浸，在在皆边地要冲，所属介山海之间，民无盖藏，仰给上游，溪峒丛深易动以肆，阛阓间利而巧，文而不惭。故为守者抚驭教养，恒什倍其心力以求济。而又一城之中，戎行商贩之所参错，盐筴军储之所屯贮，朝贡船舶之所往来，征调转输之所总汇，章程不立，则奸宄益滋，令甲不彰，则观听易惑。此太守徐君勤勤于郡志之修辑，殆亦枢钥在心，而恭求所以整齐之法者欤？我国家列圣相承，幅员广袤，开辟未有。迩年恭遇《大清一统志》告成，出自内府，赉及群工。《周书·王会》之篇，唐人职贡之图，不足方其盛矣。顾郡志亦有不可废者，盖纪载典章，朝廷职要，郡国职详，邦域既分，统辖攸属。按志而核之，其间版籍、户口、赋额所由登耗，坊庸，树艺、农功所由废兴，服用、仪节，习尚所由淳漓，方物、懋迁、食货所由赢绌，以及名卿、硕士钟灵过化之区，广谷、大川设戍安屯之所，莫不条分缕析，较若列眉。为政者补偏救弊，于以成其礼俗，登之仁寿，驯彼骄悍，而蒸我秀髦。不独宏纲钜典，衣被前光。即村墟之遗事，田叟之风谣，一话一言，皆黄堂听治所日悬其格式律令者也。讵但稽图数典，无訾其阙遗乎哉！夫志者，志也。志古以范今，志今以垂后也。太守居表率之地，能自别利器于十属中，树之风声，则自兹以往，直为陶之运钧，舆之转轴，推移变化而无乎不利，由此志也。以希踪前朝贤守，严、虞、程、蔡，何多让焉？余嘉是书克成，有裨政治，而足垂久远，因著其大指若此。至于排纂体例，纪述源流，博奥详明，太守天禄石渠之彦，珥笔优为之，不待赘矣。是为序。
太子太保、兵部尚书兼都察院右都御史、总督福建、浙江等处地方军务，兼理粮饷世袭骑都尉长白喀尔吉善撰。
《福州府志》序
国家列圣相承，覆育四海。沐日浴月之乡，莫不涵濡声教，汇合车书，幅员之广，古今未有。乾隆十六年，颁行《大清一统志》三百五十六卷，绣壤绿字，职方所纪载，固足彪炳万世矣。岁辛未，余自豫移抚闽疆。甫下车，知福州府事徐景熹即以修府志为请。维七闽介在岛夷嵎夷之间，至三国吴时，始通中国，其俗好义而尚文，在昔已然。自杨龟山得伊川之道而南，而罗、李继之。其后子朱子产于崇安，倡明圣学，一时熏其德教，皆知以孔、孟为依归，此海滨邹鲁之称所由来也。福州为省会之地，《统志》所载，辞严义核，举其大纲，即《福建通志》罗列全省十郡，其节目亦间有未备，则郡志之修，诚不可已矣。顾福州郡志之修，其纪载有宜异于他志者数端：凡居民材用必因其地，所谓广谷大川异制，民生其间者异俗，为治者不可不辨也。福郡负山带海，生齿繁庶，无不垦之地，无不耕之民，而终岁民食，常仰资于上游各郡。至于商贾负贩百货，则皆来自海洋。自制府高文良公请开海禁，每年商舶冬出夏归，十余年以来，百物流通，市集充牛刃，米谷之至自外洋者，岁不下百十万。台湾一郡，地土肥美，多产米谷，不独下游列郡全资台米，即福郡各属，亦不无利赖焉。议者虑及米粮出洋，辄为厉禁，殊不知外洋不缺米，方且运载内地，焉有台米反出外洋之理？若台湾有米，不令就近接济内地，则必远贩他省矣。为闽地民食计，近则资于台湾，远则资于外洋，以流通为接济，寓防范于安集。福郡为然，下游列郡，尤为切要。按之地势，民情利弊昭著。惟是官以迁次而难得久任，法以经时而昧其本来。今徐君于海口要隘，开洋始末，并悉加载入志内，庶后之有心者，得以按籍而稽，权其利弊轻重，而不为俗说所惑，此他郡志之所无，而《福州府志》之所首重者也。自来治闽者，胥以习俗强悍斗狠为患。而以余观之，其士夫有力者皆知急公尚义，乐善不倦，遇桥梁道路及贡院考棚凡有兴作，不惜倾资，以成其事。其士子向学者，皆知秉礼度义，比户弦歌，于理学之薪传，常思有以继续之，而留心经术，其著撰亦复甚富，即福州一郡而言，几及数百种，此非其习俗之美乎？夫莠草宜剪，嘉禾固所宜植，徐君于其好义之大者则志之，而于撰述之书，皆详纪其姓氏，凡皆以鼓舞其趋善力学，俾知声教之为美，此又《福州府志》之异于他志者也。会城五虎门外，即近大洋，余尝乘舟亲至其地，登山以望，则岛屿历历在目，皆有险要可守，而前明刘香老、郑芝龙为寇，出入自如，心以为怪。乃历稽旧册，按之近时设汛之地，何处可以防内，何处可以御外，皆语徐守详核而载之《海防》，此又《福州府志》之异于他志者也。自余疆域建置之类，固可因其旧而增修之耳。徐君绩学能文，三世以翰苑起家，勤于吏治，识大体，孜孜以修志为亟，即其尽所职之一端也。览方域而可以知经理，阅形胜而可以知所备御，考官职则思勿贻旷瘝之诮，按兵赋则思勿忘综核之宜，视土物即当默验亏盈；采谣俗即当徐图化导；景前徽庶得有所讲求；盖治道之纲维，民生之利病，胥于志乎备。余尤愿徐君设诚而致行，以实见诸政治而利闾阎，则是志之修，不仅涂饰文具，而有以副圣天子设官分职，治益求治之盛心也夫。
是为序。
赐进士出身、资政大夫、兵部右侍郎、巡抚福建等处地方、提督军务，兼都察院右副都御史加一级纪录五次陈宏谋撰。
《福州府志》序
余辑《驻防志》既竣，而福郡有纂志之举。《驻防志》固与郡志表里者也。《驻防志》主创，郡志主因，岂创者难，而因者易乎？《驻防志》统全闽，郡志统十邑，岂全闽难，而十邑易乎？盖志之难成，久矣。以余开阃于闽，兼署抚篆，榷海关，熟习岭海之厄塞，山川之绣错，营垒之星布，风俗之醇疵，农田户口之盈缩，礼乐刑政之张弛，宦绩乡懿之炳蔚，而郡志之阔于修也，历百有余年之久，因也，创在其中矣。且地居都会，体制严重，节使森列，群伦之所趋焉，百官有司之所萃焉。十邑也，而全闽领其首矣。不有三长素擅、众难不摇之君子，何以仔肩其任而聿观厥成？且夫志也者，《周礼》职方氏之所掌，而合方氏、形方氏之所司者也。职方氏掌天下之图，辨其邦国都鄙，而七闽之名，肇见于经，合方、形方两氏实佐之。然是数官者，俱属于《夏官·司马》，则可知所重在兵。盖兵以卫民，民以养兵，隐然之势，不拔之形，志之攸关，枢政最重，此予之所以倦倦于志，而窃以郡志之重纂为不可旦夕稍缓之事也。兹福守徐君，以史官出守紧郡，有其才，有其权，有其时矣。开局遴才，晨书瞑写，越岁书成，请余为序。余固有不能已于言也，且《驻防志》益得以备参稽，资钩校也，不特兼理抚篆，余所有事矣。方今太平全盛，揆文奋武，一以贯之，或总所部，或分所守，或起例而发凡，或重光而趾美，无二事亦无二道。
圣天子端拱垂裳，诞敷文教，海隅日出，罔不率俾。闽之《通志》与《驻防志》括其要，引其端，而首郡蒇事，固守土者之责耳，而余亦可以藉手以报知遇之隆、南顾之寄矣，是为序。
御前侍卫、镇守福州等处将军兼管闽海关事，世袭骑都尉，纪录一次，沙济新柱撰。
《福州府志》序
福郡有志，始于晋陶夔，至宋梁克家乃益详备，两公者，皆守郡之官也。夫才异而官不异，时异而志不异。事不师古，曷克永世？且遏佚前人光矣，趾其后者，庸讵能弗寝耶？乾隆已巳，景熹由翰编，天子命守福郡，循省汶庸，肩兹钜任，夙夜怵惕弗敢宁。既视事，相其圭臬，权厥钧黍，爰及志帙，讶其断脱。盖自明万历至今，无起而续其记载者，嘻，其疏甚矣。谂诸前中丞潘公，公喟曰：“兹事重大，亦无先于此者。夫书阙则疑不耀，事久积则苑而听益荧，将何以敷治，是必图之！”予志愈益决，偏索陶夔本，不可得，唐林谞、宋林世程两志亦缺，唯梁氏《三山志》暨明林氏诸志则诺，兼及稗乘，裨补阙略。而闽地藏书之家多散佚，麻沙板近少雕镂，四方书贾，惮险远，鲜捃载至，则征文之难也。而闽才人：如明王懋宣、谢在杭、红雨楼徐氏兄弟诸人，今亦不易得，则考献之难也。然予志愈益决且奋，先求诸星野，以定斗牛女之次，言天者必验诸人也。次建置沿革，详稽二十二史，言古者必验诸今也。岭海乃地利之大，而山川形势、疆域、城池、海防、水利、桥渡、坊乡悉准诸此。戎祀乃政典之大，而军制、坛庙、学校、寺观、冢墓悉准诸此。官民始盛于唐、宋，凡职官、名宦、封爵、公署、选举、人物、风俗、艺文、第宅、园亭兴于后者，过于前焉。财赋莫盛于东南，凡赋役、户口、榷政、盐法、恩恤、物产，饶于后者，倍于前焉。有古迹，而先哲不泯矣，有祥异、外纪，而耳目胥周矣。此其荦荦大者。盖先定其规模，而后次第就理也。夫史特难于志耳，在福郡则有福郡之志，在福郡今日，则有福郡今日之志，欲依丙辰通志及甲子郑志而有所不敢为，其起例发凡之殊也，欲袭前府志，而有所不可，为其文弊质穷之余也。殚精竭虑，集思广益，劳形案牍之余，一镫荧然，常至丙夜弗休。宁详毋略，宁严毋滥。文虽不足，尚有遗书。献虽无征，亦资耆旧。开局于辛未之夏，蒇事于甲戍之春，敢曰一方信史，聊以藉简稽而备掌故云尔。且夫闽郡凡十，福领其首，持节宪府，开阃重镇，而递至于守其地，悬其势重，文武智谞之所宅，礼乐政刑之所先，讨论考质，有其序焉，不敢紊也；有其全焉，不敢脱也。矧我朝景运郅隆，歌咏太平，百余年于兹矣。闽自康熙二十三年启土台湾，郡自康熙十四年剿除耿逆，兵革不试，山高水清，风俗淳美，揆奋恬熙，典制洽和，海滨邹鲁，编摩纪述，拟诸形容，其乾坤之貌乎？其日月之容乎？是故郡志阔修，非无才与时也，情所畏也。予窃不自量，起而任之，质诸上官，商诸十邑诸君子，今得如干卷，岂能继晋之陶、宋之梁之后？亦曰其官同，其志同焉耳。弇鄙不文，挂漏未赡，后之览者，尚其谅之！
乾隆甲戌春三月，赐进士出身、前翰林院编修中宪大夫知福州府事钱塘徐景熹序。

[book_title]修志凡例
一郡志自东晋太元太守陶夔《闽中记》始，唐贞元中郡人林谞，宋庆历中郡人林世程增修，俱仍陶书旧名。淳熙中，清源梁丞相克家知州事，著《三山志》。元致和有《三山续志》。明府志凡四：一修于正德庚辰，一修于万历已卯，一修于万历壬子，其一为万历间郡人袁表撰。自陶夔、林谞、林世程三书均佚，仅存者梁公《三山志》而已。致和续志洎袁表志亦不可见。《正德志》向藏闽人徐兴公家，壬子志称其体宏而博，阅之信然。兹之编辑，大抵以三山、正德二志为本，参以壬子志，(万历已卯志，文简不采，今所引用万历府志，俱壬子志文。)暨新、旧《福建通志》。复为讨源正史，旁摭闽中纪载，古今群籍，故典旧闻，义取赅备。国朝百年以来，制度名物，尤详征博采，洪纤毕载。用昭一方之掌故，垂诸永久。
一、自来志乘体裁，大略相似，而分纲列目，或繁或简，各不相袭。是志惟立三十二门，括一郡之事，不分纲目。首分野、次曰建置沿革，兼表，曰疆域附形势，曰城池，附街坊，曰山川，曰水利，曰乡都，曰津梁，曰户口，曰田赋，附仓储、恤政、盐法，关税，曰学校，曰军制，曰海防，曰坛庙，曰寺观，曰古迹，曰公署，曰第宅园亭，曰冢墓，曰风俗，曰物产，曰封爵，兼表，曰职官，曰选举，曰名宦，曰人物，曰流寓，曰列女，曰释老，曰艺文，曰碑碣，曰祥异，曰外纪终焉。卷首冠以图，(福州府十邑总图、福州府城图、福州府学图、福州府治图、十邑疆域诸图)庶几不芜不漏。
一、十邑次序，考《福建通志》及宪纲，先闽县，次侯官，次长乐，次福清，次连江，次罗源，次古田、屏南，次闽清、永福，为十邑之序。谨按《大清会典》及《皇舆表》，则先闽县、侯官，次古田、闽清、长乐、连江、罗源、永福、福清。今恭遵编次，屏南为古田分县，亦列闽清前。
一、各类征引典册，俱纪明书目，或标列于前，或侧注于下，以便览者考所从出。
一、各类有两见者，或从其所重，则语加详，或虽非所重，而例不宜遗，则语稍略，俱注明云：详见某处，互见某处。亦依古史例。
一、万历壬子府志，有《岛夷》一门，志琉球入贡，日本为患诸事。按琉球为海外杂国，远隔重洋。不过其入贡时，取道于此，别无关系。且我朝声教四讫，东南诸夷禀正朔，服职贡者甚众，事具国史，无取志乘编记。至明代，日本为寇已附见《海防》类，故今削此一门。若琉球事实，则载于公署柔远驿下。
一、《三山志》于建置沿革过繁，万历壬子志过简，且以各史推校，多有纰缪，今特举正之。又旧志无表，爰仿《皇舆》表式，作《建置沿革表》，庶使观者举目可详。
一、郡城自前明改筑，国朝仍之，重门深沟，金汤屹若。盖岭海岩疆，省会重地，设险为尤要也。兹条具创修之故于前，晋唐五代故城旧迹列于后，以资考证。而城内外坊巷亦附著焉。属邑准此。凡现在镇卫诸城隶某邑者，均载其后。
一、山川以县统之，于山则详其主从脉络，于水则叙其源流支派，盖匪仅志名胜，要其形势，亦可以指顾得也。名人文赋，**雅可观之作，概不登载。若志乘内罗列八景、十景诸目，类有题咏，习见无关，今并削之。
一、闽中田赋，宋元以来，不甚相远。国朝依明万历四十八年则例征收，其明季诸无艺之征，尽除之。又征解统归一条鞭，革除里长派累之弊，民无所苦，歌舞欢呼。兹据现行科则，编载其前代赋额，亦略具源委，首户口，重民数也。附仓储、恤政、昭皇仁也。盐法、关税，亦得附见。
一、郡城东南面距海，属邑如连江、长乐、罗源、福清等俱介在瀛土需。明之中叶，倭氛不靖，数邑罹害最酷。万历壬子志于《兵戎志》内，有海防一类，仅记有明一代防御兵目，而历代故事缺焉，未免疏漏。今详稽正史及志乘别集，现行档案，凡古今海道故实，以及制防事宜，无不备载。而风信、潮侯、针经、占验，明代倭寇，国初郑寇始末，俱附见焉。卷首有图，其形势亦一览可得。
一、凡廨宇之属，官者均统公署。万寿宫、万寿亭为群工士民朝正祝禧之所。贡院为国家取士之所，皆恭纪卷首。各署旧迹，及前代废署，并附于后，驿递亦附见。
一、名人第宅，志乘类载，而园亭多从缺如，兹并志之。俾昔贤著作之所，游赏之地，虽鞠为荒墟，或转属他氏，犹得考其旧云。
一、职官类，壬子志标题衔名多讹舛，今每一代，列诸衔名于前，兼考其缘起，即系以具官姓氏，分监辖大吏，及寓治诸官为一类，以存省会首郡之体。郡守、县令、学官为一类，为郡志之正例。至郡佐必载，武职必载，其县之佐杂不载，亦郡志体也。
一、闽中选举，前代无闻。登进士科，则自唐始，至宋称极盛矣。第考宋世，科目繁多，进士外有诸科：童子科、制科、释褐、八行、特奏名、武举诸名，见《三山志》，正德志具载，万历巳卯志删之，壬子志仍载。今各为一类，注明年分，列宋进士科后。又凡历代选举制度各详著之，以资考证。
一、是志于名宦，颇费权衡。他不具论，如各志误：邱仲起为仲趋，因而无传，则据《南齐书·沈宪传》补之。刘越石未尝知晋安郡，而《闽书》误为立传，唐柳冕为福建观察使，坐政无状代还，薛戎风节在摄泉州时，于福不过曾任团练副使，别无治行，乃各志均为立传，又非也。今志于此类，悉从芟削，期于无滥无遗。
一、前志于人物，分类猥杂，遂致一家父子兄弟卷帙隔绝，观者病之。今惟依史例，先列传分县，序以时代为先后。次道学、儒林、文苑、忠义、孝义、隐逸、艺术七类，只分时代，不再分县，便检阅也。流寓诸贤，汇于一帙，亦足为兹地之光焉。
一、烈女分县编次，如人物例。以历代贞节为一类，贞烈为一类，名媛为一类。贞节、贞烈，不论旌否，各立小传。其事迹不大著者，亦存其姓氏于后，以志不朽。名媛非实有可纪者不录。
一、艺文志，始于《汉书》，及隋、唐、宋诸史，俱纪书目，不列诗文。乃今郡县志乘，往往列诗文而遗书目，非古也。今分经史子集，凡贤达撰述、名氏篇第具著于录。若诗文则散见各门内，因事分隶，以便参稽。又现在名人诗文，难以弃取，概不登载。
一、石墨流传，好古者搜罗捃摭，惟恐弗及。然荒原邃谷、丛祠古冢之间，偶尔侧出，昔人所未经见者，亦间有之。兹志《碑碣》，除鸿篇钜制，已分见各类，及不传者，祗书其目。他如磨崖题名、字画尺寸可考者，均备记之。
一、各条间附按语，或事有所疑则辨之，或义有所指则明之，非妄加论断也。昔范淳夫作《唐鉴》，每条辄附论断，程明道善之，而《续纲目》以为是非之心，人人皆有，不必皆从巳出，故惟间附数言而巳。今依《续纲目》例，惟间附按语，不敢恣参臆说。

[book_title]修志姓氏
总裁
福州府知府前翰林院编修钱塘徐景熹
提调
原任闽县知县吴至慎
原任侯官县知县姚循义
原任侯官县知县王裕殡
原任委署侯官县知县祁琅
闽县知县熊定猷
纂修
翰林院庶吉士会稽鲁曾煜
贡生钱塘施廷枢
原任以州判衔管理泰州小海场事侯官林正青
原任南安府知府福清游绍安
原任四会县知县永福黄任
原任铜陵县知县福清陈九龄
分修
福州府学教授惠安王士鳌
侯官县学生员林飞
闽县附监生林玉衡
福州府学贡生李肇杏
甲戍科进士永福黄惠
甲戍科进士闽县郑天策
福清县学生员陈长龄
癸酉科举人侯官张伯谟
福州府学增生林擎天
福州府学生员吴科捷
校勘
教授王士鳌
附监生林玉衡
增生林擎天
监局
原任侯官县学教谕蔡元成
督刻
闽县学教谕高廷璧

[book_title]卷之一
星野
分星始见《周礼》，七闽亦始见《周礼》，星与土必有合也，而后有辨也。福郡曰闽中，闽中者，居闽之中；然土圭之测易，而玑衡之察难，岂非隐显道殊，遐迩势异欤？古法以星察九州，以星之度，察州之郡。郑康成谓察度之书亡矣，然则占星于郡，将何以合古法欤？昔宋闽县许文定公精于象纬，所校定浑仪，咸惊其妙，而惜乎无遗书以识其郡也。因述旧所闻，及稍参今所行西法，以着于篇，志星野。
福州分星之次
《周礼》：“保章氏以星土辨九州之地所封，封域皆有分星，以观妖祥。”郑注：“十二次之分也，星纪，吴越也。”
按此言星野之始，考福州者可得其所次之舍。《帝王世纪》谓：“黄帝推分星次，以定律度、星纪之次，吴、越分野。”刘昭《郡国志》注引之，然黄帝时堪舆书亡，后代有作，非古法，[ht6ss]《汉·艺文志》有《堪舆金匮》十四卷，而张衡所云：风后《经纬三辰》及《风后十三篇》，俱不足信，应以《周礼》为断。
福州所次之星
《尔雅》：“星纪、斗、牵牛也。”《郭注》：“牵牛、斗者，日月五星之所终始，故谓之星纪。”《邢疏》：“星纪，吴越也。”
考福州者，可得其分野之星，然不及女。
《史记·天官书》：“斗、江、湖。牵牛、婺女，扬州。”《汉书·天文志》同。
《汉书·地理志》：“吴地，斗分野也；粤地，牵牛，婺女之分野也。”
按《史记》、《汉书》，俱有斗、牛、女三星。
按《志》称：吴地，斗分野。又称今之会稽。福州属会稽郡，分星当属斗。称：粤地，牵牛、婺女之分野。又称：今之苍梧、郁林、合浦、交阝止、九真、南海、日南。是今广东、西及南徼地，非福州境，福州分星似不及牛、女。然粤地又一条云：其君，禹后帝少康之庶子封于会稽。后二十世至勾践称王，后五世为楚所灭，子孙分散，臣服于楚。后十世至闽君摇，佐诸侯平秦。汉兴，复立为越王。是粤仍兼会稽，福州分星复兼牛、女矣。
于是有以福州分星兼斗、牛、女者。《后汉书·郡国志》：“自斗十一度至婺女七度，一名须女，曰星纪之次，于辰在丑，谓之赤奋若，于律为黄钟，斗建在子，吴越之分野。”
《晋·天文志》：“自南斗十二度至须女七度，为星纪，于辰在丑，吴、越分野属扬州。”
《隋书·地理志》：“扬州于《禹贡》为淮海之地。在天官，自斗十二度至须女七度，为星纪，于辰在丑，吴越得其分野。”
按：晋隋书本《后汉书》，惟斗十二度，与《后汉书》十一度差异耳。然《后汉书》又本《史记》、《汉书》。
于是有以福州分星惟兼斗、牛者，《唐书·天文志》云：“南斗、牵牛，星纪也。”
按：《唐书》本《尔雅》。
又有以福州分星惟兼牛、女者。明《一统志》：“福州，《禹贡》扬州之域，天文牛、女分野。”《明史·天文志》：“福建布政司所属皆牛、女分。”
又有以福州分星惟属斗者，《元史·天文志》：“斗四度三十六分六十六秒入吴、越分，分星纪之次，扬州之分。”
又有以福州分星惟属女者，唐王希明《步天歌》：“女先从越，国向东论。”
又有以福州分星惟属牛者，《春秋纬·元命苞》：“牵女流为扬州，分为越国。”
魏陈卓会稽，入牛一度。
吴虞翻：“会稽上应牵牛之宿，下当少阳之位。”
按以上诸说，或言斗，牛、女，或言斗、牛，或言牛、女，或言斗、或言女，或言牛，纷纷聚讼。以占验法考之，《史记·天官书》：“元光、元狩，越之亡，荧惑守斗。”[ht6ss]《正义》曰：“南斗为吴越之分野。”是时，闽越徙民江、淮，则斗似有验。《唐书·天文志》：“景福元年十一月，有星孛于斗、牛，占曰：“越有自立者。”其时，王潮起于闽中，则斗、牛又似有验。夫群言淆惑，要有折衷。乾隆元年，《福建通志》进呈，内《星野》一类云：“陈卓所云：会稽入牛一度，似可类推。盖牵牛跨浙、粤、闽三省。闽九郡，西届樵川，西北尽柘浦，东抵长溪，而清漳襟当岭南，距会稽不上数百里，实在周天分度数一千四百六里之内。宋《武安志》载郑宗疆《星经》云：“周天之数，每星一度辖地一千四百六里有奇。”即谓九闽咸隶会稽牛一度也固宜，《通志》现在奉行，是牵牛一度，为福州分星，无不可也。”
至又有以福州分星为天市垣者，《宋史·天文志》：“天市垣二十二星，东西藩各列十一星，其东垣南第六星，曰吴越，亦为星纪之次。按：天市垣属三垣，象纬最尊，紫薇曰中垣，在天之中。太征曰上垣在翼轸北。天市曰下垣，在房心东北。与二十八宿十二次不同，不得援为分野。若因第六星曰吴越，即指为吴越分野，是仅知长沙一星之应湖南，而不知胃第四星之大梁，不应汴州也。未可因近星纪宫而误。”
又有以福州分星兼入翼轸者，《唐书·地理志》：“江南道，古扬州南境，为星纪、鹑尾分。”
按扬州南境似近福州，然鹑尾为湖广分星，此南境指楚，与福州不牵连。
以上皆以二十八宿经星而言，其余有非二十八宿而言分野者，以与福州有关，附下：
附：五纬星占验
《史记·天官书》：“吴、楚之疆，候荧惑，占鸟衡。”鸟衡，柳星也，亦南方星。
《汉书·天文志》同。
《续汉志注》：“荧惑主扬、荆、交。”
《通鉴·地理通释》：“荧惑主楚、越。”
按此，福州纬星主荧惑。张衡云：“荧惑为执法之官，其精，风伯之师，或童儿歌谣嬉戏。”晋灼曰：“荧惑常以十月入朝太微，受制而出行，宿司无道、出入无常也，二岁而周天。”《隋·天文志》：“荧惑有礼。”附：北斗七星占验
北斗九星：二常隐，七常见，故曰七星。《春秋纬·文耀钩》：“徐扬之州属权星。”
按此，福州属北斗第四星。
《唐书·天文志》：“杓以治外，故鹑尾为南方负海之国，魁以治内，故陬訾为中州四战之国。”
按权属杓、魁之交。
《通鉴·地理通释》：“扬、徐主权。”
按北斗在太征北，七政之枢机，阴阳之元本，与二十八宿之斗不同。乃二十八宿之斗，亦称北斗者，以次于元武北方也，而其实为南斗者，盖以秋见南方，非如北斗之常见不隐也。故晋、隋二书俱云：“北方南斗六星，天庙也。”此语最明。南斗六星，北斗七星。未可因星纪、分野，斗星而误。
附：十干十二支占验
《史记·天官书》：“丙、丁，江、淮、海岱。”
《汉书·天文志》：“吴、越亥。”
《淮南子》：“癸越。”
按《汉书》所云：“甲齐，乙东夷。”《淮南子》所云：“甲齐，乙东海之类，不以干、支，南、北方位分部，故吴、越本东南，而以为癸亥北方也。”
附：云汉占验
《唐书·天文志》：“东南负海为星纪。”负海者，以其云汉之阴也。南斗在云汉下流，当淮海间为吴分，牵牛去南河寝远，自豫章迄会稽，南逾岭徼，为越分。”
按此，则福州当云汉可知，盖分野之说，先儒疑其南北不伦。唐贞观中，李淳风撰《法象志》，因《汉书》十二次度数，以唐之州县配焉。一行谓：分星有山河脉络之两戒，云汉升沉之四维。宋郑樵深取之，盖不以星之南北，分地之南北，维视云汉贯注，得其精气之所至分之耳，此天官家所深韪者。
附：三台星占验
《论语摘辅象》：“九州系于三台。”
按：三台为天柱，三公之位，西近文昌二星曰上台，司命为太尉。次二星曰中台，司中为司徒。东二星曰下台，司禄为司空，即星家所指福州主星。然此亦指其精气所系，非分野也。
附：分野节候占验
蔡邕《月令章句》：“星纪斗六度至须女二度，月令为大雪、冬至，分野为越。”
附：《周易》卦位占验
《隋书·经籍志》：“《五行周易分野星图》一卷。《唐·艺文志》同。”盖祖费直分卦星野之说。《唐书·天文志》亦云：“云汉自坤抵艮为地纪，北斗自乾携巽为天纲。”遂分乾维，巽维内外。
按：福州在巽维内。
又有以街南、街北占之者：《汉书·天文志》：“毕主街南，于四海内，东南为阳，昴主街北，西北为阴。”是也。有以风候占者，《纬书考异邮》：“巽为清明风，离为景风，故有东南四维之风。”测福州者占之。有以云气占者，《吕氏春秋》：“越云如龙。”福州云气得龙之脊，多垒块也。有以丁巳日占者，《后汉书·天文志》引《星经》：北斗第六星主扬州。此又与权星之说稍异。以五巳日候之，丁巳为吴郡、会稽也。有以山占者，《后汉书·天文志》注：“荧惑主霍山、扬州。”是也。有以海占者，《汉书·天文志》：“海中二十八宿，国分、民分之说也。”有以潮占者，卢肇《海潮赋》：“图取浑天为法。”是也。说俱谬悠，不足征信，聊附以资博考。
按杜氏《通典》：“凡国之分野，上配天象，始于周季，定其十三，其地可辨。”《唐书·天文志》：“方战国未灭时，星家之言屡有明效，今则同在畿甸之中，而或者犹据《汉书·地理志》推之，是守甘、石遗术，而不知变通也。”又古之辰次与节气相系，各据当时历数与岁差迁徙不同。今按：国朝兼用西法，最为缜密，然西法谓分野不甚足据，此笃论也。且星纪自斗十一度至女七度，周、汉迄今，未之或改，而西法星纪宫、赤道，自箕三度七分至斗二十四度二十分，黄道自箕四度一十七分至牛一度五分。苍龙之宿，且入元武，析木之次，且越星纪。唐虽用岁差之法，而宫与星仍不易。今西法以中气过宫，恒星有岁进之差，故宫无定宿，而宿可以递居各宫也，其法一变矣。又西法，斗宿中之鳖十四星，今十三天龠农，丈人俱无，牛宿中之罗堰三星，今二天田九星俱无，女宿中之赵、周、秦代各二星，今各一扶筐；七星今四，离珠五星今无；是星之变动隐见，即斗、牛、女三星其不可据如此。是福州之牵牛一度，其然乎？其不然乎？
附：福州北极出度
西法测得北极出地度分，福建省二十六度，福州府二十五度。
按：极度与晷影常相因，宣城梅文鼎云：“知北极出地之高，即可知各节气午正之影，得各节气午正之影，亦可知北极之高。今西法有地半经差之加，有清蒙差之减。地半经差，至天顶而无，清蒙差至北极四十五度而无也。今北级出地至高者为直隶四十度，至低者为云南二十二度，福州渐近于低，而未低之甚也。
附：福州东西偏度
西洋人汤若望曰：“欲定东西偏度，必须两地同测。一月食，较其时刻，若早六十分时之二，则为偏西一度，迟六十分时之二，则为偏东一度，福建福州府偏东一度。
按东西偏度，以京师子午线为中，而较各地所偏之度。凡节气之早晚，日食之先后，胥视此。福州与南京江宁府同偏东一度，无零分如此。

[book_title]卷之二
建置沿革
福郡，古闽中地。其称郡也自秦始，其领郡也自晋始，其称福州也，自唐开元始，其名福州，而因名福建也，亦自开元始。先福州，而后福建，盖福州之名近古矣。自唐后，大府俱治福州。我朝丕承式廓，有昔所隶之地，而今升为府者，福宁是也。有昔所合之界，而今分为县者，古田、屏南是也。盖自太平既久，同其贯利，几忘畴曩之形，方华离矣。因次厥先后，复表而列之，庶粲如星布乎？志建置沿革。
福州府
《禹贡》扬州之域，周为七闽地。按《周礼》：“职方氏掌七闽八蛮。”郑玄注：“闽，蛮之别也。”《国语》史伯曰：“闽，芉蛮矣。七八，周所服国数。”贾公彦疏：“叔熊居濮，如蛮，其子孙分为七种，故谓之七闽。”考《史记·楚世家》韦昭《国语解》，叔熊为楚子鬻熊之后十四世，其避难居濮，在周宣王时。如贾氏说，则七闽不应先掌，于《周官》疏与注微异，当从注。春秋以后为越地。越王勾践六传至无疆，灭于楚，越以此散。诸族子争立，或为王，或为君，滨于江南海上，服朝于楚。又七世，至闽越王无诸，姓驺氏。《史记》徐广《音义》“驺”一作“骆”。秦并天下，废为君长，以其地为闽中郡。无诸从诸侯灭秦，又率越人佐汉击楚。高帝五年，复立无诸为闽越王，王闽中故地，都冶。《汉书》颜师古注：“地名，即侯官县是也。”《史记·东越列传》作“都东冶”。元鼎五年，闽越乱，元封初，平之，徙其民于江淮间，尽虚其地。后遁逃山谷者颇出，立为冶县。[ht6ss]案《汉书·地理志》，会稽郡统县二十六，其一冶。师古曰：“本闽越地。”《后汉书·郡国志》：“会稽郡，统十四城，其一章安。”本注曰：“故冶，闽越地，光武更名。”《三国·吴志·虞翻传》注引《会稽典录》曰：“元鼎五年除东越，因以其地为冶，并属于此。”《宋书·州郡志》“后有遁逃山谷者颇出，立为冶县。”杜氏《通典》“后遁逃山谷者颇出，立为冶县，地盖以越王冶铸为名，属会稽郡，后汉改为侯官都尉。”王象之《舆地纪胜》：“武帝平东越，闽中郡不复再置，第置冶县以抚其遗民。”据诸书，则两汉冶县之始末了然矣。乃淳熙《三山志》本《旧唐书·志》云：其逃亡者自立为冶县，以为县非汉置，不统于会稽郡。前汉会稽所统之县，是治非冶。今台州临海是其地，非此也。与诸书不合，不足据。属会稽郡南部都尉。”[ht6ss]按：《三山志》云：“置会稽南部都尉于塞上，以禁治之，治回浦县，汉边县有障塞尉，掌禁备羌夷犯塞者。”其说尤非。考《前汉书·百官志》云：“郡尉，秦官，掌佐守，典武职甲卒，秩比二千石。景帝更名都尉。”是当时都尉之设，原不为禁备羌夷也。且前汉郡国百有三，置都尉者九十，岂必其尽有羌夷之地哉？若障塞尉，见《后汉书·百官志》，前志无之，自是后汉之官，今乃以当前汉之都尉，误矣。后汉改为侯官都尉，属会稽郡(冶县省)后分冶地为会稽东南二部都尉，此为南部都尉。张勃《吴录》：东部临海是也。按《晋书·地理志》、《通典》、《文献通考》诸书俱云，后汉改为侯官都尉。检《后汉书·郡国志》无之，疑是冶县既省，遂置都尉以治之。迨后分冶地立东、南二部都尉。而侯官都尉亦从省欤？汉末侯官名县，盖昉于此。建安初，有侯官等县。三国吴永安三年，以会稽南部为建安郡，侯官县属焉。《方舆纪要》、《三十国春秋》云：孙策攻会稽太守王朗，朗战败，浮海至东冶，策追击，大败之。侯官长商升为朗起兵，策寻遣兵讨平之。是建安初已有侯官县也。侯官盖即冶地矣。吴孙休永安三年，黜其兄会稽王亮为侯官候，是年置建安郡，县属焉。按《吴书·贺齐传》齐代韩晏领南部都尉，讨商升，侯官既平，而建安、汉兴、南平复乱，齐进兵建安，立都尉府，是岁献帝建安八年。汉兴，即今浦城；建安，即今建宁；南平，即今延平。是汉末东冶有四县。又《吕岱传》：“东冶五县乱，孙权以岱为督军校尉讨之，五县平定。”四县当即侯官、建安、汉兴、南平，其一未详。晋武帝太康三年，分建安立晋安郡，领县八原丰、新罗、宛平、同安、侯官、罗江、晋安、温麻。属扬州刺史。元康元年，隶江州，宋因之，领县五侯官、原丰、晋安、罗江、温麻，省新罗、宛平、同安三县。泰始四年改晋平郡。按宋、齐二书《州郡志》，只云：晋安郡，不载曾改晋平，惟《宋书·明帝纪》泰始四年，以晋安郡为晋平郡。《齐书·武帝纪》：“封江陵公子懋为晋安王。”是岁尚为高帝。建元四年。自宋泰始中至齐建元，历十余年，而晋平仍为晋安，当是改后未几即复也。史缺书其复故之年耳。齐仍曰晋安郡，领县如旧，亦隶江州。梁天监中，析晋安地置南安郡。普通六年，以晋安、建安、南安三郡属东扬州。按《梁书·高祖纪》普通五年，分扬州、江州置东扬州。《三山志》云：“宋孝建元年置东扬州。至是遂以三郡属之。”非是。陈永定初，增置闽州，领晋安三郡。天嘉六年，州罢，晋安仍属东扬州。光大二年，以郡为丰州。按《陈书·废帝纪》光大二年，割东扬州晋安郡为丰州。诸志俱作元年，误。隋开皇九年平陈，改为泉州。《太平寰宇记》：以泉山为名。《三山志》：废建安、南安二郡为县隶属。大业初，复曰闽州，三年，又改建安郡，领县四。(闽、建安、南安、龙溪，闽为治所)。唐武德初，改建州，(四年移置建州于建安县)六年，复为泉州。《元和郡县志》：八年于州置都督府。贞观初，隶岭南道，《唐六典》云：属江南道。景云二年，改为闽州都督府，景云初，移置泉州于晋江县，置中都督府，督闽、泉、建、漳、潮五州。开元十三年，又改为福州都督府。《元和郡县志》：因州西北福山为名。按福山，今名董峰山，属长乐县。二十一年，置福建经略使，治福州。《唐书·方镇表》：“开元二十一年，置福建经略使，领福、泉、建、漳、潮五州。二十二年增领汀州，漳、潮二州，隶岭南道经略使。天宝元年，复领漳、潮二州。十载，漳、潮二州仍隶岭南。天宝元年，隶江南东道，又改为长乐郡。乾元元年，复为福州《方镇表》：“是年改福建经略使为都防御使兼宁海军使。”《三山志》：“置防御使以治军事，刺史兼之。”领县十。闽、侯官、长乐、福唐、连江、长溪、古田、梅溪、永泰、尤溪。乾宁四年，号为威武军。《方镇表》：上元元年，升福建都防御使为节度使，大历六年废，置都团练观察处置使。乾宁四年升团练观察使为威武军节度使。唐末，地为闽王氏所有。梁贞明六年，升为大都督府。唐长兴四年，闽王王延钧升为长乐府，领县十四闽、侯官、长乐、福清、连江、长溪、古田、尤溪、永泰、闽清、罗源、宁德、德化、顺昌。晋开运元年，王延政号为东都亦作南部。领州七、县十三是岁析出顺昌。三年闽灭，属南唐。汉乾祐元年，地为吴越所有，复为福州威武军，领县十一，是岁以尤溪隶剑州，三年，以德化归泉州。周广顺元年，改彰武军。宋太平兴国三年，钱氏纳土，仍曰福州威武军。亦曰长乐郡。领县十二闽、侯官、福清、古田、永福、长溪、长乐、罗源、闽清、宁德、怀安、连江。属两浙西南路。雍熙二年，属福建路《三山志》：大观元年升为帅府，四年罢，建炎三年，复升为帅府。景炎初，升福安府。以端宗即位于此。元至元十五年，为福州路，领县九闽、侯官、怀安、古田、闽清、长乐、连江、罗源、永福。州二福清、福宁领二县宁德、福安。属福建等处行中书省，后属江浙行省。《元史·地理志》：“至元十五年，迁泉州行省于福州。十九年复还泉州，二十年，仍迁福州，二十二年并入杭州。明洪武元年，改为福州府，领州、县如旧。二年，改福清、福宁二州为县，领县十三，属福建行中书省。九年，改行中书省为承宣布政使司，属福建布政使司。成化九年，升福宁为州，仍以福安、宁德属之，不隶郡。万历八年，省怀安，并入侯官，领县九。闽、侯官、古田、闽清、长乐、连江、罗源、永福、福清。国朝仍为福州府，属福建布政使司，领县九：闽、侯官、古田、闽清、长乐、连江、罗源、永福、福清。雍正十二年，析古田地增置屏南，领县凡十。
闽县附郭府治南东
汉置冶县，属会稽郡。后汉时废，建安初，置侯官县。吴属建安郡。晋太康三年，析置原丰县为晋安郡冶。《宋书州郡志》：“省建安典舡校尉置。宋齐属晋安郡，梁曰东侯官县，仍为郡治。隋复改县，曰原丰。开皇十二年，始称闽县，自是，州郡皆治于此。五代唐长兴四年，闽王氏改为长乐县，清泰二年复旧。晋天福六年，又改长乐，明年复旧。宋太平兴国六年，析闽县地九乡增置怀安县。元、明皆为闽县，国朝因之。
侯官县附郭府治西南
本汉冶县地。建安初，置侯官县，晋属晋安郡，宋为郡治，齐因之。梁陈间，省入东侯官县，隋为闽县地。唐武德六年，析闽更置治在今侯官市。八年省，长安二年，复置。贞元五年，观察使郑叔则奏移县治入城，元和三年复省，五年复置。五代唐长兴四年，王氏改为闽兴，清泰二年复旧。宋、元迄明皆为侯官。万历八年，废怀安，县地并入焉，国朝因之。
古田县
本侯官县地。开元二十九年，开山洞置。按唐林谞《闽中记》云：“开元二十八年，都督李亚邱奏溪洞逋民刘疆、林溢等归命，明年四月二日命下立县。故《元和郡县志》、刘煦《旧唐志》俱云：开山洞置。”是也。《新唐志》云：永泰二年，析侯官、尤溪置。明《一统志》因之，误。宋太平兴国五年，转运使杨克让奏迁水口。端拱元年，复旧治。元、明皆为古田，国朝因之。
屏南县
本古田横溪、新俗、移风三里地。国朝雍正十二年，福建总督郝玉麟奏立为屏南县。
闽清县
本侯官县地。唐贞元中，观察使王翃置梅溪场，寻为梅溪县，后省。五代梁乾化元年，王氏复置闽清县，宋、元迄明皆为闽清，国朝因之。
长乐县
本晋原丰县地。隋为闽县地。唐武德六年，析置新宁县，寻改为长乐。在敦素里之平川上，元初，防御使董玠以地卑潦，徙吴航头，归今治。元和三年省入福唐，五年复置。五代梁乾化元年，王氏改曰安昌。唐同光初，复旧。长兴四年，闽王氏改侯官曰闽兴，而以县为侯官。清泰二年复旧。晋天福六年，又改为安昌，寻复旧。宋、元迄明皆为长乐，国朝因之。
连江县
本汉冶县地。晋太康四年，析温麻船屯置温麻县，属晋安郡。隋开皇中，省入闽县。唐武德六年，又析闽县地置温麻县，寻更名连江。宋、元迄明皆为连江，国朝因之。
罗源县
本连江县地。唐大中元年，观察使韦岫置罗源场。咸通二年复割怀安地益之，号永贞镇。五代唐长兴四年，王氏升为永贞县。宋天禧五年改永昌，乾兴元年更名罗源。初治于水陆寺侧，介两溪间，患水漂没，庆历八年，知县陈偁因民倪昱、陈智津请，迁戴坑，即今治所。元、明皆为罗源，国朝因之。
永福县
本侯官、尤溪二县地。唐永泰二年，节度使李承昭析二县各一乡置县，名永泰。《方舆纪要》、《新唐书》云：咸通二年，析连江及闽县地置，误也。宋崇宁元年更名永福，元、明皆为永福，国朝因之。
福清县
本长乐县地。唐圣历二年，析置万安县，天宝元年改为福唐，五代梁开平二年，王氏改为永昌，唐同光元年复为福唐，长兴四年始称福清《方舆纪要》、《县志》云：石晋天福七年，避讳改福唐曰南台。蓋不知闽之改福清，而遥改也。宋太平兴国三年属太平军，八年复隶福州。元元贞初，升为州。明洪武二年复为县，国朝因之。
建置沿革表
福州府
唐虞
禹贡扬州之南境。
夏
扬州之南境。
商
扬州之南境。
周
扬州之南境，为七闽地。
续表
福州府
秦
闽中郡地。
西汉
闽越王国，武帝时为会稽郡，地属扬州部
东汉
侯官都尉地，后为南部都尉地。
三国
吴建安郡地。
晋
晋安郡武帝太康三年置，属扬州部。惠帝时属江州刺史。
宋梁
齐陈
宋晋安郡属江州。晋平郡明帝泰始四年改，寻复故。齐晋安郡属江州。梁晋安郡武帝时属东扬州。陈晋安郡武帝时于郡增置闽州领之。文帝时，州罢，晋安仍属东扬州。临海王时，郡改丰州。
隋
泉州文帝开皇九年平陈，改闽州，炀帝大业初改建安郡大业三年改。
唐
建州高帝武德初改。泉州武德六年改。闽州睿宗景云二年改。福州明皇开元十三年改，属江南东道。长乐郡天宝元年改。福州肃宗乾元元年复。
五代
福州梁时闽王审知据此。长乐府唐明宗长兴四年，闽王鏻改。福州晋、汉、周时，吴越钱氏复为福州。
宋
福州属福建路。福安府端宗景炎初升。
元
福州路世祖至元十五年改属福建行省，后属江浙行省。
明
福州府太祖洪武元年，改属福建布政使司。
国朝因之领县十
闽县
西汉
冶县属会稽郡。
东汉
侯官县地。
三国
侯官县地，属建安郡。
晋
原丰县太康三年析置，为晋安郡治。
宋梁
齐陈
宋齐原丰县属晋安郡。东侯官县晋安郡治。
隋
原丰县文帝时置。闽县开皇十二年改泉州治。炀帝大业初闽州治，大业三年建安郡治。
续表
闽县
唐
闽县高祖时建州治，又泉州治。睿宗时闽州治，明皇属闽州治。又长乐郡治。肃宗时福州治。
五代
闽县，长乐县唐明宗长兴四年，闽王氏改长乐府治。闽县清泰二年复。
宋
闽县福州治。太宗太平兴国六年，分置怀安县，属福州。
元
闽县福州路治。
明
闽县福州府治。
国朝因之。
侯官县
西汉
冶县地。
东汉
侯官县。
三国
侯官县属建安郡。
晋
侯官县属晋安郡。
宋梁
齐陈
宋齐侯官县俱晋安郡治，梁陈省。
隋
闽县地。
唐
侯官县高祖武德六年析闽县地置，寻省。武后时复置，宪宗时又省，寻复置。为福州治。
五代
侯官县福州治。闽兴县，唐明宗长兴四年，闽王氏改长乐府治，寻复旧名。
宋
侯官县福州治。
元
侯官县福州路治。
明
侯官县福州府治，神宗时省怀安县，地并入焉。
国朝因之。
古田县
唐
古田县开元二十九年开山洞置，属福州。
五代
古田县闽王氏属长乐府。
续表
古田县
宋
古田县属福州。
元
古田县属福州路。
明
古田县属福州府。
国朝因之。
屏南县
唐
古田县地。
五代
古田县地。
宋
古田横溪、新俗、移风三里地。
元
古田横溪、新俗、移风三里地。
明
古田横溪、新俗、移风三里地。
国朝雍正二十年析置。
闽清县
唐
梅溪县德宗贞元中置，属福州，后省。
五代
闽清县梁祖干化元年，闽王氏复置，改今名，属福州。
宋
闽清县属福州。
元
闽清县属福州路。
明
闽清县属福州府。
国朝因之。
长乐县
晋
原丰县地。
隋
闽县地。
唐
新宁县高祖武德六年置。长乐县寻改今名。宪宗时省，复置，属福州。
五代
安昌县梁太祖乾化元年闽王氏改。长乐县唐庄宗时复，明宗时闽又改为侯官县，属长乐府，清泰时复名长乐。
宋
长乐县属福州。
续表
长乐县
元
长乐县属福州府。
明
长乐县属福州路。
国朝因之。
连江县
西汉
冶县地。
晋
温麻县惠帝太康四年置，属晋安郡。
宋梁
齐陈
温麻县宋齐并属晋安郡，后省。
隋
闽县地。
唐
温麻县高祖时复置。连江县寻改今名，属泉州。明皇时，属福州。
五代
连江县闽王氏属长乐府。
宋
连江县属福州。
元
连江县属福州路。
明
连江县属福州府。
国朝因之。
罗源县
唐
连江县地。
五代
永贞县唐明宗长兴四年，闽王氏置，属长乐府。
宋
永正县，永昌县真宗天禧时改。罗源县乾兴元年改今名，属福州。
元
罗源县属福州路。
明
罗源县属福州府。
国朝因之。
永福县
唐
永泰县代宗永泰二年置，属福州。
五代
永泰县闽王氏属长乐府。
续表
永福县
宋
永泰县永福县，徽宗崇宁元年改今名，属福州。
元
永福县属福州路。
明
永福县属福州府。
国朝因之。
福清县
唐
万安县武后圣历二年置。福唐县明皇天宝元年改。
五代
永昌县梁太祖时闽王氏改，唐明宗时复旧。福清县明宗长兴四年闽王氏改今名，属长乐府。
宋
福清县太宗太平兴国三年属太平军，八年复属福州。
元
福清州成宗元贞初升为州，属福州路。
明
福清县太祖洪武二年复为县，属福州府。
国朝因之。

[book_title]卷之三
疆域形势附
划岭海以为国，踞东南以为都，两邑翼之，八邑环之，福郡居中而治，盖其体势重焉。昔者汉惮用兵，则曰：“天地所以限内外也，”又曰：“险阻林丛，弗能尽著，言不克悉，载诸图。”是故语纵曰轮，语横曰广，东西南北若罫之划，可据曰形，可乘曰势。高下夷险，若绣之错，延建引其吭，兴泉卫其股，福者，腹也，腹则无不包络矣。经界不紊，控驭必详，又何俟章亥之步哉？志疆域，而以形势附焉。
福州府
为福建省城，东西广四百四十里，南北袤四百四十五里。东至大海岸一百九十里，西至延平府南平县界二百五十里，南至兴化府莆田县界二百三十里，北至建宁府政和县四百里，东南至大海二百八里，西南至兴化府界三百六十里，东北至福宁府界二百一十里，西北至延平府界二百七十八里。自府治至京师六千一百三十二里。
闽县
在府治东南附郭，东西广九十三里，南北袤八十里。东至连江县界九十二里，西与侯官接壤城中南街以东为闽，西为侯官，城外南台以东为闽，西为侯官。南至福清县界八十里，北与侯官接壤，东南至长乐县界七十五里，西南至侯官县界十七里，东北至侯官县界一里而近，西北至侯官县界一里而近。
侯官县
在府治西北附郭，东西广一百六十六里，南北袤三百里。东与闽县接壤，西至永福县界八十里，南至闽县界一里而近，北至古田县界一百九十六里，东南至闽县界一里，西南至永福县界五十里，东北至连江县界七十七里，西北至闽清县界二百里。
古田县
府北二百八十里，东西广二百八十里，南北袤二百五十里。东至侯官县界八十里，西至建宁府建安县界一百二十里，南至闽清县界四十里，北至屏南县界五十里，东南至侯官县界七十里，西南至延平府南平县界八十里，东北至屏南县界一百四十里，西北至屏南县界一百里。
屏南县
府北五百里雍正十二年，割古田县双溪地方二十四都至三十四都为屏南县。东西广二百五十里，南北袤一百八十里。东至罗源县界一百五十里，西至建宁府建安县界七十里，南至古田县界一百三十五里，北至建宁府政和县界五十里，东南至古田县界一百二十里，西南至建宁府建安县界一百里，东北至福宁府宁德县界七十里，西北至建安、政和两县交界七十里。
闽清县
府西北一百二十里，东西广八十五里，南北袤一百二十里。东至侯官县界十五里，西至延平府尤溪县界七十里，南至永福县界五十里，北至古田县界七十里，东南至侯官县界十五里，西南至永福县界一百里，东北至古田县界六十里，西北至尤溪县界七十里。
长乐县
府东南一百二十里，东西广一百二十里，南北袤六十五里。东至大海澳一百二十里，西至闽县界一十里，又西水路一百二十里至县，南至福清县界五十里，北至海五里，又北水路至连江县一百二十里，东南至东洛水路一百三十里，西南至福清县界六十里，东北至连江县界一百二十里，西北至闽县界五里。
连江县
府东北一百里，东西广七十五里，南北袤九十五里。东至海二十里，又东至小埕水寨一百里，西至侯官县界四十里，南至闽县界二十五里，又南至馆头渡一十五里，北至罗源县界八十里，东南至海三十五里，西南至闽县界二十五里，东北至罗源县界一百二十里，西北至侯官县界九十里。
罗源县
府东北一百六十里，东西广七十里，南北袤九十五里。东至福宁府宁德县界四十五里，西至连江县界二十五里，南至连江县界三十五里，北至古田县界一百八十里，东南至连江县抵海四十里，西南至连江县二十五里，东北至海一十五里，西北至侯官县界六十里。
永福县
府西南一百二十里，东西广一百二十五里，南北袤一百一十五里。东至侯官县界六十里，西至延平府尤溪县界九十五里，南至兴化府莆田县界七十里，北至闽清县界四十五里，东南至兴化府仙游县界八十五里，西南至永春州德化县界一百里，东北至侯官县界七十五里，西北至闽清县界六十里。
福清县
府东南一百二十里，东西广一百二十里，南北袤一百四十五里。东至大海五十里，西至兴化府莆田县界六十里，南至大海一百二十里，北至长乐县界二十二里，东南至海一百五十里，西南至莆田县界八十里，东北至长乐县界五十里，西北至闽县六十五里。附录：唐宋旧疆域
元疆域与宋同，明疆域与今同，自唐以前无考。唐
福州长乐郡领县十杜氏《通典》：“东至山六十六里，外至海，南至海二百里，西至山八十里，山外虔州雩都县界，北至山四十里，山外至永嘉郡，东南到水路到海一百六十四里，西南到清源郡五百里，西北到建安郡界七百二十里，东北到永嘉郡水路一千四百七十八里。
宋
福州领县十二《三山志》：东西四百五十里，南北五百七十八里，东百九十里至海，西二百六十里至界首，又百二十五里至南剑州，南百七十八里至界首，又六十三里至兴化军，北四百里至界首，又百三十里至建宁府政和县，东南二百八里至海，西南五百四十里至界首，又四百二十五里至南剑州，东北五百四十里至界首，又三百二十里至温州，西北二百八十六里至界首，又百十八里至南剑州。
形势附
杜佑《通典》：“凭山负海。”
沈亚之文：“吻海派江，附山以居。”
黄璞《闽中名士传》：“山清水秀，为东南之尤。”
蔡襄《学记》：“东南都会。”
曾巩《道山亭记》：“长江在其南，大海在其东。”
《宋史·地理志》：“东南际海，西北多峻岭，抵江。”
《三山志》：“南望交、广，北睨淮、浙。”
《图经》：“其地坦夷。”闽中八郡：建、剑、汀、邵，号上四州，其地多溪山之险；福、泉、漳、兴，号下四州，其地坦夷。
程钜夫文：“连山络其精神，巨渊敞其眉目。”
王恽奏疏：“连山距海，边徼重地。”
卢舜治文：“闽东际溟渤，南通交、广，北涉吴、会，皆大海环络，风帆巨舰，一息千里。海寇出没，自东而南而北，深为藩垣门户之忧。”
王世懋《闽部疏》：“天下形势，易辨者莫如福州府，诸山罗抱，龙从西北稍衍处过行省，小山坐其中，乌石、九仙二山东西峙作双阙。其外托则东山高大，蔽亏日月，大海在其外，是谓鼓山，西山迤逦稍卑，状若展旗，曰旗山，以配鼓，其前则印山若屏，为南案，似人巧凑泊而成者，然犹未睹水所经宿也。登道山以望，则大小二水，历历在目。大江从西南蛇行方山下，南台江稍近城而行。大江复从南稍折而东北，南台江水合之，汪洋氵弥漫，东下长乐入海，其山川明秀如此。土人犹谓方山稍西，俗名五虎，迫视有猛势，以为微缺陷处，然即削方山而平之，亦终不能作大都，何者？愈显则根愈浅，愈巧则局愈小。”
谢肇淛在杭曰：“闽中之似金陵有三，城中之山，半截郭外，一也，大江数重，环绕如带；二也，四面诸山，环拱会城，三也。金陵以三吴为东门，楚蜀为西户；闽中以吴越为北门，岭表为南府。至于险阻自固，金陵则藉水，闽中则藉山。若夫干戈扰攘之际，金陵为必争之地，闽可毕世不被兵也。”
《地理述》：“海抱东南，山联西北，重关内阻，群溪交流，虽封壤约束，而山川秀美，福州其都会也。”
明《一统志》：“东带沧溟，百川丛会。”
《闽都记》：“三峰峙于域中乌石、九仙、越王。一绝标于户外左鼓右旗，闽南二绝。甘果方几方山几案，于南唐赐名甘果山莲花现瑞。北莲花峰会城斧扆襟江带湖，东南并海，二潮吞吐，百河灌溢。山川灵秀所都，逄兵不乱，逄饥不荒，沙合南台路通，河口海滨邹鲁。
《闽书》：“江山奇秀，土风深厚。建、汀二疆束其右，溟海巨流卫其左。”
董应举《省城山川议》：“省城自龙腰过脉建起，为样楼山，再建为屏山。又布政司山中藏三山，为孕育地，乃自上分宗。西行一枝转结乌石，横度平远，以收其灵秀，此城内山之定局也。龙腰最微最贵，此一城之命脉，不可不保护，妄凿盗埋，法诚宜禁。若论省城水法，龙腰东北诸山之水汇于溪，送入汤门关，龙腰西北诸山之水汇于湖，送入北水关，此二送龙水也。最妙洪、台二江之水，挟潮绕入西关，环注而东，而海潮又自水部门直入，环注城中，与送龙水会，进以钟其美，退以流其恶，最为吉利。从来有水关而无闸限，亦不闭塞者，以潮汐往来，非若他处有出无入之水，虞其漏泄也。”
《方舆纪要》：“西阻重山，东带沧溟，南望交、广，北睨淮、浙，亦东南一都会也。然而延、建诸郡控我咽喉，福宁一州扼我项背，兴、泉诸郡伺我肘腋，扬帆突至，则有海道之虞，逾险飚驰，实切上游之惧，封疆不可凭，山溪不足恃，国门以外皆战场也。三山之险，诚不在近郊，而在四境矣。”
按：闽诸山皆北来，拱于会城。其水则汀、邵自西溪汇于延平，建宁自东溪亦汇于延平，四郡之水合流由江入海，此其易见者。若兴化仙游县游洋溪达永福之大漳溪，流至侯官阳岐入江，泉州德化县水东流迤逦至永福之三十五滩，会于县前之小溪，合成奔注于太原滩，与侯官江流相迎。漳州、龙岩之大池，经丰田入汀州永定，又一派入上杭，更一支入连城，汇长汀，则七郡之水朝宗会城，此全郡之形势也。自郡城而论，则越王山为主山脉，自大嘉山由五凤越龙腰入城，为郡负扆。南面山有四案：横山第一，天宁山第二，高盖山第三，方山第四。水环束有九条，到任桥第一，安泰桥第二，九仙桥第三，洗马桥第四，虎策桥第五，沙合桥第六，万寿桥第七，江南桥第八，乌龙江第九。西北则诸山环绕，东南则双江带流，洪江内抱，台江外卫。此郡城之形势也。
古田县
李堪文：“环峰复嶂，效奇献秀，双溪合流，襟带其间。”
《闽都记》：“北峙翠屏，东揖龟山，西枕北台，南际五华，双溪映带。”
《闽书》：“翠屏北萃，山亭南案，文笔东峙，五华西礴。”
《县志》：“文峰东耸，五华西峙，醴酬参前，翠屏拥后。二水交会，绕城东流，复折而南，气势完聚。”
屏南县
《县志》：“双溪合抱，四山环拱，玉柱挺秀于前，三台耸翠于后，左有玉印，右有金钟。”
闽清县
《闽都记》：“清溪汇于大江，清浊迥别。屏山耸其前。”
《闽书》：“大江环左，屏山耸前，凤凰南翔，朱顶西舞。”
《县志》：“万峰拱秀，一水环清。”
长乐县
陈祚记：“四山环合，其背如翔凤，如圭璧镇峙，其前则平原广阜，奇峰拱列。东两溪夹左，西三川挟右，会归于江，有朝宗之势。席帽鳌头，若朝佩之仪，疏渠引潮，有转输之便。”
《闽书》：“东滨大海，西接瀛洲。首石峙北，长江经南。六平削玉，十洋成市。紫微、文笔立其左右，龟麟太常楫其前后。马江泻空，鹤岭决云。”
郑子亨文：“西联省会，北接秦川，枕山襟海，交通广、浙。”
连江县
鞠仲谋记：“地形则仙掌前领，山势则云屏后拥。”
《闽都记》：“北枕香炉，西耸文笔，东揖龙卧，三峰扼其口，大坪横其前，带山襟海。”
《闽书》：“三台外辅，五马内朝，蝶案沉水，笔峰耸天。”
罗源县
《闽都记》：“屏山峙其北，印屿浮其东，莲华在其南，仙茅障于东北，控负岩峦，襟带陂泽。”
《闽书》：“四明角拱，三台臂揖，凤山屏后，席帽环前，两溪左蟠，三山右绕。”
永福县
陈谊《复二巽流记》：“邑背负艮位，而势直坤。千山环挹，双流带绕，谈者往往谓峰由艮发，水入巽流。艮止巽顺，山得所止，水趋乎顺，为地理一胜。”
《闽都记》：“重冈叠□，溪流湍汛。”
《闽书》：“千山环揖，双流带绕，展旗左耸，高盖右擎，弧矢罗前，磨笄拥后。”
福清县
《闽书》：“东薄大海，西连巨麓。双旗五马距其阳，鹫峰金翅敌其阴。”
《县志》：“西北依山，东南濒海，流峙之雄，实闽土大观。”

[book_title]卷之四
城池街坊附
汉称闽中，舆轿而逾岭，拕舟而入水，曷尝事城池哉？然而岭海者，天险也；城池者，人险也。行险而孚，其守孔固。郡城名冶，如金斯镕。背负龙腰，不凿而阻。我朝运际郅隆，罢堠息烽，以视城池，若井庐之有垣墉焉尔，潢潦焉尔。然而石城汤池，突兀周遭，以固封守。洵东南之都会，而天府之雄也。志城池，而以街坊附焉。郡自无诸开国建城，都冶，为冶城。(详见后)至晋太康三年，郡守严高改筑越王之南为子城。(详见后)唐天复间，闽王审知筑罗城。(详见后)五代梁开平初，审知又筑南北夹城。(详见后)宋开宝七年，刺史钱昱又筑东南外城。(详见后)太平兴国三年，钱氏归土，诏堕其城。皇祐四年，诏知州事曹颖叔以渐开修，乃自严胜门始，甓一百五十丈。嘉祐元年，守臣蔡襄奏请修筑。宋蔡襄《乞相度开修城池奏议》：“臣于皇祐四年，曾蒙朝廷除知福州，臣以私事辞免，续差天章阁待制曹颖叔知福州。臣其时得知朝廷有札子指挥与曹颖叔，渐次开修城池。臣今来到任，检阅不下司文字并诸案，并无宣命札子。切虑只是曹颖叔附身文字，将带随行，其城池不曾开修，只筑到数十丈高墙，又别无行遣。计度工料，虑有误事。伏须举奏者，右具如前。福建一路州军，建、剑、汀州、邵武军，连接两浙、江南路，乘船下水，三两日可至福州城下。其东界连接温州，并南接兴化军，泉州、漳州各在海畔，四向舟船可至。闽中诸州，皆以福州为根本。自太平兴国中归纳疆土后，堕毁城池。至今四围城墙，只高三五尺，可以遮闭牛羊，至于私商小儿，皆可逾越。臣又检得侬贼作逆时，有札子下本路修葺城垒。不唯事至难办，兼福州外城周围约二十里，工料极大。若行修筑，须至科点丁夫，配约物料，收拾备足，一两月间便要了当。共侯兵士工役，空延岁月。臣今具上件，因依取侯朝命。若令修筑，乞降指挥，检计工料，点丁夫、木植、粮食诸般，擘划事件闻奏。若或重惜民力，未令修筑，亦系朝旨。切缘旧有开修指挥，今来并无文字照会，恐有缓急，朝廷不知，未有城池。须有陈述，谨具奏间，伏侯敕旨。寻亦寝议。熙宁元年，郡守章岷请修筑子城。岷奏状：窃见州城四十余里，自属天朝，官吏因循，岁岁毁圯，茅墙数尺，霖雨连澍，遄至倾颓，亦有居民冒盖屋宇者。今来相度，欲只就旧基，修筑子城，便愿委本路转运使，同共计度，若允所请，乞降度牒二三百道，添助支费。寻复奏交趾蛮人，闻自廉，雷将趋广州，本州边海，万一乘风奔冲，何以御捍。乞检寻前状，许令修筑子城。从之，仍给度牒一百五十道。会岷迁海州，议者犹以子城故狭，而表犹六七里，费与役广，恐不能成。太守程师孟谓转运使曰：“第得钱二千万，半岁可成。”乃以二年四月始事，益以西南隅，周九百五十丈，旧子城西至宜兴门，今又广至丰乐门。详见后费缗钱一万九百七十四，用工十一万七千三百，八十九月卒功。熙宁八年，知州事元积中以女墙善坏，乃悉撤其覆甃，以重甓密置侯楼，皆得瞰临之势。熙宁九年，交趾叛，有奏请修城者，寻以岁未丰稔罢。宣和三年，方腊反，州民李全等复以外城为请，又以贼平报罢。绍兴元年，范汝为据建州，太守程迈乃发巷石累城甓门，设敌楼，寻毁。二年，请筑，事亦寝。咸淳九年，诏增筑外城。终宋之世，州城不能复旧规也。元至元中，复废堕。至正二十四年，平章陈友定稍缮完之。明洪武四年，命驸马都尉王恭修砌以石，北跨越王山，为楼曰样楼。样楼，或云创造时以此楼为式也，一名镇海楼。南则因故外城绕乌石、九仙二山而围之，广袤方十里，高二丈一尺有奇，厚一丈七尺，周三千三百四十九丈。城上敌楼六十有二，警铺九十有八，堞楼二千六百八十有四，女墙四千八百有五。六年，福州中卫指挥李惠等重加修治，并建楼橹，周而覆之，城上架屋，形家以为凤穴，登山俯眺，宛若凤毛焉。成华十九年大风雨，楼橹摧毁殆尽，巡按汪奎等规划缮理，以复其旧。正德间又经重修。嘉靖三十八年防倭，增置敌台三十有六，环城三面堑濠，深七尺五寸，广十丈，延袤三千三百四十六丈有奇。万历十年重修。国朝顺治十八年，总督李率泰因防火灾，折换城屋，增筑垣墙，高二丈四尺，厚一丈九尺。计窝铺二百六十四座，炮台九十三座，垛口三千有奇，马道五千五百三十丈。康熙三十年，总督郭世隆重建西南二城楼。雍正五年、九年增筑女墙。乾隆十六年，总督尚书喀尔吉善、巡抚都御史潘思榘重修，丹垩焕然，屹若金汤云。城之门七，各门皆有甕城重关，内各有垣表，曰南门，旧南夹城宁越门，城闉内砌石，屈曲如水纹，以制离火。曰北门。旧北夹城遗爱门，前志谓即严胜门，误。详见下，并津梁。曰汤门。旧外城汤并门。曰井楼门。旧外城船场门。明黄仲昭《三山城橹记略》：“三山，古闽越国，自晋置郡，历代皆为藩镇重地。其城郭之设，盖已久矣。考之图志，闽越城在今藩署之北里许。晋太康间，郡守严高病其隘且险，因图山川形势，咨于著作郭璞，璞指一小山阜，使迁之，即今之藩署是也。唐中和间，观察郑镒因拓其东南隅，是曰子城。及王氏据兹土，复筑一城环子城外，是曰罗城，寻增筑南北夹城，面吴越钱氏，又增筑东南夹城，是曰外城。宋兴，诏悉堕之。熙宁初，程太卿师孟始据旧子城修复，遂拓其西南隅。至咸淳间，又于郡外城增筑焉。元时，复渐堕废。至正甲午，平章陈友定稍缮完之。洪武辛亥，驸马都尉王公恭增砌以石。六年，福州中卫指挥李惠等重加修治，并建楼橹，周而覆之。城高二丈一尺七寸，周围三千三百四十九丈。凡为门七，平山楼一，水阁楼五，窝铺九十八，滴水台阁楼六十二，串楼二千六百八十四间。周围池深七尺五寸，长三千三百四十六丈，内北一段连山，不通水源者百单四丈。古传云：“龙腰山不可凿也。”成化癸卯六月庚辰，闽大风雨，敌楼战屋并守宿之铺，摧毁殆尽，门楼虽仅存，亦倾欹敝漏，寝以不支。巡按监察御史新安汪公奎暨方岳重臣会计而规划之。谋既协，乃下令借卒于闲羡，募匠于佣雇，取材于商贾之劝分，拆费于公帑之余积。凡既备矣，遂渐次缮理，悉复其旧，而坚致牢密又过之。始事于是岁七月，越二年十月毕工。三山父老咸喜大功之成而役不及巳也，爰走书属仲昭记之。”唐陈诩《登郡城楼》诗：“井邑白云间，岩城远带山。沙墟阴欲暮，郊色淡方闲，孤径回榕岸，层峦破枳关。寥寥分远望，暂得一开颜。”宋蔡襄《暮春登南门》诗：“丽谯高倚晚天霞，满目平皋尽物华。十曲胡笳催鼓笞，三重湘酎倩旗夸。连江急雨送归燕，拂地轻风移落花。强凭阑干还自问，此情何处是边涯？”曾巩《夜出南城祷雨》诗：“海天重叠四山云，半出星辰亦半昏。上得篮舆是中夜，六街灯照九重门。”又《二月八日北城闲步》诗：“土膏初动麦苗青，饱食城头信意行。便起高亭临北渚，欲乘长日劝春耕。”郭祥正《南楼》诗：“楼外青山似故人，雨余山色净无尘。青山依旧人还老，一片离愁挂晚春。”明陈勋《登北城镇海楼》诗：“缥缈层城海上头，平临列岫俯沧洲。霜凋树色千家出，松作涛声万壑流。故里湮留惟知褐，暮天摇落此登楼。稻梁何处归鸿急，伫立苍茫不散愁。”袁表《东城楼》歌：“君不见百川尽东走，茫茫万里苍龙吼。鳌足崩奔镇海门，化为石鼓扼其口。海水东流不复回，越王豪华安在哉。欧冶池头青草满。无诸城上白云堆。白云青草无终极，古往今来空叹息。奇峰出云云半阴，赤日行天忽西匿。此时朱夏倏惊寒，风送微凉睥睨间。天际烟生白鹤岭，松梢月出金鸡山。举杯属君君莫辞，翻云覆雨难相知。嗟哉百年能几时，寻常黑发变成丝。夔龙旦奭俱支离，但吸海水添金卮。”
附：旧城
冶城《三山志》：“闽越王故城，今府治北二百五步。”《三山纪略》：“冶山者，古冶铸之地，闽越王都于其前麓。”明王恭《冶城歌》：“七闽山水多奇胜，秦汉封疆古来盛。无诸建国何英雄，赤土分茅于此中。荒城野水行人度，细柳青榕旧宫树。浮世空歌逐鹿时，断矶不辨屠龙处。忽从图画见三山，正在无诸故垒间。丽谯官署人烟积，塔庙琳宫野照间。琳宫塔庙相辉映，平远清泠海天迥。落叶霜传鸟外钟，垂萝月隐云中磬。东城西郭骑纷纷，旌节朝朝侯使君。谁拂尘衣访仙迹，独凌三岛望孤云。”又《冶城怀古》诗：“无诸建国古蛮州，城下长江水漫流。野烧荒陵啼鸟外，青山遗庙暮云头。西风木叶空隍曙，落日人烟故垒秋。借问屠龙旧踪迹？断矶寒草不胜愁。”
子城《三山志》：晋太康三年诏置郡，太守严高治故城，谓城狭不足聚众，将移白田渡，嫌非南向，乃图以咨郭璞。璞指小山阜，曰：“是宜城，后五百年大盛。”于是迁焉。[ht6ss]郭璞《迁城记》：“桑田为海，人事更改。六旬甲子，当有其害。更着重衣，周回重载。郑国归朝，重关为待。鸟出木空，千载不昧。前有双眉，重施粉黛。溪涧水来，尽归于海。主揖其客，客住主在。稳首东日，高山镇寨。木自添金，因城右兑。但见蛇影，莫知坐亥。事过方知，知而未会。龙山高山，光照其代。巧妇能裁，得令人爱。若解修心，得其终倍。市笼放火，聚集磊磊。有一老翁，手持竹筒。重添新宰，在言不在。”《铭》曰：“泰康之载，迁插瓯基。四色牢城，层峦三径。洪许南流，瑞龙地应。其主螺女，现对花峰。千载不杂，世代兴隆。诸邦万古，繁盛仁风。其城形状，如鸾似凤，势气盘拏，遇兵不饥，遇荒不掠，逢灾不染。其甲子满，废而复兴。”唐中和中，观察使郑镒修拓其东南隅。《名胜志》：“北起小山阜，南至虎节门，东起康泰门。稍西至宜兴门，东南至安定门，西南至清泰门。”宋熙宁二年，太守程师孟益修其西南隅，周九百五十丈，厚五寻而杀其半，崇得五之四，表里累以甓石，上设女墙，其下覆以欀瓦。为台(名威武)以抗其隅，创九楼城上。《熙宁图》：“西湖楼、蕃宣楼、五云楼、城西南下金墉桥、三山楼，城东南下长利桥、清微楼，清泰门上泰山楼，康泰门上堆玉楼，城东北隅，今观风亭，缓带楼，城北今超览亭，坐云楼，城西今怡山阁。”下负墙为亭三，一曰雅歌，二曰吏隐，三曰春风。浚其隍，为桥十二，虎节门大桥，清泰门雅俗桥，子城西南隅发苗桥，丰乐门义和桥，宜秋桥，子城东南隅长利桥，定安门仁爱桥，康泰门乐游桥，清泰门众乐桥，开通桥，便民桥，宜兴门桥。[ht]疏以二门，拒以一插。城之门六：南虎节门，在今到任桥。东南定安门，闽王审知作，郡守严辟疆改今名。今右卫前。东康泰门，王审知作，名东康。治平初郡守元绛更今名。上有楼名东山。今丽文坊。西丰乐门，旧罗城门，郡守严辟疆更名乐输，以近都仓也。熙宁二年拓子城，遂为子城门，建炎初更今名。即都仓巷。西内宜兴门，[ht6ss]旧子城门也。熙宁二年扼子城不撤。即今宜兴桥巷。西南清泰门。有清泰楼，今废。门外雅俗桥，即杨桥。还珠门在虎节门外。闽龙启元年作，名镇闽台，又名**门，在今布政司南。宋大中祥符间，郡守严辟疆更今名。绍兴元年火，寻复立。元延祐四年重建。明成化十三年毁，十七年重建。弘治、正德间屡灾，正德三年重建。国朝屡修，旋毁。康熙二十年，总督姚启圣、巡抚吴兴祚改创，扁曰狮子楼，俗名双门。五十九年，又灾。六十年，巡抚吕犹龙重建。《闽都记》：“双门之中，凿巨石为狮子，以压制南面五虎山。”明林瀚《还珠门记》：”门以还珠名者，复古也。是门当薇垣前数百步，上为楼台阙，其下分两途，屹立闽城通街，一方之镇系焉。郡志载其为五代唐王审知所创，初名**，意与归投者音合，图维得众，所见抑何陋耶?迨赵宋抚有天下，僭伪削平，大中祥符间，严辟疆以侍御史出治吾福，更曰还珠，盖取汉孟尝守合浦，德政所感，去珠复还之意，故以是名焉。后**十载，政和中，黄龙图学士裳两知是郡，因其颓圯而新之，名犹旧也。至成化丁酉间，毁于回禄，维时方伯李公嗣、钹公王进相经划重建，瀚林学士四明杨文懿公守陈记之，更署曰镇闽台。弘治甲寅，正德戊辰，上下三十余年，已三罹于灾矣。盖其飞檐耸栋，虽极工致，而延燎易及，识者病焉。辛未春，钱塘陈公珂以闽观察使两转大方伯，于薇垣视篆，未几百废皆举，而此门楼实案藩司，昔谓重谯双门，出入经之，尤所先也。爰捐俸募工，伐木采石，经始于是岁之季冬，官不费帑，民不劳力，越明年壬申仲夏告成。址度广轮，并如昔不增，但夹以高垣，墁以坚甓，通以阁道，四面明棂洞达，无木薄栌节[ht6，7”ss]棁之华。前后扁三字，公亲笔也。宏朴浑坚，可寿悠远，他虞释然矣。于是方伯白公圻、大参王公子言、孙公燧、少参郑公毅、彭公夔，佥谓公之斯举，上追千载之规，而镇俗安民用心尤密，有出前人意表者，奚可无文垂诸不朽。以瀚邦人也，因猥及之。窃惟门揭还珠者，取辟疆旧名，非公独见之明，亦曷克复古人之制，而白古人四百年后之心哉？况公位望之隆，抚一方而藩屏王室，非若孟、若岩、若黄所可班者。故旬宣于是也，以公而明，以勤而慎，以宽而栗，以正大而巍然具瞻，则一门之迹，奚足以多公也？如郡邑、庙学、祀典神祠、谯楼、堂宇，以及先世诸大臣门阀，凡有颓敝，罔不命工修葺完焉。公之宅心何溥耶？兹之一举，则专于复古，而思患预防，匪直为今民忧，其为后民忧也深矣。闽人感公德化，仰睹门名，宁不革薄从忠，思还前古之淳风也欤，昔黄龙图去此，进秩尚书，为宋名卿，公岂下于龙图者哉？不日进位台鼎，秉钧轴，调元赞化，试举而措之。则我朝盛治，还唐也，还虞也，还夏、商、周也？公之大勋业，予尚有望焉。还珠复古特一事，庸记斯门，系庶民千载之思云。按《三山志》：“还珠门，闽龙启元年作，名镇闽台，又名**。”则是门实王璘所筑，非审知也。前志谓为王审知创，而林记引之，不加是正，均误。
罗城《三山志》唐天复元年，王审知创筑罗城四十里，设大门及便门十有六，水门三。[ht6ss]按黄滔《天王寺碑》：“大门八，便门九，水门三。宋熙宁二年，既增筑子城西南，罗城西门缺不复作。丰乐已为子城西门。政和五年，利涉门灾，罗城南门复废不治，二方雉堞，湮没断绝，遂与夹城通矣。今门存者七：南利涉门。[ht6ss]双门上有重楼夹阁，政和五年灾，此门遂废。按即黄碑福安门也，在今安泰桥。东南通津门。祥符九年，严辟疆名兼济。康定二年，沈邈复旧名。按：唐时罗城，惟此门今尚存，俗呼津门，在今通津楼。东海晏门。严辟疆名，俗呼鸡鸭门。按：即黄碑清平门也，在今澳桥西。东北延远门。按：即黄碑通远门也，在今贡院前。北永安门。按：即黄碑济川门也，在旧怀安县治后，今名永安境。西北安善门。上有楼，内有鹿顶门，今西湖旁正伪闽为复道处。按：即黄碑安善门也，今西湖。西南清远门。俗呼鸭门，旧以丰乐为罗城，与清远门接，故中间又有金斗门。熙宁拓子城，遂自金墉桥以南皆无城，门亦废。按：即黄碑清远门也，在今鸭门桥。又按：黄碑有西曰善化门，无者，缘宋熙宁二年增拓子城，以此门作子城门，易名丰乐故也。
夹城《三山志》：”梁开平二年，王审知初筑南北夹城，[ht6ss]南夹城，今宁越门东西一带，北夹城，今严胜门，遗爱门一带。谓之南月城，北月城。黄滔《万岁寺》诗：“新城似月圆。”南城大门二，按：黄滔碑，一日登庸，一日道清累砖甓，设悬门，外楼橹七十间，便门六，水门二，浚濠以通潮汐。北城大门二，按：黄滔碑，一日道泰，一日严胜。便门五。[ht6ss]南城大壕百五十步，北城决河通西湖。黄滔记：后渐湮塞，今多豪右占租。李仁达时，唐兵攻之不下。初，王氏筑城，令陶者印砖，悉为钱文，及兵退，仁达果归钱氏。今门六：南宁越门，双门，梁王审知作，名登庸，以协郭璞迁城之谶。长兴二年，延钧改为闽光，严辟疆改今名。按：即今南门。东南美化门，门内水步门，旧临河务美化门内。按：水步门，一名利津门，今为水部门，在城东南。东北井楼门，按：门内有七穿井，因以为名，在城东北。北严胜门，旧传刘宋时有严胜者居此，鬻米取息极薄，太守以旱祷雨，遂以名门。按：严胜门在平山东，今废。西北遗爱门，旧名升山。治平元年元绛作，明年移尹南京，父老请于府，愿以元之政绩名之，遂改今名。按：即今北门。西迎仙门，门外通怡山，梁时王霸升举，故名。按：即今西门。唐黄滔《天王寺碑略》：“公之筑城也，恢守地养民之本，隆暂劳永逸之策，其名举一而生三，法阳数也，曰大城焉，南月城焉，北月城焉。周围二十六里四千八百丈，基凿于地，十有五尺，作土胎，石而上，上高二十尺，厚十有七尺，外甃以砖，凡一千五百万片。上架以屋，其屋曰廊，其大城之廊也，一千八百有十间。自廊凸而出之为敌楼，楼之层者二十有三，又角立之楼六，其二者层复层焉，皆阑干钩联，参差焕赫。而廊之若干步一铺，铺各以鼓而司更焉，凡三十有六，谓之更铺。其四面之门八：其南曰福安门，福安之东曰清平门；西曰清远门，其西北曰安善门，安善之东曰通远门；其东曰通津门，通津之北曰济川门；其西曰善化门，皆铁扇铜扃，开阳阖阴。门之上仍揭以楼三间，两挟两口翕修廊，双面远碧。门之左右，又引而出之为之亭，两间一厦。又匪楼之门九，曰暗门焉。又水门三，其二树棂筛波，卸帆入舟，鸣舷柳浦，回环一郭，堤诸万户，注之以堰二，渡之以桥九，镜莹虹横，交舫走蹄，斯大城之制也。粤南月城也。东贮九仙，西盛乌石之二山，嘉树蓄云，茂草藏兽。城上之廊一千十有三间，敌楼四十有九。楼之层者三，其门二，曰登庸门、道清门。其上之楼，其下之扉，左右之引亭，建暗门八，水门二。其堰一，其桥五，及廊之更铺二十，悉与大城类。其外之东西，复距而出之，谓之横城。其东也，城上之廊四十二间五厦，其门一，斯南月城之制也。伊北月城也，城上之廊六百四十二间，敌楼二十有六。楼之层者十，其门二，曰道泰门、严胜门。其上之楼，其下之扉，左右之引亭，建暗门四，水门二，其桥一，及廊之更铺十有四，复与南月城类。又觜而出之，谓之横城。城上之廊五间一厦，其门一，斯北月城之制也。其东划长川以为洫，西建乎南盘别浦以为沟，悉通海□朝夕盈缩之底，波泽鳞介，岸泊艓艛，北截越王之故山，派西湖以为隍，若鳌之负，如瓯之置，轩轩然，翼翼然，天设之府，神开之地也。
外城《三山志》：“宋开宝七年，刺史钱昱筑东南夹城，东夹城今行春门南北，南夹城今合沙门东西，即今外城也。南自光顺门而西，即合沙门。城三百二十九丈，其门楼六间，敌楼三十间；东自东武门而北，即行春门也。安边、临江二门楼三间，敌楼皆五间，便门二，一汤井、一船场。敌楼九间，城一百七十四丈，开沿城河二千九百尺。自东武门而南，门楼三间，敌楼二十四间，城三百一十丈，开沿城河三千六百尺，城高丈有六尺，而厚半之，石其基，累甓而覆以屋。太平兴国三年堕之，因其址茨小垣以周焉。今濠隍湮塞，半为民田矣。门凡六：合沙门，嘉祐元年元绛作，名远南。政和二年，张励更今名。自南台渡江十里合沙门，次宁越门，次利涉门，次还珠门，次虎节门，次威武军门，次都督府门。丽谯凡七。程太卿诗：“七重楼向青霄动。”王尚书诗：“七楼遥逾钧龙台。”政和五年，利涉灾。今六谯矣。东南通仙门，美化门之南，严辟疆改名乐郊，后改今名。东行春门，旧名东武，严辟疆改今名。按：即今东门。东北汤井门，外汤路，即安边楼门也。按即今汤门，在城东北。船场门，即临江楼门也。按即今井楼门，在汤门西。西怡山门治平元年元绛作。按亦即今西门。
城濠旧子城、罗城、夹城、外城皆有濠，自南台洪江通潮入城，旧子城之濠，若南虎节门外之大桥，东安定门外仁爱桥，康泰门外长利桥，西次清泰门外雅俗桥，丰乐门外定远桥，次宜秋桥，至北水关是也。旧罗城之濠，若南利涉门外之安泰桥，东由兼济门外之通津桥，而达海晏门外之去思桥，出汤门闸，西次清远门外之澳门桥，并安善门外之西湖是也。旧夹城之濠，若南利涉门外之九仙桥，东水步门外之通仙桥，东北井楼门外之四明桥，西迎仙门外之迎仙桥，北遗爱门外之池桥是也。旧外城之濠，若南合沙门外之洗马桥，东南迎仙门外之板桥，东行春门外之乐游桥，东北汤井门外之四明桥，西迎仙门外之迎仙桥是也。郡城之濠，皆三面环绕，惟城北一段连山，不通水源，古云：“龙腰不可凿。”即此。《三山志》云：“闽王审知曾凿龙腰山，昼开暮合，乃止。”城之水关有四：一在水部门东，引南台江潮，由水关入城，自河口缭绕凡三十有六曲；一在西门之西，引洪塘江潮，由西水关入城，自西禅浦亦三十有六曲，城中河道周折萦回于民居前后，舟航随潮汐往来，其在北门、汤门二关，则但以蓄泄潦水而已。
闽县城附郭在府治东南
塘头城在合北里。明嘉靖间里人董世道捐造，万历四十年拓而大之。
塘湾民城在合关里，嘉靖间造。
翁崎民城在江右里，嘉靖间造。
中洲炮城在时升里。
罗星塔城在永北里。
金牌寨城在嘉登里。
圆山寨城在江左里。
崇新寨城在江右里。
登高寨城在江右里。上六城俱国朝康熙五十六年总督觉罗满保、巡抚陈瑸、布政使石沙木哈捐葺。
闽安镇城在江右里。国朝顺治十五年造。
侯官县城附郭在府治西南
侯官故城在府西北三十里。唐武德中析闽县重置治于此。逼临江浒，贞元五年，为洪水漂没。八年，迁入府郭故址，名侯官市，亦曰侯官阁。[ht6ss]怀安废县，在府治西北。宋太平兴国六年置县，初治于原江北三十里。咸平三年，移治石岊，广故驿为县治。明洪武十二年移入郭内，万历八年并入侯官县。
古田县城
在翠屏山南双溪汇流之上，明弘治十三年，邑人布政罗荣请筑城。为门四：东曰万安，今名澄清；西曰永丰；南曰迎恩，今名太和；北曰望阙，今名节镇。水门五：曰威武，曰金井，曰朝阳，曰玉滩，曰观澜。西北跨山，东南滨溪，广袤七里许，高一丈七尺，厚一丈，周一千三百丈有奇。嘉靖中倭警，增高城垣三尺。万历二十五年，增置敌楼十，城堡六十有七。国朝康熙四十年，知县陈瑸修葺。乾隆五年，奉文缮治城内外马道七十五丈，城垣三十七丈，八年竣工。古田废县，今为水口驿。东南至府城百八十里，为延津上游锁钥之口。有浮桥横于江津，设盐政官，朝夕验放，亦曰水口关。明林俊《城古田记》：“古田，古侯官地。刘、林巨姓世居之，亦世田之，故曰古田。又玉之所尝产也，故又曰玉田。开元时，始析县，汇双溪，倚翠屏，揖仙亭，立文峰、五华于左右以囿群山也。田矗矗鳞次，走坡斜以联山之极。民仅田，故醇；阴箐邃壑，逋亡依阻，故易哄。正统间，邓寇茂七长驱入县，民仓卒走，庐舍墟，藏蓄抄掠以尽。天顺间，讹言陈寇谅五至，县数数惊，民望城为命，吏以为非我久于处也，置弗闻。月阴雨寒，鸟惊而鹿骇，家无贴席之夜。予友大方伯蘖山罗君志仁，郎署时也，与故老林堪谋曰：“古，盗冲也，城之，存乎人。今天子留意城诸县，古独无举焉？夫无大顺之希文，朔方之南仲，奚恃能城？无西川之仗义，延州之青涧，奚恃能守？盍图诸？遂连疏诣朝，下之部，蘖山言之部，再下之御史，蘖山又言之御史，则巡按陆君偁任焉，专县之力而相以郡租之羡，授能于永福令姚祯，程物略基，量功而命日，申宪令以肃城梗。风驱雷行，万畚并筑。姚去而代如姚，三越祀，功以成告。凡纵，尺度之，石而址者三，甓而堵者十，甓而雉者四，合之十。高七，横如纵，损其七焉。凡周，丈度之，千三百有畸。凡费两度之，万八千有畸。岳立云连，如防遏溃栅以隔猛噬风雨，而大厦之庇也。辛酉寇至，庚午寇又至，人恃城无恐，因颂陆君之功德，蘖山遗故土世世之安之惠也，请记于予。尝闻之，略先事之防者，必有临事之悔。陈仓城，孔明以无利引去，莒城不备，子重克其三都，城国之备也。抑发端引会，固有司其间者。古，历三千二百五十年而后县，县七百五十四年而后城。而蘖山适起其间，显相默运，山川灵气，至是完以密矣。是固今日一面之占，亦他日系国安危之地。古因以名焉。惠答山川，其固小小哉，抑古者以民心为城，诚吏于土者责也，可观政矣。罗荣《古田县筑城记》：“八闽牛女分野，《禹贡》扬州之域，秦汉置郡国，始丽中州。吾邑依于万山中，东联罗源，西濒南平，南临闽清，北界政和，东西少北抵宁德、建安，少南则怀安、尤溪也。延袤计里各四百有奇。民无末作，勤生于田，因地卑高而丘塍之，虽崇峦迭□，泉可引溉，盈尺不遗，此邑所由名也。惟地衍田广，又林菁蒙密，邻封流转之民，于是为归，逋逃不逞者亦间厕焉。正统乙巳，四方多故，沙尤魁寇邓茂七乘乱构煽，旬月徒丑数万。吾邑素鲜兵祸，又世届承平，所谓金革什伍，无先具以应卒，而排栅围堑之类，亦阙于缮治。士女仓皇欲奔省府，则途长阻水，舟楫断绝不可到。率望山截山臬之[ht6，7”ss]土奥，墟墓之穴，奉头窜伏，豺虎狶蛇，不暇恤也。稚弱啼号，辄弃去，或壅其口而绝。贼长驱入境，据县庭，分徒大掠，了无所获，民庐焚燔殆尽。逾年渐次殄灭，遗氓稍出，饥寒困顿之后，暴死于疫。越十五年，为天顺癸未，有陈亮五者，蘖芽其恶，闾巷伤弓，相讹寇至，一月十数惊，越三时乃定。生聚二十年，粗成里落，故老谈及乱离，有泫然出涕者。弘治初政，屡诏被兵所在亟修城池，有司无良，而百姓好佚，间有扶义亻叔傥，又无作者以翼其成，岁月玩忄曷而已。岁已酉，余随计由江浙涉淮泗，历齐鲁，入京师，凡经名邦大府，皆严城守，十室之邑，未有弗慎于暴客之防者，乃作而叹曰：“卫民弭乱，固如是乎？”因怀桑梓以穷陬盗薮，久无数雉之甓以为棲，负明诏何如哉？既而邑人林堪至，质愚言为然，遂即想疏于庙，事下兵、工二部。时御史四明陆君偁按闽，廑恤民隐，亲莅相度，檄永福知县归安姚祯来董是役。邑治东隅临大溪，民居跨其上，必用毁折一二十武，而钜家右姓多层楼结构，开户迎曦，临流眺远为光景，习居重废，不能相从。姚君乃奋然曰：“吾先为其难者。”决策下令，肇工于东隅，期日率吏兵循溪督视，而拆卸者恐后。历两月基成，垒石如甓，工登大半，姚以事去。又越三年，城乃成。凡周围长一千三百丈，址阔一丈，堵石三尺，砖一丈，女墙四尺，凡高一丈七尺。工料费白金一万一百八十七两。先是乡民出财力，怨谤如沸。弘治辛酉，白水寇至，杀乡兵，逼邑治，以城粗立，不敢入，官军至，乃歼焉。正德庚午，山寇大作，揭旗伐鼓，呼噪绕村，逢人捉杀。四乡男女摩肩入城，贼自东瞰守望有备，乃去。至是怨者始释，易谤为颂矣。予闻古之制，内王都，外侯国，咸着雄堵高广之式。《周官》掌固，《易传》设险，《春秋》凡城必书，修治以时，王政所首。盖人萃则乖，乖则乱，弭乱必有为之所者。今兹高城深池，上下完固，旗帜铃柝，儆备匪懈。郊坰之外，山谷之间，生齿百万，倚是为安。夫以数千百年之阙，卒就于今，是固圣朝君相在上，保邦顾远，又有贤大夫以襄成之，或有数存焉耳？荣何力于其间哉？然兴作之大，无过是役，不可无述。辄识岁月颠末于左，使知创作之意，而修治圯堕，不能无望于后贤云。
屏南县城
在双溪。国朝雍正十二年，总督郝玉麟题请增设县治，知县沈钟创筑，城垣周三里许，长六百七十五丈，高一丈九尺，厚一丈一尺。东西南北敌楼四，炮台四。门四：南曰承柱，东曰通福，西曰来安，北曰拱极。
闽清县
城在梅溪南里许。旧无城，东、西、北创三楼，置栅为门，曰迎恩，在县南；曰大西，在县西；北曰敌楼，在县北。国朝顺治十八年，知县姜良性始造小城，辟门四：东曰光化，南曰宣政，西曰永宁，北曰拱辰。周五百十丈，高二丈，厚八尺，又水门一。雍正十一年，巡抚赵国麟修葺。
长乐县城
在六平山之阳。《城邑考》：“明弘治三年筑，仅里许。嘉靖三十二年，以倭患增拓之，广五里，辟门五：南曰阳春，北曰拱极，东曰镇海，西曰清江，西南曰平政。水关五，警铺五十有七。三十七年，增置敌楼十有三，高一丈五尺，厚一丈，周一千四十五丈有奇。崇祯间，知县夏允彝复扩城垣二百八十丈。国朝因之。明郑世威《长乐县筑城记》：“长乐，即古新宁，唐上元初，迁置今所。东北界巨海，南界福清，西北界闽县，又西界永福，北界连江。腹里为邑，不城不隍，民固贴然狎于农桑，鲜识兵革。洪武间有诏命城沿海诸卫所，为备倭计，未始议城吾邑。弘治庚戌，上虞潘公府奉例始城之，规制弗称，久之倾颓。然而四境宁谧，无事防守，先后凡数百年于兹。迨嘉靖壬子，岛夷寇浙东，而黄岩赤城之间告变旁午，于是提督闽浙军务太仓思质王公忄予，屡檄城事，而邑之士民罔即应命，上之人亦狃于其故而执议弗坚也，旋请报罢。乃思质王公轸念吾邑震邻之惧，谆谆然力主其事，谋诸巡按侍御邢台玉泉赵公孔昭暨藩臬守巡诸公，佥谓长乐宜城。檄下我邑令詹侯。侯乃吁众咨诹，款谕上意，士民始跃然用命。侯上其状报可，于是议财用，峙木石，相基址，量工命日，事事赀费，悉出自公帑。募游民而佣之，四方利若直者继至。虽坊里各役一人，人各辖一区，不过稽其成而已。城高若厚，各丈有奇，周一千四十丈，设水关凡五。上环雉堞，傍辟四门，重屋其上：南曰阳春，北曰拱极，东曰镇海，西曰清江，又西南便民门曰平政。始于是年十月，迄逾年甲寅七月。工不愆素，民不告劳，而城成焉。侯谓邑之大事不可无纪，乃率士民微言于余。余惟设险守固，重门御暴，古先哲王保邦之道所不废也，即四方平定，不可无城。况去海最迩，而浙东前车又宛然在目者乎？方今全闽无恙，刁斗未闻，幸赖诸当道为民捍患，亟议徙薪，而詹侯祗承德意，作我长城，先事之防，盖屹然金汤之固矣。夫经之营之，有俶其城，繄我公之德，抚字之，保障之，庶民倚赖之，繄我侯之德。后之莅吾城者，仰其德必思所以济其美。外患既殄，内政益修，而信孚，而守固，庶几熙熙然复见海滨邹鲁之盛。讵非今日讠于谟伟烈，有以贻百世而不泯者欤。侯闻之，矍然曰：“某也，何敢当？唯王公之德，斯民之力。”遂立石于清江之浒，书其事之始末，用垂永久云。侯名莱，浙之常山人，丁未进士。时僚佐师宾及诸所相厥成者，并列之碑阴。
新宁旧城，在敦素里之平川。今为崇贤里，俗呼古县。唐武德六年置新宁县于此。上元初，县改名长乐，徙今治。
梅花所城，在新开里，去县治东北四十余里。明洪武二十年造。三面距海，东为城门，西为水关，南连沙冈为南门。延袤三里，计六百四十八丈，高一丈八尺，厚六尺，女墙一千二百二十，敌楼二十有四，窝铺二十。潮至则舟皆抵城，潮退则平沙弥望。
石梁蕉山司城在十五都，明嘉靖三十八年造。
松下司城在二十都，明嘉靖三十九年造。
小祉司城在二十都，明嘉靖四十一年造。
垄下民城在二十都，明嘉靖四十年居民造。
连江县城
在龙漈山南，鳌江北，明嘉靖二十年筑。门四：东曰镇定，南曰广化，西曰承恩，北曰怀宁。又小门三，水关三。广四里许，高一丈二尺，厚一丈，周九百丈有奇，雉堞一千六百。嘉靖三十六年，佥事盛唐增高三尺，建窝铺三十有六。三十七年，都司断事王汝奇开城外濠，自东至西，延袤四百余丈，又自东岳观至郑家园计二十余丈，广八尺。四十一年，知县熊尹臣复建敌楼十一，窝铺十。国朝雍正年再被水倾圯，五年重修。
温麻城，晋置温麻县，在今福宁府境，后废，唐改置于此。定海所城，在县二十七都。明洪武二十年，江夏侯周德兴造。高一丈五尺，周八百丈，窝铺十有六，西南各辟门一，城外河壕阔六尺，深二尺。
北茭司城在县二十六都，去县一百十里，周一百五十丈，明洪武初江夏侯周德兴造。
蛤沙司城在县二十九都，去县五十里，周一百五十丈，明洪武初江夏侯周德兴造。
东岱寨城在永贵里，国朝康熙八年展界复造。
罗源县城
在东戴坑。明弘治中，列栅为十门。越数年，知县徐珪请筑土堡，毁旧门，建新门六。正德十四年，知县黄相又垣东西二门。嘉靖三十七年，推官徐必进奉檄尽拓其旧筑之，以备倭寇，辟门四：东曰宾日，西曰承金，南曰阜熏，北曰朔易。万历七年，佥事李乐改筑以石，延袤四里许，高一丈五尺，厚一丈三尺，周八百三十一丈。辟门五：东曰恬波，西曰岁成，南曰阜熏，北曰迎恩，西北曰小西。敌楼六，水关二，涵关二，垾关一。国朝顺治六年增筑东门瓮城一。康熙十四年，建窝铺二十八，炮台三。二十一年，增建战楼一。四十四年，知县陈于宣重修。雍正十年奉文修葺。
永福县城
在磨笄山之阳。初未有城，明嘉靖三年，知县何谦始为石基土墉，厚丈许，高一丈五尺，周七百二十丈。后令文惠、陈克侯相继修葺。又因倭寇破城，增筑敌台十。万历十七年，山寇起，士民以东北城垣环于山湾，不便守御，请移入山顶。辟门四：东曰永泰，西曰平西，南曰双清，北曰瞻京。又水门一。国朝康熙三年、七年、十九年，皆被水，知县于昌孕、李景明、董治国倡修。雍正五年，知县张宣、张廷球、冯绍立相继修葺。十年，重修。
福清县城
在鹫峰山之麓。初未有城，明正德八年，知县朱衮始为四门：东曰文兴，西曰双旌，南曰龙江，北曰玉屏。嘉靖三十三年防倭，更筑垣周九百九十三丈，高一丈八尺，厚一丈四尺，女墙一千三百，警铺二十有四，水关二。三十七年，复筑敌台三，增高城垣四尺，浚河深广各二丈。万历二十二年，知县丁永祚议拓城，徙西北，移旧城四百余丈，增新城二百丈，益以月城，又辟小北门以便行者。天启四年，知县康承祖增筑敌台五，西北城增高四尺，覆以堞楼数十丈，增置警铺。国朝雍正十二年，知县张廷球请帑修葺。乾隆十年，知县饶安鼎请帑葺。明林俊《福清四门记》：“福清四城门成，耆民群相率来云庄请记。按县本长乐割地，名长安，名福唐，又名永昌。福清，今名也。吻海背冈，风潮簸啮。山童乏林，木、石离离骨竖。人钟之，忠特奇峭，其次亦凝重自立。县旧无城郭，贾胡之舟东泊，则狼顾鹿骇，鼠以窜，当道者忧之。且城之，材钜而力诎也。且门之，须而城举焉，而令政弗肃，役者玩。正德壬申，上虞朱侯朝章以左官来知是县，负刑曹之刑名，内台之激扬张翕，牛刀鸡割，风疾而草以靡，烛照之而阴无所伏。弊孔呈现，费复而门，程工垣属为固，崇其楼，采章之，纳远景而聘遥瞩，有戒栖御兵焉。因地命名，其东曰文兴，西曰双旌，南曰龙江，北曰玉屏。岳立云连，观政者以为知务。夫国无大小，善守者全。《易》设险取诸坎，重门取诸豫，而艮为节，慎出入门阙，垂先事之防者如此，汴之东西水门，昌黎子以闬寇偷、固风气，宣布君上之文武，归陇西公之功。然则侯之辟四门，其不深可纪耶？抑善治者以得民心为本，划地而守，金汤无足为固，民之心皆城也。一或携贰，虽铁扇石枢，严门重闭，将拆樊而入无难者。故曰在德不在险。侯才望特绝，外至而来，固日月寓于福，犹毕志县人，垂无拔之厚惠，嗣侯者其尚心侯是心哉？崇土而城，结民心而城，将并以举矣。”叶向高《福清县拓城记》：“福清为县，自唐圣历二年割长乐县南八乡始置，时称万安，从乡名也。伪闽龙启元年始名福清，元州之，明复为县，而俱无城。嘉靖甲寅，以岛夷毒闽，蔓延濒海四郡。福清内蔽三山，而外遏莆、阳、泉、漳，实绾毂重地，寇所出没，始议城。时师环其疆，仓皇毕事，北傅高山，西跨冈峦，而东迫陵阜。贼登阜而攻，若对垒焉，从东望西，周垣毕睹，我之戍守虚实，较若列眉，而最害在北。戊午之变，贼据北山，俯而瞰城，每发辄毙，守堞之士，披靡奔溃，无有以一矢加遗，日未移晷，万室荡然。论者咸为城咎，亟欲议更。顷之，寇创归，城遂如故。迄今三十余年，而莫任其事。前令广昌罗侯、清远欧阳侯先后为牍，言城失险状，俱报罢。岁壬辰，岛寇肆虐朝鲜，海上戒严，邑父老诸生群走请当道，下其议属领邑事者，谦让未遑。无何，丁侯自德化徙令是邦。侯尝读前令牍，业为扼腕，下车首循城，慨然三叹兹城之不更，即一旦有急，令何以从邑子弟立，睥睨间，往事之不忘，其安能晏然于此土也？父老诸生顿首，愿受划。侯乃陈便宜甚具以请，俱报可。属以募卒增饷，造[ht6，7”ss]舟余舟皇，公帑大诎。公乃令民以丁亩输金，召父老之干力者董事辟城。跨北山而台其上，移西城山之半，包冈萦涧，缩东城避阜为台，以当敌冲。四门益以月城，一新诸楼橹，敝堵洼垣，咸有增筑。经始于癸巳初春，入夏而告成事。金汤屹如实，父老相劝趋役，而侯固日夕抚循，却盖徒行，暴烈日中，版筑奔走，云集子来，城成而过者诧以为神。侯乃悉稽城垣经费，某所，某役受金若干，巨细条分，纤悉无漏，籍而报诸当道，榜通衢以示民。物情大孚，父老固已心德侯，又念其劳苦功高，相与谋为祠祀侯。侯力辞谢，则相率造不佞，谓是役也，实邑万年之伐，太史宜纪其事，以诏来兹。余惟任事之难，昔人所叹，病在处堂偷安，筑舍挠议，虑之者不审，而听之者易淆，往往无穷之业，以小利害堕矣。然皆其祸福未形，是非方隐，非抱独知之契者，难以从事。未有如邑城之失险受祸，往辙昭彰。耳目所共睹纪，无俟悬断而豫卜者也。乃犹或怀承平之安，以不腆敝赋，勤君侯之焦思，则吾邦人愧矣。昔当土宇初定之时，其经划滨海独详。闽自列郡外，置卫者四，融居一焉，而翼之以万安所。夫宁重福清，诚重闽也，福清完而三山之屏树，闽南之道通，渊乎神谟，此所谓见万里之外欤！然则君侯之功，宁下邑是赖，即闽百世祝可矣。兹役也，台使者监司咸赞其议，而太守山阴何公为尤力，详具薛观察所为记中。计移旧城四百余丈，增新城二百丈，并月城，台楼及修筑诸费，共征编户六千七百余金，莫有逋者。督役则邑丞某簿，某效劳则耆民某等七十余人。侯，南昌人，名永祚，别号见白。岂弟明敏，绰然循吏，尢能任事，加意兴除，此其大者云。
[ht]镇东卫城在方民新安二里。明洪武二十年，江夏侯周德兴造。垣高二丈三尺，厚一丈，周八百八十余丈，为门四，警铺四十有三，女墙一千三百四十有九，敌楼三十有一。国朝改为寨，分拨长福营，左军守备移驻城内。
万安所城在平南里。明洪武二十年，江夏侯周德兴造。垣高一丈八尺，周五百二十五丈，女墙八百二十有七，警铺十有三，敌楼十有八，东西南为门，上皆建楼。今沿其旧，设兵防守。
海口镇民城在方民里。明嘉靖间造，周八百四十四丈，女墙一千六百有五，警铺二十四，敌台七，辟门五。嘉靖三十四年，倭寇犯镇，民多死者，御史吉澄请帑金七千七百余两赈之，镇民愿以所赈筑城。万历十年，知县罗万程请帑修之。三十五年，知县凌汉[ht5，6”ss]翀修西南沿江一带。四十三年，知县汪泗论增高东北一带，添设敌台一，警铺四。四十六年，久甫复圯，知县王命卿重修。国朝顺治间海寇据城，旋平，后立有寨。
化南民城在化南里。明嘉靖间造，今废。
沙塘民城明隆庆间造。
街坊附
闽县、侯官合治街
宣政街自鼓楼至还珠门，东属闽县，西属侯官，今名鼓楼前。
南街自还珠门至南门，东属闽县，西属侯官。
闽县
井楼门街自狮桥北达井楼门。
汤门街澳桥东北折而达汤门。
水部门街
新街宣政街右，今按察司前。
东街还珠门外折而东，达东门，唐名左通衢，宋曰凤池坊，为许将立。互见《第宅》。《闽都记》：“内有注水石斛，凡四。”
新塔街闽王时号新路口，有安福寺崇庆塔，故名。
柏衙前街元行省柏帖穆尔居此，故名。
馆前街闽王时五州诸侯馆也。宋湛俞隐居于此，三召不起，名旌隐坊。元宣慰使魏天祐寓坊内，名福星坊。
三牧坊宋名太平坊。明正德间，为知府何显、知州何岗、知县何继周兄弟立，一名枋门。
朱紫坊宋朱敏功兄弟居之，朱紫盈门，故名。互见《第宅》，一名新河，有三桥。
鳌峰坊唐名九仙坊，以通九仙山，宋曰登瀛坊，以状元陈诚之名。按：以上三坊，即今地名，故列于巷前，侯官县同。
东衙巷旧官廨所，有东总门，一名大东衙。
提举衙巷旧有提举衙。
万岁巷旧有万岁寺，今呼庙巷。
沿河东巷今名玄坛河墘。
通贤境巷内有通贤里社。
竹林境巷五代闽促生营地，郡守黄裳名仁庆坊。《闽都记》：“有竹林通应庙，故名。”详《坛庙》。
石幢巷内有宁海神祠，封广利王。
行春境巷内有行春里社。
尚书里巷以尚书林瀚居此，因名。通水部门，一名河西。
德政桥巷
东闸巷
河务巷
使君桥巷
后岸巷
花园巷宋参知政事陈忠肃别业。互见《园亭》。
祠山巷在闽县学前南行折而东，今名草履营。
新丰巷内有新丰庵，以通府治，亦名府巷。
县前巷县治南折，通欧冶池，东抵贡院巷。
悦济巷在悦济桥傍，通北门后街。
钱塘巷通北门后街。
欧冶池巷
存德巷东通府前，南出新丰巷。
长河巷内有长河境。
乾元巷旧有乾元寺。
经院巷东通井楼门街，西通开元寺前。
灵山巷开元寺后。
延善庵巷今名通天境巷。
卫巷
城隍边巷
坊表
东南节镇坊明嘉靖中立，在福星坊。
海邦砥柱坊在巡抚署西，明立，国朝重建。
南服屏垣坊在巡抚署东，国朝乾隆十七年建。
天下文章坊国朝康熙戊寅年立，在学院前。
澄清坊南察院前。
激扬坊
贡院坊成化七年立。
奎壁腾辉坊
麟凤呈祥坊二坊旧名“论秀”、“登俊”。正德十一年，御史胡文静辟地其南，改今名。
为国求贤坊在贡院前旧天开文运坊。
天开文运坊在贡院前，旧为龙门坊。
登瀛坊在登瀛桥前。
天衢坊在贡院左，旧明经取士坊。
云路坊在贡院右，旧为国求贤坊。以上四坊俱国朝乾隆十八年重修贡院改，惟登瀛坊旧无，新建。
振肃坊二坊俱南察院前，明建。
东察院坊旧城隍坊，在岳镇坊北，明正德十一年改建。
依仁坊晋子城厢。《治平记》：“东定安坊，以其方有定安门名之。”后改今名。
岳镇坊即宋依仁坊，明布政使陈珂改今名。
振纪坊按司前，明成化年按察使马文升立。
紫薇垣坊旧名旬宣，明正德年，布政使陈珂立。
闽都坊旧名闽会，在旧县治。
十闽首县坊闽县治前。
兴贤坊府儒学前，旧名进德坊，宋更今名。
秀实坊旧曰升秀，士人有累举不第者，后登科，宋改今名。
文明坊在闽县前，国朝乾隆戊午年重建。
发政坊内旧有养济院、安济坊。
以上公署坊表。
宋
状元坊嘉祐八年，为许将立，在东街，今存。
继伟坊高介卿与子安世同年登科，故名。
振名坊一陈大丞，以方医名，一彭文嗣登第名。并在后河。
状元坊绍兴十三年，为陈诚之立，在拱星坊。
筹帅坊在福星坊，因王祖道两知乡郡，故名。
棣华坊郑杜兄弟三人俱中武举，杜廷试第一，因名。一名汤巷。
寿宁坊通井楼门。
温泉坊郡守元绛浚泉，砌石为井，揭宇环之，一名汤井。
高行坊旧名乡习营，以骁勇名坊，内有驻泊营。后赵伯尚以八行举，更今名。
海晏坊一名河浚，旧罗城海晏门旁。
秘书坊以陆藻、陆蕴兄弟官秘书名，今名篦梳巷。
罾浦坊一名河东，以郡中有谶：“罾浦坊中人挺生”，故名。
华萼坊闽王时号新市。
美政坊旧名施政，宋易今名，一名河西。
尊儒坊一名蔡奇巷，蔡伯亻希所居。
使旌坊李冫免任漳守，故名。一名大石井，又曰梅枝巷，今名花巷，以内通百花务也。
连桂坊给舍黄唐传居之，刘延康以其兄弟登科，因名。一名厂巷。
清泰坊一名石井，大观中李殿撰畸立。
朝仕坊朱敏元居之，故名。一名小石井。
岳临坊内有嵩岳行宫，故名。一名塔崎顶。
拱星坊一名卢巷，闽王时号新路口。
联荣坊以樊仁远、仁达兄弟故名，内通小石井。一名登龙巷。
骁骑坊古驻泊营也，宋时将卒自他所召集者居此。今坐营司是其故址。一名嘉荣坊，宋李俯知婺州，子提举衙东，因名。今名南营。互见《第宅》。
光泽坊在横冲营内，义井二，宋名润泽。
涟漪坊临河。
化成坊古铸冶所，一名铁冶巷。
全胜坊以旧营名，今法海寺前。
仙迹坊通九仙山里社，中有双石奇迹，今名观巷。
甘棠坊旧普光塔寺前。
大隐坊以韩召居之，故名，明改冠英。
思义坊旧曰阜财，交易所也，宋易今名，通大隐坊，地名厂下。
仁庆坊五代闽曰促生营，宋郡守黄裳改今名。
高节坊旧名严师，因林提学徽之名，后杨通判干引年致仕，更其名。
至善坊胡氏兄弟文炳、文炜同时登科，因名。
濯缨坊通使君闸。
积货坊近市，郡守黄裳更名，通促生。
兼济坊通津门旁。
坦履坊西通朱紫坊。
浚明坊在东衙经纬小巷。
华林坊通平山，内有华林寺，故名。
丽文坊宋名丽景，明成化间移建贡院于内，改今名。
元
清河坊至元间辟是路，通左司理院，一名花巷。
孝节坊至正中为郑庆生妻林氏立，在嵩山下。
明
方伯坊为布政车宁立。
大司空坊为尚书赵荣立。
大学士坊为侍读学士林誌立。以上俱宣政街至南门。
步瀛州坊为弘治壬戌科进士立。
会魁世科坊旧澄清坊，为弘治己卯科参政林廷□、佥事谢廷柱立。
三尚书坊正德六年，为冢宰林瀚、司徒林泮立，名二尚书坊。后增司空林廷选，为三尚书坊。
庆云坊为正德癸酉科举人立。
吉士坊为正德丙子科举人立。
应奎坊为弘治已酉科举人立。
进士坊为正德甲戌科进士李景元、林炫、林春泽、田邦杰立。
群英坊为弘治已卯科举人立。
萃贤坊为弘治辛酉科举人立。
光禄坊弘治十六年，为少卿王鼎立。
登庸坊为弘治戊午科举人立。
冠英坊正统中，为举人王浩立，在岳镇坊南。
都谏坊为给事许天锡立，在福星坊。
豸绣坊为御史李烨立。
萃英坊为成化壬午、己酉、戊子三科举人立。二并兴贤坊内。
世美坊为永乐巳未科、大顺丁丑科、成化乙未科进士立。
象贤坊为知府林元美子谕德瀚立。
大司成坊为国子监祭酒林瀚立，在黄山。
达尊坊正德十二年，为致仕南京兵部尚书八十四翁林瀚立。
四桂坊在三牧坊，为教谕何继高及三牧昆季立。
解元坊为解元傅鼎立，法海寺东。
孝行坊景泰间，为都指挥王胜立，在狮桥。
大司徒坊、小宰坊二并为尚书黄镐立，在柏衙前。
貤封报德坊为郎中郑汝美父主事天与立，在白湖。
经魁坊为宣德已酉科举人林澄立。
参伯坊为参议郑观立，在高湖。
世登金榜坊为知府林元美、子吏部侍郎瀚、孙兵部郎中廷木昂、曾孙礼部主事炫四世进士立。三并林浦。
科第联芳坊为参议林壂立，在塔林。
人瑞坊《闽都记》：“万历八年，为林春泽百岁立，坊成春泽赋诗：“翠旗谷口万松风，目耑息犹存一老翁。讵意皋夔黄阁上，遥邻园绮白云中。擎天华表三山壮，醉日桑榆百岁红。愿借末光垂远照，康衢早晚颂华封。”
都宪坊三一为成化二十三年都御史王克复立；一为尚书黄镐立，并柏衙前；一为都御史陈纪立，在下渡。
进士坊十四一为副使翁晏立，在南街。一为知府李烨立，在兴贤坊。一为进士张纯立，在东街。一为知府孟王巳立，在三牧坊。一为知府邵铜立，一为参政黄埙立，二并法海寺东。一为参政林迪立，一为知府叶亨立，一为主事陈宪立，三并南台。一为进士蔡肃立，在下渡。一为永乐丁丑科林元美立，在林浦。一为左布政林號土立，在塔林。一为参议邓珙立，在竹屿。一为进士叶铤立，在后屿。
蓬莱真境坊在通仙门西。
贞节坊一为御史杨永母王氏立，一为陈启妻潘氏立，一为高明妻林氏立，三并在凤池坊内。一为李岳妻刘氏立，通贤巷，一为举人林庭桂妻郑氏立，林浦，一为林克从妻李氏立，塔林。
国朝
升平人瑞坊康熙四十六年，为闽县百有二岁吴庭木云立，在卫巷。
乐善好施坊乾隆十四年，为诰封奉政大夫何长浩立，在南关外。
贞节坊一为康熙间王大恩妻林氏立，后屿。一为雍正间陈武榆妻邓氏立，井楼门外。一为乾隆年李基妻陈氏立，一为乾隆年李鏊妻黄氏立，一为乾隆年陈兆发妻丁氏立，三并井楼门外。一为乾隆年鄢世凤妻傅氏立，康山庙边，一为乾隆年镶白旗顾继盛妻金氏立，一为乾隆年正白旗金世耀妻夏氏立，一为乾隆年张天坤妻李氏立，三并朝天桥边。一为正蓝旗马天与妻田氏，一为镶白旗刘士铨妻姜氏，一为镶黄旗邢士楷妻佟氏，一为正白旗刘邦臣妻孙氏，一为正白旗杜正相妻李氏，一为正白旗高尚瑜妻周氏，一为正白旗张朝兴妻王氏，一为正白旗王殿选妻高氏，一为正黄旗白良玉妻徐氏，一为正白旗董文弼妻周氏，一为正白旗王景尧妻高氏，一为镶白旗徐弘鉴妻孙氏，以上俱乾隆年立东门外。一为乾隆年正白旗锁荣华妻管氏立，东门城边。
侯官县
西门街自定远桥至西门。
北门街自土街口至北门。
北门后街北街之西。
后街南街之右。
衣锦坊初以宋陆蕴、陆藻居之，名棣锦。后王益祥居此，更今名。
文儒坊以宋祭酒郑穆名，一曰儒林坊。
光禄坊旧有法祥寺，岩石上有“光禄吟台”四字，为宋光禄卿程师孟镌，详见《山川》。坊北有巷，曰井巷。
桂枝坊以唐陈去疾登第名，一名牛育巷。
甘液坊一名水局巷。
道山坊在官贤坊南，以道山亭名。一名天王岭，内有道士井。详见《古迹》。
官贤坊在侯官县前。《三山志》：“内有苏公井一。”
永安坊
怀德坊宋司业郑南居。
善化坊元贞元年，平章高兴于州冶西南创驿馆达西门。
淳仁坊宋名晏公坊，今名后曹。
熙然坊在定远桥右巷直街东。
右院巷宋右司理院故址。
万寿巷亦名府巷，旧有万寿寺。
沿河西巷一名虎节河墘。
杨桥巷一名右通衢，宋宣和间改名春风楼，一名丰盈坊。《三山志》：“楼前苏公井一。”
郎官巷宋刘涛数世为郎官居此，故名。陈烈亦居此。
塔巷旧名修文坊，知县陈肃因其中举人数不利，改修为兴文，遂登科，后改文兴，今名塔巷。
黄巷晋永嘉间黄氏居此，唐校书郎黄璞仍居此。名益著。详见《第宅》。
安民巷
宫巷旧名仙居坊，内有紫极，后崔、李二姓咸显贵，改名聚英、达明，复为聚英。
吉庇巷宋郑性之宅址，名急避巷，后改今名。
螺女巷内通石塔，一名来里巷。
小水流坑
大水流坑
花巷在双抛桥
闽山庙巷内有闽山庙，北通衣锦坊。
打线营
圆巷一名小黄巷，在金斗桥边。
西衙巷
马房巷一名便民巷。
石狮巷
宜兴桥巷
钟山巷大中寺前。
定远桥巷
都仓巷宋时积贮于此，今名旧米仓。
西营巷
大排营巷今名孙老营。
小排营巷
余府巷宋余深宅此，旧怀安学前。
西门边巷今呼谢婆巷。
东峰巷旧有东峰寺。
西峰巷今名西峰里。
猫皮巷一名麻竹巷。
醋巷一名富巷。
郭通巷
坊表
遵义坊晋子城厢。《治平记》：“西宜兴坊，以其坊之门名之，后改今名。”《三山志》：“坊名仁义，表东西也。”
藩维坊即宋遵义坊，明布政使陈珂改今名。
肃政坊明成化间按察使重建。
国计坊都转运盐使司前。
揆文坊
奋武坊二并在东察院前，坊北巡海道前。
宣化坊成化十九年，知府唐珣重立府治前。
觐光扬烈坊
就日瞻云坊二并万寿宫前，国朝康熙间建。
十闽首郡坊在府前，国朝康熙间建。
谨肃坊接官亭左。
致敬坊
迎恩坊接官亭右，并西门外。
昭利坊
祐正坊二并以昭利王祠名。
永通坊在通判衙前。
以上公署坊表。
宋
新美坊以崔大夫及第，立黄巷口。
锡类坊中奉刘藻以孝闻，诏赐粟帛以旌之，因以名坊。
耆德魁辅坊为丞相郑性之建，在吉庇巷。
风宪坊为御史余清之立，在清远门。
贞节坊为福建都事贾讷母贞节立，在安民巷口。
眉寿坊至治初，为张安定年一百五岁立。
明
翰英坊正德十三年，为知府前吉士郑昭立。
恩光坊为佥都御史林廷玉父芝立。
解元坊为工部都给事中林廷玉立。三并还珠门至南门直街之西
旌孝坊为孝子高惟一立，在文兴坊，修撰罗伦《赠高孝子》诗：“三年蔬水如君少，一片天然孝子心。昨夜三山明月照，不知甘露洒幽人。”
三世联芳坊为进士邓焯掖立。
少宗伯坊为礼部侍郎萨琦立。二并在新美坊内。
文武传芳坊
大京兆尹坊
南台总宪坊三并为都御史王鼎立，在安民巷。
尚书第坊为工部尚书林廷选立，在吉庇巷。
聚奎坊成化丁卯科为闽侯举人立，复为壬午、乙酉、戊子科举人立，在后街。
世锦坊为参政王佐立。二并在衣锦坊内。
闽中三凤坊为工部主事林清源、户部尚书林泮、浙江副史林浚渊伯仲立。
登黄甲坊正德四年，为戊辰科进士立。
步青云坊为正德丁卯科举人立。
闽秀坊为成化辛卯科举人立。
拔萃坊为成化甲午科举人立。
集贤坊正德七年，为天顺壬午科、成化乙酉科、戊子科举人立。
国华坊正德七年，为庚午科举人立。
三元坊成化十年，知府唐珣为状元陈□、会元林誌[ht6ss]、解元张伯福立。上七坊并在藩维坊内。
拔秀坊弘治十八年，为甲子科举人立，在北门。
大司徒坊为户部尚书张继立，在文儒坊。
东南战功第一坊为总制张经立，在芋坑山。
进士坊九一为参政王英立，在南街西；一为刑部员外郎周熊立，在后街东；一为成化十一年，参政郑□□立，在衣锦坊；一为知府任文遂立，在文儒坊；一为知府王景隆立，一为参政薛琚立，一为弘治七年癸丑科进士立，三俱在藩维坊；一为天顺三年进士娄瑾立，在北门；一为郎中刘琮立，在凤岗。
贞节坊一为举人裴俊妻蔡氏立，一为金石妻余氏立，二并在后街。一为谢□妻潘氏立，在文儒坊。一为李徽妻林氏立，在三山驿前。
国朝
孝子坊乾隆四年，为孝子何履旭立，在郎官巷。
贞节坊一为顺治间汤士城妻何氏立，在源里鸿尾。一为康熙间林振岩妻陈氏立，在洪塘山。一为康熙间陈辅銮妻林氏立，在源里鸿尾。一为康熙间杨俨妻王氏立，在凤凰池。一为康熙间蒲肇基妻郭氏立，在北门外马坑。一为雍正间郑任鉴妻林氏立，在祭酒岭。一为雍正间陈蔚起妻胡氏立，在西门外荷亭。一为雍正间葛得我妻徐氏立，在北门外新店。一为郑长滋妻林氏立，一为李肇魁妻陈氏立，一为李肇芳妻林氏立，一为曾景惠妻陈氏立，一为张廷遵妻叶氏立，一为王讠华妻林氏立，一为王元立妻郑氏立，一为王元定妻李氏立，以上俱乾隆年立，在西门外新亭。一为乾隆年陈梦鲤妻林氏立，洪山桥。一为陈文焕妻郑氏立，一为力子俨妻陈氏立，一为吴有远妻郑氏立，一为林日旻妻陈氏立，一为林邦龙妻谢氏立，一为魏日[ht6，7”ss]火广妻曾氏立，一为张元济妻郭氏立，以上俱乾隆间立，在北门外观音亭。一为乾隆年潘彦国妻林氏立，一为乾隆年严常任妻林氏立，二并在北坛。一为乾隆年林嘉猷妻王氏立，在北禅寺。一为乾隆年蔡克明妻严氏立，一为乾隆年陈治傅妻林氏立，二并在铜盘山。一为乾隆年周维丛妻倪氏立，在北门外马坑。一为乾隆年李琳妻王氏立，一为乾隆年何茂猷妻林氏立，二并在北门外新店。一为乾隆年张帝擢妻林氏立，在北门外灰炉头。一为乾隆年林长辉妻陈氏立，在北门外龙腰山。一为乾隆年张奋异妻陈氏立，一为乾隆年苏文爵妻赵氏立，一为乾隆年程绚声妻高氏立，三并在西门外荷亭。一为乾隆年官可则妻王氏立，在西门外文山浦。一为康熙间廖超妻林氏立，在马园山。一为乾隆年庄应琳妻林氏偕男仁妻周氏立，在马鞍。
古田县
大街南自太门，北抵节镇门。
中街南自按察分司，北抵油巷。
后街南通横街，北抵文兴坊巷。
县前街东自青藜阁，西抵中街。
县后横街东自城西，抵迎仙桥。
下市横街自南门，抵劝农桥。
上坊横街西接玉堂坊。
后林巷东通大街，西抵水松坑。
赵家巷西出大街，东抵城。
万家巷东通城门，西至街。
文兴巷东通城，西至后街。
方厝巷东通水门，西抵大街。
庄家巷直至郭厝园，西至普济井。
金井苍东通城，西通街。
张厝巷东通大街，西抵后田。
蔡舍巷东通水门，西抵大街。
油巷东通太街，西抵吉祥寺。
汤舍巷东至街，西抵中街。
长桥巷东通城，西抵大街。
丁厝巷东通玉滩门，西抵中街。
当街后巷
县后巷南自焕文水门，西至迎仙桥。
慈济新宫巷南从迎仙桥，北横陈魏屋边巷。
分司巷东通大街，西抵按察分司。
石平巷东通石平桥，桥崩，门寨后为民居，抵大街，巷尾有井。
双塔巷巷口有双塔，东通大街，西至后河。
朱舍巷东通城，西至大街，旧有水门，后塞。
后庄巷东出后河，西俱抵城。
下庄巷东出后河街，北俱抵城。
坊表
仁寿坊在县治南，宋时立。明天顺间知县尹古重修，后毁。
宣化坊在县谯楼西儒学东。明洪武初扁曰善教。成化十年重修，复名宣化，正德七年毁。
兴贤坊在学右畔。明万历二十二年，知县刘□阳改为文运、重光，一在后街佑圣宫前。以上二坊明末废。
城隍坊在三保。
以上公署坊表。
宋
兰魁坊在县治北大街，邑令刘元亮为省元苏大璋立，明废。
恩荣坊在焕文桥傍。
攀桂坊在县治北万安桥巷口，嘉泰间为林森立，明废。
承流坊在县谯楼东，旧名通德，邑令洪天锡为林择之建，后毁。
元
云梯坊在后街，元时立，明洪武初重建。
明
玉堂金马坊在一保，旧名云津。洪武初为翰林学士张以宁立，弘治六年知县屠容重修，崇祯壬申复毁，庚辰年知县郭维藩重立。
文兴坊在县治北，旧名达英，明洪武初改名文兴，嘉靖元年毁。
文登坊在县治北，宋时立，名昼锦，明洪武初改为文登。
丛桂坊为永乐九年举人曾斌、吴牧立，在县治北。
步蟾坊为宣德五年举人林献立。
登瀛坊在县治西，明宣德间为进士陈敏政立。弘治末，知县萧谦改立于县治之南，名曰春魁。正德七年毁。
应奎坊为天顺元年举人赵昂立，在县治北。
擢秀坊为天顺间举人庄严立，在县治北。
青云坊为弘治九年举人张文造立，在县治南。
褒恩坊为弘治间诰封郎中罗宗荫立。
凤鸣坊为正德间举人林钺立，在县治北。
大方伯坊为正德间布政使罗荣立，在县治北。
宾俊坊为嘉靖二十二年举人魏焕立，在县治北。
登俊仿在中街，明末废。
张学士坊在三保。
进士坊二一为弘治三年进士罗荣立，在迎仙桥畔；一为万历年间进士余文龙立，在南门外。国朝乾隆甲子年大风，倾圯。
贞节坊一为曾缙妻赵氏立，在县北。一为陈天颜妻姚氏立，在六神巷口。一为陈德宽妻周氏立，在西园巷。一为何翁氏立，在后街。一为徐陈氏立，在油巷。一为江诗雅妻彭氏立，在迎仙桥。一为魏学洙妻江氏立，在八都。一为陈玉才妻钟氏立，在杨阪。
国朝
孝子坊为雍正五年卢朝鼎立，在县治北。
贞节坊一为康熙十四年，郭圣昌妻黄氏立，在迎仙桥，一为雍正元年林日肃妻陈氏立，在达德坊。
屏南县
南门大街
东门大街
西门大街
陆厝街
西门后街
北门街
县前街
学前街
城隍庙街
义学前街
闽清县
学前街
迎恩街
十字街
西门街
浮桥头街
后坪巷
际留庄巷
后葛埕巷
南宅巷
下社里巷
湖园巷
桴桥头巷
坊表
兴贤坊宋崇宁二年立，在儒学前。
玉山坊元丰二年立，在台山旁。
宣化坊明正统七年，知县吴清立，在县治前。
崇礼坊在县治右。
步蟾坊在县前。
以上公署坊表。
宋
贤良坊治平四年为陈祥道立，在县治西。
使华坊绍兴十五年为提刑刘觊立，在县治前。
释褐状元坊淳熙四年为黄唐立。
状元坊嘉定元年为郑自诚立。二并在县治东。
明
进士坊二一为许容立，在县治西；一为**立，在护仁里。
长乐县
西街县治西隅。
十洋街县前，如十字，因名。明隆庆六年，知县蒋以忠砌，东抵兴贤坊，西通射圃，南经所憩亭。
北街东抵城隍前，西抵北门，南隶上巷。知县蒋以忠砌。
城隍街县东，知县蒋以忠砌。
兴贤坊县东，通儒学前。
岭口街县东，通文化街。
河南街县西，通仁泽坊。
后坡巷县东隅上街。
大园巷上街至城墙。
新巷兴贤街，旁有方井。
东贤巷新巷左，修曲不能旋马。
府巷上街直至城墙。
府埕巷下街，即旧儒英门地。
太平桥东上巷北抵水关，西循溪人民居。
太平桥东下巷南抵城墙，西循溪阪至城。
金厝巷东隅上街，抵芝山。
湖井巷东隅下街，南抵田中，有井。
五通巷西分司旁，上通社稷坛，嘉靖间知县俞介开。
杨井巷县治西，通射圃，中有醴泉井。
陈存巷西隅上街，通社稷坛，知县俞介开。
上巷西隅，抵拱极门。
衙里巷西隅下街。
坑尾巷西隅上街，通金斗坑。
下巷西隅坑尾巷。
绿衣巷县治西街，居民侵其半，今复之。
坊表
兴贤坊正德七年知县杨梁立。
仁泽坊正德七年知县杨梁重立，在县治西。
正学坊正德十五年知县曹钅兹立，在东察院前。
贤路坊旧名泮宫，嘉靖二十四年教谕刘洙润改今名，在儒学东。
崇正坊知县杨梁立，在东门外朱文公祠前。
镇夷坊在梅花千户所。
激扬坊即正学坊，万历间知县卢龙云改今名。
以上公署坊表。
宋
翰林坊元祐间为学士陈合立，在县治东。
明
榜眼坊为永乐丙戍科陈全立，在县治前。
翰林坊为陈仲完、陈全、陈登叔侄三翰林立。
擢桂坊为永乐壬午科举人王借立，在十四都。
文化坊正德七年，为林坦、林珀、林塘、林章立，在东门外岭口。
双桂坊为正德巳卯科举人陈大用、大护立。
九德坊正德丁丑科，为进士陈长珍、郑宪、陈文沛、**涣、陈毓贤、庄维春、陈嘉谋、林公辅，戴玉成立，在县治西。
都宪坊嘉靖四年，为副都御史谢士元立。
忠谏坊嘉靖十五年，为太常寺评事林公黼立。三并在县治东。
尚书坊嘉靖十六年，为工部尚书林廷选立，在县治西。
登瀛坊隆庆三年知县蒋以忠重立，在县治西吴航头。
联科状元坊为马铎、李骐立。
累世名卿坊
兄弟文宗坊为陈省兄弟立。
父子解元坊为林赐、林乔立。四并在十洋街中。
解元坊为林赐、林乔、林谷显立，在县治南。
登云坊为举人池鲸立，在县东隅。
世科坊为高沂、高森父子立，并书高浚、高淮、高绍保、高伯龄、高进德、高號土、高仕张、高廷忠于上。
联桂坊为李孟玉、叔玉兄弟立。
龙门坊为御史吴实立。
宪台坊为御史吴实立。三并在二都。
柱史坊为御史陈言立，在六都。
世沭恩光坊为陈嘉谋立。二并在十二都。
台宪坊为御史陈崇德立。二并在十九都。
牧民坊为进士林承训立，在二十一都。
状元坊三二俱为永乐壬辰科马铎立，一在县治东，一在大宏里。一为永乐戊戍科李骐立，在县西。
绣衣坊四一为正德三年御史陈言立，在县治东，一为御史林廷选立，在六都。一为御史陈文试立，在十二都。一为御史陈景隆立，在十九都。
进士坊六一为正统乙丑科李叔玉立，在十洋街。一为成化丙辰科陈潭立，九都。一为正统壬戍科郑序立，在十都。一为成化甲辰科石璧立，在十二都。一为知府林继衡立，在二十都。一为参议王有恬立，在大宏里。
贞节坊一为高伯明妻陈氏立，在四都。一为林以德妻王氏立，在十二都。一为谢杰妻陈氏立，在十九都。
连江县
大市街西为钦平上里，东为钦平下里。
塘边西街一名塘边街。
天王前街街北别名仙塔街，旧有天王寺，故名。
化龙街一名大井头，桥北称土重后。
西上街即西门街。
万石街一名白石顶。
仁寿街一名高吟。
王巷街
塘边东街一名城隍前。
登云街
长街南抵云路街。
云路街一名后路街。
兴贤街一名义井。
学前街直抵东门，西上为王步街。
王步街东达小东门。
宏路街一名解元坊街。
院前街旧有资寿院。
务后街旧有税务局，故名。
社坛巷在真武庙旁。
江上巷一名上巷。
卓家巷
陈家巷二巷俗呼婆奶巷，今废。
花锦巷一名水巷。
石桥巷一名巷柄。
郭家巷一名射圃巷。
郑家巷一名新巷，今废。
文山巷、武边巷、仁美巷、南亭巷以上四巷，一名府巷。
城隍巷、荔枝巷、孙家巷以上三巷，一名塔巷。
小龙津巷一名巷柄。
大龙津巷一名中巷。
坊表
龙津坊旧名丛桂，宋咸淳间改今名，在县前大街。
怀德坊宣化桥西。
魁龙坊县西天王前。
亲仁坊四并咸淳间知县宋日隆立。
云路坊元至元间知县窦茂发重立。
连云坊天历间知县李荣立，在郑家巷口。
兴贤坊明永乐初，邑人周铎立，在宏路口兴贤宫旁。
澄清坊宣德九年知县刘仲戬立，在县右。
宣化坊旧名美政，宣德十年知县刘仲戬改今名。
稽古坊弘治三年，为知县陈检立，在魁龙坊。
凤岗坊万历间，知县张聘夫立，在县东北。
以上公署坊表。
宋
昼绣坊政和六年为王元鼎立。
状元坊淳熙元年为郑鉴两优释褐立。二并在怀德。
省魁坊嘉熙六年，为常挺立，在钦平里。
昼锦坊嘉定十五年为释褐高梦月立，在光临里。
登龙坊咸淳巳未，为赵良榕登文武进士建，在资寿街。
明
昼锦坊宣德元年为进士赵雍立，在西江街。
衣锦坊宣德二年为进士林淮宗立。
大魁坊宣德八年，为榜眼赵魁立，在江南街永思庵旁。
济美坊宣德间为举人林茱、林从川父子立，在西门大街。
宪节流芳坊宣德九年为副使林锦立，在天王前街。
青云坊旧名丛桂，正统间为举人吴善立。
丹桂坊正统间为举人周仪立。
攀桂坊正统间为举人张贞立，在二十九都。
文魁坊正统六年为举人陈隆立，弘治三年为其孙举人陈宠重立。
联英坊正统间为举人赵琏、赵皋父子立，在仁寿街。
应奎坊正统间为举人赵瑛立，在务后街。
毓秀坊正统间为举人林璺立，在东岱。
解元传坊景泰间为解元翁宾、举人翁士荣立。
廌绣坊景泰间为御史张子初立。二并在县前大街。
文科坊景泰间为举人陈元宪立，在王巷街。
凤鸣坊景泰间为举人林治立。
登科坊天顺间为举人陈崧立，在安庆里。
登俊坊成化间为举人吕继和立，在宏路街。
梯云坊成化间为举人章楼立，在文山街。
传芳坊成化间为举人陈从儒立，在登云街。
宪节流芳贤科接武坊成化间，为副使林锦、举人林泮父子同立，在文山巷。
联芳坊成化间，为举人林彦修、林彦学、林智兄弟立，在县东长街。
世美坊成化间为举人赵壆立，在江南街。
世英坊成化间为举人翁士荣立，在宏路街。
起凤坊弘治间为举人陈元宪立，在王巷街。
亚元坊弘治间，为会魁杨公荣立，在县南相公堤。
三边总宪四世登瀛坊弘治间为副都御史欧信立，正德二十九年以其孙思贤、思诚连登进士重立。
宪台双诰坊正德辛未为御史王德溢父王钢立。
郡伯坊正德戊寅，为知府陈晴和、知州陈玺立。
福星坊嘉靖丁酉为参政游琏立，在县西。
参藩坊嘉靖间为大参赵雍立。
天锡纶褒坊嘉靖间为副使吴世泽父吴王仓[ht6ss]立。
科甲传芳坊嘉靖间为进士吴世泽、吴文华、举人吴应乾、吴尚诚立，在县前大街。
司徒大夫坊为郎中陈坦立。
大夫良坊为知州陈址立。
大夫坊为同知吴尚诚立。
柱史坊嘉靖四十三年，为御史孙用立。
贤大夫坊万历间为同知王一岳立。
百岁耆儒坊万历间为都谕黄鸣鹤立。
三世中丞坊万历间，为赠右都御史吴王仓[ht6ss]、吴世泽、都御史吴文华立。
大司马大中丞坊万历间为尚书吴文华立。
世科坊二一为景泰七年举人张伟立，一为成化二十年举人陈谦光立。
豸绣坊二一为宣德九年御史孙钦立，一为景泰四年御史张子初立。
进士坊二一为景泰三年进士陈鸿立，一为嘉靖元年进士朱冕立。
贞节坊一为弘治间黄羽未婚妻谢氏立，在定海堡。一为嘉靖间孙坦妻邱氏立，在王步街。一为嘉靖间王复源妻滕氏立，在二十九都。一为万历间孙梦弼未婚妻林氏立，在天王街。一为万历间黄应龙未婚妻陈氏立，在透街。一为天启间陈天秩妻立，在美政街。一为崇祯间陈乔桂妻林氏立，在福星坊街。
国朝
孝子坊雍正七年为孝子张焘立，在仙塔街。
贞节坊一为康熙间游日临未婚妻杨氏立，在义井街。一为康熙间游邦兴未婚妻林氏立，在兴贤境巷。一为康熙间陈邦琳妻郑氏立，在幕贤街。一为雍正间游为光妻黄氏立，在化龙街。
罗源县
县前街
学前街
宅前街
馆阁前
司前街
东门街
西门街
钟楼街
半街
塔头街
草桥街
半行街
南门街
坑园街
浿边街
路角街
凉平下街
桥囝头街
北门街
罗厝巷
后张巷
孝巷
左城边巷
右城边巷
假山巷
溪边巷
北城边巷
余厝巷
五显宫巷
杏□巷
后边巷
浿边巷
学东巷
学西巷
水关巷
五显巷
阮厝巷
东门城边巷
坊表
耆寿坊宋开宝元年立，在笃行坊口。
庆元坊开宝三年立，在八角井巷。
清源坊雍熙三年立，在澄清坊内。
延庆坊皇祐五年立，在梅关巷。
登贤坊嘉祐五年立，在万寿塔边。
登泰坊淳熙三年立，在岸桥侧。
仁寿坊绍兴三年立，在县治东下海岭。
棣华坊元至元二年立，在社稷坛前。
笃行坊明洪武五年知县郑复初立，在水陆寺侧。
承流坊在县前左，后改为牧爱。
宣化坊在县前右，后改为保障。
崇文坊明洪武十年，县丞庞益立，在儒学前。
旬宣坊布政分司左。
停骖坊
驻节坊，二并弘治间知县徐珪[ht6ss]立。
演武坊嘉靖乙巳年知县高相立。
腾蛟坊学前左。
起凤坊学前右。
义路坊儒学东路口。
礼门坊儒学西路口。四并万历元年知县萧蔚立。
以上
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:00:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>