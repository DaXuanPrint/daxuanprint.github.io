<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="北辕录,北辕录全文在线阅读,北辕录全文在线下载,大玄古籍书库">
<meta name="description" content="地理笔记。南宋周煇撰。1卷。记载了淳熙四年(1177)敷文阁待制张子正充贺金国生辰使，右监门卫大将军赵士褒为副使，率团出使金国的经过。使团从临安(今浙江杭州)出发，至盱眙军(治今江苏盱眙)过境，由金国的泗州(治今江苏盱眙北)经南京开封府(今属河南)，再北上至中都大兴府(今北京)，参加了金国皇帝的生辰祝贺仪式活动后，返回临安，往返凡96天。本书叙述了一路上所经金国各地的风土人情、名胜古迹，及使团的吃住招待，车船接送等情况，尤其对京城中都的建筑风貌、官场礼仪等更有细致描绘。为后人研究金朝文化及宋金关系，提供了">
<title>北辕录_周辉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">北辕录</span> <br/>
          作者： <span class="inputVal" id="bkauthor">周辉</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,游记,完结</span> <br/>
          字数： <span class="inputVal" id="bknum">[book_length]4547</span> <br/>
          说明： <span class="inputVal" id="bkdec">地理笔记。南宋周煇撰。1卷。记载了淳熙四年(1177)敷文阁待制张子正充贺金国生辰使，右监门卫大将军赵士褒为副使，率团出使金国的经过。使团从临安(今浙江杭州)出发，至盱眙军(治今江苏盱眙)过境，由金国的泗州(治今江苏盱眙北)经南京开封府(今属河南)，再北上至中都大兴府(今北京)，参加了金国皇帝的生辰祝贺仪式活动后，返回临安，往返凡96天。本书叙述了一路上所经金国各地的风土人情、名胜古迹，及使团的吃住招待，车船接送等情况，尤其对京城中都的建筑风貌、官场礼仪等更有细致描绘。为后人研究金朝文化及宋金关系，提供了宝贵的第一手资料。有《续百川学海》本、《古今说海》本等。</span> <br/>
          封面： <span class="inputVal" id="bkimg">Z_11157.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]北辕录
[book_author]周辉
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,游记,完结
[book_length]4547
[book_dec]地理笔记。南宋周煇撰。1卷。记载了淳熙四年(1177)敷文阁待制张子正充贺金国生辰使，右监门卫大将军赵士褒为副使，率团出使金国的经过。使团从临安(今浙江杭州)出发，至盱眙军(治今江苏盱眙)过境，由金国的泗州(治今江苏盱眙北)经南京开封府(今属河南)，再北上至中都大兴府(今北京)，参加了金国皇帝的生辰祝贺仪式活动后，返回临安，往返凡96天。本书叙述了一路上所经金国各地的风土人情、名胜古迹，及使团的吃住招待，车船接送等情况，尤其对京城中都的建筑风貌、官场礼仪等更有细致描绘。为后人研究金朝文化及宋金关系，提供了宝贵的第一手资料。有《续百川学海》本、《古今说海》本等。
[book_img]Z_11157.jpg


[book_title]北辕录
淳熙丙申十一月二十九日，诏待制敷文阁张子政，假试户部尚书，充贺金国生辰使；皇叔祖右监门卫大将军士褒，假明州观察使、知东上阁门、兼客省四方馆事副之。
明年正月七日，陛辞出国门。初九日离行在。二十一日，至淮阴。二十六日，燕馆习仪。二十八日，北行引接。传御使副即馆，坐受其谒。上中节序立其旁，虏遣接伴使昭武大将军尚书户部郎中李佾，广威将军尚书兵部员外郎完颜宗卞，僎宾立饮，引接三杯而退。
二十九日，盱眙置酒饯使介，度淮，午至泗州津亭。使副望拜如仪。接伴戎服陪立，各带银牌。牌样如方响，上有番书“急速走递”四字。上有御押，其状如“主”字。虏法：出使皆带牌，有金、银、木之别。朝服对立于庭，至展起居状，三节人讲参礼，使副升厅，茶酒三行。虏法先汤后茶。少顷，联辔入城，夹道甲士执兵，直抵于馆。旋供晚食果饤，加南方斋筵先设茶筵一般，若七夕乞巧。其瓦垅、桂皮、鸡肠、银铤、金刚镯、西施舌，取其形，蜜和面油煎之，虏甚珍此。茶食谓未行酒，先设此品。进茶一盏，又谓之“茶筵”。次供馒头、血羹、毕罗、肚羹、荡羊饼子、解粥、肉齑羹、索面、骨头盘子，自后大同小异。酒味甚漓。食毕，即锁门，内外不通。
二月一日，甫交睫间，接伴所晨衙，三节谓北家声喏，各相呼而起，时犹未至三鼓。旋觅杯水洗漱。冠栉毕，点心已至。灌肺、油饼、枣糕、面粥，有供糕糜处。或未暇举筯，忽一人呼官员认马，三节出门，马已预定。上一、上二，贴于背上，以防差误。马科于民，谓之户马，御者不俟据鞍即散，盖防与之话言，泄秽事也。细车四辆，奉南北使副，亦以序行。车之形制既不美观，出馆，各有细纱二烛笼为导，气象甚不佳。亦有羌管从后，声顿凄怨，永夜修途。行人为之感怆。车每辆用驴十五头，把车五六人。行差迟，以巨挺击驴，谓之走车，其震荡如逆风上下波涛间。粗车三十六辆，每辆挽以四牛，礼物私觌使介，三节行李皆在焉。自起程至三许折车，真定、汴京、燕山也。盖常先一两程，而往来人夫及挽车牛驴，至州县更易。
六十里至临淮县。县有徐城，本徐国，有徐君墓，季札挂剑处即此。是日行循汴河，河水极浅，洛口即塞，理固应然。承平漕江淮米六百万石，自杨子达京师，不过四十日。五十年后，乃成污渠，可寓一笑。隋堤之柳无复仿佛矣。
二日，至虹县，晚宿灵壁县。汴河自此断流。自过泗地，皆荒瘠，两岸奇石可爱，石产于县凤凰山，以小为贵。或云花石纲所弃者。虞姬墓在西岸，虽无碑，却有材疃，名“阴陵”。灵壁旧为镇，亦名献齿头虹，本红阳、夏丘二县地，《汉书》红阳侯立是也，讹而不改，遂名曰虹。
五日，至永城县，县本敬丘县地，汉更敬丘曰太丘，陈寔为之长。县北有芒山，与砀山相接。
六日，至谷熟县。十八里至南京。入阳熙门，市楼榜曰睢阳，夹道甲兵甚盛。张巡、许远庙在西门外，谓之“双忠庙”。其傍则宋玉台，此地高辛氏子阏伯所居商丘也。武王封微子杞为宋国，后唐号归德军，本朝王业所基．升为南京。诏即衙域以为大内，以归德为名，后升应天府，太上皇于此登位。虏今改归德府。及门，数妓来迓，北使率皆骑驴，不约束步武，便乘骑也。入境，男子衣皆小窄，妇女衫皆极宽大。有位者便服立，止用皂纻丝，或番罗系版绦，与皂隶略无分别。绦反插，垂头于腰，谓之有礼。无贵贱，皆著尖头靴。所顶之巾，谓之“蹋鸱”。
七日，至宁陵县。县本宁城，古葛伯国，六国时属魏，为信陵君无忌之封。宿拱州襄陵驿，虏改曰濉州。濉河在十里外。本襄邑县，宋襄公葬于此，故曰襄陵。
八日，至雍丘县，县故杞国，武王封禹后东楼公。县东有葵丘，齐桓公所会也。行二十里，过空桑，伊尹所生之地。又里许，即伊尹墓地，名三家。次过范郎庙，其地名孟庄庙。塑孟姜女，偶坐配享有，蒙恬将军也。又六十里，至陈留县，县本郑邑，为陈所并，故名。实张良之封邑。或云陈思王亦生于此。
九日，至东京，虏改曰南京。未到城，先过皇城寺、宜春苑，使副易朝服，三节更衣带从，跨马入新宋门，旧曰朝阳，虏名洪仁。楼橹濠堑甚设。次入瓮城。次入大城，人烟极凋残。至会同馆，旧贡院也。接伴所得私规，尽货于此。行户倍偿都穷。晚食酒，贮以黄缸，味差胜。有以柑子饷承应人，得之甚喜，谓之“孔果子”。按东京，春秋卫、陈、郑三国之境，古大梁城也。
十三日，至黄河，浮航以渡。自南抵北，用船八十五只，各阔一丈六七尺。其布置相去又各丈余。上实筭子木，复覆以草，曳车牵马而过，如履平地。虏以“顺天”名桥。予观骈头巨舰，纤以寸金，规制坚壮，扫兵守护甚严。不日我国家恢复河朔，过师枕席上云：“当知此桥为利之博焉。”十八里至延津，律即袁绍渡处。
十四日，至汤阴县。汤阴本荡阴，晋侍中嵇绍死节之所。又有羑里城、羑河、羑市，文王所囚之地。
十五日，至相州，阛阓繁盛，观者如堵。二楼曰康乐、曰月白风清。又二楼曰翠楼、曰秦楼。时方卖酒其上，牌书“十洲春色”，酒名也。或云韩魏公昼锦堂，今为一贵人宅，石记犹在。好事者叩门打碑，不禁也。相出茜草，故缬名天下。铜雀台、讲武城、章河、纣之朝歌城，皆在境内。讲武南有塔，闻是旧邺，于高丘相望，名七十二冢。世谓曹孟德狙诈，惑后人，使迷其葬所。相实古邺相魏文侯始封之地。
十六日，至邯郸县。县，古赵国。“邯”，山名，“郸”，尽也，邯山至此而尽。凡城郭字从邑，故字皆从邑。赵王丛台在县之北，闻每年三月二十四日，空巷上简子冢，冢形如砚，世谓“砚子冢”。程婴、公孙杵臼墓亦在焉。路逢一细车，盖以青毡，头段人家也。“头段”者，谓贵族及将相之家。
十七日，至邢州，古巨鹿郡，故邢侯国也。秦兼天下，于此置信都县。
十八日，至内丘县，内丘本汉之中丘。未至内丘，西望太行山，冈峦北走，崖谷秀杰，如昔所闻，山延袤八十里。
十九日，至柏乡县，县本春秋晋郭邑之地，汉光武即位于鄗之南。六十里至赵州，道经光武庙，有二石人，首横于路。俗传光武欲渡河，二人致饷，虑泄其踪，乃除之。又云：“遇二人，问途不答，怒而斩之，已而皆石也。”未至城五里，渡石桥。桥从空架起，工极坚致，南北长十三丈，阔四之一，实隋人李春所造。元祐间赐名“安济”，有张果老驴迹。
二十日，至真定府。未至城，先过滹沱河。河流不甚阔，闻当春涨时殊湍急也。真定在春秋时属鲜虞国。
二十二日，至新乐县。县古鲜虞国，汉中山孝王母马昭仪随王就国，王于是建宫于乐里，而呼为“西乐城”，语讹“西”为“新”。四十五里至中山府，尧始封于此。
二十四日，至安肃军，过白沟河。
二十五日，至涿州。黄帝战蚩尤于涿鹿，即此地。
二十六日，至良乡县。入内通侍郎李庆和赐银合汤药，贴用红绫。敕书云：  “敕：某卿远持庆币，来贺诞辰，驰华隰以良劳，次郊亭而伊迩。宜有节宣之馈，以彰眷遇之优。”
二十七日，过卢沟河，即卢龙也。燕人呼水为“龙”，呼黑为“卢”，亦谓“黑水河”。色黑而浊，又急如箭。至燕山府内外燕宾馆，赴班荆宴。少定，传衔馆伴使：昭武大将军、太子少詹事蒲察明，少中大夫、侍御史邓俨为之副。南使与之互展起居状，继与接伴互展辞状。天使敬昊赐宴，单仲赐酒果。酒九行，礼毕，趋人城。初入端礼门，次入南门，次入丰宜门，次过龙津楼。楼亦分三道，通用夺玉石扶栏，上琢为婴儿状，极工巧。次入宣阳门，由驰道西南入会同馆。甫就次，有天使完颜汴，传宣抚问。
二十八日，忠勇校尉刘彦忠、忠翊校尉何彦来交礼物，天使乌古论赐洒果，宣威将军充东上阁门副使郭喜说朝见仪。
二十九日辨色，副使率三节入见行司，捧国书于马上前行。初出馆，横过驰道行，而御廊东西曲尺各二百五十间。至掖门下马。自专德门，由会通、承明二门入左嘉会门，趋而南，至幕次。少项鸣钟，钟罢，卫土山呼，百官里见，时方辰正。斯须，于幕间见曳玉带者五人先出，后知为东宫亲王平章令公也。继独引副使捧国书。顷之，阁门绿衣吏来，引都辖以下，都辖，三节之长。先入宣明门，次行政门，于隔门上面北序立。门之里，即殿庭隙门。见副使舞蹈之节，俟礼物过，副使由右出，三节自东入，拜于大毡上。上有一品至七品黑漆黄字牌子，盖其朝署也。一毡可容数百人，遍地制成鸾凤。殿九楹，前设露台，柱衣文绣。两廊各三十间，中有钟鼓楼，两外垂金漆帘，额饰以绣。廊之西，马有被红绣鞍者数匹，乃高丽所进。殿门外卫土二三百人，分两傍立，尽戴金花帽锦袍。宣明门外直至外廊，皆甲士，青绦甲居左，旗执黄龙。红绦甲居右，旗执红龙。外廊皆银枪，左掖门入皆金枪，人依一柱以立焉。仁政门左门用甲士讫，见无一人跛倚者。凡门屋下皆青队，执弓矢，人数各有差。若乃经从之处，宫殿门名，兹不具载。北宫营缮之制，初虽取则东都，而竭民膏血，终殚土木之费。瓦悉覆以琉璃，日色晖映，楼观翚飞，图画莫克摹写。佐佑之初，役民兵一百二十万，数年方就，死者不计其数。三节既出，副使疾作，依柱以立，扶策至幕次。未毕馀礼，小底入报，小底二百人。传旨免礼数。至于殿门外，受衣带，三节继之。是日，丽、夏使人同见。少留，俟其礼竟，阁门来引，复旧路出。至嘉会门，驻立久之，以丽人在门外受赐未毕也。归馆久之，宣威将军、客省使兼东上阁门卢玑到馆押伴，置酒殿上。近例，止就赐副使免坐。第拜表谢，三节各受衣带五事，尚书公独以病辞。馆伴所服，以礼例应给，使副衣带各七事，有靴而无笏。虏无象简，所用皆木赝也。
三十日，就馆宴，天使李显全赐宴并酒果。燕山酒固佳，是日所饷，极为醇厚，名“金[氵阏]”,盖用金[氵阏]水以酿之也。
三月一日，雨，免入贺，不尔，必致沾服失容。有习来此者言，虽雨，立移时．不恤也。
二日，天使完颜奕赐“分食”者，分御膳以赐之也。
九日，入辞，使副受书而归。
十日，离馆。燕，古冀州地，武王封尧后于蓟，即蓟县也。隋立涿郡，唐为幽州，天宝间曰范阳郡，升为卢龙军。辽曰燕京，名析津府，皇朝改曰燕山府，虏曰大兴府。
二十三日，至东都。未至城三二里，车夫指一土冈，云是“名愁台”，乃晋少帝北狩之路。
二十四日，押宴：镇国上将军、镇南军节度使、兼怀州管内观察使高苏，赐宴并酒果：天使赵泳。食毕，启行。
四月十六日，至家。是行往返凡九十六日。

        </div>
      </div>
    </div>
  </div>
</div>
<!--update:2025-08-30 10:00:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>