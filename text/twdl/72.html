<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="元和唯亭志卷一,元和唯亭志卷二,元和唯亭志卷三,元和唯亭志卷四,元和唯亭志卷五,元和唯亭志卷六,元和唯亭志卷七,元和唯亭志卷八,元和唯亭志卷九,元和唯亭志卷十,元和唯亭志卷十一,元和唯亭志卷十二,元和唯亭志卷十三,元和唯亭志卷十四,元和唯亭志卷十五,元和唯亭志卷十六,元和唯亭志卷十七,元和唯亭志卷十八,元和唯亭志卷十九,元和唯亭志卷二十,元和唯亭志卷末,元和唯亭志全文在线阅读,元和唯亭志全文在线下载,大玄古籍书库">
<meta name="description" content="清元和人沈藻采纂。沈氏字九如,道光时人,国子监生。承父遗命,费时十年,三易稿而成此志。道光二十八年(1848)刻印。二十卷、首一卷、末一卷。全书分都图、形胜、风俗、物产、津梁、祠庙、寺院、社仓、古迹、第宅园亭、冢墓、生员、监生、人物、孝友、耆硕、流寓、列女、杂记、八景诗等部分。体裁严密,图文并茂,保留了明以来地方史料。道光二十八年原版毁失,民国二十二年(1933)沈氏后人重加纂修,铅印传世。冯桂芬称赞此志说“是编之成,斯是贵矣!”可与名志书相颉颃。_元和唯亭志_全文在线阅读_元和唯亭志_全文在线下载_大玄古籍书库">
<title>元和唯亭志_沈藻采_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">元和唯亭志</span> <br/>
          作者： <span class="inputVal" id="bkauthor">沈藻采</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]174637</span> <br/>
          说明： <span class="inputVal" id="bkdec">清元和人沈藻采纂。沈氏字九如,道光时人,国子监生。承父遗命,费时十年,三易稿而成此志。道光二十八年(1848)刻印。二十卷、首一卷、末一卷。全书分都图、形胜、风俗、物产、津梁、祠庙、寺院、社仓、古迹、第宅园亭、冢墓、生员、监生、人物、孝友、耆硕、流寓、列女、杂记、八景诗等部分。体裁严密,图文并茂,保留了明以来地方史料。道光二十八年原版毁失,民国二十二年(1933)沈氏后人重加纂修,铅印传世。冯桂芬称赞此志说“是编之成,斯是贵矣!”可与名志书相颉颃。</span> <br/>
          封面： <span class="inputVal" id="bkimg">Z_11117.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]元和唯亭志
[book_author]沈藻采
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]174637
[book_dec]清元和人沈藻采纂。沈氏字九如,道光时人,国子监生。承父遗命,费时十年,三易稿而成此志。道光二十八年(1848)刻印。二十卷、首一卷、末一卷。全书分都图、形胜、风俗、物产、津梁、祠庙、寺院、社仓、古迹、第宅园亭、冢墓、生员、监生、人物、孝友、耆硕、流寓、列女、杂记、八景诗等部分。体裁严密,图文并茂,保留了明以来地方史料。道光二十八年原版毁失,民国二十二年(1933)沈氏后人重加纂修,铅印传世。冯桂芬称赞此志说“是编之成,斯是贵矣!”可与名志书相颉颃。
[book_img]Z_11117.jpg


[book_title]元和唯亭志卷一
都图
都图之设，由来尚已，欲以正经界、均井田，舍此奚辨？吾里附近，各村区圩不少，为按图详列之，俾经理者有所考，而冠以分防武弁，亦以识地里之限也。志都图。
分防武弁
国初，湖寇充斥，设有把总一员、经制外委一员，驻扎唯亭，巡防娄门外水陆汛口七处：自唯亭起，东十五里至界牌，与昆山汛交界；西三十六里至娄门北，与黄埭汛交界；南十里至吴淞江北岸，与周庄汛交界；北五里至阳城湖南岸，与黄埭汛交界。历来未建衙署，借寓公所。
唯亭本镇都图
上塘东市驷马泾桥至中市季泾桥，为中十九都四十七图；季泾桥起至西市王店桥，为半十九都九图；下塘东市至德庙桥至西市归家港，及上塘王店桥西至护门泾桥，为半十九都五十七图。
明
王鏊《唯亭》：
早朝时去晚朝回，陆市巴城迤逦来。咫尺唯亭看又过，人生行止信悠哉。
陈元素《送何仲先移家唯亭》：
周亲与我更芳邻，徙宅超然远市尘。路出东门船似马，湖当前岸浪如银。
谁能父子相师友，岂少贤豪互主宾。潮到此亭曾有谶，知君才不让前人。
国朝
张大绍《唯亭沽酒》：
远市酒旗招，天高气泬寥。沙湖停晚棹，村舍傍斜桥。
华盎倾浮蚁，橙齑蘸巨螯。放怀成酩酊，回首玉峰遥。
沈始熙《过唯亭》：
轻帆一片玉峰回，三月桃花是处开。大小唯亭都在望，东风吹浪似潮来。
朱斗垣《唯亭归舟》：
匆匆那得此淹留，归去唯亭好放舟。午夜凉生千里梦，孤灯风送一帆秋。
树头月色空成忆，驿路虫声不断愁。远道烽烟何日靖，伤心怕见水东流。
顾嗣立《唯亭夜泊》：
轻装来北郭，放棹过娄门。黄叶三家店，青波几点村。
市烟迷落日，湖浪没沙痕。向夜渔舟集，人家月半昏。
徐传诗《送王心香归唯亭》：
岁除情绪易思家，短棹唯亭路未赊。想到书窗添逸兴，一庭春色早梅花。
周宾《唯亭杂咏四首》：
山色崐虞远，塘边路旧通。沙亭临市镇，水栅划西东。
户载征租满，春喧乐岁丰。秋深新酿足，共醉太平风。
古巷多耕织，前来贸易归。停耰农抱布，罢饷妇鸣机。
里近舟航便，天寒晓市稀。隔溪人语语，茆店尚扃扉。
草木寒烟外，夷陵近接畛。人家村港小，野庙土山新。
风俗犹存古，婚姻半属邻。岁时常馈问，亲串往来频。
近野访僧寮，秋衣落叶飘。地幽盘老树，寺古识前朝。
渡口歌声近，湾头帆影遥。问潮还到否，去上状元桥。
李汾《唯亭》：
晓市争先集，唯亭水陆通。一江分上下，两庙划西东。
烟火千家爨，斜阳孤客篷。昔贤图八景，风雅有谁同。
又《唯亭竹枝词》十首之三：
中秋丹桂正舒芳，宋相坟边白间黄。结个花毯街上卖，女郎插得满头香。
村庄织妇最堪怜，月落乌啼方就眠。听得鸡鸣乘蚤市，家家灯火挂门前。
山东归客尽腰缠，浜布收来架上悬。机女辛勤才织就，不知卖与阿谁穿。
朱丕成《唯亭》：
计里无三里，闾阎饶古风。诗书闻牖下，婚嫁半村中。
门少催租吏，邻无拾穗童。太平多乐事，况是屡年丰。
又《唯亭棹歌三十首》：
娄江东下入沧溟，舶客樯帆次第经。一路棹歌声不断，小怡亭接大怡亭。
吴苑莺花处处栽，河山随地涌楼台。郤①［却］怜古馆流传少，升羽江风共劫灰。
暮舞朝歌总不停，馆娃宫里拥娉婷。关心独在东夷寇，临顿西来此结亭。
渎连下雉浪潆洄，淼淼江光一鉴开。已有籧篨防水至，何须古闸限潮来。
烟波一片孝廉桥，十五吴娃荡短桡。怪杀清秋好明月，临风偏唱雨潇潇。
中堂遗墓对金沙，寒木楼高绿阴遮。此日鸟归无宿处，秋风谁问木樨花。
金沙庵外水依依，渔户家家白板扉。好是傅公堤上望，半湖残日鹭鸶飞。
归家渡口水沧茫，桑叶阴稠遍野塘。几日南风熏欲醉，荷花香满八仙堂。
极浦迷离树木疏，白河南岸是沙墟。筑成亭馆栽花木，传是当年御史居。
湖滨土阜借山名，孤庙曾无树石横。父老浪传夷昧墓，那堪词客误鸡城。
浦绕青丘簇浪痕，搓轩当日掩篱门。居饶花柳归何处，今日空瞻大树村。
竹林遗迹未全芜，解组归来兴不孤。词客同登舒啸阁，画师闲写《少耕图》。
延福禅堂自宋留，殿前银杏夏疑秋。春风莫问梅花涧，夜月谁寻半舫楼。
流传宝物等奇珍，永镇山门自有因。几卷《法华》犹宋版，墨香纸厚字如新。
步虚禳斗立瑶坛，露滴三花鹤氅寒。日逐钱刀终滚滚，怎如云岫作黄冠。
一天星斗露华凝，抱布纷纷语沸腾。尽识江头秋市早，三更已挂满街灯。
秋月春花任所之，江村景物系人思。当年谁树骚坛帜，留得莪庵《八景诗》。
半为儒士半为农，游手无人物力充。顾巷生纱宜九夏，戴区毛毯称三冬。
南北中分一水遥，桥成无复唤招招。刚逢两宪牙旗过，并刻阜民霖雨桥。
东西两庙各城隍，八月年年解饷忙。一片笙歌声不断，画船灯火似山塘。
土谷神祠隔下塘，灵旗肃穆石桥旁。春祈秋报年年事，萧歌声中祀让王。
薝卜禅林隔小溪，人家都半住溪西。残碑已断抛流水，后日谁知分水堤。
唯亭山接草鞋山，层级无多甚易攀。每遇踏青驰远目，菜畦麦陇自回环。
重元寺古草芊绵，锦绣庵深座涌莲。字字银钩兼铁画，佛幢犹记会昌年。
阳城湖口挂帆归，何物堪为入馔肥。正值鲤鱼风信后，霜螯欲上野凫飞。
家国苍茫总不堪，去官浪迹寄江南。破船来往阳城侧，歌哭谁怜刘剩庵。
高碑七尺傍溪桥，竹笮痕深字半凋。幸有《坚瓠》遗集在，马槽水线纪民谣。
一片澄江漾碧漪，竹庄渔火远迷离。月斜风静三更后，宛似衡山夜泊时。
鹿城斗大倚江浔，倭寇东来势莫禁。水底蜡丸空告急，拥兵梁凤亦何心。
谶语流传自宋朝，江头日夜候寒潮。里中不少青云客，谁向春风夺锦标。
顾有准《九月二十日同徐小憨访竹生于唯亭即事有作》：
百尺桥横雁齿齐，一林黄叶复平堤。门前波影浮江市，楼外秋光入界溪。
踪迹聊随鸥上下，梦魂不隔水东西。宵来忘郤②［却］更频转，七字新诗刻烛题。
顾畇《唯亭新乐府四首》：
神祷雨，神祷雨，眼望甘霖沛下土。甘霖不沛祷不休，城隍土地纷街头。前导后呼仪卫盛，里巫奔走背汗流。共言神灵祷必应，绿章上奏天庭收。自朝至暮祷雨毕，神人一时齐竭力。田间桔槔声咿哑，虽则诚求竟何益。鼓乐送神归庙中，夕阳下岭如血红。
《神祷雨》
看灯船，看灯船，大船小船来接连。明灯万点波心映，画桨齐飞光不定。两岸照耀同火城，中流风急萧管鸣。年年八月初一日，解饷归来胜会出。妇子饱看夜不眠，还道今年胜去年。嬉游街市乐复乐，那管明日无炊烟。屋无炊烟君勿骇，斗米五百铜钱买。
《看灯船》
菊花会，菊花会，九秋景物此为最。菊花品格如幽人，西风篱落无俗尘。如何采撷等小草，胆瓶粉壁矜奇巧。鼎彝图书错杂陈，花若有知更绝倒。煌煌灯火华筵开，乌头白面纷然来。赏花乐事无不有，一曲俚歌酒一斗。此辈亦窃爱菊名，人间何处无渊明。
《菊花会》
饥民来，饥民来，街头千百声喧豗。乞米贷钱一不得，直入市肆攫人食。颇闻抢攘遍村墟，安得此中无盗贼。谁家仓廪高于山，沈沈华屋重门闭。里正持符驱不去，歇檐露宿纷处处。夜寒老树号朔风，巷南击柝惊哀鸿。饥民可畏终可悯，愿尔一朝归乡井。
《饥民来》
尤兴诗《唯亭道中》：
水接吴淞渺若何，昆虞遥翠涌青螺。市通溪港鱼虾贱，俗务耕桑粟帛多。
老树百年长鳞甲，土山一撮起嵯峨。萧萧风雨人归去，闲看轻凫泛绿波。
沈宗城《唯亭观潮》：
落日唯亭晚，轻潮涌素湍。人从娄水望，秋入海门寒。
雷电奔腾送，鱼龙隐约看。鳌头欣独占，谶语兆文坛。
董国华《唯亭》：
一棹娄江去，唯亭烟水乡。户灯勤夜绩，渔扈聚朝航。
潮信传新馆，夷烽考旧防。巴城及陆市，墟里远相望。
沈藻采《唯亭漫兴》：
白壁朱门枕碧流，望田楼接数帆楼。篷庐隔岸柴扉掩，大树春深绿影稠。
竹篱茆舍两三家，水接吴淞胜若耶。一棹渔歌听唱晚，背摇残日入芦花。
东风吹处暮云飞，驷马桥头月色微。半夜潮声喧客枕，一江渔火照柴扉。
中十九都正扇依仁乡仁义里
塘十图阳城湖南滩
青墩头（点校按：《元和县志》为“青墩浦”） 十图港北属五十四图 谢家浜南属五十四图 沈殳桥东属五十四图 摇头泾
塘十一图阳城湖南滩、西滩，以上二图在镇东北。
画师浜 草鞋山详《形胜》 夷陵泾（《元和县志》为“夷林泾”） 姚家浜 眠泾港 火叉浜 牛桥
塘十四图东至新阳县界
瑞凝桥 石灰港
塘十九图北至至和塘
戴墟浦 姚家港 百家圩 顾浦元末顾仲英家此，因名。详《古迹》。
塘二十图北至至和塘，以上三图在镇东。
戚家泾 昌泾 田堵浜 陈泾港 千人坑
塘五十二图
凌家桥 徐渎桥 安家浜 南仓浜 水东村（《元和县志》为“水东浜”）庙堂泾 赵段堰 库里浜（“库”，《元和县志》为“厍”） 木杓溇 六市浦 义冢
塘五十四图以上二图在镇东北
唯亭山（《元和县志》为“彝亭山”，并附注：“吴王阖闾时，东彝寇吴，吴结亭于此以御，故名。今俗呼为维亭”）详《形胜》、《冢墓》。 山场路 卢家浜 邱家浜 苏家浜 姚殷浜 李家浜 盛家桥 谢家浜 山塘浜 巷路 吴招军浜 鼓手浜
中十九都副扇依仁乡仁义里
塘十二图
田堵村 夷陵泾（《元和县志》为“夷林泾”）
塘十三图东至新阳县界
六市浦西属本都正扇五十二图（《元和县志》为“陆市铺桥”） 史家港（《元和县志》为“史家港桥”） 里曹泾桥 赵家浜（《元和县志》为“赵家浜桥”） 界浦（《元和县志》为“界浦桥”）西元，东新。 北汀港（“港”，《元和县志》为“巷”） 新港 合盘溇 塘湾河
塘十五图
东库（“库”，《元和县志》为“厍”） 横港 邓家角 庄浜 湾里 曹泾 大坟头
塘十六图
杨家库（“库”，《元和县志》为“厍”）
塘十八图
后戴区（“区”，《元和县志》为“墟”） 姚家港（“港”，《元和县志》为“浜”） 庄浜 鳗鲤泾 小横港 张霞浦 百家圩 西库 杨家库 陈泾港
塘四十七图
本镇东市（《元和县志》为“彝亭东市”） 驷马泾（《元和县志》为“四马泾”） 季泾桥 状元泾详《古迹》 黄泥溇 寺浜
塘五十五图东至新阳县界，以上七图在镇东。
界牌头 祁村（《元和县志》为“綦村”） 西横泾 曹泾
半十九都正扇依仁乡仁义里
塘八图阳城湖南滩
北张巷 周家溇 北库 从巷（《元和县志》为“从巷港”） 汤家浜
塘九图
本镇（《元和县志》为“彝亭镇”） 西市 金巷 王店桥
国朝
朱绍震《过金巷柴青霞先生隐居》：
先生雅望重南溪，偶过隐居信杖藜。人在稻花香处住，句从枫叶落边题。
不须郑氏知诗婢，自有苏家藏酒妻。况是北堂萱草茂，树巢喜听夜乌啼。
塘二十一图沙湖北滩，北至至和塘。
瓦屋港 方巷 殷家浜 东河田
二十五图
西张（《元和县志》为“西张村”） 后港（《元和县志》为“后港村”）南石桥 青丘浦 北西汀（《元和县志》为“北西江”）
二十七图吴淞江北滩
戴家田（《元和县志》为“戴家田村”） 王坊（《元和县志》为“王方村”）西青丘浦 庙塘
明
高启《青丘道中》：
霖雨江暴溢，奔流绝津涯。茫茫野田白，何由见春华。居人久已亡，流萍满其家。昔我顾此土，极目桑与麻。故道不可寻，舟行但兼葭。岁凶岂宜客，四顾空长嗟。
又《登丘操（注：登青丘有怀而作）》附：
驱车兮与马蹇，君行兮胡为乎在中野？登彼兮崇丘下，茫茫兮九州。思君子兮，不得与驾以游。山有出云兮，木亦有柯。我将归兮，忧之何如？
又《青丘子歌并序》附：
江上有青丘，予徙家其南，因自号青丘子。闲居无事，终日苦吟，闲作《青丘子歌》言其意，以解诗淫之诮。
青丘子，癯而清，本是五云阁下之仙卿。何年降谪在世间，向人不道姓与名。蹑??厌远游，荷锄懒躬耕。有剑任羞涩，有书任纵横。不肯折腰为五斗米，不肯掉舌下七十城。但好觅诗句，自吟自酬赓，田间携杖复带索，傍人不识笑且轻，谓是鲁迂儒、楚狂生。青丘子闻之不解，意吟声出吻，不绝咿咿鸣。朝吟忘其饥，暮吟散不平。当其苦时，兀兀如被酲。头发不暇栉，家事不及营，儿啼不知怜，客至不果迎。不忧回也空，不慕猗氏盈，不惭被宽褐，不羡垂华缨。不问龙虎苦战斗，不管乌兔忙奔倾。向水际独坐、林中独行。斲元气、搜元精，造化万物难隐情。冥茫八极游心兵，坐令无象作有声。微如破悬虱，壮若屠长鲸，清同吸沆瀣，险比排峥嵘。霭霭晴云披，轧轧冻草萌，高攀天根探月窟，犀照牛渚万怪呈，妙意俄同鬼神会，佳景每与江山争。星虹助光气，烟露滋华英，听音谐韶乐，咀味得大羹。世间无物为我娱，自出金石相轰铿。江边茅屋风雨晴，闭门睡足诗初成。叩壶自高歌，不顾俗耳惊。欲呼君山老父，携诸仙所弄之长笛，和我此歌吹月明。但愁歘忽波浪起，鸟兽骇叫山摇崩。天帝闻之怒，下遣白鹤迎。不容在世作狡狯，复结飞佩还瑶京。
国朝
汪鸣球《青丘浦》：
废地十余亩，平畴三数里。从前青丘子，徒居乐清美。华缨身不羡，诗篇吟自喜。尚嫌姓名道，耻为五斗米。白鹤不下遣，乃与鹦鹉比。言语太狡狯，致危有定理。幸阅五百年，金石传人耳。我行过此土，故道桑麻改。歌诗寄幽恨，茅屋无人在。
沈藻采《青丘浦怀古》：
青丘浦绕古村墟，碧水湾湾钓得鱼。横板桥通高士宅，隔江林隐野人居。
金沙湖阔轻帆渡，大树村荒古木疏。省识此乡堪避地，搓轩何不老樵渔。
塘五十一图北至至和塘
归家港 大白荡 方家段 北王圩（《元和县志》为“王圩”）
塘五十六图
顾巷明成化初，顾升居此，筑塘以御水患，里人德之，名其地曰顾巷。 周泾 阳泾 从巷 黄泥溇 冷水湾 大溇里 西泾子头
塘五十七图以上八图在镇西
本镇下塘（《元和县志》为“彝亭下塘”） 庙堂泾 木桥浜 西王圩 桥角里 方巷（《元和县志》为“方巷泾”） 苏家浜 王祥浜
南十九都正扇依仁乡仁义里
十七图
庙后段 赵巷港 六十亩里 金家庄
二十三图
王家圩 西河田 陆家段 赵巷港
二十四图
南洲 北洲 赵家湾 竹园里 赵巷 南巷（《元和县志》为“南巷村”）北白田 河田里
二十八图
陆巷 南洲 学堂泾
三十五图
金家庄 安浜（《元和县志》为“安家浜”） 许马村 张庄圩 赵巷
四十八图以上六图在镇南
顾浦 龚家荡 毛家角 尖圩（《元和县志》为“尖圩上”） 石牌 小横泾 杨家田 项田（《元和县志》为“项田桥”，下加注：“里人沈纪常、陈起先捐建”） 和尚浜 荷花溇 南王圩
朱绍震《过毛家角顾丈家》：
溪绕衡门树色微，寻诗几度叩荆扉。绿醅对客情偏厚，白发如君老尚稀。
疏竹影移高士榻，梅花香袭野人衣。东风解冻游鱼跃，我欲持竿上钓矶。
南十九都副扇依仁乡仁义里
二十二图
牛草圩 直港上 陈家浜 金家段 学田圩 张角
二十六图吴淞江北滩
索路 三家村 龙潭湾 青丘浦 南杨家田（《元和县志》为“杨家田村”）
二十九图吴淞江北滩
褚巷 陆巷 曹家田 孙家溇
三十图吴淞江北滩
邓巷 龙腰
三十一图吴淞江北滩
李家泾 庵泾港 邓巷港
三十二图
查巷 吴巷
五十八图以上七图在镇南
河家堰头 后巷里 河田里 潭子里 星泾 牛草渭
东十九都正扇依仁乡仁义里。内四十一、四十四图系甫里地方，未载。
三十三图
刁巷 张家坞 仓登浦 战浦（《元和县志》为“专浦”） 王巷 唐家田三官堂 前戴墟
三十六图
大港 殷家段 吴家港 金家庄南段
五十九图以上三图在镇东南
南港（《元和县志》为“南港村”） 大西港 里西港 庄浜
东十九都副扇依仁乡仁义里，内四十、四十六二图（系）甫里地方，未载。
三十四图
前戴墟（“墟”，《元和县志》为“区”） 里巷港 南里巷（《元和县志》为“南李巷”）
三十七图
北里巷（《元和县志》为“李巷港”） 金家庄 范家溇
三十八图东至新阳县界
倪伯墓 石灰港 界浦（《元和县志》为“界浦上”）
沈藻采《界浦渔灯》：
渺渺界溪水，渔舟逐浪浮。荻花和露落，鱼罩带星流。
下网斜笼月，移篷欲卷秋。三更人寂静，树隙白云留。
三十九图
战浦 缪泾 木杓湾 东江渚 马泾 仓场上 韩溪 南港 南北荡田 东村 前巷 江田村
五十九图（《元和县志》为“五十图”）东南至新阳县界，以上五图在镇东南。
马庄圩 张泾 界浦
上二十一都正扇吴宫乡宝座里
十图吴淞江滩
方前 宋巷 庙尖 吴家角 三家村（《元和县志》为“何家村”）
十二图沙湖南滩
西白田 钱家浜 泥潭上 吴家潭 凤里浦 下圩头
十三图沙湖南滩，以上三图在镇西南。
直上港 龙潭村 东横港 畅浦 瑶草泾
塘十五图阳城湖南滩，南至至和塘。
周泾桥 小唯亭（《元和县志》为“小彝亭”） 宋家浜 缩里桥（《元和县志》在此条下注：“东属本都十六图”）
李汾《小唯亭》：
才过沙堤口，小桥流水长。荒亭遗旧址，古刹面回塘。
残月渔歌起，春风酒店香。非村又非郭，宛是白云乡。
塘十六图以上二图在镇西北
俞家浜 袁朱溇 北宋巷 施家浜 惠家浜
二十一图在镇西南
潭子头 南北洲 杨家浜 戚家地 油盛巷 吴巷 东六巷（《元和县志》在此未列此巷）
上二十一都副扇吴宫乡宝座里
九图吴淞江滩
中江田 张家庄 青丘浦 宋巷
十一图吴淞江滩
西江田 火汜泾 外江荡 东西汀 周家浜
十四图吴淞江滩
外河田 南盛 堰内 谈家港
十七图沙湖南滩
田肚里 东六巷（《元和县志》为“东陆巷”） 后河田 北河田
十九图
凤里浦 荷花湾 郁陆泾
二十图以上六图在镇西南
南盛（《元和县志》为“南盛村”） 西横港 三蛮溲 和尚浜
下二十一都正扇昊宫乡宝座里（点校按：《元和县志》为“下三十一都正扇”，误。）
塘一图阳城湖北滩
马宅浜 潘家浜 大树浜 南油麻巷
塘三图阳城湖北滩
淀泾港（《元和县志》为“田泾港”） 撑坼 池家浜 肖泾溇 鹤泾湾 赤鱼渚 淀泾 明申时行题《阳城八景·淀渚渔灯》，其一也。 石泗
朱丕成《渡阳城湖至淀泾舅家》：
百里阳城水，涳濛烟树昏。鱼虾都上市，鸡犬各成村。
父老殊相识，园林亦复存。堪怜慈母逝，触处总伤魂。
塘五图南阳城湖北滩，北阳城湖南滩，以上三图在镇北。
阳城村 大方湾 穿心溇 莲池湖详《形胜》，亦申时行题《阳城八景》之一。 南汀浜 庙港
明
高启《夜至阳城田家》：
东津渡头初月辉，南陵寺里远钟微。主人入夜门未掩，蒲响满塘鹅鸭归。
塘七图在镇西南
沙墟（“墟”，《元和县志》为“区”） 青龙桥 南洲
塘十八图阳城湖滩
阳城村 八千浜 施家浜 赵家浜 章家塔
塘二十二图阳城湖滩，以上二图在镇北。
油麻巷 承天庄
下二十一都副扇吴宫乡宝座里
塘二图
三万步 梅家田 谈家东 九万步
塘四图南北并至长洲县界，以上二图在镇北。
下营田
塘六图沙湖滩
宋坟 后沙墟 唐家浜 乌溇 河田 顾家桥 横巷
塘八图以上二图在镇西南
唐浦 小南海 吟浦港（《元和县志》为“宁浦港”） 西陆巷 短浜 小马田
塘二十图
南庄港 钱家溇 葛家港
塘二十三图以上二图在镇北
邱家浜 小横港 陈塔浜 杨安浜 八尺泾 朔桥港 顾四泾浜
东二十二都正扇习义乡孝廉里
塘十二图
傅宅 王墩 庵浜 深泾 下甲溇
塘十四图阳城湖滩
田家溇 北溇 湾头 肖泾 双溇
塘十五图阳城湖滩
横泾港 薄巷 沈巷港 堰荡 翁家浜 吴家浜 庄家荡 胡家庄
塘十九图阳城湖滩
孙墓明申时行题《阳城八景》之一 马家村 陆家村
塘二十一图阳城湖滩
清水港 姚家溇 四千溇 潘家浜
塘二十七图
黄泥溇 西南村 张泾湾 龙溇
塘二十八图阳城湖滩，以上七图在镇西北。
荡上 中行村 乌盆泾 九千浜 苏家港
东二十二都副扇习义乡孝廉里
塘十三图
南肖泾 斛扒溇 七千岸 杨山溇 黄道浜 双溇 六泾
塘十六图阳城湖滩
悬珠 白莲泾 筲箕浜 肖泾 南横浜 大上
塘十七图阳城湖滩
朱家簖 大吴村 匠人浜 大上 悬珠 六千湾
塘十八图
下脚滨 和尚浜 北浜 横泾
塘二十二图
顾打浜 李家浜 黄蟹簖（“簖”，《元和县志》为“段”） 司家簖（《元和县志》为“段”） 庙圩段 金家角
塘二十三图以上六图在镇西北
西王墩 王巷桥东 百子溇 秋溇 东王墩 钱家庄
西二十二都正扇习义乡孝廉里
塘一图
东张泾 西张泾 蠡塘西。相传范蠡乘扁舟游五湖潜过此，因名。详《古迹》。徐家村 徐家堰 毛庄桥东（《元和县志》为“毛庄桥东”） 囊下
塘三图
汤家港 后巷里 古溇 朱秀浜
塘五图阳城湖南滩
横泾 小吴泾 顾家巷 陆家圩库（“库”，《元和县志》作“厍”） 料前
塘六图阳城湖南滩
丫前 汶上 下旺浜 九曲港 蚱蜢泾 叉口
塘七图
殷家坟头 前庄村 朱泾头 网巾浜（《元和县志》为“望泾浜”） 杨家庄 溇下
塘十图阳城湖南滩
北泗 南泗 卢福泾 后泾港 ????城 鳗团溇 车塘湾 居泾浜
塘二十四图以上七图在镇西北
大吴泾 横港桥 龙渭村
西二十二都副扇习义乡孝廉里
塘二图阳城湖南滩
唐巷浜 陈八娘村 陆家庄 南水巷 北水巷 古楼桥 朱家庄桥 薄家浜 谢家浜 吴泾桥 曹家村
塘四图
下雉渎详《形胜》 戴家村 朱泾头 泥桥浜 永庆桥俗名外跨塘桥，详《津梁》。 龙渭桥 吴泾 楼下
塘八图
车渡浜 南吴村 徐婆浜 南庄村 网巾浜 卢福泾 东朱泾 西朱泾
塘九图
尖圩 韩家舍 宋庄 方泾 卢福泾
塘十一图阳城湖南滩
????城一名章祈城详《古迹》。 毛塔 西荡上 浜上村
塘二十五图阳城湖南滩
范庄 杨家庄 金巷 南泗 青沼湖
塘二十六图阳城湖滩，以上七图在镇西北。
??上 横塘 彭家浜 西泗
上二十五都正扇陈公乡金栖里
一图
浒泾 沈泾浜 杨巷 溇里
二图沙湖西滩
龙墩山（《元和县志》为“龙墩”）详《形胜》 庄前 心泾浜 赵家浜 吕巷吴巷村 杨巷村 前村
国朝
钦允恭《至唯亭龙山访地师徐廷华》：
一曲南塘水，舟行路转遥。帆樯破晓雾，春雨涨江潮。
觅地惟求稳，寻师不惮劳。幽栖何处是，溪上问渔樵。
顾畇《龙墩观剧即事十二绝》：
已过昌昌九十春，偶然发兴及兹辰。门生儿子为游侣，更喜涪翁是故人。
雁齿遥徘燕尾浑，沙湖南去是龙墩。好吟老学庵中句，柳暗花明又一村。
遥起炊烟野岸隈，篷窗一饭亦佳哉。杜陵泥饮依稀是，村店可能赊酒来。
扶筇小立看场偏，热气愁蒸午后天。何必相如方病渴，蔗浆一勺抵甘泉。
消沉前史半斜阳，野老居然论短长。人物古今谁最熟，王梅溪与蔡中郎。
世间难解是多情，脆竹么弦??可听。赢得诗翁忆天宝，当场一曲《雨淋铃》。
英雄儿女事多端，乐府流传世共看。怪我壮心消已尽，也随傀儡作悲欢。
小队旌旗映日红，肩舆得得走村农。城隍猛将尊严甚，一笑分明不倒翁。
村姬笑语出村中，鬓插山花立晚风。生长江南无限福，新妆不但布裙红。
阑珊袍笏戏将完，人影如烟散一般。谁向桑畦谁麦陇，纷纷好作画图看。
归途依旧布帆横，几只瓜皮掠岸行。何曲最工何曲劣，听他评论也痴生。
不把闲情付咏歌，逢场竿木意云何。此行原为寻诗出，灯下蛮笺几叠多。
四图
韩庄 顾家桥 唐家巷 后横泾
八图
南库（“库”，《元和县志》作“厍”） 思巷（《元和县志》为“私巷”） 李家角 夏家村 范家浜 义巷（《元和县志》为“移巷”）
十图
王墩港 张巷 东奚巷 大庄
十八九图二图合管，不分界限。
八千溇 陆家会 吴生泾 王墓 张巷桥 金村 章家浜 郁巷浜 城隍庙桥
二十二图
樊家潭 大溇圩 前横泾 后横泾（《元和县志》为“横泾”，不分前、后）
二十三图以上九图在镇西南
龚巷 乌嘴浜 姚马村
上二十五都副扇陈公乡金栖里
三图
大吟浦 小吟浦相传唐韦应物常放舟吟诗于此，因名。互见《第宅》。 北王村 陆家村 下方泾
国朝
钱治谦《吟浦》：
燕寝耽诗兴，闲来此放舟。吟声传一浦，人说韦苏州。
韩崇《吟浦》：
政通吏多暇，出郭淡尘虑。欲写丘壑情，端藉湖山助。
近访开元僧，遥寻上方路。至令①（民国本在“令”字旁以红字“今”自改）浦上云，犹恋徵吟处。
查诜《吟浦》：
片云复江浦，随处泊扁舟。寻诗问流水，空忆韦苏州。
此境真清绝，斯人孰与俦。不胜怀古意，芦荻亦吟秋。
朱绍博《吟浦》：
一声长啸江之浒，古人不作将谁伍。只有田歌空往还，大吟浦又小吟浦。
沈藻采《吟浦》：
潺潺一浦水常流，剌②[刺]史当年几度游。我亦携诗来泛棹，吟情何似韦苏州。
五图
姚马村 长浜 短浜 戴家浜 陈家巷坛 赵家庄
六图
塘东村 显宗溇
七图
徐家园 梁巷 尤家园 虹桥港 顾巷港
九图
北斜塘 姚巷 小庄村 红纱浜 张王坟
明
高启《舟归江上过斜塘》：
漫漫村塘水没沙，清明初过已无花。春寒欲雨归心急，懒驻扁舟问酒家。
国朝
尤侗《避地斜塘》：
江关鼙鼓压城闾，水竹村南问卜居。十里镜湖非诏赐，数间草屋即吾庐。
相看雕甲争驰马，自着羊裘学钓鱼。莫便感怀成野史，闭门且著老农书。
十一图金泾渰东滩
东村 西村 琼姬墩互见《形胜》、《冢墓》。 鸭城（《元和县志》为“鸭城村”）详《古迹》 广字圩滩
二十图
异马溇 万八溇 郭巷浜 粱浦（“粱”，《元和县志》为“梁”） 蛇溇
二十一图独墅湖东滩
王墓 后宫浜 杜仓浜 东宫浜 胡家桥 杨家桥 郁家桥 安里桥 白虎桥 大通桥
二十四图以上九图在镇西南
南斜塘 村里
①道光本亦为“郤”，疑为“却”。
②道光本亦为“郤”，疑为“却”。
③道光本为“今”。
④道光本亦为“剌”，道光本、民国本均误。

[book_title]元和唯亭志卷二
形胜
设险以卫，王公尚之，闾阎、士庶，何独不然。本镇洪波巨浸，四面旋绕，不无宵小出没。倘亦留心，时政者所当大为之防与！志形胜。
沙湖 在镇西南，离镇三里，一名金沙湖。上通金泾渰即金鸡湖，下通吴淞江，青丘、戴墟二浦其潆绕也，北通娄江，波涛冲突，舟行者时濒于危。明宏[弘]治九年，工部主事姚文灏见风浪颇恶，且多寇盗，傍湖筑夹堤，用治河卷扫法，横截其中，为南北障蔽，广三丈，袤三百六十丈。至十一年，功垂成，文灏以疾去，后任郎中傅潮始克成之。万历二十六年，浒墅钞关户部主事管学畏蠲羡银一千四百两有奇，修筑沙湖石堤七十五丈，高十丈，广六尺。国朝乾隆间，石堤倾圮过半，行舟时遇波涛之险。五十七年，巡抚长公麟以漕蠹罚锾，檄调谙习工程河弁徐起、董天选驻堤监督，四月鸠工，六月而竣，并添筑副堤，以御风涛冲激。道光三年，吴中大水，湖堤漫溢，浸淫汨[汩]没越九旬，堤石颓圮，日就崩缺几十之四五。十五年，里绅沈巽白巡抚林公则徐，劝同里绅士王有庆蠲银一千两有奇，亲自驻堤监督，经始于四月，至七月工竣，修复石堤三百二十五丈，增筑西首冲开缺口三丈余。
明
吴宽《沙湖堤记》：
郡城东二十里，曰沙湖，凡太仓、昆山、嘉定、崇明之人所必经者，其广袤各数十里，横绝道上，其北多腴田，其中多舟楫，人以为患者尤甚，旁有盗薮，以行劫为业，客舟为风波所阻，集于岸下，多不能免，人益患之。昔，人欲筑堤以捍水者久矣，皆以土石所施，无所附丽，其功难成，遂置之。宏[弘]治丙辰，工部主事姚君文灏奉敕来督水利，始白于巡抚右副都御史朱公瑄，谓堤可筑。公往视之，亦曰可筑，且曰，是宜用卷扫法，盖吾治河决时所已试者也。谋既协，姚君乃专任其事。先时，君从工部侍郎徐公贯浚常熟江口，获苇利之占于民者以为公用，及是遂赖其济，一时夫卒尽力，材用毕具，功垂成而君移疾去矣。今郎中傅君潮来代，周行田野，水利大兴。他日行至沙湖，叹曰：“是堤之功，其可已乎?”至是巡抚左都御史彭公礼复劝相之，而堤竟以完告。其阔为丈三，长为丈三百六十，隐然如城，坚壮可久。而水势汪汪，安流成渠，人皆称便。惟古土工之兴，春秋谨之，大抵因民之所利，而利之则易，违之则难，然又有难易焉者。孟子曰，为高必因丘陵，为下必因川泽。盖言因其势者则易也。故世之捍水者未有不因于土之势，然非知乎水之性，亦终于坏而已。今夫沙湖为堤，既无所因，可谓难矣。顾其水湍悍特杀而抑之，其漩洄演漾因无所滞，此其所以竟成也。彼梁作淮堰，成而即坏，惟障而塞之，不知其性尔。水利之不行已久，行则有利焉，然能去其患，则利在其中。如是堤然，盖耕者无浸淫之苦，则安于田亩；行者无复溺之忧，则乐于道路；贾者无掠夺之恐，则保其货财。利何溥于此！是役也，前守为史侯简，今为曹侯凤，皆经画其事者。若通判陈玮，知县刘珂、邝璠，县丞窦胤，主簿喻秉，则劳绩并著，皆可书者。于是傅君使来，请文刻石。予，郡人也，喜水患之能去，且知君之才操与姚君并美，无忝于上命也，遂为之记。后之人尚谨视之，以无隳其功云。
唐时升《重筑沙湖堤记》：
昔在宏[弘]治九年丙辰始筑沙湖堤，至于今，盖百有余年矣！骇川惊波，震撼啮蚀，几十之二，日引月长，势将不能自止。观察曹公言于中丞赵公，欲重治之。会司徒郎管公来治关税，剔弊厘奸，商旅咸集，岁额之外得金一千四百有奇。公曰：“今岁幸有余入，吾不敢加于常课以困后来者，其可留以予民，必有所以用之。”以书告中丞暨观察二公。二公计曰：“用管公之遗于沙湖，其泽可以永久。”遂令郡县庀木石之数，度畚锸之役，适与金相当，乃兴事。凡为堤七十五丈，高十尺，广六尺五。阅月，金尽而堤成焉。内涵外流，狂澜不兴，东船西舫，如涉康庄，民甚乐之。余观太湖，从三江东下，其泛滥四出者，遇洿瀦则复成湖。沙湖在郡城之东，其南北与二江相吞吐，而当四县走集之地，公私期会与百货之出入，毋论昼夜晦暝，舳舻常相望。一旦南风驱波涛而下，如万马之腾骧，舟粘北岸，尺寸不得动。北风骤至，则漂荡入湖中，樯搉①[摧]橹折，如箭脱弦。故奸人依以为窟穴，盲风怪雨之日，则鸟聚鼠伏，伺候行者。而湖之阳皆亩种之田，谷芽之春，稼成之秋，风起浪涌，一望滂湃，不见踪迹。此昔人之所为作堤也。传曰：无平不陂，无往不复。假使数十年之后，湖堤尽废，波涛横行，道路多惊，亦孰知为谁之过者?吾忧当事者之莫以为意也。以今之时而举百年之废，上不知费，下不知劳，沧波沆漭之间，隐然如城郭，前人之绩将坠而复存，可谓盛矣！若夫千金之积，不以自私而用之，于民捍患救灾，垂无疆之休，使过之者讴吟叹息，想见其人，盖贤者所至，必有遗泽没世而不忘者也。后之继今者，将废而随举之，几毁而复成之，皆若斯堤之不坏也，则国家根本之地，永有望矣！
国朝
沈赞《筹修沙湖石堤议》：
侯官林公则徐，巡抚江苏，民间利病，咨访甚殷。时方以癸巳捐赈余资，挑浚城河，先君子欲拨款修整是堤，因陈是议，林公韪之，而费难兼及。先君子爰劝王君有庆独立捐赀，遂得修复，并建乙未亭于镇东霖雨桥之北。护抚江夏陈公銮作记。
土之有川泽也，以蓄泄为功；水之有堤防也，以捍卫为务。二者相须，所以时地利、奠民居也。苏郡娄门外二十里有沙湖，考郡志，一名金沙湖，北纳阳城湖，南呼淞江，统称为至和塘。由娄门达昆山七十里，以宋至和二年筑，故名。而沙湖石堤之专设，始于明宏[弘]治九年，为工部主事姚文灏所筑。姚见沙湖风浪险恶，且多盗贼，爰傍湖筑夹堤，横亘其中。郡人吴宽为之记，略曰：沙湖为昆山、太仓之所必经，广袤各数十里，北多腴田，中通舟楫，旁有盗薮，每客舟为风波所阻，集于岸下，多不能免，人咸患之。欲筑堤以捍水者久矣。率以土石所施，无所附丽，遂置之。宏[弘]治丙辰，姚君来督水利，相其形势，谓堤可筑，白于巡抚朱瑄谋协，姚乃专任其事，功垂成而移疾去。郎中傅潮来代，行至沙湖，叹曰：“是堤之功，岂得已乎?”巡抚彭礼复劝相之，于是堤遂成。堤广三丈，袤三百六十丈，阅三载而工竣，此湖堤之所由昉也。嗣是而后，年久失修，渐即倾圮。浒墅钞关主事管学畏蠲羡银一千四百两增修之，时明万历二十六年。至我朝乾隆五十七年壬子，中丞长公麟悯其倾圮过半，以漕蠹罚锾修筑，工六月而竣，并于堤外抛砌砖石，添筑副堤，以御风涛冲击。此湖堤筑修之原委也。自壬子迄今四十四年矣，凡耆老之行过是堤者，莫不指而数之曰：“是役也，姚君创之，傅君成之，管君继其功，长君善其后。”筑堤之歌闻之故老，副堤之设亲见经营。所由数十年，居民安堵，行者忭于道途，贾者保其货利也。道光癸未岁，吴中大水，湖堤漫溢浸淫，汨[汩]没越九旬，冲刷既久，渐致剥落，而沙湖又为漕运孔道，粮艘船高载重，石尤风作，进发维艰，率以木犁驻堤，牵挽而渡，堤当冲刷之后，渐即摇动，如此十有余年，而石之堕落者什二。石既堕落，比连之所摇动倾圮，即有附近网师、渔父及耕种狡黠之徒，或搬运以便己，或货售以射利，而石之散失者什二。时或东南风大，缺口之水激荡而来，打头之风腾掷而至，而不便于挽运行旅矣。断落之所，可通舟楫，萑蒲泽薮之奸，乘间以拟其后，必至邀劫商船，或私通盐荚，而不便于商贾矣。久久相沿，势必至此。夫图功于功之已去，不如弭患于患之未炽也。势有可凭，事逸而功倍也。今湖堤坍塌之所，约计工程不过千余缗可以修复，然欲履亩书捐，恐积歉之后未必乐从。且地方公事筹费难，董办尤难。沙湖离唯亭三里，惟籍隶唯亭者可以经纪其事。巽本住唯亭，祖先丘垅所在，岁时祭扫，必于是焉栖止，尚能规其形势，度其便宜，鸠工庀材，刻日蒇事，因与外甥王有庆商议。伊亦唯亭人，去岁同为唯亭赈厂总董者也。现值挑浚城河之时，倘能筹画节省，拨款如数，即便估工兴作。董率之责，巽与王有庆任之。如有不敷，董事摊捐续成之。庶几经费有着，董率有人，不致以姚公始事之勤，长公继事之迹，日久因循，沦为汨[汩]没，徒令后之有志兴复者，望洋而叹也！爰令儿子赞搜查纪载，捃摭是议，以陈其愚，惟执事详察之。时道光十有五年乙未二月。
元
杨维桢《过沙湖寄顾玉山》：
五月落残梅子雨，沙湖水高三尺强。大风开帆作弓满，白浪触舟如马狂。
唱歌卖鱼赤须老，打鼓蹋车青苎娘。故人相见在娄下，坐对玉山怀草堂。
明
高启《冒雨暮归过沙湖》：
天寒满湖雨，独棹东归急。遥望水边村，萧条暮烟湿。家人应候我，深暎柴扃立。
文彭《沙湖赠归望之》：
筑得湖边宅，阴阴万柳斜。青天涵碧藻，白日丽金沙。
书满遗安馆，门题种竹家。耕渔成妙隐，何必逐烟霞。
国朝
徐崧《过沙湖口》：
十月还乡路，洪涛卷朔风。渐愁堤尽圮，深忆筑时功。
水过芜田瘠，年荒草舍空。垂纶何处好，江上有渔翁。
沈世华《金沙渔艇》：
湖光澄碧绕东娄，破浪轻飏何处舟。网结四围萦崖芷，帆悬一叶逐沙鸥。
歌来宋墓声声彻，灯映高丘点点浮。疑是武陵迷返棹，花村遥望隔溪头。
李汾《金沙夕泛》：
清光如水水连空，良夜轻舟系短蓬。行到芦花全白处，一声渔唱一灯红。
朱丕成《晚渡沙湖》：
淼淼沙湖水，归途驾小舟。长堤风激浪，古墓树鸣秋。
渔户灯初出，原田稻已收。到家无五里，倚槛自优游。
又《重修沙湖堤为长中丞赋》：
滔滔金沙水，乃与娄江通。巨浪驾山向北注，舟人日日愁南风。有明姚公治水利，筑堤绵亘横西东。从此鸿沟界如划，高桅大舶乘长空。数百年来就颓废，巨石半落洪涛中。远人不知水性恶，每立船底呼苍穹。中丞阅海适过此，推篷不觉心冲冲。人溺己溺本无别，顷刻构石传鸠工。闾阎不优鸡犬静，堤成不日谁之功。堤高石厚倍牢固，险津化作安澜同。村农昼眠横柴艇，墟民夜起收鱼筒。呜呼！姚公往泽犹未终，至今继起惟长公。两公恩泽在天壤，娄江东下流何穷。
尤兴诗《沙湖道中》：
沙湖风卷雪，鱼影随波急。渔父下网迟，水深竟难得。
娄江即至和塘，是江之西段也。娄江为东南诸水入海之尾闾，经昆山，至太仓刘家河入海，在元和境者计四十五里。自府城娄门东经上雉渎、外跨塘、陆泾坝，又东经沙湖堤、小唯亭至镇，凡三十里。自镇西王店桥至驷马泾桥，凡三里。自驷马泾桥至界浦接新阳县界，凡十二里。
明
袁华《同顾仲瑛泛舟娄江》：
三月横塘水漫沙，清明风起豆将花。忆同对榻频更烛，喜其（民国本在“其”字旁以红字“共”自改）临流得泛槎。
碗送白莲狂客酒，刀分红肉故园瓜。草堂佳处咫尺许，梧竹清阴生晚霞。
高启《迁娄江寓馆》：
寓形百年内，行止固无端。我生甫三九，东西宜未阑。去年宅山陲，今年徒②[徙]江千③[干]。野性崇俭陋，经营唯苟完。闲窗俯平畴，幽扉临远湍。岂忘大厦居，弗称非所安。披榛始来兹，霜露凄以寒。谁云远亲爱，弟子相与欢。室中有名酒，岁暮聊盘桓。
又《娄江寓舍喜王七隅见过》：
送君只过孝廉桥，不似君来访我遥。路未同归鸿杳杳，门方孤掩竹萧萧。
远愁忽与钟声至，残醉微兼烛烬销。莫道扁舟难重过，寒江日日有回潮。
程嘉燧《娄江夜泛》：
河流向晚静，际岸响蒹葭。高树犹霞气，孤帆已月华。
火明遑辨郭，风便屡绿沙。天与清秋兴，归期莫论赊。
国朝
周宾《自娄江抵玉峰》：
娄江此去鹿城东，十里沙塘在望中。断雁鸟冲两岸雨，轻舟人棹一帆风。
龙洲墓废迷秋草，郑氏园荒剩晚枫。薄暮钟声何处起，马鞍山寺月朦胧。
顾有准《娄江春泛》：
舟如天上坐，云水漾微和。柳外出渔艇，花间闻榜歌。
海潮何日到，春色此时多。携得匏尊酒，风帆一霎过。
至和塘 自娄门达昆山，凡七十里，内四十五里属元和，自古积水无陆途，民颇病涉。宋至道间，知府陈省华议筑堤，患无处求土，不果。皇祐间，发运使许某建议筑塘，朝命王安石相视，奏请如许议，未之行也。至和间，邱与权为昆山主簿，奋然身任其事，请郡守吕光禄居间，邑侯钱公纪同心计画，始告蒇事焉。塘成于至和年，因名。嘉祐六年，知州蔡抗行县按水大修，至和塘益加完厚，民得立塍，以免水患，大以为利。明万历四十二年，长洲县知县胡士容添筑石塘。自娄门永安桥起，至昆山县界今分隶新阳，其筑青石外塘六千六百四十五丈一尺，筑黄石内塘八百八十丈三尺，修造朱泾、宪济、周泾、新桥、杨泾、萧泾、陆市、驷马、吴泾等桥十座，泄水平桥二十六条。又存余银三百两，买膏腴常稔园字圩田一百五十亩，岁收花利积贮，专抵修塘之费，不得移为别用。崇祯十年，巡抚都御史张国维同巡按御史路振飞，重修长洲县至和石塘四十五里。前知县胡士容置义田，积租缮塘。后竟移为别用，旷久不修，长堤崩尽，无以捍水，妨农病涉。张国维设处经始，兵备冯元飏与知府陈洪谧、推官署县事刘鸣谦各捐助有差，不经佐领吏胥董工，专属里民马负图营办，仅四阅月毕工。
宋
邱与权《至和塘记》：
吴城东闉距昆山县七十里，俗谓之昆山塘。北纳阳城湖，南吐淞江。由堤防不立，故风波驰突，废民田以潴鱼鳖。其民病赋入之侵蟊，相从以逋徙，奸人缘之以邀劫行旅，通盐贾以自利，吏莫能禁。自唐至今三百余年，欲有营作而弗克也。有宋至道二年，陈令公守苏，尝与中贵人按行之。邑人朱珪父子相继论其事，为州县者亦继经度，皆以横绝巨浸，费用数十万缗，中议而沮。皇祐中，发运使许公建言：苏之田膏腴，而地下常苦水患。乞置官司，以畎泄之，请令舒州通判、殿中丞王安石先相视焉。朝廷从之。王君至，讯其乡人，尽得其利害。度长绳短，顺其故道，施之图绘。疏入，请议如许公，朝廷未之行也。至和初，今太守吕公下车，问民所疾苦，盖有意于疏导矣。明年，与权为昆山主簿，始陈五利：一曰便舟楫，二曰辟田畴，三曰复租赋，四曰止盗贼，五曰禁奸商。原约古制，役民兴作，令钱君复言之。太守喜其谋之协从，于是列而上闻，决于监司，郡相元君实总之。粤十月甲午治役，先设外防，以遏上流，立横埭以限之，乃自下流浚而决焉。畚锸所至，皆于平陆。其始戒也，猖风号霾，迅雷骤雨，乃用牲于神。至癸巳夜半，雨息。迨明，体霁，以卒其役，人皆以为有相之者。盖旬有九日而成。深五尺，广六十尺，用民力一十五万六千工。费民财若干贯，米四千六百八十石。为桥梁五十二，莳榆柳五万七千八百，其二河植菱、蒲、芙蕖。称是计其入，以为修完料民之余。治小虞，自严村至于鳗鲡滚；治新洋江，自朱沥至于清港；治山塘，自山南至于东。浚渚泾六十四、浦四十四、塘六，于是阳城诸湖瀼，皆道而及江，田无洿潴，民不病涉矣。初，治河至唯亭，得古闸，用柏合抱，以为楹。盖古渠况今深数尺，设闸者以限松江之潮势耳。耆旧莫能详之，乃知昔无水患由堤防之，废则有之。呜呼！为民者因循而至此乎？是役也，自城东走二十里，曰任浦，昆山治其东，长洲治其西，以俗名非便，更曰“至和”，识年号也。建亭曰“乙未”，纪岁功也。太守嘉其有成，谓与权实区处于其间，其言必详，命为记。嘉祜[祐]六年十二月，立于乙未亭。
沈括《至和塘考》：
至和塘，自昆山县达于娄门，凡七十里，自古皆积水，无陆途，民病涉久。欲为长堤抵郡城，泽国无处求土。嘉祐中，有献计就水中以籧篨为墙，栽两行，相去三尺，去墙六丈，又为一墙，亦如此漉水中淤泥实籧篨中，候乾则以水车畎去两墙旧水，墙间六丈皆留半以为堤脚，掘其半为渠，取土以为堤，每三四里则为一桥，以通南北之水。不日堤成，至今为利。
明
文震孟《筑娄江石堤记》：
苏，故泽国也。江淮之水，由京口历毗陵，皆从苏以注海，震泽汇宣歙霅苕之巨浸，宣吐于长昆二邑间，而娄江实所由道，至和塘最当其冲荡云。自宋转运使乔惟嶽决堤为泾，水患滋起，以迄于今，当事者咸鳃鳃虑焉，而苦于任事之难，至插棘树板以杀水势，亦几无谋矣！广济胡侯士容，自嘉定令移剧长洲，神明之政，首试于奸恶之锄彝，一朝获三十余辈，咸伏厥辜，境内肃清。民用衽席，日延父老问所疾苦，而知娄江之塘不可缓也。曰是且病涉、病溺、病飞挽、病农，农兹土者，至累岁不登半菽，谁司民牧，责可委诸。既又相度土宜，而知非石堤无以障水势，曰是金泾、阳城诸湖荡之所震撼也，是太湖、沙湖之所腾跃而漰湃也，是新洋、吴淞诸江之所逆驾也，是两龙溇、朱泾、萧泾、吴泾、陆泾诸要害之所汛而旁齧也。苟不为永赖谋，仅饰目前，又岂司牧者之实意经始也。里计者四十有五，丈计者六千七百，桥计者二十有六，其巨者一十有八，金钱计者万五千有奇。顾邑民苦贫，府库竭，莫可调发。侯又不能如正统中周、夏两尚书奉玺书从事水利；复田租，征发属邑。仅搜导河，官帑之羡金不满千，悉捐岁俸与赎锾所入，集好义之众，期月而成。自长至昆，长堤如带，屹然如山。于是行者歌于道，鼓枻者歌于湖，农歌于野。穑人成功，更以其赢金益尽捐禄俸，卖田三顷，其半以属耆老。为永堤计，且将续海虞、松陵之役，而半以给泽宫之贫士，使有恒产俾免于寒饥矣。乃过余而言，曰：“不佞兹役也，幸借贤士大夫之宠灵与父老子弟之力，获藉手以报绩，请记记焉，非以耀成事也。此堤一日而不毁，即不佞之所以怀士大夫与父老子弟者一日而不忘。”吁！侯之材岂不甚异哉？顾其言，抑何长者乃尔。夫侯之始事也，国人以为难而侯不阻，侯之算长也；侯之集事也，国人以为惧而侯不怵，侯之操洁也；今之竣事也，国人以为世世之功而侯不喜，侯之心苦也。故此堤一日而不毁，即士大夫父老子弟之颂侯者一日而不忘。且夫天下，今方多事矣，侯骎骎向用，以侯之算、侯之操、侯之苦，心其何所不济，娄江之堤亦曰始基已哉。侯拱手曰：“唯唯。敢拜君子之明训。”因书以为记。
时万历乙卯六月吉旦。
国朝
尤兴让《至和塘观打鱼》：
鱼星落，渔翁愁。鱼风腥，渔网投。
且往观乎？张百金鱼。彼美人兮，其乐何如？
前川闲把钓，小艇缓移篷。仿佛季膺兴，松陵烟雨中。
袅袅茶烟花韵，萧萧丛获洲寒。一片水天愁思，隔溪渔笛吹残。
十五雏鬟漾柳阴，凌波荡桨彩云深。菰芦佳士风流甚，烟水迢迢何处寻。
下雉渎 在镇西。经陆泾坝直西为下雉渎，又西为上雉渎，北折为彭渰，通????城。
陆泾坝 在镇西。明嘉靖间，值倭乱，有里人陆金捐赀筑土坝于此，据险扼要，赞成任公环灭倭之绩，俗因呼为陆金坝云。按：邑志云，娄门外东境至陆市浦，交新阳县界，旧时设险凡三重：官渎桥营所以捍卫娄门，为第一重；陆泾桥筑土坝、建敌营、设团营于阳城湖滨为唯亭、官渎二营之策应，为第二重；最东近陆市浦设小唯亭营若外户然，为第三重。其地南有沙湖，北有阳城湖，最为险要，前明兵备任公环，防御倭寇，尝奏大捷，即第三重处也。
北有阳城村团营、相城团营为湖防而设，荻区团营为彭渰而设，皆缺一不可。
阳城湖 在镇北，去镇三里，东通巴城湖，东北通施泽湖，东流入新阳县界，西北近相城，南出娄江，北近常熟昆城湖。湖广七十里，在镇北者为东湖，余为中湖、西湖。载郡邑志。
明
袁华《阳城湖》：
海虞之南姑苏东，阳城湖水清浮空。弥漫巨浸二百里，势与江汉同朝宗。波涛掀簸月惨淡，鱼龙起伏天晦蒙。雨昏阴渊火夜烛，下有物怪潜幽宫。雉城巴城水相接，以城名湖何不同。想当黄池会盟后，夫差虎视中原雄。东征诸夷耀威武，湖阴阅战观成功。陵迁谷变天地老，按阅何地追遗踪。我来吊古重太息，空亭落日多悲风。虎头结楼傍湖住，窗开几席罗诸峰。鸡鸣犬吠境幽闲，嘉禾良田青郁葱。渔郎莫是问津者，仙源或与人间通。时当端阳天气好，故人久别欣相逢。玻璃万倾泛舟入，俯览一碧磨青铜。莼丝鲈鲙雪缕碎，菱叶荷花云锦重。恩赐终渐鉴曲客，水嬉不数樊川翁。酒酣狂吟逸兴发，白鸥惊起菰蒲中。相国井湮烽火暗，郎官水涸旌旗红。此中乐土可避世，一舸便逐陶朱公。更呼列缺鞭乘龙，前驱飞廉后丰隆。尽将湖水化霖雨，净洗甲兵祷岁丰。
沈周《晚归阳城湖漫兴》：
薄暮及东泛，眼豁连胸臆。净碧不可睡，百里借秋拭。远树水光上，出没似空植。疏处方淼然，山黛一痕色。夕阳掩半面，云浪为风勒。便以湖作纸，欲写手莫即。见瞥况难谛，历多何暇忆。舟子无暇情，双橹奋归急。
释法杲《渡阳城湖》：
不知何所事，身堕渺茫间。岸白流鱼沫，天青出蚬山。
树微看渐灭，云薄去如闲。无限随波意，轻舟试往还。
申时行《阳城八景》：
禅林雨过曙光微，钟磬寥寥度竹扉。波面鱼冲新涨上，湖心鸟傍湿云飞。
青添细草迷行径，绿遍垂杨拂钓矶。最是隔汀凝望处，烟花红艳日初晞。
慈云晓霁
千家隔水暮声稠，野色微茫暝色浮。归鸟向风栖古树，残芦飞雪到荒邱。
山衔落日孤村晚，天接寒流九月秋。何处渔郎弄横笛，一时杨柳满汀洲。
孙暮斜阳
晚来片雨涨湖滨，夕照微明烟满津。欲渡清流有归客，郤④[却]依绿柳唤渔人。
数声栖鸟双林晚，几树繁花两岸春。笑语满船回浦去，微微淡淡水邻邻⑤[粼粼]。
界溪晚渡
月色波声水国秋，一洲秋水抱湾流。冰轮倒映轻罗白，碎锦寒涵宝镜浮。
烟带萤光依古岸，云连树影渡中洲。更深莫讶浑忘寐，清景谁能几度游。
澄湾夜月
断桥寂寂少人过，一片寒芦夕照多。连雁下行群不乱，停舟相看意如何。
凉风淅淅声飞浦，晴雪晖晖影浸波。汉使萧关犹未返，虞人切莫更张罗。
断桥落雁
荒烟幕历雨濛濛，佛殿无人草色浓。独鸟高飞天漠漠，群鸥乱浴水溶溶。
望迷远暲岚光暝，深锁平林树影重。步遍迥⑥[回]廊转幽寂，老僧饭罢又鸣钟。
鹫峰烟雨
钓丝初卷暮云收，点点渔灯起渡头。夜静光凝沙岛月，风来影乱荻花秋。
珠星历历波间动，怜火微微草际浮。望到中流明灭处，淡烟疏树隔汀洲。
淀渚渔灯
火日当天金欲流，横塘十里足夷犹。无边水泽神仙境，别是乾坤鹦鹉洲。
夹岸莲花红艳满，两行杨柳绿阴稠。最怜归棹菱歌起，冉冉香风送客舟。
莲池避暑
文枬《泛阳城湖》：
晓行天尚暝，月影正朦胧。淡入无云处，空流一水中。
片帆迎细雨，丛苇响微风。欲识渔人乐，烟波鸥鹭同。
国朝
沈世华《初夏唯亭山望阳城湖》：
纵目湖光外，周围百里天。山平谁据胜，水阔已无边。
落照金波满，新晴碧浪鲜。凭空何限意，出没有渔船。
李汾《阳城湖泛月》：
击楫泛阳城，秋光一片清。疏星随水动，新月傍江明。
别有千秋志，偏深万里情。何须牛渚夜，高咏忆长庚。
钦允恭《阳城湖泛棹》：
阳城一碧景无涯，沙浅波平足泛槎。云水天边宜射鸭，芦花洲上可为家。
帆来远浦秋风稳，山带寒烟落日斜。回首岸头歌舞地，不堪重问昔年华。
顾畇《阳城湖畔晚步》：
千山日落景苍然，谿路空濛欲暝天。渔趁晚潮横野艇，鸟投深树带墟烟。
风疏芦荻声偏急，秋老芙蓉色尚鲜。谁解高吟如鲁望，江湖随处有诗篇。
沈藻采《阳城湖秋兴》：
阳城百里任西东，秋水长天一望中。佑⑦[估]客愁添孤艇雨，渚鸿声断远山风。
连天雪舞芦花白，隔浦星明渔火红。半夜钟声何处起，莲池古院薄烟笼。
莲池湖 即阳城湖分流，水比诸湖为浅。春秋佳日，荡桨湖滨，波涛不兴，水天一色，泽国胜景也。旧时，两岸夹植荷柳，夏日避暑湖中，翠盖红妆，与碧波相掩映，荡舟柳阴下，领略清景，殊有出尘之致。明申文定公时行题句云：“无边水泽神仙境，别是乾坤鹦鹉洲。夹岸莲花红艳满，两行杨柳绿阴稠。”可以想见其胜概矣。北通荡上，湖南为悬珠村，东折经孙墓外港达阳城湖。
唯亭山 在阳城湖南滨，离镇三里，高六丈余，一名夷亭。《吴地记》云，吴王结亭于此，以御东夷，故名。互见《古迹》。一名夷陵，故老相传山为吴王夷昧墓，因名。互见《冢墓》。按：新府志云，唯亭，《图经续记》本作古馆名。今长洲东有僧坊号唯亭寺，唯亭之名始此，然则山之名殆亦因此欤？又考旧邑志云，山为吴王养鱼处，近《元和县志》作吴王畜鸡城，皆不知何据？山顶有汉寿亭侯关帝阁，南麓为重元寺，寺外有文震孟撰《倪氏贞节碑记》，山前有陁罗尼幢，唐会昌三年建。详《古迹》。山本土阜，日就坍颓，道光十五年里绅沈巽捐赀修筑，又开山路，自麓达顶，皆砌以石。
国朝
归庄《与李文中登唯亭山》：
绝无木石亦称山，旅泊乘间试一攀。渺渺晴湖不可渡，晚烟残照送人还。
王岱东《游唯亭山次朱近暘韵》：
为访青山放画船，庵游锦绣已欣然。初尝莼菜庄前味（地名莼庄），逖听梵音兰若传。
心契朱云能作赋，神怡彭铿喜参禅。芒鞋青箬寻芳径，好结烟霞物外缘。
怡亭纵少妙高台，瞥眼阳城洵壮哉。帆卷鹅黄冲浪去，橹摇鸭绿逐波来。
堤边杨柳丝初放，野外蔷薇花遍开。相对盘桓宜永日，金沙莫唤夕阳催。
草鞋山麓暂停船，交合纪群星烂然。笑我仍迷三径趣，劳君漫信一灯传。
高峰遥指东西塔，净寺应参南北禅。莫道寿亭祠阒寂，闲游可避俗尘缘。
扶筇直上盼苏台，纵目烟云亦快哉。潮问状元流水涌，泾看司马绕山来。
放宽眼界千堤阔，陡觉心花一霎开。晴日竹深留客住，吟诗风雨几曾催。
朱丕成《登唯亭山》：
敝庐在东郭，四眺无高山。舍北有大阜，兴来时一攀。
淼淼沧波逝，悠悠白云闲。物我两无与，日暮长歌还。
朱绍博
唯亭山，一土阜耳，因其高而遂名以山焉，或曰是夷昧陵。其巅有武庙，年久将圮。吾师山阳令沈君实作新之。岁辛丑积雨，土颓不胜骇异，感而赋此。
杖策相将蹑翠鬟，仪型千载绝跻攀。名高揖逊踵三让，气作河山塞两间。
到处固宜留庙貌，此风并足起廉顽。为高故有夷陵在，一篑何伤学步艰。
草鞋山 在唯亭山之西，枕阳城湖滨，形如草履，因名。
国朝
彭绍益《初夏陪王丈山乔、沈松斋、朱椒堂登草鞋山，望阳城湖，次椒堂韵》：
嬉游几日闹春台，偶上平林亦快哉。丛树绿阴环水映，远山爽气扑衣来。
逸情云上歌声遏，快论风生笑口开。坐久如僧忘却起，归筇未许夕阳催。
龙墩山 在沙湖西南，本土阜，龙见于此，因名。
琼姬墩 在北斜塘，相传为吴王夫差女墓，邑志辨其非。互见《冢墓》。
①道光本亦为“搉”，道光本、民国本均误。
②“徒”，道光本为“徙”，民国本误。
③“千”，道光本为“干”，民国本误。
④道光本亦为“郤”，疑为“却”。
⑤道光本为“粼粼”。
⑥“迥”，道光本为“迴”，民国本误。
⑦道光本亦为“佑”，道光本、民国本均误。

[book_title]元和唯亭志卷三
风俗物产附
弹丸下邑，岂别有所谓风俗哉？顾以离城稍远，视郡志所载不无异同，采风问俗者，安得以其简陋而忽之？若夫附近土产，虽郡邑志已载，兹更拈明出处，以资考证焉。志风俗。
唯亭在娄江上，为太仓、松江、崇明、昆山必繇之要道。唐宋时，民贫俗朴，人皆散处村庄。自明季以迄国朝二百余年，太平翔洽，聚庐而居。人烟稠密，比屋万家，男耕女织，俗尚勤俭，不似郡城之奢华。
里中先民业商贾，务耕织，习儒者亦不少。近时吟咏成风，科名相继，可与诸镇相埒。
士敦道义，尚气节，彬彬文雅，无奔竞之习。民质直，不知机械。妇女好贞洁，无靓妆艳服、烧香踏翠恶习。市肆交易尚信义，宴游亦不概见。冠婚丧祭，悉以古礼为则。
里中人材辈出。明初，高季迪启为一代开国诗宗，张子宜适诗学与高启、杨基齐名。迨我朝尤西堂父子、顾侠君昆季相继主持风雅，海内艳称。高居青丘，张居唯亭山，尤、顾虽迁居郡城，然俱里中产也。自有明数百年来，先后词坛宗匠，蔚然代兴，亦可以识地灵矣。
里中夏布、毛毯，名称四方。习是业者，霖雨桥头、上下塘俱多，谓之庄家。漂染、彩画，俱极精巧，近年则稍逊矣。
近镇田亩，在郡城之东南塘。北者虽高于塘南，然皆属洼下之区，一遭水灾，多至淹没。至于滨阳城湖、金沙湖之水区，尤易淹没。
沙湖之滨，向有盗薮，良以民穷失业，相习成风。雍正初年，郡中各大宪严伤兵弁，实力擒拿，剿灭殆尽。间有宵小，亦按律治罪。乡愚知所惩儆，其风遂革。
里中自张叔建习少陵①[林]拳，居民竞尚拳勇，轻身好斗。遇胜会，买棹斗拳，各料强弱相敌，事类古斗力之戏。比年，此风亦绝。
社会，村庄处处有之。春社举贤圣会，秋社举猛将会，亦古昔春祈秋报之意也。里中清明日祭坛会，八月朔城隍解饷会，十月朔让王解饷会，而城隍会为最。
近镇村庄，自新春至初夏，各有台戏。好事者，间演妙剧，俗所称上三班者。看戏之费，类于社会。或循例而无岁不演，或特创而数年一举。王稚登云：“迎神赛会，则乐趋醵钱；演戏，则不吝信哉！”四隅之民，工商佃农外，各习手艺。东隅业织夏布，东南隅业毛毯，南隅业织蒲蒌，西南隅业织芦席，西北隅业织纱，间有业毛毯、编帘、切纸者，其女红则绩苎縩、织蓑衣、纺纱缫丝，惟东北偶，则绩苎縩为多。
四时之俗：新正元旦，爆竹启户，拜神抵②[抵]，谒祠堂祖宗像，贺年，饮节酒，作春盘，啖节糕，佛寺烧香，礼年忏，不借火，不汲井，不扫地。初三、上元、立春日同。五日，祀五路神，以祈利达。人日、谷日，占水旱，看参星。上元，张灯，食油?、粉圆子，作白膏粥。寒食禁烟，清明插柳扫墓，二月十九日，观音大士诞辰，群集庵院进香。三月上巳日，流觞曲水，效修楔故事，二十八日，东岳庙社会。立夏，饮七家茶，免疰夏，家家以大秤权身轻重。四月八日，浴佛会，十四日，神仙诞辰，八仙堂进香，剪蕰③［蓝］草，祀灶，啖神仙糕。端午，帖朱符，悬艾，食角黍、石首鱼，采药，饮雄黄、菖蒲酒，焚苍术，簪榴花、艾叶，茧虎以辟邪；十三日，关帝庙诞会。六月六日，延福寺晒经会，人家曝书画，吃馄饨，浴猫狗；初四、十四、二十四，三日祀灶，二十四日，并祀二郎神。七夕，乞巧穿针，染指甲，儿女辈悉预，谓之小儿节；中元，作盂兰盆会，以荐先；晦日，幽冥教主诞日，群集延福寺，点肉身灯，谓报娘恩，比年，此风顿息。夜则家家门首烧狗屎香。八月朔，城隍会；中秋，祀月宫，焚斗香，赏月，收桂子，士子登状元泾桥候潮；二十四日，以新秫米为食饵祀灶。九日，唯亭山登高，佩茱萸，饷重阳糕，饮黄花酒。十月朔，省墓。冬至三日，略如元旦，俗重冬至节，谓“肥冬瘦年”，互相馈问。腊月八日作腊八粥，十六日妇女祭厕姑，二十四日扫舍宇尘，夜祀灶，送灶神，是夕爆竹，各燃火炉于门外，谓之和暖热，田家烧火炬，缚长竿之抄，以照田，名照田蚕；二十五日，煮赤豆作糜，阖家同飨，云能辟瘟气，名口数粥。除夕，辛盘，红炉，爆竹易门神，桃符更春帖，接新岁灶神，封井泉，撑门炭，宿火，储水，饮守岁酒，作岁糕，馈岁盘，插松柏、芝麻秸于檐端，画石灰于道，象弓矢，以射祟。大约与邑志所载同。
物产附
稻糯之属
早红莲一名救工饥，粒小色白。早白稻皮芒米白。晚白稻一名芦花日。师姑粳即矮稻，粒圆如珠。紫芒稻紫壳白粒。张方平诗云：“鲈脍饭紫芒。”香子稻色斑粒长，一勺入他米，炊之饭皆香。芋奶黄二种并色，黄而香。鸭嘴黄箭子稻稻品之最高者。小籼禾农家蒸谷，赖以续食。薄十分老来红即老红稻。累泥乌金钗糯酿酒最佳。刘梦得诗云：“酒法得传吴米好。”闪西风一名早中秋。赶陈糯有芒。羊须糯芒长如须。香珠糯有芒而香。虎皮糯一名蟹壳糯，色斑。秋风糯即冷粒糯。
麦菽之属
大麦小麦磨面合酱，作酒曲。??麦有赤白二色。蚕豆形如蚕，因名。豇豆有紫白二种，可为糕。青豆自夏至秋，俱鲜食，或煮熟薰干，点茶。晚秋收实。白藊豆俗呼延篱豆，谓其蔓生也。扁阔而甘，糯者胜龙爪，紫色者次之。刀豆以形名。蔓生，紫花。入酱作蔬食。豌豆一名小寒豆。
蓏蔬之属
王瓜《月令》，王瓜生，即此。西瓜阳城张巷出者佳。香瓜有金银二色，又名甜瓜。庚信句：“甘瓜开蜜筩”，即此，然非佳品。圈瓜蒂有圈，味甘而爽，瓜中之高品也。丝瓜蒂可治豆。南瓜一名番瓜，贫家用以代饭。生瓜形长色青，入酱作葅醢。匏扁大者可食，小长细腰者可作皿器。瓠匏类，锐上丰下。落苏俗名茄子。芋一名蹲鸱。种水田，曰水芋；种旱地，曰旱芋。荠俗呼野菜，《淮南子》名水菜。菘菜性耐寒不凋。唐人谓之阔叶吴菘。范成大诗云：“拨雪挑来塌地菘。”台菜冬种，春生台可食。三月花，四月收子压油。春菜俗名水白菜。芥菜二种。一名黄农芥，矮小味佳；一名鸡脚芥，味辣，子如粟粒。苋菜叶小，茎柔而赤，名马齿苋。《尔雅》所谓“蒉”也。菠陵菜种出颇陵，今误为菠陵。蓬蒿菜叶细而青。莴苣菜一名千金菜，高丽入贡，隋人求得其种，酬以千金，因名。马兰头生卑湿处，形如泽兰，不香，采摘晒干为蔬。性寒，瀹汁，虽盛暑亦冻。
水实之属
芹菜生春，泽畔，洁白有节，其气芬芳。荇菜似莼，结子，煮之味甘，名荇酥，野人多食之。菱两角曰菱，四角、三角曰芰，有红、白二种，红者名老红菱，白者名馄饨菱。藕茨菇即凫茨。荸荠即凫菇，有红、黑二种，红者味佳，黑者次之。茭白即菰也。
竹笋之属
燕来笋燕来时生，故名。燕来竹护居笋一名哺鸡笋。护居竹一名哺鸡竹。范成大云，以其蔓延，若鸡之哺鸡也。
药草之属
益母草夏枯草藿香有大小叶二种。忍冬藤即金银花。狶莶草俗名火杴草。枸杞草根即地骨皮。麦门冬即阶沿草。淡竹叶薄荷车前子
酝酿之属
煮酒酿熟泥封，经久味最醇厚，酿未煮即沽卖，谓之生泔酒。三白酒以白面造曲，用泉水浸白米，故名。白酒酿成月余，色清而味烈，十月酿者尤佳，名十月白。烧酒蒸糟粕，滴水成酒，名滴花；加以香料，名五色烧，色如琥珀。又有麦烧，以大麦为之；粞烧，以粞为之。大酒糟酒娘糟糟油醋
鳞介之属
鲤鱼鱼中惟鲤最寿，且大。鲫鱼冬月味美，有青鲫出阳城湖。青鱼鲳鱼鲢鱼其味在首，俗有“青尾鲢首”之称。菜花土附菜花时出，附土而行，不似他鱼浮水，故名。虾虎鱼善食虾，似虎。斑鱼河豚子，随潮漂入，育于内河，形似河豚而小，味腴。鳊鱼首小，身扁阔，肉嫩而味腴。鳑鲏似鳊而小。鳢俗呼黑鱼，味最劣。鳗有雄无雌，以影漫鳢而生子，故名。鳝形似鳗，性热色黄。甲鱼陶朱公呼为“神守”，畜之池，使鱼不散。蚬螺蟹诸湖俱有，出阳城湖者最大，壳青脚红，名金爪蟹，重斤许，味最腴。黄子云有《食蟹歌》。虾
羽毛之属
麻雀处处有之，千百成群。凫俗名野鸭，诸湖俱有。雉俗名野鸡。鸳鸯凫类，羽五色，出阳城湖，不恒有，可畜之囿池。獾类犬。猯类猪。以上二物俱穴地而窟，肉肥美，皮可御寒。刺猬俗名偷瓜狖，入药止心痛。兔
杂植之属
蒲草织蒲包者。黄草织草屦者。黄麻春种秋收，可为布。蓑草织蓑衣者。
布帛之属
生纱有花、素。夏月可代絺綌，惟唯亭蔡顾巷有之。夏布绩苎为之，漂熟者名洗白，生者为生苎，名闻四方，出唯亭东南村庄。浜布邑志载：出唯亭。罗布合苎与棉而成之，出唯亭。摹本缎贡缎
杂造之属
毛毯唯亭、后戴墟、施家浜，家家织造。芦席出斜塘。大者名 船，小者名衬仓。篾帘出下雉渎之北。蒲包出唯亭南乡村。包棉花者名花包，装粮食者名阔口米包。黄金草刷帚出唯亭。陆氏独造，各处所无。织布者藉以刷布。今北街顾氏亦造，系陆姓所传。草出于湖南，名黄金草，《吴门表隐》曰“芦根”，非。蓑衣出唯亭东乡村。纸阡悬珠、荡上村，家家切纸阡。蒉即草屦。
品馔之属
野鸟各处俱有，以里中为良。盘香饼脂油和面，一并数盘。金饺金姓做者，故名。不减于郡中野荸荠。棋子饼脂油糕俱里中佳制。
储用之属
布庄在唯亭东市。各处客贩及阊门字号店，皆坐庄买收。漂染俱精。毯庄在唯亭、戴墟。彩画人物、山水、花卉、禽兽，并极精巧。油坊在外跨塘、阳城、淀泾。
工作之属
织作在唯亭、蔡顾巷。比户习织，工匠各有专头，计日受值。匠或无主，黎明林立，以候相呼，名曰唤找。染作邑志载：出娄门外唯亭。切作悬殊、荡上，比户切纸为业。
①道光本亦为“陵”，道光本、民国本均误。
②道光本亦为“祗”，道光本、民国本均误。“祗”与“祗”，因字形近，古籍中常多混用。
③道光本亦为“蕰”，现据《清嘉录》改为“蒀”。

[book_title]元和唯亭志卷四
津梁
造桥修路，阴隲①[骘]垂文，然非实心好善者，安能慷慨解囊而任劳任怨哉？近镇桥梁，不下百计，为载其始事，以示勤公者。志津梁。
阜民、霖雨桥在镇东市，跨至和塘，俗名大桥。创建于国朝康熙三十二年，里人尤本立募捐，督抚两院命名，故一桥两名。道光初年将圮。三年，里人沈吉、朱椿倡捐，领募重建。
朱龙采《重建阜民、霖雨桥》：
一桥而两名者，吾里阜民、霖雨桥而已。桥建于康熙癸酉，里耆尤君本立领募，前督抚两院之所命名。历年既久，渐即倾圮。里中诸先辈屡议重修，格于工费不果。道光癸未春，沈岵亭先生慨然捐赀，以为之倡；余叔云高出而佐之，劝募各户，量力书捐，共募捐钱三千余缗。桥之成谓可计日待，而两遭坍坝，继值大水，工无可施，遂停役。及甲申夏，南北之中阻者，数阅月矣。风雨暮夜，恒苦唤渡，乃复鸠工庀材，期蒇事焉。然上年捐项至此，几无赢余，加以两坝既撤，送椿下石，工费较倍，须再得一千余方②缗，可敷用（句中“方”字应移置“缗”后，改为“须再得一千余缗，方可敷用”）。以千万人来往之桥，五千贯浩繁之费，几专责诸区区一镇之中，有力者不过数家，灾荒之后，平粜捐赈，力亦匮矣！而卒各加捐以成其事，诚激发于二君勤于办公，不辞劳怨之苦心也。或谓：“桥之建百余年矣，即不重建，亦未必遽崩，二君毋乃喜事乎？”余曰：“否！桥之不崩者，幸也；其必即崩者，众所共睹也。今日之重建，乃虑其一崩而不能复举，非幸其未崩而易于图功也。今工已告成，二君犹以其余赀修理周泾、驷马泾诸处，务使险者平而危者安。人尽如此，举步皆坦途矣！事尽如此，斯世无反侧矣！喜事云乎哉？”或唯唯而退。是役也，用钱五千千零，大小工一万二千四百余，自癸未二月经始，阅两寒暑而告竣。平易道路，人不病涉，二君之用心与昔之尤君并著矣！余忝与斯役，乐其事之有成而并愿为斯世风也，于是乎书。时道光六年七月中浣。
尤崧镇《霖雨桥》：
娄关溯昆及弇峰，塘长且阔波溶溶。唯亭镇于卅里外，要途真是兼繁冲。前代竟无大桥设（里人称大桥），操渡者善持缓急。南北居民与懋迁，病于济涉岂良策。康熙癸酉春正中，先六世祖仁轩公。祷于神灵卜云吉，募建舆梁咸乐从。相阴阳而度广狭，众谋佥协营于东。工励其坚斥其懦，石选其实除其松。费金八千阅九月，桥工蒇事瞻崇墉。相传是年患小旱，建桥得雨炎威转。大吏因题霖雨名，载锡阜民殊缱绻。远怀传说浡焉兴，歌到南风冷然善。尔时耕读各安堵，土风虽淳少巨户。纵云潮到卜状元，统吴而言非块土。斯土自有斯桥来，饶沃清华霞并举。良由洪波每东奔，自娄入海难蓄聚。架以长虹略锁之，令彼中流得容与。腐儒不习形家言，按之地理若合谱。我家居此凡四世，惜遽迁移患贫窭。（先六世祖自锡山赘于唯亭归氏，遂卜居焉。迨镇之，曾祖乃移宅葑门。）桥历一百三十年，雁齿将折虞倾颠。岵亭先辈夙好义（谓沈文讳吉）③，已捐其金复募捐。道光癸未之二月，集赀三千贯青钱。紫阳云高为佐理，循辙重建俱勉旃。惟值水灾坝屡溃，费难为限时稍延。捐账救荒非得已，甲申夏乃复仔肩。毕竟东阳有干略，集益加功事克全。若柱若兰若腹面，桥复其旧无颇偏。费不半万工自固，吾祖先后同称贤。沈尤稽古原一族，俱系姬姓非纠牵。猗歟其有济川志，感怀双鹤云中迁。而今丙午夏至节，唯亭缉志已精核。沈子九如征我诗，正值炎蒸忧莫释。莳雨不来秧奈何，咏到斯桥望膏泽。倘复霖雨阜我民，桥有灵兮庆何极。
查诜：
春江倒掣长虹影，精光射水蛟龙醒。翻飞喷浪上层霄，化为霖雨来沧溟。须臾雨歇虹影藏，长桥百尺跨和塘。土人指点说东里，当时建者尤与王。尤翁建桥代已久，岵亭先生继其后。譬之霖雨泽无穷，利济功深垂不朽。至今塘上往来频，行人无复怅迷津。杨柳绕堤苔满磴，桥通宛转波邻邻[粼粼]。泾桥潮声石桥月，孰若兹桥多利涉。夕阳两岸起渔歌，桃花雨过生鲈鳜。
状元泾桥 在上塘霖雨桥东，谶云：“潮到唯亭出状元。”详《古迹》，故名。俗名章家桥。明万历末，里人王峣仁、归隆允、陈證重建。国朝乾隆三十二年圮，峣仁后裔王慎聪重修。
王岱东《重建状元泾桥记略》：
自宋绍兴有“潮到唯亭出状元”之谶，邑令叶子强筑问潮馆，而状元泾桥莫详所自始。今馆址久圮，独桥尚存。族叔尔谋起而修之，启土得旧碑，有“状元泾桥”四大字，下注：“万历壬子王承宠题”，即尔谋五世祖，前明任会稽令号竹林公者也。碑旁小跋，字迹漫漶，大旨似述命名之意。然则桥之设也虽久，而状元泾之名自竹林公始，未可知也。按：县志，王店桥，竹林公偕归樟修之，改名仁寿。今抚残碑而知，是桥之成，亦惟公之力。泽及桑梓，百余年不泯，其子孙又克绳祖武，乐善不倦，皆可敬也。于是乎书。时乾隆三十二年丁亥季冬。
驷马泾桥 在上塘状元泾桥东，明万历四十三年，邑令胡士容重建。归圣脉题《唯亭八景·石桥夜月》，其一也。
至德庙桥 在下塘至德庙前，因名。乾隆间，里中沈节母赵氏捐建，又舍桥东基地，俾扩大庙址。
季泾桥 在上塘中市毛家衖口，俗名定胜桥。
仁寿桥 在上塘西市，俗名王店桥。明成化元年，里人归以德、王常鼎新名德寿桥。嘉靖七年，里人归樟、王承宠重修，改名仁寿。按：郡志仁寿桥下再列德寿桥，重出。
太平桥 在镇西上塘。嘉庆四年，里人重建。
吉利桥 在太平桥西，俗名黄泥溇桥。二桥，郡邑志并失载。
护门泾桥 在吉利桥西，俗名烟墩桥。
周泾桥 在小唯亭金沙庵东。明万历年，邑令胡士容重修。
缩里桥 在宋坟东。明万历年，邑令胡士容重修。此桥，郡志亦失载。
东萧泾桥 在宋坟西。明万历四十三年，邑令胡士容重建。国朝嘉庆二十一年，里人沈吉、陈寿春、沈长奕、朱丕绩再建。
东陆泾桥 在陆泾口，桥下有泉。详《古迹》。
凤凰桥 在陆泾桥西，俗呼西南村桥。
薛泾桥在凤凰桥西，俗呼南村桥。
船场桥 在东龙溇口，即东龙溇桥。国朝嘉庆二十年，里人项凤天领募重建。道光二十四年，东堍圮。余偕大兄晋采劝募再建，六月经始，八月工竣。
宝祐桥 在西龙溇口，今称西龙溇桥。
乌土泾桥
韦泾桥
孝廉桥 明高季迪诗云：“送君只过孝廉桥”，即此。
钱治谦《孝廉桥》：娄水印桥痕，孝廉名尚存。漫吟高启句，只为怕销魂。
沈赞：鹿鸣赋罢试归桡，旧德先畴未寂寥。两岸儿童齐拍手，孝廉船过孝廉桥。
查诜：赠梅报竹路迢迢，话到离情恨不消。我更年来伤别苦，送君不过孝廉桥。
西张泾桥
上陆泾桥
长祐桥
和丰桥 自太平桥至此，俱在镇西官塘。
永庆桥 在外跨塘，跨至和塘，俗名外跨塘桥。国朝康熙元年圮。十一年，里人顾奕年重建。
陆市浦桥 在陆市浦口，即东烟墩桥。明万历年，邑令胡士容重建。国朝康熙初，僧心达劝募再建，名浦前桥。嘉庆十九年，里人沈吉、朱龙采再建，改名凝寿桥。
史家港桥 在史家港口，原名太平桥。国朝嘉庆二十年，横港吴氏重建。道光二十三年圮，里人再建。
赵家浜桥 在赵家浜口。国朝道光二十一年，真义殷氏重建。
堵墓泾桥
界浦桥 在界牌左，东堍属新阳。明万历四十年，里人支守礼建，知县祝耀祖记。自陆市浦桥至此，俱在镇东官塘。
仁寿桥 在项田村，俗名项田桥。里人沈其勋、陈起先捐建。彭启丰《记》。
众安桥
太平桥 二桥并在祁村。
虹桥 在后戴墟庙堂头。里人陆姓祈嗣捐建。
西城庵桥 在后戴墟村西。
马家圩桥 在后戴墟村东南。
永安桥 在后戴墟村里。
西虹桥 在后戴墟村西北。
里漕泾桥 在漕泾村。
环洞桥 在战浦南，跨战浦港。今废。
庙桥 在倪伯墓东岳庙前，俗名仙桥。
瑞凝桥 在中十九都十四图。自仁寿桥至此，并在镇东南乡村。
通安桥 在金家庄。
状元桥 在许马村南。
南洲桥 在南洲村东。
南石桥 在南巷港西。
后巷桥 在后巷村。
索路桥 在索路村。道光二十八年里人重建。自通安桥至此，并在镇南乡村。
青龙桥
太平桥 二桥并在沙墟村。
顾家桥 在吴宫乡六图。
张巷桥
城隍庙桥 二桥并在陈宫乡十八图。
胡家桥
杨家桥
郁家桥
安里桥
白虎桥
大通桥 六桥并在陈宫乡二十图。自青龙桥至此，并在镇西南乡村。
横泾桥 在唯亭山横泾港。
沈殳桥
盛家桥 二桥并在唯亭山。
汪家桥 在十图港。郡中汪姓筑坟于此，捐赀创建，因名。
凌家桥
徐渎桥 二桥并在唯亭山。
圣堂桥 在阳城村圣堂左。
太平桥 在阳城村前巷。
环洞桥 在阳城村圣堂头。
土地堂桥 在阳城后洋浜。
阜安桥 在淀泾阜安寺侧。
孙墓桥 在孙墓村。明崇祯末，里人马坤冈捐建。上下俱有环洞，高大坚固，迄今仍完好如故，里中有“孙墓败落桥争气”之谣。自横泾桥至此，并在镇东北乡村。
道王庙桥 在施家浜道王庙左。
羊木墩桥 在王祥浜。
北石桥 在悬珠北浜。今废。
中石桥 在悬珠村。
毛庄桥 在习义乡一图。
王巷桥 在习义乡王巷。
横港桥 在习义乡横港。
古溇桥
朱家庄桥
吴泾桥 三桥并在习义乡二图。
龙渭桥 在外跨塘。自道王庙桥至此，并在镇西北乡村。
渡闸附
陆市浦渡 在陆市浦桥口，离镇三里。见府志。
唯亭中市渡 在季泾桥东。
古闸 在镇西。邱与权《至和塘记》：“初，治河至唯亭，得古闸，用柏合抱，以为楹。盖古渠况今深数尺，设闸者以限淞江之潮势耳。耆旧莫能详之。”郏亶《苏州水利记》，至和二年，前知苏州吕侍郎开昆山塘，得古闸于唯亭之侧，是古者水不乱行之验也。
①“隲”，道光本为“骘”，民国本误。
②“方”，道光本在“缗”字后，民国本误。
③尤崧镇《霖雨桥》诗中圆括号内的文字在道光本中均为小字夹注。此处保留民国本括号夹注格式。

[book_title]元和唯亭志卷五
祠庙
鬼有所归，乃不为厉然乎哉？神明、宗祖呵护，赖之香火因缘，忍令寂寞而不传，间有馁而者，尤不可无妥侑地也。志祠庙。
东吴左丞相陆娄侯祠祀三国陆逊，在延福寺内，遗像尚存。相传后殿基址即逊墓。互见《冢墓》。
国朝
金有容《谒吴陆伯言华亭侯遗像》：
亮节清风溯古吴，尚来词客奠生刍。幽宫常护旃檀气，霸骨钟山问有无。
武顺王祠 祀明封宁河王谥武顺邓愈，在唯亭。今废。
国朝
钱治谦《武顺王祠》：
得奠大江流，功名重八州。一朝看定鼎，百世仰垂旒。
尤崧镇《谒唯亭武顺王祠》：
武顺勋名震海隅，仰瞻祠庙叹荒芜。立身孝友标仪则，体国公忠协典谟。
七省行军凭荡寇，三吴参政却崇儒。将臣爱绎诗书味，合奉明禋焕薄栌。
查诜《武顺王祠》：
英姿飒爽镇三吴，日照唯亭庙貌孤。欲把美人配名将，中山祠在莫愁湖。
王竹林公祠 祀明会稽令王承宠，旧在延福寺东，今重建于王祥浜。
钱治谦《竹林公祠》：
亦有会稽令，祠堂号“竹林”。浚冲或吏隐，咸籍共招寻。
清源妙道贞君行祠 在水东村，即俗所称杨三阿太者，又名灌口二郎神。其祠有二，一在超网港。里中患疡者，祷之辄应。六月二十四日神诞，里人奔赴，以祈灵贶。邑志载，神姓赵，名昱，灌州人，幼从异人学仙，隋大业中，召为嘉州守，曾握剑入江，斩除蛟害，寻隐去。后嘉州江水，泛滥为灾。神显迹，星幢羽盖，出入江波，翦除其害。
周孝子祠 祀灵惠侯周阿泰，在上塘西市。邑志载，孝子名容，常熟人，事母朱，有至行，人称周孝子。没为神，能保护乡闾，有驱虎除蝗、救水旱、攘盗贼诸显迹。宋淳熙间赐额曰“灵惠”。明洪武初，敕封周孝子之神。相传淮南大疫，神往施紫苏汤，全活甚众。淮人渡江酬之，偶见庙貌，始知为神。事传民间，凡病者祷讫汲水，投紫苏煎饮即瘥。
乡厉坛 即俗称孤魂坛也，在唯亭山北麓。明洪武元年，知县宋敏文奉命建坛，高三尺，树以松楸，立碑其上，周围缭垣门一。今坛已圮。每岁清明，里中庙祝以仪从迎西府城隍神为主，读钦依祭文，祭阖镇无祀鬼神。按：制设厉坛所以祭若敖之鬼。向时岁春清明，七月望，十月朔，各里并立坛设祭，今皆废。而里中惟清明设祭坛，亦鞠为茂草矣！鬼有所归，乃不为厉，此典宜兴复焉。
西城隍庙 在上塘西市王店桥东。康熙年里人募建，屡有灵应。后里商张某航海贸易，回帆遇风，几濒于危，赖神灯呵护得安，因改建庙门酬谢焉。详《杂记》。
东城隍庙 在上塘东市霖雨桥北。雍正间，里人募建。后以次增修，殿寝门庑，并极壮丽。嘉庆初，庙东北沿水一带渐即倾圮。庙祝汪学经于十三年春劝募重修，增立井亭，规模益整。庙东有稻花香处、花坞旱船诸胜，春秋佳日，里中士子常读书谭艺于其中。
至德侯吴泰伯庙 本镇社稷之神，在下塘至德桥东，宋初建。凡水旱丰歉，卜辄奇验。明天启元年，庙将圮，里人归隆允抱疾滨危，梦神救得痊，遂鼎新焉。史官文震孟撰记。道光元年，庙又圮，里人劝募重建，门庑殿寝，视昔倍整。
关帝庙 在上塘中市季泾桥西，即王孝子石林先生旧宅。鼎革时，土寇劫掠，过石林门，其节母张率举家将投井，赖关圣显灵，得以安全。后石林舍宅，偕里人建庙。乾隆二十二年，庙将圮，里人劝募重葺，规模宏敞，殿后增建文昌阁，为士人文会之所。
王岱东《文昌阁记》：
余先世居唯亭。鼎革时，土寇剽掠过吾门，先节母率举家投井，忽见关圣显灵，寇各惊窜，一方赖以保全。曾大父石林公舍宅建庙，里中诸前辈赞成之。自时厥后，我朝治教日隆，休养生息，百有余岁，文运莫盛于今矣！乾隆丁丑，余设帐唯亭，与诸父老晨夕过从，类皆崇质朴、敦礼让，其子弟亦恂恂自好，文风丕振，心窃喜之。惟时，乡之善士重葺圣庙，规模较宏敞，殿后复拓地数弓，谋建文昌庙。越十年，丙戌，工告竣。余幸先泽之重，新睹人文之蔚起，得从诸君子后，籍①[藉]手以观厥成焉。《诗》有之：“成人有德，小子有造。”吾观于乡而知之继。自今春秋佳日，萃镇之俊秀，读书谈道于其中，尊酒论文于其中，宾朋里社，古风犹在。于以黼黻休明，洵足彰我国家作人之化云。时乾隆丁亥仲夏既望。
堵将军庙 西镇社稷之神，向在里西土阜上，废。重建于王店桥东。将军未详。
东岳庙 祀东岳大帝。其庙有二：一在龙墩山，每岁三月二十八日帝诞，里人迎神赛会，醵钱演妙剧，远近舟楫云集；一在倪伯墓，八月初一日，里中东、西两庙城隍，解饷至岳庙，画船灯火，笙歌彻夜，不减虎丘山塘，是日，为里中胜会，观者如堵。
汉寿亭侯关帝阁 在唯亭山顶，建始无考。国朝道光十五年，里绅沈巽修筑山路，阁亦修葺。
道王庙 在里北施家浜。神未详。庙前有连理树。
周孝子庙 在外跨塘。神姓周名泰。非周容。元初建。
吴夷王庙 在唯亭山麓。神即吴王夷昧，里奉为土谷神。
①“籍”，道光本为“藉”，现据道光本改。

[book_title]元和唯亭志卷六
寺院庵堂附
吴中佞佛，自吴赤乌时孙权母夫人始，迨梁天监中，崇信尤甚。琳宇梵宫，遍处相望，名胜之区，半为二氏占尽矣！顾得此以志古迹，悟前因亦清净身心之一助也。志寺院。
延福禅寺 在上塘东市，宋开庆间，法印和尚创建。寺前后一水回环，如金钩挂月。寺有古迹五：后冈银杏树，宋版《法华经》，梅花涧，半舫楼，分水堤碑。今惟银杏、《法华经》在焉。详《古迹》。明嘉靖末，里人归大同重修。国朝康熙二十八年，僧心达再葺。乾隆三十四年，里人李潮、王毓秀等将梅花涧故址改建斗姥阁、文昌殿。王岱东《记》。五十三年，僧明覐建写经轩于后殿西北隅。朱丕成《记》。嘉庆初，又建魁星阁于斗姥阁东。二十四年，地藏殿毁于火。道光元年重建。二十一年，里人沈宗朝、朱骥云领募重修。
王岱东《斗姥阁记》：
宋开庆间，建延福寺于唯亭。东序三椽，曰梅花涧。前后一水回环，如金钩挂月，归莪庵题《唯亭八景》之一也。年久倾圮，族弟倬云曾偕同志数君子，议以涧址建斗姥阁。今年夏，崧维承兄倬云志，集诸君子，鸠工庀材，五旬告竣。勒石以志之，殆与前明世宗朝里人归大同重葺寺功并垂不朽云。时乾隆己丑仲秋日。
朱丕成《延福寺写经轩记》：
唯亭延福禅寺，为宋僧法印建。元、明以来，香火不坠泊法，嗣胜如殁，遂中落。明覐上人，本邓尉宗派，乾隆戊子夏，里之人延为住持。驻锡后，云堂佛像，金碧烂然，又置饭僧田五亩零为寺产，今二十年于兹矣。所携钵资，仅存百金。或劝上人，盍于所置田中卜生圹。上人曰：“做和尚，吃常住饭。有钱为常住用，遑计老之将至耶！”丁未秋，于殿西筑屋三椽，为习静所。落成，远近交称之。千年古刹，赖以振兴，其功德为无量矣！上人善书，时写《法华经》全部，故名“写经轩”。时乾隆丁未秋重阳日。
李汾《喜斗尊阁落成》：
唯亭古寺历千年，苍然大树凌云烟。龙螭剥蚀神明护，不随世运相推迁。寺中旧有梅花涧，梅花疏影清堪鉴。梵室犹存蝌蚪书，空潭还跃双龙剑。一朝改作斗尊阁，天威咫尺声灵濯。问道谁家倡厥始，云是立亭 ①（点校按：从文意看，“ ”字应加括号）重一诺。立亭物故逾六载，有弟嶽亭（毓秀）志不怠。善承兄志捐囊资，天宫巍焕真如是。江生（域）朱子（倬）赵倚楼（芳德），修斋说法长淹留。更有吾家大小沅（兄潮、弟潾）②，譬诸筑室同绸缪。诸公俱占清闲福，独余樗散老樊丘。早春握管兴还道，特来初地浇诗喉。
顾畇《延福寺写经轩作》：
丈室寂无事，遥闻众妙香。风声沈古磬，树色冷斜阳。
常日游踪少，同来客兴长。谁知尘市里，有此赞公房。
重元禅寺 在唯亭山麓。自唐有之，建始无考，相传唐时为吴中一巨刹。今遗迹俱湮，惟寺前石幢一躯，犹唐时建。详《古迹》。
法华教寺 在北斜塘，宋僧用宣及其徒行遇建，取半塘法华旧额为名。僧妙思《记》。国朝康熙丁未，僧剡舟领募重修。
尤侗《重修法华寺募疏》：
按：古法华寺在金栖里。始晋义熙，商人谢本舣舟塘上，中夜闻经声琅然，晓起，过一荒冢，上出青莲花枝，见者指谓：昔有童子，日诵《妙法莲华经》，死而瘗此，土人异之，遂寺焉。越数百年，至南宋时，有宣上人结茆于此，其徒行遇更拓宏规，再传法升，勒碑纪绩，考其岁月，实嘉泰壬戌也。又数百年，寺毁兵燹，碑亦湮没。迄康熙丁未，住持剡舟从瓦棘中检得断石，补缀成文，虽有阙疑，因缘昭然矣。剡师慨念先畴，奋图经始，持一册乞疏于予。予尝览《洛阳伽蓝记》，每叹南朝四百八十寺，传至今日，尚有一二存焉者乎？朝为金碧，暮为黄土，虽使空王忘情，岂无《黍离》、《麦秀》之感。或者废兴成败，运数使然，佛力亦难强持，任子孙有志，自为之耳。今由晋以来，易代改元，不知其几；即寺之变革迁移，亦不知其几。乃师以孱然穷衲，一旦欲起而大复之，鲜有不笑其愚者，而予独勉而进之，以成其志焉。且自寺之敝，僧徒怠散相沿，为应副之学鼓、铙、呗、唱，佛戏而已；师出而一洗旧习，结禅关，严戒具，大众翕然从风。是知愿力所趋，风气可驱而转也，况区区土木之功乎？予童子时，尝嬉游于寺，老而不能忘焉。嘉剡师之勤，故为诸君子乐道如此。碑记有云：“水光树影之中，楼阁虚明，轩窗幽洁。经行云后，晏坐月丛，香风时来，甫花未扫。”此景虽往，犹可追而睹也。愿与诸君子不日成之。
阜安寺 在淀泾，明嘉靖三年建。文震孟《记》。南有明隐士高守耕祠。今圮。
仁寿庵 在上塘王店桥东。
金沙庵 在小唯亭周泾桥西。左有歇凉亭。
锦绣庵 在唯亭山重元寺前。
彭绍益《陪王丈山乔暨沈松斋、朱椒堂游锦绣庵，次椒堂韵》：
捧袂今朝共一船，半篙流水去悠然。路通小港山门近，鸟下深林斋钵传。
解语但陪文士饮，问心未得祖师禅。拟寻自傅闲居乐，二十余年香火缘。
八仙堂 在下塘归家港。四月十四日仙诞，远近舟楫云集进香。庵前多陂池，居民皆植芰荷。朱丕成诗有“几日南风曛欲醉，荷花香满八仙堂”之句。
道王庵 在十九都，元至正间，僧至演建。
圆通庵 有二：一在顾巷村，一在阳城。
彝王庵 在十九都，唐中和间，僧法證建。
观音庵 在南十九都项田村。
三官堂 在中十九都横港村。
福寿庵 在下二十一都阳城。
积善庵 在二十一都，元至正二年，僧彻心建。
雨花庵 在下二十一都阳城。
慈云庵 在下二十一都阳城，元至元间，僧景嵩建。明申时行题《阳城八景·慈云晓霁》即此。
莲池庵 在下二十一都阳城，建始无考。乾隆九年，里人孙九吉、俞子厚倡捐重建三官殿，城隍行宫。僧瑞明《记》。
凝秀庵 在下二十一都阳城，乾隆初，里人俞子建捐建。
定善庵 在二十一都，宋绍兴间，僧法如建。
崇贞庵 在二十二都，元至元间，僧一兴建。
永庆庵 在下雉渎，五代广顺元年，僧祖庆建。宋建炎初，瑞光寺僧怀秀重建。明永乐元年，僧源湜再建。赵友同《记》。
毛塔庵 在毛塔，元大德二年，僧胜本建。
妙明庵 在二十二都，宋绍兴间，僧宗礼建。
白云庵 在二十二都孙墓村。
华严庵 在二十二都，宋建炎二年，僧大采建。
白龙庵 在悬珠村，宋绍兴年，僧止礼建。中祀阳山白龙母。每岁，龙来省母，旋绕于祠，乡人皆目睹焉。
集福庵 在南庄，明天启年建。大木千寻，迥③[回]廊百折。沈德潜题其轩曰“帆影棂”。
猛将堂 附近村庄，随处皆有，不能悉载。里中祔祀延福寺殿左。每岁届秋社时，农人争先致祝，以迓神庥。邑志载：神姓刘，名锐，宋大将刘锜弟，常为先锋，陷敌保土者也。或云：即五代时南唐刘仁瞻也，累封吉祥王。相传神能驱蝗。
华祖殿 在延福寺文昌殿左，祀汉神医元化先生陀④[佗]。以仙方济世，极著灵应。
肝胃二气许陶仙官殿 在延福寺文星阁下。
①“ ”字，道光本、民国本均无括号。
②李汾《喜斗尊阁落成》诗中圆括号内的文字（点校按除外）在道光本中均为小字夹注。此处保留民国本中括号夹注的格式。
③“迥”，道光本为“迴”，民国本误。
④道光本亦为“陀”，道光本、民国本均误。

[book_title]元和唯亭志卷七
社仓 乡约 善局
社仓之设，备凶荒也。乡约之条，维风化也。顾不得人以善理之，徒具文耳。吾里自两邑尊劝募创立后，岁久渐凌夷矣！姑存其略，以俟兴复。若夫善局之创建，虽行之已久，颇有实效，奈素无恒产，入不偿出。幸司其事者，俱兢兢焉，俾勿坠其于善也，亦庶几矣！志社仓、乡约、善局。
社仓 唯亭向无社仓。
国初年间，遇水旱灾荒，赁庙宇中之宽厂者，赈济饥民，俱里中绅士募捐。乾隆五年，苏抚徐咨请各乡镇建置社仓，元令黄建中来镇劝捐。各绅士踊跃捐输，置房一所，改建社仓，坐落中十九都四十七图延福寺东偏。每岁以陈易新，积粟救荒，民赖以济。今仓址虽存，规为尽替，傥有好义之士，力图兴复，遇水旱之年，为惠于桑梓匪浅鲜也。兹姑考其略以志之。
赈厂 里中自社仓废后，遇灾赈仍设厂庙宇放给。嘉庆甲戌及道光癸未、癸巳，俱设厂东里庙，元邑东北一带都图，并于唯亭厂放给。甲戌派放九十六图，贫民五千二百二十户，大小口一万九千二百有奇，董事蒋升瀛、王有庆。癸未派放一百十八图，贫民一万四千九十二户，大小口四万五千九百九十一口，董事沈吉、沈长奕、朱丕绩、朱龙采、朱绍博、马云翔。癸巳派放一百二十一图，合大口一万七千六百三十二口半，董事沈巽、王有庆、沈长奕、沈礼、朱锡蕃、朱绍博、马云翔、马廷铦。
朱绍博《唯亭赈厂纪事》：
野无青草泽无鸿，赈厂分开德被同（嘉庆甲戌给赈，大宪采丹徒令周君议，多设厂，分俾灾黎各就近领给。元和东北一带，设厂唯亭里庙。嗣是癸未、癸巳两次灾赈，悉于此放给）。幸际尧汤忘水旱（甲戌亢旱，癸未大水，两圣恩施稠叠，民忘其灾），不知饥溺厪忧衷。飞章入告九重惊，吁咈都俞妙转更（癸巳，秋霖为患，例不得请，中丞侯官林公据实陈奏，仍邀恩缓格外之仁也）。丝粟不经胥吏手，放查今及鲁诸生（甲戌办赈，张兰渚中丞致书绅耆云：“此事银钱等项，断不可使胥役经手。”嗣遇灾赈，总交绅董自为经理。是年放账查户，城厢各图奉宪遴选诸生）。
官民接赈义争先（官赈请帑，义赈则民所乐捐也），按户分图散给钱（甲戌放赈，以钱代粥，大口每日六文，小口减半，最为民便。嗣癸未、癸巳灾赈，两次俱遵而行之）。放遍都图百二十，极贫户口万余千。
从来实惠及民难，上下输情各各安（癸巳冬，奏奉灾缓而捐赈例有期限，迫岁晚不得复请，中丞林公率属倡捐。吾吴士民激于公之恩义，无不黾勉乐输，得赈银十四万四千，活民无算，而府以上施舍之数不与焉）。逐日查图江上去，更番放竣始心宽（时乡村各图委员、协董，分头赴乡查开各乡厂，赈钱俱分三次给发）。
乡约所 嘉靖五年，长令田奉巡抚陈饬令，乡镇设立乡约，择庙宇中之宽厂适中者改立之。吾里设在延福寺。公举硕行士民为约正、副。朔望日，学师临镇，督率绅衿耆老辈宣讲圣谕十六条，四民观听。
乐善局 在唯亭西里。乾隆三十八年，里中善士募捐创之。三年汇其施棺出入之数为一编，题曰《美成》。彭进士绍升为之序。乾隆五十三年，以西里无人经理，并入东里积善局。
彭绍升《<乐善局美成编>叙》：
予从姊夫尤君士莪，自唯亭迁于府治之城，与余家隔水居。予方倡里人醵金为会，视乡之茕独，饥者周之，寒者衣之，死而裸露者棺之。尤君每乐助予而成之也。予因问尤君：“唯亭之人，亦有乐为是者乎？”尤君曰：“唯亭之人，固有醵金为会者，独用以治城隍神庙，峻亭台，罗竹石，累一二千金不止，而里之饥者、寒者、死而裸露者自若也。吾恐神之无乐乎此也！”予曰：“然。然特无导之者耳。其或导之，移彼而之此，不亦善乎？”居数年，唯亭人有以施棺事来告者，行之已三年矣。其局曰“乐善”。汇其出入之数为一编，曰《美成》，属予叙之。予曰：“是予之心也。”予与尤君所有望于唯亭人者，而诸君顾已不谋而得之善，何如也？夫唯此心之善，无间于人人也。然未有不知乐之而克有成也。乐之者，何乐其无间于人人也；成之者，何以其无间于人人者。而人人乐之，斯成也。其蕴于中，善也，善斯美乎尔？其畅于外，善也，善斯美乎尔？坤文言曰，美在其中，而畅于四支，发于事业，美之至也。将由一事推之万事，由一乡推之天下，善无穷，乐之者无穷。《孟子》曰，乐则生矣，生则恶可已也。庄生曰，美成在久。久也者，不已之谓也。诸君勉之。《诗》曰，神之听之，终可且平。吾知神之乐乎此也。为之叙。
积善局 乾隆四十六年，里人创。施药舍棺，继以掩骼埋胔、惜字放生诸善举，赁延福寺斗尊阁为局舍。绅士王用和、沈世华、卫逢庆、范用锡、陈寿春、马培、朱琳、朱丕成、沈吉等，分司月、司总，以董其事，一准郡中广仁锡类规制。
蒋麟书《唯亭积善局序》：
蝼蚁乌鸢，虽属达人之论；狐狸蝇蚋，难为孝子之情。故五帝以前，衣薪自若；而三代以降，就木乃安。所以使骨肉之复归，何至伤魂魄之放佚也。然，或穷民无告，奄忽终身，天道难知，仓黄暝目。哀本同于鸿雁，呼癸呼庚；谶忽兆夫龙蛇，在辰在巳。馆人不逢孔子，谁为脱骖；曼卿未遇尧夫，何来助麦。吹箫而至，周勃之雅谊良难；磨镜而行，徐孺之古风不再。遂至废床之后，地竟可捐；属纩之馀，壑亦可委。鸣[呜]呼！咸禀五行之秀，群称万物之灵，而独变如苍狗吊只青蝇，安神何所并少？瓦棺速朽堪虞，遑言石椁葬泽、葬陵之弗悉，敝帷、敝盖之不如。苦雨凄风，东郭之青磷点点；荒烟蔓草，北邙之白骨累累。蒿目奚堪，悲怀曷极，此唯亭积善局之所由起乎？唯亭地滨娄水，道出疁门。善虽聚于一乡，邑仅同乎十室。乃听潮亭畔，每产仁人；霖雨桥头，尤多义士。不惜囊金之解，以为榇木之施。未妥魁封，尚俟牛眠之卜；无弃中野，奚至马栈之理。此其振衣挈领，大有人焉；亦有聚腋成裘，斯为美也。可取可与，既无伤廉伤惠之嫌；相救相怜，亦属同德同心之事。爰立成规，镌诸梨枣；欲疏短引，询及刍荛；因摭芜词，以扬善举。虽然衣衾是歛①[敛]，非无三寸之棺；窀穸以藏，尚少一坏②[抔]之土。建普同之塔，波及泉台；筑漏泽之园，泽加幽室。惟（仆）更有是心，诸君岂无其意。尚期谊切维桑，更推掩骼埋胔之惠；庶几德同滋树，永免风飘日炙之悲。
楚宝堂 在驷马桥西，道光十一年，新安潘遵礼、江万枝辈募捐创建。凡系徽籍之殁于乡镇者，殡于其中。规制并仿，积功敬梓。郡守汪忠增为之序。
①道光本亦为“歛”，道光本、民国本均误。
②道光本亦为“坏”，道光本、民国本均误。

[book_title]元和唯亭志卷八
古迹
柯亭刘井、玉堂中尚，为佳话矣！一树一木，苟为昔所留遗，凭吊之思，於焉寄之。亟罗列焉，以登诸篇，毋使湮没而不传也。志古迹。
夷亭《吴地记》云，吴王阖闾十年，东夷寇吴，吴王结亭于此，以御东夷，故名。《图经续记》云，古馆名也。旧传馆凡八：全吴、通波、龙门、临顿、乌鹊、升羽、江枫、夷亭。按：《明一统志》作怡亭。今又名唯亭。新府志辨《吴地记》所引之非，谓今长洲东有僧坊号唯亭寺。唯亭寺、唯亭之名始此。然亦不知何据？未敢遽以为是，姑引之以俟考。
国朝
钱治谦《夷亭》：
为障东夷患，吴王此结亭。寇氛旧消歇，唯水耀文星。
查诜：
繄昔东夷西侵吴，吴王御寇来姑苏。旌旂变色士马麄，如火如墨还如荼。
三军欲驻无城堡，结亭却在城东道。至今遗址认依稀，烟销雨过生青草。
章祁城 县志云，即今之????城，在二十二都。魏恭简公校祖居于此。互见《都图》。
阳城 县志云，环绕有湖，即阳城湖，在下二十一都，离镇五里。互见《都图》。
鸡陂 《越绝书》云，鸡陂墟，吴王所畜鸡，使李保养之。其东二里有豆园，吴王养马处。县志云，唯亭山，吴王畜鸡城也。
明
高启《鸡陂》：
吴妃不解报朝盈，空养鸣鸡满别城。毕竟余杭西走日，五更谁唱出关声。
国朝
高翔麟：
东指娄江道，高陂旧斗鸡。本非怒潮伺，犹有晓天啼。
金距空留迹，花冠尚舞堤。惮牺吾抱感，一笑瓮头醯。
钱治谦：
莫道不能啼，狂哉轻会稽。城虚陂囹匝，风雨五更鸡。
查诜：
木鸡征养到，纪消养鸡可。悟道介鸡距以金，季郈斗鸡生争心。春秋斗鸡夸尔汝，弱肉强食争几许。娄东道上鸡陂城，犹说吴王养鸡处。吴王当日夸英雄，败齐盟晋尚战功。惜乎养鸡不养士，坐令霸业终成空。鸡乎鸡乎安足数，此小技耳等雕虫。我今倚棹姑苏城，欲寻遗址荒草平。梦回倚枕东方白，惟闻篱落晨鸡鸣。
养鱼处 沈德潜《元和志》云，唯亭山，吴王养鱼处也。
国朝
朱绍博《养鱼处》：
越网投将西子湖，远浮香饵入姑苏。老臣不上矢鱼谏，欲使君王悟豢吴。
鸭城 《越绝书》云，吴王筑以养鸭。东有豨巷，为畜彘处。今上二十五都陈公乡有地名鸭城。互见《都图》。
朱绍博《鸭城》：
鹤曾闻受甲，鸭亦戏名城。便足倾人国，牝鸡更一声。
仡仡金汤固，谁云一笑倾。千头移饷士，众志即成城。
查诜：
断砖零瓦满陂塘，道是吴王养鸭场。争似姑苏台上好，藕花深处宿鸳鸯。
状元泾 在上塘东市。《中吴纪闻》云，唯亭向无潮汐，绍兴中始有之，犹不及二十里外。至淳熙初，潮忽大至，遂过唯亭。李乐庵尝见一道人云：“潮到唯亭出状元。”后果验，状元泾之名始此。每岁八月，里人群集候潮。归圣脉题《唯亭八景》之一。
问潮馆 相传在状元泾桥左。王岱东云，宋邑令叶子强筑，俗名湖亭。归圣脉有“状元桥畔有湖亭”之句。按：吾里问潮馆，据王岱东云，叶子强筑。殆叶公既建于昆山而又筑于唯亭与！
国朝
徐崧《唯亭问潮馆》：
千年鸭脚树婆娑，亭畔行舟日夜过。莫问海潮重到未，状元吾郡自来多。
朱珔：
锁钥吴门此一丘，传闻谶语道家流。淳熙以后潮常到，多少名流占状头。
环桥小筑叶公存，直自前朝溯宋元。候吏时时频问讯，分明验有涨潮痕。
二百年来历几科，金鳌占是郡人多。如沿雁塔题名例，尺壤骈连玉树柯。（苏郡状元，明代只有八人，本朝已二十一人。）
钱治谦：
古馆探潮信，潮来有信不。敢夸张劲弩，消息听瀛洲。
查诜：
潮返春江匹练长，湖心亭子坐中央。波痕如镜桥阴直，树色当窗月影凉。
别浦风帆时出没，隔溪沙鸟任回翔。使君五马留遗迹，驿路空余细草香。
延福寺银杏 在后殿天井，宋法印和尚手植。屡遭雷劫，迄今尚存。本大十余围，高数十丈。藤绕枝条，麟次鬣张，宛似龙之蟠屈。夏日浓阴，可庇十乘。
朱丕成《延福寺银杏歌》：
蛟龙腾掷幻千态，乌免①[兔]行空尚疑碍。肃肃应有神鬼栖，意欲摩娑步先退。延福古寺创宋代，银杏流传亦千载。半舫楼头总似秋，梅花涧畔常如晦。寺门有树五六围，下视直作云仍辈。一宵夜雨声啾啾，其中往往藏魑魅。电光一闪如金蛇，雷霆下击虬柯碎。神火难残金石姿，春风依旧丛丛翠。豫章干挺空山内，斧斤旦旦何从贷。不是空王呵护灵，安能历劫依然在。
顾畇《延福寺银杏树歌》：
何物夭矫凌虚空，霜皮铁干如虬龙。中庭阴森日欲暗，晴天白昼飞雨风。根蟠厚地身合抱，梵宇虽广恐莫容。偃蹇坐阅几人代，拟参汉柏侪秦松。庙堂梁栋岂难任，胡为栖托释子宫。半舫楼头烟漠漠，梅花涧畔云重重。寒气郁侵积雨藓，幽籁散入鸣霜钟。古佛负壁共晨夕，老衲扫叶周春冬。市尘滚滚飞不到，意境萧飒如山中。我家不远傍寺东，来游几度扶枯筇。石苔静憩领野趣，支离与我将母同。法王定有呵护力，空门永断樵人踪。邓林幻化何作羡，苍苍万古无终穷。
又《再题延福寺银杏树效诚斋体》：
唯亭古迹无流传，此树独立数百年。历年既多行色槁，形色虽槁其质坚。谁欤植向延福寺，梵宇萧爽俨得地。根株蔓衍出寺外，枝叶扶疏一寺盖。满庭沈沈日色寒，当槛飒飒雨声大。大可十围高十寻，此材幸不中斧斤。不然空王纵有呵护力，安能撑霄蔽日坐阅千百秋与春。我闻邓尉山中司徒庙，庙前四树各奇妙。湖烟岚翠日荡摩，每使骚人墨客来相吊。得人物色树亦喜，此树独嗟少知己。朱老题诗曾刮目，长歌一声振林谷（朱椒堂有《银杏树歌》）②。而今偃蹇谁复知，市儿纷纷寺僧俗。何异奇材漂泊随萍蓬，青眼难遇风尘中。仆也浮家仍羇旅，宛与此树作宾主。风月之夕霜雪辰，入寺对之如古人。岂敢妄品藻，即景成幽讨。为寻比例得八九，可惜老干不开口。少陵堂前枬，元亭宅边柳，东方不灰庄生樗。霜皮铁骨，诡形怪状，一一皆君偶。树虽无言早解意，立向长风乱点首。不材幸有千年寿，得一知己更不朽。何必寂寂寞寞，独与数尊古佛间相守。
分水堤碑 延福寺浜西为堤，堤上巍然有碑，广三尺许，长一寻有余，碑阳镌“分水堤”三大字，元昆山州学正王梦声书。梦声，号古川，严州分水人。为学正时，乐里之土风，遂卜居于此，开渠筑堤，手书“分水堤”三字勒其上，示不忘故土也。今碑已废，而基尚存。
尤崧镇《分水堤碑》：
学博名心淡，投簪住水乡。疏渠辅沟洫，营坝重堤防。
旱涝均除患，槃阿庆迓祥。当年延福寺，揽胜乐相羊。
三字苍兼劲，碑文惜不留。沧桑原屡变，风雅总千秋。
剔藓空劳目，临风合荐馐。玉峰遗教泽，怀古企严州。
钱治谦：
不忘旧乡井，我还忆梦声。筑堤碑尚在，分水记题名。
查诜：
只缘桑梓系情长，直把他乡作故乡。十里沙堤一渠水，别开小筑近横塘。
自携妻子卜新居，占得湖山乐有余。着个茅亭应更好，可知原不让桐庐。
旧碑看出石龙灵，积雨苔生贔贔青。风月溪山多记取，富春烟景在唯亭。
沈藻采：
分水堤上片云飞，分水堤畔行人稀。分水堤碑复何在，分水遗迹知者希。
宋笺《法华经》 长洲旧志载，唯亭延福寺，向藏《法华经》，系宋镌桐版，字法遒劲，真旧时法物也。人争宝之。曾为不肖香工窃去，梦神见责，送还。
金有容《与朱椒堂陪吾师徐惕庵太守游延福寺观宋笺<法华经>》：
鹤林绀殿久荒芜，香积厨烟近有无。佛阁藏经同鉴赏，依稀年号记元符。
乙未亭 宋至和二年乙未，昆山主簿邱与权筑至和塘成，勒石纪事，建亭覆之，名曰“乙未”。纪岁功也，今废无考。按：新府志云，亭在界牌石左。国朝道光十五年乙未，里绅沈巽、王有庆请于巡抚候③[侯]官林公，捐资重修至和塘沙湖石堤。堤成，护抚江夏陈公撰记，勒碑筑亭藏之，亦颜以“乙未”，踵邱公之遗迹也，在霖雨桥北。
国朝
陈銮《重建至和塘乙未亭记》：
至和塘乙未亭者，宋至和二年乙未，昆山主簿邱与权为塘既成，勒碑筑亭而藏之。盖以斯塘，据地之险要，用资巨而施工艰，与朝廷历年区画之详慎，至是而观其成功，故以“至和”名塘，“乙未”名亭，用谂后人，勿替兹役。顾自宋迄今，记甲子十三度，塘屡坏屡修，而碑与亭不知毁于何代。邑之人士至无有能仿佛其地者。呜虖，与权之为是塘也，民食其德者七百八十余年，以生以息相忘于饮食耕凿，而残碑断础亦随陵谷而俱尽，是亦士大夫所当憬然而思，穆然而太息者矣！予官吴中十年，往来苏松，辄见长堤如虹，横亘于澄波万顷之际，所以利舟楫、便行旅、通灌输、严巡逻者，其功甚伟。比年以来，土石颓圮，日就崩缺，亟思辑而新之。邑绅沈君巽、王君有庆，输赀督工，身任兹事。经始于四月二十一日，落成于七月朔日，为役九旬有奇，功以克举。又遏小吟浦之通湖者，以防肖小之出没。筑亭于霖雨桥之北，揭以与权旧名，而请为之记。予惟东南泽国，堤防堰潴之利，所在多有。独省会迤东距昆山县城七十余里，北纳阳城湖，南吐吴淞江，风涛迅悍，漂民田庐，不特奸宄逋匿，即帆樯涉险，在在可虞。是塘既建，遂为夷涂，其为公私利赖最钜。今王君既蠲缗若干，沈君复身督工役，土韧石坚，克以巩固，急公慕义之诚有足嘉者。若夫是亭之成，先后皆以“乙未”称名取义，殆非偶然。予尤乐为之记。时道光十五年乙未冬十一月。按：今所修沙湖石堤，非即邱与权所筑至和塘。是记合塘与堤而为一，故不甚明晰，想未经检点欤。藻附识。
潘遵祁《乙未亭》：
广灵庵畔绰墩前，水利重兴说与权。一角危亭卧秋柳，岁功尤记至和年。（《昆新志》云，乙未亭碑，后移置绰墩广灵庵前。）
一棹当年我惯经，梅花如雪落夷亭。关心霖雨桥边路，惜未摩莏剔藓铭。（少时以试，事过夷亭，同人唱酬，有“梅花如雪”之句。）
蠡塘 《中吴纪闻》云，在娄门之东。相传范蠡破吴辞越，乘扁舟游五湖，潜过于此，遣人驰书招文种大夫，自此名之。今二十二都有地名蠡塘。互见《都图》。
宋
杨备《蠡塘》：
霸越勋名间世才，五湖烟浪一帆开。犹防乌喙伤同辈，此地复招文种来。
国朝
钱治谦：
范蠡招文种，曾从此处过。孤忠共千古，不尽水流波。
朱绍博：
霸越名成已日斜，破吴从此隔天涯。五湖载得西施去，掩面何须斩丽华。
功高何事说相偿，友谊主恩两不忘。鸟兔已酬国士遇，莫教弓狗病君王。
沈藻采《蠡塘怀古》：
破吴辞越路迢迢，一棹归游壮志消。舸载西施仍爱国，书招文种为同朝。
三高笠泽祠堂在，千古银塘姓氏标。金铸清风空想像，舟行到此且停桡。
沙湖塘古碑 娄门东三十里，为沙湖。沙湖北为塘，隆然有碑。广四尺许，长四倍，四面如之。三面镌《相视歌》。歌有前后，皆筑塘时相劝劳之语也，今已剥落不可辨。其东面纪民谣云：“远挑新土才稀罕，露尽黄泥始罢休。两岸马槽斜见底，中间水线直通头。”宏[弘]治丁巳，督理浙西水利工部主事姚文灏立石。《坚瓠集》。
顾浦 在镇南十九都，元昆山顾仲瑛曾筑别业于此，因名。园亭池馆，宾朋声伎之盛，甲于东南。今尽废为民田。
尤崧镇《顾浦》：
玉山佳处湖茜泾，后世羡称顾仲瑛。相传唯亭之东南，亦有别墅依渔汀。词客寻踪常觅句，至今顾浦留其名。从来地灵藉人杰，虽在偏隅社可结。闻昔至和塘之侧，遍植芙蓉艳以洁（当时有芙蓉塘之称）。因是铁崖敬仲俦，翦帆而至快修谒。芳辰曲水惯流觞，凊夕疏林还啸月。生当元黄昏黯秋，底事宦途遭尬臲。明卿诣北仍遁逃（王鉴），仲威上书徒愤切（朱桓）。何如泽畔聊行吟，寄情诗酒偕素心。图书久看充栋牖，蔓萝竟欲??④[嗤]缨簪。翳余散步傍榆柳，指点村墟凭野叟。唐时吟浦创于前，明代青丘继于后。（韦刺史吟浦，高季迪青丘浦。）三浦风景何必同，遗迹并教传不朽。
钱治谦：
一浦仍名顾，风流识玉山。舣船访遗躅，绿水响潺潺。
金有容：
草堂榛莽更谁披，野墅犹堪问水湄。几度好风经顾浦，思携铁笛月明吹。
朱绍博：
界浦西来更顾浦，问名犹是草堂芜。却看山色楼何在，剩有湖光入画图。
查诜：
大隐恶城市，结庐在山林。门前溪水流，琴筑发清音。草木亦已长，空翠交庭阴。晴日写黄庭，伫月弹素琴。时复念俦侣，杖策来烟浔。行止各自得，旷观无古今。载咏衡门诗，聊慰栖迟心。
沈藻采《顾浦怀古》：
隐君当日筑书堂，遗址空余夕照黄。浦水至今流汩汩，湖山终古色苍苍。
野花着雨将辞树，春燕衔泥欲绕梁。记得渔庄歌款⑤[欸]乃，停舟惆怅芙蓉塘。
芙蓉塘 即至和塘。相传顾仲瑛欲致杨铁崖于家，因杨爱芙蓉，自娄门东至界溪塘岸，遍植芙蓉，引之来游，遂至其家，人因以芙蓉塘名之。
朱绍博《芙蓉塘》：
一路看花直到家，名流相遇剧堪夸。而今苹白蓼红里，惆怅涉江空暮霞。
飞来石 在上塘驷马桥东堍。相传真义支中丞三省堂前及墅桥、飞来桥。其两石，今存其一。徐传诗有“有石飞来及墅桥”之句。
钱治谦《飞来石》：
一石真奇巧，飞来驷马桥。至今过及墅，西向怅迢迢。
六泾泉 离镇西六里，有桥曰六泾，桥下一环清憨，即泉也。汲之烹茶，其味清冽，不减虎丘、吴淞诸泉，惜未遭名流品题，至今淹没不传。
尤崧镇《六泾泉》：
古泉穿地出，瑶光腾月竁。地已号为泾，品自别于渭。一环剧清憨，何处着尘壒。桥外即沙湖，轻盈远不逮。是何擅灵奇，未许溷支派。我昔闻其名，未及施量衡。瓜皮今偶泊，汲以试茶枪。果然芳以冽，地气征秀澄。因思武丘岭，三泉人共称。酌尝味相等，茗柯理难明。显晦谁主柄，趋舍嗟世情。用感古贞士，守洁冷若冰。离此十里外，淞泉亦矜贵（吴淞六泉）。
先祖曾饮之云：“只亚于惠。”此泉并清幽，如一兰一蕙。
朱绍博：
齿颊流芬便欲仙，六泾桥底蕴灵泉。当年若荷品题及，也与中冷一样传。
沈赞：
屏当茶具付樵青，一叶轻舟驻六泾。寄与天涯知己道，出山泉水孰清冷。
查诜：
杨柳环桥阴，寒泉响漱玉。坐石汲修绠，清味比醽醁。间花落无声，日暮茶烟绿。
沈藻采：
石井（三泉）吴淞（六泉）次第传，六泾泉亦泻涓涓。
若教张（又新）陆（鸿渐）知此味，品作人间第几泉。
唐陁罗尼幢 在唯亭山重元寺前山场衖。周约二围，高丈余，四面皆镌佛经语，字法浑成，在颜柳之间。末数行小字载：唐会昌三年，将士朗□太常寺奉礼郎湖州参军周頵，于当州重元寺造佛顶尊胜陁罗尼幢一躯，其寺废后置市。至大中元年岁次丁卯十一月廿八日庚寅，男师贞仰依上祖敢义从筠，与宗众商量，请收赎祠堂前面地建立兹陁罗尼幢，□充供养。经有明文，尘影沾身，皆□获生天之福□，发心同建，功德无边，重□树幢主。男师贞仍请宗众刻名于后，以为永记。以下载助缘人姓名，未录后镌。姜儒书。
国朝
韩崇《唐陁罗尼幢》：
唯亭地一隅，法幢镇净土。宝刻传会昌，胜缘子继父。
包山与角里，鼎峙各千古。不逢鉴赏人，谁将金石补。
查诜《重元寺石幢》：
闻道重元寺，鸠工溯有唐。华幢留宝相，文石焕云光。忆昔参军府，来兹选佛场。庄严金布地，施设玉为堂。鸽怖龙降久，神鑱鬼斧忙。烟霞殻寒碧，铃铎语昏黄。座倩莲花捧，经还贝叶藏。因缘谈梵界，舍利礼空王。瘦骨三霄卓，觚棱四角张。当年劳斲削，小劫历风霜。庙貌遮尘暗，苔纹石土香。咒宜镌白伞，梦或唤黄粱。断碣同奇峭，疏钟听渺茫。唯亭山色里，孤影矗斜阳。
①道光本亦为“免”，道光本、民国本均误。
②圆括号内的文字在道光本中为小字夹注。此处保留民国本括号夹注格式。
③道光本亦为“候”，道光本、民国本均误。
④道光本亦为“??”，道光本，民国本均误。
⑤“款”，道光本为“欵”，道光本、民国本均误。

[book_title]元和唯亭志卷九
第宅园亭坊表附
苏台鹤市今乌有矣！顾流传不必皆贵者居也。一丘一壑，息焉，游焉，其人可传，则亦不朽矣。若夫绰楔之荣，国家所以扬幽芳、光潜德也，故亦皆表而出之，以资后人砥砺。志第宅园亭坊表。
唐
韦应物山庄  在吟浦。韦常吟诗放舟于此，故名。按：今至和塘南有地名吟浦，在上二十五都。互见《都图》。
元
隐君周仲达宅  在青丘。子思齐、思恭、思义、思敬、思忠，并居此。
明
高启《居外舅周隐君宅，初开北窗晚酌》：
春暄罢凄风，朝始开北牖。青山入吾座，不异延故友。自扫榻上尘，琴册列左右。悠然坐其间，傲兀醉杯酒。况当江花落，微雨斜日后。远见帆度川，高闻鸟鸣柳。孰云非吾庐，居止亦可久。人生处一席，累榭复何有。幽怀悟澹泊，末事辞纷揉。更拟长夏眠，风期结陶叟。
又《外舅周隐君斋竹》：
秋思与秋声，间斋对夕清。幽人梦回处，烟鸟月中鸣。
又《送内兄周谊还江上》：
忆奉纶音趣赴朝，曾烦远送过枫桥。云山方恨成暌阻，雪夜俄来伴寂寥。
吴苑疏钟沈晚树，楚江归榜逐寒潮。情亲海内如若少，敢惜离魂为一销。
明
户部侍郎前翰林国史院编修高启第  在青丘浦大树村。
高启《移家江上，别城东故居》：
人情恋故乡，谁乐远为客。我行岂得已，实为丧乱迫。凄凄顾丘陇，悄悄别亲戚。不去畏忧虞，欲去念离隔。虽有妻子从，我恨终不释。出门未忍发，惆怅至日夕。
又《秋日江居写怀》二首：
风尘零落旧衣冠，独客江边自少欢。门巷有人催税到，怜家无处借书看。
野虫催响天将夕，篱豆垂花雨稍寒。终卧此乡应不憾，只忧飘泊尚难安。
桑苎翁家次近居，人烟沙竹自成墟。移门欲就山当榻，补屋唯防雨湿书。
贫为湖田长半没，拙因世事本多疏。当时亦有求名意，自喜年来渐已除。
又《江上晚归》：
渺渺双凫落晚沙，一江秋色艳明霞。逢人不用停舟问，大树村中即我家。
又《郊墅杂赋四首》：
此乡堪避地，乱后户翻增。俗美嫌欺客，年丰爱施僧。
带星耕处轭，照雪纺时灯。且作求田计，元龙岂我能。
移家到渚滨，沙鸟便相亲。地僻偏容懒，村荒却称贫。
犬随春艳女，鸡唤晓耕人。愿得无愁事，间眠老此身。
入夜潮侵户，经秋雨坏垣。里人淳少讼，田父醉多言。
稻蟹灯前聚，莎虫机下喧。自应耽野趣，不是恋乡关。
红树江南近，青山北郭遥。江清目渺渺，林冷发萧萧。
食鲙知晨钓，听歌识暮樵。寻常送归客，不过水西桥。
又《金进士宿江馆，阻雨连夕》：
落花风急野无舟，喜为茅斋几日留。却愧江边春酒簿，不能慰子客中愁。
莫辞同宿掩书帏，兵后萧条故旧稀。预恐明朝风雨歇，满江春水送君归。
又《喜吕山人见过江馆》：
非君怜夙契，谁肯过柴门。日短清江路，风高大树村。
交呈新著稾，同发旧藏尊。莫便寻归棹，心怀未尽论。
吕敏《寄高李[季]迪》：
空谷白驹那可羁，高风只欲慕天随。吴江日去应无恙，甫里春来定有诗。
花忆杏园携酒日，雨思山馆听莺时。去年乱里从游处，肯信于今又别离。
国朝
周宾《过高青丘旧隐居处》：
先生自号青丘子，正是当年避地时。载酒几看江上月，咏怀犹记卷中诗。
一川晚照人来少，十亩荒烟鸟下迟。莫叹风流成逝水，梅花绝唱令人思。
李汾《访高青丘故宅》：
泛棹青丘浦，来寻太史第。第宅不可见，流水空瀰瀰。舣舟步前村，荒烟迷旧址。访诸古遗老，遗老已尽矣。缅维先生才，诗文冠绝代。追逐汉魏风，扫除宋元秕。遥遥四百年，余韵聋人耳。余韵虽有存，里居已不在。里居虽不在，余韵尚可采。人生重不朽，门第任圮毁。不见青田刘，零落亦如是。
工部都水郎中张适宅  在唯亭山北。
高启《宿张氏江馆》：
极浦荒云一棹行，远投江馆驻宵程。客中得酒衔悲喜，乱后逢人说死生。
木叶未空寒鸟聚，海潮欲上曙鸡鸣。政怜此地无惊扰，归梦如何又入城。
殿前都指挥使陆童赐第  在????城。今子孙犹聚族于此。
野人居  在青丘，周仲达子思敬所构。
高启《寄题内弟周思敬野人居》：
野人何处是幽栖，闻在天随旧宅西。半屋图书春落蠹，一村荒柳昼鸣鸡。
分泉自给烹茶水，待雨惟耕种药畦。日暮扁舟欲相访，恐惊鸥鸟过前溪。
南园  在阳城东湖。郑景行所筑。前临巨浸，后据亩丘，中多聚奇石为山，环以修竹、名花。有撷芳径、听鹤亭、观鱼槛诸景。
国朝
沈藻采《访郑景行南园》：
湖中一望碧云齐，郑氏南园剩绿畦。野径风来花乱舞，疏林月上鸟空啼。
观鱼槛废莓苔蚀，听鹤亭荒草树迷。过客低徊寻旧迹，莲池湖北鹫峰西。
乐亭  知县蒋廷贵宅，在邓巷。
乡贡褚元珂宅  在褚巷。
浙江参政蒋梦龙宅  在邓巷。子福州同知鐄，亦居此。
文元发《秋夜怀蒋鲁山江上》：
时序催华发，西风秋正央。江寒沈雁影，帘暗湿萤光。
良晤三旬远，离愁一水长。吴淞吾旧隐，期与泛沧浪。
蒋节母杨氏宅  在邓巷。氏为孝廉蒋焕配，二十五寡，守志五十七年，抚嗣子坪为学博，人以为节母之教云。
陈鎏《赠杨节母七十寿》：
藁砧芳岁歇，良玉贲江边。琴瑟二三禩，冰霜五十年。
未闻荀采传，聊诵柏舟篇。贞操偏能久，松龄常百年。
瞿景淳：
遥天陈婺彩，阿母古稀年。一别良人久，三迁令子贤。
传家应旧桂，旌节有新篇。且致长生句，幽居菊满前。
少耕先生王孚宅  在上塘东市。孚隐于耕，自号少耕，画图见志。士大夫咸高其操，赠诗歌以纪之。
俞国振《<少耕图>题词》：
金沙结庐绝尘俗，垂杨两岸丝丝绿。主人少年清且淑，忽闻催耕啼布榖①[谷]。呼童携锄出郊麓，满地落花春睡熟。新燕飞飞竞相逐，拨云引犊看黄鹄。一犁踏破烟霞殻，白日苍茫真转烛。拄杖归来倚修竹，昔贤常称方寸田。此是吾人造化轴，要须善畊并善获。待看阶前长兰玉。
彭年：
明农欣在野，所事惟田畴。风雨既时若，市朝忘世谋。
谁为耦耕者，岂识带经叟。客至具鸡黍，酣歌感有秋。
古道耻末业，先民事耦耕。青山隐后屋，绿水注前楹。
荷锄有余力，带经无俗情。秋来美多稼，桑落荐初成。
黄姬水：
躬耕聊代食，矫志在林峦。书训垂勤稼，诗人咏伐檀。
郑岩还秉尚，庞垅自贻安。余亦今沮溺，从君一考槃。
疏疏绿柳带村斜，宛似柴桑处士家。羡杀高人能傲世，百年耕读是生涯。
周天球：
少日隐丘樊，高风继鹿门。遗荣存雅尚，抱素欲忘言。
求仲娱琴调，王猷过酒尊。百年当此乐，玉树况临轩。
五柳垂门槿作藩，竹林回互带花源。青山背倚屏风叠，碧浪前临玉镜轩。
只拟云中住鸡犬，真成物外起田园。荷锄归去东皋晚，著得潜夫凡几言。
张凤翼：
绿蓑长宿雨，春犁破新烟。劳劳车马客，安知沮溺贤。
忘机梅福隐，乐业邵平田。赛鼓春同社，鱼歌晚共船。
半生遗物虑，五亩足风烟。待得西成候，烹羔醉长年。
文彭：
幽人畎亩足徜徉，十亩秋风满稻粱。牛背笛声新月上，柴门独倚和沧浪。
袁尊尼：
世业明农务耦耕，甫田常见十千登。孝廉力本由来重，会有昕廷汉诏征。
王榖[榖]②祥：
百顷良田比素封，隐居傲世鹿皮翁。躬耕乐志遗闻达，君是当年庞德公。
王懋明：
共羡桑麻地，端居有素封。适情常在野，生事独明农。
自得鹿门趣，应齐石户踪。悠然上皇世，吾意欲相从。
朱景元：
潮到晴光??，帆飞树影过。秋云千顷熟，春雨一犁多。
种德宜生玉，耕心不在禾。笑子时道此，携月款当何。
文元发：
青阳自东朔，膏雨欣来旬。念兹畎亩间，大德均阳春。
祈稼古所善，志得敢辞辛。愿言驾清风，无怀寻遗民。
舒啸阁  在上塘东市。会稽令王承宠宦归所搆，与士大夫樽酒、吟诗于其中。
张凤翼《登舒啸阁为竹林先生赋》：
高阁一登临，冷然物外心。成公金作赋，叔友竹为林。
水落鱼龙听，风传鸾凤音。苏门应不远，无俟更招寻。
钱允治：
台回通风榭，窗虚近水城。卷帘残暑去，携手晚凉生。
碧树藏云暗，疏阴漏月明。凭栏可舒啸，空际玉箫声。
杜大绶：
闲登最高阁，时作凤鸾鸣。抱膝声逾远，惟贤酒共倾。
临风自成曲，乘月更凄清。何必东皋上，悠然陶令情。
刘询：
颢气天空籁，凭高际远心。楼台无俗会，山水有清③音。
月上频呼斝，风余一抚琴。锵锵游物外，何处是尘襟。
王家齐：
长啸苏门生，高蹈竹林子。超然扩素襟，千载仍相似。我来登阁上，绿阴四面起。西岭出天边，东山窥树里。檐南帆影过，窗北岚光倚。坐久我忘怀，酒酣子更喜。顾视浮云驰，霖雨忽至止。雨收云遂空，翻复共如此。笑彼物役驱，促促奚烦尔。浩荡聊自舒，且以永受祉。安用百尺楼，达人贵适己。
高平县少尹王之臣宅  在唯亭山。
孝廉李凌云宅  在沙墟。
乡饮大宾尤挺秀宅  在斜塘。子赠检讨瀹亦居此。
张氏双节宅  张鸾妻俞氏及其女许字俞门贞女关清所居，在唯亭山北。长洲旧志云，即明初水部郎适旧址也。
周顺昌《张氏双节赞》：
矫矫清修，苍松白雪。之死靡他，劲节不折。引刀括坐，不屑不洁。青草庭深，丹心日揭。有女怀贞，一门双节。巾帼丈夫，汗青炳烈。受福无疆，绵延瓜瓞。
徐《题赠张氏双节》：
有母冰霜五十年，青松砥节老弥坚。斩蛇身死仁难泯，刮坐清风义凛然。
门外草深凝水碧，阶前玉立粲花妍。曲江向设多人望，又得贞修照简编。
杨廷枢：
幽姿特立著名家，早岁冰霜晚倍加。藜杖蒿簪凄夜月，机声灯影和寒鸦。
草深三尺稀人迹，室有双清可自嘉。女史竞将濡彩笔，幽芳千载共增华。
御史李模别业  在龙墩墓，傍有春水船、紫函阁、颐厂、唯龛静、寄晶庐诸胜。子文学炳绝迹，城府时加葺治，终身栖隐焉。
礼部儒士王龙翼宅  在上塘王家衖。
南光禄寺少卿王士龙别墅  在金巷。
兰溪知县盛王赞宅  在阳城。
国朝
王氏两世双节宅  在上塘季泾桥西，即今关帝庙基址。王时亨妻张氏，弟用俊妻张氏，孙家琛妻孙氏，家琦妻陈氏所居。子老王孝子峋、孙小王孝子家瓒，亦居此。后家瓒舍宅建庙，迁于郡中。
周秀芳《两世双节征诗启》：
盖闻有美必扬，莫重旌闾表宅；无幽弗阐，尤资载笔操觚。紫泥耀绰楔以增辉，已拜丝纶之锡；彤管映缥缃而焕彩，应邀翰墨之光。逖览曩编，历稽前媛，两髦我特，表峻烈于鄘风；九子母师，著仪型于鲁境。然而音传寡鹄，罕见冰霜互洁于一门；台筑怀清，未闻金石同坚于再世，何图今日身亲见之，如我太原四节母者。恭惟钦旌节孝张太君乃我友安宰兄之曾大母，而茂才仲美公之德配也。早作未亡，长为无告。踌躇饮血祗④[祇]为衰亲，慷慨盟心终缘弱息。泊送舅姑于槚墓，爰依父母于莼庄。去时燕冷乌衣，空锁故乡第宅；归处鹤寻华表，勉支旧日门楣。适当剥复之交，况值亨屯之会。睹中原鹿走，伤举家拟付清泉；庆上位龙飞，幸尽室重登乐土。光前并能裕后，口授遗经；翼子遂以贻孙，手留先泽。但看今日高门之一线，益思往时贤母之三迁。若乃命实相符，窃痛弟晜俱殒；姓还适合，几疑妯娌同宗。时则有上舍叔逸公之淑偶张太君者，本出名纨，偏耽雅素，易衣操作，交推桓氏少君；挽髻追随，争说梁家德曜。胡藁砧之遽逝，竟帷幕之空飏。而乃洁滫瀡以承欢，妇能代子；抑且焚膏油而劝学，母又兼师。砌下兰馨，本是灵萱之荫；林间杏满，亦皆慈竹之遗。纵谦怀却直指之旌，玉因久掩；然实行挂方舆之志，珠不终沈。猗歟盛哉！难乎继矣！讵意撑犁善醉，息壤多凶，世甫再传，祸偏重遘。岂娲皇炼石，独未补空闺离恨之天；抑帝女填河，竟长留霜阃埋冤之地，则文森、又韩两先生之内助孙孺人、陈孺人尤足志焉。盖授室机云，埙篪共碎；宜家锺郝，琴瑟同悲。彼诚集蓼为多，此亦茹荼不少。九载眉齐鸿案，数若维均；一朝骨立鸡斯，惨何逼肖。仅有左家娇女，初解扶床；更无陶氏遗孤，可为剉荐。既而上承伯氏，骥子能分；于以下报良人，麟儿已续。俾其成立，毕我恩勤。埋头雄虎观之才，都因五夜然脂之力；运腕羡鸾翔之势，总属三秋画荻之功，辛苦备尝，艰难遍历。窗下寒机轧轧，相将织尽愁丝；帐前宿火荧荧，共与照残恶梦。厕牏染指，一则巾帼之黔娄；门户萦心，一则裙笄之荀息。生而守志，歾亦流芳。不且娣姒双清近堪济美，祖孙一辙远可齐休也哉。方今圣主当阳，博采人间节孝，遂荷名卿入告，爰来天上褒嘉。发彼幽光，伫希编贝，辉兹盛典，亟望瑶珠。伏祈芸馆才人，争捧珊瑚之笔；瀛台学士，分题翡翠之笺。庶几九重之凤诏频颁，早入国宬之纪；百幅之鸿章叠至，式增家乘之荣。谨启。
沈德潜《王氏两世双节诗》：
霜帏坐断夜乌啼，两世伶仃四寡妻。荆树秾华并蒂萎，杏林只燕作行栖。
后先歌哭传黄鹄，稠叠恩纶降紫泥。伫看彤廷簪史笔，清名汗简竞标题。
孙谟：
君不见，泰山之高高极天，中有松柏流云烟。自秦历汉阅今日，劲质苍色如当年。太君并是闺中秀，京兆名门推世胄。及笄作配太原家，金昆玉友才华茂。七八年中琴瑟调，鸾分凤折忽终朝。九原不惜从夫死，泣顾亲皤子发髫。仰事白头奉甘旨，俯育黄口课经史。沧桑一变度蹇屯，能使芳名播闾里。太君谦德尊且光，生时不肯将名扬。天教大节不终閟，褒旌今得邀龙章。高坊建兮何赫赫，留得纲常在巾帼。行人相望叹贞操，宛似秦松与汉柏。
朱受新：
寡鹄与离鸾，苦志岂无偶。相慰复相怜，同悲誓同守。两世事适符，一门四节母。（一解。）卓哉四节母，实行诚可扬。艰难既亲历，荼蓼还倍尝。鸣机雁泪月，丸胆鸡啼霜。（二解。）亭亭山上松，岁寒冒霜雪。吁嗟妯娌贤，彼此励以节。荼蘖况再逢，先后如一辙。（三解。）徽音著自昔，阃德传自今。文孙俱嗜学，含咀日以深。伫看三槐间，凤羽栖旧林。（四解。）青山一何高，流水一何净。山水锺秀灵，苦节靡不劲。褒嘉降天语，绰楔辉光盛。（五解。）⑤
顾易：
西风瑟瑟寒，戢影阳湖曲。故人扁舟来，投我云笺幅。未及竟寒暄，展就南荣读。咄哉休征裔，冰操著壶淑。两世百年中，双节绍芳躅。在昔履艰危，降割天胡酷。于今踵阐扬，娣姒祖孙续。遭逢盛明世，无幽不炳烛。三叹屯亨理，回环如转毂。寰区昭懿行，颂祷应削牍。故人迳言归，病懒笔啬缩。屡屡忆幽芳，征诗启三复。跃然心目间，若有神为促。伸纸一挥毫，时已朔风触。书成报故人，投补旌节录。他日冒轻舠，游行金阊谷。溯风望绰楔，仰止云霄矗。徘徊复徘徊，衣冠当整肃。
刘邦宪：
绝怜两世失金昆，四母坚贞出一门。重见连枝摧紫萼，频嗟双影伴黄昏。
茹残荼蘖同尝苦，阅尽冰霜各断魂。试问青缃多异节，几曾稠叠下纶恩。
陈魁：
柏舟添咏几篇诗，间气锺英特聚时。松劲递标双后节，筠坚双挺雪中枝。
当年祖德传忠厚，今日文孙著孝慈。圣代自今多雨露，恩纶稠叠表幽奇。
归节母陈氏松筠堂  在上塘西市。节母适归文达，年二十一寡，遗孤圣脉甫八月，以养以教，卒成名儒。后圣脉绘《松筠教子图》，名公钜卿各赠诗歌，以褒美之。按：《吴门补乘》云，归节母松筠堂，在葑门下塘。当是迁居。
宋荦《<松筠教子图>题词赠归母》：
几回曲折向翁故，历尽艰难有卒瘏。八月孤儿熊胆苦，百年双鬓泪痕枯。
松筠操自披图仰，冰蘖名从绰楔殊。此日我来还下拜，三吴士女见应无。
王掞：
松筠节操雪霜姿，壶范真堪号女师。紫綍已邀天上宠，青箱还为后人贻。
门题高行今重见，台筑怀清未足奇。最是报刘多令伯，陈情乞得数篇诗。
孙勷：
夫子生南国，风流迈等伦。尘挥倾后辈，夺度绍前人。
节许齐姜并，人争孟母怜。名山藏著述，瞻仰有松筠。
陈鹏年：
此地真堂构，嘉名阅岁时。松高同劲节，筠老见贞姿。
贤孝人谁并，文章世所师。蹇裳思问渡，葭露隔苍湄。
张廷玉：
未忍捐躯为抚孤，蔚然膝下起鸿儒。滴残冰雪吸天泪，传得《松筠教子图》。
不负陶婴悲寡鹄，还教令伯报慈乌。圣朝惇史褒贞孝，三世芳名重石渠。
文志鲸：
念一年存八月孤，木棉引泪眼双枯。而今传得松筠节，已尽劬劳入画图。
风霜摧折不须论，只爱清阴教子孙。为报藁砧书一纸，血深四十六年痕。
李绂：
岁寒时节天心见，冬夏青青定几俦。大传一篇当盛德，小山丛树惜淹留。
自随白鹤通人世，肯诉黄??⑥[絁]遗母忧。须信拾遗清德在，新罗犹识使臣丹。
吕犹龙：
雪霜饱后神偏旺，雨露深来泽自佳。真有龙鳞同节操，天留鹤发映松钗。
栖凤影随云外散，孤凰声彻月中寒。琅玕千碧清风满，只作当年画获看。
宫鸿历：
松竹坚贞世罕知，冒霜贯雪始能奇。栖鸾为有檀栾节，巢鹤非无魂砢枝。
彤管丹青传异日，乌头绰楔重当时。一经不羡籝金贵，眼底文孙蹑影驰。
孝子邱存礼宅  在唯亭山。
朱兆杓《<怡乔邱公孝行图>序》：
孝为人生第一大事。一不自克，则虽功业盖天地，名声烁古今，而根本之地，令人齿冷矣！苟能自尽，则虽乡曲长者，恂恂然了不异人，而州里化之、神人敬之，即在后世，犹将钦崇而俎豆之，矧子孙乎？此邱君菊如暨令子星阶于其先祖怡乔公《孝行图》之所为作也。公讳存礼，怡乔其字。生四岁而孤，至性过人，七岁入塾读《论语》，至“事父母能竭力”句，伤父早卒，不觉失声而啼，遂从塾中驰归，抱其母大恸，闻者咸为酸鼻。母嗜菌，日往数里外，觅鲜菌进之，久而弗懈。母遘奇疾，公晨起延医，过皋桥，拾遗金于途。坐候良久，见一人踉蹡至，问其故。曰：“亲亡，持金营丧具，不意仓卒失之。”公出诸袖中还之，其人泣谢去。母病寻愈，人谓阴德所感。公承欢色养，不遗余力。母没，雕木为像，朝夕进膳，犹母在时。将葬，柩出胥江，遇风，舟几复。公号泣吁天，踊身入水，两手掖其舟，风顿息。窀穸既讫，庐墓以居，三年如一日。宰木悉手自种植，今墓上古柏二株，其遗迹也。公卒以康熙甲寅十一月，年六十有八。里人私谥端孝先生。雍正五年，旌其门“最后郡中士大夫”，请于当事，奉栗主崇祀忠孝祠。呜呼！公之孝，上达朝廷，下孚乡党，其为后嗣所矜式宜哉。所绘之图凡六：曰“读经得解”，曰“鲜菌奉母”，曰“拾金还主”，曰“跃浪扶舟”，曰“刻木肖像”，曰“庐墓三年”，表其实也。公媺行不尽是举其大也。斯图也，垂之永久，以为家法，子子孙孙勿朁引之。邱氏父子其可谓善扬乃祖者与，且失世俗之于先祖，吾知之矣！素封崛起，不惜铺张扬厉以颂美。前人卒之无其实而冒其名，虽累万言垢弥甚耳。至于市井之子，椎鲁少闻，三世以上，不能举其名字，何况事行。其或世家大族，家乘所载，历历可稽，然求田问舍，日不暇给，若此之类，每视为不急之务而置之。纪曰：先祖无美而称之，是诬也；有善而弗知，不明也；知而弗传，不仁也。余以为诬其先祖，此愚者之所为，稍有识者，断不出此，若夫不明不仁之失，蹈之者，比比皆是。思厥祖宗积善累行，其后之人，忽不加察而泯焉，弗见称于世者，岂少也哉？嗟乎！吾是以贤邱氏父子。菊如，名维洛，中道光辛已副榜；星阶，名逢泰，长洲廪生，皆诚笃士。今出此图索序，故不辞固陋，略书数语如右。
吏部文选司主事高玉驹宅  在淀泾。
孝子王嗣芳宅  在上
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:00:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>