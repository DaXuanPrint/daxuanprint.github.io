<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,桂海虞衡志,提要,桂海虞衡志原序,桂海虞衡志宋,桂海虞衡志全文在线阅读,桂海虞衡志全文在线下载,大玄古籍书库">
<meta name="description" content="地理杂志。南宋范成大(1126—1193)撰。原三卷，今一卷。成大有《吴郡志》已著录。是书为作者知静江(今广西桂林)知府后，赴任途经四川，追记昔游而作，约当淳熙二年(1175)成书，原编已佚，仅传辑本，约三十一万余字。分岩洞、金石、香、酒、器、禽、兽、虫鱼、花、果、草木、杂、蛮等十三志。每志有小序。所记风物土产，皆为方志所失载。如各种金石、香料、古代名酒、竹弓、弩、甲等兵器，饮器、乐器多有记述。备载孔雀、锦鸡、蛮马、大理马、郁林犬等珍贵禽兽，百余种花果竹木，其竹品一项所记多为奇异品种，如荡竹、涩竹、人面竹">
<title>桂海虞衡志_范成大_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">桂海虞衡志</span> <br/>
          作者： <span class="inputVal" id="bkauthor">范成大</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]27122</span> <br/>
          说明： <span class="inputVal" id="bkdec">地理杂志。南宋范成大(1126—1193)撰。原三卷，今一卷。成大有《吴郡志》已著录。是书为作者知静江(今广西桂林)知府后，赴任途经四川，追记昔游而作，约当淳熙二年(1175)成书，原编已佚，仅传辑本，约三十一万余字。分岩洞、金石、香、酒、器、禽、兽、虫鱼、花、果、草木、杂、蛮等十三志。每志有小序。所记风物土产，皆为方志所失载。如各种金石、香料、古代名酒、竹弓、弩、甲等兵器，饮器、乐器多有记述。备载孔雀、锦鸡、蛮马、大理马、郁林犬等珍贵禽兽，百余种花果竹木，其竹品一项所记多为奇异品种，如荡竹、涩竹、人面竹、钓丝竹、斑竹、猫头竹等。对桂林附近读书岩、伏波岩、白龙洞、水月洞、龙隐洞等十七岩洞。特别有关石灰岩洞、桂林灵川、兴安降雪线、及瘴气、荔枝的分布等记述均有重要地理意义。末附有关西南少数民族的记载，对研究古代瑶、黎等族的生活、风俗习惯等有一定意义。是书为最早比较系统地记载广西地质、地貌、气候和各种生物资源，对研究广西的自然条件和自然资源颇有价值。有《古今说海》、 《说郛》等丛书本。1984年广西民族出版社出版齐治平校补本。</span> <br/>
          封面： <span class="inputVal" id="bkimg">Z_11433.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]桂海虞衡志
[book_author]范成大
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]27122
[book_dec]地理杂志。南宋范成大(1126—1193)撰。原三卷，今一卷。成大有《吴郡志》已著录。是书为作者知静江(今广西桂林)知府后，赴任途经四川，追记昔游而作，约当淳熙二年(1175)成书，原编已佚，仅传辑本，约三十一万余字。分岩洞、金石、香、酒、器、禽、兽、虫鱼、花、果、草木、杂、蛮等十三志。每志有小序。所记风物土产，皆为方志所失载。如各种金石、香料、古代名酒、竹弓、弩、甲等兵器，饮器、乐器多有记述。备载孔雀、锦鸡、蛮马、大理马、郁林犬等珍贵禽兽，百余种花果竹木，其竹品一项所记多为奇异品种，如荡竹、涩竹、人面竹、钓丝竹、斑竹、猫头竹等。对桂林附近读书岩、伏波岩、白龙洞、水月洞、龙隐洞等十七岩洞。特别有关石灰岩洞、桂林灵川、兴安降雪线、及瘴气、荔枝的分布等记述均有重要地理意义。末附有关西南少数民族的记载，对研究古代瑶、黎等族的生活、风俗习惯等有一定意义。是书为最早比较系统地记载广西地质、地貌、气候和各种生物资源，对研究广西的自然条件和自然资源颇有价值。有《古今说海》、 《说郛》等丛书本。1984年广西民族出版社出版齐治平校补本。
[book_img]Z_11433.jpg


[book_chapter]标点本

[book_title]提要
《桂海虞衡志》一卷，宋范成大撰。乾道二年，成大由中书舍人出知静江府。淳熙二年，除敷文阁待制，四川制置使。是编乃由广右入蜀之时，道中追忆而作。自序谓凡所登临之处与风物土宜，方志所未载者，萃为一书。蛮陬绝徼，见闻可纪者，亦附著之。共十三篇，曰《志岩洞》，《志金石》，《志香》，《志酒》，《志器》，《志禽》，《志兽》，《志虫鱼》，《志花》，《志果》，《志草木》，《杂志》，《志蛮》，每篇各有小序，皆志其土之所有。惟《志岩洞》仅去城七八里内尝所游者。《志金石》准《本草》之例，仅取方药所须者。志蛮仅录声问相接者，故他不备载。《志香》多及海南，以世称二广出香。而不知广东香自舶上来，广右香产海北者皆凡品。《志器》兼及外蛮兵甲之制，以为司边镇者所宜知，故不嫌旁涉。诸篇皆叙述简雅，无夸饰土风、附会古事之习。其论辰砂、宜砂，地脉不殊，均生白石床上，订《本草》分别之讹。邕州出砂，融州实不出砂，证图经同音之误。零陵香产宜、融诸州，非永州之零陵。《唐书》称林邑出结辽鸟，即邕州之秦吉了。佛书称象有四牙六牙，其说不实。桂岭在贺州，不在广州。亦颇有考证。成大《石湖诗集》，凡经历之地，山川风土，多记以诗。其中第十四卷，自注皆桂林作，而咏花惟有《红豆蔻》一首，咏果惟有《卢橘》一首，至咏游览，惟有《栖霞洞》一首，《佛子岩》一首。其见於诗注者，亦仅蛮茶、老酒、蚺蛇皮腰鼓、象皮兜鍪四事，不及他处之详。疑以此志已具，故不更记以诗也。其卢橘一种，《志果》不载。观其《志花》小序，称北州所有皆不录，或《志果》亦用此例。蛮茶一种，《志草木》中亦无之。考诗注称蛮茶出修仁，大治头风。而《志草木》中有凤膏药，亦云叶如冬青，治太阳痛，头目昏眩。或一物二名耶？然检《文献通考·四裔考》，中引《桂海虞衡志》几盈一卷，皆《志蛮》之文，而此本悉不载。其馀诸门，检《永乐大典》所引，亦多在此本之外。盖原书本三卷，而此本并为一卷，已刊削其大半。则诸物之或有或无，亦非尽原书之故矣。

[book_title]序
始余自紫薇垣出帅广右，姻亲故人张饮松江，皆以炎荒风土为戚。余取唐人诗考桂林之地，少陵谓之“宜人”，乐天谓之“无瘴”，退之至，以湘南江山胜于骖鸾仙去。则宦游之适，宁有逾于此者乎？既以解亲友而遂行。乾道八年三月，既至郡，则风气清淑，果如所闻，而岩岫之奇绝，习俗之醇古，府治之雄胜，又有过所闻者。余既不鄙夷其民，而民亦矜予之拙，而信其诚，相戒毋欺侮。岁比稔，幕府少文书，居二年，余心安焉。承诏徙镇全蜀，亟上疏，固谢不能留。再阅月，辞勿获命，乃与桂民别，民觞客于途。既出郭，又留二日始得去。航潇湘，绝洞庭，溯滟滪，驰驱两川，半年达于成都。道中无事时，念昔游，因追记其登临之处，与风物土宜，凡方志所未载者，萃为一书。蛮陬绝徼见闻可纪者，亦附著之，以备土训之图。噫！锦城以名都乐国闻天下，余幸得至焉。然且淃淃于桂林，至为之缀缉，琐碎如此。盖以信余之不鄙夷其民，虽去之远且在名都乐国，而犹弗忘之也。淳熙二年长至日，吴郡范成大至能书。

[book_title]桂海虞衡志
志岩洞
余尝评桂山之奇，宜为天下第一。士大夫落南者少，往往不知，而闲者亦不能信。余生东吴，而北抚幽蓟，南宅交广，西使岷峨之下，三方皆走万里，所至无不登览。太行、常山、衡岳、庐阜皆崇高雄厚，虽有诸峰之名政尔魁然大山峰云者，盖强名之，其最号奇秀，莫如池之九华，歙之黄山，括之仙都，温之雁荡，夔之巫峡，此天下同称之者，然皆数峰而止耳，又在荒绝僻远之濒，非几杖间可得，且所以能拔乎其萃者，必因重冈复岭之势，盘亘而起，其发也有自来。桂之千峰，皆旁无延缘，悉自平地崛然特立，玉筍瑶篸，森列无际，其怪且多如此，诚当为天下第一。韩退之诗云：“水作青罗带，山如碧玉篸。”柳子厚《訾家洲记》云：“桂州多灵山，发地峭竖，林立四野。”黄鲁直诗云：“桂岭环城如雁荡，平池苍玉忽嵯峨。”观三子语意，则桂山之奇固在目中，不待余言之赘。顷尝图其真形，寄吴中故人，盖无深信者，此未易以口舌争也。山皆中空，故峰下多佳岩洞，有名可纪者三十馀所，皆去城不过七八里，近者二三里，一日可以遍至，今推其尤者，记其略。
读书岩，在独秀峰下，直立郡治后，为桂主山。傍无坡阜，突起千丈，峰趾石屋有便房石榻石牖，如环堵之室。颜延年守郡时，读书其中。
伏波岩，突然而起且千丈，下有洞可容二十榻，穿凿通透，户牖傍出，有悬石如柱，去地一线，不合俗名马伏波。试剑石前浸江滨，波浪汹涌，日夜漱啮之。
叠彩岩，在八桂堂后，支径登山太半，有洞曲转，穿出山背。
白龙洞，在南溪平地半山中，龛有大石屋，由屋右壁入洞，行半途有小石室。
刘仙岩，在白龙洞之阳，仙人刘仲远所居也。石室高寒，出半山间。
华景洞，高广如十间屋，洞门亦然。
水月洞，在宜山之麓，其半枕江，天然刓刻作大洞门，透彻山背。顶高数十丈，其形正员，望之端整如大月轮，江别派流贯洞中。踞石弄水，如坐卷蓬大桥下。
龙隐洞，龙隐岩，皆在七星山脚，没江水中。泛舟至，石壁下有大洞，门高可百丈，鼓棹而入，仰观洞顶，有龙迹，夭矫若印泥然，其长竟洞。舟行仅一箭许，别有洞门，可出岩。在洞侧山半有小寺，即岩为佛堂，不复屋。
雉岩，亦江滨，独山有小洞，洞门下临漓江。
立鱼峰，在西山后。雄伟高峻，如植立一鱼。馀峰甚多，皆苍石刻峭。
栖霞洞，在七星山。七星山者，七峰位置如北斗。又一小峰在傍，曰辅星。石洞在山半腹，入石门下行百馀级，得平地可坐数十人。傍有两路，其一西行，两壁石液凝冱，玉雪晶荧，顶高数十丈，路阔亦三四丈，如行通衢中，顿足曳杖，铿然有声，如鼓钟声，盖洞之下又有洞焉。半里遇大壑，不可进，一路北行，俯偻而入，数步则宽广，两傍十许丈，钟乳垂下累累，凡乳床必因石派而出，不自顽石出也。进里馀所见益奇。又行食顷则多歧，游者恐迷途不敢进，云通九疑山也。
元风洞，去栖霞傍数百步，风自洞中出，寒如冰雪（元字胡涓切）。
曾公洞，旧名冷水岩。山根石门砑然，入门，石桥甚华，曾丞相子宣所作。有涧水，莫知所从来，自洞中右旋，东流桥下，复自右入，莫知所往。或谓洑流入于江也。度桥有仙田数亩，过田路窄且湿，俯视石罅尺馀，匍匐而进，旋复高旷，可通栖霞。
屏风岩，在平地断山峭壁之下。入洞门，上下左右皆高广，百馀丈中有平地，可宴百客。仰视钟乳森然，倒垂者甚多。蹑石磴五十级，有石穴通明，透穴而出，则山川城郭，恍然无际。余因其处作朝天观，而命其洞曰空明。
隐山六洞，皆在西湖中隐山之上。一曰朝阳，二曰夕阳，三曰南华，四曰北牖，五曰嘉莲，六曰白萑。泛湖泊舟，自西北登山，先至南华。出洞而西，至夕阳，洞穷有石门可出，至北牖，出洞十许步至朝阳。又西至北牖，穴口隘狭，侧身入，有穴通嘉莲。西湖之外，既有四山，巉岩碧玉，千峰倒影，水面固已奇绝，而湖心又浸阴山诸洞之外，别有奇峰，绘画所不及，荷花时有，泛舟故事胜赏甲于东南。
北潜洞，在隐山之北，中有石室、石台、石果之属。石果作荔枝、胡桃、枣、栗之形，人采取玩之，或以饤盘相问遗。
南潜洞，在西湖中罗家山上。
佛子岩，亦名钟隐岩。去城十里，号最远。一山窣起莽苍中，山腰有上中下三洞。最广中洞，明敞高百许丈，上洞差窄。一小寺就洞中结架，因石屋为堂室。
虚秀洞，去城差远。大石室面平野，室左右皆有径隧，各数十百步，穿透两傍，亦临平野。以上所纪，皆附郭可日涉者，馀外邑岩洞尚多，不可皆到。兴安石乳洞最胜。余罢郡时过之，上中下亦三洞。此洞与栖霞相甲乙，他洞不及也。阳朔亦有绣山、罗汉、白鹤、华盖、明珠五洞，皆奇。又闻容州都峤有三洞，天融州有灵岩真仙洞，世传不下桂林，但皆在瘴地，士大夫尤罕到。
志金石
《本草》有玉石部，专主药物，非疗病虽重不录。此篇亦主为方药所须者。
生金，出西南州峒。生山谷、田野、沙土中，不由矿出也。峒民以淘沙为生，抔土出之，自然融结成颗，大者如麦粒，小者如麸片，便可锻作服用，但色差淡耳。欲令精好，则重炼取足色，耗去什二三。既炼则是熟金，丹灶所须生金，故录其所出。
丹砂，《本草》以辰砂为上，宜砂次之。今宜山人云，出砂处与湖北犬牙山北为辰砂，南为宜砂。地脉不殊，无甚分别。宜砂老者白色，有墙壁如镜，生白石床上，可入炼，势敌辰砂。《本草·图经》乃云：“宜砂出土石间，非白石床所生”，即是未识宜砂也。别有一种，色红质嫩者，名土坑砂，乃是出土石间者，不甚耐火。邕州亦有砂大者数十百两，作块，黑暗少墙壁，嚼之紫黛，不堪入药，彼人惟以烧取水银。《图经》又云：融州亦有砂。今融州元无砂，邕融声相近，盖误云。
水银，以邕州溪洞朱砂末之入炉烧取，极易成。以百两为一铫，铫之制，以猪胞为骨，外糊厚纸数重，贮之不漏。钟乳，桂林接宜融山中洞穴至多，胜连州远甚。余游洞，亲访之，仰视石脉涌起处，即有乳床如玉雪，石液融结所为也。乳床下垂如倒数峰，小山峰端渐锐且长，如冰柱，柱端轻薄中空如鹅管，乳水滴沥未已，且滴且凝，此乳之最精者。以竹管仰盛，折取之，炼治家又以鹅管之端尤轻明如云母爪甲者为胜。
铜，邕州右江州峒所出。掘地数尺，即有矿。故蛮人好用铜器。
绿，铜之苗也，亦出右江有铜处，生石中。质如石者，名石绿。又有一种脆烂如碎土者，名泥绿，品最下，价亦贱。
滑石，桂林属邑及猺洞中皆出。有白黑二种，功用相似。初出如烂泥，见风则坚，又谓之冷石。土人以石灰圬壁，及未干时以滑石末拂拭之，光莹如玉。
铅粉，桂州所作最有名，谓之桂粉，其粉以黑铅著糟壅罨化之。
无名异，小黑石子也。桂林山中极多，一包数百枚。
石梅，生海中。一丛数枝，横斜瘦硬形色，真枯梅也。虽巧工造作所不能及，根所附着如覆菌。或云木质为海水所化，如石蟹、石虾之类。
石柏，生海中。一干极细，上有一叶，宛是侧柏。扶疏无小异，根所附着如乌药，大抵皆化为石矣。此与石梅，虽未详可以入药否，然皆奇物，不可不志。
志香
南方火行，其气炎上，药物所赋，皆味辛而嗅香，如沈笺之属，世专谓之香者，又美之所钟也。世皆云二广出香，然广东香，乃自舶上来。广右香，产海北者，亦凡品。惟海南最胜，人士未尝落南者，未必尽知。故著其说。
沈水香，上品出海南黎峒，一名土沈香。少大块。其次如荫栗角，如附子，如芝菌，如茅竹叶者佳。至轻薄如纸者，入水亦沈，香之节因久蛰土中，滋液下流，结而为香。采时，香面悉在下，其背带木性者乃出土上，环岛四郡界皆有之。悉冠诸蕃，所出又以出万安者为最胜。说者谓，万安山在岛正东，钟朝阳之气，香尤蕴藉丰美。大抵海南香，气皆清淑，如莲花、梅英、鹅梨、蜜脾之类。焚一博投许，氛翳弥室，翻之，四面悉香。至煤烬气不焦，此海南香之辨也。北人多不甚识，盖海上亦自难得。省民以牛博之于黎，一牛博香一担，归自差择，得沈水十不一二。中州人士，但用广州舶上占城真腊等香。近年又贵丁流眉来者，余试之，乃不及海南中下品。舶香往往腥烈，不甚腥者，意味又短，带木性尾烟必焦。其出海北者，生交趾及交人得之海外蕃舶，而聚于钦州，谓之钦香。质重实，多大块，气尤酷烈，不复风味，惟可入药，南人贱之。
蓬莱香，亦出海南，即沈水香结未成者。多成片，如小笠及大菌之状，有径一二尺者，极坚实，色状皆似沈香，惟入水则浮，刳去其背带术处，亦多沈水。
鹧鸪班香，亦得之于海南。沈水、蓬莱及绝好笺香中，槎牙轻松，色褐黑而有白班点，点如鹧鸪臆上毛，气尤清婉似莲花。
笺香，出海南，香如胃皮、栗蓬及渔蓑状，盖修治时雕镂费工。去木留香，棘刺森然，香之精钟于刺端，芳气与他处笺香复别。出海北者，聚于钦州，品极凡，与广东舶上生熟速结等香相埒。海南笺香之下，又有重漏生结等香皆下色。
光香，与笺香同品第，出海北及交趾，亦聚于钦州。多大块，如山石枯槎，气粗烈如焚松桧，曾不能与海南笺香比。南人常以供日用及常程祭享。
沈香，出交趾。以诸香草合和蜜，调如薰衣香，其气温黁，自有一种意味，然微昏钝。
香珠，出交趾。以泥香捏成小巴豆状，琉璃珠间之彩丝贯之，作道人数珠，入省地卖，南中妇人好带之。
思劳香，出日南。如乳香历青黄褐色，气如枫香，交趾人用以合和诸香。
排草，出日南。状如白茅，香芬烈如麝香，亦用以合香，诸草香无及之者。
槟榔苔，出西南海岛。生槟榔木上，如松身之艾蒳，单爇极臭。交趾人用以合泥香，则能成温黁之气，功用如甲香。
橄榄香，橄榄木脂也，状如黑胶饴。江东人取黄连木及枫木脂以为榄香，盖其类出于橄榄。故独有清烈出尘之意，品格在黄连枫香之上。桂林东江有此果，居人采香卖之。不能多得，以纯脂不杂木皮者为佳。
零陵香，宜融等州多有之。土人编以为席荐坐褥，性暖宜人。零陵今永州，实无此香。
志酒
余性不能酒。士友之饮少者莫余若，而能知酒者亦莫余若也。顷数仕于朝，游王公贵人家，未始得见名酒。使金至燕山，得其宫中酒号“金兰”者，乃大佳。燕西有金兰山，汲其泉以酿。及来桂林而饮“瑞露”，乃尽酒之妙，声震湖广。则虽“金兰”之胜，未必能颉颃也。
瑞露，帅司公厨酒也。经抚所前有井清烈，汲以酿，遂有名。今南库中，自出一泉，近年只用库井酒，仍佳。
古辣泉，古辣本宾横间墟名。以墟中泉酿酒，既熟不煮，埋之地中，日足取出。
老酒，以麦麴酿酒，密封藏之可数年。士人家尤贵重，每岁腊中，家家造鲊，使可为卒岁计。有贵客，则设老酒冬鲊以示勤。婚娶亦以老酒为厚礼。
志器
南州风俗，猱杂蛮猺。故凡什器多诡异，而外蛮兵甲之制，亦边锁之所宜知者。
竹弓，以熏竹为之。筋胶之制一如角弓，惟揭箭不甚力。
黎弓，海南黎人所用，长弰木弓也。以藤为弦，箭长三尺。
无羽镞，长五寸，如茨菰叶，以舞羽，故射不远三四丈，然中者必死。
蛮弩，诸峒猺及西南诸蕃，其造作略同。以硬木为弓，桩甚短，似中国猎人射生弩，但差大耳。
猺人弩，又名编架弩。无箭槽，编架而射也。
药箭，化外诸蛮所用。弩虽小弱，而以毒药濡箭锋，中者立死，药以蛇毒草为之。
蛮甲，惟大理国最工。甲胄皆用象皮，胸背各一大片，如龟壳，坚厚与铁等。又联缀小皮片为披膊，护项之属，制如中国铁甲叶，皆朱之。兜鍪及甲身内外，悉朱地间黄黑漆，作百花虫兽之文，如世所用犀毗器，极工妙。又以小白贝累累骆甲缝及装兜鍪，疑犹传古贝胄朱绶遗制云。
黎兜鍪，海南黎人所用，以藤织为之。
云南刀，即大理所作。铁青黑沈沈不■〈钅舀〉，南人最贵之。以象皮为鞘，朱之上，亦画犀毗花文。一鞘两室，各函一刀。靶以皮条缠束，贵人以金银丝。
峒刀，两江州峒及诸外蛮无不带刀者。一鞘二刀，与云南同。但以黑漆杂皮为鞘。
黎刀，海南黎人所作。刀长不过一二尺，靶乃三四寸，织细藤缠束之。靶端插白角片尺许，如鸱鸮尾，以为饰。
蛮鞍，西南诸蕃所作。不用鞯，但空垂两木，镫镫之状，刻如小龛，藏足指其中。恐入荆棘，伤足也。后鞧镟木为大钱，累累贯数百，状如中国骡驴鞧。
蛮鞭，刻木节节如竹根，朱墨间漆之。长才四五寸，其首有铁环，贯二皮条，以策马。
花腔腰鼓，出临桂职田乡。其土特宜鼓腔，村人专作窑烧之，油画红花文以为饰。
铜鼓，古蛮人所用。南边土中时有掘得者。相传为马伏波所遗，其制如坐墩，而空其下，满鼓皆细花纹，极工致。四角有小蟾蜍，两人舁行以手拊之，声全似鞞鼓。
铳鼓，猺人乐。状如腰鼓，腔长倍之，上锐下侈，亦以皮鞔植于地，坐拊之。
卢沙，摇人乐。状类箫，纵八管，横一管贯之。
胡卢笙，两江峒中乐。
藤合，屈藤盘绕，成柈合状，漆固护之。出藤梧等郡。
鸡毛笔，岭外亦有兔，然极少。俗不能为免毫笔，率用鸡毛，其锋踉蹡不听使。
练子，出两江州峒，大略似苎布。有花纹者，谓之花练。土人亦自贵重。
緂，亦出两江州峒。如中国线罗，上有遍地小方胜纹。
蛮毡，出西南诸蕃，以大理者为最。蛮人昼披夜卧，无贵贱，人有一番。
黎幕，出海南。黎峒人得中国锦彩，拆取色丝，间木绵挑织而成，每以四幅联成一幕。
黎单，亦黎人所织。青红间道，木绵布也。桂林人悉买以为卧具。
槟榔合，南人既喜食槟榔。其法：用石灰或蚬灰并扶留藤同咀，则不涩。士人家至以银锡作小合，如银铤样，中为三室，一贮灰，一贮藤，一贮槟榔。
鼻饮杯，南人习鼻饮。有陶器如杯碗，旁植一小管若瓶嘴，以鼻就管，吸酒浆。暑月以饮水，云水自鼻入，咽快不可言。邕州人已如此记之，以发览者一胡卢也。
牛角杯，海旁人截牛角令平，以饮酒，亦古兕觥遗意。
蛮碗，以木刻，朱黑间漆之。侈腹而有足，如敦瓿之形。
竹釜，猺人所用。截大竹筒以当铛鼎，食物熟而竹不熸，盖物理自尔，非异也。
戏面，桂林人以木刻人面，穷极工巧，一枚或值万钱。
志禽
南方多珍禽，非君子所问。又余以法禁采捕甚急，故不能多识。偶于人家见之，及有异闻者，录以备博物。
孔雀，生高山乔木之上，人探其雏育之。喜卧沙中，以沙自浴，拘拘甚适。雄者，尾长数尺，生三年尾始长。岁一脱尾，夏秋复生。羽不可近目，损人。饲以猪肠及生菜，惟不食菘。
鹦鹉，近海郡尤多。民或以鹦鹉为鲊，又以孔雀为腊，皆以其易得故也。此二事载籍所未纪，自余始志之。南入养鹦鹉者云，此物出炎方，稍北，中冷则发瘴，噤战如人患寒热，以柑子饲之则愈，不然必死。
白鹦鹉，大如小鹅，亦能言。羽毛玉雪，以手抚之，有粉粘著指掌，如蛱蝶翅。
乌凤，如喜雀。色绀碧，颈毛类雄鸡，鬃头有冠，尾垂二弱骨，各长一尺四五寸，其杪始有毛羽。一簇冠尾绝异，大略如凤。鸣声清越如笙箫，然度曲妙合宫商，又能为百虫之音。生左右江溪峒中，极难得。然书传未之纪，当由人罕识云。
秦吉了，如鸜鹆。绀黑色，丹咮黄距，目下连顶，有深黄文，顶毛有缝，如人分发，能人言，比鹦鹉尤慧。大抵鹦鹉如儿女，吉了声则如丈夫。出邕州溪峒中。《唐书》：“林邑出结辽鸟。”林邑今占城，去邕钦州但隔交趾，疑即吉了也。
锦鸡，又名金鸡，形如小雉，湖南北亦有之。
山凤凰，状如鹅雁，嘴如凤，巢两江深林中。伏卵时，雄者以木枝杂桃胶，封其雌于巢，独留一窍，雄飞求食以饲之。子成即发封，不成则窒窍杀之。此亦异物，然未之见也。
翻毛鸡，翮翎皆翻生，弯弯向外，尤驯狎，不散逸，二广皆有。
长鸣鸡，高大过常鸡。鸣声甚长，终日啼号不绝。生邕州溪洞中。
翡翠，出海南，邕贺二州亦有，腊而卖之。
灰鹤，大如鹤。通身灰惨色，去顶二寸许毛始丹，及颈之半，亦能鸣舞。
鹧鸪，大如竹鸡而差长。头如鹑，身文亦然，惟臆前白点正圆如珠，人采食之。
水雀，苍色似鹡鸰。飞集户庭，翾翾然与燕雀为伍。
志兽
兽莫巨于象，莫有用于马，皆甫土所宜。余治马政颇补苴漏隙，其说累牍所不能载。姑著其略，及畜兽稍异者，并为一篇。
象，出交趾山谷，惟雄者则两牙。佛书云“四牙”又云“六牙”。今无有。
蛮马，出西南诸蕃，多自毗那自杞等国来。自杞取马于大理，古南诏也。地连西戎，马生尤蕃。
大理马，为西南蕃之最。
果下马，土产小驷也。以出德庆之泷水者为最，高不逾三尺。骏者有两脊骨，故又号双脊马，健而喜行。
猿，有三种：金丝者黄，玉面者黑，纯黑者面亦黑。金丝、玉面皆难得。或云纯黑者雄，金丝者雌。又云雄能啸，雌不能也。猿性不耐著地，著地辄泻以死，煎附子汁饮之即愈。
蛮犬，如猎狗，警而猘。
郁林犬，出郁林州。极高大，垂耳拳尾，与常犬异。
花羊，南中无白羊，多黄褐白班如黄牛。又有一种深褐黑脊白班，全似鹿。
乳羊，本出英州。其地出仙茅羊，食茅，举体悉化为肪，不复有血肉，食之宜人。
绵羊，出邕州溪洞及诸蛮国，与朔方胡羊不异。
麝香，自邕州溪洞来者，名土麝。气臊烈，不及西蕃。
火狸，狸之类不一。邕别有一种，其毛色如金钱豹，但其钱差大耳。彼人云，岁久则化为豹，其文先似之矣。
风狸，状似黄猿，食蜘蛛。昼则拳曲如猬，遇风则飞行空中。其溺及乳汁主大风疾，奇效。
懒妇，如山猪而小，喜食禾田。夫以机轴织纟任之器挂田所，则不复近。安平七源等州有之。
山猪，即豪猪。身有棘刺，能振发以射人。二三百为群，以害禾稼，州洞中甚苦之。
石鼠，专食山豆根。宾州人以其腹干之，治咽喉疾，效如神，谓之石鼠肚。
香鼠，至小仅如指擘大，穴于柱中，行地中，疾如激箭。
山獭，出宜州溪洞，俗传为补助要药。洞人云，獭性淫毒。山中有此物，凡牝兽悉避去。獭无偶，抱木而枯，洞獠尤贵重。云能解药箭毒，中箭者研其骨少许，傅治立消。一枚直金一两，人或求买。但得杀死者，功力甚劣。
志虫鱼
虫鱼微物，外薄于海者，其类庸可既哉？录偶见闻者万一。
珠，出合浦海中。有珠池，蜒户投水采蚌取之。岁有丰耗，多得谓之珠熟。相传海底有处所，如城郭，大蚌居其中，有怪物守之，不可近。蚌之细碎蔓延于外者，始得而采。
车磲，似大蚌，海人磨治其壳，为诸玩物。
蚺蛇，大者如柱长。称之，其胆入药。南人腊其皮，刮去鳞，以鞔鼓。蛇常出逐鹿食，寨兵善捕之。数辈满头插花，趋赴蛇。蛇喜花，必驻视，渐近竞拊其首，大呼红娘子。蛇头益俯不动，壮士大刀断其首，众悉奔散，远伺之。有顷，蛇省觉，奋迅腾掷，傍小木尽拔，力竭乃毙。数十人舁之，一村饱其肉。
玳瑁，形如龟鼋辈。背甲十三片，黑白斑文相错，鳞差以成一背，其边裙阅阙，啮如锯齿，无足而有四鬣，前两鬣长，状如楫，后两鬣极短。其上皆有鳞甲，以四鬣棹水而行。海人养以盐水，饲以小鳞，俗传甲子庚申日辄不食，谓之玳瑁斋日。其说甚俚。
蜈蚣，有极大者。
青螺，状似田螺。其大两拳，揩磨去粗皮，如翡翠色，雕琢为酒杯。
鹦鹉螺，状如蜗牛。壳磨治出精采，亦雕琢为杯。
贝子，海傍皆有之。大者如拳，上有紫斑。小者指面大，白如玉。
石蟹，生海南，形真似蟹。云是海沬所化，理不可诘。又有石虾，亦其类。
鬼蛱蝶，大如扇，四翅，好飞荔枝上。
黑蛱蝶，大如扇，橘蠹所化，北人云玄武蝉。
嘉鱼，状如小鲥鱼，多脂，味极腴美，出梧州火山。人以为鲊饷远。
虾鱼，出漓水，肉白而丰味，似虾而松美。
竹鱼，出漓水，状似青鱼，味如鳜鱼。南中鱼品如鲤鲫辈，皆有之。而以虾竹二鱼为珍。
天虾，状如太飞蚁。秋社后，有风雨则群堕水中，有小翅，人候其堕，掠取之为鲊。
志花
桂林具有诸草花木，牡丹芍药桃杏之属，但培溉不力，存形似而已。今著其土产独宜者，凡北州所有，皆不录。
上元红，深红色，绝似红木瓜花，不结实，以灯夕前后开，故名。
白鹤花，如白鹤，立春开。
南山茶，葩萼大，倍中州者，色微淡，叶柔薄有毛。别自有一种，如中州所出者。
红豆蔻，花丛生，叶瘦如碧芦。春末发，初开花先抽一干，有大箨包之，箨解花见，一穗数十蕊，淡红鲜妍如桃杏花色。蕊重则下垂，如葡萄，又如火齐缨络及翦采鸾枝之状。此花无实，不与草豆蔻同种，每蕊心有两瓣相并，词人托兴曰比目连理云。
泡花，南人或名柚花。春末开，蕊圆白如大珠，既拆则似茶花，气极清芳，与茉莉素馨相逼。番人采以蒸香，风味超胜。
红蕉花，叶瘦类芦箬心，中抽条，条端发花叶数层，日拆一两叶，色正红如榴花荔子，其端各有一点鲜绿，尤可爱。春夏开，至岁寒犹芳。又有一种，根出土处特肥，饱如胆瓶，名胆瓶蕉。
枸那花，叶瘦长，略似杨柳。夏开淡红花，一朵数十萼，至秋深犹有之。
史君子花，蔓生，作架植之。夏开，一簇一二十葩，轻盈似海棠。
水西花，叶如萱草，花黄，夏开。
裹梅花，即木槿。有红白二种，叶似蜀葵，采红者，连叶包裹黄梅，盐渍爨干，以荐酒，故名。玉修花，粉红色，四季开，象蹄花，如栀子而叶小，夏开至秋深。
素馨花，比番禺所出为少，当由风土差宜故也。
茉莉花，亦少如番禺。以淅米浆日溉之，则作花不绝，可耐一夏。花亦大且多叶，倍常花。六月六日又以治鱼腥水一溉，益佳。
石榴花，南中一种，四季常开。夏中既实之后，秋深忽又大发花，且实。枝头硕果罅裂，而其旁红英粲然，并花实，折饤盘筵，极可玩。
添色芙蓉花，晨开，正白，午后微红，夜深红。
侧金盏花，如小黄葵，叶似槿，岁暮开，与梅同时。
志果
世传南果以子名者百二十，半是山野间草本实，猿狙之所甘，人强名以为果。故余不能尽识，录其识可食者五十五种。
荔枝，自湖南界入桂林才百馀里便有之，亦未甚多。昭平出槱核，临贺出绿色者，尤胜。自此而南，诸郡皆有之，悉不宜干，肉薄味浅，不及闽中所产。
龙眼，南州悉有之。极大者出邕州，围如当二钱，但肉薄不能远过常品为可恨。
馒头柑，近蒂起馒头，尖者味香胜，可埒永嘉乳柑。
金橘，出管道者为天下冠，出江浙者皮甘肉酸不逮矣。
绵李，味甘美，胜常品，擘之两片，开如离核桃。
石栗，圆如弹子，每颗有梗，抱附之类杓柄，肉黄白，甘韧，似巴榄子。仁附肉有白靥，不可食，发病。北人或呼为海胡桃。
龙荔，壳如小荔枝，肉味如龙眼，木身，叶亦似二果，故名。可蒸食，不可生啖，令人发痫，或见鬼物。三月开小白花，与荔枝同时。
木竹子，皮色形状全似大枇杷。肉甘美，秋冬间实。
冬桃，状如枣，深碧而光，软烂甘酸，春夏熟。
罗望子，壳长数寸，如肥皂，又如刀豆。色正丹，内有二三实，煨食甘美。
人面子，如大梅李，核如人面。两目、鼻、口皆具，肉甘酸，宜蜜煎。
乌榄，如橄榄，青黑色，肉烂而甘。
方榄，亦橄榄类。三角或四角，出两江州洞。
椰子，木身、叶悉类棕榈桄榔之属。子生叶间，一穗数枚，枚大如五升器，果之大者谓惟此与波罗蜜等耳。皮中子壳可为器，子中瓤白如玉，味美如牛乳。瓤中酒，新者极清芳，久则浑浊不堪饮。
蕉子，芭蕉极大者，凌冬不凋。中抽干，长数尺，节节有花，花褪叶根有质，去皮取肉，软烂如绿柿，极甘冷，四季实，土人或以饲小儿。云性凉去客热。以梅汁渍，暴干，按令扁，味甘酸，有微霜，世所谓芭蕉干者是也，又名牛子蕉。鸡蕉，子小，如牛蕉，亦四季实。
芽蕉，子小如鸡蕉，尤香嫩，甘美，秋初实。
红盐草果，取生草豆蔻，入梅汁盐渍令色红。暴干，以荐酒。
鹦哥舌，即红盐草果之珍者。实始结即频取红盐干之，才如小舌。
八角茴香，北人得之以荐酒。少许咀嚼，甚芳香，出左右江州洞中。
馀甘子，多贩入北州，人皆识之，其木可以制器。
五梭子，形甚诡异。瓣五出，如田家碌碡状，味酸，久嚼微甘，闽中谓之羊桃。
黎朦子，如大梅，复似小橘，味极酸。
波罗蜜，大如冬瓜，外肤礌砢如佛髻。削其皮食之，味极甘，子练悉如冬瓜，生大木上，秋熟。
柚子，南州名臭柚。大如瓜，人亦食之。皮甚厚，打碑者卷皮蘸墨以代毡刷，宜墨而不损纸，极便于用，此法可传。但北州无许大柚耳。
橹罟子，大如半升碗。谛视之，数十房攒聚成球，每房有缝，冬生青，至夏红，破其瓣，食之微甘。
槎檫子，如锥栗，肉甘而微涩。
地蚕，生土中，如小蚕，又似甘露子。
赤柚子，如橄榄，皮青肉赤。（以下并春实）
火炭子，如乌李。
山韶子，色红，肉如荔枝。（以下八种并夏实）
山龙眼，色青，肉如龙眼。
部谛子，色黄，如火石榴。
木赖子，如淡黄大李。
粘子，如指面大，褐色。
罗晃子，如橄榄，其皮七重。
千岁子，如青黄李，味甘。
赤枣子，如酸枣，味酸。
藤韶子，大如凫卵柿。（以下十三种并秋实）
古米子，壳黄，中有肉，如米粒。
壳子，如青梅，味甘。
藤核子，生白藤上，如小蒲桃。
木连子，如胡桃，紫色。
罗蒙子，黄如大橙柚。
毛栗，如橡栗。
特乃子，状似榧，而圆长端正。
不纳子，似黄熟小梅。极易烂，烂即破。肉附核，可为经珠，似菩提子。
羊矢子，色状全似羊矢，味亦不佳。
日头子，状如樱桃，色如蒲桃穗。
秋风子，色状俱似楝子。
黄皮子，如小枣。
朱圆子，正圆，深红，状如楝子。（以下六种皆冬实）
扁桃，大如桃而扁，色正青。
粉骨子，皮黄色，如粉。
塔骨子，扁如大橘，皮里空虚。
布衲子，类李而黄。
黄肚子，如小石榴。
志草木
异草瑰木，多生穷山荒野。其不中医和匠石者，人亦不采。故余所识者少，惟竹品乃多桀异，并附于录。
桂，南方奇木，上药也。桂林以桂名，地实不产，而出于宾宜州。凡木，叶心皆一纵理，独桂有两纹，形如圭制字者，意或出此。叶味辛甘，与皮无别而加芳，美人喜咀嚼之。
榕，易生之木，又易高大，可覆数亩者甚多。根出半身，附干而下以入土，故有“榕木倒生根”之语。禽鸟衔其子寄生他木上，便蔚茂。根下至地，得土气，久则过其所寄。
沙木，与杉同类，尤高大。叶尖成丛，穗少，与杉异。
桄榔木，身直如杉，又如棕榈。有节似大竹，一干挺上，高数丈。开花数十穗，绿色。
思儡木，生两江州洞。坚实，渍盐水中，百年不腐。
胭脂木，坚致，色如胭脂，可镟作。出融州及州洞，桂林属县亦有之。
鸡桐，叶如楝，其叶煮汤，疗足膝疾。
龙骨木，色翠青，状如枯骨。
风膏药，叶如冬青，治太阳疼、头目昏眩。
南漆，如稀饴，气如松脂，霑霑无力。
荡竹，叶大且密，略如芦苇。
涩竹，肤粗涩如木工所用砂纸，可以错磨爪甲。
人面竹，节密而凸，宛如人面，人采为拄杖。
钓丝竹，类荡竹，枝极柔弱。
斑竹，中有叠晕。江浙间斑竹，直一泪痕，无晕也。
猫头竹，质性类箸竹。
桃枝竹，多生石上，叶如小棕榈，人以大者为杖。
箸竹，刺竹也，芒棘森然。
箭竹，山中悉有。
宿根茄，茄本，不凋，明年结实。
铜鼓草，其实如瓜，疗疮疡毒。
大菘，容梧道中久无霜雪处。年深滋长，大者可作屋柱，小亦中肩舆之扛。
石发，出海上，纤长如丝缕。
扁菜，细如荇带，扁如薤菜，长一二尺。
都管草，一茎六叶，辟蜈蚣蛇。
花藤，镟以为器用，中有花纹。
胡蔓藤，毒草也。揉其草，渍之水，入口即死。
杂志
峤南风土之异，宜录以备博闻，而不可以部居，谓之杂志。
雪，南州多无雪霜，草木皆不改柯易叶。独桂林岁岁得雪，或腊中三白，然终不及北州之多。灵川兴安之间，两山蹲踞中，容一马，谓之严关。朔雪至关辄止，大盛则度送至桂林城下，不复南矣。
风，广东南海有飓风，西路稍北州县悉无之。独桂林多风，秋冬大甚，拔木飞瓦，昼夜不息，俗传“朝作一日止，暮七日，夜半则弥旬”。去海犹千馀里，非飓也。土人自不知其说，余试论之。桂林地势视长沙、番禺，在千丈之上，高而多风，理固然也。
癸水，桂林有古记，父老传诵之。略曰：“癸水绕东城，永不见刀兵。”癸水，漓江也。
瘴，二广惟桂林无之。自是而南，皆瘴乡矣。瘴者，山岚水毒与草莽沴气，郁勃蒸薰之所为也。其中人如疟状，治法虽多，常以附子为急须，不换金正气散为通用。邕州两江水土尤恶，一岁无时无瘴。春曰青草瘴，夏曰黄梅瘴，六七月曰新禾瘴，八九月曰黄茅瘴。土人以黄茅瘴为尤毒。
桂岭，旧不知的实所在。城北五里有寻丈小坡，立石其上，刻曰桂岭。贺州自有桂岭县，相传名始安岭，在其地，今小坡非也。
俗字，边远俗陋，牒诉券约专用土俗书，桂林诸邑皆然。今姑记临桂数字，虽甚鄙野，而偏傍亦有依附。■〈不上长下〉（音矮），不长也。■〈门外坐内〉（音稳），坐于门中，稳也。■〈大上坐下〉（亦音稳），大坐，亦稳也。仦（音袅），小儿也。奀（音动），人瘦弱也。■〈不上生下〉（音终），人亡绝也。■〈不上行下〉（音腊），不能举足也。■〈女大〉（音大），女大及姊也。■〈石上山下〉（音磡），山石之岩窟也。闩（音■〈扌〈户外〈翾，去羽〉內〉〉），门横关也。他不能悉记，余阅讼牒二年，习见之。
大理国间有文书至南边，及商人持其国佛经题识，犹有用圀字者。圀，武后所作国字也。《唐书》称大理国，今其国止用理字。
卷伴，南州法度疏略，婚姻多不正，村落强暴，窃入妻女以逃，转移他所，安居自若，谓之卷伴。言卷以为伴侣也。已而复为后人卷去，至有历数卷未已者。其舅姑若前夫访知所在，诣官自陈。官为追究，往往所谓前夫，亦是卷伴得之复为后人所卷。惟其亲父母兄弟及初娶者所诉，即归始初被卷之家。
草子，即寒热时疫。南中吏卒小民不问病源，但头痛体不佳便谓之草子。不服药，使人以小锥刺唇及舌尖，出血，谓之挑草子。实无加损于病，必服药乃愈。
志蛮
广西经略使所领二十五郡。其外则西南诸蛮，蛮之区落不可殚记。姑记其声问相接，帅司常有事于其地者数种：曰羁縻州洞，曰猺，曰蛮，曰黎，曰蜒，通谓之蛮。
羁縻州洞，隶邕州左右江者为多。旧有四道，侬氏谓安平、武勒、忠浪、七源四州，皆侬姓。又有四道：黄氏谓安德、归乐、露城、田州，皆黄姓。又有武侯、延众、石门、感德四镇之民，自唐以来内附。分析其种落，大者为州，小者为县，又小者为洞。国朝开拓浸广州县洞五十余所，推其雄长者为首领，籍其民为壮丁。其人物犷悍，风俗荒怪，不可尽以中国教法绳治，姑羁縻之而已。有知州，权州，监州，知县，知洞。其次有同发遣权，发遣之属，谓之主户。馀民皆称提陀，犹言百姓也。其田计口给民，不得典卖，惟自开荒者由己，谓之祖业口分田。知州别得养印田犹圭田也。权州以下无印记者，得荫免田。既各服属其民，又以攻剽山獠及博买嫁娶所得生口男女相配，给田使耕，教以武技，世世隶属，谓之家奴，亦曰家丁。民户强壮可教劝者谓之田子。田丁亦曰马前牌，总谓之洞丁。今黄姓尚多，而侬姓绝少。智高乱后，侬氏善良，许从国姓。今多姓赵氏，有举洞纯一姓者。婚姻不以为嫌，酋豪或娶数妻，皆曰媚娘。宜州管下亦有羁縻州县十余所，其法制尤疏，几似化外。其尤者曰南丹州，待之又与他州洞不同，特命其首领莫氏曰刺史。月支盐料及守臣供给钱，其说以谓宜州徼外，即唐黄家贼之地崇建南丹使控制之。莫氏家人，亦有时相攻夺。今刺史莫延葚，逐其弟延廪而自立，延凛奔朝廷，谓之出宋（凡州洞归明者皆称出宋）。
猺，本五溪槃瓠之后。其壤接广右者，静江之兴安义宁古县，融州之融水怀远县界皆有之。生深山重溪中，椎髻跣足，不供征役，各以其远近为伍。
獠，在右江溪洞之外，俗谓之山獠。依山林而居，无酋长、版籍，蛮之荒忽无常者也。以射生食动而活，虫豸能蠕动者皆取食，无年甲姓名。一村中惟有事力者曰郎火，馀但称火。旧传其类有飞头、凿齿、鼻饮、白衫、花面、赤挥之属二十一种。今在江西南一带甚多，殆百余种也。
蛮，南方曰蛮。今郡县之外羁縻州洞，虽故皆蛮地，犹近省民，供税役，故不以蛮命之，遇羁縻则谓之化外，真蛮矣。区落连亘接于西戎，种类殊诡，不可胜记。今志其近桂林者，宜州有西南蕃、大小张、大小王、龙石，滕谢诸蕃，地与牂牁接，人椎髻跣足，或着木履，衣青花斑布，以射猎仇杀为事。又南连邕州南江之外者，罗殿、自杞等，以国名罗孔特磨、白衣九道等。以道名而峨州以西别有酋长无所统属者，苏绮、罗坐、夜面、计利、流求、万寿、多岭、阿误等蛮，谓之生蛮。酋自谓太保，大抵与山獠相似，但有首领耳。罗殿等处乃成聚落，亦有文书公文，称守罗殿国玉。其外又有大蛮落，西曰大理，东曰交趾。大理，南诏国也。交趾，古交州，治龙编，又为安南都护府。
黎，海南四郡隖上蛮也。隖直雷州，由徐闲渡，半日至。隖之中有黎母山，诸蛮环居四旁，号黎人山。极高，常在雾霭中，黎人自鲜识之。久晴海氛清廓，时或见翠尖浮半空云。蛮皆椎髻跣足，插银铜锡钗。妇人加铜环耳坠垂肩，女及笄，即黥颊，为细花纹，谓之绣面。女既黥，集亲客相庆贺。惟婢获则不绣面。四郡之人多黎姓，盖其裔族，而今黎人乃多姓王。
蜒，海上水居蛮也。以舟楫为家，采海物为生，且生食之。入水能视，合浦珠池蚌蛤，惟蜒能没水探取。榜人以绳系其腰，绳动摇，则引而上。先煮毳衲极热，出水急覆之，不然寒栗而死。或遇大鱼蛟鼍诸海怪，为鬐鬣所触，往往溃腹，折支，人见血一缕浮水面，知蜒死矣。
[book_chapter]四库本

[book_title]提要
欽定四庫全書　　　　　史部十一
桂海虞衡志地理類八〈雜記之屬〉提要
〈臣〉等謹案桂海虞衡志一巻宋范成大撰乾道二年成大由中書舍人出知静江府淳熙二年除敷文閣待制四川制置使是編乃由廣右入蜀之時道中追憶而作自序謂凡所登臨之處與風物土宜方志所未載者萃為一書蠻陬絶徼見聞可紀者亦附著之共十三篇曰志巖洞志金石志香志酒志器志禽志獸志蟲魚志花志果志草木雜志志蠻每篇各有小序皆志其土之所有惟志巖洞僅去城七八里内嘗所㳺者志金石準本草之例僅取方藥所湏者志蠻僅錄聲問相接者故他不備載志香多及海南以世稱二廣出香而不知廣東香自舶上來廣右香産海北者皆凡品志器兼及外蠻兵甲之制以為司邊鎮者所宜知故不嫌旁涉諸篇皆序述簡雅無夸飾土風附㑹古事之習其論辰砂宜砂地脉不殊均生白石牀上訂本草分别之訛邕州出砂融州實不出砂證圖經同音之誤零陵香産宜融諸州非永州之零陵唐書稱林邑出結遼鳥即邕州之秦吉了佛書稱象有四牙六牙其説不實桂嶺在賀州不在廣州亦頗有考證成大石湖詩集凡經厯之地山川風土多記以詩其中第十四巻自註皆桂林作詠花惟有紅豆蔲一首詠果惟有盧橘一首詠遊覽惟有栖霞洞一首佛子巖一首其見於詩註者亦僅蠻茶老酒蚺蛇皮腰鼓象皮兜鍪四事不及他處之詳疑以此志巳具故不更記以詩也其盧橘一種志果不載觀其志花小序稱北州所有皆不録或志果亦用此例蠻茶一種志草朩中亦無之考詩注稱蠻茶出修仁大治頭風而志草木中有風膏藥亦云葉如冬青治太陽痛頭目昏眩或一物二名耶然檢文獻通考四裔考中引桂海虞衡志幾盈一巻皆志蠻之文而此本悉不載其餘諸門檢永樂大典所引亦多在此本之外盖原書本三巻而此本併為一巻已刋削其大半則諸物之或有或無亦非盡原書之故矣乾隆四十六年十一月恭校上
總纂官〈臣〉紀昀〈臣〉陸錫熊〈臣〉孫士毅
總　校　官　〈臣〉　陸　費　墀

[book_title]桂海虞衡志原序
始余自薇垣出帥廣右姻親故人張飲松江皆以炎荒風土為戚余以唐人詩考桂林之地少陵謂之宜人樂天謂之無瘴退之至以湘南江山勝於驂鸞仙去則宦遊之適寧有愈於此乎既以解親友而遂行乾道八年三月至郡則風氣清淑果如所聞而巖岫之奇絶俗習之淳古府治之雄勝又有過所聞者余既不鄙其民而民亦矜余之拙而信其誠相戒無欺侮嵗比稔幕府少文書居二年余心安焉承詔徙鎮全蜀亟上疏固謝不能留再閲月辭勿獲命乃與桂民别民觴客於途既出郭又留二日始得行航瀟湘絶洞庭泝灎澦驅兩川半年達于成都道中無事因追記其登臨之處與風物土宜凡方志所未載者稡為一書蠻陬絶徼見聞可紀者亦附著之以備土訓之圖噫錦城以名都樂國聞天下余幸得至焉然且拳拳于桂林至為之綴緝瑣碎如此蓋以信余之不鄙夷其民雖去之逺且在名都樂國而猶弗忘之也淳熙二年乙未長至日呉郡范成大至能書

[book_title]桂海虞衡志宋
欽定四庫全書
桂海虞衡志宋　范成大　撰
志山
余嘗評桂山之奇宜為天下第一士大夫落南者少往往不知而聞者亦不能信余生東呉而北撫幽薊南宅交廣西使岷峨之下三方皆走萬里所至無不登覽大行常山衡嶽廬阜崇高雄厚雖有諸峯之名政爾魁然大山峯云者蓋强名之其最號奇秀莫如池之九華歙之黄山括之仙都溫之雁蕩䕫之巫峽此天下同珍之者然皆數峯而止爾又在荒絶僻逺之瀕非几杖間可得且所以能拔乎其萃者必因重岡複嶺之勢盤亘而起其發也有自來桂之千峯皆旁無延緣悉自平地崛然特立玉笋瑤篸森列無際其怪且多如此誠當為天下第一韓退之詩云水作青羅帶山如碧玉篸栁子厚訾家洲記云桂林多靈山發地峭豎林立四野黄魯直詩云桂嶺環城如雁蕩平地蒼玉忽嵯峨觀三子語意則桂山之奇固在目中不待余言之贅頃嘗圖其真形寄呉中故人蓋無深信者此未易以口舌爭也山皆中空故峯下多佳巖洞有名可記者三十餘所皆去城不過七八里近者二三里一日可以徧至今推其尤者記其略
讀書巖在獨秀峯下直立郡治後為桂主山傍無坡阜突起千丈峯趾石屋有便房石榻石牖如環堵之室顏延年守郡時讀書其中
伏波巖在灕江濵突然而起且千丈下有洞可容二十榻穿鑿通透户牖傍出有懸石如柱去地一線不合俗名為伏波試劒石前浸江濱波浪洶湧日夜潄嚙之疊綵巖在八桂堂後支徑登山太半有大洞曲轉穿出山背
白龍洞在南溪平地半山中龕有大石屋由屋右壁入洞行盛暑重裘而入半途有小石室四面悉乳液所結玉鱗雪花燦若寶所
劉仙巖在白龍洞之陽仙人劉仲逺所居也石室髙寒出半山間
華景洞髙廣如十間屋洞門亦然
水月洞在宜山之麓其半枕江天然刓刻作洞透徹山背頂髙數十丈其形正員望之端整如大月輪江别派流貫洞中踞石弄水如坐捲篷大橋下
龍隠洞龍隠巖皆在七星山脚没江水中泛舟至石壁下有大洞門髙可百丈鼓棹而入仰觀洞頂有龍跡夭矯若印泥然其長竟洞舟行僅一箭許别有洞門可出巖在洞側山半有小寺即巖為佛堂不復屋
雉巖亦江濱獨山有小洞洞門下臨灕江
立魚峯在西山後雄偉髙峻如植立一魚餘峯甚多皆蒼石刻峭
棲霞洞在七星山七星山者七峯位置如北斗又一小峯在傍曰輔星石洞在山半腹入石門下行百餘級得平地可坐數十人六月無炎大冬溫然傍有兩路其一西行兩壁石液凝沍玉雪晶熒頂髙數十丈路濶亦三四丈如行通衢中頓足曳杖鏗然有聲如鼓鐘蓋洞之下又有洞焉半里遇大壑不可進一路北行俯僂而入數步則廣寛兩傍十許丈鍾乳垂下絫絫凡乳牀必因石脈而出不自頑石出也進里餘所見益奇又行食頃則多岐遊者恐迷途不敢進云通九疑山也
元風洞去棲霞傍數百步風自洞中出寒如冰雪元字本胡涓切
曽公洞舊名冷水巖山根石門砑然入門石橋甚華曽丞相子宣所作有澗水莫知所從來自洞中右旋東流橋下復自右入莫知所往或洑流入于江也度橋有仙田數畝過田路窄且濕俯視石罅尺餘匍匐而進旋復髙曠可通棲霞
屏風巖在平地斷山峭壁之下入洞門上下左右皆髙廣百餘丈中有平地可宴百客仰視鍾乳森然倒垂者甚多躡石蹬五十級有石穴通明透穴而出則山川城郭恍然無際余因其處作壺天〈壺天一作朝天〉觀而命其洞曰空明隱公六洞皆在西湖中隱山之上一曰朝陽二曰夕陽三曰南華四曰北牖五曰嘉遁〈遁一作蓮〉六曰白雀泛洞洎舟自西北登山先至南華出洞而西至夕陽洞窮有石門可出至北牖出洞十許步至朝陽又西至白雀穴口隘狹側身入有穴通嘉遁西湖之外既有四山巉巖碧玉千峯倒影水面固巳奇絶而湖心又浸隂諸洞之外别有奇峯繪畫所不及荷花時有泛舟故事勝賞甲於西南北潛洞在隠山之北中有石屋石臺石果之屬石果作荔枝胡桃棗栗之形人采取玩之或以飣盤相問遺南潛洞在湖中羅家山之上
佛子巖亦名鍾隠巖去城十里號最逺一山崒起莽蒼中山腰有上中下三洞下洞最廣中洞明敞髙百許丈上洞差窄一小寺就洞中結架因石屋為堂室
虚秀洞去城差逺大石室面平野室左右皆有徑隧各數十百步穿透兩傍亦臨平野以上所紀皆附郭可日涉者餘外邑巖洞尚多不可皆到
興安乳洞最奇〈奇一本作勝〉余罷郡特過之上中下亦三洞此三洞與棲霞相甲乙他洞不及也陽朔亦有繡山羅漢白鶴華蓋明珠五洞皆奇又聞容州都嶠有三洞天融州有靈巖真仙洞世傳不下桂林但皆在瘴地士大夫尤罕到
志金石
本草有玉石部專主藥物非療病雖重不録此篇亦主為方藥所須者
生金出西南州峒生山谷田野沙土中不由礦出也峒民以淘沙為生坯土出之自然融結成顆大者如麥粒小者如麩片便可鍛作服用但色差淡耳欲令精好則重鍊取足色耗去十二三既鍊則是熟金丹竈所須生金故録其所出
丹砂本草以辰砂為上宜砂次之今宜山人言出砂處與湖北犬牙山北為辰砂南為宜砂地脈不殊無甚分别宜砂老者白色有牆壁如鏡生白石牀上可入鍊勢敵辰砂本草圖經乃云宜砂出土石間非白石牀所生即是未識宜砂也别有一種色紅質嫩者名土坑砂乃是出土石間者不甚耐火邕州亦有砂大者數十百兩作塊里闇少牆壁嚼之紫黯〈黯一本作黛〉不堪入藥彼人惟以燒取水銀圖經又云融州亦有砂今融州原無砂邕融聲相近蓋誤云
水銀以邕州溪洞朱硃末之入爐燒取極易成以百兩為一銚銚之制以猪胞為骨外糊厚紙數重貯之不漏鍾乳桂林接宜融山中洞穴至多勝連州逺甚余遊洞親訪之仰視石脈湧起處即有乳牀如玉雪石液融結所為也乳牀下垂如倒數峯小山峯端漸鋭且長如冰柱柱端輕薄中空如鵝管乳水滴瀝未已且滴且凝此乳之最精者以竹管仰承折取之煉治家又以鵝管之端尤輕明如雲母爪甲者為勝
銅邕州右江州峒所出掘地數尺即有礦故蠻人好用銅器
綠銅之苗也亦出右江有銅處生石中質如石者名石綠又有一種脆爛如碎土者名泥緑品最下價亦賤滑石桂林屬邑及猺洞中皆出有白黒二種功用相似初出如爛泥見風則堅又謂之冷石土人以石灰圬壁及未乾時以滑石末拂拭之光瑩如玉
鉛粉桂林所作最有名謂之桂粉以黒鉛著糟瓮罨化之
無名異小黒石子也桂林山中極多一包數百枚石梅生海中一藂數枝横斜瘦硬形色真枯梅也雖巧工造作所不能及根所附著如覆茵或云本是木質為水所化如石蟹石蝦之類
石栢生海中一幹極細上有一葉宛是側栢扶疎無小異根所附著如烏藥大抵皆化為石也此與石梅雖未詳可以入藥否然皆奇物不可不志
志香
南方火行其氣炎上藥物所賦皆味辛而嗅香如沈箋之屬世專謂之香者又美之所鍾也世皆云二廣出香然廣東香乃自舶上來廣右香産海北者亦凡品惟海南最勝人士未嘗落南者未必盡知故著其説
沈水香上品出海南黎洞亦名土沈香少大塊其次如蠒栗角如附子如芝茵如茅竹葉者皆佳至薄如紙者入水亦沈香之節因久蟄土中滋液下流結而為香採時香面悉在下其背帶木性者乃出土上環島四郡界皆有之悉冠諸蕃所出又以出萬安者為最勝説者謂萬安在島正東鍾朝陽之氣香尤醞藉豐美大抵海南香氣皆清淑如蓮花梅英鵝棃蜜脾之類焚香一博投許氛翳彌室翻之四面悉香至煤燼氣不焦此海南香之辨也北人多不甚識蓋海上亦自難得省民以牛博之於黎一牛博香一擔歸自差擇得沈水十不一二中州人士但用廣州船上占城真臘等香近年又貴丁流肩來者余試之乃不及海南中下品舶香往往腥烈不甚腥者意味又短帶木性尾烟必焦其出海北者生交趾及交人得之海外蕃舶而聚於欽州謂之欽香質重實多大塊氣尤酷烈不復風味惟可入藥南人賤之蓬萊香亦出海南即沈水香結未成者多成片如小笠及大菌之狀有徑一二尺者極堅實色狀皆似沉水香惟入水則浮刳去其背帶木處亦多沈水
鷓鴣斑香亦得之於海南沈水蓬萊及絶好箋香中槎牙輕鬆色褐黒而有白斑㸃如鷓鴣臆上毛氣尤清婉似蓮花
菚香出海南香如蝟皮笠篷及漁蓑狀蓋修治時雕鏤費工去木留香棘刺森然香之精鍾於刺端芳氣與他處菚香敻别出海北者聚於欽州品極凡與廣東舶上生速熟結等香相埒海南菚香之下又有重漏生結等香皆下色
光香與菚香同品第出海北及交趾亦聚於欽州多大塊如山石枯槎氣麄烈如焚松桂曽不能與海南箋香比南人常以供日用及常時祭享
沈香出交趾以諸香草合和蜜調如熏衣香其氣溫黁自有一種意味然微昏鈍
香珠出交趾以泥香揑成小巴豆狀琉璃珠間之綵絲貫之作道人數珠入省地賣南中婦人好帶之
思勞香出日南如乳香瀝青黄褐色氣如楓香交趾人用以合和諸香
排香〈排香一作排草〉出日南狀如白茅香芬烈如麝香亦用以合香諸草香無及之者
檳榔苔出西南海島生㯽榔木上如松身之艾蒳單𬋖極臭交趾用以合泥香則能成溫黁之氣功用如甲香欖香橄欖木脂也狀如黒膠飴江東人取黄連木及楓木脂以為欖香蓋其類出於橄欖故獨有清烈出塵之意品格在黄連楓香之上桂林東江有此果居人采香賣之不能多得以純脂不雜木皮者為佳
零陵香宜融等州多有之土人編以為席薦坐褥性煖宜人零陵今永州實無此香
志酒
余性不能酒士友之飲少者莫余若而能知酒者亦莫余若也頃數士於朝遊王公貴人家未始見名酒使虜至燕山得其宫中酒號金蘭者乃大佳燕西有金蘭山汲其泉以釀及來桂林而飲瑞露乃盡酒之妙聲震湖廣則雖金蘭之勝未必能頡頏也
瑞露帥司公厨酒也經撫㕔前有井清洌汲以釀遂有名今南庫中自出一泉近年只用庫井酒仍佳
古辣泉古辣本賓横間墟名以墟中泉釀酒既熟不煮埋之地中日足取出
老酒以麥麴釀酒密封藏之可數年士人家尤貴重毎嵗臘中家家造鮓使可為卒嵗計有貴客則設老酒冬鮓以示勤婚娶亦以老酒為厚禮
志器
南州風俗糅雜蠻猺故凡什器多詭異而外蠻兵甲之製亦邉鎮之所宜知者
竹弓以熏竹為之筋膠之制一如角弓惟揭箭不甚力黎弓海南黎人所用長弰木弓也以藤為弦箭長三尺無羽鏃長五寸如茨菰葉以無羽故射不逺三四丈然中者必死
蠻弩諸洞猺及西南諸蕃其造作略同以硬木為弓樁甚短似中國獵人射生弩但差大耳
猺人弩又名偏架弩無箭槽編架而射也
藥箭化外諸蠻所用弩雖小弱而以毒藥濡箭鋒中者立死藥以蛇毒草為之
蠻甲惟大理國最工甲胄皆用象皮胸背各一大片如龜殻堅厚與鐵等又綴聯小皮片為披膊䕶項之屬製如中國鐵甲葉皆朱之兠鍪及甲身内外悉朱地間黄黑漆作百花蟲獸之紋如世所用犀毗器極工妙又以小白貝纍纍絡甲縫及裝兠鍪疑猶傳古貝胄朱綅遺制云
黎兠鍪海南黎人所用以藤織為之
雲南刀即大理所作鐵青黒沈沈不䤾南人最貴之以象皮為鞘朱之上亦畫犀毗花紋一鞘兩室各函一刀靶以皮條纒束貴人以金銀絲
峒刀兩江州峒及諸外蠻無不帶刀者一鞘二刀與雲南同但以黒漆雜皮為鞘
黎刀海南黎人所作刀長不過一二尺靶乃三四寸織細藤纒束之靶端插白角片長尺許如鴟鴞尾以為飾蠻鞍西南諸蕃所作不用韉但空垂兩木鐙鐙之狀刻如小龕藏足指其中恐入榛棘傷足也後鞦鏇木為大錢纍纍貫數百狀如中國騾驢鞦
蠻鞭刻木節節如竹根朱黒間漆之長纔四五寸小首有鐵環貫二皮條以䇿馬
花腔腰鼓出臨桂職田鄉其土特宜鼓腔村人專作之油畫紅花紋以為飾
銅鼓古蠻人所用南邉土中時有掘得者相傳為馬伏波所遺其製如坐墪而空其下滿鼓皆細花紋極工緻四角有小蟾蜍兩人舁行以手拊之聲全似鞞鼓銃鼓猺人樂狀如腰鼓腔長倍之上鋭下侈亦以皮鞔植於地坐拊之
盧沙猺人樂狀類簫縱八管横一管貫之
胡盧笙兩江峒中樂
藤合屈藤盤繞成拌合狀漆固䕶之出滕梧等郡鷄毛筆嶺外亦有兔然極少俗不能為兔毫筆率用鷄毛其鋒踉蹌不聴使
綀子出兩江州峒大略似苧布有花紋者謂之花綀土人亦自貴重
緂亦出兩江州峒如中國線羅上有徧地小方勝紋蠻氊出西南諸蕃以大理者為最蠻人晝掖夜卧無貴賤人有一番
黎幕出海南黎峒黎人得中國錦綵拆取色絲間木綿挑織而成毎以四副聯成一幕
黎單亦黎人所織青紅間道木綿布也桂林人悉買以為卧具
檳榔合南人既喜食檳榔其法用石灰或蜆灰并扶留藤同咀則不澀士人家至以銀錫作小合如銀鋌樣中為三室一貯灰一貯藤一貯㯽榔
鼻飲盃南邉人習鼻飲有陶器如桮碗傍植一小管若缾觜以鼻就管吸酒漿暑以飲水云水自鼻入咽快不可言邕州人已如此記之以發覽者一胡盧也
牛角桮海旁人截牛角令平以飲酒亦古兕觥遺意蠻椀以木刻朱黑間漆之侈腹而有足如敦瓿之形竹釡猺人所用截大竹管以當鐺鼎食物熟而竹不熠蓋理自爾非異也
戲面桂林人以木刻人面窮極工巧一枚或直萬錢
志禽
南方多珍禽非君子所問余又以法禁采捕甚急故不能多識偶於人家見之及有異聞者録以備博物孔雀生髙山喬木之上人探其雛育之喜卧沙中以沙自浴汨汨甚適雄者尾長數尺生三年尾始長嵗一脱尾夏秋復生羽不可近目損人飼以猪腸及生菜惟不食菘
鸚鵡近海郡尤多民或以鸚鵡為鮓又以孔雀為腊皆以其易得故也此二事載籍所未紀自余始志之南人養鸚鵡者云此物出炎方稍北中冷則發瘴噤戰如人患寒熱以餘甘子飼之則愈不然必死
白鸚鵡大如小鸚〈一本作鵞〉亦能言羽毛玉雪以手撫之有粉粘著指掌如蝶蛺翅
烏鳳如喜鵲色紺碧頸毛類雄鷄鬃頭有冠尾垂二弱骨各長一尺四五寸其杪始有毛羽一簇冠尾絶異大略如鳯鳴聲清越如笙簫能度曲妙合宫商又能為百蟲之音生左右江溪洞中極難得然書傳未之紀當由人罕識云
秦吉了如鸜鵒紺黑色丹咮黄距目上連頂有深黄文頂毛有縫如人分髮能人言比鸚鵡尤慧大抵鸚鵡聲如兒女吉了聲則如丈夫出邕州溪洞中唐書林邑出結遼鳥林邑今占城去邕欽州但隔交趾疑即吉了也錦鷄又名金鷄形如小雉湖南北亦有之
山鳳凰狀如鵝雁觜如鳳巢兩江深林中伏卵時雄者以木枝雜桃膠封其雌於巢獨留一竅雄飛求食以飼之子成即發封不成則窒竅以死之此亦異物然未之見也
翻毛鷄翮翎皆翻生彎向外尤馴狎不散逸二廣皆有之
長鳴鷄髙大過常鷄鳴聲甚長終日啼號不絶生邕州溪洞中
翡翠出海南邕賀二州亦有腊而賣之者
灰鶴大如鶴通身灰漆色去頂二寸許毛始丹及頸之半亦能鳴舞
鷓鴣大如竹鷄而差長頭如鶉身文亦然惟臆前白㸃正圓如珠人采食之
水雀蒼色似鶺鴒飛集庭户翾翾然與燕雀為伍
志獸
獸莫巨於象莫有用於馬皆南土所宜余治馬政頗補苴漏隙其説累牘所不能載姑著其略及畜獸稍異者併為一篇
象出交趾山谷惟雄者則兩牙佛書云白象又云六牙今無有
蠻馬出西南諸蕃多自毗那自杞等國來自杞取馬于大理古南詔也地連西戎馬生尤蕃
大理馬為西南蕃之最
果下馬土産小駟也以出徳慶之瀧水者為最高不踰三尺駿者有兩脊骨故又號雙脊馬健而善行
猨有三種金絲者黄玉面者黑純黑者面亦黑金絲玉面皆難得或云純黑者雄金絲者雌又云雄能嘯雌不能也猨性不耐著地著地輒㵼以死煎附子汁與之即止
蠻犬如獵犬警而猘
鬱林犬出鬱林州極髙大垂耳拳毛與常犬異
花羊南中無白羊多黄褐白斑如黄牛又有一種深褐黑脊白斑全似鹿
乳羊本出英州其地出仙茅羊食茅舉體悉化為肪不復有血肉食之宜人
綿羊出邕州溪洞及諸蠻國與朔方胡羊不異
麝香自邕州溪洞來者名土麝氣臊烈不及西蕃火狸狸之類不一邕别有一種其毛色如金錢豹但其錢差大耳彼人云嵗久則化為豹其文先似之矣風狸狀如黄猨食蜘蛛晝則拳曲如蝟遇風則飛行空中其溺及乳汁主治大風疾奇效
嬾婦如山猪而小喜食禾田夫以機軸織絍之器掛田所則不復近安平七源等州有之
山猪即豪猪身有棘刺能振發以射人三二百為羣以害苗稼州洞中甚苦之
石鼠專食山豆根賓州人以其腹乾之治咽喉疾效如神謂之石鼠肚
香鼠至小僅如指擘大穴於柱中行地中疾如激箭山獺出宜州溪洞俗傳為補助要藥洞人云獺性淫毒山中有此物凡牝獸悉避去獺無偶抱木而枯洞獠尤貴重云能解藥箭毒中箭者研其骨少許敷治立消一枚直金一兩人或求買但得殺死者其功力甚劣
志蟲魚
蟲魚微物外薄於海者其類庸可既哉録偶見聞者萬一
珠出合浦海中有珠池蜑户没水探蚌取之嵗有豐耗多得謂之珠熟相傳海底有處所如城郭大蚌居其中有怪物守之不可近蚌之細碎蔓延於外始得而采硨磲似大蚌海人磨治其殻為諸玩物
蚺蛇大者如柱長稱之其膽入藥南人腊其皮刮去其鱗以鞔鼓蛇常出逐鹿食寨兵善捕之數輩滿頭插花趨赴蛇蛇喜花必駐視漸近競拊其首大呼紅娘子蛇頭益俛不動壯士大刀斷其首衆悉奔散逺伺之有頃蛇身覺奮迅騰擲傍小木盡拔力竭乃斃數十人舁之一村飽其肉
瑇瑁形似龜黿背甲十三片黑白斑文相錯鱗差以成一背其邉裙襕缺囓如鋸齒無足而有四鬣前兩鬣長狀如檝後兩鬣極短其上皆有鱗甲以四鬣棹水而行海人養以鹽水飼以小鱗俗傳甲子庚申日輒不食謂之瑇瑁齋日其説甚俚
蜈蚣有極大者
青螺狀如田螺其大兩拳揩磨去麄皮如翡翠色加雕琢為酒盃
鸚鵡螺狀如蝸牛殻磨治出精采亦雕琢為盃
貝子海傍皆有之大者如拳上有紫斑小者指面大白如玉
石蟹生海南形真是蟹云是海沬所化理不可詰又有石蝦亦其類
鬼蝴蝶大如扇四翅好飛荔枝上
黑蛺蝶大如橘蠧所化北人或名為𤣥武〈武一本作帥〉蟬嘉魚狀如小鰣魚多脂味極腴美出梧州火山人以為鮓餉逺
蝦魚出灕水肉白而豐味似蝦而鬆美
竹魚出灕水狀如青魚味如鱖魚南中魚品如鯉鯽輩皆有之而以蝦竹二魚為珍
天蝦狀如大飛蟻秋社後有風雨則羣墮水中有小翅人候其墮掠取之為鮓
志花
桂林具有諸草花朩牡丹芍藥桃杏之屬但培溉不力存形似而已今著其土産獨宜者凡北州所有皆不録上元紅深紅色絶似紅木𤓰花不結實以燈夕前後開故得名
白鶴花如白鶴立春開
南山茶葩萼大倍中州者色微淡葉柔薄有毛别自有一種如中州所出者
紅荳蔲花叢生葉瘦如碧蘆春末發初開花先抽一幹有大蘀包之蘀解包見有一穗數十蕊淡紅鮮妍如桃花色蕊重則下垂如葡萄又如火齊纓絡及剪綵鸞枝之狀此花無實不與草荳蔻同種毎蕊心有兩瓣相並詞人託興如比目連理云
泡花南人或名柚花春末開蕊員白如大珠既拆則似茶花氣極清芳與茉莉素馨相逼番禺人采以蒸香風味超勝
紅蕉花葉瘦類蘆箬心中抽條條端發花葉數層日拆一兩葉色正紅如榴花荔子其端各有一㸃鮮緑尤可愛春夏開至嵗寒猶芳又有一種根出土處特肥飽如膽缾名膽缾蕉
枸那花葉瘦長略似楊栁夏開淡紅花一朶數十萼至秋猶有之
史君子花蔓生作架植之夏開一簇一二十葩輕盈似海棠
水西花葉如萱草花黄夏開
裹梅花即木槿有紅白二種葉似蜀葵采紅者連葉包裹黄梅鹽漬暴乾以薦酒故名
玉修花粉紅色四季開
象蹄花如梔子而葉小夏開至秋深
素馨花比番禺所出為少當由風土差寒故也
茉莉花亦少如番禺以淅米漿日溉之則作花不絶可耐一夏花亦大且多葉倍常花六月六日又以治魚腥水一溉益佳
石榴花南中一種四季常開夏中既實之後秋深忽又大發花且實枝頭碩果罅裂而其傍紅英粲然併花實折飣盤筵極可玩
添色芙蓉花晨開正白午後微紅夜深紅
側金錢花如小黄葵葉似槿嵗暮開與梅同時
志果
世傳南果有以子名者百二十半是山野間草木實猨狙之所甘人强名以為果故予不能盡識録其識且可食者五十七種
荔枝自湖南界入桂林纔百餘里便有之亦未甚多昭平出槱核臨賀出緑色者尤勝自此而南諸郡皆有之悉不宜乾肉薄味淺不及閩中所産
龍眼南州悉有之極大者出邕州圍如當二錢但肉薄不能逺過常品為可恨
饅頭柑近蔕起如饅頭尖香味芳勝可埒永嘉乳柑金橘出營道者為天下冠出江浙者皮甘肉酸不逮也綿李味甘美勝常品擘之兩片開如離核桃
石栗圓如彈子毎顆有梗抱附之類杓柄肉黄白甘韌似巴欖子仁附肉有白靨不可食發病北人呼為海胡桃
龍枝殻〈枝一作茘〉如小茘枝肉味如龍眼木身葉亦似二果故名核可蒸食不可生啖令人發癎或見鬼物三月開小白花與茘枝同時
木竹子皮色形狀全似大枇杷肉甘美秋冬間實冬桃狀如棗深碧如玉軟爛甘酸春夏熟
羅望子殻長數寸如肥皂又如刀豆色正丹内有二三實煨食甘美
人面子如大梅李核如人面兩目鼻口皆具肉甘酸宜蜜煎
烏欖如橄欖青黑色肉爛而甘
方欖亦橄欖類三角或四角出兩江州洞
椰子木身葉類㯶櫚桄榔之屬子生葉間一穗數枚枚大如五升器果之大者惟此與波羅蜜耳皮中子殻可為器子中瓤白如玉味美如牛乳瓤中酒新者極清芳久則渾濁不堪飲
蕉子芭蕉極大者凌冬不凋中抽一幹長數尺節節有花花褪葉根有實去皮取肉軟爛如綠柿極甘冷四季實土人或以飼小兒云性凉去客熱以梅汁漬暴乾按令匾味甘酸有微霜世所謂芭蕉乾者是也又名牛蕉子
鷄蕉子小如牛蕉亦四季實
芽蕉子小如鷄蕉尤香嫩甘美秋初實
紅鹽草果取生草荳蔲入梅汁鹽漬令色紅暴乾以薦酒
鸚哥舌即紅鹽草果之珍者實始結即擷取紅鹽乾之纔如小舌
八角茴香北人得之以薦酒少許咀嚼甚芳香出左右江州洞中
餘甘子多販入北州人皆識之其木可以制器
五稜子形甚詭異瓣五出如田家碌碡狀味酸久則微甘閩中謂之羊桃
黎朦子如大梅復似小橘味極酸
波羅蜜大如冬𤓰外膚礧砢如佛髻削其皮食之味極甘子瓤悉如冬𤓰生大木上秋熟
柚子南州名臭柚大如𤓰人亦食之皮甚厚打碑者捲皮蘸墨以代氊刷宜墨而不損紙極便於用此法可傳但北州無許大柚耳
櫓罟子大如半升碗諦視之數十房攢聚成毬毎房有縫冬生青至夏紅破其瓣食之微甘
槎擦子如錐栗肉甘而微澀
地蠶子生土中如小蠶又似甘露子
赤柚子如橄欖皮青肉赤以下並春實
火炭子如烏李
山韶子色紅肉如茘枝以下八種並夏實
山龍眼色青肉如龍眼
部蹄子色黄如大石榴
木賴子如淡黄大李
粘子如指面大褐色
羅晃子如橄欖其皮七重
千里〈里一作嵗〉子如青黄李味甘
赤棗子如酸棗味酸
藤韶子大如鳬卵杮以下十三種並秋實
古米子殻黄中有肉如米粒
殻子如青梅味甘
藤核子生白藤上如小葡萄
木連子如胡桃紫色
羅䝉子黄大如橙柚
毛栗如橡栗
特乃子狀似榧而圓長端正
不納子似黄熟小梅絶易爛爛即皮肉附核可為珍珠似菩提子
羊矢子色狀全似羊矢味亦不佳
日豆子狀如櫻桃色如葡萄穗生
秋風子色狀俱似楝子
黄皮子如小棗
朱圓子正圓深紅狀似苦楝子以下六種皆冬實匾桃大如桃而匾色正青
粉骨子皮黄肉如粉
㙮骨子匾如大橘皮裏空虚
布柚子似李而黄
黄肚子如小石榴
志草木
異草詭朩多生窮山荒野其不中醫和匠石者人亦不采故余所識者少惟竹品乃多傑異併附于録
桂南方奇木上藥也桂林以桂名地實不産而出於賓宜州凡木葉心皆一縱理獨桂有兩紋形如圭製字者意或出此葉味辛甘與皮無别而加芳美人喜咀嚼之榕易生之木又易髙大可覆數畝者甚多根出半身附幹而下以入土故有榕木倒生根之語禽鳥銜其子寄生他木上便蔚茂根下至地得土氣久則過其所寄沙木與杉同類尤高大葉尖成叢穗少與杉異
桄榔木身直如杉又如棕櫚有節似大竹一幹挺上髙數丈開數十穗緑色
思櫑木生兩江州洞堅實漬鹽水中百年不腐
燕脂木堅緻色如臙脂可鏇作出融州州洞桂林屬縣亦有之
鷄桐葉如楝其葉煮湯療膝疾
龍骨木色翠青狀如枯骨
風膏藥葉如冬青治太陽疼頭目昏眩
南漆如稀飴氣如松脂沾沾無力
蕩竹葉大且宻略如蘆葦
澀竹膚麄澀如木工所用砂紙可以錯磨爪甲
人面竹節宻而凸宛如人面人采以為拄杖
釣絲竹類蕩竹枝極柔弱
斑竹中有疊暈江浙間斑竹直一淚痕無暈也
貓頭竹質性類䈥竹
桃枝竹多生石上葉如小棕櫚以大者為杖
竻竹棘〈棘一本作刺〉竹也芒棘森然
箭竹山中悉有
宿根茄茄本不凋明年結實
銅皷竹〈竹一作草〉其實如𤓰治瘡瘍毒
大菘容梧道中久無霜雪處年深滋長大者可作屋柱小亦中肩輿之扛
石髮出海上纎長如絲縷
匾菜細如荇帶匾如薤韭輩長一二尺
都管竹〈竹一作草〉一莖六葉辟蜈蚣蛇
花藤鏇以為器用中有花紋
胡蔓藤毒草也揉其草漬之水入口即死
雜志
嶠南風土之異宜録以備博聞而不可以部居謂之雜志
雪南州多無雪霜草木皆不改柯易葉獨桂林嵗嵗得雪或臘中三白然終不及北州之多靈川興安之間兩山蹲踞中容一馬謂之嚴闗朔雪至闗輒止大盛則度闗至桂林城下不復南矣
風廣東海旁有𩗗風西路稍北州縣悉無之獨桂林多風秋冬大甚拔木飛瓦晝夜不息俗傳朝作一日止暮七日夜半則彌旬去海猶千餘里非𩗗也土人自不知其説余試論之桂林地勢視長沙番禺在千丈之上髙而多風理固然也
癸水桂林有古記父老傳誦之略曰癸水繞東城永不見刀兵癸水灕江也
瘴二廣惟桂林無之自是而南皆瘴鄉矣瘴者山嵐水毒與草莽沴氣鬱勃蒸熏之所為也其中人如瘧狀治法雖多常以附子為急須不換金正氣散為通用邕州兩江水土尤惡一嵗無時無瘴春曰青草瘴夏曰黄梅瘴六七月曰新禾瘴八九月曰黄茅瘴土人以黄茅瘴為尤毒
桂嶺舊不知的實所在城北五里有尋丈小坡立石其上刻曰桂嶺賀州自有桂嶺縣相傳始安嶺在其地今小坡非也
俗字邊逺俗陋牒訴券約用土俗書桂林諸邑皆然今姑記臨桂數字雖甚鄙野而偏傍亦有依附□音矮不長也䦟音穏坐於門中穏也□亦音穏大坐亦穏也仦音弱小兒也奀音動人瘦弱也□音終人亡絶也□音臘不能舉足也□音大大女及姊也𡶪音磡石之巖窟也閂音□門横闗也他不能悉記余閲訟諜二年習見之
大理國間有文書至南邉及商人持其佛經題識猶有用圀字者圀武后所作國字也唐書稱大禮國今其國止用此理字
捲伴南州法度疎略婚姻多不正村落强暴竊人妻女以逃轉移他所安居自若謂之捲伴言捲以為伴侶也已而復為他人捲去至有厯數人未已者其舅姑若前夫訪知所在詣官自陳官為追究往往所謂前夫亦是捲伴得之復為後人所捲惟其親父母兄弟及初娶者所訴即歸始初被捲之家
草子即寒熱時疫南𨽻卒小民不問病源但頭痛體不安便謂之草子不服藥使人以小錐刺唇及舌尖出血謂之挑草子實無加損於病必服藥乃愈
志蠻
廣西經略使所鎮二十五都其外則西南諸蠻蠻之區落不可殫記姑記其聲問相接帥司常有事於其地者數種曰羈縻州洞曰猺曰黎曰蜑通謂之蠻
羈縻州洞𨽻邕州左右江者為多舊有四道儂氏謂安平武勒思〈思一作忠〉浪七源四州皆儂姓又有四道黄氏謂安徳歸樂露城田州皆黄姓又有武侯延衆石門感徳四鎮之民自唐以來内附分析其種落大者為州小者為縣又小者為洞國朝開拓寖廣州縣五十餘所推其雄者為守乃籍其民為壯丁其人物獷悍風俗荒怪不可盡以中國敎法繩姑羈縻而已有知州權州監州知縣知洞其次有同發遣權發遣之屬謂之主户餘氏皆稱提陀猶言百姓也其田計口給民不得典賣惟自開荒者由已謂之祖業口分田知州别得養印田猶圭田也權州以下無印記者得䕃免田既各服屬其民又以攻摽山獠及轉買嫁娶所得生口男女相配給田使耕敎以武技世世𨽻屬謂之家奴亦曰家丁户民强壯可敎勸者謂之田子田丁亦曰馬前排摠謂之洞丁如黄姓尚多而儂姓絶少智髙亂儂氏善良許從國姓今多姓趙氏有舉洞純一姓者婚姻不以為嫌酋豪或娶數妻皆曰媚娘宜州管下亦有羈縻州縣十餘所其法尤疏幾似化外其尤者曰南丹州待之又與他州洞不同特命其首領莫氏曰刺史月支鹽料及守臣供給錢其説以謂宜州徼外郎唐黄家賊之地崇建南丹使控制之莫氏家人時亦自相攻奪今刺史莫延葚逐其弟延廩而自立延廩奔朝廷謂之出宋〈凡州洞歸朝者皆稱出宋〉猺本五溪槃瓠之後其壤接廣右者靜江之興安義寧古縣融州之融水懐逺縣界皆有之生深山重溪中椎髻跣足不供征役各以其逺近為伍
獠在右江溪洞之外俗謂之山獠依山林而居無酋長版籍蠻之荒忽無常者也以射生食動而活蟲豸能蠕動者皆取食無年甲姓名一村中惟有事力者曰郎火餘但稱火舊傳其類有飛頭鑿齒鼻飲白衫花面赤裩之屬二十一種今右江西南一帶甚多殆有百餘種也蠻南方曰蠻今郡縣之外羈縻州洞雖故皆蠻地猶近省民供税役故不以蠻命之過羈縻則謂之化外有蠻矣區落連亘接于西戎種類殊詭不可勝計今志其近桂林者
宜州有西南蕃大小張大小王龍石滕謝諸蕃地與牂牁接人椎髻跣足或著木屐青花斑布以射獵讐殺為事又南連邕州南江之外者羅殿自杞等以國名羅特孔〈特孔　作孔特〉磨白衣九道等以道名而峩州以西别有酋長無所統屬者蘇綺羅坐夜面計利流求萬壽多嶺阿悟等蠻謂之生蠻酋自謂太保大抵與山獠相似但有首領耳羅殿等處乃或聚落亦有文書公文稱守羅殿國王其外又有大蠻落西曰大理東曰交趾大理南詔國也交趾古交州治龍編又為安南都䕶府
黎海南四郡島〈島一作嶋〉上蠻島直雷州由徐聞渡半日至島之中有黎母山諸蠻環居四旁號黎人山極髙常在霧靄中黎人自鮮識之久晴海氛清廓時或見翠尖浮半空云蠻皆椎髻跣足插銀銅錫（⿰釒义）-- 釵婦人加銅環耳墜垂肩女及筓即黥頰為細花紋謂之繡面女既黥集親客相慶賀惟婢獲則不繡面四郡之人多黎姓蓋其裔族而今黎人乃多姓王
蜑海上水居蠻也以舟楫為家採海物為生且生食之入水能視合浦珠池蚌蛤惟蜑能没水探取旁人以繩繫其腰繩動搖則引而上先煮毳衲極熱出水急覆之不然寒慄以死或遇大魚蛟鼉諸海怪為鬐鬣所觸往往潰腹折支人見血一縷浮水面知蜑死矣

        </div>
      </div>
    </div>
  </div>
</div>
<!--update:2025-08-30 10:01:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>