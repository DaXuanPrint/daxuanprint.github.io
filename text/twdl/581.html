<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,西游录上,西游录下,西游录全文在线阅读,西游录全文在线下载,大玄古籍书库">
<meta name="description" content="中外交通著作。元耶律楚材(1190—1244)撰。二卷。楚材字晋卿,号湛然居士。契丹族,辽东丹王突欲之后裔,金尚书右丞耶律履之子。世居燕京永安(今北京香山)。任金燕京行尚书省左右司员外郎。成吉思汗(太祖)十年(1215)取燕后,被召用,官至中书令。太祖时曾随征西域六年。是书为答里人所问异域事和驳斥长春真人(丘处机)而作,约成于拖雷元年(1228)。全书含序共五千余字。分两部分:一专记自北京出发,过居庸关,历武川,出云中(今大同),北渡天山(阴山),“涉大碛、逾沙漠”而达成吉思汗行在全程闻见,和西域回鹘、不">
<title>西游录_耶律楚材_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">西游录</span> <br/>
          作者： <span class="inputVal" id="bkauthor">耶律楚材</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,游记,完结</span> <br/>
          字数： <span class="inputVal" id="bknum">[book_length]7021</span> <br/>
          说明： <span class="inputVal" id="bkdec">中外交通著作。元耶律楚材(1190—1244)撰。二卷。楚材字晋卿,号湛然居士。契丹族,辽东丹王突欲之后裔,金尚书右丞耶律履之子。世居燕京永安(今北京香山)。任金燕京行尚书省左右司员外郎。成吉思汗(太祖)十年(1215)取燕后,被召用,官至中书令。太祖时曾随征西域六年。是书为答里人所问异域事和驳斥长春真人(丘处机)而作,约成于拖雷元年(1228)。全书含序共五千余字。分两部分:一专记自北京出发,过居庸关,历武川,出云中(今大同),北渡天山(阴山),“涉大碛、逾沙漠”而达成吉思汗行在全程闻见,和西域回鹘、不刺、塔刺思、八普、寻思干、蒲华等诸城情况;二为专门批评道教著述。该书是我国最早记述天山以北楚河、锡尔河和阿姆河之间的城郭、物产、风俗之书。是我国十三世纪有关中亚地区的重要历史地理著作。原为家刻自印本。自楚材下世后,不再印行,故为罕见。旧有盛如梓《庶斋老学丛谈》节录本。1926年日本神田信畅在日宫内省图书寮发现旧钞完本,比《丛谈》本(地理部分)又多八百余字。1927年神田据图书寮本排印出版。后我国罗振玉又据神田本重印。1980年中华书局出版向达校注本。</span> <br/>
          封面： <span class="inputVal" id="bkimg">Z_11626.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]西游录
[book_author]耶律楚材
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,游记,完结
[book_length]7021
[book_dec]中外交通著作。元耶律楚材(1190—1244)撰。二卷。楚材字晋卿,号湛然居士。契丹族,辽东丹王突欲之后裔,金尚书右丞耶律履之子。世居燕京永安(今北京香山)。任金燕京行尚书省左右司员外郎。成吉思汗(太祖)十年(1215)取燕后,被召用,官至中书令。太祖时曾随征西域六年。是书为答里人所问异域事和驳斥长春真人(丘处机)而作,约成于拖雷元年(1228)。全书含序共五千余字。分两部分:一专记自北京出发,过居庸关,历武川,出云中(今大同),北渡天山(阴山),“涉大碛、逾沙漠”而达成吉思汗行在全程闻见,和西域回鹘、不刺、塔刺思、八普、寻思干、蒲华等诸城情况;二为专门批评道教著述。该书是我国最早记述天山以北楚河、锡尔河和阿姆河之间的城郭、物产、风俗之书。是我国十三世纪有关中亚地区的重要历史地理著作。原为家刻自印本。自楚材下世后,不再印行,故为罕见。旧有盛如梓《庶斋老学丛谈》节录本。1926年日本神田信畅在日宫内省图书寮发现旧钞完本,比《丛谈》本(地理部分)又多八百余字。1927年神田据图书寮本排印出版。后我国罗振玉又据神田本重印。1980年中华书局出版向达校注本。
[book_img]Z_11626.jpg


[book_title]序
古君子南逾大嶺，西出陽關，雖壯夫志士，不無銷黯。予奉詔西行數萬里，確乎不動心者，無他術焉，蓋汪洋法海涵養之效也。故述《辨邪論》以斥糠(上薛下虫)，少答佛恩。戊子，馳傳來京，里人問異域事，慮煩應對，遂著《西遊錄》以見予志。其間頗涉三聖人教正邪之辨。有譏予之好辨者。予應之曰︰《魯語》有云︰「必也正名乎！」又云︰「思無邪。」是正邪之辨不可廢也。夫楊朱、墨翟、田駢、許行之術，孔氏之邪也。西域九十六種，此方毗盧、糠、瓢、白蓮、香會之徒，釋氏之邪也。全真、大道、混元、太一、三張左道之術，老氏之邪也。至於黃白金丹導引服餌之屬，是皆方技之異端，亦非伯陽之正道。疇昔禁斷，明著典常。第以國家創業，崇尚寬仁，是致偽妄滋彰，未及辨正耳。古者嬴秦燔經坑儒，唐之韓氏排斥釋老，辨之邪也。孟子闢楊、墨，予之黜糠、丘，辨之正也。予將刊行之，雖三聖人復生，必不易此說矣。己丑元日湛然居士漆水移剌楚材晉卿叙。

[book_title]西遊錄上
戊寅之春，三月既望，詔徵湛然居士扈從西遊。迨天兵旋旆，丁亥之冬，奉詔搜索經籍，馳驛來燕。既已更拂，有客惠然而來，率爾而問曰︰「居士之西遊也，不知其幾千里邪。西遊之事，可得聞乎？」
居士曰︰予始發永安，過居庸，歷武川，出雲中之右，抵天山之北，涉大磧，逾沙漠。未浹十旬，已達行在。山川相繆，鬱乎蒼蒼。車帳如雲，將士如雨，馬牛被野，兵甲赫天，煙火相望，連營萬里，千古之盛，未嘗有也。
越明年，天兵大舉西伐，道過金山。時方盛夏，山峰飛雪，積冰千尺許。上命斵冰為道以度師。金山之泉無慮千百，松檜參天，花草彌谷。從山巔望之，羣峰競秀，亂壑爭流，真雄觀也。自金山而西，水皆西流，入於西海。噫，天之限東西者乎？
金山之南隅有回鶻城，名曰別石把，有唐碑，所謂瀚海軍者也。瀚海去城西北數百里。海中有嶼，嶼上皆禽鳥所落羽毛也。城之西二百餘里有輪台縣，唐碑在焉。城之南五百里有和州，唐之高昌也。亦名伊州。高昌之西三四千里有五端城，即唐之于闐國也。出烏白玉之二河在焉。
既過瀚海軍千餘里，有不剌城，附庸之邑三五。不剌之南有陰山，東西千里，南北二百里。其山之頂有圓池，周圍七八十里許。既過圓池，南下皆林檎木，樹陰蓊翳，不露日色。既出陰山，有阿里馬城。西人目林檎曰阿里馬，附郭皆林檎園囿，由此名焉。附庸城邑八九。多蒲萄梨果。播種五穀，一如中原。
又西有大河曰亦列。河之西有城曰虎司窩魯朶，即西遼之都。附庸城邑數十。
又西數百里有塔剌思城。又西南四百餘里有苦盞城、八普城、可傘城、芭欖城。苦盞多石榴，其大如拱，甘而差酸，凡三五枚，絞汁得盂許，渴中之尤物也。芭欖城邊皆芭欖園，故以名焉。芭欖花如杏而微淡，葉如桃而差小。每冬季而花，夏盛而實，狀類匾桃，肉不堪食，唯取其核。八普城西瓜大者五十斤，長耳僅負二枚，其味甘涼可愛。
又苦盞之西北五百里有訛打剌城，附庸城十數。此城渠酋嘗殺大朝使命數人、商賈百數，盡有其財貨。西伐之意始由此也。
訛打剌西千餘里有大城曰尋思干。尋思干者西人云肥也，以地土肥饒故名之。西遼名是城曰河中府，以瀕河故也。尋思干甚富庶。用金銅錢，無孔郭。百物皆以權平之。環郭數十里皆園林也，率飛渠走泉，方池圓沼，柏柳相接，桃李連延，亦一時之勝㮣也。瓜大者如馬首許，長可以容狐。八穀無黍糯大豆，餘皆有之。盛夏無雨，引河以激。率二畝收鍾許。釀以蒲萄，味如中山九醖。頗有桑，鮮能蠶者，故絲蠒絕難，皆服屈眴。土人以白衣為吉色，以青衣為喪服，故皆衣白。
尋思干之西六七百里有蒲華城，土產更饒，城邑稍多。尋思干乃謀速魯蠻種落梭里檀所都者也。蒲華、苦盞、訛打剌城皆隸焉。
蒲華之西有大河名曰阿謀，稍劣黃，西入於大海。是河之西有五里犍城，梭里檀之母后所居者也。富庶又盛於蒲華。
又西瀕大河有斑城者頗富盛。又西有摶城者亦壯麗。城中多漆器，皆長安題識。
自此而西直抵黑色印度城。其國人亦有文字，與佛國字體聲音不同。國中佛像甚多。國人不屠牛羊，但飲其乳。風俗夫先亡者，其室家同荼毗之。詣詰佛國，反指東南隅。校之以理，此國非正北印度，乃印度北鄙之邊民也。土人不識雪。歲二穫麥。盛夏置錫器於沙中，尋即熔鑠，馬糞墮地為之沸溢，月光射人如中原之夏日，遇夜人輒避暑於月之陰。此國之南有大河，闊如黃河，冷於冰雪，湍流猛峻。從此微西而來，正南稍東而去，以意測之，必注入南海也。又土多甘蔗，廣如禾黍，土人絞取其液，釀之為酒，熬之成糖。
墨色印度之西北有可弗叉國。數千里皆平川，無復丘垤。吁，可怪也！不立城邑，民多羊馬。以蜜為釀，味與中原不殊。此國晝長夜促，羊胛適熟，日已復出矣。正符《唐史》所載骨利幹國事，但國名不同耳，豈非歲時久遠，語音訛舛邪？尋思干去中原幾二萬里，印度國去尋思干又等，可弗叉去印度亦等。雖縈迂曲折，不為不遠矣，不知其幾萬里也。
歲在涒灘，天兵振旅。以西夏失信背盟，丙戌之春二月，六月迭進，一鼓而下之，獨夫就戮，萬姓懷安。沙州、瓜州，漢所置也。肅州即鄯善也。甘州即張掖也。靈州即靈武也。噫！天涯海角，人所不到，亦一段奇事。予之西遊也，所見大略如此。

[book_title]西遊錄下
答曰︰子之西遊之事已聞命矣。僕聞之，居移氣，養移體，故古人大登泰山觀滄海以自大其志者，亦有怯夫懦士涉險難罹憂患而自沮其志者。今子西行數萬里，昇金山，瞰瀚海，逾崑崙，窮西極，豈無有自大其志者歟？從軍旅，涉沙磧，行役所困，暴露所苦，豈無有自沮其志者歟？二者必有一於是。子請言之。
居士曰︰大丈夫立志已決，若山嶽之不可移也。安能隨時而俯仰，觸物而低昂哉！予之志自大自沮者，幼不知也。
客曰︰僕與君定交積有年矣。知僕者莫如君，知子者莫如我。君幼而學儒，晚而喜佛，常謂以吾夫子之道治天下，以吾佛之教治一心，天下之能事畢矣。盟猶在耳，皎如星日。昔丘公之北行也，子贊成之，獨吾夫子之教吾佛之道，置而不問。子豈非自沮其志乎？
居士曰：余以爲國朝開創之際，庶政方殷而又用兵西域，未暇修文崇善。三聖人教皆有益於世者。嘗讀《道》、《德》二篇，深有起予之嘆，欲致吾君高踏羲皇之跡，此所以贊成之意。亦將使爲儒、佛之先容耳。非志沮而忘本也。
客曰︰丘公進見之所由然，可得聞歟？
居士曰︰昔劉姓而溫名者，以醫術進。渠謂丘公行年三百，有保養長生之秘術，乃奏舉之。詔下徵至德興。丘公上表云，形容枯槁，切恐中途不達，願且於德興盤桓。表既上，朝廷以丘公憚於北行，命僕草詔，溫言答之，欲其速致也。既至行在，丘公數拜致敬，然後入見。奉詔，且令尋思干城居。此丘公進見之所由也。
客曰︰君與丘公相待之事，可得聞歟？
居士曰︰丘公之達西域也，僕以賓主之禮待之。居無幾，丘公從容謂予曰，久聞湛然尊從釋教。夫釋、道二教素相攻嫉，政恐湛然不相契合，豈意厚待如此，真通方之士也。僕應之曰，三聖人教行於中國，歲遠日深矣。其教門施設，尊卑之分，漢、唐以來，固有定論，豈待庸人俗士強爲其高下乎？厥後彼之門人有諷予奉道訓名於丘公者。僕應之曰，予幼而習儒，老而奉釋，安有降於喬木入於幽谷者乎！其議遂寢。予久去燕，然知音者鮮。特與丘公聯句和詩，焚香煮茗，春遊邃圃，夜話寒齋，此其常也。爾後時復書簡往來者，人不能無情也。待以禮貌者，人而無禮，非所宜為也。
客曰︰丘公進奏談道之語，可得聞歟？
居士曰︰壬午之冬十月，上召丘公以問長生之道。所對皆平平之語言及精神氣之事。又舉林靈素夢中絜宋徽宗遊神霄宮等語。此丘公傳道之極致也。
客曰︰丘公與子遊者久，亦有異聞乎？
居士曰︰丘公嘗舉渠師王害風出神入夢為畢竟事。又舉渠之法兄馬公，常云屢蒙聖賢提將真性遨遊異域。又云，禪家惡夢境，豈知福力薄劣者，好夢不能致也。此為彼宗之深談也。識者聞之，未嘗不絕倒也。
客曰︰予嘗讀《磻溪集序》，有云丘公日記數千言，果有是事不？
居士曰︰彼之強記，予不知也。嘗假宋《播芳文粹》於予。一日謂僕曰，有一二語，欲與湛然商榷。夫古人之文章愈深，則人愈難知耳。《播芳》中黃魯直所著《觀音贊》有云，通身是眼，不見自己；欲識自己，頻掣驢耳。此何等語邪？予默而不答。予私謂人曰，山語脫白衲，僧已知落處。渠未窺祖道之藩籬，況其堂奧乎？予自此面待而心輕之。
客曰︰君與丘公亦有所許可乎？
居士曰︰論談之初，酬詠之際，稍嘗面許。交遊既深，窮其底蘊，予不許丘公之事，凡有十焉。初進見，詔詢其甲子，偽云不知。安有明哲之士不知甲子者乎？此其一也。對上以徽宗夢遊神霄之事，此其二也。自謂出神入夢，為彼宗之極理，此其三也。又云聖賢提真性遨遊異域，自愛夢境，此其四也。不識魯直贊意，此其五也。西窮昧谷，梵僧或修善之士皆免賦役。丘公之燕，獨請蠲道人差役，言不及僧。上雖許免役，仍令詔出之後不得再度。渠輒違詔，廣度徒眾。此其六也。又進表乞符印，自出師號，私給觀額，古昔未有之事，輒欲施行。此其七也。又道徒以馳驛故，告給牌符。王道人者騶從數十人，懸牌馳騁於諸州，欲通管僧尼。丘公又欲追攝海山玄老，妄加毀坼。此其八也。又天城毀夫子廟為道觀，及毀拆佛像，奪種田圃，改寺院為庵觀者甚多。以景州毀像奪寺事致書於從樂居士，潤過飾非，天地所不容。此其九也。又順世之際，據廁而終，其徒飾辭，以為祈福。此其十也。
客曰︰予聞諸行路之人有議子者，以為匿怨而友其人，孔子耻之。君胡為面許而心非也？君子成人之美，不成人之惡，何先贊而後嫉也？君子之於友也，當死生待之如一，何譽之於生前，毁之於死後也？子亦有所說乎？
居士曰︰予與丘公，友其身也，不友其心也；許其詩也，非許其理也。奏對之際，雖見瑕玼，以彼我之教異，若攻之則成是非，故心非而竊笑之。丘公初謂三聖教同，安有分別，自云軍國之事非己所能，道德之心令人戒欲。三聖人教弛而復張，固僕之願也。予聞此安得不贊之乎？邇後食言偏黨，毁像奪田，改寺為觀，改宣聖廟為道庵，有擯斥二教之志。雖曰君子掩惡揚善，此非予所能掩也。予見此安得不嫉之乎？彼欲以道德匡時救世，予親聞之，渠猶未死，安得不譽之於生前乎？間闊以來，為茲不軌數事，常欲面折其非，職守所拘，不獲一見。今被命而來，渠已棄世，安得不毁之於死後乎？
客曰︰予聞諸行路之人云，丘公惜罪福者也。蠲免道人差役，本非丘公意，乃其徒所為耳。
居士曰︰昔徙河中之豪民子弟四百餘人世田於塔剌思城，奉朝命委予權統之。予既還行在，聞之於輿人云，丘公將行，朝辭畢，遣人奏告云，但修善出家人乞免差役。時典誥命者他適，令道人自填，詔旨遂止書道士免役之語。當時咸謂既云修善出家人，僧道舉在是矣。後數年方知止書道人，不及僧也。由是眾皆議丘之不公也。今子所聞之語，必出自黨於丘公者，以此為之辭耳。若果惜罪福，不欲免道人役，當日胡不封還詔旨，若然則愈為光矣。此飾非之語耳，何足信邪！
客曰︰予聞諸行路之人云，其剽奪寺院毁撤佛像之事，皆左右蒙蔽所致，丘公實不知也。
居士曰︰若丘公果不知此事，予聞丘公之歸也，當宿於天城之文成觀，縣學之碑石猶在，何為不責改觀之道人也。又去歲致手書於從樂居士云，近有景州佛寺，村民施與道士居止，今已建立道像，舊僧構會有司欲為改正。今後再有似此事，請為約束。予見收此書，會將勒石，永垂後世，庶使明眼人鑑其是非矣。
客曰︰予聞諸行路之人云，其乞牌符事，亦非丘意。
居士曰︰若果非丘意，王道人既歸，宜將牌符封還。若果為馳驛事而請，遇遣使時即當懸帶。傳聞王道人懸牌躍馬，騶從數十人，橫行諸州中。又安知非丘之意乎！
客曰︰予聞諸行路之人云，今之出家人率多避役苟食者，若削髮則難於歸俗，故為僧者少，入道者多。兵火以來，精舍寺場率為摧壞。若道士不居占，亦為勢家所有，或撤毁以為薪，又何益焉！
居士曰︰聰明特達之士必不為此，脫有為此者必愚人鄙士耳，又何怪焉！既號出家士，反為小人之事，改寺毁像，所以君子責備賢者也。此曹始居無像之院，後毁有像之寺，初奪山林之精舍，豈無冀覦城郭之伽藍乎？從遠至近，從少至多，深存奄有之志，亦所圖不淺矣。設有故墳宿塚，人愛其山崗之雄麗，林麓之秀茂，乃曰此塚我不發則後亦有人發，我將出其骸骨，棄諸溝壑而瘞我之父母焉，較之於人情以謂如何耳。古人美六月衣裘而不拾遺金者。既為道人，忍作豪奪之事乎？此曹首以修葺寺舍救護聖像為辭。居既久，漸毁尊像，尋改頍名，有磨減佛教之意。其修護寺舍為不廢其名，不毁其像，真謂舉墜修廢也。若或革名改像，所以興之者所以廢之乎？果欲弘揚本教，固當選地緣，創建宮觀，不為道門之光乎！大丈夫竊人之宇舍，毁之祖宗以為己能，何異鼠竊狗盜邪？所謂因人成事者也，豈不羞哉！兵火之事，代代有之。自漢歷唐，降及遼宋，代謝之際，干戈繼作，未嘗有改寺為觀之事。渠蔑視朝廷，而敢為此乎！昔林靈素託神怪詐力見用於宋，可謂元惡大憝矣，尚未敢革寺名為觀名，改佛像為道像。今則此曹所為，過林靈素遠矣。豈非神明震怒，而促丘之壽乎！
客曰︰予聞之，多易者必多難。又聞之君子作事媒始。君之擇交何其易也，君之作事何謀始之不慎也。今則此曹毁撤廟貌，改建精藍，白衣之會，殆遍天下，皆君啓之也。禦之亦難乎？無乃為害於終乎？
居士曰︰吾過矣，吾過矣！雖然，僕聞之，夫物速成則疾亡，晚就則善終。昔佛教西來，迄今二千餘載，歷代奉行，罔不致敬，高僧其士，比比而出焉。為國師者，不可勝數。近世圓通和尚為三朝國師，皆未嘗有改道觀為佛寺者。是以佛祖之道根深蒂固，確乎其不可拔也。若釋得志以奪道觀，道得權而毁佛寺，則鬥競之風無日而息矣。今此曹攘人之居，毁佛之像，遊手之人，歸者如市，不分臧否，一概收之，會觀不攻而自敗耳。夫林泉之士不與物競，人且不容，況自專符印，抑有司之權，奪有司之民，豈能見容於世乎？僕又聞之，好勝者必遇其敵。三聖人之教鼎跱於世，不相凌奪，各安攸居斯可矣。今奪寺毁像，佛之子孫養拙守愚，懦於鬥爭者固有之矣。脫有豪邁者，不惜身命護持佛法，或固爭之於有司，或堅請之乎於朝廷，稽古考例，其罪無所逃矣。夫三尺法皆殷周之淳政，漢魏之徽猷，隋唐之舊書，遼宋之遺典，非一代之法也，實萬代之法也。時君世主皆則而用之，猶大匠之規矩然，莫或可廢也。雜律有毁像之嚴刑，敕條載禁邪之明誡，夫豈待公子之喋喋也！
語未已，客勃然而怒曰︰且曲突徙薪與燋頭爛額者孰愈？弗能辨姦於未兆，消禍於未萌者，君之過也。何得文過飾非歟？子謂贊成丘公者欲為儒、佛之先容耳。今毁宣聖之廟撤釋迦之像，得非為害於儒、佛乎？子又謂國朝開創之始，庶政放殷，未暇修文崇善。是何言歟！是何言歟！昔子貢問政，孔子謂不得已而去兵去食，自古皆有死，民無信不立。是知善道為政之要耳。予雖中材，誤蒙見知，位居要地，首贊朝廷行文教，施善道，使流風仁政，高跨前古，然後無施不可矣。子意以為生民未艾，且俟小康，始行文教，予謂大不然。甚哉生民之難治也。速於為惡，緩於從善。急導之以善道，猶恐不悛其惡，何況遷延而有所需者乎？速以能仁，不殺、不欺、不盜、不淫，因果之誡化其心，以老氏慈儉自然之道化其跡，以吾夫子君君、臣臣、父父、子子之名教化其身，使三聖人之道若權衡然行之於世，則民之歸化，將若草之靡風，水之走下矣。然後策於朝廷，請定制度、議禮樂、立宗廟、建宮室、創學校、設科舉、拔隱逸、訪遺老、舉賢良，求方正、勸農桑、抑遊惰、省刑罰、薄賦斂、尚名節、斥縱橫、去冗員、黜酷吏、崇孝悌、賑困窮。若然，則指太平若運掌之易也。君捨此而不為，恬然自適，袖手而待小康，亦何異思濟江淮而棄舟楫，將救飢寒而捐穀帛者乎！予不知其可也。客乃拂袖而興，策笻而行，隱而不出。
居士恍然，若有所失者數日。尋以問答之辭錄諸簡冊，以為銘盤之誡云。
戊子清明日，湛然居士漆水楚晉卿題。
燕京中書侍郎宅刊行

        </div>
      </div>
    </div>
  </div>
</div>
<!--update:2025-08-30 10:02:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>