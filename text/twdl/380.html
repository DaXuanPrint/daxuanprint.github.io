<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●散文,●诗词曲,●歌谣,●楹联选,●碑刻选,杭州志（文献篇）全文在线阅读,杭州志（文献篇）全文在线下载,大玄古籍书库">
<meta name="description" content="《杭州志》由杭州市地方志编纂委员会编，共12卷、39篇，约计900万字，由中华书局出版。《杭州志》为一部内容翔实，体例完备，通古贯今的鸿篇巨著，是人们了解杭州、建设杭州的可靠的地情书。此为文献篇，记载了杭州的散文，诗词曲，歌谣，楹联，碑刻等。_杭州志（文献篇）_全文在线阅读_杭州志（文献篇）_全文在线下载_大玄古籍书库">
<title>杭州志（文献篇）_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">杭州志（文献篇）</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]213711</span> <br/>
          说明： <span class="inputVal" id="bkdec">《杭州志》由杭州市地方志编纂委员会编，共12卷、39篇，约计900万字，由中华书局出版。《杭州志》为一部内容翔实，体例完备，通古贯今的鸿篇巨著，是人们了解杭州、建设杭州的可靠的地情书。此为文献篇，记载了杭州的散文，诗词曲，歌谣，楹联，碑刻等。</span> <br/>
          封面： <span class="inputVal" id="bkimg">Z_11425.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]杭州志（文献篇）
[book_author]佚名
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]213711
[book_dec]《杭州志》由杭州市地方志编纂委员会编，共12卷、39篇，约计900万字，由中华书局出版。《杭州志》为一部内容翔实，体例完备，通古贯今的鸿篇巨著，是人们了解杭州、建设杭州的可靠的地情书。此为文献篇，记载了杭州的散文，诗词曲，歌谣，楹联，碑刻等。
[book_img]Z_11425.jpg


[book_title]●散文
○汉、南朝
与严子陵书 刘 秀
古之大有为之君必有不召之臣，朕何敢臣子陵哉!惟此鸿业，若涉春冰，辟之疮痏，必杖而行。若绮里不少高皇，奈何子陵少朕也?箕山颍水之风，非朕之所敢望。
与宋元思书 吴 均
风烟俱净，天山共色。从流飘荡，任意东西。自富阳至桐庐，一百许里，奇山异水，天下独绝。水皆缥碧，千丈见底，游鱼细石，直视无碍。急湍甚箭，猛浪若奔，夹岸高山，皆生寒树，负势兑上，互相轩邈，争高直指，千百成峰。泉水激石，泠泠作响；好鸟相鸣，嘤嘤成韵。蝉则千转不穷，猿则百叫无绝。鸢飞戾天者，望峰息心；经纶世务者，窥谷忘反。横柯上蔽，在昼犹昏；疏条交映，有时见日。
○唐、五代
杭州刺史厅壁记 李 华
唐虞之代，四岳、十二牧，分掌诸侯；宗周有方伯、连帅之职；秦有监郡；汉魏以还，初曰部刺史，后曰州牧；近代罢州牧，复为郡太守；太守、刺史，无恒其称，职同九卿，假以符节，虽亲如鲁、卫，贵若周、召，任切安人，往往除拜。
天宝中，朝廷以尚书郎人物之高选，二千石元元之性命，始以省郎临大部。若密迩京师，或控 压冲会，万商所聚，百货所殖，将择良吏重难之。
杭州，东南名郡，后汉分会稽为吴郡，钱塘属。隋平陈，置此州，咽喉吴越，势雄江海。国家阜成，兆人户口日益增，领九县，所临莅者多当时名公：宋丞相、刘仆射、崔尚书之訏谟大政其间；刘尚书、裴给事之盛德远业；魏左丞、苏吏部之公望遗爱在人；韦太原、崔河南、刘右丞、侯中丞节制方隅。有事以来，承制权假以相国元公，旬朔之间，生人受赐。由是望甲余州，各士、良将，递临此部。况郊海门，池浙江，三山动摇于掌端，灵涛歕激于城 下；水牵卉服，陆控山夷；骈樯二十里，开肆三万室。
近岁，灾沴繁兴，寇盗连起；百战之后，城池独存。王师雷动，元恶授首；乳哺疲人，分命贤哲。诏以兵部郎中范阳卢公幼平为之。
公，体仁而清、直方简亮，文以辅德，武以静人；澄旷有清江之姿，巍峨有秋山之状。麾幢戾止，未逾三月，降者还忠义，归者喜生育；旌次让利，辕门无声。人咸曰：“休哉!以卿佐之才，遵王泽，敷德政，吾见其为公为侯，福履宜之，未见其极也!”
刺史冠服印绶、甲令载之，故不书。词尚体要，古史之遗也。永泰元年七月二十五日记。
冷泉亭记  白居易
东南山水，余杭郡为最。就郡言，灵隐寺为尤。由寺观，冷泉亭为甲。
亭在山下水中央、寺西南隅。高不倍寻，广不累丈，而撮奇得要，地搜胜概，物无遁形。春之日，吾爱其草薰薰，木欣欣，可以导和纳粹，畅人血气。夏之夜，吾爱其泉渟渟，风泠泠，可以蠲烦析酲，起人心情。山树为盖，岩石为屏，云从栋生，水与阶平。坐而玩之者，可濯足于床下；卧而狎之者，可垂钓于枕上。矧又潺湲洁澈，粹冷柔滑。若俗士，若道人，眼耳之尘，心舌之垢，不待盥涤，见辄除去。潜利阴益，可胜言哉!斯所以最余杭而甲灵隐也 。
杭自郡城抵四封，丛山复湖，易为形胜。先是，领郡者，有相里君造作虚白亭，有韩仆射皋作候仙亭，有裴庶子棠棣作观风亭，有卢给事元辅作见山亭，及右司郎中河南元藇最后作此亭。于是五亭相望，如指之列，可谓佳景殚矣!能事毕矣!后来者，虽有敏心巧目，无所加焉。故吾继之，述而不作，长庆三年八月十三日记。
钱塘湖石记   白居易
钱塘湖事，刺史要知者四条，具列如左。
钱塘湖一名上湖，周回三十里。北有石函，南有笕。凡放水溉田；每减一寸，可溉十五余项  ；每一复时，可溉五十余顷。先须别选公勤军吏二人，一人立于田次，一人立于湖次，与本所由田户据顷亩，定日时，量尺寸，节限而放之。
若岁旱，百姓请水，须令经州陈状，刺史自便押帖，所由即日与水；若待状入司，符下县，县帖乡，乡差所由，动经旬日，虽得水，而旱田苗无所及也。
大抵此州春多雨，夏秋多旱，若堤防如法，蓄泄及时，即濒湖千余顷田，无凶年矣。
自钱塘至盐官界，应溉夹官河田，须放湖入河，从河入田，准盐铁使旧法，又须先量河水浅深，待溉田毕，却还本水尺寸。往往旱甚，即湖水不充。今年修筑湖堤，高加 数尺，水亦随加，即不啻足矣。脱或水不足，即更决临平湖，添注官河，又有余矣。
俗云：决放湖水，不利钱塘县官。县官多假他词以惑刺史。或云：鱼龙无所托。或云：茭菱失其利。且鱼龙与生民之命孰急?茭菱与稻粱之利孰多?断可知矣。又云：放湖水即郭内六井无水，亦妄也。且湖底高，井管低，湖中又有泉数十眼，湖耗则泉涌，虽尽竭湖水，而泉用有余；况前后放湖，终不至竭。而云井无水，谬矣!其郭中六井，李泌相公典郡日所作，甚利于人，与湖相通，中有阴窦，往往堙塞；亦宜数察而通理之。则虽大旱，而井水常足。
湖中有无税田约十数顷。湖浅则田出，湖深则田没。田户多与所由计会，盗泄湖水，以得私田。其石函、南笕并诸小笕闼，非灌田时，并须封闭筑塞，数令巡检，小有漏泄，罪责所由，即无盗泄之弊矣。
又若霖雨三日已上，即往往堤决。须所由巡守预为之防。其笕之南，旧有缺岸。若水暴涨，即于缺岸泄之；以不减，兼于石函、南笕泄之，防堤溃也。
予在郡三年，仍岁逢旱，湖之利害，尽究其由。恐来者要知，故书于石；欲读者易晓，故不文其言。长庆四年三月十日，杭州刺史白居易记。
杭州新造南亭子记 杜 牧
佛著经曰：生人既死，阴府收其精神，校平生行事罪福之。坐罪者，刑狱皆怪险，非人世所为。凡人平生一失举止，皆落其间。尤怪者，狱广大千百万亿里，积火烧之，一日凡千万生死，究亿万世无有间断，名为“无间”。夹殿宏廊，悉图其状，人未熟见者，莫不毛立神骇 。
佛经曰：我国有阿阇世王，杀父王篡其位，法当入所谓“狱无间”者。昔能求事佛，后生为天人，况其他罪事，佛固无恙。梁武帝明智勇武，创为梁国者，舍身为僧奴，至国灭，不闻悟，况下辈固惑之。为工商者，杂良以苦，伪内而华外，纳以大秤斛，以小出之，欺夺村闾戆民。铢积粒聚，以至于富。刑法钱谷小胥，出入人性命，颠倒埋没，使簿书条令不可究知，得财买大第豪奴，如公侯家。大吏有权力能开库取公钱，缘意恣为，人不敢言。是此数者，心自知其罪，皆捐己奉佛以求救。日月积久，曰：“我罪如是，富贵如所求。是佛能减吾罪，复能以福与吾也。”
有罪罪减，无福福至!生人唯罪梗耳，虽田妇稚子知所趋避。今权归于佛，买福卖罪，如持左契，交手相付。至有穷民啼一稚子无以与哺，得百钱必召一僧饭之，冀佛之助，一日获福。若如此，举寰海内尽为寺与僧不足怪矣。屋壁绣纹可矣，为金枝扶疏，擎千万佛。僧为具味饭之可矣，饭讫持钱与之，不大不壮，不高不多，不珍不奇，瑰怪为忧，无有人力可及而不为者。晋，霸主也。一铜 宫至衰弱，诸候不肯来盟。今天下能如几晋?凡几千铜鞮?人得不困哉?!
文宗皇帝尝语宰相曰：“古者三人共食一农人，今加兵、佛，一农人乃至五人所共食其间。吾民尤困于佛。”帝念其本老根大，不能果去之。武宗皇帝始即位，独奋怒曰：穷吾天下，佛也!”始去其山台野邑四万所，冠其徒几至十万人。后至会昌五年，始命西京留佛寺四，僧惟十人；东京二寺，天下所谓节度观察同华、汝三十四治所得留一寺，僧准西京数，其他刺史州不得有寺出四，御史缕行天下以督之。御史乘驿未出关，天下寺至于屋基耕而元刓之。凡除寺四千六百，僧尼笄冠二十六万五百，其奴婢十五万；良人枝附为使令者倍笄冠之数；良田数千万顷，奴婢口率与百亩，编入农籍。其余贱取民直，归于有司；寺材，州县得以恣新其公署、传舍。
今天子接位，诏曰：“佛尚不杀而仁，且来中国久，亦可助以为治天下。州率与二寺，用齿衰男女为其徒，各止三十人。两京数倍其四五焉。著为定令，以徇其习，且使后世不得复加也。”赵郡李子烈播，立朝名人也。自尚书比部郎中，出为钱塘。钱塘于江南，繁大雅亚吴郡。子烈少游其地，委曲知其俗蠹人者，剔削根节，断其脉络。不数月，人随化之。三笺干丞相云：“涛坏人居，不一銲锢，败侵不休。”诏与钱二千万，筑长堤以为数十年计，人益安善。
子烈曰：“吴越古今多文士来吾郡游，登楼倚轩，莫不飘然而增思。吾郡之江山甲于天下，信然也。佛炽害中国六百岁，生见圣人一挥而几夷之。今不取其寺材立亭胜地以彰圣人之功，使文士歌诗之后必有指吾而骂者。”乃作南亭，在城东南隅，宏大焕显，工施手目，发匀肉均牙滑而无遗巧矣。江平入天，越峰如髻，越树如发，孤帆白鸟，点尽上凝在。半夜酒余，倚老松，坐怪石，殷殷潮声起于月外。东闽两越，宦游善地也。天下名士多往之。予知百数十年后，登南亭者，念仁圣天子之神功，美子烈之旨迹，睹南亭千万状，吟不辞已；四时千万状，吟咏不能去。作为歌诗，次之于后，不知几千百人矣!
天柱观碣 吴 筠
太史公称，大荒之内，名山五千，其在中国，有五岳作镇，罗浮、括苍辈十山为之佐命，其余不可详载。粤天柱之号，潜、霍及此，三峰一称矣，盖以其下擢地纪，上承天维，中函洞府之谓。岂惟蕴金碧，宅灵仙；所贵兴云雨，润万物也。自余杭郭，溯溪十里，登陆而南，弄潺湲，入峥嵘，幽径窈窕。才越千步，忽岩势却倚，襟领环掩，而清宫辟焉。于是旁讯有识，稽诸实录，乃知昔高士郭文举，创隐于兹，以云林为家，遂长往而复。元和贯于异类，猛兽为之驯扰，《晋书 逸人传》具记其事，可略而言。自先生閟景潜升，而遗庙斯立。暨我唐弘道元祀，因广仙迹为天柱之观。有五洞相邻，得其名者谓之大涤，虽寥邃莫测，盖与林屋华阳，密通太帝阴宫耳。 爰有三泉、二氿、一滥，殊源合派，水旱不易，拥为曲池，萦照轩宇。夏寒而辨沙砾，冬温而冒萍藻，既漱而饮之，曲肱而枕之，乐在其中矣。土无沮洳，风不飘厉，故栖迟者心畅而寿永。磐礴纡奥，气淳境美，虎不搏，蛇不螫，而况于人乎。正观初，有许先生曰迈，怀道就闲，荐召不起；后有道士张整、叶法善、朱君绪、司马子微、暨齐物、夏侯子云，皆为高流，或游或居，穷年忘返。宝应中，群寇蚁聚，焚爇城邑，荡然煨烬，惟此独存。非神灵扶持，曷以臻是!州牧相里，造县宰范愔，化洽政成， 不严而理，遗氓景附，复辑其业。筠与逸人李元卿，乐土是安，舍此奚适。恐将来君子靡昭 厥由，故核而志之，表此坚石。大历十三年正月十五日，中岳道士吴筠记。
杭州罗城记 罗 隐
大凡藩篱之设者，所以规其内；沟洫之限者，所以虞其外；华夏之制，其揆一焉。故鲁之祝邱，齐之小谷，犹以多事，不时而城，况在州郡之内乎?自大寇犯阙，天下兵革，而江左尤所繁并。余始以郡之子城，岁月滋久，基址老烂，狭而且卑，每至点阅士马，不足回转。遂与诸郡聚议，崇建雉堞，夹以南北，矗然而峙，帑藏得以牢固，军士得以帐幕，是所谓固吾圉。以是年上奏天子，嘉以拙政，优诏奖饰，以为牧人之道，其尽此乎?俄而孙儒叛蔡渡江，侵我西鄙，以翦以逐，蹶于宛陵，劲弩之次，泛舟之助，我有力焉。后始念子城之谋，未足以为百姓计。东眄巨浸，辏闽粤之舟橹；北倚郭邑，通商旅之宝货。苟或侮劫之不意，攘偷之无状，则向者吾皇优诏，适足以自策。由是复兴十三郡，经纬罗郭，上上下下，如响而应。爰自秋七月丁巳，讫于冬十有一月某日。由北郭以分其势，左右而翌合于冷水源。绵亘 若干里，其高若干丈，其厚得之半。民庶之负贩，童髦之缓急，燕越之车盖，及吾境者，俾 无他虑。千百年后，知我者以此城，罪我者亦以此城。苟得之于人而损之己者，吾无愧欤! 某年月日记。
天柱观记 钱 鏐
天柱观者，因山为名。按传记所载，皆云：天有八柱，其三在中国。一在舒州，一在寿阳，洎今在余杭者，皆是也。又按道经云：天壤之内，有十大洞天，三十六小洞天。如国家之有藩府、郡县，递相禀属。其洞天之内，自有日月分精，金堂玉室，仙官主领 ，考校灾祥。今天柱山即《真诰》所谓大涤洞天者也。内有隧道暗通，华阳林屋皆乘风驭景，倏往忽来，真踪杳冥，非世俗所测。而况大江之南，地兼吴越，其峰峦西接两天眼之龙源，次连石镜之岚岫，东枕浙江之迢派，可谓水清山秀，兼通大海及诸国往还。此外，又有东天目、西天目及天竺之号，得非抗苍崖于穹昊，耸绝壁于云霄，立天为名，以标奇特耶!若乃登高望远，则千岩万壑，金碧堆叠，龙蟠虎踞，灵粹滋孕，代生异人，非山秀地灵之所钟袭，其孰能与于此乎!就中，天柱风清气和，土腴泉洁，神蛇不螫，猛兽能驯。自汉武帝酷好神仙，标显灵迹，乃于洞口建立宫坛，历代祈禳，悉在此处。东晋有郭文举先生，得飞化之道，隐居此山，群虎来柔，史籍具载。乃于蜗庐之次，手植三松，虬偃凤翘，苍翠千载，今殿前者是也。洎大唐创业，以元元皇帝为祖宗，崇尚元风，恢张道本。天皇大帝握图御宇，授箓探符则 有潘先生宏演真源，搜访神境。宏道元年奉敕创置天柱观焉，仍以四维之中，壁封千步，禁 彼樵采为长生之林。中宗皇帝，玉叶继昌，元关愈辟，特赐观庄一所，以给香灯。于是台殿 乃似匪人，工廊槛而皆疑化出，星坛月砌，具体而征，则有被褐幽人、据梧高士，挹澄泉之味，息青萝之阴。叶天师法善、朱法师君绪、吴天师筠、暨天师齐物、司马天师承祯、夏侯天师子云，皆继踵云根，栖神物表，骨腾金锁，名冠瑶编，出为帝王之师，归作神仙之侣，金错标字，翠珉流芳，照晰具存，不俟详录。其余三泉令派，双石开扉，药圃新池，古坛书阁，各有题品，足为耿光。令此际蒙圣朝叠委藩阃，绾阖闾之封略，统句践之山河，宠极萧曹，荣兼浑郭。缅怀斯地，实迩维桑，素仰真风，备详前事。但以现观创置之始，本对南 方，后有朱法师相度地形，改为北向。虽依山势，偏侧洞门，其洞首阴背阳，作道宫而不可，致左右岗垅与地势以相违，背洞门而不顺百灵，使清泉却侵白虎，致使观中寥落，难驻贤能，皆为尊殿背水激冲之所致也。乾宁二年， 鏐因历览山源，周游洞府，思报列圣九重之至 德，兼立三军百姓之福庭。于是斋醮之余，遍寻地理，观其尊殿，基势全无起发之由，致道 流困穷，二时而不辨香灯，竟岁而全无醮阅。遂抗直表上闻圣聪，请上清道士闾邱方远与道 众三十余人主张教迹，每年春秋四季为国焚修。鏐特与创建殿堂，兼移基址，山势有三峰两 乳，兼许迈先生丹灶遗迹犹存，遂乃添低作平，减高为下，改为甲向。是五音第一之方，而 乃添培乳山，却为主案。寻即一二年内法主两霑渥恩，道侣益臻，常住咸备，青牛白鹿堪眠 琪树之阴，绛节霓幢不绝星坛之上，得不因移山势而再振元风者哉。寻又续发荐章，奏闾邱 君道业，圣上以仙源衍庆，真派流辉，方瑶水以游神，复华胥而入梦，欲阐无为之化，欣闻 有道之人，敕赐法号为妙有大师，兼加命服。虽寒栖带索之士不尚宠荣，在法桥劝善之门何 妨显赫。其次，毕法道士郑茂章，生自神州，久栖名岳，元机契合，负笈俱来。 鏐幸揖方瞳 常留化竹副妙有大师，三元八节，斋醮同修，福既荐于宗祧，惠颇霑于军俗。寻发特表，蒙 鸿恩，继赐紫衣，焚修于此。其大殿之内，塑天尊真人，龙虎二君侍卫无阙。其次，别创上 清精思院，为朝真念道之方；建堂厨，乃陈鼎击钟之所。门廊房砌，无不更新。天风每触于 庭除，地籁时闻于窗户。兼为亲隶观额，以炫成功，非矜八体功能，贵立永年之志。妙有大师闾邱君，灵芝禀异，皓鹤标奇，诞德星躔，披灵霓洞，朝修虔垦，科戒精严，实紫府之表 仪，乃清都之辅弼，加以降神之地，即舒州之天柱山也。游方有志，蹑屩忘疲，自生天柱之 前，驻修天柱之下，察其符契，信不徒然。此乃修崇，实同搜抉，所谓道无不在，代有其人 。爰自开基，至于功毕，备仙家之胜概，畅圣祖之真风，遂录画图，封章上进。奉光化二年 十一月二十七日诏旨，敕钱鏐省所奏进，重修建天柱观图一面，事具悉。我国家袭庆仙源， 游神道域，普天之下，灵迹甚多。然自兵革荐兴，基址多毁，况兹幽邃，岂暇修营。卿考一 境图经，知列圣崇奉，亲临胜概，重葺仙居。仍选精悫之流，虔备焚修之礼，冀承元贶，来祐昌期，岂唯观好事之方，抑亦验爱君之节。既陈章奏，披玩再三，嘉叹无已，想宜知悉。 冬寒，卿比平安，好遣书指，不多及懿。夫地出灵阜，天开洞宫，三皇之前，真圣非一，莫 匪乘虚蹑景，出有入无，虽或挂于传闻，不可知其名氏，皆分洞天而理，即大涤居其一焉。 天柱观，即汉以来迄于唐室，修真之士继蹑清尘，当四方俶扰之时，见一境希夷之趣。 今也，仙宫岳立，高道云屯，六时而钟磬无虚，八节之修斋罔阙，有以保国家之景祚，福两 府之蒸黎。鏐今统吴越之山河，官超极品，上奉宗社，次及军民，莫不虔仰神灵，遵行大道 。时也圣明当代，四海归心，忝蒙委以东南，封爵功臣，兼颁金券，家山衣锦，兼两道之油 幢，上承一人倚注之恩次，乃是正真护持之力。元元至圣，崇敬福生，大道真科，是 无为化致，乃及身于此，合刊贞石，用俟后贤。时光化三年七月十五日记。
○宋
有美堂记  欧阳修
嘉祐二年，龙图阁直学士、尚书吏部郎中梅公出守出于杭，于其行也，天子宠之以诗，于是始作有美之堂。盖取赐诗之首章而名之，以为杭人之荣。然公之甚爱斯堂也，虽去而不忘。今年，自金陵遣人走京师，命予志之，其请至六七而不倦。予乃为之言曰：
夫举天下之至美与其乐，有不得而兼焉者多矣。故穷山水登临之美者，必之乎宽闲之野、寂 寞之乡而后得焉。览人物之盛丽，夸都邑之雄富者，必据乎四达之冲、舟车之会而后足焉。 盖彼放心于物外，而此娱意于繁华，二者各有适焉。然其为乐，不得而兼也。
今夫所谓罗浮、天台、衡岳、庐阜、洞庭之广，三峡之险，号为东南奇伟秀绝者，乃皆在乎下州小邑、僻陋之邦。此幽潜之士、穷愁放逐之臣之所乐也。若乃四方之所聚，百货之所交，物盛人众，为一都会，而又能兼有山水之美以资富贵之娱者，惟金陵、钱塘。
然二邦皆 僭窃于乱世。及圣宋受命，海内为之一，金陵以后服见诛，今其江山虽在，而颓垣 废址，荒烟野草，过而览者，莫不为之踌躇而凄怆。独钱塘自五代时知尊中国，效臣顺。及 其亡也，顿首请命，不烦干戈，今其民幸富完安乐。又其俗习工巧，邑屋华丽，盖十余万家 。环以湖山，左右映带，而闽商海贾，风帆浪舶，出入于江涛浩渺、烟云杳霭之间，可谓盛 矣!
而临是邦者，必皆朝廷公卿大臣，若天子之侍从，又有四方游士为之宾客，故喜占形胜，治亭榭，相与极游览之娱，然其于所取，有得于此者，必有遗于彼。独所谓有美堂者，山水登临之美，人物邑居之繁，一寓目而尽得之。盖钱塘兼有天下之美，而斯堂者又尽得钱塘之美焉，宜乎公之甚爱而难忘也。
梅公，清慎好学，君子也。视其所好，可以知其人焉。
四年八月丁亥，庐陵欧阳修记。
严先生祠堂记  范仲淹
先生，光武之故人也，相尚以道。及帝握《赤符》，乘六龙，得圣人之时，臣妾亿兆，天下孰能焉?惟先生以节高之。既而动星象，归江湖，得圣人之清，泥涂轩冕，天下孰加焉?惟光武以礼下之。
在《蛊》之上九，众方有为，而独不事王侯，高尚其事。先生以之。在《屯》之初九，阳德方亨，而能“以贵下贱，大得民也”，光武以之。
盖先生之心，出乎日月之上；光武之量，包乎天地之外。微先生，不能成光武之大；微光武，岂能遂先生之高哉?而使贪夫廉，懦夫立，是大有功于名教也!
仲淹来守是邦，始构堂而奠焉；乃复为其后者四家，以奉祠事。又从而歌曰：“云山苍苍，江水泱泱，先生之风，山高水长。”
代胡侍郎奏乞余杭州学名额表   范仲淹
窃以三代右文，四郊立学，尊严师道，教育贤材。被服礼乐之风，准绳仁义之行。切磨国器，表率人伦。式致用于荐绅，乃助成于声教。俊造以之富盛，基业由是绵昌。至于唐家，中外建学，文物之盛，三代比隆。国家徇铎敷文，舞干布化，四方庠序，比之而兴，万国英翘，拳拳以劝。臣伏见余杭郡素为善地，蔚有秀民，宜恢正始之风，丕变轻扬之俗。前知州李谘在任日，重修宣圣亩，建置学舍数十厦，面势显敞，允为儒宫，足容弦诵之流，迥处云山之胜。臣自出守此郡，延见诸生，据众状举请曾到御前进士杨希，堂领文会有二十余人，日课艺业，其来不己，所益居多。臣欲乞朝廷依天雄军、江宁府特赐州学名额，用明劝导，庶获修长，岁时不隳，方俗可厚。颜闵德行，远侔洙泗之间；唐虞文章，广及江湖之上。臣无任祈天俟命激切屏营之至。
杭州清暑堂记 蔡 襄
京师东南，千里入吴越，杭于吴为一都会。其地倾而属海，又多陂池，以故善湿。方春夏时，梅雨蒸郁，础甓皆汗，披纤衣，覆大厦，犹鼻息奄奄，不得旷快。非有高明之居，曷以御之?于是清暑之堂作焉。
清暑者，负州廨之左，直海门之冲。其风远来，洒然薄人。日以决事，佚而忘劳，至者莫不悦之。
或曰：“昔者召伯将营邵以居，重爱民力，暴处远野，庐于甘棠之下而听断焉。百姓思之，作《甘棠》之诗以美其事。今斯堂也，度面势，揭崇宇。前有江海浩荡无穷之胜，潮涛早暮以时上下，奔腾汹涌，蔽映日月，雷震鼓骇，方舆动摇，浮商大舶往来聚散乎其中。朝霞夕景，不绘而彩翠。旁走群山，滨山而湖，崖溓弥漫，并包巨泽。岩岫崪峍，圾乎江汉之上，苍烟白云，少顷万变。茂林香草，冬荣不凋。此所以娱君之视听也。及夫夏日，比室烦燠，方且披轩闼，据高凉，放荡于无何，翱翔于至极，萧然而自适。或宾从环次，呜管挈瑟，酾酒均饵，歌呼瞑醉。此所以怿君之心意也。于民乎何有?岂不与昔人庐乎远野者异哉?”
余谓之曰：“惟人之情，不得其适则慌然。余于是堂也，愈吾疾，亦于是休吾心焉。体康志宁，然后究民之不至而教之，度民之所有而用之，去其所不愿，就其所便安。如得其本，于是为惠也亦大矣。乘其闲也，燕宾友，接和好，是亦为政也。且邵伯之治，或失其平，虽木栖露寝，民莫之思。甘棠之政，后世仰而慕之；甘棠之茇，不可常也。”遂以其说为《清暑堂记》。
治平三年九月十八日，端明殿大学士、尚书礼部侍郎、知军州事蔡襄撰。
记径山之游 蔡 襄
临安县之北鄙，直四十里，有径山有焉。山有佛祠，号曰承天祠。有碑籀述载，本初唐崔元翰之文，归登书之石，今传于时云。
始至山之阳，东西之径二。登自其西，壁绝襟绕，轿行少休。松桧交错，盘折蒙翳，寻丈之间，独闻语声。跻梭层，披翠茜，尽十里许；下视来径，青虬蜿蜒，抟岩腾霄；且及其颠，峡束洞隐，几不容并行。已而，内括一区，平林坦壑，四面五峰，如手竖指，一峰南绝，卓为巨擘，屋盖高下在掌中矣。峰间小井，或云故龙湫也，龙亡湫在，岁率尝一来，雷雨暝曀，而乡人祠焉者憧憧然。环山多杰木，丝杉翠柽，殆千千万万，若神官苍士联幢植葆，骈邻倚徙，沉毅而有待者。导流周舍，锵然鏐然，若銮行珮趋而中节者。由西岭之北数百步，屹然巨石，屏张笏立，上下左右可再十尺，划而三之若“川”字，隶文曰“喝石岩”，其石甚神。并岩披谷，修竹茂密，尝以契刀刻竹两节间，成“景祐三年十二月十五日”字云尔。
由东径而往，坎脰为池，游鱼旷空。共西径东折，蹴南峰岭窞之间，平地砥然，盈亩而半，偃松一木，其高丈，其阴四之，横柯上耸，如芝孤生。松下石泓，激泉成沸，甘白可爱，即之煮茶。凡茶出北苑第品之无上者，最难其水，而此宜之。偃松之南，一目千里，浙江之涛可挹，越岫之桂可攀。云驭霭搴，状类互出，若图画虫蠹断裂，无有边幅，而隐显之物尚可名指。群山属联，呈露岗脊，矫矫剪剪，咸自意气，若小说百端，欲圣智之亢而不知其下也。临观久之，魁博通幽之思生焉。古人有言曰：“登高能赋，可为大夫。”指乎哉!子于斯见之矣，曷止大夫之为也。
大凡言之，天邻地绝，山回物静，在处神巧，举可人意。虽穷冬阒寂，未睹夫春葩之荣，薰风之清，秋气之明，然取予者犹在也。既归，无几何，而曩所历者重钩复结无一见焉。追而言之，若觉而言梦，使人悄怆而不知其自也。
同游者建安王瑊君度，岳阳朱师德宗哲；又君度之侄曰子常、子美，甥杜沂皆从游。其前与谋而后以事已之者，朱宗哲之兄师道希圣，杜沂之父叔元君懿，揭阳卢举之三人，莆阳蔡襄一与之善，惜乎不及俱也。书所经见，往贻之，人一通。尝刻竹两节间之十字，其游之年月日也。
滉  柱 沈 括
钱塘江，钱氏时为石堤，堤外又植大木十余行，谓之“ 滉柱”。宝元、康定间，人有献议取滉柱，可得良材数十万。杭帅以为然。既而旧木出水，皆朽败不可用。而滉柱一空，石堤为洪涛 所激，岁岁摧决。盖昔人埋柱以折其怒势，不与水争力，故江涛不能为患。杜伟长为转运使，人有献说，自浙江税场以东，移退数里为月堤，以避怒水。众水工皆以为便，独一老水工以为不然，密谕其党曰：“移堤则岁无水患，若曹何所衣食?”众人乐其利，乃从而和之。 伟长不悟其计，费以巨万，而江堤之害，仍岁有之。近年乃讲月堤之利，涛害稍稀。然犹不若滉柱之利，然所费至多，不复可为。选录《梦溪笔谈》
活版 沈 括
版印书籍，唐人尚未盛为之。自冯瀛王始印五经，已后典籍，皆为版本。庆历中，有布衣毕升，又为活版。其法用胶泥刻字，薄如钱唇，每字为一印，火烧令坚。先设一铁板，其上以松脂腊和纸灰之类冒之。欲印则以一铁范置铁板上，乃密布字印。满铁范为一板，持就火炀之，药稍熔，则以一平板按其面，则字平如砥。若止印三二本，未为简易；若印数十百千本，而极为神速。常作二铁板，一板印刷，一板已自布字。此印者才毕，则第二板已具。更互用之，瞬息可就。每一字皆有数印，如之、也等字，每字有二十余印，以备一板内有重复者。不用则以纸贴之，每韵为一贴，木格贮之。有奇字素无备者，旋刻之，以草火烧，瞬息可成。不以木为之者，木理有疏密，沾水则高下不平，兼与药相粘，不可取。不若燔土，用讫再火令药熔，以手拂之，其印自落，殊不沾污。升死，其印为余群从所得，至今保藏。选录《梦溪笔谈》
梵天寺木塔 沈 括
钱氏据两浙时，于杭州梵天寺建一木塔，方两三级，钱帅登之，患其塔动。匠师云：“未布瓦，上轻，故如此。”方以瓦布之，而动如初。无可奈何，密使其妻见喻皓之妻，赂以金钗，问塔动之因。皓笑曰：“此易耳。但逐层布板讫，便实钉之，则不动矣。”匠师如其言，塔遂定。盖钉板上下弥束，六幂相联如胠箧。人履其板，六幂相持，自不能动。人皆伏其精练。选录《梦溪笑谈》
六一泉泉铭(并记) 苏 轼
欧阳文忠公将老，自谓六一居士。予通守钱塘，见公于汝阴而南。公曰：“西湖僧惠勤甚文，而长于诗，吾昔为《山中乐》三章以赠之。子间于民事，求人于湖山间而不可得，则盍往从勤乎?”予到官三日，访勤于孤山之下，抵掌而论人物。曰：“公，天人也。人见其暂寓人间，而不知其乘云驭风，历五岳而跨沧海也。此邦之人，以公不一来为恨。公麾斥八极，何所不至，虽江山之胜，莫适为主，而奇丽秀绝之气，常为能文者用，故吾以谓西湖盖公几案间一物耳。”勤语虽幻怪，而理有实然者。明年，公薨，予哭于勤舍。又十八年，予为钱塘守，则勤亦化去久矣。访其旧居，则弟子二仲在，画公与勤之像，事之如生。舍下旧无泉，予未至数月，泉出讲堂之后，孤山之趾，汪然溢流，甚白而甘。即其地，凿岩架石为室。二仲谓予：“师闻公来，出泉以相劳苦，公可无言乎?”乃取勤旧语，推本其意，名之曰六一泉，且铭之曰：
泉之出也，去公数千里，后公之殁，十有八年，而名之曰六一，不几于诞乎?曰：君子之泽 ，岂独五世而已，盖得其人，则可至于百传。尝试与子登孤山而望吴越，歌山中之乐而饮此 水，则公之遗风余烈，亦大见于斯泉也。
杭州乞度牒开西湖状 苏 轼
元祐五年四月二十九日，龙图阁学士左朝奉郎知杭州苏轼状奏：右臣闻天下所在陂湖河渠之利，废兴成毁，皆若有数。惟圣人在上，则兴利除害，易成而难废。昔西汉之末，翟方进为丞相，始决坏汝南鸿隙陂，父老怨之，歌曰：“坏陂谁?翟子威。饭我豆食羹芋魁。反乎覆，陂当复。谁言者?两黄鹄。”盖民心之所欲，而托之天，以为有神下告我也。孙皓时，吴 郡上言：临平湖，自汉末草秽壅塞，今忽开通。长老相传，此湖开，天下平。皓以为己瑞， 已而晋武帝平吴。由此观之，陂湖河渠之类，久废复开，事关兴运。虽天道难知，而民心所 欲，天必从之。
杭州之有西湖，如人之有眉目，盖不可废也。唐长庆中，白居易为刺史，方是时，湖溉田千余顷。及钱氏有国，置撩湖兵士千人，日夜开浚。自国初以来，稍废不治，水涸草生，渐成 葑田。熙宁中，臣通判本州，则湖之葑合者，盖十二三耳。至今者十六七年之间，遂堙塞其 半。父老皆言十年以来，水浅葑横，如云翳空，倏忽便满，更二十年，无西湖矣。使杭州无西湖，如人去其眉目，岂复为人乎?
臣愚无知，窃谓西湖有不可废者五。天禧中，故相王钦若始奏以西湖为放生池，禁捕鱼鸟，为人主祈福。自是以来，每岁四月八日，郡人数万，会于湖上，所活羽毛鳞介以百万数，皆西北向稽首，仰祝千万岁寿。若一旦堙塞，使蛟龙鱼鳖，同为涸辙之鲋，臣子坐观，亦何心哉!此西湖之不可废者一也。杭之为州，本江海故地，水泉咸苦，民居零落。自唐李泌，始引湖水作六井，然后民足于水，井邑日富，百万生聚，待此而后食。今湖狭水浅，六井渐坏，若二十年之后，尽为葑田，则举城之人，复饮咸苦，其势必耗散。此西湖之不可废者二也。白居易作《西湖石函记》云：“放水溉田，每减一寸，可溉十五顷；每一伏时，可溉五十顷。若蓄泄及时，则濒河千顷，可无凶岁。”今虽不及千顷，而下湖数，十里间，茭菱谷米，所获不赀。此西湖之不可废者三也。西湖深阔，则运河可以取足于湖水。若湖水不足，则必取足于江潮。潮之所过，泥沙浑浊，一石五斗，不出三岁，辄调兵夫十余万功开浚。而河行市井中，盖十余里，吏卒骚扰，泥水狼藉，为居民莫大之患。此西湖之不可废者四也。天下酒税之盛，未有如杭者也，岁课二十余万缗。而水泉之用，仰给于湖。若湖渐浅狭，水不应沟，则当劳人远取山泉，岁不下二十万工。此西湖之不可废者五也。
臣从侍从，出膺宠寄，目睹西湖有必废之渐，有五不可废之忧，岂得苟安岁月，不任其责。辄已盖官打量湖上葑田，计二十五万余丈，度用夫二十余万工。近者伏蒙皇帝陛下、太皇太后陛下以本路饥馑，特宽转运司上供额斛五十余万石，出粜常平米亦数十万石，约敕诸路，不取五谷力胜税钱，东南之民，所活不可胜计。今又特赐本路度牒三百，而杭独得百道。臣谨以圣意，增价召人入中，米减价出粜，以济饥民，而增减耗折之余，尚得钱米约共一万余贯石。臣辄以此钱米募民开湖，度可得十万工。自今月二十八日兴工，农民父老，纵观太息，以谓二圣既捐利与民，活此一方，而又以其余弃，兴久废无穷之利，使数千人得食其力，以度此凶岁，盖有泣下者。臣伏见民情如此，而钱米有限，所募未广，葑合之地尚存太平。若来者不嗣，则前功复弃，深可痛惜。若更得度牒百道，则一举募民除去净尽，不复遗患矣。
伏望皇帝陛下、太皇太后陛下少赐详览，察臣所论西湖五不可废之状，利害卓然，特出圣断，别赐臣度牒五十道，仍敕转运、提刑司，于前来所赐诸州度牒二百道内，契勘赈济支用不尽者，更拨五十道价钱与臣，通成一百道，使臣得尽力毕志。半年之间，目见西湖复唐之旧，环三十里，际山为岸，则农民父老与羽毛鳞介，同泳圣泽，无有穷已。臣不胜大愿，谨录奏闻，伏候敕旨。
申三省起请开湖六条状 苏 轼
无祐五年五月初五日，龙图阁学士左朝奉郎知杭州苏轼状申：轼于熙宁中通判杭州，访问民间疾苦。父老皆云：“惟苦运河淤塞。远则五年，近则三年，率常一开浚。不独劳役兵民，而运河自州前至北郭，穿阛阓中，盖十四五里，每将兴工，市肆汹动，公私骚然。自胥吏壕寨兵级等，皆能恐喝人户，或云当于某处置土，某处过泥水，则居者皆有失业之忧。既得重赂，又转而之他。及土工既毕，则房廊邸店，作践狼藉，园圃隙地，例成丘阜，积雨荡濯，复入河中。居民患厌，未易悉数。若三五年失开，则公私壅滞，以尺寸水欲行数百斛舟，人牛力尽，跬步千里。虽监司使命，有数日不能出郭者。其余艰阻，固不待言。”问其所以频开屡塞之由，皆云：“龙山、浙江两闸，日纳潮水，沙泥浑浊，一泛一淤，积日稍久，便及四五尺，其势当然，不足怪也。”轼又问言：“潮水淤塞，非独近岁，若自唐以来如此，则城中皆为丘阜，无复平田。今验所在，堆叠泥沙，不过三五十年所积耳，其故何也?”父老皆言：“钱氏有国时，郡城之东有小堰门，既云小堰，则容有大者。昔人以大小二堰隔截江水，不放入城，则城中渚河，专用西湖水。水既清澈，无由淤塞。而余杭门外，地名半道洪者，亦有堰，名为清河，意似爱惜湖水，不令走下。自天禧中，故相王钦若知杭州，始坏此堰以快目下舟楫往来，今七十余年矣。以意度之，必自此后湖水不足于用，而取足于江潮。又况今者西湖日就堙塞，昔之水面，半为葑田，霖潦之际，无所潴畜，流溢害田，而旱干之月 ，湖自减涸，不能复及运河。”
谨按唐长庆中刺史白居易浚治西湖，作《石函记》，其略曰：“自钱塘至盐官界应溉夹河田者，皆放湖入河，自河入田，每减一寸，可溉十五顷。每一伏时，可溉五十顷。若堤防如法，蓄泄及时，则濒湖千顷，无凶年矣。”由此观之，西湖之水，尚能自运河入田以溉千顷，则运河足用可知也。轼于是时，虽知此利害，而讲求其方，未得要便。今者蒙恩出典此州，自去年七月到任，首见运河干浅，使客出入，艰苦万状，谷米薪蒭，亦缘此暴贵。寻铲刷捍江兵士及诸色厢军得千余人，自十月兴工，至今处四月终，开浚茅山、盐桥二河，各十余里，皆有水八尺以上，见今公私舟船通利。
父老皆言：“自三十年已来，开河未有若此深快者也。”然潮水日至，淤填如旧，则三五年间，前功复弃。轼方讲问其策，而临濮县主簿、监在城商税苏坚建议曰：“江潮灌注城中诸河，岁月已久，若遽用钱氏故事，以堰闸却之，令自城外转过，不惟事体稍大，而湖面葑合，积水不多，虽引入城，未可全恃，宜参酌古今，且用中策。今城中运河有二，其一曰茅山河，南抵龙山、浙江闸口，而北出天宗门。其一曰盐桥河，南至州前碧波亭下，东合茅山河，而北出余杭门。余杭、天宗二门东西相望，不及三百步，二河合于门外，经北抵长河堰下。今宜于钤辖司前，创置一闸，每遇潮上，则暂闭此闸，令龙山、浙江潮水，径从茅山河出天宗门，候一两时辰，潮平水清，然后开闸，则盐桥一河过阛阓中者，永无潮水淤塞、开淘 骚扰之患。而茅山河纵复淤填，乃在人户稀少村落相半之中，虽不免开淘，而泥土有可堆积 ，不为人患。潮水自茅山河行十余里，至梅家桥下，始与盐桥河相通，潮已行远，泥沙澄坠 ，虽入盐桥河，亦不淤填。茅山河既日受潮水，无缘涸竭，而盐桥河底低茅山河底四尺，则盐桥河亦无涸竭之患。然犹当过虑，以备乏水。今西湖水贯城以入于清湖河者，大 小凡五道，皆自清湖河而下，以北出余杭门，不复与城中运河相灌输，此最可惜。宜于涌金 门内小河中，置一小堰，使暗门、涌金门二道所引湖水，皆入法慧寺东沟中；南行九十一丈 ，则凿为新沟二十六丈，以东达于承天寺东之沟。又南行九十丈，复凿为新沟一百有七丈 ，以东入于猫儿桥河口。自猫儿桥河口入新水门，以入于盐桥河，则咫尺之近矣。此河下流 则江潮清水之所入，上流则西湖活水之所注，永无乏绝之忧矣。而湖水所过，皆阛阓曲折之 间，颇作石柜贮水，使民得汲用浣濯，且以备火灾，其利甚博。此所谓参酌古今而用中策也 。”
轼寻以坚之言使通直郎、知仁和县事黄僎相度可否，及率僚吏躬亲验视，一一皆如坚言，可成无疑也。谨以四月二十日兴功开导及作堰闸，且以余力修完六井，皆不过数月，可以成就。而本州父老农民睹此利便，相率诣轼陈状，凡一百一十五人，皆言：“西湖之利，上自运河，下及民田，亿万生聚，饮食所资，非止为游观之美，而近年以来，堙塞几半，水石日减，茭葑日滋。更二十年，无西湖矣。”劝轼因此尽力开之。轼既深愧其言，而患兵工寡少， 费用之资无所从出。父老皆言：“窃闻朝廷近赐度牒一百道，每道一百七十贯，为钱一万七千贯。本州既高估米价，召人入中，又复减价出粜，以济饥民，消折之余，尚有钱米约共一万贯石，若支用此，亦足以集事矣。”
适全钱塘县尉许敦仁建言西湖可开状，其略曰：“议者欲开西湖久矣，自太守郑公戬以来，苟有志于民者，莫不以此为急，然皆用工灭裂，又无以善其后。盖西湖水浅，茭葑壮猛，虽尽力开撩，而三二年间，人工不继，则随手葑合，与不开同。窥见吴人种菱，每岁之春，芟除涝漉，寸草不遗，然后下种。若将葑田变为菱荡，永无茭草堙塞之患。今乞用上件钱米，雇人开湖。俟开成湖面，即给与人户，量出课利，作菱荡租佃，获利既厚，岁岁加功，若稍不除治，微生茭葑，即许人铲凭，但使人户常忧铲夺，自然尽力，永无后患。今有钱米一万贯石，度所雇得十万工。每工约开葑一丈，亦可添得十万丈水面，不为小补。”
轼寻以敦仁之策，参考众议，皆谓允当。已一面牒本州依敦仁擘画，支上件钱米雇人，仍差捍江船务楼店务兵士共五百人，船载葑草，于四月二十八日兴功去讫。今来有合行起请事件 ，谨具画一如左。
一、今来所创置钤辖司前一闸，虽每遇潮上，闭闸一两时辰，而公私舟船欲出入闸者，自须先期出入，必不肯端坐以待闭闸。兼更有茅山一河自可通行，以此实无阻滞之患，而能隔截江潮，径自茅山河出天宗门，至盐桥一河，永无堙塞并淘骚扰之患，为利不小。恐来者不知本末，以阻滞为言，轻有变改，积以岁月，旧患复作。今来起请新置钤辖司前一闸，遇潮上闭讫，方得开龙山、浙江闸。俟潮平水清，方得却开钤辖司前一闸。
一、盐桥动河岸上，有治平四年提刑元积中所立石刻，为人户屋舍侵占牵路已行除拆外，具载阔狭丈尺。今方二十余年，而两岸人户复侵占牵路，盖屋数千间，却于屋外别作牵路，以致河道日就浅窄。准法据理，并合拆除，本州方行相度，而人户相率经州，乞遽逐人家后丈尺，各作木岸以护河堤，仍据所侵占地量出凭钱，官为桩管，准备修补木岸，乞免拆除屋舍，本州已依状施行去讫。今来起请应占牵路人户所出凭钱，并送通判厅收管，准备修补河岸，不得别将支用，如违，并科违制。
一、自来西湖水面，不许人租佃，惟茭葑之地，方许请凭种植。今来既将葑田开成水面，须至给与人户请佃种菱。深虑岁久，人户日渐侵占旧来水面种植，官司无由觉察。已指挥本州俟开湖了日，于今来新开界上，立小石塔三五所，相望为界，亦须至立条约束。今来起请应石塔以内水面，不得请射及侵占种植，如违，许人告，每丈支赏钱五贯文省，以犯人家财充。 
一、湖上种菱人户，自来脔割葑地，如田塍状，以为疆界。缘此即渐葑合，不可不禁。今来起请应种菱人户，只得标插竹木为四至，不得以脔割为界，如违，亦许人铲凭。
一、本州公使库，自来收西湖菱草荡课利钱四百五十四贯，充公使。今来既开草葑，尽变为菱荡，给与人户租佃，即今后课利，亦必稍增。若拨入公使库，未为稳便。今来起请欲乞应西湖上新旧菱荡课利，并委自本州量立课额，今后永不得增添。如人户不切除治，致少有草葑，即许人铲凭。其铲凭人，特与权免三年课利。所有新旧菱荡课利钱，尽送钱塘县尉司收管，谓之开湖司公使库，更不得支用，以备逐年雇人开葑撩浅。如敢别将支用，并科违制。 
一、钱塘县尉廨宇，在西湖上。今来起请今后差钱塘县尉衔位内，带管勾开湖司公事，常切点检，才有茭葑，即依法施行。或支开湖司钱物，雇人开撩替日，委后政点检交割。如有茭葑，不切除治，即申所属检点，申吏部理为遗阙。
以上六条，并刻石置知州及钱塘县尉厅上，常切点检。
右谨件如前。勘会西湖葑田共二十五万余丈，合用人夫二十余万功。上件钱米，约可雇十万 功，只开得一半。轼已具状奏闻，乞别赐度牒五十道，并于前来所赐本路诸州度牒二百道内，契勘赈济支用不尽者，更拨五十道，通成一百道，充开湖费用外，所有逐一子细利害，不敢一一紊烦天听。伏乞仆射相公、门下侍郎、中书侍郎、尚书左丞、尚书石丞特赐详览前件所陈利害，及起请六事，逐一敷奏，立为本州条贯，早赐降下，依禀施行。兼画成地图一面，随状纳上，谨具状申三省，谨状。
新城游北山记   晁补之
去新城之北三十里，山渐深，草木泉石渐幽。初犹骑行石齿间，旁皆大松，曲者如盖，直者如幢，立者如人，卧者如虬。松下草间有泉，沮洳伏见，堕石井，锵然而鸣。松间藤数十尺，蜿蜒如大蚖 。其上有鸟，黑如鸲鹆，赤冠长喙，俯而啄，磔然有声。稍西，一峰高绝，有蹊介然，仅可步。系马石觜，相扶携而上。篁筱仰不见日，如四五里，乃闻鸡声。有僧布袍蹑履来迎，与之语，愕而顾，如糜鹿不可接。顶有屋数十间，曲折依崖壁为栏楯，如蜗鼠缭绕乃得出，门牖相值。既坐，山风飒然而至，堂殿铃铎皆鸣。二三子相顾而惊，不知身之在何境也。且莫，皆宿。
于时九月，天高露清，山空月明，仰视星斗皆光大，如适在人上。窗间竹数十竿相摩戛，声切切不已。竹间梅棕，森然如鬼魅离立突鬓之状。二三子又相顾魄动而不得寐。迟明，皆去 。
既还家数日，犹恍惚若有遇，因追记之。后不复到，然往往想见其事也。
钱塘观潮记 吴 儆
钱塘江潮，视天下为独大。然至八月既望，观者特盛。弄潮之人，率常先一月，立帜通衢，书其名氏以自表。市井之人相与裒金帛张饮，其至观潮日会江上，视登潮之高下者，次第给与之。潮至海门，与山争势，其声震地。弄潮之人，解衣露体，各执其物，搴旗张盖，吹笛鸣钲，若无所挟持，徒手而附者，以次成列。潮益近，声益震，前驱如山，绝江而上，观者震掉不自禁。弄潮之人，方且贾勇争进。有一跃而登，出乎众人之上者；有随波逐流，与之上下者。潮退策勋。一跃而登，出乎众人之上者，率常醉饱自得，且厚持金帛以归，志气扬扬，市井之人甚宠善之；其随波上下者，亦以次受金帛饮食之赏。有士人者，雅善士，一日移于习俗之所宠，心顾乐之，然畏其徒议己，且一跃而上，方随波上下者，有时而沉溺也， 隐其身于众人之后，一能出其首于平波之间，则急引而退，亦预金帛饮食之赏，而终无溺沉不测之患，其乡人号最善弄潮者，久之，海神若怒，曰：“钱塘之潮，天下至大而不可犯者，顾今嗜利之徒，娱弄以徼利，独不污我潮乎?”乃下令水府惩治禁绝之。前以弄潮致厚利者颇溺死。自是始无敢有弄潮者。
夜游西湖纪事   叶梦得
景修与吾同为郎，夜宿尚书新省之祠曹厅，步月庭下，为吾言：往尝以九月望夜，道钱塘，与诗僧可久泛西湖，至孤山已夜分。是岁月寒，月色正中，湖面渺然如溶银。傍山松桧参天，露下叶间，薿薿皆有光。微风动，湖水晃漾，与林叶相射。可久清癯苦吟，坐中凄然不胜寒，索衣无所有，空米囊覆其背，为平生得此无几。吾为作诗记之云：霜风猎猎将寒威，林下山僧见亦稀。怪得题诗无俗语，十年肝鬲湛寒辉。
此景暑中想象，亦可一洒然也。
康塘三瑞堂记 朱 熹
余素耽山水之趣，凡有名山大川，无不悉至。则一石一木，可寄游览而助吟咏者，悉皆留情。岁在辛卯，余访友遂安。城北十里余许，有名康塘者，山川佳胜，木石鹿豕，可纵居游，诚高蹈之墟、君子之居也。中有隐君子，号志曾者，爱泉石，乐琴书，迹不履城市，交不接浮夸，其逃世之君子欤!令允三：长字守成、次守引、三守泽，皆文标骥足，中原旗鼓。余 每造其宅，与三君子商榷古今，匪朝伊夕。宅傍建一楼，高十余丈。楼置瑶琴百具，每当风晨月夕，幽致飘然。按弦而抚，百琴应响，如出一律。所谓啸虎闻而不吼，衰猿听而不啼。惜子期不再，空负此高山流水也。楼后竹千竿，楼之左右，百卉备举。前一池，广可二十余亩，中有鲤鲙、菱莲、蒲藻，无不悉具。两岸桃李繁饶，池内置设画舫，凡宾朋交错，皆游赏其中，即曲水流觞，何多让焉!其年春笋怒发，亭亭直上数丈余，峭直无节，此一异也；池内莲实，每枚体大如盏，清芬逼人，此二异也；荷下之菱，其大如枕，水溢味甘，其琼浆耶 ?其醴泉耶?此三异也。洪公颦蹙告余曰：“有此三异，花木之妖也，不禳且有祸。”余曰：“否!否!草木得气之先者也，和气致祥，则动植之物先应焉，此休征也。兆当在三嗣男矣! ”是岁，三子举于乡，果并与选，奏名礼部。所谓必有祯祥者，信不诬也。噫!斯皆天意所钟，岂人力所能为哉!以洪公平昔律身端严，行己有耻，居家笃厚，伦理待人，不亢不阿， 恭顺尊长，轸恤孤寡，种种德范，难以笔罄。斯殆天诞德裔，以张大其门，为善人积德光裕 之报也。后二岁，洪公新其祠宇。祠成而余再至，因颜其堂曰：“三瑞”。附之以联曰：“ 三瑞呈祥龙变化，百琴协韵凤来仪。”而并述其事，以志不朽云。
阅古泉记 陆 游
太师平原王韩公府之西，缭山而上，五步一磴，十步一壑，崖如伏黿，径如惊蛇。大石磊磊，或如地踊以立，或如空翔而下，或翩如将奋，或森如欲搏。名葩硕果，更出互见；寿藤怪蔓，罗络蒙密。地多桂竹，秋而华敷，夏而箨解，至有应接不暇，及左顾左盼，则呀然而江 横陈，豁然而湖自献。天造地设，非人力所能为者。其尤胜绝之地曰“阅古泉”，在溜水亭 之西，缭以翠麓，覆以美荫。又以其东向，故浴海之日、既望之月，泉辄先得之。袤三尺， 深不知其几也。霖雨不溢，久旱不涸，其甘饴蜜，其寒冰雪，其泓止明静，可鉴毛发。虽游 尘坠叶，常若有神物呵护屏除者。朝暮雨旸，无时不镜如也。泉上有小亭，亭中置瓢，可饮 可濯，尤于烹茗酿酒为宜。他石泉皆莫逮。
公常与客徜徉泉上，酌以饮客。游年最老，独尽一瓢。公顾而喜曰：“君为我记此泉，使后知吾辈之游，亦一胜也。”游按堙泉之壁，有唐开成五年道士诸葛鉴元八分书题名，盖此泉堙伏勿耀者几四百年，公乃复发之时。“阅古”盖先忠献之以名堂者，则泉可谓荣矣。游起于告老之后，视道士为有愧，其视泉尤有愧也。幸旦暮得复归故山，幅巾裋褐，从公一酌此泉而行，尚能赋之。嘉泰三年四月乙巳山阴陆游记。
上天竺复庵记 陆 游
嘉泰二年，上天竺广慧法师筑退居于寺门桥南，名之曰“复庵”。后负白云峰，前直狮子、乳窦二峰，带以清溪，环以美箭、嘉木。凡屋七十余间。寝有室，讲有堂，中则为殿，以奉西方像设。殿前辟大地，两序列馆，以处四方学者。炊爨渥浴，皆有其所。床敷巾钵，云布鳞次。又以为传授讲习梵呗之勤，宜有游息之地，以休其暇日，则又作围亭流泉，以与学者共之。
既成，命其弟子了怀，走山阴镜湖上，从予求文，以记岁月。予告之曰：“进而忘退，行而忘居，知趋前而昧于顾后者，士大夫之通患也。故朝廷于士之告归，每优礼之。而又命有司察，其尤不知止者，以励名节而厚风俗。士犹有不能决然退者，又况物外道人?初不践是非毁誉之途，名山大众，以说法为职业，愈老而愈尊，愈久而人愈归之。虽一坐数十夏，何不可者?如法师道遇三朝，名盖万衲。自绍熙至嘉泰，十余年间，诏书褒录，如日丽天；学者归仰，如泉赴壑 。非有议其后者，而法师慨然为退居之举。倾竭橐装，无所顾惜。虽然，以予观之，师非独 视天竺之众，不啻弊屣。加以岁年，功成行著，遂为西方之归，则复庵又为敝屣也。死生去来无常，予老甚矣，安知不先在宝池中俟师之归，语今日 作记事，相与一笑乎?”
开禧元年三月三日记。
莫能名斋记 杨 简
四明杨简，为浙西抚属，淳熙十一年八月朔，即领事，而宅僦隘陋，外高中卑，无宴息之所 ，客至不可留，不可以奉亲。偶得在官僧屋于宝莲山之巅，帅君雅礼士，为更其居。又使简唯意规摹之，乃创书室于高爽之地。东江西湖，云山千里，幽人骚士来其上，无不曰奇，曰壮哉快哉，且曰：是不可不命名。简思所以名之，东望大江，巨涛际天，越山对揖，衮衮如画，风帆飞鸟，夕阳烟芜，朝暮晦明，变态百出，于是间名之乎?如此命名，不惟游逸颠迷，沉溺外景，要不可谓真识江山。西望钱水，玉洁如镜，茂林奇峰，楼观辉月，烟霭翠蒙，模写不可，于是间名之乎?如此命名，不惟游逸颠迷，沉溺外景，要不可谓真识湖山。反而即诸本真，敛其放情，落其外慕，穷理窟之幽微，探元珠之杳冥，不则事理两融，曲畅旁通，百川会同，归宿于中；又不则悠然无事，惟意所之，无所造为，乐亦熙熙，于是名之乎? 如此命名，不惟游逸颠迷，沉溺外景，俱不可谓实识本真。周思天下古今名言，无一可以称 此，又岂惟简莫能名，正恐尽万古明智绝识之士，竭意悉虑，穷日夜之力，终莫能名。于是榜 曰莫能名斋。然则终不可得而名之乎?曰有能名之者：是斋之南，高松抚疏，微风过之，萧 然有声，是能名吾斋矣；是斋之东，洪涛驾风，怒号翻空，是能名吾斋矣；是斋之西，湖光 翠迷，云飞鸟啼，是能名吾斋矣；是斋之北与其麓，鳞比万屋，人物往复，啾啾碌碌，是能 名吾斋矣。有嘲曰：既曰莫能名，又曰是能名，何其立说之无常?简曰：常。淳熙乙巳仲春 记。
游龙井记 程  珌 
余旧读《秦太虚笔记》，谓元丰二年中秋后一日，自吴兴过杭还会稽。龙井辨才法师以书招其入山。出郭日已夕。航湖到普宁，遇参寥道人，相与杖策并湖而行，出雷峰，度南屏，濯足于惠因涧。入灵石坞，得支径，上风篁岭龙井亭，酌亭据石而饮之。自普宁凡经佛寺十数，寂不闻人声。旁庐舍或灯火隐显，草木深郁，流水激激悲鸣，殆非人间也。行二鼓，至寿圣院，谒辨才于潮音堂。明日乃还。余读其辞，想其事，甚欲一追故步者，不记几年矣。乃辛巳岁立春，出清波门，经净慈寺，过白莲院，上风篁岭，谒龙祠，酌龙井，遂至辨才塔。饭于月林。月林，辨才所庐也。主僧出范文正、东坡、栾城、参寥、辨才遗像，及坡遗辨才水墨罗汉八轴，轴皆二像，仁皇飞帛四字，与南唐草字四纸。已而酌泉瀹茗，复汲二盎以归。径旁佛舍，多不知名。独白莲为近，晚不暇入。四山多怪石，如乱云，如虎豹。下视西湖如盘，狭处仅若带。沿路居民，视昔不加密。炊烟续相望，润泉如故。但太虚乃宵征，所不见者，怪石与西湖及炊烟耳。元丰距今百三十七年矣，人事几变，而景物则宛然当时，可为太息!辨才结庐，今为广福寺。一山屹然内向，故备录以告来游者。若水、若曾、若愚侍， 东家周叔向俱。
桐庐县桐君祠记 楼 钥
荆州多荆，蓟州多蓟，豫章以木氏者，酸枣以棘名邦。兹邑以一桐之大，垂盖如庐，古有隐者，采药求道于此，或问其姓，则指桐以示之，人因称为桐君。故桐江、桐溪、桐岘，皆因此而得名。既以为县，又因以名郡焉。大溪澄澈横其前，又一溪出天目，至此而会。一山岿然，耸于溪之东，林樾秀润，号小金山，上有祠宇肖君之像，盖一方之绝境也。新婺州贰车詹君乂民以书来曰：家本严陵郡中，慕桐君之高风，来寓邑下，念古祠之芜废，思有以兴起之未能也。邑尉赵君某公余为一新，士民称美，思有以登载传后，求记于余。昔示冠时尝侍亲过其下，虽甚爱山水之清淑，曾不能登嵲嶭，以致一觞一荐，徒颂卢公赞元招仙之词而去之，至今犹属梦境也。夫所谓隐者，正欲逃名于世。严之高士有三人焉：子陵隐于汉，风节最高，而其名终不可泯；方干隐于唐，又以诗显；桐君不知为何人，身既隐而姓氏竟不传，其殆最优乎!余既喜詹、赵二君之好事，有契夙心，因并书之俾刻焉。
观潮 周 密
浙江之潮，天下之传观也。自既望以至十八日为最盛。方其远出海门，仅如银线，既而渐近，则玉城雪岭，际天而来，大声如雷霆，震撼激射，吞天沃日，势极雄豪。杨诚斋诗云：“ 海涌银为郭，江横玉系腰”者是也。每岁，京尹出浙江亭教阅水军，艨艟数百，分列两岸， 既而尽奔腾分合五阵之势，并有乘骑、弄旗、标枪、舞刀于水面者，如履平地。倏尔黄烟四起，人物略不相睹，水爆轰震，声如崩山。烟消波静，则一舸无迹，仅有敌船为火所焚， 随波而逝。吴儿善泅者数百，皆披发文身，手持十幅大彩旗，争先鼓勇，溯迎而上，出没于鲸波万仞中，腾身百变，而旗尾略不沾湿，以此夸能。而豪民贵宦，争赏银彩。江干上下十余里间，珠翠罗绮溢目，车马塞途，饮食百物皆倍穹常时，而僦賃看幕，虽席地不容闲也。禁中例观潮于“天开图画”，高台下瞰，如在指掌。都民遥瞻黄伞雉扇于九霄之上，真若箫台蓬岛也。选录《武林旧事》
登西台恸哭记 谢 翱
始，故人唐宰相鲁公开府南服，予以布衣从戎。明年，别公漳水湄。后明年，公以事过张睢阳庙及颜杲卿所尝往来处，悲歌慷慨，卒不负其言而从之游。今其诗具在，可考也。
予恨死无以藉手见公，而独记别时语。每一动念，即于梦中寻之。或山水池榭、云岚草木， 与所别之处及其时适相类，则徘徊顾盼，悲不敢泣。又后三年，过姑苏。姑苏，公初开府旧 治也。望夫差之台而始哭公焉。又后四年，而哭之于越台。又后五年及今而哭于子陵之台。
先是一日，与友人甲乙若丙约，越宿而集。午，雨未止，买榜江涘。登岸谒子陵祠，憩祠旁僧舍。毁垣枯甃，如入墟墓。还，与榜人治祭具。须臾雨止，登西台，设主于荒亭隅，再拜 跪伏祝毕，号而恸者三，复再拜起。又念予弱冠时，往来必拜谒祠下。其始至也，侍先君焉 。今予且老，江山人物眷焉若失，复东望，泣拜不已。有云从西南来，渰浥浡郁，气薄林木，若相助以悲者。乃以竹如意击石，作楚歌招之曰：“魂朝往兮何极?暮归来兮关塞黑。化为朱鸟兮有咮焉食?”歌阕，竹石俱碎。于是相向感唶 ，复登东台，抚苍石，还憩息于榜中。榜人始惊予哭，云：“适有逻舟之过也，盍移诸?”遂移榜中流，举酒相属，各为诗以寄所思。 薄暮，雪作风凛，不可留，登岸宿乙家。夜复赋诗怀古。明日，益风雪，别甲于江，予与丙 独归。行三十里，又越宿乃至。其后，甲以书及别时来言：是日风帆怒驶，逾久而后济，既 济，疑有神阴相以著兹游之伟。予曰：呜呼!阮步兵死，空山无哭声且千年矣!若神之助固不可知；然兹游亦良伟，其为文词因以达意，亦诚可悲已。
予尝欲仿太史公著《季汉月表》，如秦楚之际。今人不有知余心，后之人必有知余者。于此宜得书，故记之以附《季汉》事后。时先君登台后二十六年也。先君讳某字某，登台之岁在乙丑云。
○元
天目山谶 刘一清
临安都城，其山肇自天目。谶云：“天目山前两乳长，龙飞凤舞到钱塘。海门一点巽山小，五百年间出帝王。”钱氏出国，世臣事中朝，不欲其说之著，更其末云：“异姓王”以迁就之。高宗驻跸，其说始验。仰视吴山，如卓马立顾。绍兴间，望气者以为有郁葱之符。秦桧专国，心利之，请以为赐第，其东偏则桧家庙，西则格天阁之故基。桧死，熺犹恋恋，请以弟常州倅烜为光禄丞，留隶家庙。言者罢烜，并迁庙主于建康，遂空其室焉。高宗倦勤，即其 地筑宫曰“德寿”，后又更名曰“重华”，曰“慈福”，曰“寿慈”，凡四易名。至于咸淳 甲戌，天目山崩，则百年王气亦终于此矣。选录《钱塘遗事》
十里荷花 刘一清
孙何帅钱塘，柳耆卿作《望海潮》词赠之云：“东南形胜，三吴都会，钱塘自古繁华。烟柳画桥，风帘翠幕，参差十万人家。云树绕堤沙，怒涛卷霜雪，天堑无涯。市列珠玑，户盈罗绮，兑豪奢。重湖叠巘清佳，有三秋桂子，十里荷花。羌管开晴，菱歌泛夜，嬉嬉约叟莲娃。千骑拥高牙，乘醉听箫鼓，吟赏烟霞。异日图将好景，归去凤池夸。”此词流播，金主亮闻之，欣然有慕于“三秋桂子、十里荷花”，遂起投鞭渡江之志。近时谢处厚诗云：“谁把杭州曲子讴，荷花十里桂三秋。那知卉木无情物，牵动长江万里愁。”余谓此词虽牵动长江之愁，然湖山之清丽，使士大夫流连于歌舞嬉游之乐，遂忘中原，是则深可恨耳!因和其诗 云：“□□快剑是清讴，牛渚依然一片秋。却恨荷花留玉辇，竟忘烟柳汴宫愁。”盖靖康之 乱，有题诗于旧京宫墙云：“依依烟柳拂宫墙，宫殿无人春昼长。”选录《钱塘遗事》
天目山大觉正等禅寺记 奉敕撰 赵孟頫
延祐三年四月十有九日，三藏法师般刺那室利言：“臣僧往年游江南，历禅刹多矣；独天目山大觉正等寺为高峰妙禅师道场，地势清高，人力壮伟，实杭州一大伽蓝。而高峰之道，远续诸祖，座下僧常数十百人，皆清斋禅定，有古丛林之风。高峰既寂，其教至于今不少衰，触寺未有记载之文。臣僧请下文学之臣文之，以刻诸石，诚圣世一盛事也。”于是诏臣孟頫：“汝为文以记之。”臣谨按，天目山在杭州於潜县，为浙右群山之宗。 《图经》云，广八百里，高三万余尺，界乎杭、湖、宣城之间，穷岩幽壑，雪古云深，仙人神龙之所窟宅。大觉正等禅寺，居山之莲花峰。高峰禅师名原妙，吴郡吴江人，早得法于雪岩钦公，临济十七世孙，尽得瞿昙氏灵明真觉之要，行业孤峻，机用险绝，影不出山者三十年，道风日驰远方。学徒如西域、南诏，不远数万里，云臻水赴，师悉拒不纳，至栖岩席草以依师。至元辛卯，故两浙运使臣瞿霆发，向师道望，谒师于狮子岩之死关，仰扣玄音，心领神悟，恍若宿契，叹禅衲之至无所於容，慨然有建寺之志。乃割臣庄，先后凡二百顷有畸，及买山田若干，指其岁人，首创梵宇。命嗣法沙门祖雍洎久参上首，弟子等各尽才能以董其役。当是时，山灵地媪见闻惊异，大奋神功，搜奇材，揭巨石，不容有所藏而献之。阅五年，则厨库、大殿，轮奂参差，宛如天降。师知时至，嘱祖雍摄住持而告寂焉。众心悲感，檀户益张，走斧飞斤，鼓舞群力，千楹万础，海涌云腾，与夫雕锼髹饰，陶冶丹雘，百尔咸臻。大德庚子，成宗皇帝首降玉音，作大护持。至大戊申，缔构之功，充扩大备，高阁周建，长廊四起，飞楼涌殿之雄丽，广堂邃宇之靓深，像设鼓钟之伟奇，金绳宝铎之严整，凡庖湢寮舍、床榻器用，所求皆足。是岁开堂，臣霆发大营斋馔，烟包云衲，遐迩奔凑，会者数万指。坐立围绕，禅影山齐，梵音雷动，人天交赞，得未曾有。臣闻觉树垂阴，昙华现瑞，以甘蔗种哀悯群迷，乘积生大愿轮，不起寂场，遍入尘刹，未摇舌本，大阐玄音。其声光震耀，虽日丽霆轰，不可为比。道场塔庙，曾不期建立，而二千余年，后先出兴。凡大林深薮，睹史夜摩，忽从地涌。惟罔知所自者，既疑且骇，异议纷然。殊不知大愿轮中真实种子，时缘既偶，如春发荣，万卉千葩，不知其萌而萌矣!尝考竺坟，觉之为义，有始有本，有顿有圆。惟破有法王坐灵鹫山，坚秉化权，目之为大觉。已而饮光传之，曹溪唱之，临济握金刚王剑以振之。高峰得此而迹愈晦，声愈彰，能大其家世。臣霆发慕此，而割膏腴，树禅宫，曲尽施心，了无难色，信大觉之念如此。以之寿国脉，祝圣算，隆佛运，利含识，不亦宜乎!或谓：“翠竹黄花尽真如体，白云青嶂咸大觉场，生佛未具已前，不曾欠少，岂待梯空架险、破山压石而为之耶?”对曰：“道场之兴，觉其所以迷也。迷之不反，安知尘沙法界为大觉场?其或徇缘而趋胜，逐境以滋尘，既昧觉因，转增迷倒，佛化岂若是哉！”遂并书之以为记。
浙江潮候  陶宗仪
浙江，一名钱唐江，一名罗刹江。所谓罗刹者，江心有石，即秦望山脚，横截波涛中，商旅船到此，多值风涛所困而倾覆，遂呼云。此事见吴越时僧《赞宁传》载中。其昼夜二潮甚信，上人以诗括之曰：“午未未未申，申卯卯辰辰，巳巳巳午午，朔望一般轮。”此昼候也。初一日午未，初二日未初，十五日如初一，夜候则六时对冲，子午丑未之类。汉东宣伯褧先生昭尝作《浙江潮候图说》云：“大江而东，凡水之入于海者，无不通潮，而浙江之潮独为天下奇观，地势然也。浙江之口，有两山焉，其南曰龛山，其北曰赭山，并峙于江海之会，谓之海门。下有沙潭，跨江西东三百余里，若伏槛然。潮之入于浙江也，发乎浩渺之区，而顿就敛束，逼碍沙潭，回薄激射。折而趋于两山之间，拗怒不泄，则奋而上隮，如素蜺横空，奔雷殷地，观者胆掉，涉者心悸，故为东南之至险，非它江之可同也。原其消长之故者，曰天河激涌，曰地机翕张。揆其晨夕之候者，曰依阴而附阳，曰随日而应月。地志涛经，言殊旨异，胡可得而一哉?盖圆则之运，大气举之，方仪之静，大水承之，气有升降，地有浮沉，而潮汐生焉。月有盈虚，潮有起伏，故盈于朔望，虚于两弦，息于朓朒肭，消于朏魄，而大小准焉。月为阴精，水之所在，日为阳宗，阴之所从。故昼潮之期，日常加子，夜潮之候，月必在午，而晷刻定焉。卯酉之日，阴阳之交，故潮大于余月。大梁析木，河汉之津也。朔望之后，天地之变，故潮大于余日。寒暑之大，建丑未也。一晦一明，再潮再汐，一朔一望，再虚再盈，天一地二之道也。月经于上，水纬于下，进退消长，相为生成，历数可推，毫厘不爽，斯天地之至信，幽赞于神明，而古今不易者也。杭之为郡，枕带江海，远引瓯闽，近控吴越，商贾之所辐凑，舟航之所骈集，则浙江为要津焉。而其行止之淹速，无不毕听于潮汐者。或违其大小之信，爽其缓急之宜，则必至于倾垫底滞，故不可以不之谨也。某承乏兹郡，属兵革未弭之秋，信使之往来，师旅之进退，虽期会纷纭，边陲警急，必告之曰：‘谨候潮汐，毋躁进以自危。’然而迹累肩摩，晨驰夕骛，有不能人喻而户说之者。考之郡志，得《四时潮候图》，简明可信，故为之说，而刻石于浙江亭之壁间，使凡行李之过此者，皆得而观之，以毋蹈夫触险躁进之害，亦庶乎思患而预防之之意云。”此说博极群书，辞理超诣，而古今之论潮候者，盖莫能过之矣。因并录之。
钓台记  方  回
朋友之益，莫大于道德之泽无穷。先生以足加帝腹，时年六十余，光武年三十五，盖年长以倍之老友，非耿邓少年时相遇也。能取友然后知讲学，知讲学然后大明理，大明理然后善处士。驱云台之彦膺赤伏之符，博约丽习，有自来矣。然天地之间海田陵谷，汉之为汉，今复安在?建武以来，寝庙宫府为烟为埃，岂复有过而问之者?先生钓游故处，更几兵火，巍然如昨岁，正如兆困敦。东平府严公忠杰提师次于桐濑，自以为先生之裔孙，输钱粟饰祠像而一新之。予谓先生之生也，以薰陶之余力，能使潜龙故人起布衣，有天下；其没也，一渔翁之居常存，虽万乘帝王弗逮。故歌《伐木》之章，则知牧野之出师不如磻溪之问道；赋《黍离》之什，则知宗庙之盛业不如首阳之清风。朋友之有益于人，而道之不泯于后世如此哉!
○明
夕佳楼记  徐一夔
夕佳楼，在杭之南山演福教寺。寺有明净塔院，盖佛海大师之徒窆其师爪发之所。院有东、西二楼，夕佳盖西楼也。其地右瞰澄湖，左挹高峰；二麦岭在其前。每日轮西下，余光返照，徘徊于林岫之间，烟霏霞气，乍浓乍淡，五色相鲜，虽精绘事者不能貌——是所谓“夕佳”者也。
昔在至正中，佛海之大弟子海慧法师，继公以硕德重望，唱道大方而归，遂居兹楼，与黄文献公溍、张外史雨为方外友。二老既至，海慧辄相携登楼，揽观景物，鬻茶赋诗，久之而去。其后，欧阳文公玄持节过杭，亦造兹楼访海慧，见景物如前所云，为书“夕佳”二字，而夕佳之名始著。
洪武初元，今具庵法师圮公来主演福。时寺已毁，惟夕佳独存。其徒请曰：“吾师为佛海之孙，海慧之嗣，寓席兹楼，以淑吾徒为宜。”法师从其请。方袍之士来传天台之学者踵至。余尝过之，法师肃余至楼上，见山中景物，固不殊昔，而摩抚前人之遗墨，而想其风流来往之迹不可复得，盖尝为之赋之而感慨系之矣。
居无几何，今天子大建法会于蒋山，召起江南高僧说法示众。法师被召，敷扬教典三昼夜，竣事而还，仍寓夕佳。十年冬，上以天下之为浮屠者多昧佛理，将注释《心经》、《金刚般若》、《楞伽》三经使习之。时季潭泐公主天界之席，以法师荐，遣使即夕佳，起法师赴阙。上问三经大意，奏对称旨，诏与泐公共领注释之事。阅七月书成，进经御览，奖谕谆至，遂命刊行。上初留法师咨问法要，既又不欲违其山林之志，召至便殿赐馔，有旨命还山。寻敕有司给舟，且出内库钞十五贯为道里费，送至山中。一时林岫改观，山童谷叟，莫不指为宠光所及。
其徒以法师光膺帝眷，恢宏佛祖之道，召命荐至，皆起自夕佳，期亦兹楼之有遇也，不可无述，以示将来。有如上人者，谒余，具道所以，请著楼记。余也汩没世俗，莫知所以记。间者入山，尝从法师问佛法大意。法师以谓：“吾宗大旨，期于去昏即明，去散即静。故修证之法，指日为观。送想于落日之表，所以臻实际也。”吾尝念法师之所以语我者，则所谓夕佳之旨，其在兹乎!以此观之，法师殆将尽空世相，不有其有。若夫兹楼之遇与否，岂其志之所存?而吾世谛文字，亦何足以溷之也。虽然，上人之意，不可以虚辱也，乃为之记。
吴公堤记  陈  观
吴公堤，古春江堤也。不言春江而言今名，县令吴侯所筑，民为是名，示不忘也。按志，富春居杭上游，背山面江，下通钱塘。潮汐往来，上接衢、婺、睦、歙，诸水会流，每天风撼涛，奔溃激射，号为险绝。矧自观山起，至苋浦桥止，东西三百余丈，适当邑城之南，其捍潮御浪，惟筑堤为可备。前代兴废，未暇究论。
自唐万岁登封元年，县令李浚所筑者，去旧城一百步许，迄今数百余年，而雨洗风淘，堤因以坏，渐逼城居，为患不小，民日以忧。前为县者，多后其事。宣德乙卯，侯始来治兹邑，抚字之暇，顾慈颓地，慨然兴怀。因与僚佐议政治所先，莫此为最，当亟修举。乃具词上闻，得允所言。会岁歉，未遑也。正统四年，秋谷既登，方将鸠工督匠，值所司别筑钱塘江岸，征役徒，伐巨石，动以千计，几寝是事。独富春以侯请得免，遂专力修筑，民在欢悦。经始于是年十月八日，乃率父老遍历江浒，验里分肥瘠，限以丈尺多寡，使得人平力均。于是，夫匠云集，桩石山积。复新授方略，定立三级，下承以桩，上叠以石。布置得宜，事易工省，不再阅月，厥工告成，上坚下固，俨若天造。
竣事之日，里父老子弟相与语曰：“昔为狂澜百尺之冲，今遂安居乐土之愿。伊谁之力欤?我侯之力也!”语竟，因以侯姓易堤之名。余曰：“宜然。”复征余文，以记其兴筑颠末。
窃惟官府起大兴作，用大力役，事有便于民、利于众者，虽劳不怨。筑堤，重事也，然在防遏水患，奠安民居，出于众人之所同愿，故用工虽大而民不劳，成功虽速而人不怨。使数百年已坏之遗业，一旦为千百人家之保障，盖有以见侯之举在于为民，而不在于为名也。虽然，地不自名，必因人而后名。昔苏子瞻守杭，筑堤西湖，名曰“苏堤”，亦因人而得名。今堤从侯姓，由前人起之也，庸害于理乎?
侯名堂，字允升，饶州乐平人，由进士发轫仕途，凡见诸行事，一本于明体适用，兴废举坠。境内一新，皆民事所当为者。他日人思侯绩，因而得名者多，又不限一堤云。
荆州府学教授致仕陈观记。
建镇海楼记  商  辂
镇海楼，雄据吴山之麓，实浙藩更漏警众之所。其制：甃石为台，中为券洞，横跨市衢，下通车马，如城阙然。上建巍楼，层檐翚飞，与山并峙。考之图志，盖创始于吴越钱氏，号朝天门。宋南渡，改曰拱北楼。至我朝，始更名镇海楼。天下潮汐，惟钱塘为异，奔激震荡，势欲摧山。是楼左瞰海门，每鼍鸣鲸吼，隐隐寥廓，天吴罔象，将俯首退听，镇海之义，殆取诸此。成化甲午春三月，民居弗戒于火，楼被延爇。镇守太监李公义，谋诸巡按御史吴君文元，暨三司长贰，发帑藏余积，市良材，募善工，简在官之徒众，委干办之属职，爰辟旧址，而加新构焉。台基四围，琢石包砌，既坚且厚，高计三丈五尺，东西十四丈，南北八丈九尺。东北隅叠石为级，再折而上。楼起三层，檐高五丈三尺，间计十一，柱计百，广十二丈，深六丈六尺。栏楯周遭，砖垣重缭，涂绘藻饰，靡不应法。楼东西各建平房三间，东置铜壶漏刻，西祀金鼓神祇。楼之上，巨钟鼖鼓，左右悬架，高宏壮丽，度越前规。经始于是年五月，落成于明年乙未十月。佥谓是役，费皆公出，力不烦民，宜有记载，以彰伟绩。于是左布政使宁君良、按察司戴君拱，相与具事状，介左通政何君琮，属予以记。夫忧谯之设，刻漏具焉，所以定晨昏，警作息，诚治道所当先也。昔萍乡善政，观风者有取于更鼓分明，其知所重哉。矧镇海为楼，所系非一，今兹缔构既新，景象亦新，以至民物之视听，一出于新。将见海若效顺，怒涛怙息，民居宴然，夜柝弗警，则镇守守土之功及于一方者，不亦多矣乎!予浙人也，喜闻而乐道之，于是乎言。
镇海楼记(代胡宗宪作)  徐  渭
镇海楼，相传为吴越王钱氏所建，用以朝望汴京，表臣服之意。其基址楼台，门户栏楯，极高广壮丽，具载别志中。
楼在钱氏时，名朝天门；元至正中，更名拱北楼；皇明洪武八年，更名“来远”。时有术者病其名之书画不祥，后果验，乃更今名。火于成化十年，再建，嘉靖三十五年九月又火。
予奉承命总督直浙闽军务，开府于杭，而方移师治寇，驻嘉兴。比归，始与某官某等谋复之。人有以不急病者，予曰：
“镇海楼建当府城之中，跨通衢，截吴山麓，其四面有名山大海江湖潮汐之胜，一望苍茫可数百里，民庐舍百万户，其间村市官私之景不可亿计，而可以指顾得者，惟此楼为杰特之观。至于岛屿浩眇，亦宛在吾掌股间。高翥长骞，有俯压百蛮气。而东夷之以贡献过此者，亦往往瞻拜低回而始去。故四方来者，无不趋仰以为观游的。如此者累数百年，而一旦废之，使民怅然若失所归，非所以昭太平，悦远迩。
非特如此已也。其所贮钟鼓刻漏之具，四时气候之榜，令民知昏晓，时作息，寒暑启闭，桑麻种植渔佃，诸如此类，是居者之指南也。而一旦废之，使民懵然迷所往，非所以示节序，全利用。
且人传钱氏以臣服宋而建此，事昭著已久，至方国珍时，求缓死于我高皇，犹知借鏐事以请。诚使今海上群丑而亦得知钱氏事，其祈款如珍之初词，则有补于臣道不细。顾可使其迹湮没而不章耶?予职清海徼，视今日务莫有急于此者，公等第营之，毋浚征于民而务先以己。”
于是予与某官某某等捐于公者计银凡若干，募于民者若干，遂集工材，始事于某年月日。计所构：甃石为门，上架楼，楼基叠石高若干丈尺，东西若干步，南北半之，左右级曲而达于楼，楼之高又若干丈，凡七楹，础百，巨钟一，鼓大小九，时序榜各有差，贮其中，悉如成化时制，盖历几年月而成。
始楼未成时，剧寇满海上，予移师往讨日不暇，至于今五年；寇剧者擒，来者遁，居者慑不敢来，海始晏然，而楼适成，故从其旧名曰“镇海”。
严  滩  王叔承
由桐江抵七里滩，俗称七里龙。宋南渡，山水多称曰龙，取帝者象；又以堪舆家所谓龙脉也。龙之长七十里。谚云“有风七里，无风七十里”，言山泉迅疾，溯流者以风利帆驶而速也。龙口两岸并峙，人其中，左右两峰相逼，亘天拔起不绝。重袭处参差掩映，舟行移动，恍相互驰。水浸山足，旁足沙沚，或高壁削立，或崖石陡垂欲堕，或瀑布垂白壁。树多藤萝，野花藂挂，披拂行舟；或洼壑曲藏水村，或山村隐隐巅崖，鸡犬声如闻天上。舟人从岭半牵舟，或二里而折，或四里三五里而折。折则四山围合，如天竺陆径，舟行合中，如迷不可进退者。其前三江道中，山亦环舟而行者二百里许。然山势曼衍水空阔，或如湖汇，或包城廓，村聚肥饶，或桑田麦陇，日暮牛羊鹅凫散乱山坡，草泽野雉群飞，兔麛隐见，尽早暮忘逆行之涩，而山中之奇愈益结束矣。
记苏堤始末  杨  慎
东坡先生在杭州、颖州、许州，皆开西湖，而杭湖之功尤伟。其诗云：“我在钱塘拓湖渌，大堤士女争昌丰。六桥横绝天汉上，北山始与南山通。忽惊二十五万丈，老葑席卷苍云空。”诚诗史也，而注殊略。
今按《宋长编》云，杭本江海之地，水泉咸苦。唐刺史李泌，始引西湖水作六井，故井邑日富。及白居易，复浚西湖，所溉千余顷。然湖水多葑，近岁发而不理，湖中葑田积二十五万余丈，而水无几矣。连河失湖水之利，乃取给于江潮，潮浑浊多淤，河行阛阓中，三年一淘，为市井大患，而六井亦几废。公始至，浚茅山、盐桥二河，以茅山一河专受江潮，以盐桥一河专受湖水。复造堰闸，以为湖水蓄泄之限，然后潮不入市。间至湖上，周视之，久曰：“今愿去葑田。葑田如云，将安所置之?湖南北三十里，环湖往来，终日不达。若取葑田积之湖中，为长堤以通南北，则葑田去而行者便矣。”堤成，杭人名之曰“苏公堤”云。合是观之，则公之有功杭人大矣!余昔在京，问之杭之士大夫，亦不知，今阅公诗注亦略，故详注之。
呜呼!治水之难久矣。宋之世，修六塔河、二股河。安石以范子渊、李仲昌专其事，听小人李公义、宦官黄怀忠之言，用铁龙爪、浚川耙，天下皆笑其儿戏。积以数年，糜费百万之钱谷，漂没数十万之丁夫，迄无成功，而犹不肯止。至其绩败功圮，而奸臣李清臣为考官，犹以修河问策，欲掩护之，甚矣!宋之君臣愚且憨也。视东坡杭焙郏皇轮洌廾影俳穑砂偈乐Γ湔轮牛裰故妒绷骱?公欲凿石门山运河，以避浮山之险，当时妒者尽力排之。又欲于苏州以东，凿挽路，为千桥，以迅江势，亦不果用，人皆恨之。噫!难平者事，古今同一慨云。
西湖帝王宅  郎  瑛
吾杭西湖，山水之秀甲天下，杭人之英俊，乃所孕毓。故湖涸而于肃愍公被戮，湖水平堤而状元出。予尝往来于中，戏语人曰：“此湖四山围合，东逼于城，有能填湖作地，开移城郭，面江背山，以城中为明堂，皋亭、五云为其左右，真帝王之居也。”昨读《幕府燕谈》，五代时果有术者说钱鏐曰：“若填湖为宅，可王千年。此地不过百年也。”钱曰：“岂有千年帝王者哉?”因知古亦有如予言者。因忆使鏐如术者之言，则钱氏或绝，而继王者遂因其地而久焉，是亦谓之千年也。笔之以俟变迁。选录《七修类稿》
钱  塘  郎  瑛
钱塘之名，按《史记》，始皇浮江下丹阳，至钱唐。历代地志，亦有钱唐县令。至唐，避国号，始加土焉。《辍耕录》谓唐字从土，误矣。至以为以钱易土筑塘，避钱湖之水等事，《杭志》已辨其讹。考之《释文》：“唐，途也。”杭地五代以前，路止西北一带，逼近于钱湖，故谓钱塘耳。选录《七修类稿》
双投桥  郎  瑛
吾杭西湖南，人路曰长桥。《宋志》：“俗名双投桥。”昨读抄本《西湖竹枝集》，元富春冯士颐有词曰：“与郎情重得郎容，南北相看只两峰。请看双投桥下水，新开双朵玉芙蓉。”注以常有情人双投于桥，故长桥名双投。选录《七修类稿》
五山十刹  郎  瑛
余杭径山，钱塘灵隐、净慈，宁波天童、育王等寺，为禅院五山。钱塘中竺，湖州道场，温州江心，金华双林，宁波雪窦，台州国清，福州雪峰，建康灵谷，苏州万寿、虎丘，为禅院十刹。又钱塘上竺、下竺，温州能仁，宁波白莲等寺，为教院五山。钱塘集庆、演福、普福，湖州慈感，宁波宝陀，绍兴湖心，苏州大善北寺，松江延庆，建康瓦棺，为教院十刹。选录《七修类稿》
钱氏杭城门名  郎  瑛
钱鏐时，杭门十座。城自南秦望山，北抵夹城巷，东亘江干，西薄钱塘湖、霍山、范浦，凡七十里。曰朝天门，在吴山下，今镇海楼也；曰龙山门，在六和塔西；曰竹车门，在望仙桥东南；曰新门，在炭桥东；曰南土门，在荐桥门外；曰北土门，在旧菜市门外；曰盐桥门，在旧盐桥西；曰西关门，在雷峰塔下；曰北关门，在夹城巷；曰宝德门，在艮山门外无星桥。盖时城垣南北展而东西缩，故曰腰鼓城。选录《七修类稿》
飞来峰  郎  瑛
杭飞来峰在两山之最秀者，其名因晋咸和元年西天僧慧理登山叹曰：“此是中天竺灵鹫之小峰，不知何年飞来。”至今名之。记忆《说郛》中不知何书所载，以为越王时飞来，不知何据也。又有人作一对云：“飞峰一动不如一静，念佛求人不如求己。”亦佳。飞峰之说，恐亦荒唐，后世又于峰洞中多镌佛像以镇，虑复飞去，此尤荒唐之甚也。选录《七修类稿》
西湖竹枝词  郎  瑛
竹枝词本夜郎之音，起于刘朗州，盖《子夜歌》之变也，实有风人骚子之遗意。故杨廉夫云：“制竹枝词者，不犹愈于今之乐府乎?”吾杭西湖有《竹枝词》一帙，乃廉夫为唱，一时诗人和者，惜无刻本。予祖母之姑亦有一词于上，昨见瞿存斋《诗话》，论其二章，用意甚佳，惜不知姓氏。今补其姓氏于右，其诗云：“春晖堂上挽郎衣，别郎问郎何日归。黄金台高倘回首，南高峰顶白云飞。”又云：“官河绕湖湖绕城，河水不如湖水清。不用千金酬一笑，郎恩才重妾身轻。”前乃丹丘李介石字守道作，后乃富春吴复字见心作。其人间传诵“云归沙屿白，日出水城黄”，乃吴之警句也。选录《七修类稿》
金  鱼  郎  瑛
金鱼不载于诸书，《鼠璞》以为惟六和塔寺池有之。故苏子美《六和塔诗》云：“沿桥待金鲫，竟日独迟留。”东坡亦曰：“我识南屏金鲫鱼”，南渡后则众盛也。据此，始于宋，生于杭。今南北二京内臣有畜者，又异于杭。其红真如血色，然味比之鲋、鲫也远不及。杭又有金鲤，亦佳。二鱼虽有种生，或曰食市中污渠小红虫，见鲋之黑者变为金色矣。《桯史》又曰：“中都有豢鱼者，能变鱼色为金色。问其故，不肯言。然予甥家一沼，素无其种，偶尔一日，满沼皆金鲫。”此又不知何故，恐前二说非也。选录《七修类稿》
六和塔  郎  瑛
钱塘六和塔，在龙山江浒，建自宋开宝三年。高九级，五十余丈，阔数十围。盖以镇江潮也，后为方腊焚毁。绍兴二十二年，僧智昙重造，七层，高大虽减于前，亦两浙之塔无出其右者，故李文清诗云：“经行塔下几春秋，每叹无缘到上头。今日登临方觉险，不如归去卧林丘。”孙缙诗云：“阑槛倚云汉，身疑出上方。乾坤一指顾，吴越两销亡。”白廷玉诗云：“开殿生妙香，金碧森贝筵。应真俨若生，倒飞青金莲。”今皆不存矣。想至元复遭兵火，故今光砖巍然，四围损败，中木焦痕尚存，惟内可盘旋而上也。然在下望者，精神亦为之恍惚。塔内四壁俱凿佛像，有石刻吴道子观音佑圣之像。《金刚经》三十二份，乃北宋富弼、贾昌朝等各书一份。《四十二章经》乃南宋汤思退、虞允文等各书一章。宋名卿笔迹可半矣，亦奇物也。且圣帝不特笔妙，神灵处屡显于达官，不能尽述。惜离城二十余里，又在山巅，惟舟车过往，势难观览，知其悉者亦寡矣。选录《七修类稿》
八卦田看菜花  高  濂
宋之籍田，以八卦爻画沟塍圜布成象，迄今犹然。春时，菜花丛开，白天真高岭遥望，黄金作埒，碧玉为畴，江波摇动，恍自河洛图中分布阴阳爻象，海天空阔，极目杳然，更多象外意念。选录《四时幽赏录》
虎跑泉试新茶  高  濂
西湖之泉，以虎跑为最。两山之茶，以龙井为佳。谷雨前采茶旋焙，时激虎跑泉烹享，香清味冽，凉沁诗脾。每春当高卧山中，沉酣新茗一月。选录《四时幽赏录》
保叔塔看晓山  高  濂
山翠绕湖，容态百逞，独春朝最佳。或雾截山腰，或霞横树杪。或淡烟隐隐，摇荡晴晖；或峦气浮浮，掩映曙色。峰含旭日，明媚高彰。风散溪云，林皋爽朗。更见遥岑迥抹，柔蓝远岫，忽生湿翠，变幻天呈，顷刻万状。奈此景时值酣梦，恐市门未易知也。选录《四时幽赏录》
西溪楼啖煨笋  高  濂
西溪竹林最多，笋产极盛。但笋味之美，少得其真。每于春中，笋抽正肥，就彼竹下，埽叶煨笋，至熟，刀截剥食，竹林清味，鲜美莫比，人世俗肠，岂容知此真味?选录《四时幽赏录》
初阳台望春树  高  濂
西湖三面绕山，东为城市，春来树色新丰。登台四眺，浅深青碧，色态间呈，高下参差，面面迥出。或苒苒浮烟，或依依带雨；或丛簇山村，或掩映楼阁；或就日向荣，或临水漾碧。幽然会心，自多胸中生意；极目撩人，更驰江云春树之想。选录《四时幽赏录》
苏堤看新绿  高  濂
三月中旬，堤上桃柳新叶，黯黯成阴。浅翠娇青，笼烟惹湿，一望上下，碧云蔽空。寂寂撩人，绿侵衣袂。落花在地，步蹀残红，恍入香霞堆里，不知身外更有人世。知己清欢，持觞觅句，逢桥席赏，移时而前，如诗不成，罚以金谷酒数。选录《四时幽赏录》
三生石谈月  高  濂
中竺后山，鼎分三石，居然可坐。传为泽公三生遗迹。山僻景幽，云深境寂，松阴树色，蔽日张空，人罕游赏。炎天月夜，煮茗烹泉，与禅僧诗友分席相对，觅句赓歌，谈禅说偈。满空孤月，露浥清辉；四野轻风，树分凉影。岂俨人在冰壶，直欲谭空玉宇。寥寥岩壑，境是仙都最胜处矣!忽听山头鹤唳，溪上云生，便欲驾我仙去。俗抱尘心，萧然冰释，恐朝来去此，是即再生五浊欲界。选录《四时幽赏录》
飞来洞避暑  高  濂
灵鹫山下，岩洞玲珑，周回虚敞，指为西域飞来一小岩也。气凉石冷，入径凛然。洞中陡处高空若堂，窄处方斗若室，俱可人行无碍。顶处，三伏熏人，燎肌燔骨，坐此披襟散发，把酒放歌，俾川鸣谷应，清冷洒然，不知人世今为何月。顾我絺綌，不胜秋尽矣。初人体凉，再人心凉，深入毛骨俱凉哉!人间抱暑焦烁，虽啖冰雪不解，而严冬犹然者，勿令知此清凉乐国。选录《四时幽赏录》
湖心亭采莼  高  濂
旧闻莼生越之湘湖，初夏思莼，每每往彼采食。今西湖三塔基旁，莼生既多且美。菱之小者，俗谓野菱，亦生基畔，夏日剖食，鲜甘异常，人少知其味者，余每采莼剥菱，作野人芹荐，此诚金波玉液、青精碧荻之味，岂与世之羔烹兔炙较椒馨哉!供以水蔌，啜以松醪，咏思莼之诗，歌采菱之曲，更得呜呜牧笛数声，渔舟欸乃相答，使我狂态陡作，两腋风生。若彼饱膏腴者，应笑我辈寒淡。选录《四时幽赏录》
观湖上风雨欲来  高  濂
山阁五六月间，风过生寒，溪云欲起，山色忽阴忽晴，湖光乍开乍合。浓云影日，自过处段段生阴，云走若飞，故开合甚疾。此景静玩可以忘饥。顷焉，风号万壑，雨横两间，骇水腾波，湖烟泼墨。观处心飞神动，诚一异观哉!有时龙见，余曾目睹：龙体仅露数尺，背抹螺青，腹闪珠白，矫矫盘盘，滃云卷雨，湖水奔跳，奋若人立。浪花喷瀑，自下而升，望惊汩急漂疾，滂湃汹涌，移时乃平。对此水天浑合，恍坐洪濛空中，楼阁飞动，不知身在何所。因思上古太素，简朴无华，即是雨中世界。要知一切生灭本空，何尔执持念根，不向无所有中解脱?选录《四时幽赏录》
宝石山下看塔灯  高  濂
保叔为省中最高塔，七级燃灯，周遭百盏，星丸错落，辉煌烛天。极目高空，恍自九霄。中下灯影，澄湖水面，又作一种色相。霞须滉荡，摇曳长虹，夜静水寒，焰射蛟窟。更喜风清湖白，光彩俨驾鹊桥，得生羽翰，便想飞步绳河彼岸。忽闻钟磬半空，梵音声出天上，使我欲念色尘一时幻破，清净无碍。选录《四时幽赏录》
满家弄赏桂花  高  濂
桂花最盛处，惟南山龙井为多。而地名满家弄者，其林若墉若栉，一村以市花为业，各省取给于此。秋时策蹇，人山看花，从数里外便触清馥。人径，珠英琼树，香满空山，快赏幽深，恍人灵鹫金粟世界。就龙井汲水煮茶，更得僧厨山蔬野蔌作供，对仙友大嚼，令人五内芬馥。归携数枝作斋头伴寝，心清神逸，虽梦中之我，尚在花境。旧闻仙桂生自月中，果否?若向托根广寒，必凭云梯天路可折，何为常被平地窃去?疑哉!选录《四时幽赏录》
三塔基听落雁  高  濂
秋风雁来，惟水草空阔处择为栖止。湖上三塔基址，草丰沙阔，雁多群呼下集，作解阵息所。携舟夜坐，时听争栖竞啄，影乱湖烟。宿水眠云，声凄花日，基畔呖呖嘹嘹，秋声满耳，听之黯然。不觉一夜西风，使山头树冷浮红，湖岸露寒生白矣。此听不悦入耳，惟幽赏者能共之。若彼听鸡声而起舞，听鹃声而感变者，是皆世上有心人也。我则无心。选录《四时幽赏录》
胜果寺月岩望月  高  濂
胜果寺左，山有石壁削立，中穿一窦，圆若镜然。中秋月满，与隙相射，自窦中望之，光如合璧。秋时当与诗朋酒友，赓和清赏，更听万壑江声，满空海色，自得一种世外玩月意味。左为故宋御教场亲军护卫之所，大内要地，今作荒凉僻境矣。何如镜隙，阴晴常满，万古不亏，区区兴废，尽入此石目中。人世搬弄，窃为冷眼偷笑。选录《四时幽赏录》
水乐洞雨后听泉  高  濂
洞在烟霞岭下。岩石虚豁，谽谺邃窈，山泉别流，从洞隙滴滴，声韵金石；且泉味清甘，更得雨后泉多，音之清泠，真胜乐奏矣。每到，以泉沁吾脾，石嗽吾齿，因思苏长公云：“但向空山石壁下，受此有声无用之清流。”又云：“不须写入薰风弦，纵有此声无此耳。”我辈岂无耳哉!更当不以耳听以心听。选录《四时幽赏录》
北高峰顶观海云  高  濂
北高峰为湖山第一高处。绝顶环眺，目及数里。左顾澄湖，匣开妆镜，金饼晶荧；右俯江波，绳引银河，玉虬屈曲。前后城郭室庐，郊原村落，眇若片纸画图，鳞次黑白点点耳，雄哉目中之观哉!时间，日晷将西，海云东起，恍见霄雾溟蒙，朝烟霏拂，泄泄萦纡，英英层叠，横截半空，溷合无际，四野晚山，浮浮冥漠矣。即此去地千尺，离俗数里，便觉足蹑天风，著眼处，不知家隔何地。矧吾生过客，原无窐碍，何为受彼世缘束缚，不作尘外遐想。选录《四时幽赏录》
保叔塔顶观海日  高  濂
保叔塔，游人罕登其巅。能穷七级，四望神爽。初秋时，夜宿僧房，至五鼓起，登绝顶东望，海日将起，紫雾氤氲，金霞飘荡，亘天光彩，状若长横匹练，圆走车轮。或肖虎豹超骧，鸾鹤飞舞，五色鲜艳，过目改观，瞬息幻化，变迁万状。顷焉，阳谷吐炎，千山影赤，金轮浴海，闪烁荧煌，火镜浮空，曈昽辉映，丹焰炯炯，弥天流光，赫赫动地。斯时，惟启明在东，晶丸灿烂，众星隐隐，不敢为颜矣。长望移时，令我目乱神骇。陡然狂呼，声振天表，忽听筹报鸣鸡，树喧宿鸟，大地云开，露华影白。回顾城市，嚣尘万籁，滚滚生动。空中新凉逼人，凛乎不可留也。下塔闭息敛神，迷目尚为云霞眩彩。选录《四时幽赏录》
六和塔夜玩风潮  高  濂
浙江潮汛，人多从八月昼观，鲜有知夜观者。余昔焚修寺中，燃点塔灯，夜午，月色横空，江波静寂，悠悠逝水，吞吐蟾光，自是一段奇景。顷焉，风色陡寒，海门潮起，月影银涛，光摇喷雪，云移玉岸，浪卷轰雷，白练风扬，奔飞曲折，势若山岳声腾，使人毛骨欲竖。古云“十万军声半夜潮”，信哉!过眼惊心，因忆当年浪游，身共水天飘泊，随潮逐浪，不知几作泛泛中人。此际沉吟，始觉利名误我不浅。遥见浪中数点浮沤，是皆南北去来舟楫。悲夫!二字搬弄人间千古，曾无英雄打破，尽为名利之梦，沉酣风波，自不容人唤醒。选录《四时幽赏录》
西溪道中玩雪  高  濂
往年因雪霁偶人西溪，何意得见世外佳景。日虽露影，雪积未疏，竹眠低地，山白排云。风回雪舞，扑马嘶寒。玉堕冰柯，沾衣生湿。遥想梅开万树，目乱飞花，自我人迹远来，踏破瑶街十里，生平快赏，此景无多。因念雪山苦行，妙果以忍得成，吾人片刻冲风，便想拥炉醉酒，噫!恣欲甚矣。虽未能以幽冷摄心，亦当以清寒炼骨。选录《四时幽赏录》
登眺天目绝顶  高  濂
武林万山，皆白天目分发，故地钤有“天目生来两乳长”偈。冬日木落，作天目看山之游，时得天气清朗，烟云净尽，扶策蹑巅，四望无际。两山东引，高下起伏，屈曲奔腾，隐隐到江始尽，真若龙翔凤舞。目极匹练横隔，知为钱塘江也。外此茫茫，是为东海。几簇松筠，山僧指云：“往宋王侯废冢”。噫!山川形胜，千古一日，曾无改移，奈何故宫黍离，陵墓丘壑，今几变迁哉!重可慨也。选录《四时幽赏录》
除夕登吴山看松盆  高  濂
除夕惟杭城居民家户架柴燔燎，火光烛天。挝鼓鸣金，放炮起火，谓之松盆。无论他处无之，即杭之乡村，亦无此举。斯时，抱幽趣者，登吴山高旷，就南北望之，红光万道，炎焰火云，街巷分歧，光为界隔。聒耳声喧，震腾远近。触目星丸，错落上下。此景是大奇观。幽立高空，俯眺嚣杂，觉我身在上界。选录《四时幽赏录》
雪后镇海楼观晚炊  高  濂
满城雪积，万瓦铺银，鳞次高低，尽若堆玉。时登高楼凝望，目际无垠，大地为之片白。日暮晚炊，千门青烟四起，缕缕若从玉版纸中界以乌丝阑，画幽胜妙观，快我冷眼，恐此景亦未有人知得。选录《四时幽赏录》
《西湖游览志》总叙  田汝成
西湖，故明圣湖也，周绕三十里，三面环山，溪谷缕注，下有渊泉百道，潴而为湖。汉时，金牛见湖中，人言明圣之瑞，遂称明圣湖。以其介于钱唐也，又称钱唐湖。以其输委于下湖也，又称上湖。以其负郭而西也，故称西湖云。西湖诸山之脉，皆宗天日。天目西去府治一百七十里，高三千九百丈，周广五百五十里，蜿蟺东来，凌深拔峭，舒冈布麓，若翔若舞，萃于钱唐，而蝤崪于天竺。从此而南、而东，则为龙井、为大慈、为玉岑、为积庆、为南屏、为龙、为凤、为吴，皆谓之南山。从此而北、而东，则为灵隐、为仙姑、为履泰、为宝云、为巨石，皆谓之北山。南山之脉，分为数道，贯于城中，则巡台、藩垣、帅阃、府治、运司、黉舍诸署，清河、文锦、寿安、弼教、东园、盐桥、褚塘诸市，在宋则为大内、德寿、宗阳、佑圣诸宫，隐隐赈赈，皆王气所钟。而其外逻则自龙山，沿江而东，环沙河而包括，露骨于茅山、艮山，皆其护沙也。北山之脉分为数道，贯于城中，则臬台、分司诸署，观桥、纯礼诸市，在宋则为开元、景灵、太乙、龙翔诸宫，隐隐赈赈，皆王气所钟，而其外逻则自霍山，绕湖市半道红，冲武林门，露骨于武林山，皆其护沙也。联络周匝，钩绵秀绝，郁葱扶舆之气，盘结巩厚，浚发光华，体魄闳矣。潮击海门而上者昼夜再至。夫以山奔水导，而逆以海潮，则气脉不解，故东南雄藩，形势浩伟，生聚繁茂，未有若钱唐者也。南北诸山，峥嵘回绕，汇为西湖，泄恶停深，皎洁圆莹，若练若镜；若双龙交度，而颔下夜明之珠，悬抱不释；若莲萼层敷，柎瓣庄严，而馥郁花心，含酿甘露。是以天然妙境，无事雕饰，觌之者心旷神怡，游之者毕景留恋，信蓬阆之别墅，宇内所稀觏者也。六朝已前，史籍莫考，虽《水经》有明圣之号，天竺有灵运之亭，飞来有慧理之塔，孤山有天嘉之桧，然华艳之迹，题咏之篇，寥落莫睹。逮于中唐，而经理渐著。代宗时，李泌刺史杭州，悯市民苦江水之卤恶也，开六井，凿阴窦，引湖水以灌之，民赖其利。长庆初，白乐天重修六井，甃函、笕以蓄泄湖水，溉沿河之田。其自序云：每减湖水一寸，可溉田十五余顷；每一复时，可溉五十余顷。此州春多雨，夏秋多旱，若堤防如法，蓄泄及时，则濒湖千余顷，无凶年矣。又云：旧法泄水，先量湖水浅深，待溉田毕，却还原水尺寸。往往旱甚，则湖水不充。今年筑高湖堤数尺，水亦随加，脱有不足，更决临平湖，即有余矣。俗忌云：“决湖水不利钱塘。”县官多假他辞以惑刺史。或云鱼龙无托，或云茭菱失利。且鱼龙与民命孰急?茭菱与田稼孰多?又云放湖水则城中六井咸枯。不知湖底高，井管低，湖中有泉百道，湖耗则泉涌，虽罄竭湖水，而泉脉常通，乃以六井为患，谬矣。第六井阴窦，往往堙塞，亦宜数察而通之，则虽大旱不乏。湖中有无税田数十顷，湖浅则田出，有田者率盗决以利其私田，故函、笕非灌田时，并须封闭，漏泄者罪坐所由，即湖水常盈，蓄泄无患矣。吴越王时，湖葑蔓合，乃置撩兵千人，以芟草浚泉。又引湖水为涌金池，以入运河，而城郭内外，增建佛庐者以百数。盖其时偏安一隅，财力殷阜，故兴作自由。宋初，湖渐淤壅。景德四年，郡守王济增置斗门，以防溃溢，而僧、民规占者，已去其半。天禧中，王钦若奏以西湖为放生池，祝延圣寿，禁民采捕。自是湖葑益塞。庆历初，郡守郑戬复开浚之。嘉祐 间，沈文通守郡，作南井于美俗坊，亦湖水之余派也。元祐五年，苏轼守郡，上言：“杭州之有西湖，如人之有眉目也。自唐已来，代有浚治，国初废置，遂成膏腴。熙宁中，臣通判杭州，葑合才十二三，到今十六七年，又塞其半，更二十年，则无西湖矣。臣愚以为西湖有不可废者五：自故相王钦若奏以西湖为放生池，每岁四月八日，郡人数万集于湖上，所活羽毛鳞介，以百万数，为陛下祈福，若任其堙塞，使蛟龙鱼鳖，同为枯辙之鲋，臣子视之，亦何心哉!此西湖不可废者一也。杭州故海地，水泉咸苦，民居零落。自李泌引湖水作六井，然后民足取汲而生聚日繁。今湖狭水浅，六井渐坏，若二十年后，尽为葑田，则举城复食咸苦，民将耗散。此西湖不可废者二也。白居易开湖记云：蓄泄及时，可溉田千顷。今纵不及此数，而下湖数十里，菱芡禾麦，仰赖不赀。此西湖不可废者三也。西湖深阔，则运河取藉于湖水。若湖水不足，则必取藉于江潮。潮之所过，泥沙浑浊，一石五斗，不出三岁，辄调兵夫十余万开浚。而舟行市中，盖十余里，吏卒骚扰，泥水狼藉，为居民大患。此西湖不可废者四也。天下官酒之盛，未有如杭州者也，岁课二十余万缗。水泉之用，仰给于湖。若湖水不足，则当劳人远负山泉，岁不下二十万工。此西湖不可废者五也。今湖上葑田二十五万余丈，度用夫二十余万工。近者蒙恩免上供额斛五十余万石，出粜常平亦数十万石。臣谨以圣意斟酌其间，增价中米减价出卖，以济饥民，而增减折耗之余，尚得钱米一万余石、贯，以此募民开湖，可得十万工。自四月二十八日开工，盖梅雨时行，则葑根易动。父老纵观，以为陛下既捐利与民，活此一方，而又以其余弃，兴久废无穷之利，使数千人得食其力，以度凶年，盖有泣下者。但钱米有限，所募未广，若来者不继，则前功复堕。近蒙圣恩，特赐本州度牒一百道，若更加百道，便可济事。臣自去年开浚茅山、盐桥两河各十余里，以通江潮，犹虑缺乏，宜引湖水以助之，曲折阛阓之，便民汲取，及以余力修完六井、南井，为陛下敷福州民甚溥。”朝议从之。乃取葑泥积湖中，南北径十余里，为长堤以通行者。募人种菱取息，以备修湖之费，自是西湖大展。至绍兴建都，生齿日富，湖山表里，点饰浸繁，离宫别墅，梵宇仙居，舞榭歌楼，彤碧辉列，丰媚极矣。嗣后郡守汤鹏举、安抚周淙、京尹赵与CHOU（“筹”的古字）、潜说友递加浚理，而CHOU（“筹”的古字）与复因湖水旱竭，乃引天目山之水，自余杭塘达溜水桥，凡历数堰，桔槔运之，仰注西湖，以灌城市。其时君相淫佚，荒恢复之谋，论者皆以西湖为尤物破国，比之西施云。元惩宋辙，废而不治，兼政无纲纪，任民规窃，尽为桑田。国初籍之，遂起额税，苏堤以西，高者为田，低者为荡，阡陌纵横，鳞次作乂，曾不容刀。苏堤以东，萦流若带。宣德、正统间，治化隆洽，朝野恬熙，长民者稍稍搜剔古迹，粉绘太平，或倡浚湖之议，惮更版籍，竟致阁寝。嗣是都御史刘敷，御史吴文元等，咸有题请，而浮议蜂起，有力者百计阻之。成化十年，郡守胡浚，稍辟外湖。十七年，御史谢秉中、布政使刘璋、按察使杨继宗等，清理续占。弘治十二年，御史吴一贯修筑石闸，渐有端绪矣。正德三年，郡守杨孟瑛，锐情恢拓，力排群议，言于御史车梁、佥事高江，上疏请之，以为西湖当开者五。其略曰：杭州地脉，发白天目；群山飞翥，驻于钱唐。江湖夹抱之间，山停水聚，元气融结，故堪舆之书有云：“势来形止，是为全气，形止气蓄，化生万物。”又云：“外气横形，内气止生。”故杭州为人物之都会，财赋之奥区，而前贤建立城郭，南跨吴山，北兜武林，左带长江，右临湖曲，所以全形势而周脉络，钟灵毓秀于其中。若西湖占塞，则形胜破损，生殖不繁。杭城东北二隅，皆凿濠堑，南倚山岭，独城西一隅，濒湖为势，殆天堑也。是以涌金门不设月城，实寄外险，若西湖占塞，则塍径绵连，容奸资寇，折冲御侮之便何藉焉?唐、宋已来，城中之井，皆藉湖水充之，今甘井甚多，固不全仰六井、南井也；然实湖水为之本源，阴相输灌，若西湖占塞，水脉不通，则一城将复卤饮矣。况前贤兴利以便民，而臣等不能纂已成之业，非为政之体也。五代已前，江潮直入运河，无复遮捍。钱氏有国，乃置龙山、浙江两闸，启闭以时，故泥水不入。宋初崩废，遂至淤壅，频年挑浚。苏轼重修堰闸，阻截江潮，不放入城，而城中诸河，专用湖水，为一郡官民之利。若西湖占塞，则运河枯涩，所谓南柴北米，官商往来，上下阻滞，而闾阎贸易，苦于担负之劳，生计亦窘矣。杭城西南，山多田少，谷米蔬蔌之需，全赖东北。其上塘濒河田地，自仁和至海宁，何止千顷，皆藉湖水以救亢旱，若西湖占塞，则上塘之民，缓急无所仰赖矣。此五者，西湖有无，利害明甚，第坏旧有之业，以伤民心，怨读+言将起，而臣等不敢顾忌者，以所利于民者甚大也。部议报可，乃以是年二月兴工。先是，郡人通政何琮，尝绘西湖二图，并著其说，故温甫得以其概上请。盖为佣一百五十二日，为夫六百七十万，为直银二万三千六百七两，斥毁田荡三千四百八十一亩，除豁额粮九百三十余石，以废寺及新垦田粮补之。自是西湖始复唐、宋之旧。盖自乐天之后，二百岁而得子瞻；子瞻之后，四百岁而得温甫。迩来官司禁约浸弛，豪民颇有侵围为业者。夫陂堤川泽，易废难兴，与其浩费于已隳，孰若旋修于将坏?况西湖者，形胜关乎郡城，余波润于下邑，岂直为鱼鸟之薮，游览之娱，若苏子眉目之喻哉!按郡志，西湖故与江通，据郦道元《水经》及骆宾王、杨巨源二诗为证。窃谓不然。《水经》云：“渐江出三天子都，北过余杭，东入于海。”注云：“渐江，一名浙江，出丹阳黟县南蛮中，东北流至钱唐县，又东经灵隐山。山下有钱唐故县，浙江径其南，县侧有明圣湖。又东，合临平湖，经槎渎，注于海。”夫《水经》作于汉、魏时，已有明圣湖之号，不得于唐时复云湖与江通也。《水经》又言：“始皇将游会稽，至钱唐，临浙江，不能渡，乃道余杭之西津。”后人因此遂指大佛头为始皇缆船石，以征西湖通江之说，殊不知西津未必指西湖也。至于骆宾王灵隐寺诗有云：“楼观沧海日，门对浙江潮。”杨巨源诗有云：“曾过灵隐江边寺，独宿东楼看海门。”与《水经》所称浙江东经灵隐山相合，而西湖通江之说，泥而不解。夫巨源与乐天同时，使泥其诗以为江潮必经灵隐山以通西湖也，则明圣之号，不当豫立于汉、魏时，而乐天经理西湖时，未闻有江潮侵啮之患。况自灵隐山而南，重冈复岭，隔截江漘者，一十余里，何缘越度以入西湖哉?要之，汉、唐之交，杭州城市未广，东北两隅，皆为斥卤，江水所经。故今阛阓之中，街坊之号，犹有洋坝、前洋、后洋之称。所谓合临平湖，经槎渎，以入于海者，理或有之。若西湖，则自古不与江通也。乃今江既不径临平，绕越州而东注，而灵隐之南，吴山之北，斥卤之地，皆成民居，而古迹益不可考矣。
《政事录》序  海  瑞
君子何为而仕于人哉?天生一物，即所以生万物之理；故一人之身，万物之理无不备焉。万物之理备于一人，举凡天下之人，见天下之有饥寒疾苦者，必哀之；见天下之有冤抑沉郁不得其平者，必为忿之。哀之，忿之，情不能已，仕之所由来也。然君子居穷，应一身一家，其事易。及应举人官，事为胶葛，人为奸欺，日临于前，而不能操吾明且刚者以应之，谓能应事之善焉不可也。且身当利害得丧之冲，始于执义，终于舍义。随俗宾客之怂恿，室人之交谪，始于为人，终于舍人为己。初仕，良心扩充之，未能私心牿丧；而可哀可忿之在民者，与我不相关矣，吁，仕云乎哉!
瑞自海滨入中州之淳安县事，初阅册籍，民之逃亡者过半。问之，则曰疲困不能堪赋役，朴直不能胜奸强使之。而予之心恻然痛矣!剥人以媚人，多科而厚费使之，可为民忿，可为民慨之事，日临于目，日闻于耳。而吾不平之气，愤然生矣!问识者以所处方，则曰，在今日不可能也，在今日又不可为也；宁可刻民，不可取怒于上；宁薄下，不可不厚于过往。彼自为一说，而不能当于予心也。
尝欲自为一编，以记钱粮，以节财费，以酌事，使节文，昭国制日月之明，扩吾心体备万物之理，使淳得户晓焉。吏不能缘为奸弊，民得安其业，乐其生。予亦得以常目在之，俨有师法。而又念秀才发轫仕途，知识有几，将笔复辍，迟疑三年有奇矣!壬戌入觐归，缘道服思，恍如有得。因取故籍，参考博访，以订所思。自信或可以究竟利弊，粹乎圣贤中正之道，公己公人之理。我祖宗朝颁行画一之制，一毫世俗之论不与焉。民风士习，借此发明，回心而易向，或有在也夫。彼上司，彼过客，万物之理，赋予于造化，犹之我也，独无为民哀忿之心哉!时乎为己，见己不见人；一觉悟焉，而同归于道矣。
政之大者曰政，政之小者曰事；是帙淳之利弊，兼有巨细，因撮其要，名曰淳安政事录。予曩家贫，著严师教戒，以警昏怠。今政事有记，亦严师教戒意也!谆谆然，欲吾民去其竞利争胜，私己罔上之故，而以善新焉。是亦与吾民为严师教戒也。益己益人，举于是册，赖之其可得而已乎!用是梓之，复为序，以告吾民，使知是编之意。
《青溪诗集》序  徐  楚
青溪者，本歙县东乡永平新定里地，淳安之旧名也。建安之世，吴将贺齐，平定山越，乃置始新之县，隶郡新都。暨晋平吴，郡改新安，而县仍旧治。隋开皇间，郡废，而县以新安名。仁寿三年，郡称睦州。大业之初，改邑雉山之下。唐武德后，郡复为睦。文明元年，州号新安。厥后州治徙于建德，县名还淳，或名青溪，或名淳化，而后改为淳安矣。
盖歙睦二州，昔尝并建，既乃歙属徽州，并于直隶。而睦更为严，淳属如故。虽建置沿革时代不同，然江山人物见于名贤赋咏。如刘长卿之为司马，杜牧之为刺史，罗江东之登县楼，邢歙州之寄长卿，皆睦州新安，而实淳安之故地。第文翰事类志多阔略，观者不察，徒知今之歙郡为新安，而不知睦州之在新定，青溪一带之为新安江也。夫淳西界街口，遂名黄江，直达青溪，接桐庐，皆所谓新安江。李白诗称“青溪胜桐庐”者，是已。
窃观淳志凡例，谓诗文不关于淳者，一切削去。然沈约渡新安江诗，一统志载在淳安之下，县志果何所据，而竟削之?昔《程篁墩志新安文献》，恐未免有彼此牵制处。今姑以今昔名贤篇什，及其人其事，凡有关于淳者，则采录类分，以记其实；其志中不可存者，亦稍删之。闻有所得，敢窃附于诸篇之末，用志遗忘，以备采择。集名青溪，存旧史也。於乎!孔子观夏商之礼，而叹杞宋之无征，以文献不足故尔。愚生文献之邦，而不能存十一于千百，可不为深惧乎?尚冀我同志精择而嗣葺之，庶前辈流风余韵，为不泯也!
海刚峰先生去思碑记  徐廷绶
遗爱之思，昉于召南棠茇。迨汉史称何武，所居无赫赫名，去后常见思。维不徇名，所以思弗谖。君子于武，可以观政矣!今郡邑以去思碑者林立，求无愧于碑文所载者几何人?若我海侯，殆古之遗爱欤!其永孚民心去思有以也。侯讳瑞，号刚峰，南粤琼人。易直子谅，所志皆古圣贤德业。以名魁署教南平，丕著师范。戊午夏来令我淳，清修劲节，与民更始，移风易俗，厘弊肃纪。民初焉疑，既而翕然信；期年政通人和，颂声洋溢。至是移判嘉兴府，诸士民攀辕卧毂，垂泣拥留，而侯之驾不可延矣。佥谋锓石，备悉德政，以志无穷之思。
适余奉简书，便道归省，乡大夫士暨耆老辈，属余记之。余雅辱侯教泽，又淳民中被德尤深者，曷敢以不文辞。按余严所辖为邑六，淳据上游，为里八十有四，计境内山陵川谷居其半，为田者又十之三，有司百凡支应，取给于里甲。迩今倭变，差役派敛较昔数倍，小民每充役，至有倾产者。侯始至，愀然曰：“东南民力竭矣。盍苏诸!”嘉意经理，斟酌区画，皆有成法：谓使客络绎，冲疲不堪也，损夫役，节馈赠，以省送迎之烦。谓科课征人，吏私羡赢也，革分例，禁加耗，以杜侵渔之弊。谓催科严迫，困穷靡给也，舒期限，缓督责，以免称贷之累。岁节贺庆，用侈繁仪，于是严交际之防，却馈遗，遏苞苴，而请托无所乘。播越流离，民罔攸底，于是溥怀徕之惠，蠲负逋，申播告，而逃亡有所定。告讦纷争，民罹刑宪，于是宏钦恤之仁，轻箠扑，减纸赎，而冤蠢有所控。文献自昔，科第蝉联，时丁靡敝，是以有振作之典，精课试，优激赏，而士儒为之竞劝。棂星创始，兑面允宜，南易否乘，是以有修复之举，崇规制，设宫墙，而文运为之挽回。教场亭榭，湫隘倾颓，武备就弛，是以有创筑之工，辟区宇，时练训，而缓急为之有备。至于建社学以教子弟，浚濠渠以通水利，编保甲以备不虞，罢访察以安良善，发廪储以赈饥乏。凡设施措置，如《政事录》所志，更仆不能悉记。
若夫时之弗便，有志而未行，势之所拘，将为而见挠者，则当于侯之心求之。盖侯以仁爱忠诚之心，而励清介节省之行，布平易岂弟之政，舒徐优裕，若慈父母之育赤子焉，煦煦然不忍伤。故民于侯之未去也，若赤子之慕慈父母焉，依依然不能舍；既去也，若赤子之远慈父母焉，皇皇然无所归。学者思其作养，赋者思其均平，役者思其简便，讼狱者思其矜恕，困乏者思其缓抚，流移者思其安集。利有当兴，害有当除者，思其干济之才；困于奸宄，屈于豪武者，思其御辑之威。君子曰，于海侯可以观政矣!
虽然，侯之政在吾淳者，百代而为范；侯之泽在吾民者，百年而未艾。侯之心在民所未尽谅、众所不及知者，足以表天日，质鬼神而无愧。是故有孚惠德，有孚惠心，不市名而名垂不朽。百姓永受其福，而绎思勿谖。甘棠所说，何武有光哉。佥曰，然!遂命剞劂，以昭令德，以风有位。
春游西湖  袁宏道
西湖最盛，为春为月。一日之盛，为朝烟，为夕岚。今岁春雪甚盛，梅花为寒所勒，与杏、桃相次开发，尤为奇观。石篑数为余言：“傅金吾园中梅，张功甫家中故物也。急往观之!”余时为桃花所恋，竟不忍去湖上。由断桥至苏堤一带，绿烟红雾，弥漫二十余里。歌吹为风，粉汗为雨，罗纨之盛多于堤畔之草，艳冶极矣!
然杭人游湖止午、未、申三时，其实湖光染翠之工，山岚设色之妙，皆在朝日始出、夕舂未下，始极其浓媚；月景尤不可言，花态柳情，山容水意，别是一种趣味。此乐留与山僧游客受用，安可为俗士道哉!
湘湖  袁宏道
萧山樱桃、鸷鸟、莼莱皆知名，而莼尤美。莼采自西湖，浸湘湖一宿然后佳。若浸他湖便无味。浸处亦无多地，方圆仅得数十丈许。其根如荇，其叶微类初出水荷钱，其枝丫如珊瑚，而细又如鹿角菜。其冻如冰，如白胶，附枝叶间，清液泠泠欲滴。其味香粹滑柔，略如鱼髓蟹脂，而清轻远胜。半日而味变，一日而味尽，比之荔枝，尤觉娇脆矣。其品可以宠莲嬖藕，无得当者，惟花中之兰，果中之杨梅，可异类作配耳。惜乎此物东不逾绍，西不过钱塘江，不能远去，以故世无知者。余往仕吴，问吴人：“张翰莼作何状?”吴人无以对。果若尔，季鹰弃官，不为折本矣。然莼以春暮生，人夏数日而尽，秋风鲈鱼将无非是，抑千里湖中别有一种莼耶?
湘湖在萧山城外，四匝皆山。余游时；正值湖水为渔者所盗，湖面甚狭，行数里，即返舟。同行陶公望、王静虚，旧向余夸湘湖者，皆大惭失望。选录《越中杂记》
西湖游记  尹  伸
西湖之胜，旷者水也，秀者山也，幽者林径，奥者岩洞溪壑也。有告我游者曰：“湖游可一日尽，湖上诸山，浃旬不能殚也。”嗟乎，游人之觌面失此湖也，久矣。今夫山，骨于石，缛于林，灵于水。林之变，仅在四时，而石无变也。耳浮于目，目浮于足，山始擅其奥，身之所到，而山无奥矣。大凡峰翠岩光，目入常有余，身入常不足，登南峰但知北峰之美，登北峰亦然；然则山可三数日尽也。物之善变者，莫如水，云烟所生，峰壑取姿焉。故朝暮之变，晴雨之变，四时之变，人之所善于湖者同，而朝朝暮暮、晴晴雨雨、春春夏夏、秋秋冬冬之各有变，恐非箫鼓楼船者所易会也。由此言之，湖虽累月弥稔不能殚，而云尽之一日乎?
余武林之游，凡四十有五日。西溪横山，龙潭云栖，五日了之；南北诸峰，江上诸刹，吴山瑞石，四日了之。余日饮食起居，都寄金牛波面。早则辰巳，晚则申未，游人将散，而棹方勤；酒楼无烟，栖鸟无声，而棹始返。人所频到我亦时到者，锦塘、孤山也，湖山亭、净慈寺也；人所不到而我独到者，南之普度庵，西之里六桥、徐氏村也。最近莫如宝石，人多其累累，吾病其轮君+页。每西吾舟以顾之，排者欹，君+页者锐，势遂遒上，而执此以准诸山背面横侧之势，大率如此，此吾形势游也。青翰灵鶃，楼轩相接，丝肉骈阗，声容竞作，闺花语影，红粉歌尘，终日衎衎于风烟，而了不相涉，人喧亦喧，人艳亦艳，此吾宾王游也。长景初晴，人天俱霁，舟无小大，友无新故，程无远近，意之所到，草木生香，鸟慧鱼灵，都来亲狎。棹疲而步，步疲复棹。至于山啖红轮，波娇嫩碧，气以净而生妍，光因冶而反淡，人物为光气所转，作止都不自任，欲去不去，但唤奈何。虽情之所钟，于世颇远；眷此雀室，宁非迷楼?若乃梅时多雨，飘风终日，湖始波，波始声，水情始活，游情始壮，绮罗箫管始匿，渔蓑莼筏始见，此湖始专为吾辈所有，而湖上诸峰，出没于鬘云冷烟之中，偏全奇正，莫可端倪。其他市肆僧蓝，歌楼舞榭，柳堤竹屿，塔影桥虹，亦为烟水所转，摇曳模糊，别开生面。又或雨而或霁，霁而复阴，向之所谓模糊摇曳者，复变而明映萧远。一日之间，盖不知几春秋、几朝暮矣。然犹以为渔火村灯，终不及金波一照。乃期之白分者，苦为风雨所妒；期之黑分者，光力未满人怀，犹幸殿游，及于将望。是夕也，千里无云，万灵都寂，复得宋献孺、马眉五载酒相呼，便从断桥步至西陵。忽闻一丝清啭，疑在云上。少焉一叶西来，盖数人卧而呜呜相唱和也。俄顷失之，颇为怅惋。献孺云：“此时安得紫衣数辈，嗣为落叶哀蝉之曲，一问结璘之宫。”已又云：“安得苍髯铁笛，横查飞来，作裂石穿云之响。”一艳一仙，片晌殊怀，都有余恨。夜久骨发知寒，徘徊不能去。数点渔舟，穿桥出入，因坐桥头，各浮数白以酬之。环顾三面之山，近者远，高者卑，大者小，翠者白，都为琉璃光明所夺矣。如此湖光，水上人家尽掩扉卧。而湖山卜居，亦止三姓，南有虞、葛，俱名族，西止徐氏。一田舍稳卧于长林茂茭者，已二百余年。仙书所谓闲亭外舍，此似近之。此外园亭，亦常下钥，即黄贞父之寓林，身后已鞠为茂草矣。
湖山之缘未易哉!吾始游于甲戌三月二十九日，终于五月十二日，常同者，陈冲雍、邓尔珍；屡同者，胡仲修、顾山臣、吴巽之；间同者，汪然明、张卿子、冯云将、陈则梁、吴今生、谭远韵；殿而同者，宋献孺、马眉五。时崇祯七年也。
西天目记  黄汝亨
自东目折而下，天日清和如春。晴山叶地，所履皆坦，还经昭明庵。日未午，僧手苦茗，以待饮之。别去行十余里，则潜阳在望矣。山腰叠石为门，是临、潜界。又数里，石壁峻立，方数十丈，笼罩碧翠，色不减冰崖。少顷则山容惨白，烟瘴杂起如毒雾，草木黄落，不待秋至。余讶问山行人，皆攒眉答云：“是开采使穴矿处也。”无何，至西目山脚，号双清庄，亦取昭明浣清两眼之意。僧房烟凑，凡四十有六，而毒雾四塞，逼眼角，亦为煮矿之场。僧皆泣下，云：“此名区胜地，不意遭此劫灰，无论千年之树，摧枝折干，即僧人闻而毒死者若干众，圣主何从闻知?”予亦悲酸，低首不能答。稍徙而上千步，为白云竹房，去矿所稍远，遂宿焉。作《志感诗》一首。
次早，从白云曳舆左径上，稍南有旭日峰，西为紫微峰，西北上有昭明峰，又西为仰止桥。水石一片亦佳，坐而吸之。亭右石翳藤罗如锦，一峰中峙，四面翠微俱落，故名倚翠峰。又睨而望，一峰石孔攒丛千亿计，似蜂蚁穴，与倚翠亭相对，是名花石峰。左睨而可指者，则香炉峰也。又上为响水崖，片石丈许作障，涧水旁激，匒匌砰湃，鼎沸磬戛，隔石响若答，亦奇闻也。山半有亭，稍左上，为下观音岩。岩内小，方盈幅尺，中忽生檀树一株，长丈余，外县，历三十年不加长，下覆小观音，坐僧云祷雨辄应。又左转为上观音岩，岩西有莺歌石，酷肖。岩有数松，皆清特。四面险绝无磴，贪者不能取。又上有眠牛石，相传高峰开山时，闻牛声，趋视忽不见，至今有牛蹄圆迹如印云。据此则攒玉峰、立玉亭可眺而望。稍上为真际亭，高丽国王与中峰祖师参会说法处。方在半山时，云雾几瞑，将有雨厄，至真际，复开霁，其山灵助我哉!又折而上，松径甚平可步，清凉桥在焉。不数武为着衣亭，向缘寺僧会众祝天寿，于此更着法衣上殿，卓光禄易为“振衣”。历级而上，即狮子林矣。拜佛毕，就方丈饭已，从殿左咫尺上断崖庵，为断崖祖师塔。此老苦行，是高峰最得意弟子。陆太宰五台，颜其堂曰“坐断千岩”，塔顶受摩久，晶晶发白玉光。门外杉树大四围，枝如擎臂。从断崖塔而上，十余里，为金仙绝顶，树木稀少，惟长径数里，即就山石磊砌而成。僧云：是语溪吕公希周所助。去顶少许，有仙人解石，几二十余扇，巨石如屏，横可三十余丈，高可五丈。其上俱云迹霜痕，如龙马文五色，又如唐宋锦，此见化工点染之妙。不佞顾谓询法师，就此可作云峤诗，寄刘幼安司成也。诸磊散立者，如锯，如削，如蹲踞，如甲胄，不可胜状。至顶则为四仙人解石处。石板薄不盈寸，长仅丈许，解文一线，可穿而望。有全解者，有解及半者，有倒解者，鬼工神斧，所不及也。四仙人曰宝华，曰洞玄，曰含清，曰归一。仅存二像，坐小石屋中，吾不知为谁。僧曰所踞金仙小池，冬夏俱不涸，早祷立应。真见未曾有，从者皆欢呼欲狂。乃折而下顶时，月初起，可俯与落日光渐相迫。下视云气，横绝半空如带，横览四垂，则具区、苕霄、敬亭、白岳、严滩、富渚，可眺而会。不知日之欲暮，乃急相挽归。衣袂已湿，露滑滑欲倒。至狮子林，月已大朗，淡云未去，卷幔虚无中。坐谈天际，似鸿蒙之世，乃信渊明羲皇上人不虚也。
越宿为九日，雅称登高之期，于是各起披衣，急索苜蓿饭，览狮子林左之未竟者。从林登左对玉柱峰者，为立玉亭，环视崖壁，青林黄叶，缀丹点碧，如五色错绣。不佞每言秋色淡而艳，胜春色远甚，此益信耳。行亭左数武，对见雷洞如桥门。僧云每雷奋，烟雾纷起，从上听之，如婴儿声，亦妙音也。从亭后缘崖扪萝而下，绝无级磴，彼此相曳，如猿猱升木，称大险绝。半里许为西方庵，是月溪法师所创。今一滇南僧悟灵居之，气字静秀，定可作两峰白足，自吾西行，未见其侣也。庵傍，上有石崖，亦绝，磴级中可结小茄瓢。余与家侄奋登，横倚相睨，怪石灵木……叹而起步，为悟道亭，是中峰得悟处矣。中峰塔院有像，具清满相，高丽所赐，二十五条法衣尚在，布薄于纸，而色香褐，近世未有。稍西为真气洞，僧云冬燠夏凉，其息自蒸。过此为玉柱峰，峻立十余丈，广几二亩许。险绝，无石邻，旁二松，特插甚奇，顶五松，俱高不可攀。行顷之，为松径，三五里许皆松，可数万头。香气菲菲，袭人郁烈异常。径似西山弘光寺，而广长胜之。过此则高峰祖师塔院矣。法身存张公洞，即狮子岩内，像甚苍崄。予谓询法师：“是此老枯木寒冰意味也。”塔西覆盂，即中峰所结相。绕礼三匝而退。岩旁为象鼻峰，岩上有飞云阁，阁下为千丈岩。岩大陡绝，栗栗不敢垂视。其下即此老布软梯度接人处。吾友虞长孺题其塔前日：“狮吼一声，壁立千仞。”甚足传神，而俗子易以他对，可恨。塔有铜钵一，朱色梵文甚古，大漆盂三，盖高丽作中峰师供者，转以供师云。其右为活埋庵，盖高丽晤中峰处，云“吾师活埋于此乎”是也。冯开之司成俱有诗与询法师，次韵题之。而活埋庵之前，为香炉峰。是时日方移午，晴辉翠色，自峰际落，上参云汉，下俯群岫，争妍竞秀，秋爽都集，刚逢九日，高踞峰头，吟昔人“醉把茱萸”之句，因与询法师抚掌狂叫曰：“我辈百年有几?坐天目峰头，登高赋诗，如此会亦复有几?”遂相与赋一绝而下，询法师一绝，更清旷可人也。是日已夕，仍还双清竹院宿，觉霞气山光尚拂拂襟袖间。次早计寻故道，作径山游矣。
重修湖心亭记  韩  敬
西湖如镜，湖心亭则镜台。镜若翳，不可一日不磨。镜台而毁，岂能终年不葺哉。余初作疏，倡修两亭。以为修放鹤亭，宜属之逋叟逸翁；修湖心，宜属之游人士女，盖求其各称也。
崔徵仲使君曰：“不然。我辈寓迹，半在萍香鸥影间。湖则吾湖，而谓亭非吾亭耶?今夫冠剑成群，庖 聚臭，蚁集于午，萍散于晡，每虚崆峒半夜之月，亦冷翠窦朝生之云，织往芸来，辱亭为邮，而亭不受也。乃若樵风转棹，渔火回榔，霓色羽颜，过而不盼，寂寥飘忽，视亭阒如，画栋朱帘，不觉落飞仙散吏之手。当夫花阗锦炫，筑沸箫鸣，吾则收纶于芦中，苏兰桥里，凝眸遥睇，直以蜃阁烟楼视之。及乎远寺浮钟，长澜吐魄，橹影微拖，水鸟惊翮，凭栏洗盏，寸寸浮碧，恍惚遇司马才仲，携丽人而他适。西岭尚睡，东方已白，迨于浓云塞，苦雾昏，木脱叶，水露龈，张琴则缩手难写，拨柮而宿火未温。乘人踪之断绝，起欸乃于一叶。紫裘貂帽，危坐而气不酸；名士高僧，共榜而吟不歇。仿佛偕孤山老翁，曳杖而出巡篱缺。夫避亭之炎，而就其冷；疗亭之俗，而还以真。惬心自适，风月主宾。吟蓑牧褐，茗仙酒民。访邺侯之故井，披昭谏之遗文。可荐香苹，可酹松春。故曰，湖为吾湖，而亭亦吾亭也。且子不见叟曩月之出处乎?履虎之尾，撄鳄之唇，貂毒所攻，焚山爨珣。强项一吏，腰领几分?冰山忽倒，焰海俄沦。乃得重繇萝薜，再婴冠绅。大隐名区，逍遥水滨。后苏前白，净侣为群。又安敢任芜秽不餙，废行滕不纫也?故曰，葺亭，亦吾辈事也。”
是役也，使君割廉饩，不给，至解腰围银艾佐之。旌纛干旄，诸君子之当途者，以至缨绂弁簪，诸胜流之尚义者，咸玄感乐助。于是，仍旧材者十之六，撤其腐十之四。粉垩丹碧，不日而具；俗颜猥额，芟除一空。至于匡襄终始，则有寓公汪然明、高士蓝田叔，皆能佐佑乎亭，而亭因以重者也。
亭成来问记，夫使君前语，已尽之矣。第忆希文氏语曰：“先生之风，山高水长。”使君劲节正气，照曜寰中，顾肯嘉惠此一亭，令山水间永披徵仲清风，亦何减富春垂钓时耶?客有举曹溪偈相难者云：“菩提无树，明镜非台。使君作此有漏因，尚是人天小果。”“是又不然。夫无树，则西竺莲邦，何处化生七宝庄严?非台，何得诸天围绕?且明镜不安台，遂作简文帝诗谶，则此镜此台，正为飞来小灵鹫写照。徵仲篇什，含吐齐梁，今日拂拭湖光，一洗千年坌浊，即湖为不动尊，亭为不坏身可也。”徵仲笑而颔之，命勒之珉。
法相寺山亭图  李流芳
去年在法相，有送友人诗云：“十年法相松间寺，此日淹留却共君。忽忽送君无长物，半间亭子一溪云。”时与方回、梦阳避暑竹阁，连夜风雨，泉声轰轰不绝，又有题扇头小景一诗云：“夜半溪阁响，不知风雨歇。起视杳霭间，悠然见微月。”一时会心，都不知作何语。今日展此，亦自可思也。壬子十月，大佛寺倚醉楼灯下题。选录《西湖卧游图题跋》
胜果寺月岩图  李流芳
胜果岩石奇秀，甲于两山，而月岩尤为奇胜。不知何人树一绰楔以障之，又于岩上凿字作道学语，可笑。石丈无灵，见污伧夫。余此画虽不能传神，亦足为洗垢矣。壬子腊月十三日书于金阊舟中，时孟阳以送余北上，携此册至，同观者为方孟旋、徐元晦、金尔珍、翁子远、郑子野、张伯美、舍弟无垢、从子缁仲。选录《西湖卧游图题跋》
断桥春望图  李流芳
往时至湖上，从断桥一望，便魂销欲绝。还谓所知，湖之潋滟熹微，大约如晨光之着树，明月之入庐。盖山水相映发，他处即有澄波巨浸，不及也。壬子正月，以访旧重至湖上，辄独往断桥，徘徊终日。翌日，为杨谶西题扇云：“十里西湖意，都来在断桥。寒生梅萼小，春入柳丝娇。乍见应疑梦，从来不待招。故人知我否，吟望正萧条。”又明日，作此图。小春四日，同子阳、子舆夜话偶题。选录《西湖卧游图题跋》
雷峰暝色图  李流芳
吾友子将尝言：“湖上两浮屠，雷峰如老衲，宝石如美人。”予极赏之。辛亥在小筑，与方回池上看荷花，辄作一诗，中有云“雷峰倚天如醉翁”，印持见之，跃然曰：“子将‘老衲’，不如子‘醉翁’尤得其情态也。”盖余在湖上山楼，朝夕与雷峰相对，而暮山紫气，此翁颓然其间，尤为醉心。然余诗落句云：“此翁情淡如烟水。”则未尝不以子将“老衲”之言为宗耳。癸丑十月醉后题。选录《西湖卧游图题跋》
江干积雪图  李流芳
余春夏秋常在西湖，但未见寒山而归。甲辰同二王参云栖，时已二月，大雪盈尺。出赤山步，一路琼林玉干，披拂照耀。望江南诸山，皑皑云端，尤可爱也。庚戌秋，与白民看月两堤，余既归，白民独留。迟雪至腊尽，是岁竟无雪，怏怏而返。世间事各有缘，固不可以意求也。癸丑阳月题。
甲寅腊月，自新安还，孟阳觞余湖上，大雪襆被。与李大白、孟阳、方回宿舟中。时已迫岁，子将强挽，余欲脱不能。晨起，潜呼一小舠而遁。雪已霁，白云出山，与雪一色，上下光耀，应接不暇。拟作一诗以归，思卒卒不果，终是一欠事也。己未夏日，虎丘精舍重题。选录《西湖卧游图题跋》
西湖香市  张  岱
西湖香市，起于花朝，尽于端午。山东进香普陀者日至，嘉湖进香天竺者日至。至，则与湖之人市焉，故曰“香市”。
然进香之人市于三天竺，市于岳王坟，市于湖心亭，市于陆宣公祠，无不市，而独凑集于昭庆寺，昭庆两廊故无日不市者。三代八朝之骨董，蛮夷闽貊之珍异，皆集焉。至香市，则殿中边甬道上下，池左右，山门内外，有屋则摊，无屋则厂；厂外又棚，棚外又摊。节节寸寸，凡胭脂簪珥，牙尺剪刀，以至经典木鱼，伢儿嬉具之类，无不集。
此时春暖，桃柳明媚，鼓吹清和。岸无留船，寓无留客，肆无留酿。袁石公所谓“山色如娥，花光如颊，波纹如绫，温风如酒”，已画出西湖三月。
而此以香客杂来，光景又别。士女闲都，不胜其村妆野妇之乔画；芳兰芗泽，不胜其合香元荽之熏蒸；丝竹管弦，不胜其摇鼓喝笙之聒帐；鼎彝光怪，不胜其泥人竹马之行情；宋元名画，不胜其湖景佛图之纸贵。如逃如逐，如奔如追；撩扑不开，牵挽不住。数百十万男男女女老老少少，日簇拥于寺之前后左右者，凡四阅月方罢。恐大江以东，断无此二地矣!
崇祯庚辰三月，昭庆寺火。是岁及辛巳、壬午洊饥，民强半饿死。壬午虏鲠山东，香客断绝，无有至者，市遂废。
辛巳夏，余在西湖，但见城中饿殍舁出，扛挽相属。时杭州刘太守梦谦，汴梁人，乡里抽丰者，多寓西湖，  日以民词馈送。有轻薄子改古诗诮之曰：“山不青山楼不楼，西湖歌舞一时休。暖风吹得死人臭，还把杭州送汴州。”可作西湖实录。选录《陶庵梦忆》
西湖七月半  张  岱
西湖七月半，一无可看，止可看看七月半之人。看七月半之人，以五类看之。其一，楼船箫鼓，峨冠盛筵，灯火优傒 ，声光相乱，名为看月而实不见月者，看之；其一，亦船亦楼，名娃闺秀，携及童娈，笑啼杂之，环坐露台，左右盼望，身在月下而实不看月者，看之；其一，亦船亦声歌，名妓闲僧，浅斟低唱，弱管轻丝，竹肉相发，亦在月下，亦看月而欲人看其看月者，看之；其一，不舟不车，不衫不帻，酒醉饭饱，呼群三五，跻入人丛，昭庆、断桥，嚣呼嘈杂，装假醉，唱无腔曲，月亦看，看月者亦看，不看月者亦看，而实无一看者，看之；其一，小船轻幌，净几暖炉，茶铛旋煮，素瓷静递，好友佳人，邀月同坐，其或匿影树下，或逃嚣里湖，看月而人不见其看月之态，亦不作意看月者，看之。
杭人游湖，巳出酉归，避月如仇。是夕好名，逐队争出，多犒门军酒钱，轿夫擎燎，列俟岸上。一入舟，速舟子急放断桥，赶入胜会。以故二鼓以前，人声鼓吹，如沸如撼，如魇如呓，如聋如哑，大船小船，一齐凑岸，一无所见，止见篙击篙，舟触舟，肩摩肩，面看面而已。少刻兴尽，官府席散，皂隶喝道去。轿夫叫，船上人怖以关门，灯笼火把如列星，一一簇拥而去。岸上人亦逐队赶门，渐稀渐薄，顷刻散尽矣。
吾辈始舣舟近岸。断桥石磴始凉，席其上，呼客纵饮。此时月如镜新磨，山复整妆，湖复頮面。向之浅斟低唱者出，匿影树下者亦出。吾辈往通声气，拉与同坐。韵友来，名妓至，杯箸安，竹肉发。月色苍凉，东方将白，客方散去。吾辈纵舟酣睡于十里荷花之中，香气拘人，清梦甚惬。选录《西湖梦寻》
湖心亭看雪  张  岱
崇祯五年十二月，余往西湖。大雪三日，湖中人鸟声俱绝。是日，更定矣，余拿一小舟，拥毳衣炉火，独往湖心亭看雪。雾淞沆砀，天与云、与山、与水，上下一白。湖上影子，惟长堤一痕，湖心亭一点，与余舟一芥，舟中人两三粒而已。到亭上，有两人铺毡对坐，一童子烧酒，炉正沸。见余大喜，曰：“湖中焉得更有此人?”拉余同饮。余强饮三大白而别。问其姓氏，是金陵人客此。及下船，舟子喃喃曰：“莫说相公痴，更有痴似相公者。”
选录《西湖梦寻》
游杭州诸胜记  王思任
吴山顶绝胜。予尝居三茅宫，往眺之，有古松老桧数十章，前瞰海门，后临明圣，大可生事。山主索高价，登水不力，又大盗时至，姑已之。
紫阳宫，石峭斗壁，苍苔绿藓，雨后游之，令我眉飞肉舞。右洞下野鹤蜕存，可以修真，亦可以饮酒。
凤山福院上，石笋如排衙，望大江入海晃晃然，天峰秀拔。其月岩一石圈镜，寺僧言中秋时，月嵌于此，不爽锱铢。
西湖之妙，山光水影，明媚相涵，图画天开，镜花自照，四时皆宜也。然涌金门苦于官皂，钱塘门苦僧，苦客，清波门苦鬼。胜在岳坟，最胜在孤山与断桥。吾极不乐豪家徽贾，重楼架舫，优喧粉笑，势利传杯，留门趋人。所喜者野航两棹，坐恰两三，随处夷犹，侣同鸥鹭。或柳堤鱼酒，或僧屋饭蔬，可住可宿，不过一二金而轻移曲探，可尽两湖之致。
昭庆一市闻耳，净寺幽云肥绿可爱，佛宫峻壮，入其中似我身小。东北僧舍皆竹建，寺前莲沼，香红万点；白鸥沙鸟，往来飞啄。酒家鱼藕甚贱，颇适游人。黄贞父寓园在右肩，有石可剔，而无泉可淙，终不若寺门境界之豁爽可坐也。
飞来灵鹫峰，窦剔洞通，宋之问所云龙宫锁寂，庶几形至。然读其全首，兼语灵隐，不独“楼观沧海日，门对浙江潮”也。其幽斗处曰韬光，在巢沟坞内。其叠翠处曰西清，曰岣嵝，家家以竹笕邮泉，倒行而激取之。可爱在分支擘脉，老树万千，老竹争蔽，戏犭+畾腾猿时或一见。我心所悦者，润道石桥上，听水看山实为撮要。若雪霁后着一红衲袄，持天台寿藤，步过僧舍，亦画中一快仙矣。
九里松，夹灵隐路植，有六朝者，有南宋者，有国初所补者，龙敬虬舞，不与六桥桃柳争媚。
观大士道场，水则南海，而山则上天竺，在北高峰麓，风气团结，龙虎会合，宜其香灯之盛也。所可撼者，夹道残人叫号乏败。
中天竺在稽留峰北，共一佛也，过之无问者。下天竺在飞来峰下，岩洞嵌空，寺后有三生石，圆泽托生王氏事也。其磊魂堆垛者以千万计。有一聚气之所，庵之可以得道，内湖外江，予特访之，留待缘人。
玉泉寺方池二亩，蓄鱼五色者百头，游人拍手呼之，啖以饼，辄出应供。坐眠云堂，吸龙井茶一瓯，绿风生于两腋。
石屋、烟霞二洞，皆琢佛累累，醉游者各书姓字，与酒气肉风共留。洞亦何奇，仅可一时逃雨。其下有水乐洞，泉响似金石，可探而有之。
过惠因涧，取支径上风篁岭，而至辨才寿圣院。有亭曰龙井，水出龙口，流流然。寺僧饭我于潮音堂。绿云翠雨，衣骨皆寒。试其
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:01:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>