<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,北边备对,北边备对全文在线阅读,北边备对全文在线下载,大玄古籍书库">
<meta name="description" content="南宋地理著作。程大昌撰。6卷。淳熙年间，作者在讲筵，因孝宗问及北方少数民族政权的地理等情况，后遂撰此书，以备问对。该书载自古以来汉族与北方少数民族交往和战争涉及到的地理情况。首叙四海为全书纲要，次载秦汉以来的缘边州郡，凡北方少数民族名号、境内的山川、沙漠、关塞、城障和牙庭所在地皆加以辨析。今仅有1卷本的《古今说海》、《历代小史》、《古今逸史》等版本流传，当已非原本。_北边备对_全文在线阅读_北边备对_全文在线下载_大玄古籍书库">
<title>北边备对_程大昌_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">北边备对</span> <br/>
          作者： <span class="inputVal" id="bkauthor">程大昌</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地理,完结</span> <br/>
          字数： <span class="inputVal" id="bknum">[book_length]3446</span> <br/>
          说明： <span class="inputVal" id="bkdec">南宋地理著作。程大昌撰。6卷。淳熙年间，作者在讲筵，因孝宗问及北方少数民族政权的地理等情况，后遂撰此书，以备问对。该书载自古以来汉族与北方少数民族交往和战争涉及到的地理情况。首叙四海为全书纲要，次载秦汉以来的缘边州郡，凡北方少数民族名号、境内的山川、沙漠、关塞、城障和牙庭所在地皆加以辨析。今仅有1卷本的《古今说海》、《历代小史》、《古今逸史》等版本流传，当已非原本。</span> <br/>
          封面： <span class="inputVal" id="bkimg">Z_11158.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]北边备对
[book_author]程大昌
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地理,完结
[book_length]3446
[book_dec]南宋地理著作。程大昌撰。6卷。淳熙年间，作者在讲筵，因孝宗问及北方少数民族政权的地理等情况，后遂撰此书，以备问对。该书载自古以来汉族与北方少数民族交往和战争涉及到的地理情况。首叙四海为全书纲要，次载秦汉以来的缘边州郡，凡北方少数民族名号、境内的山川、沙漠、关塞、城障和牙庭所在地皆加以辨析。今仅有1卷本的《古今说海》、《历代小史》、《古今逸史》等版本流传，当已非原本。
[book_img]Z_11158.jpg


[book_title]序
淳熈二年臣大昌备数讲官因讲禹贡寿皇问曰卿言中国山川悉矣北方地里亦能详知之否大昌对曰塞外无文史间有可传者多弗详实臣安敢强以不知为知也后暨绍熈大昌乃得奉祠家居无为常愧前此浅学无以酬塞顾问追采古来中华北狄枢纽相闗者条列而推言之则北方事虽不尽知而亦可云渉猎矣初时奉训指问者惟北狄故专主北以言不容杂举他方也绍熈辛亥八月新安程大昌叙

[book_title]北边备对
四海
四海之边中国者在山东则为东海在广南则为南海人人得而闻见不待证说矣若夫禹迹所及西境流沙而极不言西海东北甞至碣石而北海之名不着于经则谓外薄四海讫于四海者如之何而四也汉武帝事逺有效使命方行四表故西北二海遂有身歴而目击之者矣非道聴涂说之比也于是条支之西有海焉先汉使命固尝见之而入诸史矣后汉班超又甞遣甘华軰亲至其地也至于西海之西又有大秦者焉【即波斯也】夷人之与海商皆尝徃来若夫北海则又其甚逺者矣而霍去病之封狼居胥山也其山实临瀚海者北海也苏武郭吉皆为匈奴所幽寘诸北海之上而唐史所载又曰突厥部北海之北更有所谓骨利干之国焉在海北岸也然则诗书所称四海者实皆环夷夏而四之非寓言矣若夫西北二方有西海栢海青海蒲类海蒲菖海居延海白亭海鲜水海皆尝并海立称矣然要其实致则众水锺为大泽如洞庭彭蠡之类故借海以名之非真海也李吉甫辨白亭海而曰河北得水便名为河塞外有水便名为海其说确也班固叙张掖之水曰羌水出羌中东北至居延入海则眞以居延为海矣
汉縁邉九郡
五原【盐州】朔方【夏州】云中【云州】代郡【鴈门】定襄【忻州】北平【平州】上谷【易州】渔阳【蓟州】
秦汉河南汉
史凡记三辅以及虏事而曰河南者非洛阳河之南也上郡北地陇西朔方西河皆在积石丰胜龙门三河之南故曰河南也
北边名号
北狄者太王之獯鬻宣王之玁狁幽王之犬戎桓公之山戎也为其居四夷之北故总名北狄也至战国遂有林胡乌桓之先也后为鲜卑至汉初东胡遂为冒顿所并而冒顿国于东胡之西即汉世之匈奴也汉史之叙北狄事自秦以前皆名为犬戎而史记李牧传已有匈奴之名则狄人以匈奴为国号乆矣若以时世求之则蒙恬所郄之胡其酋长即头曼也故汉史曰头曼不胜秦而北徙头曼者冒顿之父也头曼之时已称单于后又増称撑犂孤涂单于史着其义曰撑犂者天也单于者广大之貌也自秦至汉在北最强者惟此一族他族虽盛莫之与京也后魏之世蠕蠕社崘始改称单于为可汗者其拟则皇帝也故唐髙宗曰今之可汗古单于也突厥也者本匈奴之北部居金山之阳以鐡工属蠕蠕已而益大改称突厥突厥者兠牟也以兠牟名国明其肇迹于兵也唐初颉利大盛所据之地三垂薄海南抵大漠其地正与华夏对立而力亦相抗唐自突厥以外其强大能与中国抗力者薛延陀回纥沙陀吐谷浑四种最大若吐蕃虽尝侵入北境其实西戎也
契丹
五代史曰契丹在潢水之南黄龙之北鲜卑故地或云亦鲜卑别种战国之世命为东胡者是也及阿保机并小族称帝援立石晋又得其所割鴈门以北幽州节度管内十六州盖其地东北有卢龙塞西北有居庸闗中国恃此以限界北狄自十六州既割之后山险皆为所有而河北尽在平地无险可以拒守矣
回纥【九姓】
唐史回纥者其先匈奴也后呼鐡勒薛延陀者回纥之部落也贞观初突厥已亡惟回纥与薛延陀为最雄强已而回纥攻薛延陀并有其地遣使献功太宗为幸灵州次泾阳受其功乃以回纥部为瀚海部督多质葛部为燕然部督凢六部督天寳初回纥之臣裴罗袭破拔宻自称骨咄禄毗伽欵可汗天子以为奉义王居突厥故地徙牙乌徳鞬山南去髙阙无二千里则去塞甚不逺而又尽九姓之地九姓者曰乐葛罗曰胡咄葛为族凡九也其后裴罗又杀白眉可汗得地愈广尽得古匈奴地肃宗初遣兵助广平王收长安帝以幼女妻之此在唐之中世北方最强者也
匈奴庭
匈奴之族虽曰逐水草迁徙不常然亦择形势便利据一地以为之庭犹中国之有京邑也遇战争游猎则随事而出事已复归其旧其设险据要略与中国同惟不建筑城郭则大异耳
北狄无城郭
东西南三夷皆以有城郭为固至于北夷则以不立城郭为武韩安国曰匈奴轻疾悍亟之兵也至如飙风去如收电居处无常难得而制汉叙西域诸国有城郭国有行国城郭则其筑城有守者也行国则不立城郭而以马上为国者也
突厥建牙
匈奴屯聚之地则曰置庭突厥兵师所驻即曰建牙其实一也
黄河四大折
黄河自盐泽西来暨达潼闗其面势所向凡四大折或与北狄分境或当北狄来路其初一折由积石而径湟中则鄯兰也是一折也及至灵州西南遂转北而行凡千余里此河西岸即为凉肃甘沙四郡是又一折也迨其北流千里而遥至九原丰州则又转而东流故丰州北面正拄大河是又一折也丰州之东为榆林北境固抵大河而河从此州之东又转而南故胜州北东两面皆抵大河也自此而徃直至潼闗皆是河南矣此又一折也
长城
古来筑长城以扞北边者四世燕赵秦隋也秦制多承燕赵而隋氏不尽因秦也史记燕城起于造阳而至襄平辽阳造阳者上谷地也襄平者辽东县也辽阳者辽水之北也皆燕国沿边之地故其建筑亦在此地也赵之城则自代地而西属于髙阙代者鴈门郡也髙阙者灵州北流河之西阴山之上游也赵武灵王国于云代故其备胡之城但能并河而西以极乎赵境耳至秦已并六国天下为一西自上郡北地而东至辽东西悉为秦有故蒙恬之致役也西起临洮则中国极西之地也北属辽东则中国极东之地也自东迄西殆万余里无论燕赵之与岷兰其在当时盖无一地而无长城也于是会合三制而要其所宿则秦城之长固周乎中国之北矣然审而求之则其城不皆秦筑也秦但补筑使足耳元和志曰开皇长城自代之繁峙县北经蔚州北十里入飞狐县夫其自代而蔚则极北而边匈奴中国之地不出此外秦人为城以城中夏胜地固当在此矣志又曰开皇城起岚州合河县经幽州皆因古迹修筑夫岚州者楼烦郡也初为胡地后为赵惠文所取则合河县固可立城矣幽州者战国时属燕地则非赵人所得有何由可施版筑也是前乎燕赵别有筑之者史所不传故槩言因古迹修筑也以此知古事湮落无载者多也元和志又有大业城在灵州懐逺县界河外则越积石河而北秦无此迹矣
大漠
汉赵信既降匈奴与之画谋令逺度幕北以要疲汉军故武帝必欲越漠征之而大漠之名始通中国也幕者漠也言沙碛广莫望之漠漠然也汉以后史家变称为碛碛者沙积也其义一也
玉门阳闗
汉之两闗皆在炖煌郡寿昌县通典曰汉龙勒县也玉门在县之北阳闗在玉门之南故曰阳一县而设两闗者自此而趋西域有南北道故也
居庸闗
太行山南自河阳懐县迤逦北出直至燕北无有间断也此其为山不同他地盖数百千里自麓至脊皆陡峻不可登越独有八处麤通微径名之曰陉居庸闗也者即其最北之第八陉也此陉东西横亘五十里而中间通行之地才阔五歩即李左车谓井陉车不得方轨骑不得成列其险可以类推也
天山
天山即祁连山也又名时漫罗山又名祁漫罗山盖北语谓为祁连也时漫罗也祁漫罗也皆天也通典元和志于张掖县既着祁连山矣而伊西庭三州皆有此山则是自甘张掖而西至于庭州相去三千五六百里而天山皆能周徧其地则此山亦广长矣
阴山
汉朔方之北云中之南代郡之西髙关之东有阴山焉又有阳山焉汉书音义曰阳山在河北阴山在河南予以史汉夲文考之始知阴山阳山皆在丰胜河之北谓为河南者误也
燕然山
后汉和帝永元元年窦宪与耿夔出朔方鸡鹿塞至涿山与南匈奴兵合宪分遣精骑与战于稽落山大破之八十一部俱降遂登燕然山去塞五千余里刻石勒功纪汉威徳若夫燕然山者必在速邪乌之地而速邪乌必在漠北而非蓟之燕山也
焉支山
霍去病元狩三年出陇西有功武帝曰骠骑渉狐奴转战六日至焉支山千有余里合短兵鏖战皋兰下通典甘州删丹县有焉支山匈奴失之乃歌曰失我焉支山使我妇女无颜色说者曰焉支阏氏也今之燕脂也此山产红蓝可为燕脂而阏氏资以为餙故失之则妇女无颜色其说或然也
浚稽山
应邵曰浚稽山在武威塞北匈奴以为蔽障路
金山
隋唐间突厥阿史那氏得古匈奴北部之地居金山之阳
贺兰山
贺兰山在灵州保静县山有林木青白望如骏马北人呼驼马为贺兰

        </div>
      </div>
    </div>
  </div>
</div>
<!--update:2025-08-30 10:00:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>