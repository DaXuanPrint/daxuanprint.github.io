<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,开元占经。卷一,开元占经　卷二,开元占经　卷三,开元占经　卷四,开元占经　卷五,开元占经　卷六,开元占经。卷七,开元占经　卷八,开元占经　卷九,开元占经　卷十,开元占经　卷十一,开元占经　卷十二,开元占经　卷十三,开元占经　卷十四,开元占经　卷十五,开元占经　卷十六,开元占经　卷十七,开元占经　卷十八,开元占经　卷十九,开元占经　卷二十,开元占经　卷二十一,开元占经　卷二十二,开元占经　卷二十三,开元占经　卷二十四,开元占经　卷二十五,开元占经　卷二十六,开元占经　卷二十七,开元占经　卷二十八,开元">
<meta name="description" content="《开元占经》在我国天文学史上,在我国文化史上具有伟大的意义。它是印度后裔天文学家瞿昙悉达于唐开元二年(714)主持编纂的,历经十年左右。全书120卷,这部书事关占星,因而唐以后各代政府均秘而不传,藏于宫闱。直到万历四十四年(1616),安徽道士程明善在古佛籍中发现了一个传抄本,于是它开始在民间流传,后清收入《四库全书》。《开元占经》辑录现已失传的古代天文、占星著作77种,纬书82种,是座大型的历史文献宝库。书中收有大量关于天文星象及各种物象变化的占语。亦搜集到古代甘氏、石氏、巫咸氏三家的占经资料,保存了不">
<title>开元占经_瞿昙悉达_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">开元占经</span> <br/>
          作者： <span class="inputVal" id="bkauthor">瞿昙悉达</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,天文,占卜,完结</span> <br/>
          字数： <span class="inputVal" id="bknum">[book_length]658712</span> <br/>
          说明： <span class="inputVal" id="bkdec">《开元占经》在我国天文学史上,在我国文化史上具有伟大的意义。它是印度后裔天文学家瞿昙悉达于唐开元二年(714)主持编纂的,历经十年左右。全书120卷,这部书事关占星,因而唐以后各代政府均秘而不传,藏于宫闱。直到万历四十四年(1616),安徽道士程明善在古佛籍中发现了一个传抄本,于是它开始在民间流传,后清收入《四库全书》。《开元占经》辑录现已失传的古代天文、占星著作77种,纬书82种,是座大型的历史文献宝库。书中收有大量关于天文星象及各种物象变化的占语。亦搜集到古代甘氏、石氏、巫咸氏三家的占经资料,保存了不少古代天文占候方面的文献。书中还介绍了印度的《九执历》,对中国的天文学、星占术都有很大的影响。</span> <br/>
          封面： <span class="inputVal" id="bkimg">Z_11366.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]开元占经
[book_author]瞿昙悉达
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,天文,占卜,完结
[book_length]658712
[book_dec]《开元占经》在我国天文学史上,在我国文化史上具有伟大的意义。它是印度后裔天文学家瞿昙悉达于唐开元二年(714)主持编纂的,历经十年左右。全书120卷,这部书事关占星,因而唐以后各代政府均秘而不传,藏于宫闱。直到万历四十四年(1616),安徽道士程明善在古佛籍中发现了一个传抄本,于是它开始在民间流传,后清收入《四库全书》。《开元占经》辑录现已失传的古代天文、占星著作77种,纬书82种,是座大型的历史文献宝库。书中收有大量关于天文星象及各种物象变化的占语。亦搜集到古代甘氏、石氏、巫咸氏三家的占经资料,保存了不少古代天文占候方面的文献。书中还介绍了印度的《九执历》,对中国的天文学、星占术都有很大的影响。
[book_img]Z_11366.jpg


[book_title]提要
唐瞿昙悉达撰。《唐书·艺文志》载一百十卷。《玉海》引《唐志》亦同。又注云：《国史志》四卷，《崇文目》三卷。此本一百二十卷，与诸书所载不符，当属后人分卷之异。自一卷“天占”至一百十卷“星图”，均占天象。自一百十一卷“八谷占”至一百二十卷“龙鱼虫蛇占”，均占物异。或一百十卷以前为悉达原书，故与《唐志》及《玉海》卷数相符。其后十卷，后人以杂占增附之欤？卷首标衔，悉达曾官太史监事。考《玉海》开元六年诏瞿昙悉达译《九执历》，则悉达之为太史监，当在开元初。卷首又标奉敕撰，而奉敕与成书年月皆无可考，惟其中载历代历法止于唐《麟德历》，且云李淳风见行《麟德历》。考唐一行以开元九年奉诏创《大衍历》，以开元十六年颁之，其时《麟德历》遂不行，此书仍云见行《麟德历》，知其成于开元十六年以前矣。所言占验之法，大抵术家之异学，本不足存。惟其中卷一百四、一百五全载麟德、九执二历。《九执历》不载于《唐志》，他书亦不过标撮大旨。此书所载，全法具著，为近世推步家所不及窥。又《玉海》载《九执历》以开元二年二月朔为历首。今考此书，明云今起明庆二年丁巳岁二月一日以为历首，亦足以订《玉海》所传之误。至《麟德历》虽载《唐志》，而以此书较之，多有异同。若推入蚀限术、月食所在辰术、日月蚀分术诸类，《唐志》俱未之载。又此书载章岁、章月、半总、章闰、闰分历、周月法、弦法、气法、历法诸名，与《新唐书》所载全不合。其相合者，惟辰率、总法等目。盖悉达所据当为《麟德历》，见行本《唐志》远出其后，不无传闻异词。又是可订史传之讹，有裨于考证不少矣。又征引古籍，极为浩博。如《隋志》所称纬书八十一篇，此书尚存其七八，尤为罕见。然则其术可废，其书则有可采也。卷首有万历丁巳张熙识语，谓是书历唐迄明，约数百年，始得之挹元道人。钩沉起滞，非偶然已。

[book_title]开元占经 卷一
天地名体
天体浑宗
按后汉河间相张衡《灵宪》曰：“昔在先王，将步天路，用定灵轨，寻考本元。先准之于浑体，是为正仪、立度，而皇极有由建也，枢运有由稽也。乃建乃稽，斯经天常。圣人无心，因兹以生心。故《灵宪》作兴。曰：太素之前，幽清玄静，寂漠冥默，不可为象。厥中惟虚，厥外惟无，如是者永久焉，期谓溟涬，盖乃道之根也。道根既建，自无生有。太素始萌，萌而未兆，并气同色，混沌不分。故道志之言云：‘有物混成，先天地生。’其气体固未可得而形，其迟速固未可得而纪也。如是者又永久焉，斯谓庞鸿，盖乃道之干也。道干既育，有物成体。于是元气剖判，刚柔始分，清浊异位。天成于外，地定于内。天体于阳，故圆以动；地体于阴，故平以静。动以行施，静以合化，堙郁构精，时育庶类，斯谓天元，盖乃道之实也。在天成象，在地成形。天有九位，地有九域。天有三辰，地有三形。有象可效，有形可度。情性万殊，旁通感薄，自然相生，莫之能纪。于是人之精者作圣，实始纪纲而经纬之。八极地维，径二亿三万二千三百里，南北则短减千里，东西则广增千里。自地至天半丁八极，则地之深亦如之。通而度之，则是浑也。将覆其数，用重差钩股，悬天之景，薄地之仪，皆移千里而差一寸得之；过此而往，未之或知也。未之或知者，宇宙之谓也。宇之表无极，宙之端无穷。天有两仪，以舞道中。其可观枢星，是谓之北极。在南者不著，故圣人弗之名焉。其世之遂九分而减二。阳道左廻，故天运左行。有验于物，则人气左嬴，形右缭也。天以阳廻，地以阴淳。是故天致其动，禀气舒光。地致其静，承施候明。天以顺动，不失其中，则四时顺至；寒暑不减，致生有节，故品物用生。地以灵静，作合承天，清化致养，四时而后育，故品物用成。凡至大者莫如天，至厚者莫若地，至质者曰地而已。至多莫若水，水精为汉，汉周于天而无列焉，思次质也。地有山岳，以宣其气，精钟为星。星也者，体生于地，精成于天，列居错峙，各有由属。紫宫为皇极之居，太微为五帝之延。明堂之房，大角有席，天市有座。苍龙连踡于左，白虎猛据于右，朱雀奋翼于前，灵龟圈首于后，黄神轩辕于中。六扰既畜，而狼蚖鱼鳖，罔有不具。在野象物，在朝象官，在人象事，于是备矣。悬象著明，莫大乎日月。其径当天周七百三十六分之一，地广二百四十三分之一。日者，阳精之宗，积而成鸟，象乌，有三趾，阳之类，其数奇。月者，阴精之宗，积而成兽，象兔，阴之类，其数偶。其后有冯焉者，羿请无死之药于西王母，姮娥以之奔月。将往，枚筮之于有黄，有黄占之曰：‘吉，翩翩归妹，独将西行，逢天晦芒，毋惊毋恐，后且大昌。’姮娥遂托身于月，是为蟾蜍。夫日譬犹火，月譬犹水，火则外光，水则含景。故月光生于日之所照，魄生于日之所蔽，当日则光盈，就日则光尽也。众星被耀，因水转光。当日之冲，光常不合者，蔽于地也。是谓暗虚。在星星微，月遇则食。日之薄地，暗其明也。繇暗视明，明无所屈，是以望之若大。方于中天，天地同明。繇明视暗，暗还自夺，故望之若小。火当夜而扬光，在昼则不明也。月之于夜，与日同而差微。星则不然，强弱之差也。众星列布，其以神著，有五列焉，是谓三十五星。一居中央，谓之北斗。动变定占，实司王命。四布于方，为二十八宿。日月运行，历示吉凶，五纬更次，用告祸福，则天心于是见矣。中外之官，常明者百有二十四，可名者三百二十，为星二千五百，而海人之占未存焉。微星之数，盖万一千五百二十。庶物蠢动，咸得系命。不然何以总而理诸。夫三光同形，有似珠玉，神守精存，丽其职而宣其明。及其衰，神歇精斁，于是乎有陨星。然则奔星之所堕，至则石矣。文耀丽乎天，其动者七，日、月、五星是也。周旋右廻。天道者，贵顺也。近天则迟，远天则速，行则屈，屈则留廻，留廻则逆，逆则迟，迫于天也。行迟者观于东，观于东属阳；行速者观于西，观于西属阴，日与月以配合也。摄提、荧惑、地候见晨，附于日也。太白、辰星见昏，附于月也。二阴三阳、参天两地，故男女取焉。方星巡镇，必因常度，苟或盈缩，不逾于次。故有列司作使，曰老子四星，周伯、王逢、絮芮各一，错乎五纬之间，其见无期，其行无度，实妖经星之所，然后吉凶宣周，共详可尽。”
张衡《浑仪注》曰：“浑天如鸡子，天体圆如弹丸，地如鸡子中黄，孤居于内。天大而地小，天表里有水。天之包地，犹壳之裹黄。天地各乘气而立，载水而浮。周天三百六十五度四分度之一；又中分之则一百八十二度八分之五覆地上，一百八十二度八分之五绕地下。故二十八宿，半见半隐，其两端谓之南北极。北极，乃天之中也。在正北，出地上三十六度，然则北极上规，径七十二度，常见不隐。南极，天之中也。在南，入地三十六度，南极下规七十二度，常伏不见。两极相去一百八十二度半强。天转如车毂之运也，周旋无端，其形浑浑，故曰浑天也。赤道横带，天之腹；去南北二极，各九十一度十九分度之五。（横带者，东西围天之中要也。然则北极小规去赤道五十五度半，南极小规亦去赤道五十五度半，并出地、入地之数，是故各九十一度半强也。）
黄道斜带，其腹出赤道表里各二十四度。（日之所行也，日与五星行黄道，无亏盈。月行九道：春行东方青道二，夏行南方赤道二，秋行西方白道二，冬行北方黑道二，四季还行黄道，故月行有亏盈。东西南北随八节也。日最短，经黄道南，在赤道外二十四度，是其表也。日最长，经黄道北，去赤道内二十四度，是其里，故夏至去极六十七度而强，冬至去极百一十五度亦强。日行而至斗二十一度，则去极一百一十五度少强，是故日最短，夜最长，景极长，日出辰、入申，昼行地上一百四十六度强，夜行地下二百一十九度少强。夏至日在井二十五度，去极六十七度少强。是故日最长，夜最短，景极短，日出寅，日入戌，昼行地上二百一十九度少强，夜行地下一百四十六度强。）
然则黄道斜截赤道者，即春、秋分之去极也。（斜截赤道者，东西交也。然则春分日在奎十四度少强，西交于奎也。秋分日在角五度弱，东交于角也。在黄赤二道之交中，去极俱九十一度少强，故景居二至长短之中，奎十四、角五，出卯入酉，日昼行地上，夜行地下，俱一百八十二度半强，故昼夜同也。）
张衡《浑仪图注》曰：“今此春分去极九十一度少强，秋分去极九十一度少强者，就夏历景去极之法以为率也。是以作小浑，尽赤道、黄道，乃各调赋三百六十五度四分之一，从冬至所在始起，令之相当值也。取北极及衡，各针穿之为轴，取薄竹篾穿其两端，令两穿中间与浑半等以贯之，令察之与浑相切摩，乃从减半起，以为八十二度八分之五，尽衡减之半焉。又中分其篾，拗去其半，令其半之际，正直与两端减半相直，令篾半之际，从冬至起一度一移之，视篾之半际多少，黄赤道几也。其所多少，则进退之数也。从北极数之，则去极之度也。各分赤道、黄道为二十四气，一气相去十五度十六分之七，每一气者，黄道进退一度焉。所以然者，黄道直时去南北极近，其处地少而横行，与赤道且等，故以篾度之，于赤道多也。设一气令十六日皆常率，四日差少半也。令一气十五日，不能半耳。故使中道三日之中差少半，三气一节，故四十六日而差今三度也。至乎差三之时而五日同率者一，其实一节之间不能四十六日也。今残日居其策，故五日同率也。其率虽同，先之皆强，后之皆弱，不可胜记耳。至于三而复有进退者，黄道稍斜于横行，不得度故也。春分、秋分所以退者，黄道始起更斜矣，于横行不得度故也。亦每气一度焉。故三气一节亦差三度也。至三气之后，稍远而直，故横行得度而稍进也。立春、立秋横行稍退矣，而度犹云进者，以其所退减其所进，犹有盈余未尽故也。立夏、立冬横行稍进矣，而度犹云退者，以其所进增其所退，犹有不足未毕故也。以斯言之，日行非有进退也，而以赤道量度黄道使之然也。本二十八宿相去度数，以赤道为强耳，故黄道亦有进退也。冬至在斗二十一度少半，最远时也，而此历斗二十度，俱一百一十五度强矣，冬至宜与之同率焉；夏至在井二十一度半强，最近时也。而此历井二十三度，俱六十七度强矣，夏至宜与之同率焉。”
汉灵帝时议郎蔡伯喈于朔方上书曰：“论天体者有三家：《宣夜》之学，绝无师法。《周髀》术数具存，考验天状，多所违失。唯浑天近得其情。今史官所用候台铜仪，则其法也。立八尺圆体而具天地之形，以正黄道，占察发敛，以行日月，以步五纬，精微深妙，百世不易之道也。”
蔡氏《月令章句》曰：“天者纯阳精刚，转运无穷。其体深而包地，地上者一百八十二度八分之五，地下亦如之。其上中北偏出地三十六度，谓之北极，极星是也。史官以玉衡，长八尺，孔径一寸，从下端望之，此星常见于孔端，无有移动，是以知其为天中也。其下中南偏，入地亦三十六度，谓之南极，从上端望之，当孔下端是也。此两中者，天之辐轴所在，转运所由也。天左旋出地上而西，入地下而东，其绕北极径七十二度，常见不伏，图内赤小规是也。绕南极径七十二度，常伏不见，图外赤大规是也。据天地之中，而察东西，则天半见半不见，图中赤规截娄、角者是也。”
后汉末吴人陆公纪《浑天》曰：“先生之道，存乎治历明时，本之验著，在于天仪。夫法象莫若浑天，浑天之设久矣。昔在颛顼，使南正重司天。而帝喾亦序三辰，尧命羲和，钦若昊天，历象日、月、星辰。舜之受禅，在璇玑玉衡，以齐七政。以是数者言之，曩时已立浑天之象明矣。周公序次六十四卦，两者相承，反覆成象，以法天行，周而复始，昼夜之义，故《晋卦象》曰：“昼日三接。”《明夷象》曰：“初登于天，后入于地。”仲尼说之，曰：“明出地上，晋进而丽乎大明，是以昼日三接，明入地中。”明夷夜也，先昼后夜，先晋后明夷，故曰初登于天，照四国也。后入于地，失则也。日月丽乎天，随天转运，出入乎地，以成昼夜也。浑天之义，盖与此同。仲尼殁，大道乖，诸子穿凿妄作，乃有盖天之说。其以虚伪，较然可知，又曰：“浑天以日出地上则昼，故《易》曰：‘明出地上，昼日三接。’又曰：晋，昼也。日入于地则夜，夜则明伤。故《易》曰：‘明夷，伤也。”又曰：“‘初登于天，照四国也。后入于地，失则也。’《尚书》：‘寅宾出日，寅饯纳日。’以此言之，知出入于地，审矣。若日不出于地，则何缘得有昼、夜、明、暗乎。天半覆地上，半周地下，绕地而运。故二十八宿半见半隐，如天半右覆地上，半周地下，二十八宿何故再见更隐乎。由此言之，天乃裹地而运，信矣。此是昏明之大术也。天之形状，圆周浑然，运于无穷，故曰浑。《易》曰：‘乾为天，为圜。’又曰：‘先甲三日，后甲三日，终则有始。’天行也，此之谓矣。天大地小，天统地；半覆地，上半周地下，譬如卵白，白绕黄也。”
扬子云《太玄经》曰：“天穹隆而周乎下，地旁薄而向乎上，故知天裹地下。周天三百六十五度四分度之一，一百八十二度八分度之五覆地上，一百八十二度八分度之五周地下，故二十八宿半见半隐，日月出入以成昏明也。北极星北方偏出于地三十六度，南极中偏入于地亦三十六度，南极、北极天轴所在，转运所由，譬车之有轮，所以自行也。众星皆移无常，惟北极守中不易，是以知其为天中也。天倾，故极在中北。仲尼曰：‘譬如北辰，居其所而众星共之。’”又《太玄经》曰：“天圆地方，极枢中央，动以历静，时乘十二，以建七政。’是以《尧典》曰：‘在璇玑玉衡，以齐七政。’此之谓也。绕南极七十度，常在地下不出地。周天一百七万一千里，东西南北径三十五万七千里，立径亦然。”自外诸说，度次交会，与蔡氏、张衡同，故略云。
吴将庐江王蕃《浑天象说》曰：‘幽平之后，周室遂卑，天子不能颁朔，鲁历不正，百有余年；以建申之月为建亥，而怪蛰虫不伏也。历纪废坏，道术浸乱，浑天之义，传之者寡，末世之儒，或不闻见，各以私意，为天作说；故有《周髀》、《宣夜》之论。《宣夜》绝无师法。《周髀》见行于世，考验天伏，多所违失。依刘洪《乾象历》之法而论浑天曰：‘前儒旧说，天地之体，状如鸟卵，天包地外，犹壳之裹黄也。周旋无端，其形浑浑然，故曰浑天也。周天三百六十五度五百八十九分度之百四十五，东西南北，辰转周规，半覆地上，半在地下，故二十八宿半见半隐；以赤仪准之，其见者常百八十二度有奇，是以知其半覆地上，半隐地下，其二端谓之南极、北极，天之中也。北极在正北，出地三十六度。南极在正南，入地亦三十六度。两极相去一百八十二度半强。众星皆移，而北极不徙，犹车轮之有釭轴也。绕北级径七十二度，常见不隐，谓之上规。绕南极七十二度，常隐不见，谓之下规是也。上规去南极，下规去北极，皆一百四十度半强。以二规于浑仪。为中规赤道带天之纮，去两极各九十一度少强。黄道，日所行也。半在赤道外，半在赤道内，与赤道东交于角五弱，西交于奎十四少强。其出赤道外极远者，去赤道二十四度，斗二十一度是也。其入赤道内极远者，入赤道二十四度，井二十五度是也。日南至斗二十一度，去极百一十五度少强，是日最南，去极最远，故景最长。黄道斗二十一度，出辰、入申，故日亦出辰、入申，昼行地上百四十六度强，故日短；夜行地下二百一十九度少弱，故夜长。自南至之后，日去极稍近，故景稍短；日昼行地上度稍多，故日稍长；夜行地下稍少，故夜稍短；日行度稍北；故日出入稍北；以至于夏至日在井二十五度，去极六十七度少强，是日最近北，去极最近，故景最短。黄道井二十五度出寅、入戌，故日亦出寅、入戌，日昼行地上二百一十九度少弱，故日长；夜行地下百四十六度强，故夜短；自夏至之后，日去极稍远，故景稍长；日昼行地上度稍少，故日稍短；夜行地下度稍多，故夜稍长；日所在度稍南，故日出入稍南；以至于南至，而复初焉。斗二十一度，井二十五度，南北相应四十八度。春分日在奎十四少强，秋分日在角五少弱；此黄赤二道之中交也。去极俱九十一度少强，南北处斗二十一、井二十五之中，故景居二至长短之中，奎十四、角五，出卯、入酉，故日亦出卯、入酉，日昼行地上，夜行地下，俱百八十二度半强，故日见之漏五十刻，不见之漏五十刻，谓之昼夜同。夫天之昼夜，以日出入为分；人之昼夜，以昏明为限。日未出二刻半而明，日入后二刻半而昏。故损夜五刻，以增昼刻。是以春秋分之漏，昼五十五刻。浑天遭周秦之乱，师传断绝，而丧其文，唯浑仪尚在，台是以不废，故其详可得言。至于纤微委屈，阙而不传，周天里数，无闻焉尔。而《洛书轨曜度》、《春秋考异邮》皆云：周天一百七万一千里。至以日景验之，违错甚多，然其流行，布在众书，通儒达士，未之考正。是以不敢背损旧术，独据所见。故按其数，更课诸数，以究其意也。古历皆云周天三百六十五度四分度之一，皆分一百七万一千里数为一度阔二千九百三十二里七十一步二尺七寸四分大强；斗下分为七百三十三里一十七步五尺一寸八分大弱。三光之行，不必有当，术家以算，追而求之；故诸家之历，各有异同，汉灵帝之末，四分历与天违错，时会稽东部都尉太山刘洪，善于推候，乃考术史官自古至今历法，原其进退之行，察其出入之验，视其往来，度其终始。课斗下分不能四分之一，减以为五百八十九分之一百四十五，更造《乾象历》，以追日、月、五星之行。比于诸家，最为精密，今史官所用，则其历也。故所作浑象诸，分度节次及昏明中星，皆更以《乾象》法作之，击天一百七万一千里，以《乾象》法分之，得二千九百三十二里八十步三尺九寸五分弱，斗下分为七百二十一里二百五十九步四尺五寸地二强。《乾象》全度长古历全度九步一尺二寸少弱，斗下分减古历斗下分十一里五十八步六寸六分弱，其大数俱一百七万一千里，斗下分减，则全度纯数使其然也。又陆绩云：‘周天一百七万一千里，东西南北径三十五万七千里，立径亦然。’此盖天黄赤道之径数也。浑天盖天黄赤道周天度同，故绩取以言耳。此言周三径一也。古历术日率圆周三，中径一，臣更考之径一不翅周三率；周百四十二，而径四十五，以径率乘一百七万一千里，以周率约之，得径三十二万九千四百一里一百二十二步二尺二寸一分七十一分分之十，东西南北及立径皆同，半之得十六万九千七百里二百一十步一尺六寸百四十二分分之八十一，地上去天之数也。夫周径固前定物，为盖天者，尚不考验，而乃论天地之外，日月所不照，阴阳所不至，日精所不及，仪术所不测，皆为之说虚诞无证，是亦邹子瀛海之类也。臣谨更以晷景考周天里数，按《周礼大司徒》之职云：‘土圭之法，测土深，正日景，以求地中。日南则景短多暑；日北则景长多寒；日东则景夕多风；日西则景朝多阴。日到之景，尽有五寸，谓之地中。’郑玄云：‘土圭之长，尺有五寸，以夏至立八尺表，其景适与圭等，谓之地中，今颍川阳城地为然。’郑玄云：‘凡日景于地，千里而差一寸。景尺有五寸者，南戴日下万五千里也。’诚以八尺之表，而有尺五寸景，是立八十而旁十五也；南万五千里而当日下，则日当去其下地八万里矣。从日斜射阳城，则天径之半也，天体圆如弹丸，地处天之半，而阳城为中，则日春、秋、冬、夏、明、昼、夜，去阳城皆无盈缩矣，故知从日斜射阳城为天径之半也。以勾股法言之，旁万五千里勾也。立八万里，则股也。从日斜射阳城，则弦也。以勾股求弦法入之，得八万一千三百九十四里三十步五尺三寸六分，天径之半，而地上去天之数也。倍之，得十六万二千七百八十八里六十一步四尺七寸二分，天径之数也。以周率乘之，径率约之，得五十一万三千六百八十七里六十八步一尺八寸二分，周天之数也。减《甄曜度》《考异邮》五十五万七千三百一十二里有奇，一度凡一千四百六里百二十四步六寸四分十万七千五百六十五分分之万九千四十九，减旧度千里五百二十五里二百五十六步三尺三寸二十一万五千一百三十分分之十六万七百三十分。夫末世之儒，多妄穿凿，补增《河洛》，窃作谶纬，其言浮虚难悉，据用六官之职，周公所制勾股之术，目前定数，晷景之度，事有明验，以求推之，近为详矣。黄赤道相与交错，其间相去二十四度。以两游仪准之，二道俱三百六十五度有奇，是以知天体圆如弹丸。而陆绩造浑象，其形如鸟卵；然而黄道应长于赤道矣。绩云：‘东西南北径三十五万七千里。’然则绩亦以天形正圆也。而浑象为鸟卵，则为自相违背。月行二十七日有奇而周天，其行半出黄道外，半入黄道内；在内谓之阴道，在外谓之阳道，其行阴阳道极远者不过六度。黄道无常，诸家各异，各依其历。节气所行宿度，《尚书》、《月令》、《太初》、《三统》、《四分》、《乾象》各不同，昏明亦异，日行蹉跌，不遵常之所为也。夫三光之行，虽有盈缩，天地之体，常然不变，故诸家之历，皆不著浑象，唯黄道当各随其历而错之。而今臣所施黄道，《乾象》法也，审校先代诸儒，于春秋二分多差，而冬夏二至恒在；二分限中，蕃按浑象之法，地当在天中，其势不便故，反观其形。地为外匡，于已解者，无异在内。诡状殊体，而合于理，可谓奇巧。古旧浑象，以二分为一度，周七尺三寸半分。汉张衡更制，以四分为一度，凡周一丈四尺六寸一分。臣以古制局小，以布星辰，相去稠概，不得了察；而张衡所作，又复伤大，难可转移。前表间以三分为一度事，许令臣新作周一丈九寸五分四分分之三，长古法三尺六寸五分四分分之一，减张衡亦三尺六寸五分四分分之三，浑象法黄道、赤道各广一度有半，故今所作浑象，黄、赤道各广四分半、相去七寸二分。浑仪中筒为璇玑，外规为玉衡。（吴太史令陈卓所作《浑天论》与王蕃大同。）
姜岌《浑天论答难》曰：“浑天之说，天体包裹，地在其中。七曜躔丽，道有常率。天体旁倚，故日道南高而北下；运转之枢，南下而北高。二枢为毂，日道为轮，周廻运移，终则复始。北枢谓之北极，出地上三十六度，故天北际七十二度，常见而不伏。南枢谓之南极，入地下亦三十六度，故天南际七十二度常伏而不见。或云：火，阳也，故外照。金、水，阴也，故内景。日为阳精，故为外照；月为阴之宗，应内景。而月复能外照，何也？对曰：月光者，日曜之所生，是故外景如日照也；是故莹金、澄水得日之照，照物亦有景。又曰：月无亏盈，亏盈由人也；日月之体，形如圆丸，各径千里，月体向日，常有光也。月之初生，日曜其西，人处其东，不见其光，故名曰魄。魄一日之后，微东而南，故明生焉。八日正在南方，半之故见其弦也。望则人处日月之间，故见其圆也。假使月初生时，移人在日月之间，东向以视，则月光圆若望也。夏至之日，日入戌，月初生时，则西北近日有光。及出于寅，未阅三日，以视月，则东北近日处光满也。研之于心，验之于目，月体向日，有光而形圆矣。难者又云：日曜星月，明乃生焉。然则月望之日，夜半之时，日在地下，月在地上，其间隔地，日光何由得照月，暗虚安得常日冲？对曰：日之曜天，不以幽而不至；不以明而不及。赫烈照于四极之中，明光曜焕乎宇宙之内，循天而曜星月，犹火之循突而升，及其光曜，无不周矣。惟冲不照，名曰暗虚，盖日及天体，犹满面贲鼓矣。日之光炎，在地之上，碍地不得直照而散，故薄亏，而照则近；在地之下，聚而直照，故满盈，而照而远。以斯言之，则日光应曜星月，有何碍哉？《易传》：‘日夜食则星亡。’无日以曜之故也。难云地上不得直照而散，故薄亏而照近。检先望一日，日未入地而月已出，相去三十余万里，日在地上，散而直照，不应及月，而使月全明者，何也？对曰：薄亏而照则近，是言碍地光难周耳。水流湿，火就燥，类相从也。月星者，类也。日光散照，虽不及月，譬之燃烛，一烛在上，一烛在下，灭下烛使烟相当，则上灭之谈，循烟而下，燃下烛矣。此类相从也。难者又曰：日夜食则众星亡。按月体不大于地，今日在地下，月在地上，地体大尚不能掩日使不照月，月体小于地，安能掩日使不照曜星也。对曰：上元之初，日月如叠璧，五星如连珠，故曰重光。重光者，日在上，月次之，星居下。地在宿内，故掩日月光，星月存而曜亡也。月在星宿之外，故掩日，日光不得照星也。”
梁武帝《尝仪》云：“月体不全光，星亦自有光，非受明于日。若是日曜月所以成光，去日远则光全，去日近则光缺。五星行度亦去日有远近，五星安得不盈亏？当知不然。太阳之精，自有光景，但异于太阳，不得浑赫。星月及日，体质皆圆，非如圆镜，当如丸矣。”
祖暅曰：“姜岌此言非也，星犹月，禀日之光，然后乃见。若星在日里，则应盈魄，今既不然，故知星在日表而常明也。按星体自有光曜，非由禀日始明，今星宿有时食，月在魄中，分明质见，则是星行亦在月里，不专在表。又姜岌承二烛为喻，理亦迂廻，非实验也。”
晋侍中刘智《论天》曰：“凡含天地之气而生者，人其最贵而有灵智者也。是以动作营为，皆应天地之象。古先圣王，观灵曜，造算数，准辰极，制浑仪，原性理，考征详。赞其幽义，而作历术焉。浑仪象天之圆体，以含地方，轮转周匝，中有二端，其可见者，极星是也，谓之北极。在南者，在地下不见，故古人不名。阴阳对合为群生，父母精象在于五星，其于共成天地之功也，则日月为政，五星为纬，天以七纪，七曜是也。北极不过为众星之君，命政指授，以斗建时。斗有七星，与曜同精，而布节气于下者也。晦朔分于东西，消息辨于南北，取以定四方，天地配合，方气有常，天以七纪，方修其政。故方有七宿，二十八星是也。天有常度，日月成象。众星有宫分，方物有体类，在朝十八星是也。天有常度，日月成象。众星有宫分，方物有体类，在朝象官，在野象物，在人象事，理自然也。众星定位，七曜错行，盈缩有期节，故历数立焉。日，太阳也；施温万物生，施光则阴以明，众所禀为倡先者也。君，尊之象也。月，太阴也。禀照于阳，亏盈随时，有所禀受，臣卑之道也。五星象五常，托四时，成五事。旧说日譬犹火也，月譬犹水也，火则施光，水则含景。故月光生于背日，当日则光盈，近日则明灭。然则月为臣象可知矣。又曰：当其冲月食者，阴性毁损，不受光也。群臣不等强，日月不等明。阴在于上，不自抑损，阳必侵之。望在交度，其应必食。故《诗》云：‘披月而食，则维期常。’道势然也。侵甚，则既虚之象也。日，尊君象也。月，卑臣象也。晦朔之会，交则同道。同道则形相蔽。天道君为尊，臣由臣道，虽度相值，月不掩日，卑下尊也。不由臣道，月掩日体，卑凌尊也。是故太平之时，交而不食，尊卑道顺。”或问云：“颛顼氏造浑仪，黄帝为盖天，其遗说云盖天象笠，极在其中，日月远近，以为晦明。浑仪以天裹地，地载于气，天以廻转，而日月出入，以为晦明。二说谁其得之？”刘智曰：“盖天之论谬矣，以春秋二分，日出卯入酉，若天象车盖，极在其中，日、月、星辰，廻还藏明，二分之时，当昼短夜长。今以漏刻数之，则昼夜分等。以日入较之，则出卯入酉，此盖天之说不通之验也。然此二器，皆古之所制，但传说义者，失其用耳。昔者，圣王治历明时，作圆盖，以图列宿，极在其中。廻之以观天象，未可正昏、明，分昼，夜；故作浑仪也。象天体，亦以极为中，而朱规为赤游周环，去极九十一度有奇。考日所行，冬夏去极远近不同，故复画为黄道；夏至去极近，冬至去极远，二分之际，交于赤道；二道有表里，以定宿度之进退，为术乃密。至汉顺帝时，南阳张衡，考定进退。灵帝时，太山刘洪，步月迟疾。自此之后，天验愈详。自司马迁、刘向、刘歆、扬雄、贾逵、张衡、蔡邕、刘洪、郑玄，此九君者，不但精于算步，皆博索沈综，才思弘远，而不合论浑盖之用。明定日行四时之道，虽或精考，雅有所得，亦或出心裁，失其本旨。人之不同，处意各异；道之难尽，效于斯矣。”或问曰：“古历论月食，或云阴损，则不受明。或云暗虚，暗虚所在。值月则月食，值星则星亡。今子不从，何也？”刘智曰：“言暗虚者，以为当日之冲，地体之荫，日光不至，谓之暗虚。凡光之所照，光体小于所蔽，则荫大于本质。今日以千里之径，而地体蔽之，则暗虚之荫，将过半矣。星亡月毁，岂但交会之间而已哉。由此言之，阴不受明，近得之矣。”又问曰：“若如所论，必有大荫，月在日冲，何由有明？”刘智曰：“夫阴含阳面明，不待阳光明照之也。阴阳相应，清者受光，寒者受温，无门而通，虽远相应。是故触石而云出者，水气之通也。相向而相及，无远不至，无隔能塞者，至清之质，承阳之光，以天之圆，面向相背，侧正不同，光魄之理也。阴阳相承，彼隆此衰，是故日月有争明，日微则昼见，若但以形光相照，无相引受之气，则当阳隆乃阴明隆；阳衰则阴明衰。二者之异，无由生矣。”
后魏太史令晁崇，修浑仪以观星象。按其仪以永兴四年岁次困敦创造，传至后魏末，入齐往周，随至于大唐。历年久远，仪盖日以倾坠。太史者，历正也。自景云三年奉敕重令修造，使银青光禄大夫、检校将作少监杨务廉；与银青光禅大夫、行太史令瞿昙悉达；正议大夫、行太史令李仙宗；试太史令殷知易；荆州都督兼秘书监、兼右卫率薛玉；银青光禄大夫、检校秘书监吴师道；正议大夫、行秘书少监阎朝隐等，首末共营，各尽其思。至先天二年，岁次赤备若，成其铭曰：“周天三万七千里，分寸无败；成岁三百六十日，盈缩有期。敬之敬之，以授人时。”今史司见用测候。
守太子率更令何承天《论浑象体》曰：“详寻前说，因观浑仪，研求其意。有悟天形正圆，而水居其半。地中高处卑，水周其下。言四方者，东曰旸谷，日之所出。西日蒙汜，日之所入。庄子又云：‘北溟有鱼，化而为鸟，将徒于南溟。’斯亦古之遗记，四方皆水证也。四方皆水，谓之四海。凡五行相生，水生于金；是故百川发源，皆自山出，由高趋下，归注于海。日为阳精，光曜炎炽，一夜入水，所以焦竭。百川归注，足以相补。故旱不为减，浸不为增。”又云：“周天三百六十五度三百四分之七十五。天常西转一日一夜过周一度。南北二极，相去一百一十六度三百四分度之六十五强，即天径也。黄道斜带赤道，春分交于奎七度，秋分交于轸十五度，冬至斗十四度半强，夏至井十六度半弱。从北极抉天而南五十五度强，则居天四维之中最高处也，即天顶也。其下即地中也。”自外与王蕃大同。
徐爰《宋书》云：“元嘉十三年有诏太史令钱乐之，依旧说铸浑天铜仪。径六尺八分，周一丈八尺二寸六分。地在天内，立黄、赤二道、南、北二极，规布列二十八宿、北斗、极星。五分为一度，置日、月、五星于黄道之上。置立漏刻，以水转仪，昏明中星，与天相符。到十七年，又被敕作小浑天。径二尺二寸，周六尺六寸。二分为一度，二十八宿、中外宫星备具，以白色珠及青黄三色珠为三家星。日、月、五星悉居黄道。”
梁奉朝请祖暅《浑天论》曰：“自古论天者多矣，而群氏纷纭，互相非毁。窃览同异，稽之典经。仰观辰极，傍瞩四维。睹日、月之升降，察五星之见状。校之以仪象，覆之以晷漏。则浑天之理，信而有征。辄遗众说附浑仪云《考灵曜》，先儒求得天地相去十七万八千五百里，以晷景验之，失之于过多。既不显求之术，而虚设其数，盖夸诞之辞，非圣人之旨也。学者多因其说，而未之革，岂不知寻其理欤？抑未能求其数故也。王蕃所考校之前说，不啻减半。虽非揆格所知而求之以理，诚未能遥趣其实，盖近密乎。辄因王蕃天高数以求冬至、春分日高，及南戴日下去地中数法；令表高八尺与冬至景长一丈三尺各自乘并而开方除之为法，天高乘表高为实，实如法；得四万二千六百五十八里有奇，即冬至日高也。以天高乘冬至景长为实，实如法；得六万九千三百二十里有奇，即冬至南戴日下去地中数也。求春秋分数法，令表高及春秋分景长五尺三寸九分各自乘，并而开方除之为法；因冬至日高实而以法除之，得六万七千五百二里有奇，即春秋分日高也。以天高乘春秋分景长实，实如法而一，得四万五千四百七十九里有奇，即春秋分南戴日下去地中数也。南戴日下，所谓丹穴也。推北极里数法；夜于地中表南传地遥望北辰细星之末，令与端参合，以人目去表数及表高各自乘，并而开方除之为法，天高乘表高数为实，实如法而一，即北极细星高地数也。天高乘人目去表为实，实如法；即去北辰极下之数也。北戴斗极为空桐，日去赤道表里二十四度，远寒近暑而中和。二分之日，去天顶三十六度，日去地中，冬、夏、春、秋、晨、昏、昼、夜，皆同度也。而有寒暑者，地气上腾，天气下降故远日下而寒，近日下而寒，非有远近也。犹火居上，虽远而炎；在旁，虽近而微。视日，在旁而大，居上而小者，仰瞩为难，平视为易也。由视有夷险，非远近之效也。今悬殊于百仞之上，或置之于百仞之前，从而观之，则大小殊矣。先儒弗斯取验取给，用繁翰墨，夷途顿辔，雄辞折辩，不亦迂哉。今大寒在冬至后二气者，寒积而未消也。大暑在夏至后二气者，暑积而未歇也。寒暑均和乃在春秋分后二气者，寒暑积而未平也。譬之火始下室，而未甚温，弗事加薪，久而愈炽，既已迁之，犹有余热也。月行有中道，有阴道，有阳道。如姜岌说《周髀》云：‘日径千二百五十里。’盖天乖谬，已详前识，无足采焉。以浑象言之，失于过大矣。张衡日、月其径，当周天七百三十六分之一，地广二百四十二分之一。按此而论，天周分数圆周率也。广分数圆径率也。以八约之，得周率九十二，径率二十九；其率伤于周多径少，衡之疏也。衡以日月之径居一度之半，又言八极之维径二亿三万二千三百里。既非考定日月径又不明其理，饰辞华说，不足穷= 者也。望日月法，立于地中，以人目属径寸之管而望日月，令日月大满管孔；及定管长，以管径乘天高，管长除之，即日月径也。月，阴精也。其形圆，其质禀日之光而见。其体日光不照则谓之魄。故月望之日，日月相望，人居其间，尽观其质，故形圆也。二弦之日，日照其侧，人观其旁，故半魄半明也。晦逆之日，月照其表，人在其里，故形不见。旧说日月半魄半明也。晦朔之日，月照其表，人在其里，故形不见。旧说日月行九道，斯盖未究月行之变，而假为其说。谨按：著作郎张东对三道九行曰：‘按《汉天文志》：日有三道，月有九行者，谓日、月行黄道，为得其正，或行黄道外，或行黄道内，内、外及正行，因名三道。故曰：房有四表三道。日、月经房星南门即为旱，经房星北门即为水。日有三道者，但内外差及正行之道也。月有九行，谓青道二，出于黄道东；赤道二，出于黄道南；白道二，出在黄道西；黑道二，出于黄道东；赤道二，出于黄道南；白道二，出在黄道西；黑道二，出在黄道北。故郑玄注《月令》，立春、春分，日行青道，月为之佐；立夏、夏至，日行赤道，月为之佐；立秋、秋分，日行白道，月为之佐；立冬、冬至，日行黑道，月为之佐。故月之九行，非为黄道外别有九道，交横绵络，贯于躔舍，但为日月，既为动物，不能不小有盈缩，或行黄道内外。又按：日、月以立春合宿在营室，即北方之星，色当言黑。春分合宿在奎，奎为西方之宿，色当言白。而郑云：立春、春风，日行青道者，考以岁起于春，春在东方，东方色青，故起青号。南、西及北，三方准此方，故日、月共有三道，实无九行。但以因八节之差，顺四时之色，曲为九名，故月行言九；直举其实，故日道称三；三道九行，其义一也。则夫日之三道，躔于二十八宿，月之九行，经于八节也。染武帝支：‘自故以来，谈天者多矣，皆是不识天象，各随意造；家执所说，人著异见，非直毫厘之差，盖实千里之谬。戴盆而望，安能见天，譬犹宅蜗牛之角，而欲论天之广狭；怀蚌螺之南宁，而欲测海之多少；此可谓不知量矣。《系辞》云：“易有太极，是生两仪。’元气已分，天地设位。清浮升乎上，沈浊居乎下。阴阳以之而变化，寒暑用此而相推。辨尊卑贵贱之道，正内外男女之位。在天成象，三辰显曜；在地成形，五云布泽。斯昏明于昼夜，荣落于春秋。大圣之所经纶，以合三才之道；清浮之气，升而为天，天以妙气为妙气之体，广远为量。弥覆无所不周，运行来住不息。一昼一夜，圆转一周。张覆之广，莫能际其边际。运行之妙，无有见其始终。不可以度数而知，不可以形象而譬。此天之大体也。沈浊之气，下凝为地。地以土水为质，广厚为体，边际远近，亦不可知。质常安伏，寂然不动。山岳水海，育载万物，此地之大体也。天地之间，别有升降之气，资始资生，以成万物。《易》曰：‘大哉乾元，万物资始；大载坤元，万物资生。’资始之气，能始万物，一动一静。或此乃天之别用，非即地之形体。资生之气，能生万物，一翕一辟，或此亦地之别用非即地之形体。四大海之外，有金刚山，一名铁围山。金刚山北，又有黑山。日月循山而转周廻四面，一昼一夜，围绕环匝。于南则现，在北则隐，冬则阳降而下，夏则阳升而高。高则日长，下则日短。寒暑昏明，皆由此作。夏则阳升，故日高而出山之道远。冬则阳降，故日下而出山之道促。出山远则日长，出山促则日短。二分则合高下之中，故半隐半见，所以昼夜均等，无有所短。日照于南，故南方之气燠。日隐在北，故北方之气寒。南方所以常温者，冬月日近南而下，故虽冬而犹温。夏则日近北而高，故虽夏犹不热。北方所以以常寒者，日行绕黑山之南，日光常自不照，积阴所聚，熏气远及，无冬无夏，所以常寒。故北风则寒，南风则暖。一岁之中，则日夏升而冬降；一日一夜，则昼见而夜隐。黑山之峰正当北极之南，故夏日虽高，而不能不至寅而现，又至戌而隐。春秋分则居高下中，朝至金刚山之外，虽与山平，而去山犹远，故为金刚所障，日未能出，须至卯然后乃现；西方亦复如是。冬则转下。所隐亦多，朝至于辰则出金刚之上，夕至于申则入金刚之下，金刚四面略齐，黑山在北；当北弥峻，东西连峰，近前转下，所以日在北而隐，在南而现。夫人目所望，至远则极，二山虽有高下，皆不能见。三辰之体，理系阴阳，或升或降，随时而动。至于天气清妙，无所不周，虽自运动无间，日月星辰迟疾各异，晷度多少不系乎天。金刚自近天之南，黑山则近天之北极，虽于金刚为偏，而南北为一。制旨解释云：‘金刚山自近天之南，黑山则近天之北极，准于金刚为偏，而于南北为一。令上林馆学士虞剧颖，上林馆倪徽仁、刘文道等，算其度数，开列于后。’臣履等谨奉依敕旨推按历法表景知长短之差，日行南北之道；旁考经纪，近较目前，莫不事事符合，昭然可见。谨略条度数如左：日道圆周三百六十五度，分为十二辰，辰三十度半。春秋分出卯入酉，冬至则出辰入申，夏至则出寅入戌，春秋分出卯中左右十五度，冬至日出卯南，去卯中二十四度，则是侵辰九度。夏至日出卯北，去卯中亦二十四度，则是侵寅九度。春分日入酉，左右亦各十五度。冬至日入酉南，去酉中二十四度，是侵申九度。夏至日入酉北，去酉中亦二十四度，是侵戌九度。北极璇玑玉衡，上当天之北五十五度，北去黑山顶三十六度。夏至日在天南十二度。春秋分日在天南三十六度。冬至日中，日在天南五十度。冬至日中，日去金刚南三十度。梁武说云：‘四大海，外有金刚山，一名铁围山，山北又有黑山。虞履等又以璇玑玉衡在人之北五十五度，北去黑山三十六度。或曰：瞻星望月，盖不及浑；度景量天，浑不及盖。窃较醚之笠之，末尽天体之颐；而候之测之，才穷推出之妙。”
梁人朱史《定天论》：“日一千六百七十里，周天六十万二百三十一里，径率求之，得十九万四千一百六十四里，即天东西南北相去之数也。求之得九万七千八百里，即春、秋分日天去地之数也。夏至日天去地上八万一千三百九十四里，冬至之日为天去地上十万六千二十里也。”
隋掖县丞刘焯《浑天论》曰：“璇玑玉衡，正天之吕。帝王钦若，世传其象。汉之孝武，详考律历，则落下闳，鲜于妄人共所营定。逮于张衡，又寻述作。亦体制不异闳等。虽闳制莫存，而衡造有器。至吴世陆绩、王蕃，并更修铸，绩小有异，蕃乃事同。宋有钱乐之，魏初晁崇等，总用铜铁，小大有殊，规域经模，不异蕃造。观蔡氏《月令章句》，郑玄注《考灵曜》势同衡法，迄今不改。焯以愚管，留情推测，见其数制，莫不违爽；失之千里，差在毫厘，大象一乖，余何可验。况赤黄均度，月无出入，分至所恒，定气不别。衡分刻本差，轮!守故，其为疏谬，不可复言。亦既由理不明，致使众家问出，盖及宣夜，三说并驱，平昕安穹，四天腾沸。至当不二，理惟一揆，岂容天体七种殊说，又漏景去极，就浑可推，百骸共体，本非异物。此真已验，彼伪自彰。岂朗日未辉而爝火不息；理有而阙，讵不可悲者也。昔蔡伯喈自朔方上书曰：以八尺之仪，度知天地之象。古有器而无其书，常欲寝伏仪下，案度在数，而为立说。伯喈以负罪朔方，书奏不许。伯喈若蒙许，亦必不能。伯喈才不逾张衡，衡本岂有遗思也。则有器无书，观不能悟。焯今立术，改正旧浑，又以二至之景，定去极晷漏，并天地高远。星辰运周，所宗有本，皆有其率，祛今贤之巨惑，稽往哲之群疑。豁若云披，朗如雾散。为之错综，数卷已成。待得景左，谨更启送。又云：周官夏至日景，尺有五寸。张衡、郑玄、王蕃、陆绩先儒等，皆以为景千里差一寸，言南戴日下，万五千里。表景正同，天高乃异。考之算法，必为不可。寸差千里，亦无典据。明为意断，事不可依。今交爱之州，表北无景，计无万里，南过戴日。是千里一寸，非其实差。焯今说浑，以道为率。道里既定，得差乃审。既大圣之年，升平之日，厘改群谬，斯正其时。请一水工，并解算术士，取河南北平地之所，可时数百里。南北使正，审时以漏，平地以绳。随气至分，同日度景。得其差率，里即可知。则天地无所匿其形，辰象无所逃其数。超前显圣，效象除疑，请勿以人废言不用。”
按刘焯《皇极历》云：“凡日食，由月行黄道，体所映蔽大，较正交正如累璧，渐减则有差，在内食分多，在外无损，虽外全而月下，内损而更高。交浅则间遥，交浑则相博。或由近而不掩，因遥而蔽多，所观之地又偏，所食之时又别。月居外道，此不见亏，月外之人，反以为食。交分正等，因在南方，冬损则多，夏亏乃少。假均冬夏，早晚又殊。处南北体则高，居东西傍而下。视有邪正，理不可一。且古史所说，本有纷互，今故推其梗概，求者知其指归。苟地非于阳城，皆随所而渐异。然月食以月行虚道，暗气所冲，日有暗气，天有虚道，正黄道常与日对，如镜居日下，魄曜见阴，名曰暗虚，月则食。故张衡称：当月月食，当星星亡。虽夜半之辰，子午相对，正隔于地，值虚即亏。既月兆日光，当午更曜，时亦隔地，无废禀明。谅以天光神秘，应感玄通。比陆绩于愚凡，意天彰于灵曜。正当夜半，何害亏禀。月由虚道，表里俱食。日之与月，体同势等。较其食分，月尽为多。容或形差，微增亏数。疏而不漏，纳要克举。议曰：月隔奁匣，镜不生菱，地隔高天，月宁含景。窃稽诸典，比陆绩于愚凡，意天彰于录曜者，殆以虚而喻实，亦理所绝，无必求知也。凡事可依，必须取论无滞。或以当夜半，何害亏禀。日轮所照，日光所临，何关大地。近验应符，乃华言之饰辨，非忘私之至公。弱于德，强于辨，为后人通弊，信乎其然矣。”

[book_title]开元占经　卷二
论天
夫言天体者，盖非一家也。世之所覆传有浑天，有盖天。说浑天者，言浑然而圆，地在其中；盖天者，言天形如车盖，地形如覆槃。皆中高外下，二曜推移，五星迭观，见伏昏明，皆由远近运移，丽天不入于地。日之将没，去人弥远，明衰光灭，故暗其明。及其将出，去人弥近，光明炎炽，故显其照。扬雄以为浑天得之，难盖天曰：“于高山之上，设水平以望日，则日出水平下，若天体常高，地体常卑，日无出下之理。”于是盖天无以对也。浑天之说，天体包裹，地在其中，七曜躔离，道有常率，天体旁倚，故日道南高而北下，运转之枢，南下而北高。二枢为毂，日道为轮，周廻运移，终则复始。北枢谓之北极，北极出地上三十六度，故天南际七十二度，常见而不伏。南枢谓之南极，南极入地下亦三十六度，故天北际七十二度，常伏而不见。《周髀》云：日一度二千九百三十二里有奇，夏至景一尺四寸，冬至一丈三尺五寸，周天百七万一千里，径三千五万七千里，四表内万五千里，其外亦万五千里。故天日四游于三万里之中，冬南、夏北、秋东，皆薄四表而止，地亦升降于天之中，旁游之数，与天游同。日道星宿之外，亦万五千里，圆周之径，正与四表等。冬至之日，出辰入申；夏至之日，出寅入戌；进退于六十度之中焉，非专四游之差，亦有地之升降。冬至之后，日转北移，非专日之也，亦由天地游而南，故物在生而不死。夏至之后，日转南移，非专日之移，亦由天地游而南，故物在生而不死。夏至之后，日转南移，非专日之移也。亦由天地游而北，故物有伏而不生。二分之日，出卯入酉；正与地上平，故半表之径，得天地相去十九万里，然则地处天半而下也，故曰出地上百八十二度八分度之五，谓之昼；入地下百八十二度八分度之五，谓之夜。昼则出地上而西，夜则入地下而东，周匝百刻，昏明五十刻分之，日刻数既均，天度又等，与极应规，谓之中绳；居寒暑景之和，处迟疾之中。春分之后，日行中绳之北，故昼长而夜短，伏少而见多，景短而温气甚。秋分之后，日行中绳之南，故昼短而夜长，伏多而见少，景长而寒气多。《易》说冬至之景，一丈三尺。夏至之景，一尺四寸八分。并二至之景，得一丈四尺四寸八分。春分之景七尺二寸四分，秋分之景与春分等。并二分之景，亦得一丈四尺四寸分八分，然东西南北，经纬均也。太平时和，七曜顺轨，伏游两仪之中，不内不外。汉之《乾象》魏之《景初》，皆以二分之时，行浑仪之内；故南北阔而东西狭，冬至去极百一十五度，景长一丈三尺。夏去极六十七有奇，景长一尺五寸，并度得百八十二度八分度之五，并景得一丈四尺五寸。春分去极八十九，度景长五尺二寸五分。秋分去极九十度，景长五尺五寸。并度得百七十九度，并景得一丈七寸五分，东西少于南北三度焉。东西九千度弱，东西之景短于南北之景三尺七寸五分，为里三万七千五百。东西之径定也，而度与景里则有殊。然则一度之里，一寸之差，及四游之说，殆难明矣。郑玄以二至之景，一寸俱差千里。夏至之日，八尺之表景，得一尺五寸。日下之地，南于嵩高一万五千里。冬至之日，八尺之表景，得一丈三尺。日下之地，南于嵩高十三万里。夫日高则景小，卑则景差多。日无上下之说，而天地有升降，安得千里同差一寸也。故东西之径小于南北之径，以度言之，则九千里；以景言之，则三万七千五百里。二分之日，南北千里盖当景差四寸矣。郑氏之言，岂合理哉。天游薄四面而止，日道与四表等，不升不降，常与四表交错。二分之日道，与二极应规，而天地居四游之中。春分之后，天地降而下游西南，至于夏至，天游至南表而止，故视日北而高。景差少高之故自此以后，而北至秋分，还与日道应规。故分之后，天地升而上游，而北至于冬至，则天游至北表而止，故视日插而南。景差多卑之故计其进退，南北不系于三万里之内。春分之后，至夏之差度二十四，除其钩弦之数，乃常南游六万余里，此盖升降之度，里则少矣。今置浑天于地，以衡望日，地升浑上则日去极远，地降下浑下则日去极近；远近之验，不必在于南北，亦由升降可知矣。然则旁游与外降各十二度，与天在游三万里相近矣。日月丽天，有亏有盈，有交有会，日行日出，经半周天焉；即月道交错，半入日道之内，半出日道之外；在外谓之行阳，在内谓之行阴，当交则会，会则有食。蔡氏《月令章句》曰：“天者，纯阳精刚，转运无穷，其体浑而包地。地上者一百八十二度八分之五，地下亦如之。其上中北偏，出地三十六度，谓之北极，极星是也。史官以玉衡长八寸，孔径一寸，从下端望之，此星常见孔端，无有移动，是以知其为天中也。其下中南偏，入地亦三十六度，谓之南极。从上端望之，当孔下端是也。此两中者，天之辐轴所在，转运之所由也。天左旋出地上而西，入地下而东。其绕北极，径七十二度，常见不伏，图内赤小规是也。绕南极，径七十二度，常见不伏，图内赤小规是也。绕南极，径七十二度，常见不伏，图外赤大规是也。据天地之中，而察东西，则天半见半不见，图中赤规截娄角者是也。”岌按：此与张衡所说不殊，则云玉衡长八寸，则似是古仪矣。又云据天地之中所云规数，据盖图缀星是也。后汉末，吴人陆绩，字公纪，于孙权时，又作《浑天仪说》。绩造浑天图，渐于土室居，令不觉昼夜。已在内推步度数，击鼓节与外相应，而不失毫厘。陆公纪《浑天说》云：先王之道，存乎治历明时，本之验著，在于天仪。夫法象莫如浑天，浑天之设外矣。昔在颛顼，使南正重司天，而帝喾变序三辰。尧命羲和，钦若昊天，历象日月星辰。舜之受禅，在璇玑玉衡，以齐七政。以是数者言之，曩时已立浑天之象明矣。周公序次六十四卦，两两相承，反覆成象，以法天行，周而复始，昼夜之义。故《晋卦彖》曰：“昼日三接。”《明夷象》曰：“初登于天，照四国也；后入于地。”仲尼说之曰：“明出地上，晋进而丽乎大明，是以昼日三接。”明入地中明夷，明夷夜也，先昼后夜，先晋后明夷，故曰先登于天，照四国也；后入于地，失则也。日月丽乎天，随天转运，出入乎地，以成昼夜也。浑天之义，盖与此同。云云余已见前篇，至与蔡氏张衡同，故略云。故曰：言天体非一家也。吴时，庐江王蕃，字兴元，为中常侍，善数术，尝造浑仪及《浑天象说》云：“幽平之后，周室遂卑。”云云，至日光不得曜星也，与前说并同。

[book_title]开元占经　卷三
天占
天名主
《易》曰：“天地贞观，日月贞明。”《洪范传》曰：“清明者，天之体也。”《易》曰：“天行健，君子以自强不息。”《易说卦》曰：“乾为天，乾健也。”《河图叶光纪》曰：“元气闿阳为天。”《易乾凿度》曰：“清轻者上为天，重浊者下为地。”《礼统》曰：“天、地，元气之所生，万物之祖也。天之为言颠也，神水珍也。”《尔雅》曰：“穹苍，苍天也。春为苍天，夏为昊天，秋为旻天，冬为上天。”《太玄经》曰：“九天：一为中天，二为羡天，三为顺天，四为更天，五为$天，六为廓天，七为咸天，八为沈天，九为成天。”《考灵曜》曰：“观玉仪之游，昏明主时，乃命中星。中央钧天，其星角、亢、氐。东方苍天，其星房、心、尾。东北变天，其星箕、斗、牵牛。北方玄天，其星须女、虚、危、营室。西北幽天，其星东壁、奎、娄。西方昊天，其星胃、昴、毕。西南方朱天，其星觜、参、东井。南方炎天，其星舆鬼、柳、七星。东南方阳天，其星张、翼、轸。”《淮南子》曰：“道始于虚廓，虚廓生宇宙，宇宙生气，清阳者薄靡而为天。”
天数
《洛书甄曜度》曰：“周天三百六十五度四分度之一，一度为二千九百三十二里，则天地相去十七万八千五百里。”《广雅》曰：“天围广，南北二亿三万三千五百里七十五步，东西短减四步，周六亿十万七百里二十五步。”从地至天，一亿一万六千七百八十七里。下度地之厚，与天高等。”《灵宪》曰：“天有九位，自地至天，一亿一万六千二百五十里。悬天之景，薄地之仪，皆移千里而差一寸。”关令《内传》曰：“南午北子，相去九千一万里。东卯西酉，亦九千一万里。四隅空无，相去亦尔。天去地四十万九千里。”徐整《三五历纪》曰：“天地浑沌如鸡子，盘古生其中，一万八千岁天地开辟，清阳为天，浊阴为地，盘古在其中一日九变，神于天，圣于地。天日高一丈，地日厚一丈，盘古日长一丈。如此一万八千数，天数极高，地数极深，盘古极长。后乃有三皇。数起于一，立于三，成于五，盛于七，处于九；故天去地九万里。”《淮南子》曰：“九野，九千九百九十里，去地一亿一万里。”《春秋内事》曰：“天下十二分次，日月之所躔也。”《孝经援神契》曰：“周天七衡、六间者，相去万九千八百三十三里三分里之一，合十一万九千里。从内衡以至中衡，从中衡以至外衡。各五万九千五百里。”
天裂
京氏《易妖占》曰：“天开见光，流血滂滂。”《天镜》曰：“天裂见光，流血汪汪；天裂见人，兵起国亡。”刘向《洪范传》曰：“汉惠帝二年，天天东北，广十余丈，长二十余丈。”《星经》亦云：“或则天裂，或则地动，皆气有余，阳不足也。地动阴有余，天裂阳不足，皆下盛强，将害君之变也。其后有吕氏之乱。”“景帝三年，天北有赤者如席，长十余丈，或曰赤气，或曰天裂，其后有七国之兵。”“晋惠帝元康二年二月，天西北天裂，按刘向说曰：‘天裂阳不足，地动阴有余，是时人主昏瞀，妃后专制。’”“又八月庚午，天中裂为二，有声如雷者三，君道衰，臣下专僭之象也。是日长沙王奉帝出拒成都、河间二王，后成都、河间、东海又迭专威命。是其应也。”“穆帝升平五年八月己卯夜，天中裂，广三四丈，有声如雷，野雉皆鸣。是后哀帝荒疾，海西失德，太后总万机，桓温专权，威振内外，阴气隆，阳道微也。”《天镜》曰：“天以冬裂，天下大兵。有阴谋，主有丧；春秋主君臣怀拢，夏冬主有大兵。”京房《妖占》曰：“天分作乱之君，无道之臣，欲裂其土，国之主当之。”《天镜》曰：“天裂而言，如其言。天裂见牛、马、豕，天下忧。《汲冢纪年书》曰：“懿王元年，天再启于郑、晋，穆帝升平五年，天裂有声，又有天裂见其流水、马、人。”
天变色
《洪范传》曰：“天忽变色，是谓易常。天裂见人，兵起国亡。天鸣有声，至尊忧且惊。皆乱国之所由生也。”《天镜》曰：“天忽变色，四夷来侵，不出八年有兵。”
天鸣
京房《易传》曰：“天鸣必有杀行，民流亡。”又曰：“万姓劳厥，妖天鸣。”《天镜》曰：“天鸣，世主失，不出十日。”又曰：“天鸣主死，百姓哭。”《河图秘微》曰：“刘帝即位百七十日，太阴在庚辰，江充构祸，其变天鸣。”“晋元帝大兴二年八月戊戌，天鸣东南，有声如风水相薄。京房《易妖占》曰：‘天鸣有声，人主忧’”“晋大兴三年十月壬辰，天鸣，至甲午止，其后王敦入石头，王师败绩，元帝屈辱，制于强臣，即而晏驾。”“晋安帝隆安五年闰月癸丑，天东南鸣，二年九月戊子，天东南又鸣，是后桓玄篡位，安帝播越，忧莫大焉。鸣每东南者，盖中兴江外，天随之而鸣也。”“晋安帝义熙元年八月，天鸣在东南，京房《易传》曰：‘万姓劳厥，妖天鸣。’是时安帝虽反政，而兵革岁动，众庶勤劳也。”
天雨禽兽　雨虫　雨鳖　雨骨
《天镜》曰：“天雨鸟兽，主兵丧，万民流亡。”刘向《洪范传》曰：“天雨禽兽，是谓不祥；不出三年，其下兴兵。”《洪范传》曰：“人君不亲骨肉，亲他人，故虫从天堕地，骨肉去也。不救，兵大起。其救也，立王公，率同姓诸侯，无偏党，则灾消。”又曰：“春秋者，虫之灾也，以罚暴虐而取于天下；贪叨无厌，以兴动众；取邑治城，而失众心，虫为害矣。”文公三年秋，雨螽于宋，是时宋公以暴虐刑重，赋敛无度应，是而螽也。《天镜》曰：“天雨鱼鳖，为兵丧，万民流亡”。《洪范传》曰：“天雨鱼鳖，国有兵丧。”又曰：“天雨骨，是谓阳消；王者德令不行，佞人用。不出三年，有内争。”“《易飞候》曰：“天雨骨，师将破亡。”
天雨筋　雨膏　雨肉　雨锡　雨水银
《洪范传》曰：“天雨筋，国大饥。”又曰：“天雨膏，如虫，辅臣多贪之应也。”《易飞候》曰：“天雨膏，其国有急。”《洪范传》曰：“君无道暴虐，天雨肉。天雨肉，天不享其德，将易其君。”《继汉书五行志》曰：“桓帝建和三年，北地雨肉，似半筋，大如手。时帝幼，太后专政。”《魏志》曰：“公孙泉将亡，襄平北市生肉，长围各数尺，有头目口喙，无手足而动。”《喙摇占》曰：“有形不成者，其国灭。”《洪范传》曰：“天雨膏锡，如甘露着树木，不出三年，更政易主。白者名甘露，黄者为爵锡。”《天镜》曰：“天雨如水银，是谓刑枉，不出三年，兵丧并起，亡国失土。”
天雨血
京房曰：“天雨血，兹谓不亲，黔首怨之，不出三年，亡其宗人。”《尚书中候》曰：“夏桀无道，天雨血。”《天镜》曰：“天雨血，是谓天见其妖，不正者不得久处其位，不三年兵起。”《演孔图》曰：“君过满七九，则雨血。”《运斗枢》曰：“偏任不移，雨血漂流。”京房《易传》曰：“王者不顾骨肉，不亲九族，天雨血二日。”又曰：“血自天堕，三年大兵。”《易飞候》曰：“天雨血，流染衣，其国亡，君戮。”《太公金匮》曰：“唐尧克有苗，问人曰：‘吾闻有苗时，天雨血沾衣，有此妖乎？’人曰：‘非妖也，有苗诛谏者，尊无功，退有能，遇人如敌，故亡耳。’”京房《易》曰：“临狱不解，兹谓进非厥咎，天雨血。天雨血者，兹谓不亲宗，有怨恐，不出三年，亡其宗。佞人用功，天雨血。”《汉书五行志》曰：“惠帝二年，雨血于宜阳，一顷所，刘向以为近赤，祥也。时大臣诛灭诸吕，僵尸流血。”又曰：“哀帝建平四年，山阳胡陵雨血，广三尺，长五尺，大者如钱，小者如麻，后三年，王莽专朝，诛贵戚。”
天雨羽毛　天雨金银铁钱
《天镜》曰：“天雨羽毛，是谓兴人不常，弃亡，前后有丧，不出九年，兵马兴。”京房曰：“天雨毛，邪人进，贤人逃，贵人走。”《易飞候》曰：“天雨毛羽，其国大风。”又曰：“天雨羽毛，大人出亡。”又曰：“天雨羽，君德不通，逆于天下。”《天镜》曰：“天雨金，为兵丧，万民流亡。”《易飞候》曰：“天雨金铁，大兵入。”《天镜》曰：“天雨金铁，是谓刑余，人君残酷，好杀无违，不出一年，兵交于朝。”京房曰：“天雨金银，兵将兴，失道之君当之。”谨按：《史记》秦献公十八年雨金。《易飞候》曰：“天雨铁钱，其国大饥。”
天雨石　雨冰　雨笠　雨杵　雨灰土
《天镜》曰：“天雨石，为兵丧，万民亡。”京房曰：“天雨石，为政者质信不施，伪诈妄作，国君死亡。”《易飞候》曰：“天雨冰，其国大疾。”又曰：“天雨笠，国大饥。”又曰：“天雨杵，其国大饥。”皇甫士安曰：“殷纣暴虐，天雨灰天雨灰色，君有归来邑者。”墨子曰：“商纣不德，十日雨土于毫，天雨土，君夫封。”《易飞候》曰：“天雨土，是大凶，民人负子东西，莫居其乡。”又曰：“天雨土，是谓高土，百姓劳若而无妨，土是谓高。社民劳苦，繁于土功不安，主外戚谋。”
天雨五谷　雨［木奈］　雨草木　雨梳　雨釜甑
《天镜》曰：“天雨五谷，是谓禾不熟，人君赋敛重数，故示戒，不出五年，因乏军粮。”墨子曰：“天雨粟，不肖者食禄，与三公一位。天雨黍、豆、麦、粟、稻，是谓恶祥；不出一年，民负子流亡，莫有所向。”《易飞候》曰：“天雨五谷，其国大饥。”“天雨黍，为政者去，大人出死他国，三年有死将。”又曰：“天雨木奈，兵起四方。”《天镜》曰：“天雨草，是谓增福，不出三年，外国输谷。”“天雨草木，为兵丧，万民流亡。”“天雨木，多风，五谷伤。”墨子曰：“国君失信，专禄去贤，则天雨草。”《易飞候》曰：“天雨草，国有残，民破亡。”又曰：“君谗臣不和，天雨草木，其岁民多兵死。”《易飞候》曰：“天雨梳，其国有权。”又曰：“天雨釜甑，其国大饥。”墨子曰：“天雨釜甑，岁大穰。”
天雨絮布帛　雨药　雨墨　雨火
《天镜》曰：“天雨丝帛，天下有兵丧，不出六年，兵起且乱。”又曰：“天雨布帛，为兵丧，万民流亡。”墨子曰：“天雨絮，其国将丧，无复有兵。”《易飞候》曰：“天雨药，其君有咎。”《天镜》曰：“天雨墨，是谓阴谋，君臣无道谗人进用，不出五年，君亡。”墨子曰：“天雨墨，君阴谋。”《天镜》曰：“天火烧国郭门，其地有谋人欲发。”又曰：“天火焰宗庙，人君不谨敬，淫佚，又数犯冬令也。”又曰：“天火焚朝庙社稷，主有大殃，国将亡。”谨按：后魏时，造作宫室过度，而频有天灾，其后累有兵乱。又曰：“一条天火烧正殿，此必人君不听谏，戮大臣，佞人持政。”“天火烧街，有大兵。”“天火烧厩，兵大起。”“天火烧民舍，兵方起。”“天火烧野五谷，国将亡。”“天火烧山阜，百姓不安。”“天火烧万物，天下分裂。”“天火烧牛马，兵屠裂。”“天火烧水，逆兵方起。”“天火焰大水，木鸣呼，是谓奸起，六月霜降。”“天雨火，为兵丧，万民流亡。”“天妄下火焚烧，是谓大殃，民负子流亡。”墨子曰：“天下火燔邑城门，其邑被围。”《易飞候》曰：“天雨火，是谓大凶，民人卖其子东西，莫居其乡。”又曰：“天官见师为祸，司马必败。”司马谓兵师也。
天陨石　天雨杂物　雨戟　雨人
京房《易候》曰：“王者不顾骨肉，不亲九族，则天陨石。”甘氏曰：“无云而雷，石陨随地，大可一丈，围形如鸡子，两头锐，名曰天鼓，所下之邦，必有大战，伏尸数万，不可救。”春秋僖公十六年，陨石于宋五。此时宋襄之应也，望之是星至地为石，其所无光荣之象也。”《天镜》曰：“天雨杂物，皆为兵丧，万民流亡。”“天雨戟，是谓不祥，不出三年，天下兵兴。”《天镜》曰：“天雨人，无名字，妄语言，是谓凶殃。不出十二年，必易王。”

[book_title]开元占经　卷四
地占
地名体
《易》曰：“天地贞观，日月贞明。”《坤卦》曰：“牝马地类，行地无疆。”《象》曰：“地势坤，君子以厚德载物。”《淮南子》曰：“重浊者淹滞而为地。”《说文》曰：“元气初分，重浊为地，万物所陈列也。”《洪范五行传》曰：“地者，成万物者也。”《元命包》曰：“地者，易也。言养物怀任易变化，含吐应节，故其立字士力于一者为地。”《圣证论》曰：“孔昆云：‘普天之下，华岳列居，河海所流，丘陵坟衍，总谓之地。’”《素问》曰：“积阴为地，故地者浊阴。”《元命包》曰：“地所以右转者，气浊清少，含阴而起迟，故转右迎天。”谓阴气也。《考灵曜》曰：“地有四游，冬至地上北而南三万里矣，恒动而不止，而人不知，譬如人在大舟行，而人不觉也。”《汉地理志》曰：“保章氏掌天文，以星土辨九州之地，所封之域，皆为分星，以视吉凶。”
地数
《河图括地象》曰：“地广东西二万八千里，南北二万六千里。有君长之八极之广，东西二亿三万三千里，南北二亿三万一千五百里。”《诗含神雾》曰：“天地东西二亿三万三千里，南北二亿三万一千五百里，天地相去亿五万里。”《广雅》曰：“神农所治四海内，东西九十万里，南北八十一万里。唐帝所治九州地，二千四百三十万八千四十二顷。夏禹所治四海内地，东西二万八千里，南北二万六千里。”《命历序》曰：“神农始立制形。”《甄曜度》曰：“四海东西九十万里，南北八十万里。”《山海经》曰：“帝命竖亥，步自东极至于西极、五亿十选（郭璞注曰：竖亥，健行人。选，万也。）九千八百八步。竖亥左手把策，右手指青丘。一曰：禹令竖亥；一曰：五亿十万九千八百步。”《纪年》曰：“穆王东下天下二亿二千五百里；西征亿有九百里；南征亿有七百三里；北征二亿七里。”《山海经》曰：“天地之东西，二万八千里，南北二万六千里。出水者八千里，受水者八千里。”《博物志》曰：“地祗之位，起形于昆仑，纵广万里，高万一千里，神物所生，圣人仙人之所集。昆仑之东北，地转下三千百里，有八玄幽都，方二十万里。地下有四柱，柱广十万里，有三千六百轴，犬牙相举也。”《吕氏春秋》曰：“凡四海之内，东西有五亿九万七千里，南北亦有五亿九万七千里。”《淮南子》曰：“禹乃使大章，步自东极至于西极，二亿三万三千五百里七十五步，使竖亥自北极至于南极，二亿三万三千五百里七十五步。”《古今通论》曰：“夫地者，厚三万里，凡八极之广，东西二十三万三千里，南北二十三万一千五百里。”
地动
京氏曰：“地动，阴高者为下，下者为阳。此人君俱进，君子为小人同伦，任小人为上宰，置君子于下位，此阴高而阳卑也。故反也害及大人。”《河图秘徵篇》曰：“地之动，大臣逆。”《雒书雒罪级》曰：“土震不言众虐盛。”《尚书夏侯说》曰：“地大臣盛，将有为下不静，兵数动也。”《运斗枢》曰：“地之动，知并孳，君臣蹶施（宋均曰：蹶，动也；施，放纵之也。）阴喧哗。”又曰：“地震之异，阴倍主。”《保乾图》曰：“地动，下逆，无阳自烛：则退强臣，诛大过，免近戚。”《潜潭巴》曰：“地动摇，臣下谋上。”《运斗枢》曰：“后族专权，地动摇宫。”《春秋公着传》曰：“臣专政，阴而行阳，故地震。”《谷梁》曰：“地动，大臣盛，将动有变。”（变谓反也）夏氏曰：“地动，民不安，摇扰流移。”刘向《洪范传》曰：“地动者，臣不臣也，臣下大贵也。”董仲舒《对灾异》曰：“地者，阴之类也；动者，后宫臣下专，主之盛阳衰，故致疾疫。当制后宫，齐御百宫以救之。”京房《对灾异》曰：“地者，大臣之位，当载安万民，怀藏物类；而动摇者，此不欲为君载安万民，动摇不安，思欲篡杀也。”京房《传》曰：“地动蹶城，天下亡。”《天镜》曰：“地动，世主失，不出千日。”京房曰：“地动，蹶屋、室、人，天下兵行。”“地移，或西或东，不列王公，此谓不公其行也。”“地动，动床大，岁大熟。”“地动，教令从臣下出，必有流身饥亡。”“地动，有赤水出，司马戮。”“地动，疾惊牛马，禽兽变动，天子失地。”“地独动于灵庙中及朝廷，邑有乱臣，且凶。”“国无忠臣，动动不已。”“地比四五日动，人主不安。”“地数动，杀人，贼臣暴。”“地以春动，有音，岁不昌。以夏动，有音，人主有丧。以四月动，有音，五谷不熟，民大饥。以五月动，有音，人主有丧，民流亡。以六月动，有音，少老多死，岁恶。以秋动，有音，大兵起。以九月动，有音，殃大。以冬动，有音，人主有丧，兵起。以十月动，有音，其邑有功。以十一月动，有音，其邑有大兵丧及民饥亡。以十二月动，有音，其邑有兵行。”《地镜》曰：“地动三年，其国民流，东西动十日以，上必有兵。”“地动千里，是谓阴盛阳衰，人君犯四时，兴土功，不出年，国有丧。”“地动，坏城郭宫室，是谓阴道失，四海有兵丧。”《抱朴子》曰：“军中地动，必大战，或有谋反。”张衡上书曰：“地动者，民扰也。”《易坤灵图》曰：“地大动，摇世主之宫，国不安。”《国语》曰：“周幽王二年，西周三川皆震，伯阳父曰：‘周将亡矣；夫天地之气，不失其序，若过其序，民之乱也。阳伏而不能出，阴迫而不能烝。于是在地震。今三川实震，阳失其所也。’”《史记》曰：“周幽王二年，西周三川皆震，（三川，泾、渭、洛也。）伯阳甫曰：‘周将亡矣，天地之气不失其序，若过其序，民乱之也。阳伏而不能出，阴迫而不能烝，于是有地震。今三川实震，是阳失其所而填阴也。阳失而在阴，原必塞；原塞，国必亡。夫水土演而民用也；土无所演，民乏财用，不亡何待。昔伊、洛竭而夏亡，河竭而商亡；今周德若二代之季矣，其川原又塞，塞必竭，川竭山必崩；夫国必依山川，山崩、川竭，亡之徵也。若国亡，不过十年，数之纪也。’”《左传》曰：“昭公二十三年八月丁酉，南宫极震，苌弘谓刘文公曰：“君其勉之，先君之力可济也。周之亡也，其本川震；今西王之大臣亦震，天弃之矣，东王必大克。注子朝在王城，故谓西王；敬王居狄泉，在王城之东，枚曰东王。”“汉安帝永初元年，郡国十八地震。地者，阴也。法当安静。今乃越阴之职，专阳之政，故应以震动。”“汉献帝初平年中，京师地震。董卓以问蔡伯喈，伯喈对曰：‘地动阴盛，大臣逾制之所致也。公乘青盖车，远近以为非宜为。’先是山东豪杰并起，卓惧，乃徙天子都长安，燔烧洛阳宫室，自为太师，号曰尚父，乘青盖车，金华爪画两轮，故谏之，卓乃更乘金华皂盖车。”《地镜》曰：“地动而折，有急令，近臣谋主，兵革兴。”
地坼
《秘徵篇》曰：“三公秉执，卦录在心，则地坼。”《考异邮》曰：“臣恣，地裂坼。”《汉含孳》曰：“大夫专权，兵陵地坼。”《海中占》曰：“主好听谗言，废置大臣，女子为政，刑法诛杀不以以道理，则地坼。”京房《对灾异》曰：“阴倍阳，被地坼；臣叛君，则义废；此人君不亲，上下不厚，致此灾也。不救，则骨肉相残，父子分离，羌夷叛去。”《演孔图》曰：“地坼，阴畔不静，阳不施，臣下专恣，故天下以谋去主。”《潜潭巴》曰：“地裂，下分威执，曰臣不臣。”《汉书》曰：“和帝永元七年，赵国易阳，地裂。”京房《易传》曰：“地坼裂者，臣下分离，不肯相从，灾及王公。”张衡上书曰：“土裂者，威分。”《月令》曰：“季秋行冬令，则土地分裂。”《尚书说》曰：“黄帝相亡，则地裂。”京房《易妖占》曰：“阴倍阳，地分坼。”又曰：“地分，下叛主。贤明者退，不肖者进。”又曰：“地劈大者，此谓兵起天下。分离长一里以上，及成谷，其中有水且至。所谓地劈者，坼也。”又曰：“地劈于邑，城毁废；劈于邑朝，天下有大兵，其邑独亡，春夏无伤；劈于朝廷，邑分离为数乡；劈于宫殿，室邑社稷灭亡；劈于社稷，乃大祠，其下邑有大殃；劈于兵冢，下民大死亡。”《抱扑子》曰：“军中地裂，急徙居，不则军败。”《地镜》曰：“地裂劈，臣下有分离；若在城门，骄臣从中起，邑有谋兵；地裂朝廷，分其乡部；地裂社稷，天下有大兵；地裂市里居家，不出三年，大兵起，国有忧，王道中忽坼；不出四年，王道绝，有分天地。居地分裂一里以上，或山阜破，丘有水，天下流亡。地劈有音，及见杂物形，若于朝廷、宗庙、丘社、道中咸为兵乱、国乱；地坼有声，天下不安，国分，包兵起。地夏裂一丈以上，杀五谷。秋裂，民流亡。冬裂，大凶；兵起，国主亡。”京房《易妖占》曰：“地以正月劈，有伤岁。以二月劈，人主吉，岁乐。以三月劈，岁熟，吉。以四月劈，人主吉，岁熟，五谷登。以五月劈，五谷收。以六月劈，此岁定。经七月劈，此惊骇，兵起发。以八月劈，兵大作，民流亡。以九月劈，煞兵行，人主恐亡。以十月劈，有亡，邑有兵。以十一月劈，民不安，兵大作。以十二月劈，人主大降将凶。”《潜潭巴》曰：“地鸣而坼，君不专政，臣叛作。”《易坤灵图》曰：“黄之人精，兵起，地大裂，土化为人。”《易妖占》曰：“地劈有状，掌掌阑阑，此兵急。邑分有音，哅哅乱，天下不安，传驿相从。”“地分坼，军破将急出，去不可止。”汉阳嘉二年六月，雒阳宣德亭地坼，长八十五丈，时李固对策，以为阴类专恣，将有分离之象，上帝以戒陛下。”
地陷
《地镜》曰：“地自陷，天王亡地。”《书纬远期授》曰：“赤帝亡，五郡陷。”《秘徵篇》曰：“邑之沦，主势夺。”《运斗枢》曰：“邑之沦，阴吞阳，下相屠。”《潜潭巴》曰：“天子无深凿地，深则民苦，邑反沦而下。”《保乾图》曰：“地沦，山亡之兆。乱如涂，祸漫漫。”《地镜》曰：“地无故自下，天下乱，兵大起。”《易妖占》曰：“地自下，其君亡。”又曰：“家无故宅自陷下，此必人亡其邑君矣。”《地镜》曰：“地陷没入，人君为臣下所擒。”《异苑》曰：“晋武帝太康五年，宗庙地欻陷，无故梁自折，凡宗庙，所以承祖先嗣，承世不利，安居摧陷，是缥绝之徵也。”京房曰：“山无故自下降，天下兵作。”“晋太康八年七月，大雨，殿前陷，方五尺，深数丈，中有破船。”京房《妖占》曰：“地以正月自下，且有大事。以三月自下，水月火至。以五月自下，不吉，天下有兵，民兵离乡。以六月自下，大水，且至多不常。以七月自下，天下兵大行。以八月自下，天下大摇，民多行。以九月自下，天下有亡主。以十月自下，天下有兵。以十一月自下，有水且行。以十二月自下，大水，且移者伤。”《地镜》曰：“春地陷，有大水，鱼行人道。夏陷，兵起，国分，有非常水。秋陷，有大兵。冬陷，有兵、水。”
地燃
京房《易传》曰：“火出地，其国大出水，其君死。”《述异记》曰：“姚兴永和十年，华山东界地燃，广百余步，草木烟枯，井谷沸竭，置生物皆熟，民残之徵也。晋惠帝光照元年五月，范阳国北，地燃可爨。至九月而骠骑范阳王司马虓薨。十一月，惠帝用食而崩。怀帝即位，太傅东海王司马越杀太宰，河间王司马颙专柄朝政，又寻死遂沮。永嘉之乱，海沦殪越之乱，副亦皆殄灭。石勒焚越之尸，此其应也。”《有秦录》曰：“初秦之未乱也，关中大然，无火而烟气大起，月余不灭。”慕容熙光始四年，辽东新郡地燃，五年八月，为辽西太守邵颜聚徒反，至九月败，诛熙。建始元年正月，华阳郡地燃，是岁，熙僭号之七年也。其年五月，为尚书郎苻进谋反，事觉诛至，九月熙出逸，妻瘗，进余党推之贼高和为主，据城反，熙驰还，不得入，遂逃。不免，为和所诛。后三年，宋高祖平齐，冬，尽坑其众，二燕并灭，慕容氏歼焉。此皆不祥之应也。”
地鸣
《地镜》曰：“地中哅哅有声，人君好兴兵相致。”《潜潭巴》曰：“地鸣有声，天子不知国，政任妇人。”“地中有声洞洞者，邑亡。”京房《易候》曰：“地中讻讻，若嗷嗷，为凶祥，所爱子死，邦有殃。”
地生毛
《地镜》曰：“地忽生毛，天下乱，兵起。”《易妖占》曰：“地生毛，百姓劳苦。”《史记》曰：“赵王迁时，人讹言曰：‘秦为笑，赵为号，以为不信，视地之生毛。’后五年，地果生毛，七年而秦灭赵。”
地呕血
《地镜》曰：“地出血，为兵乱，国亡。”“地忽生血，国将虚。”《潜潭巴》曰：“地呕血，祸之极效也。”《地镜》曰：“地无故赤如燃，兵大起。”《河图》曰：“地赤如丹，血流泛泛。”《易妖占》曰：“功臣戮厥，地生血。”王隐《晋书》曰：“祖约为豫州，府内地皆如丹，其后果凶。”京房曰：“地生血，贼必来攻，凶急，去忽留。”
地出光
《地镜》曰：“地忽生光，如火照，忧国危亡。”《潜潭巴》曰：“地生光，女谒行。”“地忽生光，小人进，贤人灭。”（注云：近验敬晖桓范等被逐，而小人用事，于时洛阳城东白马寺侧地光如镜，行者影现。）京房《易候》曰：“不顾骨肉，不亲九族，厥德已衰，地出光。”
地自出泉
《地镜》曰：“地无故自成泉，天下乱，兵起，大水。”《易候》曰：“天不下雨而地自出泉，其国大水，乱从中生。”《地镜》曰：“涌泉忽出，臣为祸害，或以疾；不过三年，国忧有丧。”“家中庭忽出泉者，当富。”
地自长
《明镜》曰：“地忽自长，在道中，天下不通；地长邑下，其治毁；地长市中，国有利；地长社稷，王者增土；地长洲屿，上亦增土；地无故自长，如丘陇、室屋，其上或生草木，皆失地，亡民。春长者，吉昌。卒长有生树，天王安；有死树，国王亡。地夏长，年中熟。秋长，杀生，易地。冬长，国不安，地上卒息者，大人将起。”
地自营宫　地生杂物　地生卵
《地镜》曰：“大泽中地无故自营宫，女患，位卑者暴贵。”《地镜》曰：“地无故生杂物，天下乱，兵起，大水。”《易传》曰：“地自生卵，将军且疾。”
地生石
京房《易传》曰：“地自生石，军可久居。”《地镜》曰：“石生平野，庶人逆谋，兴兵，臣反，不出三月，齐兵起。”
地生谷
京房《易传》曰：“地自出五谷，将军得大道，生黄色，将军得土地。”

[book_title]开元占经　卷五
日占　一
日名体
张揖《广雅》曰：“朱明、曜灵、东君，日也。”《兵法》曰：“姓张名长生，字子房；一名子明，字长史，能者知便不畏白刃。”皇甫谧《年历》曰：“日以昼明，名曰曜灵。”《春秋元命苞》曰：“日之为言实也，节也，含一开度立节，使物咸别，故谓之日。言阳布散合如一，故其立字四合共一者，为日。望之度尺，以千里立。”（实者周圆缺合一言其身者）《春秋元命苞》曰：“天尊精为日，阳以一起，日以发纪。尊故满，满故施，施故仁，仁故明，明故精，精故外光，故火日外景，阳精外吐。”《春秋元命苞》曰：“元开阳为天精，精为日，散而分布为大辰天一。阳成于三，故日中有三足乌。”《淮南天文问诘》曰：“积阳之热气生火，火气之精者为日。日者，阳之主也。故阳燧见日则燃而为火。又曰日者，天之使也。”《河图》曰：“在天为日月，在地为水火。”杨泉《物理论》曰：“日者，天阳之精也。夏则阳盛，故昼长，夜短；冬则阴盛，故夜长，昼短；春秋则阴阳均，故昼夜等。”张衡《灵宪》曰：“日者，阳精之宗，积而成鸟，象乌有三趾，阳之类，其数奇也。日譬犹火也，月譬犹水也，火则外光，水则含景，故宣明于昼，纳明于夜，如是瑕，必露其匿，人君得，仰则焉。”石氏曰：“日光旁照十万二千里，经三十二万四千里，同一百万二千里。晖经千里，（周髀曰：经一千二百五十里）周三千里。（徐整长历曰：“日经千里，周三千里。”周三千里与石氏同也。）张衡《灵宪》曰：“日、月，其当天七百三十分之一。”（徐整长历曰：日下于天七千里。）
日行度
扬雄《方言》曰：“日晕为躔历行也。”（躔，践也）《春秋元命包》曰：“日行一度以立序，行三百六十五度四分度之一。”《春秋元命包》曰：“日月左行周天二十三万里。”《河图》曰：“天元十一月甲子夜半，朔，日月俱起牵牛初度。推历考宿，正月在营室；二月在奎；三月在胃；四月在毕；五月在东井；六月在柳；七月在翌；八月在角；九月在房；十月在尾；十一月在斗；十二月在牵牛。”《河图》曰：“日月五星同道，过牵牛、女、虚、危、室、璧、奎、娄、胃、昂，皆行其南之九尺；毕北七尺；觜参北一丈三尺；贯东井，出鬼南六尺，出柳北六尺，出七星张北一丈三尺，出翌轸北一丈三尺，贯角亢出氐南一尺，出房左右股间，出心北二尺，出尾北九尺，出箕北一尺，贯南斗，复至牛。此日、月、五星行常道也。《洛书》曰：“日、月、五星行历左角内，行左亢外四尺；行历左氐外；行房两股间；行心内六尺；行尾内十八尺；行箕内十二尺；行斗柄中一尺；行牛中；行女外四尺；行虚外六尺；行危外十三尺；行室外十六尺；行璧外十三尺；行奎外十三尺；行娄外九尺；行胃外十尺；行井中；行鬼外十四尺；行柳内九尺；行觜内八尺；行参内十八尺；行七星内十五尺；行张内十八尺；翌内十六尺；行轸内十六尺。在上者为北，此日月五星之正也。”《易坤灵图》曰：“王者至德之荫，则日月若连珠璧。”（郑玄曰：至德之荫，谓将兴之时；连璧无朔望之异也。）《尚书考灵曜》曰：“天地开辟，曜满舒元，历纪名月，首甲子冬至，日、月、五纬，俱起牵牛初，日月若悬璧，五星若连珠。”《淮南天文问诘》曰：“太阴元始，建于甲寅。（大元，初有日月五星之时也）日月俱入营室五度。（日月如连璧，五星如贯珠，皆右行）天一以始，建七十六岁，日月复以正月入营室五度，无余分，（余分，少余也）名曰一纪。天一凡二十纪千五百二十岁大终，日月星辰复始甲寅之元。日月行危一度而岁有奇四分度之一；（危，北方宿也）故四岁而积千四百六十一日而复合故舍，八十岁而复。故曰子午卯酉为二绳；丑寅、辰巳、未申、戌亥为四钩。东北为报德之维，西南为倍阳之维，东南为常羊之维，西北为瞦之维。日冬至则井北中绳，阴气极，阳气萌，故曰冬至为德。日夏至则斗南中绳，阳气极，阴气萌；故曰夏至为刑。阴气极则北至，北极下至黄泉，故不可以凿地穿井，万物闭藏，蛰虫首穴，故曰德在室。阳气极则南至，南极上至朱天，故不可以夷邱上屋，万物蕃息，五谷兆长，故曰德在野。（夷，平也）《汉书天文志》曰：“凡君行急，则日行疾；君行缓，则日行迟；日行不可指而知也。故以二至二分之星为候。日东行，星西转。冬至昏奎八度中；夏至氐十三度中；春分柳一度中；秋分牵牛三度七创建中；此其正行。七日行疾，则星西转疾，事势然也。故过中则疾，君行急之感也。不及中则迟，君行缓之象也。至月行则以晦朔决之；日冬则南，夏则北，冬至于牵牛，夏至于东井。日之所行为中道，月、五星皆随之。”《礼纬》曰：“天子服中，礼从容中；则日、月、五星不敢纵横。”京房《别对灾异》：“日行房，乘三道，太平上道，癉平中道，霸世行下道云。”
日晷影
许慎《说文》曰：“晷，日景也。”刘熙《释名》曰：“晷规也，如规画也。”《周礼地官司徒》曰：“以土圭之法，测土深，正日景，以求地中。日南则景短多暑；日北则景长多寒；日东则景夕多风；日西则景朝多阴。日至之景，尺有五寸，谓之地中；天地之所合也，四时之所交也，风雨之所会也，阴阳之所和也。”（按土圭者，非削土为其圭象，训为度也。置圭度景，谓之土圭。日南则景短多暑者，谓夏至日躔南方井宿也。日北则景长多寒，谓冬至日躔北方斗宿也。日东则景夕多风者，谓秋分日躔东方角宿也，故秋分祭月也。日西则景朝多阴者，谓春分日躔西方娄宿也，故春分祭朝日也。古来天图春秋二分并交娄角也。谅知夕者，秋分之异名，朝者，春分之别号。景长称南至，景短称北至，今日南则景短，日北则景长者，先论日躔宿也，后论日躔景也。）《周髀》曰：“周髀长八尺，其勾之损益，一寸千里。”张衡《灵宪》曰：“悬天之晷，薄地之仪，皆移千里差一寸。”郑司农曰：“土圭之长，尺有五寸，以夏至日立八尺表，其景适与圭等，谓之地中。今颍川阳城地为然。”（按晋太康《地记》曰：河南阳城县是谓土中，夏至景尺有五寸，所以为候也。《南越志》曰：南景在日之南，五月立表望之，日在表北，景在表南，交州日景较北三寸，林邑九寸一分地。）郑玄曰：“凡日景于地千里差一寸，景尺有五寸者，南戴日下万五千里也。”《洪范五行传》曰：“日月之行，则有冬、有夏，而为寒暑；若南失节，晷过而长，则为寒；退而晷短，则为燠。人君急，则晷进疾而寒，舒则晷退迟而燠，故曰急恒燠若。一曰，晷长为潦，晷短为旱，奢者为扶；扶者，邪臣进，正臣疏，君子不足，奸人有余。”《汉书天文志》曰：“冬至，日南极，晷长，南不极，则温不害；夏至，日北极，晷短，北不极，则寒为害。故《书》曰：“日月之行，则有冬有夏也；故治变于下，日月运于矣。”《易纬》曰：“日冬至，人主不出宫室，寝兵听乐，日击黄钟之磬，公卿大夫列奏音侍，则阴阳之晷如度。故夏至之礼，如冬至之礼。”又曰：“冬至之日，树八尺之表，日中视晷，晷如度者，则其岁美，人民和顺；晷不如度者，则其岁恶，人民多伪言，政令为之不平。晷进则水，晷退则旱。进一尺二寸则月蚀，退则日蚀。月食则正王臣之行，日蚀则正人主之道。”又曰：“冬至晷长一丈三尺。（按周髀曰：长三尺五寸。刘向曰：长一丈一尺四寸。何承天长一丈三尺。祖暅铜表长一丈三尺。今历景长一丈尺七寸五分。）当至不至，则旱多温病；未当至而至，则多病暴逆，心痛，应至夏至。”《易纬》曰：“小寒晷长一丈二尺四分。（按周髀长一丈二尺五寸小分五。何承天长一丈二尺四寸八分。祖暅长一丈二尺四寸三分。今历景长一丈二尺二寸八分。）当至不至，先小旱后大水，丈夫多病喉痹；未当至而至，多病身热，来年麻不熟。”《易纬》曰：“大寒晷长一丈一尺八分。（按周髀长一丈五寸一分小分四。何承天长一丈一尺三寸四分。祖暅长一丈一尺二寸。今历景长一丈一尺一寸五分。）当至不至，则先大旱后大水，麦不成，病厥；未当至而至，多病，上气，［口蓋］肿。”《易纬》曰：“立春晷长一丈一寸二分。（按周髀长一丈五寸二分小分三。何承天长九尺九寸一分。祖暅长九尺八寸。今历景长九尺六寸二分。）当至不至，兵起，麦不成，病疟、疾；未当至百至，多病熛疾。”《易纬》曰：“雨水（是今历启蛰也）晷长九尺一寸六分。（按周髀长九尺五寸三分小分二。何承天长八尺二寸八分。祖暅长八尺一寸七分。今历景长八尺七寸。）当至不至，旱麦不熟，多病心痛；未当至而至，多病毙。”《易纬》曰：“惊蛰（是今历雨水也）晷长八尺二寸。（按周髀长八尺五寸四分小分一。何承天长六尺七寸二分。祖暅长六尺六寸二分。今历景长六尺五寸四分。）当至不至，则雾稚禾不穗，老人多病疾疟；未当至而至，多病痈疽，胫肿。”《易纬》曰“春分晷长七尺二寸四分。（按周髀长七尺五寸五分。刘向长七尺二寸六分。何承天长五尺三寸九分。祖暅长五尺三寸七分。今历景长五尺三寸三分。）当至不至，先旱后水，岁恶禾不熟，多病痹；未当至而至，多病疚，身痒。”《易纬》曰“清明晷长六尺二寸八分。（按周髀长六尺五寸五分小分五。何承天长四尺二寸五分。祖暅长四尺二寸五分。今历景长四尺三寸四分。）当至不至，菽豆不熟。多病疾试，振寒；未当至而至，多病暴死。”《易纬》曰：“谷雨长晷长五尺三寸二分。（按周髀长五尺五寸五分小分四。何承天长三尺三寸五分。祖暅长三尺二寸六分。今历景长三尺三寸。）当至不至，水物杂揉，羊不蕃，多病疾疟，振寒，霍乱；未当至而至，老人多病瘟气肿。”《易纬》曰：“立夏晷长四尺三寸六分。（按周髀长四尺五寸七分小分四。何承天长二尺五寸。祖暅长二尺五寸三。今历景长二尺四寸九分。）当至不至，旱，五谷伤，牛畜病，未当至而至，多病头痛，肿［口蓋］，喉痹。”《易纬》曰：“小满晷长三尺四寸。（按周髀长三尺三寸八分小分二。何承天长一尺九寸七分。祖暅长一尺九寸九分。今历景长一尺六寸九分。今历景长一尺九寸八分。）当至不至，多凶，言有大丧，先水后旱，多病筋急，痹痛；未当至而至，多病赻气，［口蓋］肿。”《易纬》曰：“芒种晷长二尺四寸四分。（按周髀长二尺五寸九分小分一。何承天长一尺六寸九分。祖暅长一尺六寸九分。今历景长一尺六寸四分。）当至不至，多凶，主国有枉令；未当至而至，多病厥，头眩病。”《易纬》曰：“夏至晷长一尺四寸八分。（按周髀长一尺六寸。刘向长一尺五寸八分。何承天长一尺五寸。祖暅长一尺五寸。今历景长一尺四寸九分。）当至不至，国有大殃，旱，阴阳并伤，草木夏落，有大寒；未当至而至，多病，肩肿。”《易纬》曰：“小暑晷长二尺四寸。（按周髀长二尺五寸九分小分一。何承天长一尺六寸九分。祖暅长一尺六寸九分。今历景长一尺六寸四分。）当至不至，先小水，后旱，有兵，多病泄注，腹病；未当至而至，多病膨胀。”《易纬》曰：“大暑晷长三尺四寸。（按周髀长三尺五寸八分小分一。何承天长一尺九寸七分，祖暅长一尺九寸七分。今历景长一尺九寸七分。）当至不至，外兵来，年饥，多病筋痹，胸痛；未当至而至，多病胫痛，恶气。”《易纬》曰：“立秋晷长四尺三寸六分。（按周髀长四尺五寸七分三。何承天长二尺五寸。祖暅长二尺五寸五分。今历景长二尺四寸九分。）当至不至，暴风为灾，来年岁不稔；未当至而至，多病疾疟，上气，咽肿。”《易纬》曰：“处暑晷长五尺三寸二分。（按周髀长三尺五寸六分小分四。何承天长三尺二寸五分。祖暅长三尺二寸六分。今历景长三尺三寸。）当至不至，国多淫合，兵起，麦不熟；未当至而至，病胀，身热不汗。”《易纬》曰：“白露晷长六尺二寸八分。（按周髀长六尺五寸五分小分五。何承天长四尺二寸五分。祖暅长四尺二寸五分。今历景长四尺。）当至不至，多病疽疸，泄；未当至而至，多病水腹，闭疝，瘦。”《易纬》曰：“秋分晷长七尺二寸四分。（按周髀长七尺五寸五分。刘向长七尺二寸六分。何承天长五尺三寸九分。祖暅长五尺三寸七分。今历景长五尺三寸三分。）当至不至，草木复劳，多病温，悲心痛；未当至而至，多病胸胁腹痛。”《易纬》曰：“寒露晷长八尺二寸。（按周髀长八尺五寸四分小分一。何承天长六尺七寸二分。祖暅长六尺六寸七分。今历景长六尺五寸四分。）当至不至，来年谷不成，畜鸟兽被殃，多端正疝瘕，腰痛；不当至而至，多病热中。”《易纬》曰：“霜降晷长九尺一寸六分。（按周髀长九尺五寸二分小分二。何承天长八尺三寸八分。祖暅长八尺一寸七分。今历景长八尺七寸。）当至不至，百物大耗，来年多大风，人病腰痛；未当至而至，至病胸胁，肢瞞。”《易纬》曰：“立冬晷长一丈一寸二分。（按周髀长一丈五寸二分小分二。何承天长九尺九寸一分。祖暅长九尺八分。今历景长尺尺六寸三分。）当至不至，地气不藏，立夏寒，早旱晚水，万物不成；未当至而至，多病擘掌痛。”《易纬》曰：“小雪晷长一丈一尺八分。（按周髀长一丈一尺五寸一分小分四。何承天长一丈一尺三寸四分。祖暅长一丈一尺三寸。今历景长一丈一尺一寸四分。）当至不至，来年黍麦不熟，多肘腑病；未当至而至，亦为肘腑痛。”《易纬》曰：“大雪晷长一丈二尺四分。（按周髀长一丈一尺五寸小分五。何承天长一丈二尺四寸八分。祖暅长一丈二尺四寸三分。今历景长一丈二尺二寸八分。）当至不至，温气泄，夏蝗生，大水。多病少气，五疽，小肿；未当至而至，多病痍疽，应在芒种。”
日光明
刘向《洪范传》曰：“日者，照明之大表；光景之大纪；群阳之精，众贵之象也。故曰，其气布德，而主在地。日德者，生之类也；故日出而天下光明；日入而天下冥晦。”
日变色
《礼斗威仪》曰：“日青中黄外，是为一不可。（日者，黄中为主，应行君仁，黄中而青外，君礼，黄中而赤外，君义，黄中而黑外，君智。五色积聚，照明四方矣。今反青中而黄外，是位次倒置，黄为外夺，故为一不可矣。）赤君喜怒无常，轻杀不辜无罪，不事天地，忽于鬼神，天则雨土、常热，日蚀无光，地动，雷下降。（赤者火，火死为土，礼失其政，天雨土也。南方者火，故常熟也。南子为离，离为日，故日蚀无光。火灭灰为土，故地动。雷者土气所为，故雷下降也；下者，雷电折击，下杀人民也。）其时不救，兵从外来为害，戮而不葬。日赤中黄外，是为二不可。白君乱无威，臣独逆理而不能诛。（白者变为白，白系西方之色也，万物衰老之处也。故为君德衰乱，乱臣专其威，无礼，君衰，乱于政事，不能诛也。）贤者不得为辅，朝中因女而进者众。嶐山数崩，时大旱，河海不流，虎狼害人，其民好赇，吏并为奸，兵数十起千里之内。其时不数，及其年中亡；当诛臣逆理进者，以禁绝灾害；因女进者时日以救，则灾及其年。日白中黄外，是为三不可也。黑，贱人为君妇人轻贤佞陷，候间得亲，将小臣所私及危其身。（色变为黑者暗，故贱人为君。黑、阴色，故妇人持政，轻诛贤。黑者水，流行无所不及，随器方员，以喻佞人随君方圆，故候间得亲。私者，窃也。小人将盗窃其位及其身。）时则常雨不休，水则海溃河益，民多溺水死，乘舟者多，蛇入都邑，鸡雉同宿。（好妇人者，必用其言，欲废嫡立庶，故蛇入都邑，雉从约宿。蛇雉有文章在野，喻同政贤从，欲代其位。故《易荫气枢》曰：“继体不改，号令不行，群下争利，君弱臣强，选举失，暴风发屋折木为咎，则有蛇入都邑，雉从鸡宿也。”）妇人多重死，胎子不就。（用妇人言，欲专其政，转相嫉害也。）其时不救，患在门内。（当远妇人，复进贤也。）其日黑中黄外是为四不可也。”《春秋潜潭巴》曰：“箕主正月，日色如青赤者，昧暝玄黄，亭亭夺光，旬望以上，七月朔日日蚀。近侯辅臣反，其正月地动摇，官兵大扰。”《春秋潜潭巴》曰：“房主二月，日色如正月，旬望以上；八月二日日蚀，南夷北狄侵中国，流星数出，天下旱，三年兵来，二月天雨血，后九十日名水决，天下多讹臣，朝延女党悖天子，备玩好之喜，且经此逢害。”《春秋潜潭巴》曰：“角主三月，日色如正月，望旬以上；五月大雾，九月朔日日蚀，十月有兵，仓皇其来，三月彗星如房，后百二十日名山崩，荧惑守心其效也。故日者，天子之象，君父夫兄之类中国之应也。夫明主之践位，群贤履职，天下和平，黎民康宁，则日丽其精明，扬其光耀。”《黄帝占》曰：“有道之国，日月过之即明，人君吉昌，人民安宁。”《尚书考灵曜》曰：“五政不失，日月光明；五政谓四时及季夏之政也。”《尚书考灵曜》曰：“日照四极九光；东日日中，南日日永，西日宵中，北日日短，光照四十四万六千里。”《礼斗威仪》曰：“君乘土而王，其日太平，则日五色无主。”（宋均曰：包五行之色不主于一也。）《礼纬含文嘉》曰：“君政尊而制命，日月贞明。”《春秋感精符》曰：“王者之明，以日为契；日明则道正，暗昧不明则道乱，各以其类占，天子常戒以自励。”《孝经古秘》曰：“日光明，海内乐，无怨心，阴阳调，年命长，民人以康。”《孝经内记》曰：“日和五色，君有德。”京房《易传》曰：“日者，众阳之精，内明玄黄，五色无主，以象，人君光照无主，不可以色名也。”京房《易传》曰：“圣主在上，则日五色备。”京氏曰：“日大光，天下和平，上下俱昌，延年益寿，世无极。”孙氏《应瑞图》曰：“人君不假臣下以柄权，则日月扬光。”又曰：“王者动不失时，日扬光。”王充《论衡》曰：“王者道至于天，则日扬大光。”韩杨曰：“日则帝兴亡微阙太子崩，海内失命，哭声吟吟，天下定异，推在名公萌之出，天子格自正孝，度天心，思消之，天子吉。”《春秋潜潭巴》曰：“轸主四月，日色白，丹如黄丹，青比梅叶、芄兰无色，旬朔以上；十一月朔日日蚀，天子诛于强臣，百二十日，五山亡。”一日：“君死不葬，吴楚以东，十国称王；天子继绝，诸侯多亡，豪杰纵横。”《春秋潜潭巴》曰：“张主五角，日色如正月，旬望以上；十一月朔晦日日蚀，南夷为乱，后九十日地呕血，兵祸并起，逆为天上，百二十日，五星从荧惑，聚中国，四夷争起，妻妾哭于宫，天子灭于国。其五月，彗星五芒，出于头极，九虹见交，与日交并立；天子亡，诸侯自君，上灭庶雄，制命兵雷令。”《春秋潜潭巴》曰：“东井主六月，日色赤如醰，旬望以上；十月朔日日蚀，四方射主，武将威兵，后九十日国大乱。其六月天鸣地坼，三公九卿皆反，各自立为君，胜者称王，非天命也。”《春秋潜潭巴》曰：“氐主七月，日色青赤，若昧暝亭亭夺光，旬望以上；正月朔日日蚀，后七十日山冢绝崩，百川沸腾，大臣皆用，禄在名公。百二十日，高峰为谷，深谷为陵，天下昏乱，群小执纲，以方为圆，以欺为忠，帝人失势，俯从风靡，天子大弱，可防而消。”《春秋潜潭巴》曰：“昂主八月，日色如正月，旬望以上，三月朔日日蚀，妻后杀主，后百二十日，地必大动，天下起兵，害诛王。其来八月，殒石。五六月，天下谋杀，其王易于卿。大雨壤波流，翔主失，伍姓不亡。期百二十日，斗星消，易姓起，至期而无徵，天子缮三王之政，五帝之功，以立中兴。”《春秋潜潭巴》曰：“奎主九月，日色如正月，青黑不明，旬望以上，来岁天雨蝗，五月殒霜，京师中三月晦，日日蚀，天子以色，后妃党横。其来九月，虎入邦，雉群翔，巢国中，天子好野游，主人去，外人昌，吴楚以南灭，兵乱以兴。”《春秋潜潭巴》曰：“东璧主十月，日色如黑，文纲纲然，四月朔日日蚀，后七十日，蛇群入市，雉死庙堂之中，主失国，野鸟跦跦，或致鸲鹆，君王危，天下惊，邻国入，主出臣，下逐上，其类令天子备，司祸为福。”《春秋潜潭巴》曰：“虚主十一月，日色如绿绨，旬望以上；十日天雨堵，（宋均曰：“堵当作赭，赤色土也。）五色朔日日蚀，大臣杀主，七十日大霜，天下无所措，不出；民或藏匿，走入宫。主惊去国，天下瓦解，礼主消，烁中国，夷狄其来。七月出兵，大合屠君诛父无服之属，九族之亲，君臣易位。”《春秋潜潭巴》曰：“斗主十二月，日色如灰、如涂、如虹、如合爪，旬望以上；六月朔晦二日日蚀，九十日，日魄。大臣专国，代其君为王，天子废斥，强候执命，夷狄内侵中国百年，上无天子，下无方伯，众狼为政。后二百二十日，虎哭地陷，天雨沙，山跃石。其来六月，天子弱，大臣为主。”《春秋感精符》曰：“君营于邪，辅宰不纳，奢大纵盗，快意所欲，民不聊生，则游气蔽日，日青黄白黑。”《春秋感精符》曰：“主弱，则日色赤如灰；王沦泞，则日流血。”又曰：“大臣擅命，妻专盗成党赤，后大旱，地动摇。”又曰：“日青赤黄白黑乍连，于气茫茫，不可以类推象，度三十日，以往蚀无期此至乱，故比年日蚀。”又曰：“夷狄并侵，兵将用，则日紫。”又曰：“日色赤如灰，主以急见伐。”《春秋纬》曰：“日黄浊布散，必有后党嬖。”《孝经契》曰：“日和五色，明照四方；黄白失信，赤青夺明，黑多暴害，乘离，失信则慢。”《孝经左契》曰：“日变有五色，苍色见于百姓也。”京氏曰：“察天不顺厥异，日赤，其中有黑。”京氏曰：“日变色，青为饥与忧，赤为争与兵，黄为德与善，白为旱与丧，黑为水，民半死。”又曰：“日赤如赭，布如灰，不出其岁，有大将死于野。”又曰：“日有黑光，不出六十日，有大水伤五谷，空屋；所见之国，籴贵十倍，二旬乃止。”京氏曰：“《救黄经》云：‘贤者之言，行之而蔽，其人有以其美自扬厥异，日色黄，黄者，中和色，喻美行也，人君内有贤臣，卒得其位，保其社稷，人君自知，非其德行所能设，称扬其人，则复矣。’”《赦赤经》云：“人君不学道，无以教下、发号令、动害百姓，日应之而赤；人君听用仁贤，尊之加宾客，避寝思道，则复矣。”《救黑经》云：“臣不能进谏其君，怨下见百姓，故日黑。人主当忧劳求贤，罢左右强臣，则黑除矣。”《救白经》云：“人君软弱，海内咸贫，日白六旬，不可复变；未满六旬，求任贤臣，抗武扬威，诛罚为非，则复矣。”《夏氏图》曰：“日晕黄浊黄，动摇为风雨，其不动摇，忧病暴怨。”《荆州占》曰：“日始出一竿，赤如血，有死王，以宿占国。”又曰：“日赤如血，其国君死，赤始未赭，将军战死于野。”（按王隐《晋书》曰：东海王越自阳成帅甲士四万，京邑多徙次许昌，以鸣崇为兵司马，越领豫州牧，三月四日，日有赤，散流，其光若血下流，其光之所照皆赤，日中有若飞'者，七八十，九日，越毙于项也。）《孝经内记》曰：“主不敬天地，犯名山大川，则日色青白黄黑。”甘氏曰：“日或黑青黄，师破丧候王。”京氏曰：“日者，太阳之精，萌于东，盛于南；其色赤。今乃青，青东方，少阳色也。谓人君微弱，国无贤辅，则致此灾；不救，日蚀为灾，其救也，率股肱，正台辅，任忠直，报功能，立将军，修城郭。”京房《易传》曰：“人君不闻道德，其乱国背上，则日赤。”（按洪范曰：汉成帝河平元年正月壬寅朔，日月俱在营室，日赤；二月十二日癸未日朔，日又赤。其夜月赤，十三日甲申，日出赤如血，无光，漏上四刻半，乃颇有光，照地赤黄，食时后乃复，是时帝无道德，后宫赵氏乱，内外宗，王氏擅朝，逐主亡国之应。）京房《易传》曰：“上微弱，无法制，则日白六十日，万物无霜而死。”又曰：“臣下无智勇，天下自征伐，则日白体动而寒。”又曰：“人君弱而能任其事，谓不亡，则日白。”又曰：“人君公行衍过，不自改，则日黑，大风起。”（天无云而日光掩也。）京房曰：‘日有青光，不出二旬大风，籴贵，斗米二千。一岁五见，籴倍；十见以上，民多疾疫，不出一年。”京氏曰：“日青，君弱亡，君无知也。黄间，若不与也。”黑慈（阙）甘氏曰：“臣逆君法，日赤如火，其国必乱。”《荆州占》曰：“日色赤而三日不复，则雾而昏。昼昏此人君无德故也。”又曰：“日色赤黄，其月旱。”又曰：“有黄光照下国，有土水若流血，名王死之。有白光破国，主忧丧。有青色，国实仓。有赤光，流血滂滂。有黑光，多死兵。”（以上日色之变。）“乍赤乍白各十日，臣有伏兵欲谋君。”又曰：“日色如紫，名为日死，王者恶之。”
日戴光
《太公兵法》曰：“日戴天下，大凶，期不出三年。”
日无光
《太公阴秘》曰：“君不明，臣不忠，故日天光。月不明，见变不救，殃祸生，臣欲反，主失名。安百姓，用贤人，弱者扶则无害。”又曰：“凡四时受王之日，日月当清明，五星顺度，润泽有光，凡此君臣和同。或昼不见日，夜不见月，五星失度，阳蔽日光，乱风连日，此国君迷荒，不顺时令，疾病虫霜，忠臣受诛，谗言者昌，兵火欲起，民人惶惶，盗贼满道，死者不葬。”《黄帝用兵要法》曰：“沈阴，日月俱无光，昼不见日，夜不见月，星皆有云障之而不雨，此为君臣俱有阴谋，两敌相图谋也。若昼阴夜月出，君谋臣；夜阴昼日出，臣谋群，下逆上。”又曰：“日濛濛无光，士卒内乱。”《河图帝览嬉》曰：“日月不光，有亡国死王，期不出五年。”《春秋感精符》曰：“三失阳事则日无光。”《春秋感精符》曰：“君行内虚，外有肃敬、布政、修度之名，苟无至诚，为下犯冒，晚晚不惊，则日光冥冥，郁怏不清，其后水数淫，而雾霜屡臻。”《春秋感精符》曰：“日无光，主主势夺，群臣盗谗蔽行。”（按《洪范日月》曰：“汉元帝永光元年四月，日色青白无影，日中时，影无光，是夏寒。至九月乃有光，是时宦者弘恭、石显等倚势谗贼忠良，上弱，不明、不义、不远之应也。）《春秋感精符》曰：“妻党翔，群臣资横，则日黄无光。（翔横言，从盗言，从盗也，黄地色，妻象也。恣奸谋，故光见于天，使日黄至于无光泽也。）偏任权柄，大臣擅法，则日青黑。（日为君，月为臣，月生出水，水色青，母子助战二气并见。）子党犯命，权威宫国，则游气蔽日，日赤郁怏无色。（日色赤，子生于父，父子同气；今赤气蔽日，子奸父之象也。）九十日，日黄，则日中无影，其时叛作，璚珥数出，黄云入国，妻党翔应；青则寒霜虐雹，偏任气应赤，则日斗湛阴雾集。”（雾集犹雾冥也，子犯命应。）《春秋感精符》曰：“日久不明，天子蔽塞；各以其类自勅，以消之。”《春秋孔演图》曰：“骐驎斗兮日无光。”《春秋纬》曰：“日光亡，诸侯叛；三十日不光群祸起。”《孝经内记图》曰：“日无故过中时无光，人君不明，天下有雨，主兵。”甘氏曰：“日出一年而无光耀，其月有王死，一旦王有忧。”《孝经内记图》曰：“王骄慢，日月失明。”《孝经内记图》曰：“日出东方二竿，亭亭无光，为日病；未入二竿，亭亭无光，为日死。日死君死；日病君病。”甘氏曰：“见一日为十日，见二日为一月，见一月为一岁，不出其年兵起。”（按韦昭曰：日下无光，谓唯质见耳。）《荆州占》曰：“日始出二竿，未入二竿，其色赤而无光，其分主凶；必有兵丧，春则为旱，灾在六月。”《太公兵法》曰：“日未入两竿而无光曜，其月必主死。一曰主忧。”京氏曰：“日未入二竿，亭亭无光，所舍国君死；日出三日无光，国乃不昌。”甘氏曰：“日出旦无光，阳见德也；日旦而无明，入而无光，此谓阳见刑也。”甘氏曰：“人君宰相，不从四进行令，刑罚不明，大臣奸谋，离贤蔽能，则日月无光。见瑕适不改其行，其国五谷不成，六畜不生，人民上下纵横，贼盗并起。”甘氏曰：“日出无光曜者，主病。一曰：主有负于臣，百姓有冤心。”甘氏曰：“日失色，所临之国不昌。”京房《易妖占》曰：“君不明，日不光。”京氏曰：“天下云尽，赤日不光三十日者，有大兵，王者亡；五十日者，兵且作，大饥，民亡；七十日者，有大殃，亡主、兵作、大饥；九十日者，社稷亡；百二十日者，邑墟亡。”京氏曰：“日月大无光，国无王，民不安，天下有兵。”京氏曰：“日失光明，主令不行，民饥流亡。”京氏曰：“日无故久无光，天下不彰，社稷隳亡。”京氏曰：“日月皆无光，则渊涸山崩，王者恶之。”董仲舒《灾异占》曰：“日无故白无光，其主不死，国乃不昌。青无光，天下人民相食，主去。日赤无光，天下兵起，大旱。日黄无光，天下主失德，名山崩，地动。日黑无光，臣下为政。”《气经》曰：“日光赤气见，为贼者皆君左右大臣也。”京房《易妖占》曰：“日赤无光，君凶也。”

[book_title]开元占经　卷六
日占二
日昼昏
《春秋感精符》曰：“日者，阳之精曜，魄光明所以察下，夫以照灭昼晦，甚所惧也。”《春秋纬》曰：“后族专权，谋为国害，则日昼昏。”京氏曰：“奸臣盛，日昼昏。”《春秋运斗枢》曰：“日昼昏之异，臣为政莫制持专权跋扈，阴骗舒。”《雒罪级》曰：“日昼昏，不言擅畔。”石氏曰：“日昼昏，行人无影，到暮不止，刑急，民无聊生，不出二年，大水下，田不收。”甘氏曰：“日昼错，鸟群鸣，天下国家分析，臣持政，期不出五年中。”甘氏曰：“日无故昼昏倒暮，不出一年，大水。”京房《别对灾异》曰：“国有谗佞，朝有残臣，则日无光，暗冥不明。”《易》曰：“日中见斗，日中星见，明其冥也；故贬之为暮也。其救也，远佞谄，近忠直，修经典，闭私道，则日光明。”《洪范传》曰：“日正昼而冥晦者，阴反为阳，臣反制君也。”《孝经雌雄图》曰：“子日昼冥者，水溢山崩，水灌凉州，凶在武都、酒泉。丑日昼冥者，鬼山崩，水出灌兖州，凶在济阴、任城。寅日昼冥者，虎山崩水，灌徐州，凶在下邳，琅琊。卯日昼冥者，水山崩，一日风，山水灌青州，凶在平原，齐国。辰日昼冥者，风山崩，水出灌扬州，凶在豫章，庐江。巳日昼冥者，龙山崩，一曰水山崩，水灌豫州，凶在淮扬、汝南、会国，一曰凶在淮扬、南昌。午日昼冥者，水山崩，一曰上山；水灌幽州，凶在日南，苍梧。一曰水灌青州，凶在平原，齐南。未日昼冥者，土山崩，一曰水山；水出灌荆州，凶在南阳。申日昼冥者，石山崩、水灌益州，凶在蜀郡、广汉，酉日昼冥者，铁山崩，水灌并州，凶在河内五原。戌日昼冥者，气山朋，水灌兖州，凶在河内、太原，一曰凶在河内、京兆。亥日昼冥者，岑山崩，水灌冀州，凶在赵国、清河。一曰，水灌兖州人民也。”
日无云而不见
《河图》曰：“天元云，日不见，三日为大丧，必在灭国。”甘氏曰：“八月朔日日不见，正月酉日日不见，主死。”《春秋汉含孳》曰：“日不出，懦下。（不出谓日当出不出，君懦畏群下也）则就阴位（燕自阙）。”《春秋纬》曰：“沈日不出，则为天下冥冥，俱溺绝。”
日中乌见
《洛书》曰：“日中有乌见，名曰阴德，不出六十日，兵出；从其所向伐之胜，若有国主死。（按《抱朴子》曰吴赤乌十三年，日中乌见，三足。然魏蜀不见，孙权死。）京氏曰：“日中有乌见主失明，为政者乱。”《黄帝》曰：“日中三足乌，见者，其所居分野有白衣会，大旱，赤地。三足乌出，住日外者，天下大国受其灾，戴麻森森，哭声吟吟。”《太公阴秘》曰：“日中乌见者，君咎；双乌见者，将相逆入，斗者主出走，乌动者大饥，水旱不时，人民流在他乡。救之法：实仓库、举贤士，远佞邪、察后宫，任有道，赦不从，则灾消矣。”《孝经内记图》曰：“日无晕而乌见，所宿之国亡绝。”（王隐《晋书惠纪》曰：“元康六年六月日中若飞燕者，积数日，后有愍怀太子事。）《日傍气图》曰：“日中乌见，其国君死、期三年。”《荆州占》曰：“常以月十四日，候日，中有气如飞鸟，其地无居者。”京房《灾异》曰：“日月薄赤，见日中乌，将军出旌，举此不详，必亡。”
日中有杂云气
《黄帝占》曰：“日中有火光气见者，其国左右大臣欲反。”《春秋潜潭巴》曰：“君德鹰扬，君臣和，德道庆，则日含王字。”（日中有王字者，君德象，日光所照无不及也。）石氏曰：“日中有立人之象，君慎左右急。”《荆州占》曰：“日中有人行者，臣害主，而主争客胜；有三人，天钩主，人必更。”《杂云气占》曰：“青气入，白如老人，黑帽黑衣，杖刀立日中，从日出至食时不罢，君失位。”又曰：“青气入日，状如两乌，重立日中，从日出至食时不罢，日无精光，夷人为主，正治失痊，河水逆流。”京房曰：“祭天不顺兹谓逆，日中有黑子。”又曰：“臣不掩君恶，令下见于百姓；百姓恶君，则日变。”（中有黑者，阴也。皆日出入时也。）《文命钩》曰：“偏任权柄，大臣擅法，则有青黑子。”《甘氏占》曰：“日青赤掩月，不有战必有亡国。”《京房占》曰：“日中有黑云，若赤、若青、若黄，乍五、乍十、乍三十，天子崩。”（按《晋中兴书》曰：升平三年十月丙午，日中有黑子，如卵，少时而孝宗崩；太和四年十月乙未，日中有黑子，明年海西公废。）《太公阴秘》曰：日中有黑气，若一、若二、至四五者，此阳中伏阴，君害臣，上出者，臣谋君，旁出者，君谋臣；不出者，宫女有忧；昏见在臣，晨见在君。救之法：轻刑罚，赦无罪，节威权，安百姓，贷不足，则灾消矣。”又曰：“日中有黑气者，一菲二至四五者，教令不行，三公为乱，爵赏不平。不救者，臣诛君，子谋父。救之法，任贤直，信道德，退贪邪，轻刑罚，察奏纠，思刑戮，则无害。”又曰：“日中有黑气，见君有过而臣不掩，故日不明。见变不救者，主有忧。救之法，承顺天地，申用明堂，则无害矣。”《洪范五行传》曰：“人君有过，故不循天治，则日黑居侧，大如弹丸。”《荆州占》曰：“日中有黑气，大如桃李者，臣蔽主明。（按何法盛曰：“太兴四年三月癸未，日中有黑子，永昌元年十月辛卯，日中有黑子，是时中宗庞幸，刘隗擅作威福，残伤君道。王敦因之托晋阳之举兵，逼都辇，祸及忠贤，故日有瑕也。宁康元年十月巳酉，日中有黑子，如李，二年三月庚寅，日又有黑子，如鸡卵二枚，十一月己巳，日又有黑子，大如鸡子，是时帝已长，而康献皇后以从嫂临朝，实伤君道，故日有瑕。太元十三年二月庚子，日有黑子，大如李，十四年二月辛卯，日中又有黑子，二十年十一月辛卯，日中又有黑子。是时会稽王以母弟专政，故日有瑕。）京氏曰：“日有白云贯，天下有白徒之众三年，至其黑云，天下有谋不成。”京氏曰：“候日无色，其中有赤气大如爪，踊跃；为人君绝命。”京房《妖占》曰：“赤云贯日者，状如建鼓，此谓守威；有扈下此云启之所攻也。”《荆州占》曰：“赤云贯日如建鼓，三年不雨。”
日生牙齿足
《春秋感精符》曰：“夷狄并侵，战兵将用，则日垂牙举足，其发必子辅政，擅威福。”郗萌曰：“日有齿足，则其国谋反。”甘氏曰：“日足白，有破诸侯王。”石氏曰：“日有白足，有战者破罢败将军死。”《洛书》曰：“日始见赤足，主坐急见伐，名臣反，辅相夺。”《春秋感精符》曰：“日赤足，主颠蹶破杀王使并相伐。”《春秋纬汉含孳》曰：“日赤足，君赤走，足为火。”又曰：“有赤足数十，下江下地，则君必出走。”《春秋考异邮》曰：“日赤足，有兴兵者，日白足，杀诸王侯。”（按宋均注曰：“足动也，喻臣也，日色赤而为足，是臣下夺主势而兴兵也；白，金气，故杀大臣也。）《河图》曰：“日两足，庶雄起。”
日有彗芒
《孝经雌雄图》曰：“日彗者，君有火德，天下大丰。”高宗曰：“日上芒如烽火，国主失土。”《春秋纬汉含孳》曰：“日垂芒，战争。”（谓芒角则战也。）《洛书》曰：“日有气而芒，色黄白润泽，是为阳光，天子有喜，小有德令赦。”夏氏曰：“上黄白芒，君福昌；不得正色，王有忧。”
日刺
《孝经雌雄图》曰：“日刺者，为有气刺日中也。谓下贱度上小，知其是非如豫行之也。一年有殃，臣之犯上也。日大色黄，最所极甚，则众阴恶气近傍，则贱度上心；为刺在左，为欲谏恶，在历为欲立王，在上为欲抚主，在下为欲易君。若此之变，君急责躬，自悔考过，执事慎其是非，以洽王治也。”又曰：“日刺甲乙，父子求恶也；日刺丙丁，君臣相疑，改政教也；日刺戊巳，后妃有意害君左右；日刺庚辛，将欲（阙××××）日刺壬癸，宦者有伤。”
日大小
《春秋汉含孳》曰：“日大则（阙××）处阙消；日小则夺大。”日大于常则无光，君无羽翼也；日小于常则夺威势也。”《春秋纬》曰：“日大则（阙××××××）独立势不出；日小则以渐侵（阙××××××）石氏曰：“日消小者，所当国（阙×××××××××××）京氏曰：“日小主阙赏赐不当。”《春秋纬》曰：“赤帝之灾，日消小。”
日分毁
《孝经内记图》曰：“日分割，君失亡。”《春秋合诚图》曰：“君蔽臣专，则日出乃毁。”《春秋汉含孳》曰：“日毁则国毁。”（谓日分四五分、则国分也。）京氏曰：“日中分，不出五年，国亡。”《孝经雌雄图》曰：“日中分，天下分为二。”京氏曰：“露夺日光，日中破，军灾国。一曰：阴胜阳，臣胜君，两敌相当。”《洛书》曰：“贤人失位，谗进忠退，政烦民扰，则日分为两。无救，从王民叛。”《荆氏气占》曰：“日中分为两，国主死；分为两，见有乌居其中，争主死。”《荆州占》曰：“日中分为两，所舍国亡。”（按《孝经内说图》曰：当纣之时，六月壬子，分为两日，破为两巳，上者主尽。）《荆图占》曰：“日分为两，以上有从王。”《春秋感精符》曰：“君臣争，则日裂；主偏任，则日裂为五。”《春秋纬》曰：“日毁为五，帝将煞，渐起偏任。”《孝经内记》曰：“日毁为五、此谓帝失天下，戮于中也。”《河图》曰：“日割国分。”《春秋纬》曰：“日裂，主诛臣争。”《尚书中候》曰：“夏桀无道，杀关龙逢，灭皇图，坏乱历纲。残贼天下，贤人逃，日伤。”《春秋纬》曰：“日坏者，（阙×××××××××××）京氏曰：“日地半，则国破亡，两敌相当。”《荆州占》曰：“常以正月三日尽八日，观日光无环者，天下有兵丧。”《春秋纬》曰：“日之穿，可贯杌。”（音脱。）
日夜出
《河图》曰：“日夜出，是谓阴明，割剖国分。”（按《墨子》曰：昔三苗大乱，正命殛之，日为夜出。随巢子曰：三苗大乱，妖日宵出。）《春秋感精符》曰“王阙，则日夜出。”《尚书金柜》曰：“日夜出者，纪纲灭，大臣专政，作威夺权；无救，大臣贼其主，夺其邦；其救也，亲仁贤，退骄佞，填四时，布恩惠，赦天下，则日夜出不为伤也。”《易纬》曰：“日夜出，隐谋合，国雄逃亡，从处易主。”《孝经内记图》曰：“日夜出，明臣贼其主，夺其家；一日兵起，天下饥，再出三年，君死国亡。”京氏曰：“日夜出，是谓阴反阳，不出二年，天下见大兵；不出一年，有大水；在所见处之国，天下不安。”又曰：“日暮而出，是谓阴重，天下见兵。”京氏曰：“日出于夕，人君不详，社稷亡。”郗萌曰：“日夜出，是谓阴阳，在国者亡，兵起，天下饥，以日命其国。郗萌曰：“日夜出照，见角宿，妾党纵横，四夷侵犯，十二诸侯攻伐败亡（阙×××××××××××××）《荆州占》曰：“日宵出，是谓明绝，（阙××××××××）内伐不昌，不出三年有（阙××××××××××××）《荆州占》曰：“日夜出，北斗见，天下兵悉起。”《荆州占》曰：“日夜出，不出二年，天下有兵、水，兵出在所见国。”（按韦昭《洞记》曰：“汉武三年四月有物如日夜出，三年春，河水溢于平原，大饥，人相食。闽越围东瓯，遣严助救之，闽越走。”）
日当出不出当入不入
《春秋纬汉含孳》曰：“日当出不出，懦下，当入不入（阙）。”
日再出再中
石氏曰：“日再出，为渗光，其国君死，有兵起。”《春秋汉含孳》曰：“日复中，支庶起。”京氏曰：“日再中，帝王穷。”（按《帝王郊祭志》文帝时新垣平上言曰：日再中居顷之日却复中，乃更以十七年为元年。）
日出复入　日入复出
京氏曰：“日出复入，日入复出，主降臣。”又曰：“日出复下，日入复高，日入复见，为还；天下大乱，期三年。”《荆州占》曰：“日出又还，不出三年，天下大乱。所谓反者，君不秉其柄，舍法度，用私意，不任官职，而好自治，则日反；日还者，为日出而复下，下而复高；无救，当为大乱，不轨皆叛，不从其敕。正心固一，修古道，守法正，无忒业，则日还不为伤也。”《春秋感精符》曰：“主惊惧，则日入复出。”京氏曰：“日暮入复出，天下亡。”《春秋汉含孳》曰：“日曜则畏后，文景移位，支庶起。跃谓日暮当下入，入更跃，此畏后权；文景者，日反也。”《春秋纬》曰：“跃如则曲从，天下骇扰，无君桀。”《孝经》曰：“日已入，而光复照，兵起。”
日坠　日流
《洛书》曰：“日从天坠，有道之君正天下，无道之君走。”《春秋汉含孳》曰：“日流则提击；流谓累如赤珠数十在日下，此则君兵提击东西也。”《春秋纬》曰：“日流，则君王灭，以沈湎并夺。”
日出异方
京氏曰：“日出于午，天子失国。”京氏曰：“日出于巳，天子失明，令不行。”《河图》曰：“日出西方，以母制。”
日并出
《春秋运斗枢》曰：“主弱，公侯狡猾，起莫能匡，则日并照。”《河图》曰：“日不照，月不消，山吐泉，火烧林。”又曰：“两日照天下，民饥。”《春秋潜潭巴》曰：“两日并出，地裂水不流。”《诗纬推度灾》：“逆天地，绝人伦，则二日出相争。”京氏曰：“两日并出，是谓诸侯有谋，自底灭亡，天下兴兵，无道之臣举兵亡。”又曰：“两日并出，天下争王。”《孝经纬》：“夏时，两日并出。谶曰：桀无道，两日照，夷山亡，龙逢诛，人民散，郊社墟。”《博物志》曰：“桀时，费昌之河上见二日；在东者焰焰将起，在西者沈沈将灭，若疾雷之声，问于冯夷曰：‘何者为夏？何者为殷？’夷曰：“西日为夏，东日为殷，桀将亡乎？于是费昌归，徙其族于东，归商也。’”京氏曰：“两日并出，是谓并明；假主争明，天下有两主。”京氏曰：“日并出，无道之臣为君争功德；先举兵者昌，后举兵者亡。”《荆州占》曰：“两日并出以上，是谓乱明；乱明出，天下大乱。家有亲亲，欲同谋上，皆成形。不出三年，五谷大贵，一石值千钱，国大饥。”《荆州占》曰：“两日以上出，天下有灾，夏以两日亡。”《尚书考灵曜》曰：“（阙）帝之亡，三日并照。”（《晋阳春秋》曰：建武元年，三日并出，观台令史谏章曰：天下其三分乎？）巫咸曰：三日并见于房心下，不出一年，天下治；有裂地为三州者。”京氏曰：“三日并出，大臣争夺王政。”又曰三日并出，不出三旬，诸侯争为王。《孝经内记》曰：“三日并出者，国君必亡其位。有人在前后宫中同，人君即亡也。”《荆州占》曰：“三日并出，其国有灭诸侯，有亡地空邑，河水大出；不则其年大兵并大丧。”《春秋纬》曰：“三日并出，天子黜。”又曰：“数日并出，两主争。”《京房占》曰：“二日、三日、四日、五日并出，此谓争明，天下兵作，亦主三、四、六主立。（按《国志》曰：建兴四年二月，江东初闻愍帝凶，问群臣并见五日；一日正中央，余在四边，夏侯族曰：天下多天子，何所怪也。）《汲冢书》曰：胤甲居西河，天有孳，十日并出。”《淮南子》曰：“尧之时，十日并出，焦禾稼草木，民无所食，尧使羿射之，中其九，乌皆死，坠其翼。”
日重累
《孝经雌雄图》曰：“日重累；甲乙，皇太子重殃；丙丁，大臣折伤；戌巳，后妃失御，为崇是也；庚辛，将卒军奸大行也；壬癸，君政暮露，而下不掩救也。变变悉悉见见者，亡灭之事，惟有贤君良臣，除大恶，革伪朝，定尊卑；如此则消却变，众害伏也。”
日斗　斗而晕蚀
黄帝曰：“凡日斗，以日中三足乌见，为正日斗也；常以日出食时，候若三足乌，不见者不为斗也。”京氏曰：“两日斗，天下争；三日斗，法如鸡斗相搏，当视先灭，以决其事。”《金柜》曰：“日斗者，人君内无聪明，邪臣争权。日斗者无精，众人见乌其中，无救；期六十六日，王者亡其土地。其救，辟四门，来仁贤，授爵分职，循名责躬，则斗不为伤。”《海中占》曰：“日斗月蚀，主病胀，偏枯口舌，咽喉心腹。”京氏曰：“日斗，常以日出至食时以斗，斗后乌见，六十日王者亡地，若乌不见，不为斗。凡日斗不及三年，下有拔城大战，齐燕多水。”京氏曰：“日赤黑比斗者，其国分不出三年，中食人，大小民饥亡。”京氏曰：“日斗，黄者为中胜，中国强；青者为左胜，左国强；白为右胜，右国强；赤为前胜，前国强；黑者为后胜，后国强；不胜者，将有殃。”京房《对灾异》曰：“日斗，或赤、或白、或苍、或黄虎入邦，此谓守邑破亡，周君以此亡。”又曰：“数日俱出，若斗，天下兵大战。”石氏曰：“白日与黑日斗，其国相攻，天下有兵，不出三年，大饥。”《春秋纬》曰：“赤日相烫血滂滂；君臣无道行纵横。”京氏曰：“日斗、有变，晕、日蚀，君死，日皆伤，兵起。吕氏曰：“乱国之主，众莫亲；邪气盖积，则蚀斗。（按《尚书璇玑铃》曰：桀时有日斗蚀。太公《金柜》曰：三苗时有日斗也。）
日以十二辰斗
《孝经雌雄图》曰：“子日日斗者，李氏欲为天子。”《魏氏图》曰：“子日日斗者，李氏、窦氏欲为天子。”《孝经雌雄图》曰：“丑日日斗者，赵氏欲为天子。”《魏氏图》曰：“丑日日斗者，赵氏欲为天子。”《雌雄图》曰：“寅日日斗者，姚氏欲为天子。”《魏氏图》曰：“寅日日斗者，邓氏、尚氏欲为天子。”《雄雄图》曰：“卯日日斗者，张氏欲为天子。”《魏氏图》曰：“卯日日斗者，卫氏、张氏欲为天子。”《雌雄图》曰：“辰日日斗者，边氏欲为天子。”《魏氏图》曰：“辰日日斗者，陶氏、但氏欲为天子。”《雌雄图》曰：“巳日日斗者，步氏欲为天子。”《魏氏图》曰：“巳日日斗者，宗氏、上氏欲为天子。”《雌雄图》曰：“午日日斗者，刘氏欲为天子。”《魏氏图》曰：“午日日斗者，马氏郭氏欲为天子。”《孝经雌雄图》曰：未日日斗者，朱氏、霍氏欲为天子。”《魏氏图》曰：“未日日斗者，（阙×××）欲为天子。”《孝经雌雄图》曰：“申日日斗者，陈氏欲为天子。”《魏氏图》曰：“申日日斗者，侯氏欲为天子。”《孝经雌雄图》曰：“酉日日斗者，（阙××××）欲为天子。”《魏氏图》曰：“酉日日斗者，周氏欲为天子。”《孝经雌雄图》曰：“戌日日斗者，阎氏欲为天子。”《魏氏图》曰：“戌日日斗者，孔氏、刘氏欲为天子。”《孝经雌雄图》曰：“亥日日斗者，秦氏欲为天子。”《魏氏图》曰：“亥日日斗者，秦氏、尹氏欲为天子。”
日月并出
《春秋感精符》曰：“后妃专则日与月并照。”《春秋考异邮》曰：“日月并照，出数月俱行，或大或大，满不消；其下必有煞君、灭邦、女主持政、大夫乱纲、夷狄内侵、天下咸兵。”京氏曰：“日月并出，为并明；天下有两主立。”京氏曰：“《气占》云：‘日月并俱出，君臣争明。’”京氏曰：“日月并出，兵在内。”京氏曰：“日月两见，是（阙××××××）皆有兵饥。”京氏曰：“日月并出，相去二寸，臣下作乱灭其主。”《魏氏图》曰：“日月并见者，君为臣，臣为君，其世乱，民相残。”《孝经内记图》曰：“日月两见，十日不雨，兵在内起及外。”《荆州占》曰：“日月并出，是谓灭亡，天下有国者亡。”《洪范五行传》曰：“吴之亡也，日月并出，其后越灭吴，臣欺其君，夷狄侵中国。”《荆州占》曰：“日月并见，是谓争光，大国弱小国，不出三年兵起，岁恶，风雨不时。”《荆州占》曰：“日月并出，是谓死丧，吏人会聚，以下凌上。”魏氏曰：“日月并昼见者，君弱臣强，以臣伐君，谋为天子。”
日月与大星并见
《洛书》曰：“日月大星并出昼见，是谓争明；大国弱，小国强，有立侯王者。”
日入月中　月入日中
《春秋感精符》曰：“君亡失阳事，日月相干。”石氏曰：“日入月中，并不出，九十日兵大起。”《易令》曰：“日入月中，铁贵三位，二旬而止。”石氏曰：“日入月中，女主病，不则将军司马吉。”一曰：“日在月中，后死。”《荆州占》曰：“日见月中者，不出三年，人主亡；月入日中亦然。”《孝经内记图》曰：“月入日中，臣贼其主，夺其家。”石氏曰：“月入日中，光不灭，后妃持政。”

[book_title]开元占经 卷七
日占三
日冠
石氏曰：“有气青赤，立在日上，名为冠。”王朔曰：“日冠者，闻也，冠者如半晕也，法当在日上。”如淳曰：“日气在日上，为冠。”魏氏曰：“冠者，君有私事，在南宫中。”《高宗占》曰：“日冠者，有喜气从冠外入，从中出有喜喜气者，谓王相气润泽也。”甘氏曰：“日冠，天子立侯王，不出三年。”《孝经雌雄图》曰：“日冠，谓臣权在君上也；不损至于进所爱，复不损害忠良，复不损专主威，复不损邪行私，复不损王政衰，复不损谋为非。冠也，谓不以礼自治也；上不知也。”《孝经内记》曰：“日上冠者，君与兄弟姊妹私通。”《孝经雌雄图》曰：“日冠甲乙，天子欲养仇。丙丁，君臣相反覆，下逆上，上不能止息也。戊巳，妻党贵宠极也。庚辛，将帅僭号，欲为奸贼也。壬癸，寒贼暴贵。”
日戴
石氏曰：“气在日上，名为戴。”又曰：戴之色青赤。”王朔曰：“日戴者，形如直状，其上微起，在日上为戴。戴者，德也，国有喜也。”如淳曰：“气在日上为戴。”《高宗占》曰：“重戴，天子有喜，得地，若有所立。”
日珥
石氏曰：“日两傍有气，短小，中赤外青，名为珥。”《释名》曰：“日珥者，在日两傍之名也；珥言似耳，在两傍也。”如淳曰：“气在日傍，直对为珥。”王朔曰：“珥，耳也。珥者，仁也；珥者，近臣也，珥者，亲近之人也，珥者，当如珥也。”甘氏曰：“珥，朝有耳，纯白色为丧；间赤为兵；间青为疾；间黑为水；间黄为喜。”甘氏曰：“日朝有珥，国有行进之事，其不行，凶能戎。”《荆氏占》曰：“日夕有珥，赤黑白，有大客。”董仲舒曰：“日交速而珥，兵大出。”《荆州占》曰：“日交珥，象一方众兵皆起，军在外者罢。”《孝经内记》曰：“日珥，赤兵、白丧、青忧、黑死、黄有喜，不出三年。”《孝经内记》曰：“日珥，人主有喜，为拜将军，苦有子孙；一曰有风。”郗荫曰：“日珥，人主有喜，兵在外亦有喜。”《洛书》曰：“日珥而张者，即人主有忧，欲听，欲外。”《荆州占》曰：“日珥北方以及三方，必有疾雷。”石氏曰：“有军；日有一珥为喜，在日西；西军战胜，东军战败。在日东，东军胜，西军败。南北亦然。无军而珥，为拜将。”《孝经雌雄图》曰：“日左珥者，君有阴事，与傍妻为奸；在西宫中欲立。”《摘亡辟》曰：“日有赤黑珥，夷人起兵，外降附之。”《孝经雌雄图》曰：“右珥者，君有重宫，妇人阴事私发。”夏氏曰：“日左右有黄白珥，君下赦。”京氏曰：“日以春有二珥，人君听事。”王朔曰：“日珥等，两军相当，无相奈何。”《摘玉辟》曰：“日有两珥，无封候桀恐还自伐。”京氏曰：“日两珥，且有大使，一日两珥，焰焰如光，为人君有喜。”《洛书》曰：“日两耳，中赤外青，色黄白润泽，天子喜。”《洛书》曰：“珥中有赤云贯日，有名之人死。”京氏曰：“日有三珥，人君有女子忧。”《孝经内记图》曰：“珥有四，天子大喜。”石氏曰：“日有四珥，天子拜将，太子立王候。”甘氏曰：“日四珥，天子有子孙喜期不出三年。”京氏曰：“日出四珥，将军亡；日入四珥，有大兵。”京氏曰：“日朝五珥，国忧，兵起。夕珥临日两傍，必有大客来言北方之事。”甘氏曰：“日有六珥，命曰大提；六十日分有丧，若赤云掩日，下有亡国。”
日抱
如淳注《汉书》曰：“气如半环，向日为抱。”蔡伯喈曰：“气见于日傍，内曲向日为抱。”京氏曰：“气青外赤内，曲向日月为抱；两军相当，顺抱者胜。”王朔曰：“气向日，晕状而短，则为抱。抱者，苞也；苞者，附也。抱者，近臣也；抱者，和亲也。按其色占之，抱黄白润泽，法有赦。”京氏曰：“气向日月为抱；抱多者，来亲附者众多也。”
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:01:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>