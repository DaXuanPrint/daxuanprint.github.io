<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="钦定满洲源流考,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,满洲源流考全文在线阅读,满洲源流考全文在线下载,大玄古籍书库">
<meta name="description" content="又称《钦定满洲源流考》。区域志。清阿桂(1717—1797)等修,麟喜等纂。二十卷。桂字广廷、文成,号云岩,初为满洲正蓝旗人。后改隶正白旗,姓章佳氏。。乾隆举人。官武英殿大学士、副都统、礼部尚书。曾领修《盛京通志》。麟喜,满洲人,历任内阅侍读,官至知府。奉旨主纂,于乾隆四十三年(1778)成书。约十万字。书前冠有乾隆谕敕,从历史和地理两方面考察和说明满族发祥的历史源流。全书分部族、疆域、山川、国俗四门。书成于乾隆四十三年(1778)。系根据清入关前东北地区的史地古籍,结合满族起源的神话传说、宗教信仰、风俗">
<title>满洲源流考_阿桂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">满洲源流考</span> <br/>
          作者： <span class="inputVal" id="bkauthor">阿桂</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]188186</span> <br/>
          说明： <span class="inputVal" id="bkdec">又称《钦定满洲源流考》。区域志。清阿桂(1717—1797)等修,麟喜等纂。二十卷。桂字广廷、文成,号云岩,初为满洲正蓝旗人。后改隶正白旗,姓章佳氏。 乾隆举人。官武英殿大学士、副都统、礼部尚书。曾领修《盛京通志》。麟喜,满洲人,历任内阅侍读,官至知府。奉旨主纂,于乾隆四十三年(1778)成书。约十万字。书前冠有乾隆谕敕,从历史和地理两方面考察和说明满族发祥的历史源流。全书分部族、疆域、山川、国俗四门。书成于乾隆四十三年(1778)。系根据清入关前东北地区的史地古籍,结合满族起源的神话传说、宗教信仰、风俗习惯等写成。从历史、地理、政治、经济、文化及风俗习惯等各个方面,反映了清代满族的社会状况。清代以来有殿版及多种坛刻本流传。1988年辽宁民族出版社出版孙文良、陆玉华的标点本。内容分为部族、疆域、山川、国俗等类,考证了满族的源流发展。</span> <br/>
          封面： <span class="inputVal" id="bkimg">Z_11528.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]满洲源流考
[book_author]阿桂
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]188186
[book_dec]又称《钦定满洲源流考》。区域志。清阿桂(1717—1797)等修,麟喜等纂。二十卷。桂字广廷、文成,号云岩,初为满洲正蓝旗人。后改隶正白旗,姓章佳氏。 乾隆举人。官武英殿大学士、副都统、礼部尚书。曾领修《盛京通志》。麟喜,满洲人,历任内阅侍读,官至知府。奉旨主纂,于乾隆四十三年(1778)成书。约十万字。书前冠有乾隆谕敕,从历史和地理两方面考察和说明满族发祥的历史源流。全书分部族、疆域、山川、国俗四门。书成于乾隆四十三年(1778)。系根据清入关前东北地区的史地古籍,结合满族起源的神话传说、宗教信仰、风俗习惯等写成。从历史、地理、政治、经济、文化及风俗习惯等各个方面,反映了清代满族的社会状况。清代以来有殿版及多种坛刻本流传。1988年辽宁民族出版社出版孙文良、陆玉华的标点本。内容分为部族、疆域、山川、国俗等类,考证了满族的源流发展。
[book_img]Z_11528.jpg


[book_title]钦定满洲源流考
钦定四库全书
钦定满洲源流考
乾隆四十二年八月十九日内阁奉
上谕顷閲金史世纪云金始祖居完顔部其地有白山黑水白山即长白山黑水即黑龙江本朝肇兴东土山川锺毓与大金正同史又称金之先出靺鞨部古肃慎地我朝肇兴时旧称满珠所属曰珠申後改称满珠而汉字相沿讹为满洲其实即古肃慎为珠申之转音更足徵疆域之相同矣又後汉书三韩传谓辰韩人儿生欲令头匾押之以石夫儿初堕地岂堪以石押头其说甚悖于理国朝旧俗儿生数日置卧具令儿仰寝其中久而脑骨自平头形似匾斯乃习而自然无足为异辰韩或亦类是范蔚宗不得其故曲为之解甚矣其妄也若夫三韩命名第列辰韩马韩弁韩而不详其义意当时三国必有三汗各统其一史家不知汗为君长之称遂以音同误译而庸鄙者甚至讹韩为族姓尤不足当一噱向曾有三韩订谬之作惜未令人尽读之而共喻耳若唐时所称鸡林应即今吉林之讹而新罗百济诸国亦皆其附近之地顾昔人无能考证者致明季狂诞之徒寻摘字句肆为诋毁此如桀犬之吠无庸深较而舛误之甚者则不可以不辨若夫东夷之说因地得名如孟子称舜东夷之人文王西夷之人此无可讳亦不必讳至于尊崇本朝者谓虽与大金俱在东方而非其同部则所见殊小我朝得姓曰爱新觉罗氏国语谓金曰爱新可为金源同派之证盖我朝在大金时未尝非完顔氏之服属犹之完顔氏在今日皆为我朝之臣仆普天率土统于一尊理固如斯也譬之汉唐宋明之相代岂皆非其胜国之臣仆乎又有云我
祖宗时曾受明龙虎将军封号亦无足异我朝初起时明国尚未削弱因欲与我修好借此以结两国之欢我朝固不妨为乐天保世之计迨我国声威日振明之纲纪日隳且彼妄信谗言潜谋戕害于是我
太祖赫然震怒以七大恨告
天兴师报复自萨尔浒松山杏山诸战大败明兵明人欲与我求和斥而不许彼尚安能轻侮我朝乎且汉高乃秦之亭长唐祖乃隋之列公宋为周之近臣明为元之百姓或攘或侵不复顾惜名义若我朝乃明与国当闯贼扰乱明社既移之後吴三桂迎迓王师入关为之报讐杀贼然後我
世祖章皇帝定鼎燕京统一寰?是得天下之堂堂正正孰有如我本朝者乎至若我国家诞膺
天眷朱果发祥亦如商之元鸟降生周之高禖履武纪以
为受
命之符要之仍系大金部族且天女所浴之布勒瑚里池即在长白山原不外白山黑水之境也又金世纪称唐时靺鞨有渤海王传十余世有文字礼乐是金之先即有字矣而本朝国书则自
太祖时命额尔德尼巴克什等遵制通行或金初之字其後因式微散佚遂尔失传至我朝复为剏造未可知也他如建州之沿革满洲之始基与夫古今地名同异并当详加稽考勒为一书垂示天下万世着派大学士阿桂于敏中侍郎和珅董诰悉心检核分条编辑以次呈览候朕亲加厘定用昭传信而辟羣惑并将此通谕知之钦此
【臣】阿桂【臣】于敏中【臣】和珅【臣】董诰谨
奏本年八月十九日奉
上谕【云　云】钦此所有编纂事宜【臣】等酌议凡例七条缮
写清单恭呈
御览伏候
训示并请
钦定嘉名用光典册至此项书籍拟在方畧馆就近办理所需编纂及译汉人员拟派内阁侍读麟喜中书呈麟笔帖式七德为满纂修官理藩院笔帖式临保候补笔帖式明伦工部库使巴尼泰为译汉官照满誊録之例行走翰林院编修宋铣平恕候补部员曹锡宝为汉纂修官并派郎中巴尼珲侍读孙永清为提调官专司督催稽核至缮写收发之誊録供事等应即在方畧馆通融抽拨惟查该馆现在赶办
平定两金川方畧并
大清一统志西域图志热河志及元辽史明纪纲目明史本纪等书各有卯限原设之誊録供事仅供各书之用难以再为分拨臣等公同酌拟应再咨取汉誊録四名供事六名令其专心承办庶有责成俟将来书成之日照例给予议叙以示鼓励其所添之誊録供事等应支桌饭银两并需用笔墨桌櫈等项仍由该馆照例随时于户部等衙门撙节支领毋庸专欵置办合并声明是否伏祈
皇上训示遵行谨
奏乾隆四十二年九月初八日
奏初九日奉
旨知道了书名着定为满洲源流考钦此
凡例
一我
国家建邦启土
肇迹东方
创业始基地灵効瑞其古今沿革自应详胪本末用以昭传信而正羣讹谨拟首立部族一门凡在古为肃慎在汉为三韩在魏晋为挹娄在元魏为勿吉在隋唐为靺鞨新罗渤海百济诸国在金初为完顔部及明代所设建州诸卫并为考据异同订析讹误博稽史传参证羣书分目提纲各加按语俾源流分合指掌了然
一按唐史所载渤海置五京十三府其上京龙泉府即肃慎故地而黑水靺鞨入朝亦尝置燕州勃利州及黑水府诸名目其後若辽置东京黄龙府金置上京会宁府分设郡邑俱详载二史地理志中至元时犹有肇州之称碁布星罗遗迹尚颇可考谨拟次立疆域一门凡史册所载诸城镇村寨之属各按原书方位证以现在地理形势件系条分详加辨证务使图经所纪条贯咸该至辽金宫室建置一切古蹟应行考据者均即载入疆域一门用徵故实
一按白山黑水其名始见于北史而显着于金源至
本朝受
命龙兴实为朱果发祥之地锺神毓庆灵蹟昭然而诸史或称太白山或称徒太山或称完水或称室建河称谓多殊名实易舛允宜详悉核订至若松花江即唐书之粟末水宁古塔即唐书之忽汗水亦为胜地名川向来纪载纷淆均资考核谨拟次立山川一门以现在
大清一统志
盛京通志所载据今证古析异定譌其或古有今不可考者则别为存疑附之于末
一史称东方仁谨道义所存朴厚之源上追隆古我
朝肇基东土旧德敦龎超轶前代即如祀
神之礼无异于豳人之执豕酌匏三代遗风由兹可覩而参稽史乘其仪文习尚亦往往同符如左传称肃慎之矢可以见俗本善射之原後汉书称三韩以石　头可以见俗用卧具之讹松漠纪闻称金燕饮为软脂蜜糕可以见俗尚饼饵之始其他足资引证者尚多谨拟次立
国俗一门博引典籍分条胪考以着淳风所本源远流长洵与周公之陈七月金世宗之歌土风取义维均足以训行奕禩
一金时官制如渤极烈之为贝勒谋克之为穆昆猛安之为明安虽沿误相仍而溯源可考又自新罗渤海已肇兴文字金之初年用契丹字太祖宗作女真大小字其制渐备维时设女真进士科经书皆有译解今遗制已湮而碑刻间存至我
太祖高皇帝创制国书义藴精微允为制作之极则谨拟
约举大凡附列
国俗一门之後用以垂信方来
一
国家扶舆积庆俶造丕基长白肇兴实为邠岐旧壤今敬谨考核一以近
发祥初地者为定至若
王师顺动以後经营辽渖卜宅定都凡
盛京地方建置规模及山川地理已具详
开国方畧
盛京通志诸书中是编请毋庸兼载以恊体制一恭读
御制文集盛京赋三韩考诸篇及
巡幸盛京吉林诸诗什苞括典故剖晰舛譌询足折衷羣言埀示千古谨拟于书中各条内恭録载入永昭定论
钦定满洲源流考

[book_title]目录
钦定四库全书
钦定满洲源流考目録
卷一
部族【一】
满洲
肃慎
夫余
卷二
部族【二】
挹娄
三韩
勿吉
卷三
部族【三】
百济
卷四
部族【四】
新罗
卷五
部族【五】
靺鞨
卷六
部族【六】
渤海
卷七
部族【七】
完顔
建州
附金史姓氏考
卷八
疆域【一】
兴京
吉林
黑龙江
肃慎四至
肃慎城　肃慎县
夫余国都
夫余城　夫余府
挹娄国界
挹娄故地　挹娄县
三韩分地
三韩属国
三韩故地　马韩都督府　辰州　三韩县
卷九
疆域【二】
沃沮　濊
勿吉行程
勿吉七部故地
勿吉旁国
百济里至
百济郡城　百济　邑
百济诸城
新罗
鸡林州
新罗九州
靺鞨
黑水州　黑水府
铁利越喜故地
卷十
疆域【三】
渤海国境
忽汗州　忽汗城
上京　龙泉府
龙州
湖州
渤州
中京　显德府
卢州
显州
铁州
汤州
荣州
兴州
东京　龙原府
庆州
盐州
穆州
贺州
南京　南海府
沃州
晴州
椒州
西京　鸭緑府
神州
桓州
丰州
正州
长岭府
河州
夫余府
鄚颉府
高州
安宁郡
定理府
定州
渖州
安边府
安州
率宾府
益州
建州
东平府
蒙州
沱州
东平寨
怀远府
富州
美州
福州
铁利府
广州
蒲州
义州
归州
安远府
宁州
慕州
郢铜洓三州
盖州
崇州
集州
麓州
卷十一
疆域【四】
辽东北地界
辽上京长春州
辽东京辽阳府
开州
定州
保州
辰州
卢州
来远城
铁州
兴州
汤州
崇州
海州
渌州
桓州丰州正州慕州
显州
宗州
乾州
贵德州
渖州
集州
广州
辽州
遂州
通州
韩州
双州
银州
同州
咸州
信州
宾州
龙州
湖州
渤州
郢州
铜州
洓州
率宾府
定理府
铁利府
安定府
长岭府
镇海府
冀州
东州
尚州
吉州
麓州
荆州
懿州
媵州
顺化州
宁州
衍州
连州
归州
苏州
复州
肃州
安州
荣州
率州
荷州
源州
渤海州
寜江州
河州
祥州
辽营卫　阿延女真
伊德女真
五国部
卷十二
疆域【五】
金上京
会寜府
肇州
隆州
信州
夫余路
海兰路
率宾路
哈斯罕路
呼尔哈路
乌尔古德哷勒统军司
咸平路　咸平府
韩州
金东京　辽阳府
澄州
渖州
贵德州
盖州
复州
来远州
博索府
卷十三
疆域【六】
元渖阳路
开元路
咸平府
海兰府硕达勒达等路
肇州
博索府
附明卫所城站考
卷十四
山川【一】
启运山
天柱山
隆业山
长白山
辉山
白平山
辽山　瑚呼玛山
库堪山
果罗山
马鞍山
冷山
德林石
龙首山
蛇山
刁跸山
医巫闾山
千山
十三山
首山
明王山
华表山
熊岳山
蒺藜山
龙凤山
凤凰山
噶哈岭
太兰冈
吉林崖
古哷山
扈尔奇山
宜罕山
伊玛护山冈
萨尔浒山
铁背山
硕钦山
尚间崖
斐芬山
阿布达哩冈
固拉库崖
青苔峪
黄骨岛
牵马岭
觉华岛
兴安岭
皮岛
吕翁山
松山
塔山
杏山
附载单单大岭诸山
卷十五
山川【二】
混同江
鸭绿江
爱呼河
图门江
佟佳江
辽河
浑河　渖水
太子河
沙河
大清河
柴河
范河
辉发河
伊屯河
伊尔们河
小凌河
大凌河
羊肠河
珠子河
率宾水　札兰水
海兰水
拉林河
阿勒楚喀河　海古勒水
呼尔哈河
珲春河
□□
滔尔河
黑龙江
屯河
哈勒珲河
奥娄河
蓒芋泊
附载弱水诸水
卷十六
国俗【□】
满洲
骑射
冠服
卷十七
国俗【二】
政教【附字书】
卷十八
国俗【三】
祭祀
祭天
祀神
襍礼
官制
语言
附金史旧国语解考
卷十九
国俗【四】
物产
卷二十
国俗【五】
杂缀
【臣】等谨按
钦定满洲源流二十卷乾隆四十三年奉
勅撰洪惟我
国家朱果发祥肇基东土白山黑水实古肃慎氏之旧封典籍遗文班班可考徒以年祀绵长道途修阻传闻不免失真又文字互殊声音屡译记载亦不能无悞故历代考地理者多莫得其源流是编仰禀
圣裁参考史籍证以地形之方位验以旧俗之流传博徵详校列为四门一曰部族自肃慎氏以後在汉为三韩在魏晋为挹娄在元魏为勿吉在隋唐为韎?新罗渤海百济诸国在金为完顔部并一一考订异同存真辨妄而索伦费雅喀诸部毘连相附者亦并载焉二曰疆域凡渤海之上京龙泉府靺?之黑水府燕州勃利州辽之上京黄龙府金之上京会宁府元之肇州并考验道里辨正方位而一切古蹪附见焉三曰山川凡境内名胜分条胪载如白山之或称太白山徒太山黑水或称完水或称室建河以及松花江即粟未水宁古塔即忽汗水今古异名者皆详为辨证其古有而今不可考核者则别为存疑附於末四曰
国俗如左传所载楛矢贯隼可以见骑射之原松漠纪闻所载软脂蜜膏可以见饮食之?而後汉书所载辰韩生儿以石压头之类妄诞无稽者则订证其谬至於渤海以来之文字金源以来之官制亦皆并列其体例每门以
国朝为纲而详述列朝以溯本始其援据以
御制为据而博采诸书以广参稽允足订诸史之讹而传千古之信非诸家地志影响附会者所能拟也乾隆五十四年正月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
钦定满洲源流考卷一
部族【一】
谨按我
国家诞膺
景命肇启大东毓瑞凝祥同符雅颂皇皇乎元鸟之生商
高禖之启稷矣恭考
实録自
始祖定三姓之乱建国鄂多理城即以满洲建号继继绳
绳锺灵笃庆洪惟
肇祖原皇帝创业於赫图阿喇之地爰及
景祖觐光扬烈乃举五岭以东苏克素护河以西诸部而
抚绥之迨我
太祖高皇帝天锡智勇懋建大勲既克图伦遂收栋鄂太宗文皇帝鸿图式廓遐迩景从东北诸部尽为臣仆稽诸古昔若肃慎夫余三韩靺鞨伯济新罗渤海女真诸国沿革可徵淮南子云东方多君子之国信矣臣等谨立部族一门先胪举史册所载各条参以今之考证或订其音转之讹或稽其分合之迹断自肃慎为始而仍弁
国号於简端以着统
尊溯源之义云
满洲
按满洲本部族名恭考
发祥世纪长白山之东有布库哩山其下有池曰布勒瑚里相传三天女浴于池有神鹊衔朱果置季女衣季女含口中忽已入腹遂有身寻产一男生而能言体貌奇异及长天女告以吞米果之故因锡之姓曰爱新觉罗名之曰布库哩雍顺与之小舠且曰天生汝以定乱国其往治之天女遂凌空去于是乘舠顺流至河步折柳枝及野蒿为坐具端坐以待时长白山东南鄂谟辉之地有三姓争为雄长日构兵相仇杀适一人取水河步归语衆曰汝等勿争吾取水河步见一男子察其貌非常人也天不虚生此人衆皆趋问答曰我天女所生以定汝等之乱者且告以姓名衆曰此天生圣人也不可使之徒行遂交手为舁迎至家三姓者议推为主遂妻以女奉为贝勒居长白山东鄂多理城建号满洲是为
国家开基之始以
国书考之满洲本作满珠二字皆平读我
朝光启东土每岁西藏献丹书皆称
曼珠师利大皇帝翻译名义曰曼珠华言妙吉祥也又作曼殊室利大教王经云释迦牟尼师毘卢遮那如来而大圣曼殊室利为毘卢遮那本师殊珠音同室师一音也当时
鸿号肇称实本诸此今汉字作满洲盖因洲字义近地名假借用之遂相沿耳实则部族而非地名固章章可考也
御制全韵诗
天造皇清发祥大东山曰长白江曰混同峻极襟带福萃灵锺山顶有潭闼门名扬【叶　长白山高二百余里绵亘千余里雄观峻极扶舆灵气所锺山之上有潭曰闼门周八十里源深流广鸭緑混同爱滹三江出焉】三天女者降而浴躬神鹊含果吞以娠中锡之姓名母遂凌空【山之东有布库哩山其下有池曰布勒瑚里相传有三天女曰恩古伦次正古伦次佛库伦浴于池有神鹊含米果置季女衣季女含口中忽已入腹遂有身寻产一男生而能言体貌奇异及长母告以吞米果之故因锡之姓为爱新觉罗名之曰布库哩雍顺与小舠桑之母遂凌空去】有取水人见讶异徵【叶】交手舁归推为主国【叶】三姓定乱鄂多城崇号建满洲
开基肇宗【天男乘舠顺流而下至河步登岸折柳及蒿为坐具端坐其上其地有三姓争为雄长构兵仇杀有取水河步者见而异之归语人曰汝等勿争吾取水河步见一男子察其貌非常人也天必不虚生此人衆往视皆以为异因诘其由来答曰我天女所生天男生我以定汝等之乱者且告其姓名衆曰此天生圣人也不可使之徒行乃交手为舁迎至家三姓者议推为国主以女百里妻之奉为贝勒其乱乃定遂居长白山东鄂多理城国号满洲是为开基之始按满洲清字本作满珠我国家肇基于东故西藏每岁献丹书皆称曼珠师利大皇帝至今汉字作满洲者盖因洲字义近地名假借用之遂相沿从俗云】元鸟商室帝武周家【叶】
圣必有启异揆同风
右长白山发祥
肃慎【一作息慎又作禝慎】
虞
竹书纪年帝舜有虞氏二十五年息慎氏来朝贡弓矢
史记虞帝纪云南抚交址北发西戎析枝渠搜氐羌北山戎发息慎
周
汲冢周书王会解云西面者正北方稷慎大麈孔子家语武王克商肃慎氏贡楛矢
尚书序成王既伐东夷息慎来贺
尚书传王俾荣伯作贿肃慎之命
史记孔子世家有隼集于陈庭楛矢贯之石砮
矢长尺有咫陈湣公使使问仲尼仲尼曰隼来远矣此肃慎之矢也
後汉书康王之时肃慎复至
汉
後汉书古肃慎国在夫余东北千余里东滨大海
淮南子海外三十六国有肃慎氏
三国
三国志魏书明帝青龙四年肃慎贡楛矢
晋
晋书肃慎国东北有山出石其利入铁将取之必先祈神周武王时献其楛矢石砮逮于周公辅成王复遣使入贺尔後千余年虽秦汉之盛莫之致也及文帝作相魏景元末来贡楛矢魏帝诏归於相府赐其王傉鸡锦罽緜帛至武帝元康初复来贡献元帝中兴又诣江左贡其石砮成帝时复通使於石季龙
南北朝
册府元龟宋孝武帝大明三年肃慎国献楛矢按肃慎之名着于周初考竹书纪年有虞舜二十五年息慎献弓矢之文史记虞帝纪亦称北发息慎郑元注曰息慎或谓之肃慎周书王会解又作稷慎息稷与肃音转之讹其为一国无疑由来固已远矣秦汉之盛史无传焉後汉书挹娄传则云即古肃慎似其名至汉而止然魏晋时间通使聘史官皆以肃慎书之则不得云东汉无肃慎也要之负山襟海地大物博又风气朴淳故历虞夏商周迄魏晋传世二千余年不絶范蔚宗谓冠弁衣锦器用俎豆诚非虚语特自汉以後始有岐称耳宋刘忠恕称金之姓为米里真夫北音读肃为须须朱同韵里真二字合呼之音近慎盖即肃慎之转音而不知者遂以为姓
国初旧称所属曰珠申亦即肃慎转音汉人不知原委遂岐而二之犹之或为稷慎或为息慎其实一也至于自汉魏以後所称部名则分条详系于後云
夫余【一作扶余】
御制夫余国传订讹
近閲四库全书内元郝经续後汉书所作夫余国列传其官有马加牛加之名讶其诞诡不经疑有舛误因命馆臣覆勘其说寔本之後汉书及三国魏志夫余传之文于是叹范蔚宗陈夀之徒不识方言好奇逞妄疑误後人而更惜郝经之失于裁择也其传曰国以六畜名官有马加牛加猪加狗加诸加别主四出道有敌诸加自战下户担粮饮食之信如其言则所谓诸加者何所取义乎史称夫余善养牲则畜牧必蕃盛当各有官以主之犹今蒙古谓典羊之官曰和尼齐和尼者羊也典马者曰摩哩齐摩哩者马也典驼者曰特默齐特默者驼也皆因所牧之物以名其职特百官中之一二志夫余者必当时有知夫余语之人译其司马司牛者为马家牛家遂讹为马加牛加正如周礼之有羊人犬人汉之有狗监耳若必以六畜名官寓相贬则郯子所对少皥氏鸟名官为鸟师而鸟名又何以称乎蔚宗辈既讹家为加又求其说而不得乃强为之辞诚不值一噱总由晋宋间人与外域道理辽阻于一切音译素所不通遂若越人视秦人之肥瘠率凭耳食为傅会甚而至借恶词丑字曲肆其其诋毁之私可鄙孰甚且蔚宗以附彭城王义康谋反伏诛陈夀索米为人作佳传其人皆不足取其言又何足据乎第後汉书三国志久经刋行旧文难以更易因命于续後汉书中改加为家并为订其踳谬如右
谨按马加牛加之说始于范蔚宗陈夀历代史志袭谬承讹至郝经续後汉书犹沿用之盖当时音译未通曲为傅会更千百年未有能知其妄者恭读
御制夫余国传订讹指加为家字之误近例之蒙古典羊典马之官远徵诸周礼羊人犬人之掌设官分职至理所存古今一揆也蔚宗辈之贻误後人盖非浅鲜矣臣等敬録冠简端以示万世折衷之准其自後汉以下诸书凡有关夫余事实者仍以次条列云
汉
後汉书夫余国在元菟北千里地方二千里?为平敞以员栅为城有宫室仓库以六畜名官有马加牛加狗加其邑落皆主属诸加
册府元龟夫余国本濊地也汉武帝元朔元年以其地为沧海郡数年乃罢至元封三年灭朝鲜分置乐浪临屯元菟真番四郡至昭帝始元五年罢临屯真番以并乐浪元菟元菟复徙居句丽自单单大岭【後汉书作单大岭魏志通考与此同】已东悉属乐浪後以境土广远复分岭东七县置乐浪东部都尉
後汉书建武二十五年夫余王遣使奉贡光武厚答报之于是使命岁通永宁元年遣嗣子尉仇台诣阙顺帝永和元年其王来朝帝作黄门?吹角抵□以遣之桓帝延熹四年遣使朝贺贡献灵帝熹平中复奉章贡
册府元龟汉安帝延光元年夫余王遣使贡献又献帝延康元年遣使贡献
通考汉安帝永初五年夫余王始将步骑七八千人入乐浪桓帝永康元年王夫台将二万人侵元菟
三国志夫余在长城之北去玄菟千里国有君王皆以六畜名官有马加牛加猪加狗加犬使犬使者使者邑落有豪民民下户皆为奴仆诸加别主四出道大者主数千家小者数百家有敌诸加自战下户俱担粮饮食之汉末公孙度雄长海东夫余王尉仇台更属辽东时句丽鲜卑强度以夫余介其间妻以宗女【按郝经续後汉书与此同不复载】
三国
三国志夫余王尉仇台死简位居立无适子有孽子麻余麻余死其子依虑年六岁立以为王魏略夫余其国殷富自先世以来未尝破坏魏略昔北方有稾离之国【按稾离後汉书作索离注云索音度洛反通典作槖离梁书作櫜离非高句丽之高丽也惟隋书直作高丽合为一国误】其王者侍婢有身王欲杀之婢云有气如鷄子来下我故有身後生子名曰东明东明善射王恐夺其国也欲杀之东明走南至施掩水【後汉书作掩?水注云今高丽中有盖斯水疑此水是也梁书作掩带水】以弓击水鱼鼈浮为桥东明得渡因都王夫余之地
晋
晋书夫余在元菟北千余里其王印文称濊王之印国中有古濊城武帝时频来朝贡至太康六年为慕容廆所袭破其王依虑死子弟走保沃沮有司奏护东夷校尉鲜于婴不救夫余失于机畧诏免婴以何龛代之明年夫余後王依罗遣诣龛求率见人还复旧国龛上列遣督邮贾沈以兵送之廆又要之于路沈与战大败之罗得复国
南北朝
梁书高句骊其先出自东明东明本櫜离王之子王欲杀之东明走至夫余而王焉
隋书夫余王尝得河伯女闭于室内为日光随而照之感而遂孕生一大卵有一男子破□而出名曰朱蒙夫余之臣咸请杀之其母以告朱蒙朱蒙东南走遇一大水朱蒙曰我是河伯外孙日之子也今有难而追兵且及如何得渡于是鱼鼈积而成桥朱蒙遂渡朱蒙建国号高句丽
隋书百济【另条详後】之先出自高丽其王有侍婢生东明及长王忌之东明惧逃至淹水夫余人共奉之东明之後有仇台者笃于仁信始立其国于带方故地汉辽东太守公孙度以女妻之渐以昌盛为强国初以百家济海因号为百济北史朱蒙者其俗言善射也【按今满洲语称善射者谓之卓琳莽阿卓与朱音相近琳则齿舌之余韵也莽阿二字急呼之则音近蒙是传写虽讹音解犹有可考也】夫余王狩于田以朱蒙善射给一矢殪兽甚多夫余之臣谋杀之朱蒙乃与焉违等二人走至纥升骨城【後周书作纥斗骨城】居焉号曰高句丽魏书豆莫娄国在勿吉国北千里去洛六千里旧北夫余也在失【失通考作室】韦之东或言本濊地也
通典百济即後汉末夫余王尉仇台之後延兴二年其王余庆上表云臣与高丽先出夫余
唐
唐书高丽者出自夫余之别种也百济国本亦夫余之别种
通典高丽得夫余地置夫余城後属于渤海【叧条详後】
通考渤海以夫余故地为夫余府
辽史地理志唐时契丹逹呼尔【旧作大贺今从八旗姓氏通谱改】氏蚕食夫余靺鞨【另条详後】之区地方二千余里按高丽出自夫余夫余出自索离索读如槖故或书为槖槖形似櫜故又转为櫜櫜与稾音同故魏畧及辽志复作稾与高丽实二国也夫余在高丽北稾离又在夫余北故东明南走而至夫余朱蒙亦南走而至高丽然其事彷佛相同或传闻之有一误也隋书谓夫余王尉仇台始立国于带方自後遂称百济後魏时百济所上书亦云先与高丽源出夫余自晋以後百济王之姓名有夫余腆夫余丰夫余隆盖真以夫余为姓矣後汉书称夫余在元菟北千里南接高接高丽东接挹娄本濊地故魏畧云夫余王印文曰濊王之印谓本濊地而夫余居之其旧国为豆莫娄在勿吉北千里是夫余始在极北後乃兼有南陲唐初地入于高丽高丽既灭属于渤海为夫余府其後见于史志者若辽之通州安远军龙州黄龙府金之隆州利涉军元之开元路皆其故地【并详後渤海条及疆域门】稾离国见于辽史为韩州凤州俱在今开原西北境外与挹娄实唇齿之邦也
钦定满洲源流考卷一

[book_title]卷二
钦定四库全书
钦定满洲源流考卷二
部族【二】
挹娄【一作□楼】
汉
後汉书挹娄古肃慎之国也在夫余【条详见前】东北其邑落各有大人处于山林之间自汉兴以後臣属夫余
册府元龟挹娄地多山险人形似夫余善乘船北沃沮畏之每夏藏于岩穴至冬船道不通乃下居邑落
三国
三国志挹娄在夫余东北千余里人多勇力土气寒剧于夫余古之肃慎氏国也自汉以来臣属夫余夫余责其租赋重以黄初中叛之夫余数伐之其人衆虽少所在山险隣国人畏其弓矢卒不能服也
通考挹娄即古肃慎之国也其国在不咸山北魏常道乡公景元末来贡楛矢石砮弓甲貂皮之属
晋
晋书肃慎一名挹娄在不咸山北其国东北有山出石其利入铁将取必先祈神武帝元康初来贡元帝中兴又诣江左贡其石砮至武帝时通贡于石季龙四年方达
唐
新唐书渤海【另条详後】本粟末靺鞨姓大氏高丽灭率衆保挹娄之东牟山地直营州东二千余里辽史地理志大氏始保挹娄之东牟山有乞乞仲象者渡辽水自固武后封为震国公後自称震王
五代史武后时乞乞仲象子祚荣立因并有乞四比羽之衆四十万人据挹娄
辽
辽史地理志渖州昭德军双州保安军定理府皆故挹娄国地【按渖州昭德军今承德县双州保安军今铁岭县定理府在今兴京境内】
金
大金国志北接室韦西界渤海铁离东濒海三国志所谓挹娄地也
按挹娄之名始于後汉考之史传即古肃慎氏晋书所谓肃慎一名挹娄是也至南北朝始别有勿吉靺鞨【勿吉靺鞨俱另条详後】之称而旧名之见于简册者犹有可考如辽之渖州双州定理府金之挹娄县皆仅指一隅非其全部元史称渖阳路为挹娄故地似矣而于开元路则云古肃慎地隋唐曰靺鞨又似岐而二之者盖魏晋以前部族未分魏晋以後厘而为七族愈繁而地愈广容有非旧部之名所能该者矣至金史地理志谓渖州本辽定理府为挹娄故壤考辽志则渖州之外别有定理府亦属挹娄之地辽之定理实唐时渤海所建至金已废又金志称渖州挹娄县本辽旧兴州常安县考辽志东丹城北至挹娄县范河二百七十里则辽时已有挹娄县盖郡邑虽移而幅员有定今见于
盛京通志者若承德若铁岭若吉林若宁古塔自奉天府治极于东北胥挹娄地也又明一统志载洪武二十九年设左右千户于懿路城永乐八年复设中千户于懿路城其废址今在铁岭县城南六十里又有站名懿路亦作伊鲁当即辽金挹娄县之遗今满洲语谓岩穴之穴为叶噜与伊鲁音相近可知当时命名之义而音转传讹历代遂有互异究之遗址可寻正犹陶之为陶邱豳之为豳亭焉尔
三韩
御制三韩订谬
尝读後汉书三韩传称辰韩人儿生欲令头扁皆押之以石讶其说之悖于理而肆为诡诞以惑世也夫以石押头壮夫且不能堪而以施之初堕地之小儿实非人情所宜有间考三韩建国本末诸史率多抵牾以方位凖之盖在今奉天东北吉林一带壤接朝鲜与我国朝始基之地相近国朝旧俗儿生数日即置卧具令儿仰寝其中久而脑骨自平头形似扁斯乃习而自然无足为异辰韩或亦类是耳范蔚宗不得其故从而曲为之解甚矣其妄也且如汉人生儿常令侧卧久而左右角平头形似狭蒙古人生儿以韦带束之木板植立于地长则股形微箕此亦皆习而自然无足为异藉如蔚宗所言岂汉人蒙古亦皆以石押之令其头狭而股箕乎若夫三韩命名史第列马韩辰韩弁韩【亦曰弁辰】而不详所以称韩之义陈夀魏志直云韩地韩王鱼豢魏畧且以为朝鲜王凖冒姓韩氏其为附会尤甚盖国语及蒙古语皆谓君长为汗韩与汗音相混史载三韩各数十国意当时必有三汗分统之史家既不知汗之为君而庸鄙者至譌韩为族姓何异扣盘扪龠以喻日哉且中外语言不通不能强为诠解者势也今夫天昭昭在上人皆仰之然汉语谓之天国语谓之阿卜喀蒙古语谓之腾格里西番语谓之那木喀囘语谓之阿思满以彼语此各不相晓而人之所以敬与天之所以感则无弗同若必一　一以汉字牵附臆度之能乎不能夫韩与汗音似义殊谬而失之诬犹可也至于以石押头之谬实悖于理斯不可也然则余之三韩订谬之作乌容已乎哉
谨按三韩虽与汉时诸郡毗连然音译多讹往往以汉字转相附会于是异说分岐至范蔚宗有生儿以石押头之论诞妄不经莫斯为甚矣恭读
御制三韩订谬以国语蒙古语证韩之当为汗而即
汉人蒙古习俗之不同并推及
国朝生儿仰寝卧具见理之至常而无足怪审音知义旷若发蒙据事揆情了如指掌诚非历代纪载家所能窥测也谨録冠诸书之前以昭凖则
汉
汉书朝鲜传真番辰国欲上书见天子朝鲜雍阏弗为通【师古曰辰谓辰韩之国也】
通典三韩後汉时通焉一曰马韩二曰辰韩三曰弁韩【晋梁二书作弁辰】马韩在西有五十四国其北与乐浪南与倭接辰韩在东十有二国其北与濊貊接弁辰在辰韩之南亦十有二国其南亦与倭接凡七十八国百济【另条详後】是其一国焉大者万余户小者数千家各在山海间地合方四千余里东西以海为限皆古之辰国也马韩最大共立其种为辰王都目支【魏志作月支通考作自支】国尽王三韩之地其诸国王先皆是马韩种人後汉书马韩邑落杂居无城郭辰韩耆老自言秦之亡人避苦役适韩国马韩割东界地与之或名之为秦韩有城栅屋室诸小别邑各有渠帅贸易以铁为货儿生欲其头扁皆押之以石弁辰与韩辰杂居城郭衣服皆同其人形皆长大美髪而刑罚严峻初朝鲜王准为卫满所破乃将其余衆走入海攻马韩破之遂立为韩王准後灭絶马韩人复自立为辰王
魏略朝鲜王凖为卫满所破走入海中其子及留在国者因冒姓韩氏凖王海中不与朝鲜相往来
魏略初右渠【朝鲜王卫满之孙】未破时朝鲜相历谿卿以谏右渠不用东之辰国时民随出居者二千户亦与朝鲜真番不相往来至王莽时亷斯鑡为辰韩右渠帅欲来降出其邑落见一人其语非韩人问之曰我等汉人名户来我等辈千五百人伐材木为韩所得积三年矣辰鑡因将户来出诣乐浪郡郡令鑡乘大船入辰韩取户来伴辈尚得千人其五百人已死辰韩曰我当出赎直耳乃出辰韩万五千人弁韩布万五千疋鑡收取直还郡
册府元龟汉建武二十年韩国亷斯人苏马諟等诣乐浪贡献帝封苏马諟为亷斯邑君使属乐浪郡四时朝谒
後汉书本纪建武二十年韩国人率衆诣乐浪内附【注辰韩卞韩马韩谓之三韩国也】
通考灵帝末韩濊并盛郡县不能制百姓苦乱多流亡入韩者献帝建安中公孙康分屯有有盐县【屯有有塩两县并汉辽东所属】以南荒地为带方郡遣公孙模张敞等收集遗民兴兵伐韩濊旧民稍出是後韩遂属带方郡
三国
魏志韩在带方之南东西以海为限南与倭接其地方可四千里有三种一曰马韩二曰辰韩弁韩辰韩者古之辰国也马韩在西其民土着各有长帅大者名臣智散在山海间无城郭凡五十余国总十万余户辰王治月支国魏景初中明帝密遣带方太守刘昕乐浪太守鲜于嗣越海定二郡诸韩国臣智加赐邑君印绶其次与邑长部从事吴林以乐浪本统韩国分割辰韩八国以与乐浪吏译转有异同臣智激韩忿攻带方郡崎离营时太守弓遵乐浪太守刘茂兴兵伐之遵战死二郡遂灭韩辰韩在马韩东自言避秦役来适韩国今有名之为秦韩者始有六国分为十二国弁辰亦十二国又有诸小别邑各有渠帅总四五万户其十二国属辰王辰王常用马韩人作之世世相继土地肥美弁辰与韩杂居亦有城郭衣服居处与辰韩同其渎卢国与倭接界十二国亦有王
晋
晋书马韩居山海之间凡有小国五十六所武帝太康元年二年其王频遣使贡方物七年八年十年又频至太熙元年诣东夷校尉何龛上献咸宁三年复来明年又请内附辰韩常用马韩人作主虽世世相承而不得自立明其流移之人故为马韩所制也太康元年其王遣使贡方物二年复来朝贡七年又来
通考三韩自咸宁三年来贡明年又请内附其王来朝自後无闻盖为百济新罗【另条详後】所吞并
南北朝
梁书辰韩始有六国稍分为十二新罗其一也马韩有五十四国百济其一也
唐
旧唐书百济国为马韩故地
宋
宋史定安国本马韩之种为契丹所破其帅纠合余衆保于西鄙建国改元自称定安开宝三年其王烈万华因女真遣使入贡
辽
辽史地理志高州三韩县辰韩为扶余弁韩为新罗马韩为高丽开泰中圣宗伐高丽取三国之遗人置县
按三韩统名辰国自汉初已见後为新罗百济所并其七十八国之名备载于魏志国名多系以卑离二字如监奚卑离内卑离辟卑离如来卑离以满洲语考之当为贝勒之转音正犹汗之讹为韩而三汗之统诸贝勒于体制洽相符合也至马韩亦作慕韩辰韩亦作秦韩弁韩亦作弁辰又作卞韩尚书传扶余馯并称正义谓馯即韩也当时祗以谐音并非汉语范蔚宗始称为韩国韩人魏志遂有韩地韩王之目甚者至讹为韩氏又如弁韩在三韩中记载独少考史记真番注谓番音普寒切辽东有潘汗县或即弁韩之转音亦未可定或有以三韩为高丽者盖因宋史高丽传有崇宁後铸三韩通宝之文又辽史外纪辽时常以三韩国公为高丽封号遂谓三韩之地尽入高丽不知高丽之境亦属三韩所统当时假借用之未经深考耳至辽之三韩县乃取高丽俘户所置并非其故壤也
勿吉
南北朝
魏书勿吉在高丽北旧肃慎国也邑落各自有长不相总一其人劲悍常轻豆莫娄诸国延兴中遣使乙力支朝贡太和初又贡马五百匹自云其国先破高句丽十落密共百济谋从水道并力取高句丽来请其可否诏三国宜共和顺勿相侵扰九年复遣使侯尼支朝献十二年遣使贡楛矢方物十七年遣使婆非等五百余人朝献景明四年遣使俟力归【北史作侯力归】兴和二年遣使石久云【北史作石文云】等贡方物至于武定不絶北史勿吉一曰靺鞨【另条详後】其部类凡七种其一号粟米部与高丽接胜兵数千多骁武其二伯咄部在粟末北胜兵七千其三安车骨部在伯咄东北其四拂湼部在伯咄东其五号室部在拂湼东其六黑水部在安车西北其七白山部在粟末东南胜兵并不过三千而黑水部尤劲自拂湼以东矢皆石镞即古肃慎氏也
册府元龟魏孝文延兴五年勿吉国遣使朝献又太和二年十年并遣使朝贡十二年勿吉国贡楛矢石砮十七年遣使朝献又宣武景明四年正始四年勿吉国贡楛矢又永平元年二年三年并遣使朝贡四年延昌元年贡楛矢延昌二年三年七月九月并朝贡四年孝平熙平二年贡楛矢神龟元年二年朝贡东魏孝静帝天平三年兴和二年三年武定二年四年五年北齐武平三年并遣使朝贡
隋
太平寰宇记隋初靺鞨国有使来献谓即勿吉也
通考隋开皇初勿吉遣使贡献文帝厚劳之其国与隋悬隔惟粟末白山为近
唐
旧唐书靺鞨盖肃慎之地後魏谓之勿吉太平寰宇记贞观初伯咄安车骨入号室部高丽破後并归渤海惟黑水部全盛分为十六部落通考拂湼亦称大拂湼开元天宝间八来献鲸晴貂鼠白兎
新唐书渤海本粟末部姓大氏
五代
五代史黑水靺鞨本号勿吉当後魏时见中国盖古肃慎氏之地也其衆为分数十部而黑水?处其北尤劲其部族世次史皆失其纪
辽
辽史营卫志国外十部有长白山部
金
金史世纪景祖稍役属诸部自白山之属以至五国之长皆听命
金史世纪勿吉古肃慎地也元魏时勿吉有七部太祖败辽兵于境使梁福乌达喇【旧作斡答喇】招谕渤海人曰女真渤海本同一家皆勿吉之七部也
北盟録女真所居之地东濒海南接高丽西接渤海铁离北近室韦三国所谓挹娄元魏所谓勿吉是也
按勿吉始见于北魏亦谓之靺鞨故魏书为勿吉传隋书为靺鞨传而北史传云勿吉一名靺鞨其事则实为一国盖南北音殊译对互异并不得谓一国而二名也第自唐武德以前则勿吉与靺鞨互称武德以後则黑水一部独强分为十六部始专称靺鞨而粟末部自万岁通天以後改称震国又称渤海无复目为勿吉者矣今靺鞨渤海各具专条取史传之称勿吉者繋属于此至伯咄五代史太平寰宇记作汩咄拂寰宇记作拂湼【按满洲语谓朋友曰固楚与汩咄音同谓羣处之羣曰佛宁与拂揑音同两句相连即朋友之意当时二部命名应取诸此而音字传说遂不画一耳又按佛宁清文作□　下一字尼音二字合切汉字无恰合者借用宁字译之】考辽史地理志为紫蒙县为兴平军为始平军地粟末部以粟末水得名即今之松阿哩江白山今长白山满洲语谓之果勒敏珊延阿琳黑水今黑龙江满洲语谓之萨哈连乌喇词异义同尤信而可徵也至诸史咸称七部中黑水尤劲扶舆之气锺厚於兹益以徵我
国家出震方行霆驱电扫八旗劲旅有勇知方所由来者远矣
钦定满洲源流考卷二

[book_title]卷三
钦定四库全书
钦定满洲源流考卷三
部族【三】
百济【一作伯济】
汉
後汉书三韩【另条见前】凡七十八国伯济是其一国焉
三国
三国志马韩有伯济国
晋
册府元龟晋简文帝咸安二年正月百济遣使贡方物六月遣使拜百济王余句【按百济为夫余王尉仇台之後故以夫余为姓诸史往往删去夫字误】为镇东将军领乐浪太守孝武帝太元十一年以百济世子余晖为镇东将军百济王义熙十二年以百济王映为使持节都督百济诸军事镇东将军百济王通典晋义熙中以百济王夫余腆为使持节督百济诸军事
通考百济即後汉末夫余【另条见前】王仇台之後马韩五十四国百济是其一也初以百家济因号百济後渐强大兼诸小国晋时句丽既畧有辽东百济亦畧有辽西晋平【唐柳城北平之间】自晋以後吞并诸国据有马韩故地南接新罗【另条详後】北拒高丽千余里西限大海处小海之南自晋代受藩爵自置百济郡
太平寰宇记百济西限大海过海至越州处小海之南南到海即倭国晋代受藩爵自置百济郡其人土着地多下湿率皆山居
南北朝
宋书高丽传高祖践祚诏曰使持节督百济诸军事镇东将军百济王映执义海外远修贡职惟新告始宜荷国休可镇东大将军持节都督王公如故
宋书百济国本与高丽俱在辽东之东千余里其後高丽畧有辽东百济畧有辽西百济所治谓之晋平郡晋平县义熙十二年以百济王余映为使持节都督百济诸军事镇东将军百济王高祖践祚进号大将军少帝景平二年映遣长史张威诣阙贡献元嘉二年太祖诏之曰皇帝问使持节都督百济诸军事镇东将军百济王累叶忠顺越海效诚慕义既彰厥怀亦欵浮桴骊水献琛执贽故嗣位方任以藩东服勉朂所莅无坠前踪今遣兼谒者问丘恩子兼副谒者丁敬子等宣旨慰劳称朕意其後每岁遣使奉表献方物七年百济王余毗复修职贡以映爵号授之二十七年毗上书献方物私假台使冯野夫西河太守表求易林占式腰弩太祖并与之毗死子庆代立世祖大明元年遣使求除授诏许之二年庆遣使上表曰臣国累叶偏受殊恩文武良辅世蒙朝爵行冠军将军右贤王余纪等十一人忠勤宜在显进伏愿垂愍并听赐除仍以行冠军将军右贤王余纪为冠军将军以行征虏将军左贤王余昆行征虏将军余晕并为征虏将军以行辅国将军余都余乂并为辅国将军以行龙骧将军沐衿余爵并为龙骧将军以行宁朔将军余流糜贵并为宁朔将军以行建武将军于西余娄并为建武将军太宗泰始七年又遣使贡献
齐书武帝永明八年百济王牟大上表曰宁朔将军臣姐瑾等四人振竭忠効攘除国难志勇果毅等威名将论功料勤宜在甄显今依例辄假行职伏愿恩愍听除所假宁朔将军面中王姐瑾历赞时务武功并立今假行冠军将军都将军都汉王建威将军八中侯余古弱冠辅佐忠効夙着今假行宁朔将军阿错王建威将军余历忠欵有素文武列显今假行龙骧将军迈卢王广武将军余固忠効时务光宣国政今假行建威将军弗斯侯又表曰臣所遣行建威将军广阳太守兼长史臣高达行建威将军朝鲜太守兼司马臣杨茂行宣威将军兼参军臣会迈等三人志行清亮忠欵风着往太始中比使宋朝今任臣使冒涉波险宜在进爵谨依例合假行职伏愿除正达边効夙着勤劳公务今假行龙骧将军带方太守茂志行清壹公务不废今假行建威将军广陵太守【旧作万今据前文改】执志周密屡致勤効今假行广武将军清河太守诏可并赐军号除大为使持节都督百济诸军事镇东大将军使谒者仆射孙副策命大袭其祖父【梁书作父】牟都爵为百济王是岁魏人又发骑数十万攻百济入其界弁大遣将沙法名赞首流解礼昆木千那率衆袭击魏军大破之建武二年遣使上表曰去庚午年【按庚午为齐武帝永明八年】猃允弗悛举兵深逼臣遣沙法名等领军逆讨宵袭霆击乘奔追斩僵尸丹野今邦宇宁谧实名等之畧今假沙法名行征虏将军迈罗王赞首流为行安国将军辟中王解礼昆为行威武将军弗中侯木干那前有军功又拔台舫为行广威将军面中侯伏愿天恩特愍听除又表曰臣所遣行龙骧将军乐浪太守兼长史臣慕遗行建武将军城阳太守兼司马臣王茂兼参军行振武将军朝鲜太守臣张塞行扬武将军臣陈明在官忘私蹈难弗顾今任臣使冒涉波险各假行爵伏愿特赐除正诏可并赐军号【按此所载百济人地名有与满洲语相近者若牟大当为穆丹韵也弗斯当为富森滋生也牟都当为穆敦切磋之磋也弗中当为法珠树杈也又如沙氏解氏木氏皆百济大族其名如首流当为舒噜珊瑚也干那当为噶纳往取也时代虽遥尚亦有可通者耳】
梁书马韩有五十四国百济其一後渐强大兼诸小国其国本在辽东之东晋世据有辽西晋平二郡自置百济郡晋太元中王须义熙中王余映宋元嘉中王余毗并遣献生口余毗死子庆立庆死子牟都立都死子牟太【齐书作大】立齐永明中除太都督百济诸军事镇东大将军百济王天监元年进太号征东将军寻为高句骊所破衰弱者累年迁居南韩【按弁韩在辰韩之南故史称为南韩】地普通二年王余隆始复遣使奉表称累破句骊今始得通好而百济更为强国其年诏加宁东大将军五年隆死复以其子明为绥东将军百济王所治城曰固麻中大通六年大同七年累遣使献方物并请湼盘等经义毛诗博士并工匠画师等敇并给之太清三年犹遣使贡献南史马韩五十四国百济其一也後渐强大兼诸小国其国本与句骊俱在辽东之东千余里晋世据有辽西晋平二郡地自置百济郡晋义熙十二年以余映为王宋元嘉七年百济王余毗复修贡职以映爵号授之毗死子庆代立庆死立子牟都牟都死立子牟大齐永明中除大都督百济诸军事镇东大将军百济王梁天监中为高丽所破衰弱累年迁居南韩地普通二年王余隆始复遣使奉表称累破高丽今始与通好五年隆死复以其子明为持节督百济诸军事绥东将军百济王其人形长太清三年遣使贡献及至见城阙荒毁并号恸涕泣侯景怒囚执之景平乃得还国
册府元龟宋高祖永初元年余映进号镇东大将军文帝元嘉七年十七年二十年二十七年并遣使献方物孝武大明元年七年并遣使朝贡顺帝昇明二年王牟都遣使贡献诏授使持节都督百济军事镇东大将军齐武帝永明八年遣谒者仆射孙副策命牟太为百济王曰於戏惟尔世袭忠勤诚着遐表海路肃澄要贡无替式循彝典用纂显命敬膺休业可不慎欤梁普通二年诏加余隆宁东大将军诏曰守藩海外远修贡职乃诚款到朕有嘉焉宜率旧章服兹荣命三年遣使贡方物五年以余隆子明为縘东将军百济王陈文帝天嘉三年以百济王余明为抚东大将军临海王光大元年宣帝大建九年後主至德二年四年并遣使入朝魏书百济国其先出自夫余其民土着地多下湿率皆山居延兴二年其王余庆始遣使上表曰臣建国东极豺狼隔路虽世承灵化莫由奉藩瞻望云阙驰情罔极凉风微应伏惟陛下协和天休不胜系仰之情谨遣私署冠军将军驸马都尉弗斯侯长史余礼龙骧将军带方太守司马张茂等投舫波阻搜径元津托命自然之运遣进万一之诚冀神祗垂感皇灵洪覆克达天庭宣畅臣志虽旦闻夕没永无余恨又云臣与高句骊源出夫余先世之时笃崇旧款其祖钊轻废隣好亲率士衆陵践臣境臣祖须整旅电迈应机驰击矢石暂交枭斩钊首自尔以来莫敢南顾自冯氏数终余烬奔窜丑类渐盛遂见凌逼构怨连祸三十余载财殚力竭转自孱踧若天慈曲矜远及无外速遣一将来救臣国又云今涟有罪国自鱼肉大臣强族杀戮无已是灭亡之期假手之秋也且冯族士马有鸟畜之恋乐浪诸郡怀首丘之心天威一举有征无战臣虽不敏志效毕力当率所统承风响应且高丽不义逆诈非一外慕隗嚣藩卑之辞内怀凶祸豕突之行或南通刘氏或北约蠕蠕共相唇齿谋陵王畧今若不取将贻後悔去庚辰年後臣西界小石山北国海中见屍十余并得衣器鞍勒视之非高丽之物後闻乃是王人来降臣国长蛇隔路以沈于海虽未委当深怀愤恚陛下合气天地势倾山海岂令小竖跨塞天逵今上所得鞍一以为实验显祖以其僻达冒险朝献礼遇优厚遣使者邵安与其使俱还诏曰卿处五服之外不远山海归诚魏阙欣嘉至意用戢于怀卿与高丽不睦屡致凌犯苟能顺义守之以仁亦何忧于寇仇也前所遣使浮海以抚荒外之国积年不返达否未能审悉卿所送鞍比校旧乘非中国之物不可以疑似之事以生必然之过经畧权要已具别旨又诏曰知高丽阻强侵轶卿土修先君之旧怨弃息民之大德兵交累代难结荒边使兼申胥之诚国有楚越之急乃应展义扶微乘机电举但以高丽称藩先朝供职日久于彼虽有自昔之衅干国未有犯令之愆卿使命始通便求致伐讨寻事会理亦未周故往年遣礼等至平壤欲验其由状然高丽奏请频烦辞理俱诣行人不能抑其请司法无以成其责故听其所启诏礼等还若今复违旨则过咎益露後虽自陈无所逃罪然後兴师讨之于义为得所献锦布海物虽不悉达明卿至心今赐杂物如别又诏琏护送安等安等至高句骊琏称昔与余庆有仇不令东过安等于是皆还乃下诏切责之五年使安等从东莱浮海赐余庆玺书褒其诚节安等至海滨遇风飘荡竟不达而还
魏书高丽传高丽王钊烈帝时与慕容氏相攻建国四年慕容元真伐之钊单骑奔窜後为百济所杀【按烈帝为道武帝之伯祖隋书以昭列帝三字相连为高丽王之名殊误】涉罗国为百济所并
魏书勿吉传勿吉先破高句骊十落密共百济谋从水道并力取高句丽【勿吉国另条见前】
太平寰宇记百济国後魏孝文帝遣衆征破之後其王牟大为高句丽所破迁居南韩旧地後周书百济者马韩之属国夫余之别种有仇台者始国于带方其地界东极新罗北接高句丽西南俱限大海王姓夫余氏自晋宋齐梁据江左後魏宅中原并遣使称藩兼受封拜齐氏擅东夏其王隆亦通使焉隆子昌建德六年遣使献方物宣政元年又遣使来献
北史百济夫余王东明之後【详见前夫余条】有仇台者笃于仁信始立国于带方故地汉辽东太守公孙度以女妻之遂为强国初以百家济因号百济王姓余氏【按後周书作夫余氏当以後周书为是】其都曰居拔城亦曰固麻城其外更有五方方有十郡其人兼有新罗高丽倭等亦有中国人有僧尼多寺塔而无道士有鼓角箜篌笙竽箎?之乐行宋元嘉历以建寅月为岁首国中大姓有八族【原脱八字今据隋书增】沙氏燕氏刕【通考作劦注云音狭】氏解氏真【隋书新唐书俱作贞】氏国氏木氏苗【新唐书作?通考作苩注云音白】氏齐武平元年齐後主以余昌为使持节侍中车骑大将军带方郡公百济王如故二年又以余昌为持节都督东青州诸军事东青州刺史周建德六年齐灭余昌始遣使通周宣政元年又遣使来献
隋
隋书百济夫余王东明之後开皇初其王余昌遣使贡方物拜昌为上开府带方郡公百济王平陈之岁有一战船漂至海东牟罗国其船得还经于百济昌资送之甚厚并遣使奉表贺平陈高祖善之下诏曰百济往复至难若逢风浪便致伤损百济王心迹淳至朕已委知相去虽远事同言面何必数遣使来自今以後不须年别入贡朕亦不遣使往王宜知之开皇十八年【北史作八年】昌使其长史王辩那来献方物属兴辽东之役遣使请为军导帝下诏曰往岁为高丽不供职贡无人臣礼故命将讨之高元君臣畏服归罪朕已赦之不可致伐厚其使而遣之高丽颇知其事以兵侵掠其境昌死子余宣立余宣死子余璋立大业三年璋遣死者燕文进朝贡其年又遣使王孝隣入献请讨高丽炀帝许之令觇高丽动静然璋内与高丽通和七年帝亲征高丽璋使其臣国智牟来请军期帝大悦厚加赏锡遣尚书起部郎席律诣百济与相知明年六军度辽璋亦严兵于境声言助军寻与新罗有隙每相战争十年复遣使朝贡後天下乱使命遂絶其南海行三月有牟罗国南北千余里东西数百里附庸于百济
唐
旧唐书百济地在京师东六千二百里东北至新罗西渡海至越州南渡海至倭国北渡海至高丽其王所居有东西两城又外置六方方管十郡其用法叛逆者死籍没其家杀人者以奴婢三赎罪官人受财及盗三倍追赃仍终身禁锢武德四年其王夫余璋遣使献果下马七年又遣大臣奉表朝贡高祖遣使册为带方郡王百济王自是岁遣朝贡高祖抚劳甚厚因讼高丽闭其道路不许来通中国诏遣朱子奢往和之又与新罗世为仇敌数相侵伐贞观元年赐玺书曰王世为君长抚有东藩海隅遐旷风涛险阻忠欵之至职贡相寻尚想徽猷甚以嘉慰新罗王金真平王之隣国每闻遣师征讨不息阻兵安忍殊乖所望朕已对王侄福信及高丽新罗使人具勅通和咸许辑睦王必须忘彼前怨识朕本怀共笃隣情即停兵革璋因遣使陈谢实相仇如故十一年遣使献铁甲雕斧赐彩帛三千段并□袍等十五年璋卒其子义慈告哀太宗素服哭之赠光禄大夫赙物二百段遣使册义慈为柱国带方郡王百济王十六年义慈兴兵伐新罗取四十余城又发兵以守之与高丽通好谋取党项【新唐书作棠项误】城以絶新罗入朝之路新罗遣使告急请救太宗遣司农丞相里元奨齎书告谕及太宗亲征高丽百济乘虚袭破新罗十城【新书作七城】二十二年又破其十余城数年之中朝贡遂絶高宗永徽二年始又遣使朝贡使还降玺书于义慈曰海东三国开基自久地实犬牙近代已来遂构嫌隙战争交起朕代天理物载深矜悯去岁新罗使金法敏奏书乞诏百济令归所侵之城若不奉诏即自兴兵打取但得故地即请交和朕以其言既顺不可不许王所兼新罗之城并宜亟还其本国王若不从朕已依法敏所请任其决战亦令约束高丽不许救恤高丽若不从命即令契丹诸蕃渡辽泽入抄掠王可深思朕言自求多福六年新罗王金春秋又表称百济与高丽靺鞨侵其北界已没三十余城显庆五年命左卫大将军苏定方统兵讨之大破其国掳义慈及太子隆小王孝演等五十八人送京师命右卫郎将王文度为熊津都督总兵以镇之义慈事亲以孝行闻友于兄弟时人号海东曾闵及至京数日而卒赠金紫光禄大夫卫尉卿文度济海而卒百济僧道琛旧将福信【按新唐书福信为夫余璋之从子】率衆据周留城遣使往倭国迎故王子夫余丰立为王其西部北部并翻城应之时郎将刘仁愿留镇于百济府城道琛等引兵围之带方州刺史刘轨代文度统衆便道发新罗兵以救仁愿转战而前所向皆下道琛于熊津江口立两栅以拒官军仁轨与新罗兵四面夹击之退走入栅阻水桥狭堕水及战死万余人道琛等乃释仁愿之围退保任存城【按新唐书作任孝城】新罗兵以粮尽引还时隆朔元年三月也于是道琛自称领军将军福信自称霜岑将军使告仁轨曰闻唐与新罗约誓百济无问老少一切杀之然後以国付新罗与其受死岂若战亡所以聚结自守耳仁轨作书具陈祸福遣使谕之道琛置仁轨之使于外馆传语谓曰使人官职小我一国大将不合自参不答书遣之寻而福信杀道琛并其衆夫余丰但主祭而已二年七月仁愿仁轨率留□之兵大破福信余衆于熊津之东福信等以真岘城临江高险又当冲要加兵守之仁轨引新罗兵乘夜薄城四面攀堞而上比明而入据其城遂通新罗运粮之路仁愿奏请益兵诏发淄青莱海之兵七千人遣左【新唐书作右】威卫将军孙仁师统衆浮海赴熊津以益之时福信既专其兵权与夫余丰渐相猜貮称疾卧于窟室将俟夫余丰问疾谋袭杀之夫余丰觉而率其亲信掩杀福信又遣使往高丽及倭国请兵以拒官军孙仁师中路迎击破之遂与仁愿之衆相合兵士大振于是仁师仁愿及新罗王金法敏帅陆军进刘仁轨及别帅杜爽夫余隆率水军及粮船自熊津江往白江以会陆军同趋周留城仁轨遇夫余丰之衆于白江之口四战皆捷焚其舟四百艘丰脱身而走王子夫余忠胜忠志等率士女及倭衆并降百济诸城皆复归仁师等振旅还诏刘仁轨代仁愿率兵镇守乃授夫余隆熊津都督遣还本国共新罗和亲以招辑余衆麟德二年八月隆到熊津城与新罗王金法敏刑白马而盟先祀神只及川谷之神而後歃血藏其盟书于新罗之庙仁愿仁轨等既还隆惧新罗寻归京师仪凤二年拜光禄大夫太常员外卿兼熊津都督带方郡王令归本蕃安辑余衆时百济本地荒毁渐为新罗所据隆竟不敢还旧国而卒其孙敬则天朝袭封带方郡王授卫尉卿其地自此为新罗及渤海靺鞨所分百济遂絶【按周留既破夫余丰脱身而走通考亦言丰走不知所在至後唐清秦三年百济国复遣使来盖其支裔共保海滨仍称百济虽故地已失而世祀未尝絶也】新唐书显庆五年诏苏定方为神丘道行军大总管率左卫将军刘伯英右武卫将军冯士贵左骁卫将军龎孝泰发新罗兵伐百济自城山济海百济守熊津口定方击败之乘潮以进趋真都城复破之拔其城义慈挟太子隆走北鄙定方围之次子泰自立为王率衆固守义慈孙文思曰王太子固在叔乃自王若唐兵解去如我父子何与左右缒而出民皆从之泰不能止定方令士超堞立帜泰开门降定方执义慈隆等送京师平其国析置熊津马韩东明金涟【按地理志作远太平寰宇记作莲】德安五都督府【按地理志云又置带方州麟德後俱废】擢渠长治之命刘仁愿守百济城义慈寻卒授隆司稼卿
唐会要百济本夫余之别种当马韩之故地其後有仇台者为高丽所破以百家济因号百济东北至新罗
册府元龟唐武德七年封百济王夫余璋为带方郡王七年九月遣使献光明甲贞观十一年璋遣太子隆来朝并献铁甲雕斧十三年献金甲雕斧十五年诏曰故柱国带方郡王百济王夫余璋栈山航海远禀正朔献琛奉賮克固始终宜加常数式表哀荣可赠光禄大夫令其嫡子义慈嗣位使祠部郎中郑文表备礼册命十九年正月百济太子夫余康信贡方物百济自武德四年至永徽三年朝贡不絶献庆五年苏定方既济熊津口乘山而阵与之大战扬帆盖海相续而至敌兵大溃官军连舳入江水陆并进直趋真都去城二十余里复倾国来拒大战破之追奔入郭义慈及太子隆走北境其大将祢植将义慈来降及诸城主亦俱送欵龙朔三年百济西部人黑齿常之来降常之长七尺余骁勇有谋畧【按唐书列传常之为百济达帅苏定方平百济时常之纠合逋亡依任存山自固定方攻之不克常之遂扰二百余城高宗遣使招谕乃诣刘仁轨降授左领军将军】
通考百济王夫余映子余毗余毗子庆庆子牟都牟都子牟大每王立必遣使诣江南请命俱授以镇东大将军都督百济诸军事亦遣使称藩奉贡于魏寻为高丽所破衰弱累年梁时王余隆累破高丽隆卒子明嗣北齐时亦通使焉齐亡遣使通周隋时其王余昌立余昌卒子余璋立隋乱贡使遂絶唐武德四年璋始通使自是数朝贡且讼高丽梗道贞观初诏使平其怨璋卒子义慈立义慈事亲孝与兄弟友时号海东曾子明年与高丽连和取新罗四十余城闻帝讨高丽又取新罗七城久之又夺十余城因不朝贡永徽六年复与高丽取新罗三十余城显庆五年苏定方平其国璋从子福信等立故王子夫余丰龙朔二年刘仁愿等复破之丰走不知所在帝以夫余隆为熊津都督俾归国平新罗故憾招还遗人麟德二年与新罗王会熊津城刑白马以盟辞曰往百济先王侵削新罗破邑屠城天子怜百姓无辜命行人修好先王负险恃遐皇赫斯怒是伐是夷立前太子隆为熊津都督守其祭祀附伏新罗长为与国结好除怨永为藩服右威卫将军鲁城县公仁愿亲临厥盟有貮其德神明监之乃作金书铁劵藏新罗庙中仁愿等还隆畏衆擕散亦归京师仪凤时进带方郡王遣归藩是时新罗强隆不敢入旧国寄治高丽卒武后又以其孙敬袭王而其地已为新罗渤海靺鞨所分百济遂絶太平寰宇记百济旧有五部分统三十七郡二百城七十六万户显庆五年以其地分置熊津马韩东明金莲德安五都督府至麟德三年其旧地没于新罗城傍余衆後渐寡弱散投突厥及靺鞨其王夫余崇【新旧唐书俱作隆】竟不敢归旧国土地尽入于新罗靺鞨
五代
五代史後唐清泰三年正月百济国遣使贡方物【册府元龟同】
宋
通考高丽以百济为金州金马郡号南京【按此乃百济东南边境其全部始属新罗後归渤海及契丹非高丽所能有也】
元
元史世祖至元四年正月百济遣其臣梁浩来朝赐以锦绣有差
谨按百济自後汉时已见史传历晋迄唐使命岁通王本夫余王仇台之後以夫余为氏旧国属马韩晋代以後尽得马韩故地兼有辽西晋平二郡自置百济郡宋书言所治谓之晋平郡晋平县都城号居拔城则百济郡即晋平而居拔城即晋平城也马端临谓晋平在唐柳城北平之间实今锦州宁远广宁之境一统志谓居拔城在今朝鲜境内者殆梁天监时迁居南韩之城欤普通以後累破高丽斩其王钊更为强国号所治城曰固麻北史谓居拔城即固麻城以满洲语考之固麻为格们之转音唐书云王居有东西两城则居拔即满洲语之卓巴两城皆王都故均以格扪称之其曰建居拔者建字乃汉文通考连三字为城名误也通考又云南接新罗会要云东北至新罗考百济之境其西北自今广宁锦义南跨海盖东南极朝鲜之黄海忠清全罗诸道东西狭而南北长故自柳城北平计之则新罗在其东南而自庆尚熊津计之则新罗在其东北又魏时与勿吉谋并力取高丽则东北亦隣勿吉矣唐初复取新罗六七十城其界益广苏定方浮海济师故自熊津北趋其国熊津即汉江在朝鲜国城南十里则今朝鲜国城亦百济之南界也其後夫余隆畏新罗不敢归故地为新罗渤海靺鞨所分夫余丰脱身而走不知所往而後唐时有百济遣使入贡之文至元初犹通朝使是其支庶保守海隅仍用旧号国祚犹存唐书云百济遂絶者非也又北史云国有五方方管十郡旧唐书云六方各管十郡则为郡且五六十而定方所得仅三十七郡未得者尚五分之二此必余衆所保第为渤海契丹所隔故不复相闻耳若其声明文物之盛与新罗埒史言俗重骑射兼爱坟史信矣其国内衆建侯王以酬勲懿自宋齐时已然则又地广民稠之验也
钦定满洲源流考卷三

[book_title]卷四
史部,地理类,都会郡县之属,钦定满洲源流考
钦定四库全书
钦定满洲源流考卷四
部族【四】
新罗【一作斯卢一作新卢鸡林附】
三国
三国志魏书辰韩【另条见前】十二国有斯卢国通典新罗国魏时新卢国其先本辰韩辰韩始有六国稍分为十二新罗其一也魏将毋丘俭讨高丽破之高丽王奔沃沮其後复归故国留者遂为新罗焉
通考新罗国在百济东南五百余里【亦在高丽东南兼有汉时乐浪郡之地】初曰新卢或曰新罗东滨大海魏毋丘俭破高丽奔沃沮其後复归故国留者遂为新罗故其人杂有华夏高丽百济之属兼有沃沮不耐韩濊之地其王本百济人自海入新罗遂王其国
晋
前秦录新罗在百济东符坚建元十六年符洛反遣使徵兵於百济新罗等国并不从
秦书符坚建元十八年新罗国王楼寒【按蒙古语谓龙曰娄寒字当即汗音之讹】遣使朝献
通志新罗国在百济东南五百余里东滨大海其王本百济人自海入新罗遂王其地其国初附属于百济後因百济伐高丽人不堪戎役相率归之遂致强盛因袭伽罗任那诸国灭之其西北界出高丽之间先是其国小不能自通符坚时其王楼寒遣使卫头朝贡坚曰卿言海东之事与古不同何也对曰亦犹中国时代变革名号改易今焉得同
南北朝
宋书元嘉二年倭国遣使自称使持节都督倭百济新罗任那秦韩慕韩六国诸军事【按宋书无新罗传其名但见于倭国传中南齐书同】
通志新罗魏时新卢国也宋时曰新罗或曰斯罗
梁书新罗者其先本辰韩也辰韩亦曰秦韩相去万里传言秦人避役来适马韩【另条见前】马韩割其东界居之辰韩始有六国稍分为十二新罗其一也其国在百济东南东滨大海南北与句骊百济接魏时曰新卢宋时曰新罗或曰斯罗【南史同】国小不能自通使聘普通二年王名募秦【按南史通志太平御览皆作姓慕名秦通考引梁史亦同且云未详易姓之由新罗金姓相承已久不应于梁时忽称姓慕考中国人本称秦人此慕秦二字当为书语非姓名也】始使使随百济奉方物
陈书本纪废帝光大二年六月新罗国遣使献方物宣帝太建二年六月三年五月十年七月并遣使献方物
南史新罗在百济东南五十余里其地东滨大海南北与句丽百济接
册府元龟北齐河清四年诏以新罗国王金真兴为使持节领东夷校尉乐浪郡公新罗王自河清三年至武平四年并遣使朝贡
北史百济居汉时乐浪地或称魏将毋丘俭讨高丽破之奔沃沮其後复归故国有留者遂为新罗亦曰斯卢其王本百济人自海入新罗初附庸于百济百济征高丽不堪戎役民相率归之遂强盛传世三十至真平
隋
隋书新罗或称斯卢其国传祚至金真平开皇十四年遣使贡方物高祖拜真平为上开府乐浪郡公新罗王大业以来岁遣朝贡地多山险虽与百济构隙百济亦不能图之
隋东蕃风土记新罗金姓相承三十余叶至今亦姓金
通考隋文帝时其王姓金名真平袭加罗任那诸国灭之【并三韩之地】其西北界犬牙出高丽百济之间地多山险王姓金贵人姓朴民无氏有名初百济伐高丽来请救悉兵往破之自是相攻不置後获百济王杀之结怨滋深
唐
旧唐书新罗弁韩之苗裔也在汉时乐浪之地有城邑材落王所居曰金城周七八里卫兵三千人设狮子队武德四年王金真平遣使朝贡高祖亲劳问之遣通直散骑侍郎庾文素往使焉赐以玺书及画屏风锦彩三百段自此朝贡不絶国人多金朴两姓异姓不为婚高祖既闻海东三国旧多怨隙逓相攻伐乃问其使为怨所由对曰先是百济往伐高丽诣新罗请救新罗发兵大破百济国因此为怨每相攻伐新罗得百济王杀之怨由此始七年遣使册拜金真平为柱国封乐浪郡王新罗王贞观五年卒无子立其女善德为王宗室大臣乙祭【案蒙古语谓全部之部曰伊济与乙祭音近】总知国政诏赠真平左光禄大夫九年遣使册命善德为王十七年遣使上言高丽百济累相攻袭亡失数十城乞偏师救助太宗遣相里元奨齎玺书赐高丽不听太宗将亲伐高丽诏新罗纂集士马应接大军新罗遣大臣领兵五万人入高丽南界攻水口城降之二十一年善德卒赠光禄大夫余官封并如故立其妹真德为王二十二年真德遣其弟国相伊赞子金春秋【按唐会要以春秋为真德子误】及其子文正【按新书作文王】来朝诏授春秋为特进文正为左武卫将军春秋请诣国学观释奠及讲论太宗因赐以所制温汤及晋祠碑并新撰晋书将归国令三品以上宴饯之永嶶元年真德大破百济之衆遣其弟法敏以闻【按下文云春秋卒以其子法敏嗣此处弟字当误新书云遣春秋子法敏是也】帝嘉之拜法敏为太府卿五年真德卒诏以春秋嗣立为王加授开府仪同三司乐浪郡王六年百济与高丽靺鞨率兵侵其北界攻陷三十余城春秋上表求救显庆五年命苏定方为熊津道大总管统水陆十万仍令春秋为嵎夷道行军总管与定方讨平百济自是新罗渐有高丽百济之地其界益大龙朔元年春秋卒诏其子太府卿法敏嗣位为开府仪同三司上柱国乐浪郡王新罗王三年诏以其国为鸡林州都督府【按鸡林与今吉林音译地里俱符是时新罗既兼有百济高丽之地里与靺鞨故设都督府于此俾王领之以重其镇耳】授法敏为鸡林州都督法敏以开耀元年卒其子政明嗣位垂拱二年遣使来朝天授三年【按册府元龟作长寿二年】政明卒立其子理洪为王仍令袭父辅国大将军行豹韬卫大将军鸡林州都督理洪以长安二年卒辍朝二日立其弟兴光为王仍袭兄将军都督之号【按辽宋以後每以鸡林称高丽金元时亦以鸡林郡公为高丽封号盖新罗嗣王既世袭都督鸡林遂为新罗之通称迨渤海盛而新罗偏安南境又为高丽所并故高丽亦袭是称号虽地非其旧而名仍沿之耳】兴光本名与太宗同先天中则天改焉【按唐会要兴光本名崇基是与明皇同非太宗也又先天为明皇初即位改元之号其非则天所改益明盖旧唐书记载之讹耳】开元二十一年渤海靺鞨越海入登州时兴光族人金思兰先因入朝留京师至是拜为太仆员外卿令归国发兵以伐靺鞨仍加授兴光宁海军使二十五年兴光卒赠太子太保仍遣左赞善大夫邢璹往吊祭并册立其子承庆上谓璹曰新罗号为君子之国卿到彼宜阐扬经典使知儒教之盛又闻其人多善奕碁因令善碁人率府兵曹杨季鹰为璹之副天宝二年承庆卒诏遣赞善大夫魏曜往吊祭之册立其弟宪英为王大历二年宪英卒国人立其弟乾运为王遣其大臣金隐居奉表入朝请加册命三年遣使册立仍册乾运母为太妃建中四年乾运卒无子国人立其上相金良相为王贞元元年授良相检校大尉都督鸡林州刺史宁海军使新罗王其年卒立上相金敬信为王敬信即从兄弟也【按敬信即从兄弟句词意未为明晰据通考盖即良相之从兄弟耳】十四年敬信卒其子先亡国人立敬信嫡孙俊邕十六年遣司封郎中韦丹持节册命至郓州闻俊邕卒丹还永贞元年遣兵部郎中元季方册俊邕子重兴【按册府元龟作重熙】为王【按册府元龟云并册其母和氏为太妃妻朴氏为妃】元和三年新罗使人金力奇上言前贞元十六年奉诏册臣故主金俊邕为王母申氏为太妃妻叔氏为王妃册使韦丹至中路知俊邕薨其册却回在中书省今臣还国请授臣以归勅鸿胪寺于中书省领受至寺宣授与力奇令奉归国七年重兴卒立其相金彦昇为王授彦昇开府仪同三司检校太尉持节大都督鸡林州诸军事宁海军使上柱国新罗王妻贞氏册为妃命职方员外郎崔廷持节吊祭册立以其质子金士信副之太和五年彦昇卒以嗣子金士徽为开府仪同三司检校太尉使持节大都督鸡林州诸军事充宁海军使新罗王母朴氏为太妃妻朴氏【按册府元龟作贞氏】为妃命太子左谕德源寂持节吊祭册立新唐书新罗国东距长人东南日本西百济南濒海北高丽而王居金城长人者人类长三丈或搏人以食其国连山数十里有峡固以铁阖号关门新罗常屯弩士数千守之贞观二年献女乐二太宗曰比林邑献鹦鹉尚思乡丏还况於人乎付使者归之王金真平无子立女善德为王国人号圣祖皇姑二十一年其妹真德袭王明年遣子文王及弟伊赞子春秋来朝拜文王左武卫将军春秋特进因请改章服从中国制内出珍服赐之龙朔三年诏以其国为鸡林州大都督府授其王法敏都督咸亨五年纳高丽叛衆略百济地守之诏削法敏官爵以其弟右骁卫大将军临海郡公仁问为新罗王自京师归国诏刘仁轨为鸡林道大总管发兵穷讨法敏遣使入朝谢仁问乃还辞王诏复法敏官爵然多取百济地遂抵高丽南境矣【按唐会要言尽有百济之地及高丽南境盖高丽北境已属渤海故新罗既有百济之地又兼有高丽南境非得百济而始抵高丽之南也新书误会及字之意与高丽传不合谨详订于从】开元中王金兴光数入朝帝赐兴光瑞文锦五色罗紫绣纹袍金银精器兴光亦上异狗马黄金美髢诸物初渤海靺鞨入登州兴光击走之进兴光宁海军大使使攻靺鞨二十五年册其子承庆为王承庆妻朴氏为妃卒弟宪英嗣王帝在蜀遣使泝江至成都朝正月大历初其子乾初立甫丱□其宰相争权相攻国大乱三岁乃定建中元年卒无子国人共立宰相金良相贞元元年遣户部郎中盖埙持节册命之永贞三年使臣金力奇为其宰相金彦昇金仲恭王弟苏金添明丏门戟诏皆可凡再朝贡七年彦昇立长庆宝历间再遣使者来朝留宿卫开成五年鸿胪寺籍质于及学生岁满者一百五人皆还之有张保皋郑年者皆善战工用枪年复能没海履其地五十里不噎角其勇健保皋不能也年以兄呼保皋保皋以齿年以艺常不相下自其国皆来为武宁军小将後保皋归新罗谒其王曰遍中国以新罗人为奴婢愿得镇清海使贼不得掠人西去清海海路之要也王与保皋万人守之自太和後海上无鬻新罗人者保皋既贵于其国年饥寒客涟水一日谓戍主冯元规曰我欲东归乞食于保皋元规曰若与保皋所负何如奈何取死其手年曰饥寒死不如兵死快遂去谒保皋饮之极欢饮未卒闻大臣杀其王国乱无主保皋分兵五千人与年持年泣曰非子不能平祸难年至其国诛反者立王以报王遂召保皋为相以年代守清海会昌後朝贡不复至
唐会要新罗者本弁韩之地其先出高丽魏破高丽其衆保沃沮後归故国其留者号新罗国多金朴两姓异姓不为婚永徽元年王金真德大破百济遣使金法敏来朝五年真德卒高宗为举哀于永光门使太常丞张文收吊祭之赠开府仪同三司仍赐绫彩三百段诏以其子春秋嗣位显庆元年三月又破百济兵使来告捷龙朔元年春秋卒子法敏嗣位三年四月诏新罗置鸡林大都督仍授法敏鸡林州大都督麟德二年八月法敏与熊津都督夫余隆盟于百济之熊津城于是带方州刺史刘仁轨领新罗百济儋罗倭人四国使浮海西还以赴泰山之下上元元年【按新唐书作咸亨五年与此异】二月新罗王金法敏既已纳高丽叛亡之衆又封百济故地遣兵守之帝怒削法敏官爵遣宰臣刘仁轨讨之仍以法敏弟金仁问为新罗王时仁问在京师诏令归国以代其兄仁问至中路闻新罗降乃还二年二月鸡林道行军大总管刘仁轨大破新罗之衆于七重城而还新罗于是遣使入朝并献方物前後相属复法敏官爵既尽有百济之地及高丽南境东西约九百里南北约一千八百里【按旧唐书云东西千里南北二千里新唐书云横千里纵三千里今既并百济高丽无反狭于前之理盖专指新辟之地耳】开耀元年法敏卒遣使册立其子政明为王长夀二年【旧唐书作天授三年】政明卒册其子理洪为王三年遣使来朝其年理洪卒【旧唐书作长安二年卒】册其弟崇基为王仍袭兄辅国大将军左豹韬卫大将军鸡林州都督神龙三年授骠骑大将军先天元年改名兴光开元十年频遣使献方物十二年兴光遣献果下马二匹及金银等仍上表陈谢至十二年遣其臣金武勲来贺正及武勲回降书赐之又使其弟金嗣宗来朝并贡方物至二十一年命太仆卿员外置金思兰使于新罗思兰本新罗行人恭而有礼因留宿卫及是委以出疆之任且便之也是年兴光奏国内有芝草生画图以献二十二年遣大臣金竭丹来贺正又遣侄志亷献方物授志亷鸿胪少卿员外置赐绢百匹留宿卫二十三年十一月遣从弟金忠相来朝卒於路赠卫尉卿二十五年兴光卒承庆嗣位至二十八年册其妻朴氏为新罗王妃天宝三年卒命弟宪英嗣位是岁四月遣使献方物十月遣使来贺正授左清道率府员外长史赐绿袍银带还番自後频来朝贡七载遣使献金银及六十总布鱼牙紬朝霞紬牛黄头发人参宝应二年宪英遣使朝贡授其使检校礼部尚书放还大历二年宪英卒子乾运立三年命仓部郎中归崇敬持节册命七年使金标石来贺正授卫尉员外少卿八年遣使来朝并献金银牛黄鱼牙紬等方物建中四年乾运卒无子国人立其上相金良相为王贞元元年令户部郎中盖埙往册其年良相卒立上相敬信为王十四年敬信卒其子先卒国人立敬信嫡孙俊邕为王元和元年放宿卫王子金献忠归本国仍加试秘书监三年遣使金力奇来朝四年遣使金陆珍等来朝贡五年王子金宪章朝贡七年重兴卒其相金彦昇遣金昌南等告哀其年七月授彦昇开府仪同三司检校大尉新罗国王彦昇妻贞氏册为妃仍赐大宰相金斌等三人戟十一年十一月其入朝王子金士信等遇风飘至楚州盐城界淮南节度李鄘以闻十五年遣使来朝贡长庆二年使金柱弼来朝宝历元年王子金昕来朝兼充宿卫太和四年【旧唐书作五年】彦昇卒太和五年四月诏以金景徽为国王母朴氏太妃妻朴氏为妃开成元年王子义琮来谢恩宿卫会昌元年七月勅归国新罗官前入新罗宣尉副使充兖州都督府司马赐绯鱼袋金云卿可淄州长史唐六典河南道控新罗之贡献
册府元龟唐武德九年新罗遣使讼高丽王建武关其道路不得入朝又相与有隙屡相侵掠诏员外散骑侍郎朱子奢和解之建武奉表谢罪请与新罗对使会盟贞观十七年九月新罗遣使言高丽百济侵陵臣国累遭攻袭数十城两国连兵期于必取将以今兹九月大举谨遣陪臣归命大国愿乞偏师以存救援帝谓使人曰我频使人和尔三国高丽百济旋踵翻悔意在吞灭我少发边兵总契丹靺鞨直入辽东尔国自解可缓一年之围此後知无继兵还肆侵侮然四国俱扰于国未安此为一策我又能给尔数千株袍丹帜二国兵至建而陈之彼以为我兵必皆奔走此为二策百济负海之险不修兵械我以数十百船载卒泛海直袭其地此为三策尔国以妇人为主为隣国轻侮我遣一宗枝以为国主待尔国安任尔自守此为四策尔宜思之将从何事使者但唯而无对帝於是遣相遣里元奨齎玺书赐高丽曰新罗委命国家朝贡不阙尔与百济宜即戢兵若更攻之明年当出师击尔国矣盖苏文谓元奨曰高丽新罗怨隙已久往者隋室相侵新罗乘衅夺高丽五百之地自非反地还城此兵恐未能已元奨曰既往之事安可追论苏文竟不从十八年元奨还元奨初至平壤盖苏文又破新罗两城诏以高丽侵逼新罗令营州都督张俭等率幽营二都督府兵马问罪属丽东水泛俭等兵不能济二十二年新罗国伊赞於【於字新旧唐书俱作子】金春秋及其于文王来朝帝遣光禄卿柳亨持节郊劳之是年百济复破其一十三城永徽元年六月新罗王金真德大破百济之衆遣使以闻六年二月遣营州都督程元振左卫中郎将苏定方发兵一万讨高丽以侵掠新罗故也时新罗王金春秋言高丽百济靺鞨相连侵其北境夺三十三城乞兵救援故遣元振经略之显庆元年百济伐新罗新罗拒战破之是年十月遣王子文王来朝咸亨四年燕山道总管李谨行【按谨行靺鞨人】破高丽叛党于瓠卢河之西高丽平壤余衆遁入新罗五年二月遣刘仁轨为鸡林道行军大总管以伐新罗又以靺鞨兵浮海而南略新罗之南境仁轨还诏以李谨行为安东镇抚大使屯兵於新罗之买肖城以经略之前後三战皆捷于是新罗遣使入朝并献方物开元二年二月王子金守忠来朝留宿卫赐宅及帛以宠之十一年四月遣使献果下马一匹表曰乡居海曲地处遐陬原无泉客之珍本乏賨人之贡敢将方产之物尘凟天宫驽蹇之才滓秽龙廐窃方燕豕敢类楚鸡深觉腼顔弥增汗战是年贺正使金武勲还国赐兴光锦袍金带及彩素三千匹十九年二月使臣金志良来贺正授大仆员外少卿赐帛六十匹还番降书与新罗王曰所进牛黄及金银等物省表具知卿二明庆祚三韩善隣时称仁义之乡代着勲贤之业文章礼乐闻君子之风纳款输诚効勤王之节固藩维之镇卫谅中外之表仪朕每晨兴伫念宵衣待贤想见其人以光启沃俟卿觏止允副所怀今使至知婴疾苦不遂祗命言念遐濶用增忧劳时侯暄和想痊复也今赐彩绫五百匹帛二千五百匹宜即领取【详此诏则开元时曾命新罗王入朝而王因疾不至也】二十一年十二月王侄志亷来朝谢恩也初帝赐兴光白鹦鹉雄雌各一及紫罗绣袍金银钿器物瑞文锦五色罗彩三百余段兴光表曰地隔蓬壶天慈洽远乡暌华夏睿泽覃幽伏覩琼文跪披玉匣含九霄之雨露带五采之鵷鸾辩惠灵禽素苍两妙或称长安之乐或传圣主之恩罗锦彩章金银宝钿见之者烂目闻之者惊心微效若尘重恩如岳循涯揣分何以上酬诏飨志亷于内殿二十二年新罗王金兴光从弟左领军卫员外将军忠信上表曰臣所奉进止令臣执节本国发兵马攻靺鞨有事续奏者奉圣旨时为替人金孝方身亡便留臣宿卫今从侄志亷到讫臣即合还每思前所奉旨无忘夙夜陛下先有制加本国王宁海军大使锡之旌节伏望因臣还国以副使假臣岂惟斯怒益振固亦武夫作气帝许焉二十四年六月新罗王表曰伏奉恩敇浿江以南令新罗安置锡臣境土广臣邑居遂使垦辟有期农桑得所奉丝纶之旨荷荣宠之深粉骨糜身无由上荅【按此则开元时以浿江以南地与新罗考新旧书俱未载】天宝二年制曰故开府仪同三司使持节都督鸡林州诸军事兼持节宁海军使新罗王金承庆弟宪英奕叶怀仁率心当礼大贤风教条理尤明中夏轨仪衣冠素袭驰海珍而遣使准云吕而通朝代为纯臣累効忠节顷者兄承土宇没而无嗣弟膺继及抑惟常经是用宾怀优以册命可袭兄新罗国王开府仪同三司使持节大都督鸡林州诸军事兼充持节宁海军使宪宗元和三年勅新罗王叔金彦昇弟仲恭等三人宜令本国准旧例赐戟七年勅新罗国大宰相金崇斌等三人令本国准例赐戟十五年新罗质子金士信奏本国尝差质子宿卫每有天使临番即充副使转通圣旨下告国人今在城质子臣当次行敬宗初即位鸡林人前右监门卫率府兵曹参军金云卿进状请充入本国宣慰副使从之敬宗宝历元年国王金彦昇奏先在太学生崔利贞金叔贞朴季业四人请放还番其新赴朝贡金允夫金立之朴亮之等十二人请留在宿卫仍请配国子监习业鸿胪寺给资粮从之二年十二月新罗质子金允夫请准旧例中使入番便充副使同到本国译诏书不许但随告使充副使文宗开成元年新罗王金景徽遣其子义琮来谢恩兼宿卫二年还番是年十二月新罗质子试光禄卿金允夫进状称入朝充质二十六年三蒙改授试官再当本国宣慰及册立等副使准往例皆蒙特授正官遂授武成王庙令三年新罗王金佑徵遗淄青节度使奴婢帝矜以远人令却归本国新罗自武德四年至会昌元年朝贡不絶张九龄集与新罗王金兴光勅知卿欲于浿江置戍既与渤海冲要又与禄山相望仍有远图宜遵长策且渤海久已逋诛卿每嫉恶深用嘉之
五代
五代史新罗自唐高祖时封金真【按新旧书俱作金真平当系此误】为乐浪郡王其後世常为君长同光元年国王金朴英遣使者来朝贡长兴四年权知国事金溥遣使来朴英溥世次立卒史皆失其纪自晋以後不复至
册府元龟後唐同光二年十一月国王金朴英遣仓部侍郎金铄录事参军金幼卿朝贡二年正月国王及本国泉州【按新唐书有全州无泉州当即一州而传写异也】节度使王逢规遣使朝贡六月遣使朝散大夫仓部侍郎赐紫金岳来朝授朝议大夫试卫尉少卿天成二年四月新罗国康州遣使林彦来朝贡对于中兴殿长兴三年四月权知本国金溥遣使执事侍郎金朏贡方物
五代会要天成二年二月新罗遣使张芬等来朝三月以新罗国权知康州事王逢规为怀化大将军新罗国前登州都督府长史张希岩新罗登州【旧讹金州据册府元龟改】知後官本国金州司马李彦谟并检校右散骑常侍又以张芬为检校工部尚书副使兵部郎中朴述洪兼御史中丞判官仓部员外郎李忠式兼御史清泰二年以入朝使朏为检校工部尚书副使司宾大卿李儒为将作少监
宋
诸蕃志新罗国与泉之海门对峙俗忌隂阳家子午之说故兴贩必先至四明而後再发【按宋时新罗为契丹所隔故由海道以至四明与隂阳家之说殊无干涉志盖为此说以文之耳】或曰泉之水势渐低故必经由四明有大族金氏朴氏其治法峻故少犯道不拾遗建隆二年遣使来贡兴国二年又贡中国使至必涓吉而後具礼
高丽图经高丽既并新罗东北稍广其西北与契丹接昔以辽为界後为所侵逼退保鸭渌以为险【按此与下通考所云皆北宋末高丽之界也是时新罗北境属金其南境属高丽故高丽之东北稍广而退保鸭渌亦始于此时云】
通考高丽以新罗为东州乐浪府号东京建炎二年募使絶域者浙东副总管杨应忱请身使三韩结鸡林以达燕云假刑部尚书往使高丽高丽不奉诏乃还
奉使行程录自咸州九十里至同州皆北行东望大山金人云此新罗山山内深远无路可行深处与高丽接界山下至所行路可三十里自同州百七十里至黄龙府东行【按辽之咸州金为咸平府同州金为铜山县俱在今铁岭开原之间东至威堡堡即吉林界南至奉天即唐时高丽界开原即汉时夫余国界百济之旧国也通考谓新罗西北界出高丽百济之间者应即指此其後皆并于渤海是时则属女真也】
辽
辽史太祖九年新罗遣使贡方物天赞四年复来贡天显元年以王郁等从征新罗有功优加赏赉太宗天显三年迁东丹民以实东平其民或亡入新罗女真圣宗开泰元年归州言居民本新罗所迁未习文字请设学以教之
辽史兵卫志属国可纪者五十九其二十一曰新罗
辽史地理志唐元和中渤海王大仁秀南定新罗开置郡县海州岩渊县东界新罗故平壤城在县西南又中京大定府设朝天馆以待新罗使
契丹国志太祖并吞诸部渤海王大諲譔深惮之与新罗结援新罗言语名物有似中国国王诵自契丹承天太后时入贡其後王诵为部下所杀立其弟询契丹以王诵进贡兴兵北讨十年方罢兵新罗依旧朝贡【按新罗王之名辽史不载圣宗本纪高丽西京留守康肇弑其王诵立诵从兄询诏东征後高丽复朝贡是诵与询皆高丽王名此事亦系高丽非新罗也圣宗用兵新罗本纪亦未载惟地理志有圣宗伐新罗还一语耳】契丹四至东南至新罗国以鸭渌江东八里黄土岭为界
元
元史高丽传高丽地东至新罗南至百济皆跨大海後辟地益广并古新罗百济高句丽三国为一【按高丽所并实止二国东南之地其西北诸境并未属高丽也】
谨按新罗自魏时始见谓之斯卢亦曰新卢实一国也唐初兼百济高丽二国之地龙朔元年始以其国为鸡林州都督府以新罗王金法敏兼大都督其後嗣王皆兼鸡林都督之号考新罗故地本与百济高丽为隣通考云在百济东南其西北界出高丽百济之间唐书唐会要言在百济东北以新唐书高丽传考之高丽东跨海距新罗南跨海距百济西北渡辽水接营州北接靺鞨则自今奉天辽阳南至凤凰城渡鸭渌江至今朝鲜之咸镜平安等道者高丽也自今开元广宁锦义宁远南至盖平复州宁海又东南跨海极朝鲜之全罗黄海忠清等道者百济也而新罗之境东南兼有今朝鲜庆尚江原二道西北直至今吉林乌拉又西近开元铁岭出高丽百济之间故百济之东北东南皆相隣近高丽介处其中通考所云亦在高丽东南奉使行程录所云自咸州至同州【今开原铁岭界】东望大山即新罗界辽志所云海州【即今海城始属百济後为高丽所分复入渤海又归于辽】东界新罗是也唐显庆乾封以後百济高丽之地多入新罗东西增九百里南北增千余里幅员益广而唐人篇什往往以海外称者盖西北为渤海契丹所隔必浮海往来始达其南境故耳洎开元元和之际渤海愈盛鸭绿江以北皆为渤海所有辽志所谓渤海王大仁秀南定新罗开置郡邑是也後唐清泰末高丽复起王建袭据新罗边邑建都松岳元史所谓在鸭渌江东千余里非平壤之旧者是也于是新罗所有仅海城以东及朝鲜数道非复唐时之境而自五代至辽传国依然不絶也至鸡林即吉林鸡与吉音既相符核诸地里亦合盖在龙朔时既兼二国与靺鞨渤海壤地相错设重镇于此而王自领之自後相沿世袭其号虽吉林故地旋归渤海而都督之号仍系新罗鸡林遂为新罗之通称辽宋以後为高丽所并因举而属之高丽若王云之撰鸡林志王熙王煦之封鸡林郡公亦皆沿其旧名耳诸史又云新罗始保沃沮考後汉书魏志通考俱有东沃沮南沃沮北沃沮之文无大君长邑落各自有帅而其地或在挹娄【另条见前】夫余之南或在挹娄之北或属元菟或属乐浪或属句骊东滨海而南接濊所载皆朝鲜句骊及汉乐浪诸郡事则沃沮者应即今之窝集
盛京边外东南北诸处在在有之新罗所保据毋丘俭传在肃慎【另条见前】界南千余里则当在吉林乌拉之南近长白山殆纳沁库鲁讷纳鲁诸窝集之地欤王本百济人金姓隋初已三十余世唐武德至会昌又十八世五代以後史弗能详至其山林盘互法令修明道不拾遗人娴书射史称君子之国不虚也若休忍躭罗诸国并为新罗所并其遗迹皆在今朝鲜南界云
钦定满洲源流考卷四

[book_title]卷五
钦定四库全书
钦定满洲源流考卷五
部族【五】
靺鞨
南北朝
北史靺鞨即古肃慎氏也所居多依山水渠帅曰大莫弗瞒咄【案满洲语谓长曰达称老翁曰萨克达玛法是大莫弗三字当系达玛法也瞒咄二字与满珠音相近】
括地志靺鞨古肃慎也在柬北万里已下东及北各抵大海
册府元龟靺鞨在高丽之北其地在营州东二千里南与新罗相接地方二千里编户十余万兵数万人北齐武成帝河清二年三年俱遣使朝贡後主天统元年至四年武平元年四年六年并遣使朝贡
後周书高丽北邻靺鞨
隋
隋书靺鞨国在高丽之北邑落各有君长不相总一凡有七部【详见前勿吉条】西北与?丹接每相攻掠後因其使来高祖谓之曰我怜念契丹与尔无异宜各守土境岂不安乐何为辄相攻击使者谢高祖因厚劳之炀帝初与高丽战频败其衆渠帅度地稽率其部来归拜右光禄大夫居之柳城及辽东之役度地稽率其徒以从每有战功十三年从帝幸江都寻令归柳城在途遇李密之乱至高阳复没於王须抜未几归罗艺册府元龟开皇元年靺鞨遣使贡方物三年十一年十三年大业十一年并来贡突地稽者靺鞨之长也大业中与兄瞒咄率其部内属营州瞒咄卒代总其衆拜辽西太守封夫余侯亲来江都属宇文化及之乱仍归柳城唐武德二年通使焉
唐
旧唐书靺鞨盖肃慎之地後魏谓之勿吉在京师东北六千余里其国凡为数十部各有长帅而黑水靺鞨【按黑水即黑龙江详见前勿吉条】最处北方尤称劲健父子相承世为君长武德初突地稽遣使朝贡以其部落置燕州仍以突地稽为总管刘黑闼之叛也突地稽率所部赴定州遣使诣太宗请授节度以战功封蓍国公【册府元龟作耆国公】又徙其部落於幽州之昌平城会高开道引突厥来攻幽州突地稽率兵邀击大破之贞观初拜右卫将军赐姓李氏寻卒子谨行伟貌武力絶人麟德中历迁营州都督其部落家僮数千人以财力雄边累拜右领军大将军为积石道经畧大使吐蕃论钦陵等率衆十万人入寇湟中谨行兵士采樵素不设备忽闻贼至遂建旗伐鼔开门以待之吐蕃疑有伏兵竟不敢进上元三年又破吐蕃数万衆於青海降玺书勉劳之累授右卫大将军封燕国公永淳元年卒赠幽州都督自後或其长自来或遣使朝贡每岁不絶其白山部素附於高丽因收平壤之後部种多入中国汩咄安居骨室等部亦因高丽破後并为渤海编户惟黑水部全盛分为十六部开元十三年安东都护薛泰请於黑水靺鞨内置黑水军续更以最大部落为黑水府【按渤海传作开元十四与与此小异】仍以其首领为都督诸部刺史隶属焉中国置长史就其部落监领之十六年其都督赐姓李氏名献诚授云麾将军兼黑水经畧使仍以幽州都督为其押使自此朝贡不絶
旧唐书百济传永徽六年新罗王金春秋表百济与靺鞨攻其北界没三十余城
旧唐书高丽传贞观十九年太宗次安市城高丽北部耨萨高延夀等率高丽靺鞨之衆十五万来援安市乾封九年分高丽故地置都督府九又置安东都护府以统之自是高丽旧户分投靺鞨
旧唐书铁勒传铁勒国东至靺鞨西至叶护太宗征高丽铁勒遣使请发兵助军高丽莫离支潜令靺鞨?以厚利不敢动
新唐书地理志靺鞨州三府三慎州【武德初以涑沫乌素固部落置侨治良乡】夷宾州【乾符中以愁思岭部落置侨治良乡】黎州【载初元年析慎州置侨治良乡　按原文作载初二年考本纪载初无二年今改】黑水州都督府渤海都督府安静都督府右初皆隶营州都督府李尽忠陷营州乃迁慎州於淄青之境夷宾州於徐州之境黎州於宋州之境神龙初乃使北还二年皆隶幽州都督府
通典古时肃慎後魏以後曰勿吉唐则曰靺鞈焉【按鞨字作鞈与诸史异】
册府元龟唐武德五年靺鞨帅阿固郎来朝七年九年贞观三年并来朝贡五年黑水部独来自此每岁朝贡开元元年靺鞨王子来朝请就市交易入寺礼拜许之二年拂湼靺鞨首领失异蒙越喜靺鞨首领乌施可蒙铁利靺鞨首领闼许离等来朝迄开元天宝之世一岁或二三至十年拂湼部靺如价铁利部买取利来朝并授折冲越喜部茂利蒙铁利部可娄计黑水部倪属利稽来朝并授中郎将十一年越喜部勃施计勿湼部朱施蒙铁利部倪处梨来朝并授郎将十二年铁利部洖池蒙来朝授将军越喜部努布利沸湼部鱼可蒙并授郎将黑水首领屋作个授折冲越喜部复遣使破支蒙来贺正旦十三年黑水部遣其将五郎子来贺正授将军铁利大首领封阿利越喜部苾利施拂湼部薛利蒙来朝黑水大首领乌素可蒙授折冲诺个蒙授果毅职纥蒙授郎将十五年铁利部米象来朝授郎将失伊蒙授果毅十八年黑水部遣使阿布科思【又作阿布思利】献方物倪属利稽等十人来朝授中郎将拂湼部兀异献马四十匹授左武卫折冲留宿卫二十四年越喜部首领聿弃计授折冲二十五年拂湼首领兀异授中郎将二十八年越喜部遣其臣野古利铁利部遣其臣绵度户献方物二十九年越喜部遣乌舍利黑水部遣阿布利稽拂湼部遣那弃并来朝大历二年至十二年建中八年并遣使朝贡建中十九年虞娄越喜并来元和十年黑水部长十一人来【案册府元龟所载靺鞨人名以满洲语考之如谓好曰赛音谓能曰莽阿与失异蒙音近工於甲者曰乌克绅莽阿与乌施可蒙音近善骑射者曰摩琳莽阿与茂林蒙音近谓努曰努伯哩与努布利音近羽毛丰满曰丰阿拉与封阿利音近聪明能事曰苏哷莽阿与薛利蒙音近甚能曰诺凯莽阿与诺个蒙音近称弓别曰密色与米象音近谓柔软曰乌延与兀异音近传译之讹尚有可订也】
册府元龟唐高宗仪凤中授高藏为朝鲜郡王夫余隆为带方郡王并遣归辽东以辑高丽百济余衆高藏既至谋叛唐与靺鞨相结召还流卭州其地没於新罗余衆散投突厥及靺鞨夫余隆亦不敢归旧国土地尽没於靺鞨高氏夫余氏君长遂絶上元二年刘仁轨破新罗之衆於七重城又以靺鞨兵浮海而南略新罗之南境斩获甚衆开元八年九月遣左骁卫郎将摄郎中张越使於靺鞨以将讨奚及契丹也开元十二年新罗王弟金忠信上表请攻靺鞨帝许之
太平寰宇记靺鞨在高丽北古肃慎地隋初有使来献谓即勿吉也唐武德三年部长突地稽遣使朝贡以其部置燕州拜为总管其後黑水部全盛分为十六部落黑水西北有思慕靺鞨正北微东十日程有郡利靺鞨东北十日程有窟说靺鞨亦谓之屈设东南十日程有莫曳皆靺鞨今黑水靺靺界南至渤海国德里府北至小海东至大海西至室韦南北二千里东西千里初太宗谓侍臣曰靺鞨远来盖突厥降朕所致也其拂湼等部唐初至天宝末亦尝朝贡或随渤海国而来惟郡利莫曳皆二部未至通考唐武德五年靺鞨渠长阿固郎始来太宗贞观二年以其地为燕州帝伐高丽其北部与高丽合率衆援安市城每战靺鞨常居前开元十年其帅倪属利稽来朝拜勃利州刺史於是置黑水府以部长为都督刺史讫帝世朝献者十五大历世凡七贞元一来元和中再初黑水西北又有思慕部益北又十日得郡利部东北行十日得窟说部稍东南行十日得莫曳皆部又有拂湼虞娄越喜铁利等部其地南距渤海北东际於海西抵室韦南北袤二千里东西千里其後渤海盛皆役属之
五代
五代史黑水靺鞨本号勿吉当後魏时见中国其国东至海南界高丽西接突厥北隣室韦盖肃慎氏之地也同光二年黑水首领兀儿遣使者来其後常来朝贡自登州泛海出青州其部族世次史皆失其纪【按索伦语谓山曰乌呼与兀儿音同黑水部族至广而兀儿所部史失其纪以音译考之当与今索伦近也】
五代会要黑水靺鞨盖肃慎之地在京师东北六千余里东至於海西接突厥南界高丽北隣室韦其国凡有十部各有统帅而黑水最处北方尤称劲健天成四年八月遣使骨至【按骨至当为郭济之讹满洲语曲指也】来贡方物以骨至为归德司戈遣还长兴元年二月其首领兀儿复遣使朝贡二年五月青州奏黑水兀儿部至登州卖马册府元龟後唐同光二年九月黑水国遣使朝贡三年黑水胡独鹿【按满洲语令急速曰呼都拉与胡独鹿音近】等遣使朝贡三年青州奏市到黑水马三十匹
辽
辽史太祖天显元年靺鞨来贡太宗会同元年靺鞨来贡
辽史兵卫志属国军有靺鞨部朝贡无常有事则遣使徵兵或下诏令专征助军多寡各从其便
辽史地理志唐载初元年【原本作载初二年盖沿唐志之误谨改】析慎州【原本慎讹镇今据唐地理志改】置黎州处靺鞨部落後为奚人所据辽为榆州
金
金史世纪靺鞨本号勿吉隋称靺鞨而七部并同唐初有黑水靺鞨粟末靺鞨其五部无闻粟末靺鞨後称渤海黑水靺鞨居肃慎地东濒海南接高丽尝以兵十五万助高丽拒唐太宗开元中置黑水府赐都督姓李氏名献诚领黑水经畧使其後渤海盛强黑水役属之朝贡遂絶五代时契丹尽取渤海地而黑水附於契丹其在南者籍?丹其在北者不在?丹籍地有长白山黑龙江所谓白山黑水是也
元
元史地理志开元路古肃慎之地隋唐曰黑水靺鞨其後渤海盛役属之渤海为?丹所攻黑水复有其地
谨按靺鞨後魏谓之勿吉其名始见於南北朝北史合为一传至隋唐则专为靺鞨传武德以後遂无复勿吉之称其七部即勿吉之七部也迨後分部愈广至有数十最强者为粟末黑水粟末部大氏既兴改称渤海【另条详後】靺鞨自後魏以来邑落各有君长不相统一其与隋唐诸国使命相通者特其一部一邑即唐时都督刺史之授亦不过假借虚名以通互市往来之便实未有能统而一之者後或分属契丹犹然散处而黑水一部实在今萨哈连乌拉之境唐时即已独盛又自分为十六部至五代时改称女真兼靺鞨诸部而有之而完顔氏【另条详後】世君其地未尝一日属?丹也其部族之可考者若思慕郡利窟说莫曳皆虞娄越喜铁利等皆是【案今黑龙江将军所属有锡呼穆第河有库裕尔河与思慕窟说音相近当皆以水得名八旗姓谱中有裕噜氏当即虞娄之转音上溯挹娄亦相近也又满洲语谓全部之部曰约希谓队伍曰默音谓理曰坚与越喜莫曳皆音亦近】中间渤海盛时亦有侵并至若越喜故地之为怀远安远二府领达越等十三州铁利故地之为铁利府领广汾府六州而辽地志载新兴县本越喜国地辽本纪铁骊国屡通贡使至天祚不絶是越喜入辽而铁利复自立国迄於金世犹存利与骊音同续通考乃云不知其所始非也虞娄当即挹娄之转音思慕等部亦当在今黑龙江左右至唐书言白山部分散入中国而辽志有长白山女真三十部称号虽殊山川可考金源盛而诸部始归於一焉尔
钦定满洲源流考卷五

[book_title]卷六
史部,地理类,都会郡县之属,钦定满洲源流考
钦定四库全书
钦定满洲源流考卷六
部族【六】
渤海
唐
旧唐书渤海靺鞨大祚荣者始居营州万岁通天年?丹李尽荣叛祚荣与靺鞨乞四比羽各东奔保阻以自固尽荣既死则天命右玉钤卫大将军李楷固率兵讨其余党先破乞四比羽又度天门岭以迫祚荣祚荣合高丽靺鞨之衆以拒楷固王师大败楷固脱身还属?丹及奚尽降突厥道路阻絶则天不能讨祚荣遂率其衆东保桂娄【新唐书作挹娄】之故地据东牟山筑城以居之祚荣骁勇善用兵靺鞨之衆及高丽余烬稍稍归之圣历中自立为振【通考作震】国王遣使通於突厥其地在营州东二千里南与新罗相接东北至黑水靺鞨地方二千里编户十余万胜兵数万人中宗即位遣侍御史张行岌往招之祚荣遣子入侍将加册立会?丹与突厥连岁入边使命不达先天二年遣郎将崔欣往册拜祚荣为左骁卫员外大将军渤海郡王仍以其所统为忽汗州加授忽汗州都督开元七年祚荣卒册立其嫡子桂娄郡王大武艺十四年黑水靺鞨遣使来朝诏以其地为黑水州置长史武艺谓其属曰黑水途经我境今始与唐家相通旧请突厥吐屯皆即知同去今不计会即请汉官必是与唐家通谋叛背攻我也遣母弟大门艺及其舅任雅【新唐书通考皆作任雅相】发兵以击黑水门艺曾充质子至京师开元初还国至是谓武艺曰黑水请唐家官吏即欲击之是背唐也昔高丽全盛时强兵三十余万唐兵一临扫地俱尽今日渤海之衆数倍少於高丽事必不可武艺不从门艺兵至境又上书固谏武艺怒遣从兄大壹夏代统兵徵门艺欲杀之门艺遂弃其衆间道来奔诏授左骁卫将军武艺上表极言门艺罪状请杀之上密遣门艺往安西报武艺云门艺远来归投义不可杀今流向岭南乃留其使马文轨葱勿雅别遣使报之俄有泄其事者武艺又上书云大国示人以信岂有欺诳之理今闻门艺不向岭南请依前杀却帝遣门艺暂向岭南以报之二十年武艺遣其将张文休率海贼攻登州诏门艺往幽州徵兵以讨之仍令太仆员外卿金思兰发新罗兵以攻其南境属寒冻雪深丈余兵士死者过半无功而还武艺怀怨不已密遣使至东都假刺客刺门艺於天津桥南门艺格之不死诏捕获其贼尽杀之二十五年武艺卒子钦茂嗣立
新唐书渤海本粟末靺鞨姓大氏高丽灭率衆保挹娄之东牟山地直营州东二千里南北新罗以泥河为境东穷海西?丹筑城郭以居万岁通天中有舍利乞乞仲象者与乞四比羽东度辽水保太白山之东北武后封乞四比羽为许国公乞乞仲象为震国公不受命李楷固击杀比羽是时仲象已死其子祚荣败楷固兵乃自号震国王地方五千里尽得夫余沃沮弁韩朝鲜海北诸国先天中拜为左骁卫大将军渤海郡王自是始去靺鞨号专称渤海祚荣卒其国諡为高王子武艺立斥大土宇东北诸国畏臣之改年曰仁安卒諡武王子钦茂立改年大兴天宝末钦茂徙上京直旧国三百里忽汗河之东卒諡文王子宏临早卒族弟元义立一岁国人杀之推宏临子华璵为王复还上京改年中兴卒諡成王钦茂少子嵩邻【旧唐书作璘】立改年正历諡康王子元瑜立改年永德諡定王弟言义立改年朱雀諡僖王弟明忠立改年太始立一岁卒諡简王从父仁秀立改年建兴其四世祖野勃【案野勃当为伊伯之转音满洲语令进也】祚荣弟也仁秀颇能讨伐海北诸部开大境宇有功卒諡宣王子新德早卒孙彛震立改年咸和卒弟?晃立?晃卒元锡立初其王数遣诸生诣京师太学习识古今制度至是遂为海东盛国地有五京十五府六十二州以肃慎故地为上京曰龙泉府领龙湖渤三州其南为中京曰显德府领卢显铁汤荣兴六州濊故地为东京曰龙原府亦曰栅城府领庆盐穆贺四州沃沮故地为南京曰南海府领沃晴椒三州高丽故地为西京曰鸭渌府领神桓丰正四州曰长领府【案辽史作长岭古字相通考今吉林乌拉城西南五百里有山名长岭子满洲语谓之郭勒敏珠敦南接纳鲁窝集北接库勒讷窝集自长白山南一岭环绕至此遂绵亘不絶为衆水分流之地渤海府名当取诸此】领瑕河二州夫余故地为夫余府常屯劲兵扞?丹领扶仙二州鄚颉府领鄚高二州挹娄故地为定理府领定潘【辽志作渖当系此误】二州安边府领安琼二州率宾故地为率宾府领华益建三州拂湼故地为东平府领伊蒙陀【通考作沱】黑比五州铁利故地为铁利府领广汾蒲海义归六州越喜故领为怀远府领达越怀纪富美福邪芝九州安远府领宁郿慕常四州又郢铜涑三州为独奏州涑州以其地涑沫江盖所谓粟末水也【府州并详後疆域门】幽州节度府与相聘问自营平距京师盖八千里而远後朝贡至否史家失传【考册府元龟渤海朝贡在唐时至会昌间止今详於後】
册府元龟唐玄宗先天二年二月封靺鞨大祚荣为渤海郡王祚荣圣历中自立为振国王在营州东二千里兵数万人至是遣郎将崔欣往册命祚荣左骁卫员外大将军渤海郡王仍以其所统为忽汗州都督自是每岁遣使朝贡开元七年祚荣卒遣使吊祭立其嫡子桂娄郡王大武艺袭为左骁卫大将军渤海郡王忽汗州都督八年六月册武艺嫡男大都利行为桂娄郡王二十年武艺卒其子大钦茂嗣立二十一年渤海靺鞨越海来侵登莱杀刺史韦俊诏新罗王金兴光发兵伐之贞元十一年二月令内常侍殷志瞻往渤海册大嵩璘为郡王嵩璘钦茂之子也十四年三月加大嵩璘银青光禄大夫简校司空册为渤海国王依前忽汗州都督嵩璘父钦茂以开元间袭郡王都督左金吾大将军天宝中累加特达太子詹事宾客宝应元年进封国王大历中又累拜司空太尉及嵩璘嗣位时但授其郡王将军嵩璘遣使叙理更加册命焉贞元二十一年复加金紫光禄大夫简校司徒元和元年加简校太尉四年嵩璘卒册男元瑜为银青光禄大夫简校秘书监充忽汗州都督渤海国王八年元瑜卒以其长弟权知国务言义袭十三年以知渤海国务大仁秀为国王十五年加仁秀金紫光禄大夫简校司空太和五年以权知国务大彛震袭为国王册府元龟唐开元九年渤海大首领来朝十年遣其大臣味勃计来朝授大将军十二年遣其臣贺祚庆来贺正旦十三年遣首领乌借支蒙来贺正首领谒德来朝授果毅王弟大昌勃价来朝授左威卫将军留宿卫十四年渤海王子大都利行【原文作渤海王大都利考之史传渤海王实未尝来朝惟开元八年封王子大都利行为桂娄郡王盖渤海之支郡下文亦称宿卫王子大都利行卒此处系脱二字谨增】来朝授左武卫大将军留宿卫王子义信来朝十五年大昌勃价还国封襄平县开国男王弟大宝方来朝十六年宿卫王子大都利行卒赠特进令有司护归国首领菸夫须来朝授折冲十七年献鹰及鲻鱼王弟大胡雅来朝授游击将军留宿卫王弟大琳来朝授中郎将留宿卫十八年王弟大郎雅来朝贺正大首领使知蒙献马三十匹乌那达初【案乌氏为渤海大姓那达初以满洲语考之当为纳丹珠之转音也】来献海豹皮五貂鼠皮五玛瑙杯一马三十匹十九年国王遣大姓取珍等百二十人来朝二十三年王弟蕃来朝【册府元龟褒异门作二十四年并载授蕃太子舍人】二十五年首领木智蒙公伯计等来献鹰鹘二十六年献豹鼠皮千张乾文鱼百口二十七年王弟大朂进来朝宴於内殿授左武卫大将军留宿卫十月使其臣受福子【一作优福子】来谢二十九年遣失阿利来朝天宝二年王弟蕃来朝留宿卫自天宝迄大历一岁皆二三至建中元年三年并来朝贞元七年以贺正使大常靖为卫尉卿王子大贞干来宿卫十年以来朝王子大清允为右卫将军十四年以王侄大能信为中郎将元和元年二年四年并遣使二年进奉端午使杨光信逃归榆关吏执以至五年遣其臣高才南及其子大延真来朝七年御麟德殿宴使臣赐官告三十五通衣各一袭八年遣辛文德等九十七人九年遣高礼进等三十七人大孝真等五十九人来朝十年赐使者茆贞夀大吕庆等告遣王子大庭俊等一百一人来朝十一年授使人高宿满等官十二年十三年十五年长庆二年四年宝历元年二年太和元年三年五年并遣使朝贡六年遣王子大明俊来朝七年遣同中书右平章事高赏英谢册命开成元年遣王子大明俊来朝淄青节度使奏渤海将到熟铜请不禁断四年遣王子大延广来朝会昌六年遣使来朝
五代
五代史渤海本号靺鞨唐高宗灭高丽徙其人散处中国置安东都护於平壤以统之武后时?丹攻北边高丽别种大乞乞仲象与靺鞨长乞四比羽走辽东分至高丽故地武后遣将击杀乞比羽而乞乞仲象亦病卒仲象子祚荣立因并有比羽之衆其衆四十万人据挹娄臣於唐中宗时以为忽汗州都督封渤海郡王其後世遂号渤海其贵族姓大氏开平元年国王大諲譔遣使者来讫显德常来朝贡国土物产与高丽同諲譔世次立卒史失其纪
五代史契丹附録契丹欲攻中国患渤海等在其後欲击渤海惧中国乘其虚乃遣使聘唐以通好明宋遣供奉官姚坤至西楼?丹主方东攻渤海坤追至慎州见之?丹主曰昨闻中国乱欲以甲马五万往助我儿而渤海未除志愿不遂因攻渤海取夫余一城以为东丹国【通考与此同】
旧五代史出榆关行砂碛中七八日至锦州又五六日过海北州又行十余日渡辽水至渤海国铁州又行七八日至南海府天成元年十一月青州霍彦威奏得登州状申契丹先发诸部攻逼渤海自契丹主卒虽已抽退尚留兵马在夫余城今渤海王弟部领兵士攻围夫余城契丹
通监同光二年契丹击渤海之辽东无功而还天成元年复击渤海七月拔夫余城
宋史渤海并有夫余肃慎等十余国历唐梁後唐朝贡不絶後唐天成初为契丹攻夫余城下之改夫余为东丹府命其子托云【旧作突欲】留兵镇之契丹主卒渤海王复攻夫余不能克历长兴清泰遣使朝贡周显德初其豪崔乌斯等三十人来归其後隔絶不复通【宋会要与此同　案乌斯当为乌苏之讹蒙古语水也】
册府元龟梁开平元年五月渤海王子大昭顺贡海东物产三年三月渤海王大諲譔遣其相大诚谔朝贡进人口及貂皮熊皮等乾化元年遣使来贺二年五月遣王子大光赞进方物後唐同光二年正月遣王子大禹谟五月遣其侄元让并来朝贡三年使臣裴璆贡人参松子昆布黄明细布貂鼠被一褥六髪靴革奴子二拜右赞善大夫天成元年四月遣使大陈林等百十六人进儿口女口三及人参昆布白附子虎皮等七月使人大昭佐等六人朝贡十一月青州奏契丹先发诸部攻渤海自契丹主卒虽已抽退尚留兵夫余城今渤海王弟部领兵士攻围夫余四年渤海遣使高正词贡方物长兴元年正月青州奏差人押渤海王宪一行归本国被黑水剽劫今得黑水兀儿状及将印纸一张进呈二年使人文成角来朝贡三年正月遣使来朝应顺二年十一月遣使列周义入贡【案後唐愍帝应顺改元止三月即为潞王清泰元年考五代史载清泰二年渤海遣使者来是应顺当系清泰之误】
通考後唐同光二年渤海王遣侄学堂亲卫大元让【原本避宋濮王允让讳改让为谦今据册府元龟改】来朝授【原本脱三字今据册府元龟改】试国子监丞三年及天成元年俱遣使入贡先是契丹太祖兵力雄盛东北诸国多臣属之以渤海土地相接常有吞并之意是岁率诸部攻渤海夫余城下之改夫余城为东丹府命其子托云镇之未几按巴坚【旧作阿保机今改】死命其弟率兵攻夫余城不克而还四年及长兴二年三年四年清泰二年三年俱遣使贡方物周显德元年渤海国乌思罗等三十人归化其後隔絶不通
宋
宋史太平兴国四年太宗平晋阳移兵幽州渤海首领大鸾河率小校李勋等十六人部族三百骑来归以鸾河为渤海都指挥使六年赐乌舍城浮渝府渤海琰府王诏令助攻契丹九年春宴大明殿召鸾河慰抚久之谓殿前都校刘延翰曰俟高秋戒候当与骏马数十匹令出郊游猎以遂其性因以缗钱十万并酒赐之【案渤海无浮渝府当即夫余府音近而讹】
宋会要太平兴国六年赐渤海乌舍城清渝府【宋史作浮渝府】渤海琰府王诏曰闻尔国爰从前代本是大藩近年以来颇为契丹所制宜尽率部族来应王师朔漠之外悉以相与渤海大国近来服役於契丹至是将发师大举故先告谕俾为应也淳化二年以渤海不通朝贡令女真发兵攻之凡斩一级给绢五匹徽宗政和八年五月臣僚言登州与渤海相望熙宁中巡检每季下北海駞基岛驻劄以駞基石为界自北朝通好不曾根理深虑渤海相近作过则駞基塞孤立乞以末岛呜呼岛为界并钦岛添置卓望兵令戍守往来巡逻诏令指画闻奏不得希功生事通考定安国宋开宝三年遣使入朝太平兴国中诏其国张掎角之势同伐契丹六年冬遣使上表云定安国王乌元明言臣本高丽旧壤渤海遗黎保据方隅涉历星纪顷岁契丹入侵境土攻破城寨俘掠人民臣祖考守节不降与衆避地仅存生聚以迄於今而又夫余府昨背契丹并归本国灾祸将至无大於斯所宜率兵助讨必欲报敌其末题云元兴六年十月日上答以诏书令其恊力同伐契丹端拱二年其王子献马及雕羽鸣镝淳化二年王子大元上表後不复至【按乌氏为渤海着姓详表中所叙当系渤海旧臣保守方隅不肯降辽者高丽旧壤在渤海为鸭渌府夫余复归事辽史未载】
宋薛暎记渡潢水石桥旁有饶州唐於契丹尝置饶乐今渤海人居之
辽
辽史本纪太祖神册二年渤海遣使来贡四年修辽阳故城以渤海户实之天赞三年渤海杀辽州刺史张秀实而掠其民四年十二月亲征大諲譔丁巳次商岭夜围夫余府天显元年正月庚申拔之丙寅命特哩衮【旧作惕隐今改】阿敦【旧作安端今改】前北府宰相萧阿固齐【旧作阿古只今改】等将万骑为先锋遇諲譔老相兵破之是夜大元帅耀库济【旧作尧骨今改】南府宰相苏北院额尔奇木【旧作夷离堇今改】萨纳齐【旧作斜湼赤今改】南院额尔奇木迪里【旧作迭里今改】围忽汗城辛未諲譔率僚属三百余人出降上优礼而释之甲戍诏谕渤海郡县丙子遣近侍康末怛等十三人入城索兵器为逻卒所害諲譔复叛攻其城破之驾幸城中諲譔请罪马前诏以兵卫諲譔及族属出帝还军中二月安边鄚颉南海定理等府泊诸道节度刺史来朝慰劳遣之甲午复幸忽汗城改城名天福改渤海国为东丹册皇太子贝为人皇王以主之以皇弟塔喇【旧作迭剌今改】为左大相渤海老相为右大相渤海司徒大素贤为左次相耶律伊济【旧作羽之今改】为右次相赦其国内三月遣额尔奇木康默记等攻长岭【唐书通考俱作领】府己巳安边鄚颉定理三府叛遣阿敦讨平之乙酉以大諲譔举族行五月南海定理二府复叛大元帅耀库济讨之七月铁州刺史卫钧反耀库济攻拔之八月康默记等攻下长岭府耀库济讨平诸州太宗天显三年迁东丹【即夫余城】民以实东平其人或亡入新罗女真五年以渤海户赐皇弟拉呼【旧作李胡今改】圣宗统和四年涿州之役渤海小校贯海等叛入於宋十四年渤海雅必【旧作燕颇今改】等侵铁骊遣奚王和硕努等讨之不克削和硕努官二十一年四月渤海部遣使来贡圣宗开泰八年置东京渤海承奉官都知押班迁宁州渤海户於辽土二河之间太平八年以渤海宰相罗汉权东京统军使九年八月东京实里【旧作舍利今改】军详衮【旧作详稳今改】大延琳囚留守驸马萧孝克及南阳公主杀户部使韩绍勲等即位号其国为兴辽年为天庆延琳先与副留守王道平谋道平夜踰城与延琳所遣召黄龙府黄翩者俱至行在告变上即徵兵进讨时萧丕勒迪【旧作匹敌今改】治近延琳先率兵据其要害絶其西渡之计渤海太保夏行美先戌保州延琳密驰书使图统帅耶律布尔古【旧作蒲古今改】行美反以实告布尔古遂杀渤海兵八百人而断其东路延琳知黄龙保州皆不附遂分兵西取渖州节度副使张杰声言欲降故不急攻及知其诈而已有备攻之不克而还时南北女真皆从延琳及诸道兵皆至延林婴城固守命燕王萧孝穆等攻之十月八月延琳渤海平诏渤海旧族有勲劳材力者叙用余分居来隰迁闰等州天祚帝天庆五年二月饶州渤海古裕【旧作古欲今改】等自称大王以萧色佛呼【旧作谢佛留今改】等讨之为古裕所败以南面副部署萧图斯哈【旧作陶苏斡今改】为都统赴之五月及古裕战败绩丙辰获古裕等六人正月朔东京禆将渤海高永昌称隆基元年闰月贵德州守将耶律伊都【旧作余覩今改】以广州渤海附永昌二月张嘉努诱饶州渤海攻陷高州三月饶州平五月金军破东京擒高永昌七月春州渤海叛寻降
续通考辽太祖尝亲征渤海大諲譔拔夫余府诛其守将遂围忽汗攻破其城诏以兵卫諲譔及族属以出改渤海为东丹忽汗城为天福册皇子贝为人皇王以居之卫送大諲譔於皇都西城名諲譔曰乌尔古【旧作乌鲁古今改】妻曰阿勒扎【旧作阿里只今改】改夫余府为黄龙府世为辽重镇辽史营卫志太祖宏义宫以心腹之卫置益以渤海户永兴宫以太祖平渤海俘户等置敦睦宫以渤海建渖岩三州户置
辽史兵卫志天显元年灭渤国国地方五千里兵数十万五京十五府六十二州尽有其衆契丹益大辽国兵制诏诸道徵兵惟南北奚王东京渤海兵马虽奉诏未敢发兵必以闻上遣大将持金鱼符合然後行辽东为渤海故国太祖以其地建南京辽阳府统县六辖军府州城二十六有丁四万一千四百
辽史地理志太祖东并渤海得城邑之居百有三东京道辽阳府本朝鲜之地後为渤海大氏所有并吞海北地方五千里兵数十万
金
金史粟末靺鞨始附高丽姓大氏李积破高丽粟末靺鞨保东牟山後为渤海称王传十余世有五京十五府六十二州太祖二年执宁江州渤海大嘉努次扎锡【旧作札只今改】水遇渤海军攻我左翼七穆昆【旧作谋克今改】衆少却敌兵直犯中军太祖射耶律色锡【旧作谢十今改】死敌大奔十月召渤海梁福乌达【旧作斡答剌今改】使伪亡去乃招谕其乡人曰女真渤海本同一家我兴师伐罪不滥及无辜也收国二年诏渤海诸部官民已降或为军所俘获逃遁而还者勿以为罪其酋长仍官之且使从宜居处太宗天会四年命贝勒【旧作孛堇今改】大?以所领渤海军八明安【旧作猛安今改】为万户松漠纪闻渤海国去燕京及女真所都皆千五百里以石垒城脚东并海其王以大为姓右姓曰高张杨窦乌李不过数种部曲奴婢无姓皆从其主男子多智谋骁勇他出国右至有三人渤海当一虎之语契丹太祖灭其王大諲譔徙其名帐千余户于燕给以田畴蠲其赋入往来贸易关市皆不征有战则用为前驱天祚之乱聚族立姓大者於旧国为王金人讨之军未至其贵族高氏弃家来降言其虚实城遂?契丹所迁民益蕃至五千余户胜兵可三万金人虑其难制频年转戍山东每徙不过数百家至辛酉岁尽驱以行其居渤海故地者仍契丹旧为东京置留守有苏扶等州苏与中国青州登州相直契丹东丹王封於此处苏乘筏浮海归後唐
辽东行部志渖州在唐时尝为高丽侵据唐季不能勤远为大氏所有传国十余世当五代时契丹与渤海血战数十年竟灭其国于是辽东之地尽入于辽
谨案渤海处黑水靺鞨之南实靺鞨之粟末部也南并百济北兼黑水幅员五千里在东方最为大国大氏自唐则天时建国迄于後唐历二百余年官府制度灿然大备其世次传受及使命往来史皆详述惟是辽纪称天显元年太祖破忽汗城获王大諲譔遂并其地改渤海为东丹国而诸书皆云取夫余一城以封托云太祖既崩渤海王复攻夫余不能克似諲譔尚在而宋太宗时有赐渤海琰府王之诏徽宗时登州有置戍巡防渤海之奏似其国至北宗末犹存考之薛史及册府元龟諲譔既俘统兵攻夫余城者为王之弟即辽纪所载渤海诸州为辽攻得者惟忽汗城及西南二京南京止南海一府西京未得者尚有东平安远等六府其东北之境并未属辽即长岭南海鄚颉定理诸府亦屡平屡叛圣宗十四年纪云渤海侵铁骊遣奚王讨之不能克二十一年纪云渤海来贡是忽汗破後壤地与辽相接者虽已入辽而国人收合余部别自立王故五代史宋史宋会要通监通考皆谓止取夫余一城也册府元龟又有後唐遣人送渤海王宪归国之文宪必王之子弟留中国者长兴清泰间使命往来则仍世君其国可知第为辽所隔石晋又臣辽遂不复至耳至五京十五府六十二州之名详见新唐书而州止六十考辽志东京道有崇集麓三州皆渤海置而唐书止载益州盖本高丽之盖牟城在今盖平境益州为率宾故地实系二州则渤海州名固不止六十有二矣辽史又云唐元和时渤海王大仁秀南定新罗北略诸部开置郡邑其见於志者若龙河会农吉理杉卢沸流铁利安定铜山安宁诸郡若银州之改为富州盖州之改为辰州皆唐书所未及也王都忽汗城因河得名以地理及音译考之当即今呼尔哈河河源出吉林乌拉界会毕尔腾湖东流经故会宁城北又九十余里绕宁古塔城南北流七百里入混同江唐书云渤海上京在忽汗河之东为肃慎故地新唐志云自安东都护府经盖牟城又经渤海长岭府千五百里至渤海王城城临忽汗海其西南三十里有古肃慎城又曰自神州陆行四百里至显州又正北如东四百里至渤海王城明一统志亦言金灭辽设都于渤海上京是忽汗城实与古肃慎城金会宁城相近俱在今宁古塔境其北即黑水境辽史以辽阳当之失之远矣其余府州多在今吉林乌拉宁古塔及朝鲜界【并详後疆域门】辽既未能全并渤海以所俘获散置他处多取渤海州邑之名以名之亦犹黔潭严广苏润松江诸州之在辽耳又若大延琳之志恢宗国乌元明之守节不降割据频兴迄於天祚之世金太祖以本属一家遣人招谕松漠纪闻谓智谋骁勇出他国右至有三人渤海当一虎之语不信然哉
钦定满洲源流考卷六

[book_title]卷七
钦定四库全书
钦定满洲源流考卷七
部族【七】
完顔
五代
金史世纪金之先出靺鞨【另条见前】氏古肃慎【另条见前】地也五代时附属于契丹在南者籍契丹曰熟女真在北者不在契丹籍号生女真【按满洲语称　国初所属曰佛满珠谓旧满洲也新附编入旗分者曰伊彻满珠谓新满洲也此所云生熟盖即新旧之意】生女真地有混同江长白山所谓白山黑水也金之始祖讳哈富【旧作函普】初从高丽来【按通考及大金国志皆云本自新罗来姓完顔氏考新罗与高丽旧地相错辽金史中往往二国互称不为分别以史传按之新罗王金姓相传数十世则金之自新罗来无疑建国之名亦应取此金史地理志乃云以国有金水源为名史家附会之词未足凭耳】居完顔部布尔噶【满洲语丛柳也旧作仆　今改正】水之涯生二男长曰乌噜【旧作乌鲁】次曰斡鲁遂为完顔部人至献祖徙居海古勒【蒙古语行军殿後也旧作海古今改正】水耕垦树艺始筑室有栋宇之制自此遂定居于阿勒楚喀水之侧矣【按金史云国言金曰安出虎以安出虎水源于此故名金源考满洲语称金曰爱新与安出虎音不相涉大金国志亦祗言国产金及有金水源其以安出虎为金盖作史者强加附会犹黑水掬之微黑鸭渌江色若鸭头之论耳金自始祖四迁至此後为上京故地实与今阿勒楚喀拉林河源相近详见下疆域门】六世至景祖稍役属诸部修弓矢备器械前後愿附者衆鄂敏【旧作斡冺】水富察【旧作蒲察】部特克新特布【旧作泰神忒保】水完顔部图们【旧作统门按图们江在今宁古塔城南六百里源出长白山】水完特赫【旧作温廸痕】部舍音【旧作神隐】水完顔部【按此二完顔部盖族姓之散居者】皆相继来附
大金国志金国本名珠里真【谨按　本朝旧称满珠所属曰珠申与珠里真音相近但微有缓急之异寔皆肃慎之转音也】後讹为女真或曰虑真肃慎氏之後渤海【另条见前】之别族也唐贞观中靺鞨来中国始闻女真之名【按通考云五代时始称女真据此则唐时已有是称矣】世居混同江之东长白山下南隣高丽北接室韦西界渤海东濒海三国志所谓挹娄【另条见前】元魏所谓勿吉【另条见前】唐所谓黑水靺鞨者今其地也其属分六部有黑水契丹目为混同江【按混同即松阿哩江虽下流与黑龙江会实系二水此合为一亦误】居江之南者谓之熟女真以其属契丹也江之北为生女真亦有受宣命号太师者契丹自宾州混同江北八十里建寨以守之契丹恐女真为患诱豪右数千家处之辽阳之南使不得与本国往来谓之哈斯罕【满洲语藩篱也志云不得与本国往来寔有防闲之义旧作合苏欵又作曷苏馆今改正】东北分界入山谷至涑沬江【按涑沬即混同而志并称盖误以混同为黑龙江也】中间所居之女真隶咸州兵马司谓之辉发【旧作囬覇亦作囬拔案咸州在今威远英峩门之间东北至松阿哩江约六七百里今有辉发河　国初尼玛察部人旺吉努于河边筑城以居因号辉发国盖犹沿其称也】极远而野居者谓之黄头女真又居涑沬江之北宁江州之东地方千余里户十余万族帐散居山谷无国名自推豪杰为长小者千户大者数千户盖七十二部落之一也或云金祖本新罗人号完顔氏传至太祖以其国产金及有金水源故称大金【按志但言有金水源未尝以安出虎为金考金源之称始於辽中京有金源县以地有金甸为名金元并因之在今喀喇沁右翼地则金源之称固与安出虎无涉且金本纪载太祖建国之诏曰宾铁虽坚终亦变坏惟金不变于是国号大金是并未尝因水取名矣】
通考女真盖古肃慎氏五代时始称女真後避契丹主宗真讳更为女直俗讹为女质按巴坚【旧作阿保机】吞北方三十六国此其一也
辽
通考按巴坚迁女真豪右数千家於辽阳南而着籍焉谓之哈斯罕哈斯罕者熟女真也隶咸州兵马司者谓之辉发辉发者非熟女真亦非生女真也自涑沫江之北宁江之东地方千余里户十余万无大君长亦无国名小者千户大者数千则谓之生女真宋建隆後屡遣使来淳化时契丹伐女真女真衆才万人而弓矢精劲又为灰城以水淋之为坚氷不可上距城三百里燔其积聚设伏於山林间契丹既不能攻城野无所取遂引骑去大为山林之兵掩袭杀戮大中祥符三年契丹征高丽道由女真女真复与高丽合兵拒之契丹大败而还自天圣後属契丹世袭节度使兄弟相传其帅本新罗【另条见前】人号完顔氏女真服其练事以首领推之自哈富【解见前此又作龛福今并改按此所载诸名与金史异同者颇多今俱从金史改正仍注原文於下後同】以下班班可纪哈富生乌噜【旧作讹鲁】乌噜生雅哈【旧作洋海】雅哈生苏赫【旧作随濶】苏赫生实鲁寔鲁生呼兰【旧作胡来】呼兰三子伯曰和勒博【旧作核里颇】叔曰富勒苏【旧作蒲剌束】季曰伊克【旧作杨割】伊克聚族帐最多谓之伊克太师能用其人遂称强诸部赋歛调发刻箭为号事急者三刻之粟粥燔肉为食上下无异品和勒博四子长曰乌鲁斯【旧作吴喇束】次太祖次太宗次曰赛音【旧作撒也】永昌八年秋太祖尽得辽东长春两路始称皇帝建元天辅改国号大金
契丹国志女真国乃肃慎故区也地方数千里户口万余无大君长立首领分主部落地饶山林契丹於长春路置东北统军司黄龙府置兵马都部署司咸州置详兖【旧作详稳】司分隶之黄头女真皆山居号哈斯【案此又合二部为一盖契丹志为叶隆礼所撰传闻之词未得其真也】其人勇鸷契丹每出战皆被以重札令前驱
契丹国志东南五节度熟女真部族共一万余户皆处山林尤精弋猎其地南北七百余里东西四百里西北至东京五百余里又次东南至熟女真国其地东西八百余里南北千余里居民皆处山林耕养屋宇与五节度同无首领统辖至东京二百余里东北至生女真国居民屋宇耕凿言语衣装与熟女真并同精於骑射前後屡与契丹为患契丹亦设防备南北二千余里沿边创筑城堡屯守其南界西南至东京六百里
辽史营卫志阿延【满洲语尊大也旧作奥衍今改】女真部圣宗以女真户置隶北府节度使属西北路招讨使司戍镇州境自北至河西部皆俘获诸国之民初隶诸宫户口蕃息置部讫於五国皆有节度使伊德【旧作语有力也旧作乙典今改】女真部圣宗以女真户置隶南府居高州北国外十部有长白山部辽史兵卫志伊德女真部隶西南路招讨司又有东北路女真兵马司又高州属国军有北女真南京女真女真哈斯罕辉发
金
金史本纪收国元年正月壬申朔羣臣奉上尊号是日即皇帝位上曰辽以宾铁为号取其坚也宾铁虽坚终亦变坏惟金不变不坏金之色白完顔部色尚白於是国号大金改元收国【案金开国以後具详金史兹不复载】
大金国志女真靺鞨之後也其国在元魏齐周之时称勿吉至隋称靺鞨地直长安东北六千里东濒海分为数十部有黑水白山等名後为奚契丹所攻部族分散其居混同江之上者初名女真乃黑水旧部
大金国志女真在契丹东北隅地饶山林国初之时族帐散居山谷地千余里无城郭居止自後并辽得大辽全盛之地深入中原举大江以北皆有之疆宇始广矣
元
元史地理志开元路古肃慎之地隋唐曰黑水靺鞨後属渤海渤海寖弱黑水复有其地即金祖之部落也元初立开元南京二万户府又设军民万户府五分领混同江南北之地【并见後疆域门】其居民皆硕逹勒逹【旧作水逹逹今改正】女真之人各仍旧俗以射猎为业设官牧民随俗而治
谨按金始祖本从新罗来号完顔氏所部称完顔部新罗王金姓则金之远????出於新罗所居有白山黑水南北之境二千里而遥固与
本朝肇兴之地轮广相同大金国志言金国本名珠里真与
本朝旧称所属曰珠申相近实即肃慎之转音也五代以後尽得靺鞨旧部於是女真之名始着考之辽史有系籍不系籍之分系籍者惟迁居辽阳之南数千家所谓哈斯罕大王不系籍者亦间有节度太师之号所谓长白山太师辉发部太师是也金景祖亦曾受辽太师之称而终不肯受印系籍辽人於边境南北距千二百里筑城置戍盖其震慑兵威者至矣自始祖八世十帝遂至太祖应运造邦灭辽臣宋迹其初起衆未满千洵由山川锺毓骑射精娴故能所向无前光启方夏也奇功伟绩具详金史兹録其开国时旧部分合之由而完顔氏之隶籍八旗者具载姓氏通谱至若上京及呼尔哈海兰诸路建置之详则别载於後疆域门云
建州
唐
新唐书渤海传率宾故地为率宾府领华益建三州【按建州之名始见於此考率宾故地在今吉林乌拉境辽地理志云康州世宗迁率宾人户置所属有率宾县志云本渤海率宾府地考辽康州及率宾县俱属显州为渤海显德府地在今广宁境当亦迁率宾人户所置非故府地盖辽志固别有率宾府在涑州定理之间也又鸭渌江本名益州江则益州亦去长白不远渤海建州固与　国初所统之地相近矣】
辽
辽史营卫志孝文皇太弟敦睦宫以渤海【另条见前】建渖岩三州户置属州三建渖岩【按此为建州移于西北之始志云以三州户置明非渤海建州之旧率宾故地在辽为东京此属中京辽史所谓在灵河之南者是也】
辽史地理志中京道兴中府本号霸州彰武军节度制置建霸宜锦白川等五州建州保静军节度使唐武德中置昌乐县太祖完葺故垒置州【按此云置不言仍渤海之旧其非率宾故地明矣】汉乾佑元年石晋太后诣世宗求於汉城侧耕垦自赡许於建州南四十里给地五十顷州在灵河之南【按灵河以元一统志考之当即凌河】屡遭水害圣宗迁於河北唐崇州故地初属武宁军隶永兴宫後属敦睦宫统县二永霸永康【按此则建州再移於辽圣宗时其在灵河之南者辽初所置州城是也在灵河之北者自圣宗以後至金元相承不改考大清一统志在今喀喇沁及土默特地故城在土默时右翼西南一百二十里周二里余四门与喀喇沁左翼毗连明属三卫】契丹国志节镇三十三处有建州
金
金史地理志建州保靖军刺史辽初名军曰武宁後更今名金因之领县一永霸【唐昌黎县地】大金国志刺史七十五处有建州【按金承辽旧非渤海建州故地也】
元
元史地理志大宁路唐初属营州贞观中置饶乐郡辽为中京大定府金因之元初为北京路总管府领川建等十州元至元七年改北京为大宁仍领川建等州【按元承辽金之旧非明时之建州也】
元一统志金上京城古肃慎【另条见前】氏地按图册所载京之南曰建州京之西曰宾州又西曰黄龙府北曰肇州府之东曰永州曰昌州延州东北曰呢噜干城皆渤海辽金所置州县并废城址犹存海兰河经故建州东南一千里入於海混同江北流经故建州五十里会诸水东北流经故上京下逹五国头城【按此所云故建州盖渤海之旧在金上京之南者金之上京自开元东抵寜古塔自长白北抵阿勒椘喀幅员甚广考金地理志云上京山有长白青岭水有阿勒椘喀混同江拉林河皆在今吉林境又云东至呼尔哈路六百三十里西至肇州五百五十里东南至海兰路一千八百里呼尔哈河在宁古塔城旁海兰河在宁古塔城南四百十里据四至以求其中则金上京正在今吉林城东北阿尔椘哈阿旁而渤海之建州东去松花江北流之所五十里东南去海兰河一千里亦在吉林境明初土人犹沿旧称耳又按　大清一统志海兰河有五皆在宁古塔吉林境内一入呼尔哈河三入混同江皆去海远惟在宁古塔城南四百一十里源出无名山者东流会布尔哈图河入海元志所云海兰应即指此也并详後疆域及山川门】
元一统志碓觜河在大宁路金源县西东南入建州境合於灵河凌河在大宁路兴中州源出龙山县经本州下流逹建州境大凌河自建州界流经兴中州东南下流入义州境凌水在大宁府建州南五里自富庶县流至本境四十里入兴中界一云发源龙山县南八十里东北流百里入利州界又北经富庶县东南三十里入建州境【按此所云建州盖元时大宁所领即辽时以渤海建州人户移置者在凌河南者故城在锦县西北在凌河北者故城在土默特右翼西南皆非渤海之旧也金源龙山富庶并元大宁路属县今属喀喇沁土默特界】
明实録永乐二年置建州卫十年置建州左卫宣德七年置建州右卫
谨按建州为
本朝岐邠故地州置於渤海本在今吉林境至辽时一移於凌河之南再移於凌河之北金元相承置节度刺史而建州遂在今锦州边外喀喇沁土默特之间大抵东土州郡之名多始於渤海而移於辽辽志所载袭渤海之名而易其地者十居七八如率宾府辽迁其人户於今广宁谓之率宾县而其故地仍有率宾府在涑州定理之间涑州以涑沫江名定理府据一统志为
兴京而率宾府与之相连则所领之建州寔即国初所统之建州也以元一统志考之其祗称建州者属兴中府在凌河南北为辽金所置明属乌梁海其称故建州者近混同江北流之所即渤海所置是州虽已移而故地相传旧称尚在明初因以名卫耳迨我
肇祖原皇帝始居赫图阿拉是为
兴京寔右卫之地旧邦
新命王迹
肇基恢天作之
鸿模启亿年之
景运嗣後若栋鄂哲陈苏完及海西之乌拉哈逹辉发叶赫长白山之讷殷珠舍哩以至瓦尔喀呼尔哈黑龙江诸部并入版图东极使犬诺罗诸部罔不率先臣服
东京
盛京以次
缔创
出震
乘乾有开必先矣
附金史姓氏考
按金史所载姓氏均与满洲氏族相合第译对字讹今悉据八旗姓氏通谱改正仍依百官志所载序次如左
完顔【金始祖自新罗来居完顔部因以为氏】温特赫【旧作温廸罕今改正史云图们江水温赫特部景祖时来附】瓜尔佳【旧作夹谷】
布萨【旧作仆散】
珠格【旧作术虎又作凖葛今并改】
伊勒图【旧作移剌答】
沃哷【旧作斡勤】
旺札卜【旧作斡凖把】
阿布哈【旧作阿不罕】
珠噜【旧作卓鲁】
辉特【旧作囬特】
辉罕【旧作黑罕】
辉罗【旧作会兰】
彻木衮【旧作沉谷】
赛密哷【旧作塞蒲里】
乌克逊【旧作乌古孙】
舒尔都【旧作石敦】
卓特【旧作卓陀】
乌苏【占旧作阿厮凖】
博提斯【旧作匹独思】
博尔济克【旧作潘术古】
乌实拉【旧作暗石剌】
舒古苏【旧作石古若】
珠尔罕【旧作缀罕】
光嘉喇【旧作光吉剌　以上皆封金源郡】
费摩【旧作裴满】
图克坦【旧作徒丹】
温都【旧作温敦】
乌凌阿【旧作兀林答】
阿克占【旧作阿典】
赫舍哩【旧作纥石烈】
纳喇【旧作纳兰】
富珠哩【旧作孛术鲁】
珠勒根【旧作阿勒根】
纳哈塔【旧作纳合】
实嘉【旧作石盏】
布希【旧作蒲鲜】
瓜尔佳【旧作古里甲】
阿达【旧作阿迭】
尼玛兰【旧作聂摸栾】
穆延【旧作抹捻】
纳塔【旧作纳坦】
乌苏【旧作兀撒惹】
乌新【旧作阿鲜】
拜格【旧作把古】
温都逊【旧作温古孙】
诺延【旧作耨盌】
色赫哩【旧作撒合烈】
乌色【旧作五塞】
哈萨喇【旧作和速嘉】
纳雅【旧作能偃】
阿里【从原文】
巴尔【旧作班兀里】
尼沙【旧作聂散】
富色里【旧作蒲速烈　以上皆封广平郡】
乌库里【旧作乌古论】
乌雅【旧作兀顔】
钮祜禄【旧作女奚烈】
通吉【旧作独吉】
洪果【旧作黄掴】
延札【旧作顔盏】
博和哩【旧作蒲古里】
必喇【旧作必兰】
斡哩【旧作斡雷】
都克塔【旧作独鼎】
尼玛哈【旧作尼龎窟又作尼龎古今并改】
托罗特【旧作拓特】
赫舒【旧作合散】
沙逹喇【旧作撒答牙】
阿苏【旧作阿速】
萨察【旧作撒剗】
卓多穆【旧作凖土谷】
纳木都鲁【旧作纳诸鲁】
雅苏贝【旧作业速布】
额苏哩【旧作安煦烈】
爱新【旧作爱申】
纳克【旧作拿可】
古勒浑【旧作贵益昆】
斡色【旧作温撒】
索欢【旧作梭罕】
呼雅【旧作霍域　以上皆封陇西郡】
唐古【旧作唐括又作同古今并改】
富察【旧作蒲察】
珠嘉【旧作木甲】
蒙古【以原文又作蒙刮亦作蒙括今并改】
伯苏【旧作蒲速】
鄂屯【旧作奥屯】
锡默【旧作斜卯】
爱满【旧作谙蛮】
都克塔哩【旧作独虎术鲁】
摩年【旧作磨辇】
伊年【旧作益辇】
托诺【旧作帖暖】
苏伯林【旧作苏孛辇　以上皆封彭城郡】
钦定满洲源流考卷七

[book_title]卷八
钦定四库全书
钦定满洲源流考卷八
疆域【一】
洪惟我
国家肇造大东覆育区宇舆图之盛历古所无
始祖建国鄂多理城
肇祖徙居赫图阿拉
诒谋考卜实啓
兴京
太祖高皇帝以十三戎甲次第削平诸部经始渖辽太宗文皇帝正号
太清濯征明国臣服朝鲜
世祖章皇帝统一方舆极天所覆罔不率俾溯
王迹之肇基缅神区之锺萃在原在巘因
陟降而地灵成邑成都启版图於日辟若肃慎以下故城旧治及渤海金元之所建置遗迹犹在沿革可稽【臣】等谨立疆域一门条举史传所载附以考证仍先列
兴京及吉林黑龙江将军所辖於前验古徵今庶几了如指掌至如奉天锦州所属四州八县之地则具详
一统志
盛京通志中不复兼载云
兴京
谨按
兴京周以前为肃慎氏汉晋为挹娄南北朝暨隋为靺鞨唐时渤海定理府辽金迄元为渖阳地在
盛京城东微南二百七十里城周五里羣山拱护河水环萦实
本朝邠岐故壤?考
发祥世纪
始祖居长白山东俄莫惠之野鄂多理城城在
兴京东一千五百里寜古塔城西南三百三十里勒福善河西岸
肇祖原皇帝殱仇创业始居呼兰哈逹山下赫图阿拉太祖天挺神武相险宅中始
缔构於
兴京旋
经营於辽渖东渐海西讫辽西东南及朝鲜北暨嫩江黑
龙江以至使犬诺罗诸部罔不臣服
太宗继伐幅员孔长其城堡之隶
兴京境内者有老城【城南八里周十一里余】高丽城【城南一百二十里周三里余】鹻厰旧城【城南一百四十六里周二里余】鹻厰新城【城南一百四十八里周一百十步】清河城【城西南一百六十里周四里余】山羊峪城【城西南一百九十五里周一里余】玛哈丹城【城西南二百一十里周二里余　　　太祖戊午年征明降其城】萨尔浒城【城西一百二十里内城周三里外城周七里　　　太祖破明四路兵二十万於此】界藩城【城西北一百二十里在铁背山上　　　太祖殱明将杜松於此】而
亲御桴鼓及
命帅奏功者曰乌拉【在混同江东尼什哈站北　　　太祖癸丑年平其国冇宜罕山城太祖戊申年攻克临河五城金州城壬子年攻克逊扎泰城郭多城鄂谟城富勒哈城皆癸丑年】
【攻克】哈达【在开原东北边外即明时所谓南关也有绥哈城　　　太祖己亥年平其国】辉发【国城在辉发河边扈尔奇山上冇多璧城太祖乙未年攻克之丁未年平其国】　叶赫【在威远堡东北近叶赫河岸即明时所谓北关也　　　太祖癸巳年破叶赫等九部兵于古埒山甲辰年攻取张阿奇兰二城癸丑年取吉当阿城乌苏城雅哈城赫尔苏城喀布齐赉城哈敦城额吉岱城天命四年取克伊特城是年亲统大兵攻克东西二城平其国东城即叶赫新城西城即叶赫老城也】苏克素护河【在清河东所属城寨曰图伦城　　　太祖癸未年起兵讨尼堪外兰于此曰萨尔浒城亦癸未年攻取曰玛尔墩寨甲申年攻取曰安国瓜尔佳城乙酉年攻取曰嘉木瑚城曰沾河寨曰古哷城曰沙济城皆癸未以後收服】浑河
【太祖甲申年征之凿道噶哈岭乙酉年败其兵于太兰冈吉林崖所属城寨曰巴尔逵城丙戍年攻取曰兆佳城己丑年攻取曰杭甲城曰札库木城曰东佳城曰伯伊堚寨俱以次攻取】完顔【太祖戊子年平其部】栋鄂【在寛甸堡外有齐吉达城翁鄂洛城　　　太祖甲申年】
【征之戊子来归】哲陈
【太祖乙酉年
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>