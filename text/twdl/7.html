<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷之一,卷之二,卷之三,卷之四,卷之五,卷之六,卷之七,卷之八,卷之九,卷之十（缺）,卷之十一,卷之十二,卷之十三,卷之十四,卷之十五,卷之十六,卷之十七,卷之十八,卷之十九,卷之二十,卷之二十一,卷之二十二,卷之二十三,卷之二十四,卷之二十五,卷之二十六,卷之二十七,卷之二十八,卷之二十九,卷之三十,卷之三十一,卷之三十二,卷之三十三,卷之三十四,卷之三十五,卷之三十六,卷之三十七,卷之三十八,卷之三十九,卷之四十,卷之四十一(上),卷之四十一(中),卷之四十一(下),卷之四十二,卷之四十三,卷之">
<meta name="description" content="万历年间共修3部《福州府志》,分别为万历己卯志,潘颐龙、林镰修纂36卷,万历七年（1579年）刊本。袁表修纂24卷,万历三十年（1602年）抄本。万历癸丑志,喻政主修,林烃、谢肇制纂,76卷,万历四十一年（1613年）刊本。本书即万历《福州府志》是指万历癸丑志。_万历福州府志_全文在线阅读_万历福州府志_全文在线下载_大玄古籍书库">
<title>万历福州府志_谢肇淛_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">万历福州府志</span> <br/>
          作者： <span class="inputVal" id="bkauthor">谢肇淛</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]636527</span> <br/>
          说明： <span class="inputVal" id="bkdec">万历年间共修3部《福州府志》,分别为万历己卯志,潘颐龙、林镰修纂36卷,万历七年（1579年）刊本。袁表修纂24卷,万历三十年（1602年）抄本。万历癸丑志,喻政主修,林烃、谢肇制纂,76卷,万历四十一年（1613年）刊本。本书即万历《福州府志》是指万历癸丑志。</span> <br/>
          封面： <span class="inputVal" id="bkimg">Z_11052.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]万历福州府志
[book_author]谢肇淛
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]636527
[book_dec]万历年间共修3部《福州府志》,分别为万历己卯志,潘颐龙、林镰修纂36卷,万历七年（1579年）刊本。袁表修纂24卷,万历三十年（1602年）抄本。万历癸丑志,喻政主修,林烃、谢肇制纂,76卷,万历四十一年（1613年）刊本。本书即万历《福州府志》是指万历癸丑志。
[book_img]Z_11052.jpg


[book_title]目录
卷之一
舆地志一
沿　革
卷之二
舆地志二
分　野
卷之三
舆地志三
疆　域
卷之四
舆地志四
山　川(上)
卷之五
舆地志五
山　川(下)
卷之六
舆地志六
水　利
卷之七
舆地志七
土　风
节　序
卷之八
建置志一
城　池
卷之九
建置志二
公　署
卷之十一
建置志四
驿　铺公馆附
卷之十二
建置志五
街　市
卷之十三
建置志六
津　梁
卷之十四
祀典志一
文　庙
名宦祠
乡贤祠
闽　县
侯官县
古田县
闽清县
长乐县
连江县
罗源县
永福县
福清县
卷之十五
祀典二
坛　壝
卷之十六
祀典志三
祠　庙(上)
卷之十七
祀典志四
祠　庙(中)
卷之十八
祀典志五
祠　庙(下)
卷之十九
兵戎志一
卫　署兵营、教场附
卷之二十
兵戎志二
武　备
卷之二十一
兵戎志三
海　防水寨、游兵、把截寨、捍寨、烟墩、沿海巡司
卷之二十二
兵戎志四
戎　器
卷之二十三
兵戎志五
粮　饷
卷之二十四
兵戎志六
屯　田
卷之二十五
兵戎志七
岛　夷琉球
卷之二十六
食货志一
户　口
卷之二十七
食货志二
土　田
卷之二十八
食货志三
夏　税
秋　粮
卷之二十九
食货志四
纲　派
机兵银
卷之三十
食货志
徭　役
卷之三十一
食货志六
盐　钞
丁米科
卷之三十二
食货志七
盐　课
卷之三十三
食货志八
鱼　课
卷之三十四
食货志九
矿　冶
商　税
卷之三十五
食货志十
邮　传
卷之三十六
食货志十一
恤　政
卷之三十七
食货志十二
物　产
卷之三十八
官政志一
封　爵
卷之三十九
官政志二
方　面职员
卷之四十
官政志三
历　官方面
卷之四十一(上)
官政志四
历　官郡县
卷之四十一(中)
官政志四
历　官府、县、学
卷之四十一(下)
官政志四
历　官总镇、都司卫所
卷之四十二
官政志五
名　宦(上)
卷之四十三
官政志六
名　宦(中)
卷之四十四
官政志七
名　宦(下)　武功
卷之四十五
选举志一
先朝进士
卷之四十六
选举志二
先朝进士
卷之四十七
选举志三
国朝进士
卷之四十八
选举志四
国朝乡举
卷之四十九
选举志五
国朝乡举
卷之五十
选举志六
国朝岁贡
卷之五十一
选举志七
荐　辟
卷之五十二
选举志八
国朝任子
卷之五十三
人文志一
理　学
卷之五十四
人文志二
名　臣
卷之五十五
人文志三
忠　节
卷之五十六
人文志四
风　概
卷之五十七
人文志五
清　操
卷之五十八
人文志
前　修
卷之五十九
人文志七
循　良
卷之六十
人文志八
孝　友
卷之六十一
人文志九
儒　林
卷之六十二
人文志十
文　苑
卷之六十三
人文志十一
隐　逸
卷之六十四
人文志十二
乡　行
卷之六十五
人文志十三
方　技
卷之六十六
人文志十四
迁　寓
卷之六十七
人文志十五
仙　释
卷之六十八
人文志十六
邪　佞
卷之六十九
人文志十七
列　女
卷之七十
艺文志一
文　翰
卷之七十一
艺文志二
著　述
卷之七十二
杂事志一
古　迹
卷之七十三
杂事志二
宅　墓
卷之七十四
杂事志三
寺　观
卷之七十五
杂事志四
时　事
卷之七十六
杂事志五
丛　谈

[book_title]卷之一
舆地志一
先王建国，辨星考域，壤错任土，秩如也。南服遐陬，隶王会二千载矣。山海阨塞，具在职方，渐以圣明之化俗，蒸蒸邹鲁焉。行百里者半九十，此其未阴雨之时也，志舆地。
沿革
福郡在禹贡为扬州域，周始入职方，称八闽。初，夏少康封庶子无余于会稽。地，南至海；郡，其封内也。无余传至无疆，楚灭之。秦灭楚，置闽中郡。汉初，封无疆七世孙无诸为闽越王，都冶。即今越山南冶山。武帝时，闽越与东欧数治兵相攻，元封元年，诏徙其民于江淮间。后窜山谷者稍出，自立为冶县。汉因置会稽南部都尉制之。建安初，始有侯官等五县。侯官即福、兴、泉、漳；建安，即今建宁；南平，即延平；汉兴，即浦城。其一，史阙书。吴永安三年，置建安郡。晋太康，以侯官为晋安郡，隶扬州，改隶江州。刘宋泰始，改晋平郡。梁天监，改南安郡。陈永定元年，升为闽州，刺史领之。太光元年，改丰州。隋开皇间，改泉州。大业元年，仍为闽州，寻又改为建安郡，领县四曰闽、曰建安、曰南安、曰龙溪，以闽为治所。唐武德元年，改建州。六年，复为泉州。景云二年，复为闽州，置中都督府。开元十三年，始称福州。天宝元年。改为福州长乐郡，隶江南东道，辖县十。[HT6SS]闽、侯官、长乐、福唐、连江、长溪、古田、梅溪、永泰、尤溪。上元元年，置节度使，开府其地，寻罢节度，置郡团练观察处置使。乾宁三年，观察使陈岩卒，复以王潮为节度使，统其军：曰威武军。潮卒，审知代立。梁初，为大都督府。其后王氏僣号改元，号长乐府。王氏灭，并归吴越。周广顺元年，改彰武军。宋初，复为威武军，辖县十二，闽、侯官、福清、古田、永福、长溪、长乐、罗源、闽清、宁德、怀安、连江。属两浙西南路。雍熙二年，改属福建路。大观元年，升帅府。元至元十三年，改福州为路。国朝洪武二年，改路为府，属福建布政使司，辖县十三。闽、侯官、怀安、古田、闽清、长乐、连江、罗源、永福、福清、福宁、福安、宁德。成化九年，升福宁县为州，不隶郡，以福安、宁德二县属之，辖县十。万历八年，省怀安县，并入侯官，止辖县九，附郭曰闽、曰侯官，外七县曰古田、曰闽清、曰长乐、曰连江、曰罗源、曰永福、曰福清。
闽县
在府治东南。东汉，改东侯官。吴属建安郡。晋太康中，置原丰县，属晋安郡。隋开皇十二年，始称闽县。开元十三年，置福州郡，县隶焉。五代，伪闽屡改为长乐县，寻仍旧。宋、元迄国朝因之，编户四十里。
侯官县
在府治西南，亦汉冶县地。建安初，析置侯官县。吴属建安郡，晋属晋安郡，隋省入闽。唐武德六年，更置于州西北江浒。今侯官县市去城三十余里。贞观五年，复省入闽。嗣圣十九年，复置。贞元五年，洪水漂没，观察使郑叔则奏移入城。元和二年，复省；五年，复置。五代唐长兴四年，改为闽兴，以长乐为侯官。清泰二年，皆复旧。宋、元迄国朝因之，编户三十四里。怀安废县，在府治北。宋太平兴国间，郡守何允昭请析闽县九乡八千户置县，初治芋原江北。咸平二年，转运使丁谓奏移石岊。元至元间，迁县西，寻复旧。国朝洪武十二年，县丞张希闵奏移入城今治古罗城永安门外也。弘治间，给事中许天锡奏分并闽、侯，下省臣议，裁减丞簿，县仍旧。万历初，巡抚庞尚鹏奏俱并侯官，增为五十里。
古田县
在府城北二百八十里。唐以前为山洞，属侯官。开元二十七年，洞豪刘强、林溢、林希等来归顺，都督李亚丘遣参军杨楚畹招致谢能等千余户，奏立县于双溪之汇，屏山之南。后又析侯官、尤溪二县地益之。宋太平兴国初，转运杨克让迁水口。端拱元年，转运崔策请复旧，迄元、国朝因之，编户四十八里。
闽清县
在府城西北一百二十里。唐贞元中，观察使王翃析侯官县北十里置梅溪场。五代梁乾化初，为闽清县。宋、元仍旧，国朝因之，编户八里。
长乐县
在府城东南百余里。隋为闽县治。唐武德六年，析置新宁县，在今十一都敦素里，[HT6SS]距今治十五里即古县。寻改为长乐。上元初，防御使董玠以地卑潦，移吴航头。元和三年，省入福唐，五年，复置。五代唐长兴四年，伪闽改为侯官，又改为安昌，寻复旧。宋、元迄国朝因之，编户三十二里。
连江县
在府城东北九十五里。晋太康三年，析闽县温麻船屯，置温麻县。隋开皇中，省入闽。唐武德六年，复置县，曰连江。宋、元迄国朝因之，编户二十四里。
罗源县
在府城东北一百五十里。唐太中元年，观察使常岫以连江一乡为罗源场。咸通二年，又分闽县地益之，号永贞镇。五代唐长兴四年，伪闽改镇为县。宋天禧五年，避御讳，改永昌。乾兴元年，始改罗源，初治于双溪之间，地卑潦。庆历八年。知县陈偁因土民倪昱、陈智津奏请，乃迁戴坑即今治所。元仍旧，国朝因之，编户一十四里。
永福县
在府城西百二十里。唐永泰二年，节度使李承昭析侯官、尤溪二县各一乡置永泰县。宋崇宁元年，改今名，仍旧。国朝因之，编户三十六里。
福清县
在府城东南一百二十里。隋为闽县囗。唐析闽县地，置新宁县。嗣圣十六年，析长乐南八乡置万安县。天宝元年，改福唐。唐、五代伪闽改永昌。后唐长兴四年，始称福清。吴越有闽，属两浙，宋太平兴国三年，改属太平军；八年，复隶福州。元元贞初，升为州。国朝洪武二年，复为县，编户三十六里。

[book_title]卷之二
舆地志二
分野
按周官保章氏以二十八宿次舍分属九州，而历数家又以周天十二辰次为纬，二十八宿为经，十二国分野应之。二说较若胪列，要之天成象，地成形，实相符者也。《禹贡》有云：淮海扬州，东南际海，皆其域。闽服故隶扬，要亦滨海而南，于地为吴，于星应丑分，星纪之次，牵牛婺女之度。乃古今持论纷如，有谓自斗十一度至婺女七度者，帝王世纪也；谓起斗十度至女五度者，费氏易也；谓起斗十六度至须女二度者，蔡邕月令章句也。而晋《天文志》，唐《地理志》，其辞不一。顾仰窥附察，吾福当起于女四度，讫牛之七度而止。乃说者曰星纪在于东北，吴越实在东南，疑无与于牛女。然梓慎以星纪失岁，而古宋郑史墨，又以星纪得岁，而卜吴越兆有，必先应皆如响。是十二次配九州，未甚爽也。敬天者，苟求其故，亦修德以祈之而已。

[book_title]卷之三
疆域
福州府
南北袤四百四十五里。
东西广四百四十里。
西至延平府南平县界二百五十里。
东至海岸一百九十里。
南至兴化府莆田县界二百三十里。
北至建宁府政和县界四百里。
东南至大海二百八里。
西南至兴化府界三百六十里。
东北至福宁州界二百一十里。
西北至延平府城二百七十八里。
自府治至南京二千八百七十二里，至北京六千一百三十三里。
闽县
袤八十里，广九十三里。
东至连江县界九十二里。
西至侯官县城中南街以东为闽，西为侯官，城外南台以东为闽，西为怀安。
南至福清县界八十里。
北至怀安废县界。城中丽文坊以南为闽，北为怀安，毛应桥南为闽，北为怀安，汤门外南为闽，北为怀安。
东南至长乐县界七十五里。
西南至怀安废县界十七里。
东北至怀安废县界一里而近。
西北至怀安废县界一里而近。
侯官县
袤九十里，广八十一里。并怀安县袤二百一十里，广八十五里。
东至闽县界城中南街西属本县，东属闽。
西至永福县界八十里。
南至闽县嘉崇里一里而近。
北至怀安县五里，界首至县二十里。
东南至闽县界一里。
西南至永福县五十里，界首至县五十里。
东北至怀安废县界二里而近。
西北至闽清县仁溪埕百里，界首至县三十里。
又怀安废县东至连江县七十五里。
西至侯官县界一里城外南台西属本县，东属闽。
南至侯官县界四十里，北至古田县界一百七十一里。
东南至闽县界二十六里，西南至侯官县界至五里。
东北至连江县界八十里。
西北至侯官县界十五里以上俱怀安县，今并侯官县。
古田县
袤二百五十里，广八十三里。
东至罗源县界二百四十里。
西至南平县界一百五十里。
南至闽清县一百五十里。
北至政和县界二百里。
东南至侯官县界一百七十里。
西南至尤溪县界一百五里。
东北至宁德县界二百里。
西北至政和县界八十里。
闽清县
袤一百二十里，广八十五里
东至侯官县仁德里十五里。
西至尤溪县松阳里七十里。
南至永福县新丰里五十里。
北至古田县和平里七十里。
东南至侯官县守仁里十五里。
西南至永福县平盖里一百里。
东北至古田县邵南里六十里。
西北至尤溪县松阳里七十里。
长乐县
袤六十五里，广一百二十里。
东至大海澳一百二十里。
西至闽县界一里，水路百二十里至县。
南至福清县界五十里。
北至海五里，水路至连江县百二十里。
东南至东洛，水路一百三十里。
西南至石尤溪福清县界六十里。
东北至当田澳连江县界一百二十里。
西北至闽县界苦竹溪五里。
连江县
袤九十五里，广七十里。
东至海二十里、小埕水寨一百里。
西至怀安县界豪虎岭四十里。
南至闽县界二十五里，馆头渡一十五里。
北至罗源县界应德铺八十里。
东南至海三十五里。
西南至闽县界二十五里。
东北至罗源县界一百二十里。
西北至怀安县九十里。
罗源县
袤九十五里，广七十里。
东至宁德县白鹤岭界四十五里。
西至连江县东禅岭界二十五里。
南至连江县北山界三十五里。
北至古田县三十八都界一百八十里。
东南至连江县抵海四十里。
西南至连江县二十五里。
东北至海一十五里。
西北至怀安县界六十里。
永福县
袤一百一十五里，广一百二十五里。
东至侯官县界六十里。
西至尤溪县界九十五里。
南至莆田县界七十里。
北至闽清县界四十五里。
东南至兴化府八十五里。
西南至德化县界一百里。
东北至侯官县界七十五里。
西北至闽清县界六十里。
福清县
袤一百四十五里，广一百二十里。
东至大海五十里。
西至兴化府百丈岭分水为界六十里。
南至大海一百二十里。
北至长乐县石尤岭分水为界二十五里。
东南至海一百五十里。
西南至莆田县蒜岭分水为界六十里。
东北至长乐县薛田岭分水为界五十里。
西北至闽县常思岭分水为界六十五里。
闽县
宋分十二都，统三十七里。元析凤池西乡崇贤里，改为左一、左二、左三、南津四厢，隶录事司。乡仍其旧，合海曲、海畔二里为嘉登海曲里，共三十六里，隶本县。入国朝，析合南里为江左、江右二里，复并合南右里入开化里，仍三十六里，统图凡一百二十六。
左一坊，统图三。
左二坊，统图五。
左三坊，统图三。
南津坊，统图三。
凤池西乡在府城东南，旧名双桂乡，宋以许忠定居第在东，改名凤池。
崇贤里统图三旧有都尉、连荣、上仁、棠阴、崇贤五里。宋并之河口、湖堘。
凤池东乡在府城东二十里，旧无东字，宋增之。旧又有清谨、新昌共五里，宋、元并为三。
归善里，统图二前屿、后屿，旧名归义。
鼓山里，统图四阮洋、魁崎、磕下、石剑(山石如剑痕)萧崎。
桑溪里，统图一猎岭旧名桑溪，七门桥。
晋安东乡在府城东七十里，旧无东字，宋增之。
合北里，统图九宋海曲里，湖山在海中。
嘉登里，统图七宋海畔里。王晡山在海中，海雷石波涛所穿，其下成窍，风摇则訇然有声。
江左里，统图二宋合浦南里。浮岐、洋屿、猴屿、闽安镇、殷屿。
江右里，统图一宋合浦北里，旧名海滨里。囗场、獭屿、甖崎。
晋安西乡在府城东五里，旧名灵芝乡，有清平、永业、习贤，与今三里为六，宋、元并为三。
孝义里，统图一鹧鸪、秋竹、鹅鼻岭。
遂胜里，统图三初名瑞圣。相传，文皇帝阅闽版，讶其名太佳，易今名。竹屿、横屿、大乘前。
易俗里，统图二白塔岭、东岳前、奉真桥、草参亭、茶园、茶山馆(旧闽县尉廨也)。
高盖南乡在府城南十五里，旧无南字，宋增之。旧又有仁德、方胜，与今三里为五，宋元并为三。
时升里，统图七旧龙岐里、上渡、下渡、浮桥头、睹桥、埔尾。
仁丰里，统图二盖竹、高盖山、仙人井、赤珑、北园、义屿。
光德里，统图五高湖、屿头。
高盖北乡在府城南十里，旧名乌石乡，有周鼎、下惟、令德，与今二里为五，宋、元并为二。
嘉崇里，统图九王坂洋、横山头、河口、乌石洋、上中下航、钓龙台。闽王时，江边号新市堤，翁承赞还朝，审知饯之处。
高惠里，统图二后浦、河口、五龙塘。
崇善东乡在府城南七十里，旧名希福东乡，凡四里，元并为三。
钦仁里，统图一焦溪、白田。
归义里，统图三蔗崎、枕屿。
积善里，统图三青铺、苦竹。
安仁乡在府城东十七里。
官贤里，统图三宋为接贤里。下濂、白湖、郭宅。
仁惠里，统图五城门、龙泉坑、卢下、黄山。
永南里，统图五宋为永盛南里。石鼈、杨桥、新桥。
永北里，统图四旧胜残里，宋为永盛北里。磕下、龙门、筋竹、石山。有自然井水甘美。
开化里，统图三洋下、连坂、林浦、邵崎、樟林、上董、下董。元合南右里今并入开化。
侯官县
宋分为十乡，统五十里。元析桂枝乡荣亲、聚星、永平三里，改为右一厢，右三厢，隶录事司，改乡为三十七都，统图十七里，隶本县。国朝改厢为坊，析宋荣亲里地，增置西南关厢，复为十乡，领都三十六，统图六十有八。今并怀安二坊九乡二十五都，统图四十有七。
桂枝乡在府城西南二里。唐元和间，以里人陈去疾登科，故名。
右一坊，统图四。
西南关厢，统图一宋延福里。咸平间，刘若虚登第，授大理评事，知永嘉县，归乡，大父母，父母具庆，郡守谢泌因改为荣亲里。
右三坊，统图四宋永平里。
东孝悌乡在县南八十里，旧无东字，宋增之。
草市都，统图一在西门外，宋孝顺里、城西、草市、贵安、保福
一都，统图三距府城十里，宋永钦、处仁、正节、美宅四里。柳桥、廊回、祭酒岭。
十六七都，统图五距府城九十里，宋训翚里。上二都俱府城西。小目溪。
三十五都，统图一在府城西北八十里，宋安平里。陈湖。
西孝悌乡在府城西一百里，旧名修文乡，宋改今名。
十二都，统图二距府城四十里，宋扬名、惠化二里。赤岸。
十三都，统图三距府城四十五里，宋招贤、顺平二里。石门。
十四都，统图一距府城六十里，宋齐礼里。上三都俱府城西。塘岸。
胜业乡在府城西十五里。
二都，统图九在府城西一十五里，宋孝成、新安、方岳、方兴四里。新道。王山宿猿洞之西南，伪闽望祀之所。瓦埕、洪塘、后坞。
修仁乡在府城西七十里。
三都，统图三在府城西四十里。历山。
四都，统图四距府城四十五里，宋海平、灵凤、绥平三里。昙崎、高崎、次下。
五都，统图二距府城五十里，宋迁蝗里。南屿。
十都，统图三距府城三十里，宋永康里。上三都俱府城西南。横棣、上街。
永安乡在府城西北一百六十里。
十九都，统图一距府城一百二十里。
二十、二十一，二都统图一距府一百三十里，宋永兴、清化二里。鼋村。
二十五都，统图一距府城七十里。梅埔。
二十六都，统图一距府城一百八十里，宋守仁里。上四都俱府城西。仁溪、汤背。
二十九、三十都，统图一距府城二百一十里，宋嘉祥东里。大湖洋。
二十八、三十一都，统图一。
三十二三都，统图一距府城一百一十里，宋嘉祥西里。白沙、大目埕。
三十四都，统图一距府城九十里，宋保安上下二里。上三都俱府城西北。大目溪、崇庆院、丰泽潭。相传龙年一兴，兴则暴，涨溪冲梁突岸，乃以铁缆缆之，上铸铁佛，缝罅皆藏铁，自此不为患。蒙溪。
石门乡在府城西北八十五里。
十五都，统图二距府城七十里，宋九功、七下二里。甘蔗。
十八都，统图一距府城一百一十里，宋归德里。上二都俱府城西。唐举。
三十六都，统图二在府城西北七十里，宋万安里。彭蜞。
东太平乡在府城西北一百二十里。
二十三都，统图一在府城北一百五十里，宋安仁里。雪峰、汤院。
二十七都，统图一在府城西北二百里，宋东安里。黄沙岭。
西太平乡在府城西北一百二十里，旧元丰乡。宋改今名。
十一都，统图一距府城西南三十五里，宋旗亭、志节、享和、永宁、兴和、加川、畴川七里。侯官镇、屿头、后尾。
二十四都，统图一在府城西一百五十里，宋仁德里。大箬、小箬。
五芝乡在府城西南一百里，旧合善乡。宋改今名。
六都，统图二距府城五十五里，旧名真正里。宋避仁宗讳改清政。白鹤。
七都，统图五距府城六十里，宋名光三秀二里。镣沙：《方舆记》月屿出蟟蛤。黄岸、江口、苏崎。
八都，统图一距府城八十里，宋新兴里。古灵。
九都，统图一距府城一百里，宋吉壤里。以上四都俱府城东南。小台山。以上侯官县。
又怀安废县，子城坊，统图四元初有子城。宋子城西、东渎三厢，后合而为一。
右二坊，统图二元旧有东西二厢，后合而为一。
感应乡
一都，统图二在府城西三十里，宋西安、安康、清平、立德四里。内立德里，宋隶灵山乡。元析隶于此。后浦、清义、县市、安义、芋原。
崇业乡宋敦业乡。
二都，统图四在府城西二十里，宋钟山、择善、开化、太平、忠信、钦德、赞城七里。内钦德、赞城二里旧隶感应乡，元析附此。城北王延翰葬地。宋乾道间义冢。梅亭、内洋。
灵山乡
三都，统图一距府城三十里。玄沙、应石、白龙、海坑、宝福、杜坞。
四都，统图一距府城四十里。上二都俱府城北。宋怀贤、越城、遵化、宁碁四里。桑畲、余善冢。
八座乡
五都，统图一距府城五十里。涧田。
六都，统图一距府城六十里。上二都俱府城东。宋观风、孝仁、温泉、高迁、稷下五里附城。东渎、东湖、湖堘、汤泉、盘石、灰田、北岭。
承平乡
七都，统图二距府城三十里。
八都，统图三距府城四十里。上二都俱府城南。宋接下、黄信、顺安、孝悌、安上五里。南洲、凤冈。
移风乡
九都，统图三龙安、何屿。
十都，统图二上二都俱府城南五十里。宋长寿、崇福、清善、匀化、杨崎五里。内崇福里即元汇泰里也。
积德乡
十一都，统图五距府城五十里，仙崎。
十二都，统图二距府城六十里。上二都俱府城南。宋恭顺、高阳、孝廉、胜平、待宾五里。湖襄、仙崎。
侯官乡旧有崇江里，宋并。
十三都，统图二距府城四十里。十沙崎。
十四都，统图一距府城五十里。
十五都，统图一距府城六十里。以上三都俱府城西。宋清泰、安定、北平、德风、灵运、超胜、江阳七里。桐口、梧桐岭。
同乐东乡
十六都，统图一距府城七十里。
十七都，统图一距府城九十里。
十八都，统图一距府城一百里。
十九都，统图一距府城一百一十里。
二十都，统图一距府城一百二十里。瓜山。
二十一都，统图一距府城一百三十里。上六都俱府城西。宋施化、前屯、西屯、后屯四里。
同乐西乡
二十二都，统图一距府城一百四十里。
二十三都，统图一距府城一百五十里。
二十四都，统图一距府城一百六十里。丁山。
二十五都，统图一距府城一百七十里。上四都俱府城西。宋兴城、焦溪、前屯、中屯四里。龙迹石、寿山石。以上俱怀安县。宋分九乡，统四十四里，元通十乡二十五都。国朝改厢为坊，乡都仍旧，统图四十有七。万历八年，诏废其县，今尽并侯官。
古田县
宋分为四乡，统一十三里。元因之，又析为四十八都而统于里。国朝分在坊为五保，在乡为四十三都，统图凡六十有一。
一保，统图一。
二保，统图一。
三保，统图一。
四保，统图一。
五保，统图一。以上五保俱在坊，各统图一。元属保安里，四十八都。东溪、感溪、屈斗、转水、磨剑石、呜玉桥、戴星洲、平沙、龙津、花岩、尖峰。
和平里
一都，统图一旧有四十七都，国朝并之。
二都，统图二
三都，统图一谷口、黄田、林洋、神前、芋洋、小鲎。
四都，统图一永乐十年并入一、三、七、八都。弘治五年复。
五都，统图一元属濑溪里。旧有六都，国初并破口、车口、后溪、龙潭。
崇礼里
七都，统图一。
八都，统图一。
九都，统图一。天顺六年并入四十八都五图，弘治五年复。
十都，统图一。
十一都，统图一白沙、茶亭、风伯村、螺坑、龙井、桃花坞。
保安里
十二都，统图一。
十三都，统图一。
十四都，统图一醴酉专山、东溪、金仙岭、翠屏。
慕仁里
十五都，统图一。
十六都，统图一羊角、洪头、筋竹、黄蘖山、凤翀峰、天宫岭、桃洲、高家游、福全岭、磨剑石。
新兴里
十七都，统图一。
十八都，统图一旧有十九都，今并。石崎、左拔、副拔、平湖。
横溪里
二十都，统图囗。
二十一都，统图二天顺三年，分为二图。
二十二都，统图一。
二十三都，统图二成化十八年，分为二图。
二十四都，统图二。
二十五都，统图二黄柏、造山场、栗木洋。
新俗里
二十六都，统图二。
二十七都，统图一。
二十八都，统图三。
二十九都，统图三元属恩惠乡。青溪、白溪、洛阳、庵溪。
移风里
三十都，统图一。
三十一都，统图一。
三十二都，统图二。
三十三都，统图一。
三十四都，统图一竿舟、嵩舟、西溪、白籰、若洋、造山场。
安乐里
三十五都，统图一。
三十六都，统图一西寮、马山、大夫峰、盖竹、杉洋、徐坂、皮寮、西溪、幽岩峰。
三十七都，统图一元属顺委里。
顺委里
三十八都，统图一。
三十九都，统图一旧名慎委，宋避孝宗讳改顺委。黄蘖、茶洋、双涧。
安民里
四十都，统图一。
四十一都，统图一廖洋、苏洋。
四十二都，统图一。
四十三都，统图一。
四十四都，统图一。
四十五都，统图二上四都俱在县东北。
四十六都，统图囗金坑、倒坑、胭脂垅、甘溪、潭溪、牛头岭。
闽清县
宋分二乡，统十里。元析宣政里为二坊，合居仁、护仁、为居护仁里，而省苑丘里，凡八里。国初因之，但分居仁、护仁为二里，凡九里。今改二坊五都，统图七。
东奉政乡宣政里在县东北三十里，元有二都。今析入孝顺里。
升平坊，合一都二都，统图一。
和丰坊，合十六都、十七都，统图一天王渡、猴山、锤明、石竹、朱顶。
南乡安仁里在县南。
十九都合十八、二十、二十一、二十二、二十三都，统图一白面山。
西乡孝顺里在县西南。
六都合四都及三都之半，统图一。
九都合五、七、八都及三都之半，统图一龙都岩、玉台山、石屋。
北寿宁乡仁寿里在县西北五十余里。宋为永宁乡，元改今名。
十一都合十都、十二都，统图一大帽仙山。
十四都合十三、十五都，统图一。
长乐县
旧分七乡，宋并为四乡，统三十二里。元改为二十四都，增置崇德里，分崇丘、昆由、弦歌各为上下里，凡三十六里，乡仍其旧。国朝因之。今以四乡统二隅，二十有四都，为图一百有九。
善政乡在县西一里，宋并永泰乡为立廉风、建兴、崇德、敦素、崇贤五里。
东西隅，统图六旧属德政里。宋因邹异中经明行修科，因改宾贤里，统图五。弘治十五年，知县王涣新增一图。首石、五马、六平。
九都，统图五旧属逍遥里、进贤里。黄弹岭、桃坑。
十都，统图四旧属清平、崇德二里。以上二都俱县东。沙坑、石马。
十一都，统图五旧属廉风、建兴二里。董奉山、赤屿。
十二都，统图四旧属敦素、敦贤二里。以上二都俱县东南。晁石。
十三都，统图三旧属仁义、招贤、永胜三里，有六图，今省。竹土寻、千历、柯林。
二难乡在县西南五里，旧崇丘乡。以潘循、潘衢同登科，因改为二难里曰同荣。宋并安时乡昆由、依福、灵石、泉元、归义五里为三。
二都，统图四旧属崇丘里。大边、洋门。
三都，统图二旧属信德里，有三图。隆庆间并之。小边、泻水岭。
四都，统图三旧属嵩平里。白田、嵩山、午墩。
五都，统图二旧属连元里。以上四都俱县南。石尤岭、七岩。
六都，统图二旧属昆由里。百石堰、瓢窟、白石、岚乾。
七都，统图五旧属昆由里黄星潭。
八都，统图二旧属同荣、依福、灵石三里，俱县东南。参溪、前曾村、小门、鼎辛。
昌化乡在县东南十里，宋并依德乡为之。海滨、崇德、良田、千灵四里，旧属依德，凡七都，三十一图。
十四都，统图九旧属弦歌里。鼓角。
十五都，统图四旧属弦歌里。石梁、斜头山。
十六都，统图三旧属和风里。以上三都俱县东。何下、双髻石。
十七都，统图七旧属崇仁里，在县东南。湖东、圣娘山。
十八都，统图二旧属海滨、崇化二里。东石、流水、壶井。
十九都，统图二旧属良田里。江田、天池山。
二十都，统图四旧属千零里。以上三都俱县南。村下、钟门。
芳桂乡在县东北二十五里。以林慎思兄弟五人登第，故名。又以慎思首中宏词科，故改钦平里，名大宏。凡三都，共统三十一图。
二十一都，统图六旧属敦化里，今属从化里。古烂岭、响石山。
方安里，统图四旧名有西图。嘉靖四十一年并。桐口、筹峰。
大宏里，统图八旧名钦平里。大石、六奇。
二十三都，统图七旧名方乐里。东皇村。卢峰。
二十四都，统图六旧属新开里有六图。嘉靖四十一年并之。梅花村。
连江县
旧五乡，宋分为七乡，统二十四里。元复为五乡，分崇德为四里，寻为四都，又分安仁为二里，合光化、临江为光临里，凡二十五里。国朝初，并崇德里为主都，又合安仁为一里，而省安义里，凡十九里、三都，统三十七图。后分宁善东西二乡领城内二里。永福五乡领城外二十一里，共统图四十二。
西宁善乡在县治西。
钦平上里，统图五在县治前大街西。东塘村、矮岭。
东宁善乡在县治东。
钦平下里，统图五在县治前大街东。白沙铺、龙际山。
永福乡在县东二十五里。
嘉贤下里，统图一旧属名闻乡。麦浦。
二十六都，统图一桑屿、东路、关岭、蛤沙、上下竿塘。
二十七都，统图二月屿、日屿、鹤鼻、马鞍。
二十八都，统图一三德山。
二十九都，统图一上四都囗囗囗。宋、元崇德里隶宁善乡。
南永福乡在县治东南二十里。
新安里，统图二荻芦溪、南北乾山、兑峰、矩庾山、大坪。
安庆里，统图二赤沙渡、彭田、王孙岩、郑崎、澄岩、福斗。
永贵里，统图三船步渡、荻芦寨、东岱、后浦、小澳岭。
五贤乡在县治东北七十里。
安德里，统图二透岭、龟鱼。
保安里，统图二甆窑、香炉山、管渎。
建兴里，统图二浮曦、赤后村。
集政上里，统图一上洪、白鸽、下廉、麻村、临海。
集政下里，统图三宋有集政里，招贤上、下里。鹤屿、后屿。
太平乡在县治西北六十里。
光临里，统图一宋光化、临江二里，无并为一。罗仑渡、潘渡、洄口、汤洋、张旗山、芦溪、长图。
清河里，统图一白莲岭、宝华岭、余斐岭。
安仁上中里，统图一上屯、东岸、白岩、中屯坡西、天凿、长溪、下屯、菜洋。
北名闻乡在县治东北三十里。
嘉贤上里，统图一九湾溪、西际。
贤义里，统图一宋进贤里。三望岭。
中鹄里，统图一旧名通化，唐张莹诗：“一箭不中鹄，五湖归钓鱼”。宋因之，更里名。南阪山、雷石、降虚峰、黄岩村。
仁贤里，统图一宋敦贤里。翠林山。
安定里，统图一洋尾、罗溪山、东充。
罗源县宋分三乡，一十三里。元分罗平、招贤、林洋、霍日、黄重各为二里，凡十八里。国朝改附县为四隅，寻并二隅，省安金、新顺、霍日三里，合罗平为□里，又分善化、招贤、新丰、黄重、各为二里，凡二隅一十四里。今城内为二隅，外十二里统图共一十六。
崇德乡在县东南五里。旧有北社里，宋并。宋、元有安金里，今并入东西隅及临济、徐公、拜井等里。
东隅，统图一旧有四隅。永乐元年并北隅入东隅；并南隅入西隅。
西隅，统图一鲫鱼屿、席帽、印屿、上梅岭、下梅岭。
拜井里，统图一松崎山。旧有二图，永乐十年并之，又有安金里二图，俱省。
梅溪里，统图一。旧有囗囗里。永乐十年并入石鳖。道人峰。
善化里，统图二。
常熟乡在县东北一十五里。旧有迁明、新丰二里。宋并置招贤里。
招贤里，统图二乌岩石、堆禾山、旧有四图，永乐十年并之。
临济里，统图一紫霄岩、九龙溪。
新丰上里，统图一。
新丰下里，统图一道者岩、黄沙溪。天顺间并入徐公里。成化间复。
徐公里，统图一仙茅、五马峰、丰岭、小童峰。
罗平里，统图一龙兴岭、鳌峰、洪福山。天顺并入东四隅。成化八年复。
同乐乡在县西北七十五里，统三里。旧曰屯，宋改为里。
黄重上里，统图一万石山、梧桐岭。
黄重下里，统图一西洋岭、霍口溪。
林洋里，统图一仙土寻。
永福县
宋分三乡，统十四里，元因之。国朝洪武初，析为三十六都，后合为二十七都。今又合为九都，仍旧三乡十四里。统图凡九。
丰和乡在县东七十里，旧有永泰、唐元，今并入永安待旦里。
永安里旧分一、二、三都，今合为一。东洋、大章、大霄、官猎。
保安里旧分四、五、六、七都。今并合待旦里，统图一。
待旦里旧八、九、十都。今并。方广岩、款骖亭、汤泉、梅岩、磨笄山。
中和乡在县南，旧名通化，曰原辅里旧。
元辅里旧名开平，分十一二三四五都，今合十一二都，统图一。又十三四五都，合光德、新丰、高盖三里，统图一。极乐岩、陈山、曹溪岩。
新丰里旧十八九都，今并。鱼坑、楠木崎、辜洋、黄坑口、白面、瑞峰方壶。
光德里旧十六七都，今并。大小洋、苏坑、北山、钟山、古烂、圆埕。
高盖里旧名平盖，二十二十一都，今并。黄柏洋、花林庄、东坑口、上下坂、谢洋。
官贤里旧名安乐，二十二三都，今并。又合义仁、感应二里，统图一。昆坑、白腰、胡鼻、朱洋。
唐元里旧名永泰、二十四都，今合龙津里，统图一。创岭、岩村、郭店、龙屿。
和平乡在县西南九十五里。
龙津里旧名新津，又名永津，二十五六都，今并。峬岭、阳井、六尺。
义仁里旧二十七都，今并。洪山、拏板、后池、辜岭。
感应里旧二十八九、三十都，今并。鳖坑、大猎、柳园、龟岭。
保德里旧三十一二三都，今并。三十一二都，统图一。又分三十三都，合英达里，统图一。浊水、贯塘、际门、冲口。
英德里旧名归义、三十四五六都，今并。洑口、龙湘、石濑、溪东、葛洋、登冲、狮子岩、西兴岭。
福清县
旧十乡，宋并为七，统三十六里。元改六隅。国朝，改永西里、旧永庆四里为西隅，寻为六隅，又析海坛、灵德、化北、平南、平北、永宾六里为十六都，余如旧。后又并永寿里入善福里，七乡三十六隅里。今六隅七乡，领四十四里，统图一百一十有三。
太平乡在县东五里，旧有龙兴、崇宾二里。宋并入永东、永西、海坛三里。
东隅，统图一。
西隅，统图一。
南上隅，统图一。
南下隅，统图一。
北一隅，统图一。
北二隅，统图一。
永东里，统图一旧永庆东里。河头、仓下。
修仁里，终图一旧属永乐乡，又名嘉禾。
海上里六都，统图二。
海上里七都，统图一。
海下里四都，统图二。
海下里五都，统图二。
感德乡县东。
仁寿里，统图二旧万寿里。
浔洋里，统图一一作浔阳旧属孝义乡。太湖、麂店。
新安里，统图三瑞岩、覆釜、鹿角。
永宾里一都，统图一。
永宾里二都，统图四。
永宾里三都，统图三代岩、小练山。
方民里，统图七海口。
方成里，统图二拱辰、龙卧。
崇德乡在县东南五十里。旧有山亭乡，统遵义、遵教、灵瑞、时和四里。宋并入附近诸乡。
福唐里，统图三旧钦唐里，元改今名。征唐。
化北上都，统图四宋归化北里。元，安化北里。隋时，掠琉球五十户居于此。
化北下都，统图一山前。
时和里，统图六旧以惇和南、惇和北二里并为敦化。宋改今名。金山。
平南里六十都，统图三。
平南里五十九都，统图四。
平南里六十一都，统图三。
平北里上都，统图五旧安夷北里，隶山亭乡。瑟头。
平北里下都，统图四门楼、西井。
井得里，统图四水拜而得之，名拜井里。元改今名。达溪、北濠。
孝义乡在县南九十里，隔海。旧隶万安乡。
隆仁里，统图二宋栖仁里。西林。
南日里，统图二旧名南匿，隶万安乡。南日屿。
化南里，统图八旧隶常德乡。宋为归化南里。元改安化南里。前薛。
江阴里，统图八隔海，旧隶四屿、西山，常德乡上林、后林。
临江里统图二泾江、城头、柯屿。
万安乡在县西南四十里，旧有文秀乡，以翁承赞得名。宋嘉祐中，并隶万安。
万安里，统图一上郑、渔溪、后崎、梧窗。
新丰里，统图一旧属太平乡。
灵得里上都，统图一旧作德。泾江。
灵得里下都，统图一前赫。
苏田里，统图一旧隶文秀乡。苏溪。
安香里，统图一鹧鸪乡、绵亭、石锣、石枪。
光贤里，统图三旧隶文秀乡。蒜岭、垓灶。
长东乡在县西四十里，旧有长乐西乡，北为东乡。宋并西乡北，遂去乐字。
文兴里，统图一旧隆兴里。东塘。
清源里，统图一一作清元，旧半属西乡。东张。
方兴里，统图一五周岩、常思岭、傀儡岭、磨石。
新宁里，统图一旧属西乡，有里外里，今并。
永福乡在县南十二里，宋为永乐乡。有常乐、元福、立德里，后并。
永福里，统图一。
清远里，统图一旧隶万安乡。
遵义里，统图一旧属山亭乡。东际、石龙岭。
善福里，统图一旧属长乐东乡。宏路、古屯。
永寿里，统图一。

[book_title]卷之四
舆地志四
山川(上)
郡，内外皆山也，城中盖有九山云。谚云：“三山藏，三山现，三山不可见”。东南隅为九仙山，初名于山，相传何氏兄弟九人居此仙去，故名。《闽中记》云：“越王无诸九日宴集之所，有大石樽尚存，故又名九日山。”其峰曰鳌顶峰，又曰状元峰。有石刻，宋状元陈诚之读书处。山周遭有平远台、炼丹井、浴鸦池、磊老岩、跃马岩、喜雨台石上篆书二字，其下有楼，今废。仙人床、金积园、杏坛、有石刻。廓然台、有石刻。棋盘石、玉蝉峰、琴台、青牛洞、醉乡石、九日台、龙舌泉、石龟池、梅岭、狮子岩、集仙岩、小华峰、有石刻。仙羊石、揽鳌亭、金粟台。宋郡守程师孟以塔中所塑金粟如来像名石，上刻“金粟台”三字，郡守元绛篆，后绛之侄积中为守，绘金粟像于台侧。蔡襄《九日登九仙山》诗：“偶尔寻幽上翠微，游人啼鸟似前期。花开行即露沾纸，山下放衙云蒲旗。艳艳舞衣朝日近，飘飘商橹落潮时。传杯且与乘春醉，身世悠悠两自遗。”辛弃疾《九日登九仙山》词：“贪数明朝重九，不知过了中秋。人生能得许多愁，只有黄花依旧。万象亭中滞酒，九仙阁上扶头。城鸦唤我醉归休，细雨斜风时候。”朱熹《寄题九日山廓然亭》：“昨游九日山，散发岩上石。仰看天宇近，俯叹尘境窄。归来今几时，梦想挂苍壁。闻公结茅地，恍复记畴昔。年随流水远，事与浮云失。了知廓然处，初不从外得。遥怜植杖翁，鹤骨双眼碧。永啸月明中，秋风桂花白。”黄囗老《登平远台》诗：“六鳌簸荡玄圃辟，三岛崩腾失空翠。海风掣断南山云，分我沧洲半江水。台南岩谷青岌岌，奇松怪石作人立。山巅恐有风雨来，林径空蒙落花湿。水东屴崱结平陆，积雾飞岚坐堪掬。蓬莱迢迢几万里，一碧天光浸寒玉。吟翁回首看不足，缓步策蹇度空谷，谁知咫尺山中幽，望断残碑立修竹。”
乌石山在西南隅，与九仙山对峙。唐天宝八载敕改为闽山。宋改道山。郡守程思孟所名，舍人曾巩记略：福州治侯官，于闽为土中，所谓闽中也。其地于闽为最平以广，四出之山皆远，而长江在其南，大海在其东。城之内外皆涂，旁有沟，沟通潮汐，载舟者昼夜属于门庭。麓多桀木，而匠多良能，人以屋室钜丽相矜。而佛老之徒，其宫又特盛。光禄卿直昭文馆程公为是州，得闽山嵚崟之际，为亭于其处。其山川之胜，城邑之大，宫室之崇，不下簟席，而尽于四瞩。程公以谓在江海之上，为登览之观，可比于道家所谓蓬莱、方丈、瀛洲之山，故名之曰：道山之亭。有薛老峰、唐咸通中，侯官令薛逢与神光寺僧灵观游，书石：“癸卯岁夜大风雨”，其字倒立。天章台、在山之东有石刻。坐禅石、劲直若笋，峙盘石上，微触即动，又名降睡石。天台桥、有石梁。邻霄台、[6SS]有清虚亭，一曰凌霄。初创之时，四面材瓦土垩皆秤，而后建，约曰：“损则勿修，修则必坏。”于是屹立霄汉之中，后人不悟，遽修之，不逾时而坏。亚鸟浴池、古记云：“雷震石成穴丈余，不知泉脉所出，夕时群鸦乱浴，故名。蟠桃坞、石壁有字。金蟒穴、后唐天成间，石穴有巨蟒，鳞如黄金，蟠屈六七丈。王氏命运土塞之，建大殿其上。今所称葫芦城是也。仙井、任放炼丹于此。金刚迹、华严岩唐嗣圣间，有僧持华严于室，因一夕雷雨大震，辟为巨石。般若台、即华严岩石，李阳冰篆刻存。初阳顶、唐阎济美谓从事曰：“每旦群峰犹瞑，独此峰太阳光升。因名。落景平、即初阳之西。崔公井、在尊胜堂前，知州崔干赏其甘美。射乌山、一名九口山。谢公浴堂、凿井引泉为之。向阳峰、有石刻。天香台、有石刻。清泠台、有石刻。霸石、有石刻。鳞次台、在山东麓。头陀岩、在蟠桃坞前。安文头陀因游山涧寺，山莽蔓中得岩窦，仅可容身，遂宴坐其中，因名。放生池、宋时圣寿群守率缁流放生于此。石佛像、唐天宝中，雷震石中，涌出佛像。石观音、《三山志》云：僧广惠刻。铜像、王氏用铜六万斤，黄金三百两，铸弥勒像，方三丈六尺。长乐台、在千福院，太守程师孟刻石。道士井、在天王岭下。晋时林氏入闽，有华阳卢士教其凿井，大旱不涸。冲天台、在天台桥侧，即崔干放鹤处，旧名放鹤亭，程师孟改今名，石刻大字。望潮峰、在神光寺前，有石刻。宿猿洞、《三山志》云：怪石森耸，藤萝阴翳，昔隐者蓄一猿，俗因以名。景福三年迁城，洞隔城外。湛郎中俞弃官归隐于此。有二十五咏，今废为丛冢。元蓝智《游乌石道山亭》诗：“江国凉风白雁初，道山秋色野亭虚。天连野水蓬莱近，霜落汀洲桔柚疏。北望每怀王粲赋，南游空上贾生书。四郊但愿休戎马，独客何妨老钓鱼。”黄镇成《道山亭》诗：“夜久天空素月辉，飘飘凉气入絺衣。露华欲下仙人掌，河润应沾织女机。江表尚传烽火急，闽中暂报羽书稀。草庐老我南山下，自濯沧浪理钓机。”明陈煇《游乌石山》诗：“高人栖遁处，僻近远公禅。霜叶落山径，风松杂涧泉。开樽钩露幔，扫石拂冰弦。暂结东林社，何须赋白莲。”林鸿《登清泠台》诗：“吟秋宿絓月，际晓登清泠。挥手援碧萝，腾身栖翠屏。长风吹雨来，不见群山青，鸟渡白云湿，龙归沧海暝。真僧此岩栖，观空静襟灵。竹坞见曝衣，花台闻囗经。沃以甘露言，迷途醉而醒。愿言割慈爱，冰也投禅扃。”宋陈襄《宿猿洞》诗：“几年营此草堂栖，施饰名园百卉齐。曾学子真耕谷口，今容摩什老山西。龙台日午千峰出，雁塔云生一径迷。知有岭猿犹在否，使君高卧莫教啼。”明周玄《宿猿洞》诗：“怪石如云起天上，枯藤蟠根垂百丈，萝深苔滑鸟不栖，索莫寒猿卧相向。两两三三往复回，衔花映水皆奇状。清秋倒树风涧号，初日排云雪崖状。醉客应为巫峡吟，行人厌作巴山望。洞里愁声谁忍闻，别时对此堪惆怅。”
越王山在郡城北，半蟠城外，东联冶山，一名将军山，一名泉山。闽越王之所都也，一名屏山，又曰平山。唐刺史裴次元辟球场于山南，构亭为记，称二十奇，有望京山，观海亭，双松岭，登山路，天泉池，玩琴台，筋竹岩，枇杷川，荻芦冈，桃李坞，芳茗原，山阴亭，合清洞，红焦坪，越壑桥，独秀峰，筼筜坳，八角亭，盘椒石，白土谷。次元自为序云：“场北有山，维石岩岩，峰峦巉峭耸其左，林壑幽邃在其右，是用启涤高深，必尽其趣，建置亭宇，咸适其宜。勒为二十咏，诗各一章，章八句。内《望京山》云：“积高依郡城，迥拔凌霄汉，以望京名也。时观察推官冯审为记刻石，大略言次元报政之暇，燕游城之东偏，曰左衙营，遂命开治，化硗崅为坦夷，去荆棘于丛薄，以为球场。其北乃连接山麓，翳荟荒榛。公日一往或再往焉，扪萝蹑石，不惮危峭。转石而峰峦出，濬坳而池塘见，为潭为涧，为岛为治，窈窕深邃，安可殚极。凡二十九所，见于歌咏者二十篇。又有涟漪亭、东阳坡、分路桥、乾岗岑、木瓜亭、石堤桥、海榴亭、松筠陌、夜合亭。合上者为二十九所。其山有欧冶池、越王铸剑之所。饮马池、越王井、一名金鸡井。曲水苔泉在龙腰，郡之第一泉。琴石、越王鼓琴处。环峰亭、宋光宗御书。绝学寮宋丞相张浚读书其中，今废。国朝跨山筑城为楼，曰样楼，今更名镇海，有翠涛亭。宋陈襄《越山》诗：“荔子园林海日边，幽亭更在碧云巅。江山旧是无诸国，楼殿今为极乐天。五马知君多暇少，一樽惟我共游偏。须知白首留连意，已有新诗寄北船。”元萨天锡《越王山》诗：“粤王故国四围山，云气犹屯虎豹关。铜兽暗随秋露泣，海鸦多背夕阳还。一时人物风尘外，千古英雄草莽间。日暮鹧鸪啼更急，荒苔野竹两斑斑。”明赵世显《秋集越王山》诗：“君不见越王全盛时，秉圭开国称雄奇。都城百雉连云起，宫殿峨峨俯江水。甲第参差千万家，提封连亘三千里。形胜豪华那可言，须臾城阙变丘园。白云秋色含荒垅，细草轻烟拂断垣。茫茫天地何终极，古往今来空叹息。休论沧海与桑田，且把金樽对山色。与君共醉越山头，越岛翩翩越水流。极目中原天万里，狂歌飞遏海云秋。”
九仙之支为罗山在万岁寺南。有法海寺。有罗山堂、万绿堂。丁戊山，一名嵩山，在郡城之中，又曰中山。
乌石之支为闽山又曰玉尺山，在府治之西南。有巨篆“闽山”二字，旧有寺。宋熙宁间，程师孟以光禄卿知郡事，常游此寺，僧刻“光禄吟台”四字于石。师孟诗：“永日清阴喜独来，野僧题石作吟台。无诗可比颜光禄，每忆登临却自回。”近坊额称宋光禄大夫方寘，妄也。钟山在钟山巷，以地下时闻钟声，故名。有大中寺。
越王之支为芝山在城东北，有芝草生之。有开元寺。其东曰灵山。微有岗阜，皆人民居。以上九山，或隐或见，前代真宫梵宇，香灯相望，今多颓废矣。自国初至今，所建宫榭，或葺或圯，与时污隆，亦犹洛阳名园，有关于世云。
城东之山出行春门二里，为长乐山。闽越时，山间民梦神人乘白马至此，因名白马山。梁改闽县为长乐，更今名。有东禅寺。有小兰亭，宋郡守上巳禊饮处也。今废。宋祠部王逵诗：“紫陌破清晨，雕鞍映画轮。为修洛阳禊，重忆永和春。罗绮花香度，岩峦梵宇新。尘中得乘暇，来见解空人。”山之阴有温泉焉。其南为三昧山、宝月山。唐有宝月寺，国初重建，今废。又南为康山、有灵树庙。东岳岭有东岳祠。逾岭而东，曰竹屿、曰前屿、曰后屿、曰横屿。又小山曰茶园，皆在平田中。民居鳞次。
金鸡山去城三里而遥，相传秦时望气者谓有金鸡之祥，遂斫其脊。今为义冢。有栖云庵。山之北，势渐高，曰青鹅，桑溪之水出焉，又名曲水，俗传闽越王流觞处也。明徐熥《桑溪禊饮序》：“东郊桑溪，距闽城十里而近，故王无诸流觞之所也。世代既遐，胜游久废，虽逝者如斯，沧桑未改，而吟迹罕至，榛莽可悲。万历已亥祓除之日，和风初扇，晴旭乍开，遂集诸贤禊饮其上。泉声琮琤，石势盘曲，苍林葱蒨，黄鸟嘤鸣，草色叠为裀毡，松籁韵而弦管，或踞磐石之次，或席丛薄之阴，列坐不拘，浮觞无算，临流泚笔，酒再诗，或以咏以游，穷日而返。”又诗：“暮春有余闲，出郊骋游目。桑溪激清湍，澄泓递洄洑。微暄起川涘，轻阴垂灌木。群贤互箕踞，浮觞泝溪曲。周遭信堤岸，斟酌劳童仆。石矗防仄倾，流驶虑颠覆。幽赏豁尘襟，余芗散春服。尊罍犹未罄，义轮欲回毂。俯仰成古今，动静悟往复。谁哉契我心?兰亭有高躅。”又北为龙窟。旧记云：山穴有蟒，额有王字，人以为龙，祠之。故名。有岭曰猎岭。西连奇山，其山多怪石。诸小山曰东湖、宋林观过、林夙二先生居之，曰峭谷。
凤丘山去城五里而近，有朱熹大书“鹤林”二字，又“凤丘”二字。北连蒲顶，俗名婆岭。南逦迤际江，宋彭耕修真于此，鹤林其号也。明邓原岳《凤丘山》诗：“乌石峰前鸦乱飞，天风吹冷薛萝衣。烟迷岛屿浮青霭，日入溪山净翠微。石壁草荒残刻隐，丹炉药化昔人非。白云满袖芒鞋湿，身在瑶台顶上归。”
东山去城十里而近有寺。有洞曰榴花洞。[6SS]唐永泰中，樵者蓝超遇白鹿，逐之，渡水入石门，始极窄，忽豁然，有鸡犬人家。主翁谓之曰：“吾避秦人也，留卿可乎?”超云：“欲与亲旧诀，乃来。”因与榴花一枝，而山恍若梦中，旦日复往，遂迷所在。有泉曰圣泉，[6SS]旧有法华寺，唐景龙初，僧怀一卜居寺西，苦远汲，忽二禽噪于地，凿之得泉，先天二年，赐额“圣泉”。有狮子峰、宋熙宁中，程师孟于其西建亭。建炎三年，嗣濮王仲湜书师孟诗：“亭为新成号狮子，人曾旧隐作龙头。”文殊岩、有古像。神移泉、唐开元中，僧守正苦远汲，一夕，泉移居侧，故名。天台井、松坞、松极高大，宋初已有之。芝坞、蛰龙渊、涵虚沼、御书堂、罗汉堂、夜光台、神僧室、鉴净轩、山辉堂。宋曾巩诗：“行春门外是东山，篮辇宁辞数往还。溪上鹿随人去远，洞中花照水长闲。楼台势出尘埃外，钟磬声来缥渺间。自笑守官偷暇日，暂携妻子一开颜。”蔡襄《榴花洞》诗：“洞里花开无定期，落红曾见逐泉飞。仙人应向青山口，管却春风不与归。”李纲《游东山榴花洞》三首：“一派寒流作小溪，松篁深处有丛祠。千年鱓骨专车在，百丈灵湫瀑布垂。粳稻丰穰欣岁乐，笳箫清咽报神私。更将小雨为滂润，正是农夫报麦时。”“乞得明时多病身，归来林下养天真。芒鞋竹杖未全孝，药灶酒壶随分春。山寺递传钟磬晚，田家收拾稻粟新。试穷溪上榴花洞。恐有桃源避世人。”“布地金沙片片匀，深沉院宇閟祗园。清凉路畔前三语，摩诘城中不二门。千种光明瞻瑞相，六根清净为还源。狻猊座上法王子，稽首皈依众所尊。”黄裳《榴花洞》诗：“莲社是非外，洞天空色中。一枝樵客梦，两腋石门风。鹿径踪何在，榴花信可通。此缘当邂逅，来接紫元翁。”张劝《山辉堂》诗：“萧萧松竹荫华扉，更有虚堂隐翠微。云露峰峦横秀色，月低岩下弄清辉。分开远碧鸣泉落，点破寒光白鸟飞。还是山阴秋霁后，照人怀澹欲忘归。”明邓定《东山》诗：“古寺依山不记年，兴来登眺更悠然。题诗偏扫苍苔石，隐几遥听瀑布泉。山径草香春麝过，水塘沙暖白鸥眠。红尘隔断人间世。肯信桃源别有天。”其山之南虞公庵，梁虞寄之所隐也。南史：寄奔晋安，陈宝应刺闽中，得之甚喜。宝应谋不轨，屡谏不听，遂谢绝人事，隐于东山，自号东山居士。宝应屡招不出，命焚其庐，放火者自救之。宋曾巩诗：“虞寄庵余藓径通，满山台殿出青红。难逢堆案文书少，偶见凭栏笑语同。梅粉巧含溪上雪，柳黄微破目边风。从今准拟频行乐，日伴尊前白发翁。”龙首洞，宋许将读书处也。又有清阴、碧岩二亭。许将《碧岩亭》诗：“旧室僧留古岸边，忻予同赏碧岩前。日生狮子峰头树，烟伴榴花洞口泉。黄叶入秋山出地，白云临晚海垂天。飘飘踪迹今何在，别去江天又一年。”东为古岭，下有铁鼎潭，龙居之，南有溪曰鳝溪。闽越王郢时，有大鳝长三丈，为民害。白马三郎，郢子也，以勇闻，射中之，鳝缠以尾，三郎人马与鳝俱死，其害遂绝。
鼓山去城三十里而近，延袤数十里，郡之镇山也。巅有石如鼓，其峰曰大顶峰，[6SS]先是榛莽，不通人迹，宋咸平中，丁谓与诸公始披刈而登。一曰屴崱，登之可望海。朱熹大书“天风海涛”字镌之石。取赵汝愚“江月不随流水去，天风直送海涛来”之句。又有小顶峰、香炉峰、钵盂峰、白云峰、双髻峰、狮子峰；有池，五色鸟浴之，曰浴凤池；有洞曰灵源洞、喝水岩；五代时，僧神晏诵经于此，恶水声喧，叱之，遂西流，故名。又有将军石、应真台、石门岩、祖师岩、白猿穴、元公亭、宋嘉祐间，为郡守元绛建。望州亭、凤尾亭、蹴鳌桥、忘归石、罗汉泉、龙头泉。梁开平中，建涌泉寺，其下有白云廨院，明嘉靖间毁，独下院存。宋陈烈《鼓山山铭》：“鼓屴崱，峰顶特。穷岛夷，俯封域。屏闽东，拱辰北。岁辛亥，帝司赤。竦绅烈，从峭陟。搴若华，揖瑶极。呵蜚霆，蹴鳌脊。披霄根，殚目力。高者仰，深必惕。谨其至，惟古则。”徐鹿卿《鼓山请雨记》：“绍定壬辰夏六月，不雨，至于秋七月，遍走群祀，未效。大师番阳李公以石鼓闽重镇，其下众水所汇，必出云为风雨。乃命属吏南昌徐鹿卿致祷。丙申诣寺斋宿，丁酉黎明登屴崱，礼毕而雨，是夕大雨，戊戌又大雨，己亥雨止，槁者获，涸者流。刻而识之，侈神之休。”蔡襄《鼓山》诗：“郡楼瞻东方，岚光莹人目。乘舟逐早潮，十里登南麓。云深翳前路，树暗迷幽谷。朝鸡乱木鱼，晏日明金屋。灵泉注石窦，清吹出篁竹。飞毫划峭壁，势力忽惊触。扪萝跻上峰，太空延眺瞩。孤青浮海上，长白挂天瀑。况逢肥遁人，索尚自幽独。西景复向城，淹留未云足。”李纲《鼓山灵源洞》诗：“碧海吸长江，清波逾练净。我为鼓山游，湖落初放艇。连峰翠崔嵬，倒影涵玉镜。舍舟访招提，木末缭危磴。凌云间宝阁，震谷韵幽磬。乃知夫丛林，栖托必深敻。灵源更瑰奇，岩壑相隐映。森罗尽尤物，无乃太兼并。伟哉造化力，至巧于此罄。烟云互卷舒，变态初不定。岂惟冠一方，实最东南胜。周行洞峡中，泉石若奔竞。飘萧毛发清，涤濯肺腑莹。当年喝水人，端恐溷观听，是心如虚空，动寂岂妨并。兵戈正联绵，幽讨亦云幸。相携得佳侣，散策谢轩乘。媮安朝夕间，未可笑赵孟。淹留遂忘归，怅望云海暝。不负惠询期，更起沧洲兴。”赵汝愚诗：“几年奔走厌尘埃，此日登临亦快哉!江月不随流水去，天风直送海涛来。故人契阔情何厚，禅客飘零事已灰。堪叹世人只如此，危栏独倚更徘徊”。朱熹诗：“灵源有幽趣，临沧擅佳名。我来坐久之，犹怀不尽情。蹇裳步翠麓，危绝不可登。豁然天地宽，顿觉心目明。洋洋三江汇，迢迢众山横。清寒草木瘦，翠盖亦前陈。山僧好心事。为我开此亭。重游见翼然，险道悉以平。会方有行役，卬蜀万里程，徘徊更瞻眺，斜日下云屏。”真德秀诗：“严宸有追诏，趣上太守符。疲民未苏醒，还顾空踌躇。来寻灵源盟，喜与佳客俱。始酌清泠泉，一浣丹墨洿。超然烦溽中，着身在冰壶，迟明陟危亭，云涛渺空虚。烟霏倏开阖，峰峦时有无。伟哉此绝观，雄压东南隅。苍崔万仞立，四面环琼琚。翠水巧蔽亏，亭午清阴敷。令人澹忘归，似到真华胥。忆昨汛莲日，还胜邀朋徒。摩挲岩上刻，慨仰赵与朱。举觞酬且盟，一节期终初。重来三十年，恍如隔朝晡，并游四五人，存者独老癯。有怀子陈子，感叹为欷歔。子抱明月终，我方长途趋。颠踣惧不免，儆省当何如?愿言祝同社，着力相携扶。禅伯亦可人，新结峰头庐。老我故勌游。轩冕非所娱。会须脱尘鞅，来依嬾赞居。”元王翰诗“旭日照高岭，天风振远林。不分沧海色，那识白云心。瑶树空香满，珠林积翠深。坐来明月上，何处起潮音?”明郑阎诗：“绝顶临天迥，相携兴里过。岚光移野席，谷籁散林珂。过雨沾衣湿，闲云入袖多。不知沧海外，圆峤更如何?”唐震《喝水岩》诗：“灵境歛幽寂，玄岩閟林莽。秋风何处来，泠泠百泉响，昙花散天雨，空翠入苍漭。卓锡振梵音，寒流自西往。道人此投迹，风磴时独上。竹径清露繁，松关碧苔长。莲社如有期，攀缘恣佳赏。”马森诗：“悬流珠泻绝壁，大石翠拥松关。长啸白云四起，恍疑身隔人间。”林世璧诗：“仙鸟郁崔峨，乘闲此日过。山花迎雨盖，谷鸟杂笙歌。梵宇依林樾，岩亭荫薜萝。眼中沧海小，衣上白云多。旷野千峰暮，遥空万象罗。翻惭宾从后，挥袂接星河。”其别麓有海音洞、在凤池右，白云洞，洞有三天门云万历丙戍僧悟宗所开。鼓山之支曰鼓岐，曰魁崎，岭曰萧湾岭、曰蓬崎、曰卧牛，蓬崎山多奇石，有蛇洞。南至于江，有石如剑焉，曰剑山。
由鼓山折而南为君山去城六十里而遥，上有昆仑石室，下临潭，曰马面。其东为朏山，有石上广下锐，若仙芝焉。又有三生石、九眼泉。凡十八景。其南曰石鳖山，曰叠石山，有灵泉，四时不竭。曰院迹山，曰磕下山，一曰磕源。有屿曰龟屿、洋屿、猴屿、殷屿，并多人烟。又东凤洋山，两峰对峙，其名龙门，相传仙人王进才于此飞升。[6SS]山巅有仙亭遗迹及石床、棋枰、几案犹存。婴台山，其傍有铜斗山，天马峰下有石桥，龙溪之水出焉。又有鹫峰山，上有马面潭，岁旱则祷于此。
盘石山在凤洋南，巅有三石，高数十寻；又一石叠其上，天欲雨，则云出焉，龙溪绕其下，縈回三十六湾，北注于江。南为石门山，南接湖林，北连濂山，山巅二石夹峙如门，其傍山曰重云山，有龙井焉，其深叵测，每天朗气清，月华流彩，则跃金沉璧，里中奇观也，曰衡山，有寺。一曰霍山。
城南之山出宁越门二里，曰横山。迤西南为惠泽山，一名独山。为南台山；一名钓龙台，有盘石焉，相传越王余善钓白龙处也；一名越王台，盖无诸受汉册封之地，旧志：台瞰巨潭，今皆淤壅为市井，去江数百武。旧有钓龙台，院及达观亭、碧光亭、今皆芜没。有石刻大书：“全闽第一江山。”又宋赵汝愚隶“古南台”字，有闽王庙，又有新丰市堤，见《三山志》。唐翁承赞册封闽王还朝于新丰市堤饯别诗：“登云楼上方停乐，新市堤边又举杯。正是离情伤远别，忽闻台旨许重来。此时暂与交亲好，今日还将简册回。争得长房犹在世，缩教地近钓龙台。”韩偓诗：“无那愁肠日九回，强抒怀抱立高台。中华地向城边尽，外国云从岛上来。四序有花长见雨，一冬无雪却闻雷。离宫紫气生冠冕，试望扶桑病眼开。”宋蔡襄《达观亭》诗：“峭峻钓龙石，飞亭压其端。旷达四无际，因之名达观。攀云跻大亭，仙路何纡盘?秋明澄远绿，暑霁迎新寒。城廓烟火稠，水陆渔樵蕃。偶暇按民俗，适游心意欢。鸣弦俯清流，对酒环苍山。重拂襟尘净，从带夕岚还。”明林鸿诗：“无诸昔建国，赤土疏王封。筑台青冥上，垂钓沧江龙。乘龙去不返，千载如飞蓬。只今登荒台，寂历多遗踪。我有太古怀，来吟江上峰。天清海气灭，地古寒烟浓。潭囗囗万丈，秋岑碧千里。瞻眺未能已，落日催孤囗。”囗囗：“高台远枕大江流，江上云屏宿霭收。才子挥毫春作赋，商人酹酒晚移舟。空潭龙去山河改，古殿寒云剑戟愁。莫向此中多感慨，汉家陵树已先秋。”自横山而南，渡三桥，为天宁山，有台曰天宁台，俗名盐仓山，又名挂榜山。省会之第一案也。自天宁山而西，为黄柏岭，嘉靖间，金华太守陈京大书“望北台”于岩石，因名望北台岭。为白泉山，为白鹭岭，为登平山，为杨桃岭，为虞塘山。虞塘之东为鸡笼山，一名斗门山。西为凤冈，荔枝数百万树，周围数十里。中有三十六村，为三十六宅，宋刘彝诸贤所居，曰刘宅。南为阳崎山，一名龙安山。西南为凰冠山。群山之间，沃野千余顷，有三小阜鼎立田中者，为柯屿。一名台屿，一名瓜屿，宋建州司户陈嘉言筑书隐堂于中阜隐居焉。
高盖山在鸡笼山之东，其巅有池焉，曰青龙池，俗名天池。有峰曰徐女峰，相传汉徐登修真于此，后入永福高盖上升，乡人望而祀之，遂缘其名。又云，徐，水仙之女，采苦参服食于此，故又名苦参山。有溪曰桃花溪，元陈亿翁种桃数百本。每花时，恒眠食其中，花谢乃去，因以为名；有洞曰芦湾洞，洞口有棋盘石。山之南齐姓居之，曰齐坑，地属怀安。山之北王姓居之，曰北园，地属闽县。明郑善夫《九日登高盖》诗：“此日经过高盖下，忽忆去年高盖峰。只见黄花似往日，那堪衰鬓向秋风。烟霞不断重阳路，勋业犹疑三岛松。旧国萧条岁复晏，布袍芒履意何穷。”高盖之支属怀安者，有盘屿、有吴山，相传吴父隐此，一名峬山，与石姆屿对峙。有石牳屿，有吴屿。属闽县者，有义屿。
自天宁山而东为藤山地脉起伏，如瓜引蔓，其地多梅，有梅花坞。又东有一峰耸起者，为鳌头山。又东为壶屿，为石室山，即高盖山之北。折而南为黄山，[6SS]一名凰山。其上多砺石，下有井，曰饮井。
自凰山折而东为平山宋少帝航海时驻兵于此，铲平其山，故名。[6SS]丞相陈宜中手书“平山福地”，有堂阁，今废。为泰山东岳行祠。明林瀚《平山怀古》诗：“翠辇金舆载恨游，岂缘南越觅月丘。钟声落日孤村寺，海色西风万里舟。王气销沉天地老，胡尘溟漠古今愁。伤心最是濂江水，还绕行宫山下流。”为九曲山，有薰风陇、南华峰、蓬莱桥、锦绣谷、逍遥台。俱有石刻，篆隶大字甚佳。南为甘泉山，有寺，今废。其山多岩石，少草木，有泉，色白而味甘。泉涌石上，不盈不涸，以烹茶酿酒，土人辙能辨其味。东为瑞迹岭，唐大中六年，有邵环者游山间，顿闻异香，白光灿然。环迹其光而往，见银色化为佛，须臾入枯木，光亦不散，因现巨迹于盘石。后人凿之，其迹遂灭。咸通元年建寺，岁久倾圯。国朝万历初重建。为邵崎，为翁崎，有山曰大翁。明林鸿《翁石山房》诗：“玉涧随处深，萝衣谢时早。幽栖同鹿门，胜地即蓬岛。缅怀京国游，却恋云山好。何日赋归来，相期拾瑶草。”曰傅坑、曰清凉、曰石几。
自凰山折而南为城门山其巅有鳌顶峰，有魁岩，有飞来石，石西有龙观井；有宋林执善、郑湜宅。其南为虹桥，俗名红桥响囗有灵。为真隐院，有且止堂，今为公馆。宋吴千《且止堂》诗：“无心终日看云飞，空梵犹如鸟迹遗。欲问堂中常住相，黄花翠竹几人知。”滨于西峡江。
大象山去城六十里而近，高耸插天，为城南大障，有峰曰银峰。其支曰西峡，曰文殊高百余丈，曰珠山，曰黄石脉连珠山，有蟠环势。皆临江。
白田山在钦仁里，产蕉草，可为布，又有坑，曰蕉坑，溪曰蕉溪。
琅崎山在绍惠里，临大江。其山高耸，有莲花屿，登之可以观日；有龙井，亢旱不涸。
九龙山在至德里，去城七十里而近，高插天表，有岭曰狂牛岭，有潭曰毗济潭。[6SS]下有穴通马江。成化间，旱，乡人车水溉田，去水数尺，见内有大书“毗济潭”三字。其支为唐屿，西曰洞山，有狮子石，下为洞江。
浮峰山在光俗里，海潮盈则山浮。明王恭《浮峰歌》：“海门迢递江水东，江心绝巘青芙蓉。横空积霭几千尺，绿萝嫩嫩花蒙蒙。深沉玉镜浮仙岛，黛色苍苍不堪扫。芳草矶头望欲深，夕阳渡口看还好。翠壁红泉高际天，闲云古林相连延。岚烟瀑雨猿声里，僧舍人家鸟道边。仙舟江上何潇洒，此地那能驻君马。思尔青云得志时，莫忘幽期绿萝下。”有文笔山，其西曰筹岐，上有乌石岩，岩之东为玉壶山，上有三台石，相传此石自武夷飞来。滨于江，有上洞、下洞，其地曰营前。
罗星山在马江之中，登之，百里诸山皆在其左右，盖省会之砥柱，以障奔流，渟汇潆回以入于海者也。晋严高将迁城，竹图以咨郭璞。璞指马江，以水泻为病，及更图，见此山，乃遂定议。旧建浮图于上，今尚有遗址，俗呼磨心塔。
云门山在南洋屿，去城七十里而遥，有寺。多松竹、泉石之胜，有弥陀岩、泗洲岩、狮子石、坐禅石、五里泉、望拜石、仙掌石、楞伽室、吸江亭、妙善庵、宋孝宗书额。石门箑，南连芹岩、蒲峰、后湾、石龙诸山，长江绕于山前，琴屿、双鱼屿俱在江中。
王埔山中有海雷石。石为海涛穿蚀成窍，风至则激荡，有声如雷。
浮江山一曰文笔山，去城百里而遥，与王埔相对，居民多渔业。为动石，其石甚巨，一指推之则摇，极力推之则屹然不动。为五虎山有巡检司。为福斗山。与琅崎、青洋皆列海澳中。明林良箴诗：“载酒入江色，应寻福斗游。委蛇山翠晚，汹涌海涛秋。屿合双鳌近，门深五虎浮。风恬鲸练净，月出蚌珠流”。以上俱嘉登、合北二里。
玉枕山在峡江之南，其巅有枕峰，有枕峰寺，又其傍有吉祥寺。其山有啸霞洞、秋坞、紫屏、上冷泉、青田坂诸胜，其麓有枕屿，傍柘枝山有白云谷、卧龙冈、凤巢、白牛岭、鸣风崖诸胜。南有青铺岭、玉水山、金鳌峰、有灵济真人宫。白鹿峰，峰之左有雷鼓潭，龙居之。[6SS]岁旱祷雨多应。唐元和中，僧道洪自晋江领徒住北山，有白鹿之异，故名。入山十五里，有溪，曰榕溪，[6SS]明江文盛《乌龙潭请雨》诗：“虚穴缘崖惯，龙宫请水频。登坛千叶动，洒地万花新。青铺原非远，乌潭定有神。甘霖慰渴想，枯槁荷洪仁。”桥曰绿榕桥，达义溪，西曰石官山。又有圆头山、马山、青洋山，界于福清。
常思岭在义溪南，闽、福清二县之界山也，高数千仞，袤三里许，又名相思岭。最高处有福海庵。
方山在阳岐山之南，去城五十里而远，一名五虎，九鼻东向，其高千仞，四面如城郭，有田数百亩，闽藩正南远望，端方如几，故名。有峰曰天柱，跨于闽、侯二县。上有石坛、石床、石棋局、灵壁岩，有悬岩架空，朱熹仰书“怡山良石，神仙所居”八字于岩下。明林枝《游方山记》：“永乐庚寅仲冬初吉，由龙屿入董塘，取路登山，蹊径崚峭。至谷口，两崖甃石为寨门，甚隘，可四五尺，乃陈友定从事朱良初所筑，以御寇也。稍进，有宋人石刻，模糊不可辨。内则平田数顷，溪流屈曲。日已晡，山下有村墟篱落，乃止屋东枫林之下，具食己，而游方山。寺巳荒秽，惟余殿基。缘小溪石径，以横木为桥。茆屋数间，老翁止宿，小轩地炉煨榾柮，竟夕不寐。迨晓，具食毕，由云居寺后岩，度山冈，止盘石。复逾数里，乃至山巅，是为福州岩。平坡一望，皆短荆，无林木，其前则悬崖直下。视水西、水南，新GFAB7：阳GFAB7、凤岗、洪塘、积苏累块也。由山南至大座岩，岩前盘石上有仙迹之奇，视之令人魂魄飞扬。由石梯岭而归，路仅容尺，悬崖断堑，上下削如羊肠，人人自危。行数里，逾峻险，出畏途，回视向者之处，真如天际矣。憩西林寺，日晡而归。”《三山志》无名氏诗：“到山不识山面目，但见九鼻盘溪曲。归来兀坐小窗下，倚天百里剖寒玉。”山之阴，有峰隆然，逆驰而西者，曰黄岩，岁大旱，乡人祷雨于此；又有岩曰灵源，溪中有鲤鱼石，甚奇。四周多橘柚，唐天宝中赐号甘果山。宋王逵诗：“众状皆穷险，兹形独擅方。坦夷中砥砺，端正外青苍。上帝围棋局，炎君避暑床。回看太行路，更近利名场。”明黄济《过方山旧居》诗：“曾逐孤舟背远村，深溪一去不知源。于今莫辨秦人处，野鸟潭花即故园。”其支之趋而东者，为木屿，为塔林，又名塔峰山，地名尚干。为葫芦山，有台，曰紫台，为扈屿，明郑善夫《扈屿沿溪访陈职方》诗：“扈屿逶迤连紫台，濑江曲曲罢喧豗。渔人钓艇沿溪泊，野老柴门傍水开。树底巧通中蔚宅，玄中似愧子云才。南游兼得酬佳节，黄菊青山共举杯。”为横屿，为刘屿，为紫薇岩，唐末有紫薇公隐此，故名。宋民先诗：“碧落已骖丹凤去，红尘空望紫薇岩。”为五仙岩，相传有五仙围棋于此，故名。为文笔峰，为三琅峰，为百六峰；自方山至此有一百六十峰，故名。其旁小山为石鼓、石壁、岱顶；其支之趋而西者为芒山，为仙崎，或曰阴崎，与阳崎隔江对峙，元郑潜所置义渡处也。元处士吴海记略：闽上游四州之水，汇于洪塘，经台山带郡城以东，其别流南循方山，会于长GFAB7。台江古为浮桥，以济行者。延祐间，始创石桥，少有淫雨，瀑流泛滥，凰冈百里皆为巨浸，而其势日趋于南，新GFAB7、阳GFAB7实当江流回干之冲，又有隧风，不时摧帆折柂，并岸强犷之徒植党专济，扁舟苇如，坐客俱满，不胜载而后发，少遇风涛，率多覆溺。海北二宪郑公适寓瓜山，闻而闵之，白大府，取巨木百章营二舟，募村氓习水者操之，一自白苗济阳GFAB7，一自新GFAB7济阳GFAB7，舟既钜，无仓倅之虞；济甚利，无邀阻之患，由是远近之人往来者，莫不欢忻鼓舞而颂之曰：“江流沨沨，孰济郑公。我往我来，惠我无穷。”又曰：“汤汤江水，其深不极。脱我鱼鳖，就我几席。匪舟也车，匪川也途。公功惠我不忘也且。”于是父老来告予曰：吾闻古人有所建置而利不忘，人多以其氏称之，若白公渠、莱公井、苏公堤、李长者陂之类，愿刻石表曰“郑公渡”，则如何?予曰：“诺”。遂为记。公名潜，字彦昭，新安人。
爪山联于方山之西，有三峦如爪，宋潘柄、元郑潜居之。其支为南阳山，巅有四潭，龙潜焉，曰乌冈潭。东有山，曰新安，有岭，曰大步，其石如伏羊。
古灵山联于爪山之西，千峰奇峻，宋陈襄居之，今有祠，有像。一名大帽山，一名席帽山，山腰有石室焉，曰天乙岩，一名小方广，一名罗汉洞。中有甘泉，多生蓝草，又有后湾渡、月山崖、安德泉、赞公房、碧玉潭、落镜桥、小天台、蟠龙石、逗云亭诸胜。元吴海《碧玉潭记》：古灵多佳山水，居人往往择胜而面，或挹奇峰，或俯清流，各因其志之所乐而得以自适也。郑生所寓，则占乎溪流之深者，汇乎其止，湛乎其澄，膏乎其凝，黛乎其停，清澈澹滑，泓涵品莹。盖渊乎其似道，静乎其若德，故名之曰“碧玉之潭”焉!吾尝休于是潭之上，阳光下临，云影徘徊，前山倒翠，坠入潭底，游鱼往来，鬐脊可数，闻謦欬声划然一散，匿伏不可见，良久然后出。并岸密竹骈植，幽草丰茸。潭上老松荫可半亩。轻风徐来，舒疾成韵，二三友朋，狎坐谈笑，忘世故之纷拏，与日月之促迫，情融境畅，幽意横发，不知濠梁之乐复能过是，乃叩树而歌曰：“潭之清，我濯我缨，其碧晶晶伊玉之瑛。”又歌曰：“清潭如池，冲门栖迟。洵美者子，乐可忘饥。”于是诸君子咸属和，而述予言为记。明郑定诗：“天乙岩头发长啸，云散天高秋杳杳。石室凉生六月寒，海天望断三山晓。”林囗《古灵十景》诗：“清溪源发古灵山，小渡萦回出后湾。竹径暗通流水入，柴门常对落花关。清时利涉居人少，白日空横野渡闲。记得旧游曾买棹，一篙春雨逐鸥还。”“云歛前山灵半峰，恍如初月出林东。清光欲曙香销桂，灏气凌寒魄映空。春缺秋盈冥有意，青回绿绕迥无穷。十年相见蓬莱上，别后清辉似梦中。”“日照飞流挂晚空，匡庐瀑布宛相同。轻烟暝处看将断，落水寒边听不穷。一派初如澄练合，千寻直与大溪通。期君驻马齐摛翰，莫羡银河赋独工。”“循吏犹传旧治名，乡庐有庙草长青。将辉俎豆垂千祀，尚衍云仍继一经。遗爱丰凋芳碣字，英魂偏结故山灵。至今野老经祠下，遥揖高山欲涕零。”“古洞云归不见人，山房空掩绿苔新。清池白石双林夜，啼鸟闲花半榻春。方外随缘荣紫衲，宦游浪迹笑缁尘。逍遥拟结云门侣，布袜芒鞋未有垠。”“春水澄蓝玉满潭，潭光倒影映晴岚。锦鳞跃处肥溪荇，红雨香边老石楠。有恨鸟歌空白昼，多情花泪湿青衫。当年鼓枻曾临眺，赋绕沧浪思不堪。”“菱花飞逐剑龙飘，此地空余落镜桥。词客珮遗痴似醉，洛神粉湿恨应销。莫教照鹄当帘见，却笑骑鲸促月遥。薄暮弄珠游可即，曲栏吟处正生潮。”“层峰耸翠拂云标，绝顶凝寒暑不消。孤鹄迷踪天路逼，数螺浮黛海山遥。霜清迥度王恭氅，月白时闻弄玉箫。我欲与君游汗漫，栖真期此学松乔。”“南阳高卧石床间，谁道神龙此处蟠。薜罅尚封瑶骨蜕，苔花半湿玉鳞寒。浮丘不醒春如梦，醉墨犹随露未干。我欲留题寄陈迹，桑田未尔遽飞翰。”“仙客浮云似野心，偶经亭上一登临。飞扬已散瑶池影，寂历空怀石室音。捧日有情曾绚彩，巢松无分只沾襟。君归应有招兰赋，鹤唳猿啼正满林。”山之南麓为福顶山。有古灵庙。城西之山，出迎仙门里许，为大梦山，山麓有庵。其下有方池焉，元时有隐者居此，镵曰墨池，西南有平章池，元陈友定别业。一曰西陂。明郭波《泛舟西陂》诗：“古池六月官城西，霖雨既过水拍堤。云光十里浸楼阁，烟波一望囗玻璃。玻璃远接岩峦色，深沉黑北蛟龙宅。此地曾经住贵臣，今当何处来仙客。碧山金马下殊方，囗台冰月相辉光。少微星高南斗傍，野夫傍玉蒹葭苍。主人好事非一日，吾辈亦岂偶然集。抱囗汤浆村醪香，开箧授衣涧香袭。落日兰舟未拟回，中波箫鼓隔山隈。荷水欲语怜歌唱，菱叶散乱还去采。风定波光湛不流，舟回潭影复悠悠。万木澄阴群鸟下，半轮月出东山头。我闻东山之游恣携妓，习家池馆山公醉。旷达终为贤者累，兹游俯仰真无愧。”迤北为贵安山今为丛冢。有井，曰贵安井，其在西湖中者，曰孤山。旧有宛在堂，后改湖心亭，今为蒹葭亭。汝舟《宛在堂》诗：“城外西湖烟雾光，孤山宛在水中央。门开独树悬青磴，迳绕千花上碧堂。兰艇桂桡操自稳，药房荷榻卧偏长。秋波不隔寻真路，乘兴须君到隐乡。”
由迎仙门过桥折而南为高峰有庵。其西有陆庄园，宋陆蕴与弟藻别业，今圯。明王偁《过南郊陆氏山池》诗：“淡淡牵银藻，娟娟种玉莲。谁开照胆镜，中有洗心泉。萍散山流影，云收月坠天。愿随鸥鹭侣，薄暮宿寒烟。”平田突起者为凰山，一曰黄山，南为西禅山，一曰怡山，仙人王霸所居也。有寺。
西湖之西曰凤凰山有香岩寺。西为清泉山、有林之奇墓。黄山、末山，皆在平田中。清泉之支曰高安山，其巅有石，西有岭，曰祭酒岭。五代闽时，光州湛温者事王延翰，官御史大夫、国子祭酒，建州刺史王延禀遣使，延翰命温饯且鸩之。温恐延禀兄弟从此有隙，遂自饮以死。闽人哀之，葬于此地，遂以名山。过洪山桥，有岭，曰东岐岭，[6SS]有庙。枕江曰妙峰山有寺。明林炫诗：“洪塘江上妙高峰，古刹栖云紫翠重。岩石驱车时拂燕，松萝把酒忽闻钟。天边有客曾骑凤，海畔何人是卧龙。十七年前联句在，山楼如梦叹萍踪。”曰金山江浒小阜有塔、有庵。
旗山在郡城西之江北，逶迤欹侧，其形若旗，与鼓山东西遥相望也。[6SS]郭璞迁州记云：“右旗左鼓，全闽二绝。”其巅有仙人石，下有勾漏里，溪流绕其前，与岘江合，曰锦溪。山之南麓曰太平山，亦曰北屿；渡合山桥有炉峰焉，脉自白鹤山来，屹立於阛阓之间，称南屿。而江水贯穿於二屿者，称岘山，亦称水西。明郑善夫《游水西》诗：“共有烟霞想，言过西水浔。薜萝迷远近，鱼鸟入高深。花气含风满，山堂负郭阴。燕游忘主客，谁赋越乡吟。”
白鹤山在旗山之南，一名仙宗山，其山多松，萦纡十数里，白鹤巢然，涧流泠泠有声，每与鹤鸣相应。
象山在旗山之西，蹲伏如象，山顶外抱中夷，有泉，曰观音泉，其傍有寻山、苏岐山，皆滨浯江。
崎头山在象山东，上有仙人石，下横长江，曰浯江。山半俯瞰清流，有矶石临水，曰醉鱼；又有石下悬于浯江，曰悬钟。
龙湖山在崎头山之西，俗名土牛。与古灵隔江对崎，其下有温泉，其傍有小台山，过此为永福界。
屿头山去城七十里而近，又曰花屿，周围者六桥焉。其西有芝田山、斗门山、赤塘山，又有凤山、龙台山、华棣山，与赤塘并峙，有屿曰月屿、董屿、环屿。
石门山在赤塘西，二山对峙，中贯清溪，望之如门，其傍小阜曰超山[6SS]有寺。又西为龙潭山，山下有潭，龙居之，岁旱祷雨，以磁瓶涂蜡于口，下则有无得水则雨候，潭中群鱼游泳，无敢捕之者。有灵石四，若龟蛇剑印者，溪源之水出焉。有溪源宫。明林世璧诗：“褰裳涉乱流，锦石混沙稠。一径松阴合，孤村庙貌幽。溪声晴带雨，月色晚当楼。彷佛闻笙鹤，宵来度十州。”陈椿诗：“逶逦寻仙路，清溪隐洞门。桃花遥辨谷，流水曲通村。绕树迷黄蝶，攀条坠白猿。人疑河上老，地是武陵源。几处闻鸡犬，多年长子孙。种麻生事熟，钻燧古风存。濡沫鱼偏乐，飞翻鸟欲言。花边占甲子，木末候朝昏。天远鸾骖度，风高鹤吹喧。丹梯何GFAB8GFAB9，石窦自潺湲。瑶草芳堪掇，明霞秀可飧。魂应依窟宅，梦已谢丘樊。灵境长如此，蓬心那可论。愿言投秘要，服食永无谖。”
龙台山与赤塘山对峙，即侯官市。其西为竹崎，为唐举山，上有圆通阁，祀马仙。其傍山曰南山，曰云顶，曰下崎，缘亘数里，界於闽清。
自贵安山折而北为象山、佛国山、保福山、有保福寺，南为郡厉坛。火烽山、梅亭山、有郑善夫墓。群鹿山，有泉曰鹿乳泉，又北为文山，宋隐士郑育居之。万安桥。
由万安桥折而西为通谷山，一曰桃源，有笏石奇峰、仙冠石、紫岩亭、高洁台、一线天、六华岩诸胜，宋潘牥未第时居此。有井曰桃源井。亢旱不竭，图经云：“桃源井半，将军石半。”又西为灵光山，旧有灵光寺。有桥曰灵光桥，溪曰桐溪，俗呼桐口。滨于岊江、石岊山，其山秀拔，其石高广坦平，旧志载“石岁觉增长”，今失其处。有越王亭。[6SS]今废。宋朱熹《石岊馆》诗二首：“春日江东注，我行溯其波。扬帆指西澨，两岸青山多。青山自逶迤，飞石空嵯峨。绿树生其间，幽鸟鸣相和。搴蓬骋遐驰，击楫成浩歌。独语无人晤，兹怀竟如何?”“停骖石岊馆，解缆清江滨。中流棹歌发，天风水生鳞。名都固多才，我来友其人。兹焉同舟济，讵上胡越亲。相期岂今夕，岁晚无缁磷。”其驿曰芋原。由芋原而西为沙溪山，为葛岐，俗名蟛蜞。为灵峰，有寺，今废。有洲，曰甘蔗洲。有马仙宫。又西为五奇仙山，有五石秀耸，相传有仙居之；山下有镇国寺，今废。为永隆庵山，其峰曰玉几峰。[6SS]有寺，今废。又迤西为雪峰。
雪峰去城一百八十里，高四十里，蟠据四邑。侯官、罗源、古田、闽清。其山旧名象骨峰，夏有积雪。有崇圣禅寺，唐乾符间建。有凤凰冈、乌石岭、应潮泉、在山巅，水才几尺，浅深盈涸，与潮相应，相传为海眼。鳌山阁初，真觉与钦山、岩头客澧州，同假鳌山邸，夜坐不寐。钦山诘之，真觉曰：“心未稳在。”令吐露襟次，因谓之曰：“从门入者，不是佳珍，丈夫须当盖天盖地。”真觉廓然一悟，后以名其阁，盖识成道之由也。枯木庵外嵌中朽，僧义存趺坐其间，今犹宛然。留香台，有僧败絮百结，秽不可近，众逐之，独邻僧相留。既去数里，谓：“荷君意勤，适留香相报。”比还，所坐处异香袭人，经时不歇。又有乘云台，[6SS]僧希运与二僧同登，转盻之间，其僧忽腾云而去，运呀然视之，既而，曰：“早知能然，当为斫其胫。”无字碑、古颂云：“一片如屏紫翠间，风吹日炙藓花斑。莫言个里无文字，要在高人着眼看。”难提塔、龙纪元年，真觉预造葬所。望州亭、卧云台、鞭斗石、文殊台、白云台、蘸月池、旧有古杉，乃闽王与真觉手植。今真觉者直上参天，闽王者樛而逮地，皆数十围。汤泉、水磨、虎迹石、万松关、罗汉岩、化城亭，皆奇胜。明叶向高诗：“招提开宝地，振锡自何年?绣花围苍藓，虚廓响瀑泉。布金人已去，说法树空传。辛苦催租吏，豪门半寺田。”有潭，曰丰泽潭。其傍诸山，曰丁山，曰松岭、曰双髻峰，小箬溪之水出焉。下有汤院，石在土中，闽人掘取供玩。其麓有温泉。宋僧可遵尝作偈：“直待众生尘垢尽，我方清泠混常流。”苏轼赏之。宋李纲《温泉》诗二首：“温冷泉源各自流，天教施浴雪峰陬。众生尘垢何时尽，日日人间几度秋?”“玉池金屋浴兰芳，千古华清第一汤。何似此泉浇病叟，不妨更入荔枝乡。”又西南曰梅埔山，下有钟潭，旧志：“潭水有钟，莫知年代。唐贞元中，僧惟亮欲取之，见蛟龙出没，遂不敢近。”其木多梅，梅溪之水出焉。又西为小箬，界于古田。
城北之山出严胜门五里，为铜盘山、有大铜盘、小铜盘。竹柄山、螺峰山、有院，今废。马鞍山，其傍有大鹏山，翩联高耸，如飞鹏展翼。北连五峰，其东则方山之巅也。迤北为杜坞岭、程田山、西室山，与沙溪联络，秀拔千仞。杜坞之西曰拜郊山，闽越王燔柴处也，其上有坛址。
自严胜门迤东为龙腰山，即越王山之半蟠城外者，有苔井。其北五峰山，为府社稷坛。又北曰义井，曰升山，其峰曰飞来峰，有玄沙寺，其上有灵岩寺。相传，越王勾践时，自会稽飞来者，唐天宝中，任放升举于此，陶隐居登真注云“晋太康中任敦，未知孰是。其巅有紫云台、任公台、洗药池，其西曰凤池山，有院，今废。山椒有池三四亩，五色鸟浴之，有泉，曰水帘。唐周朴《游升山》诗：“升山自古道飞来，此是神功莫浪猜。气色虽然离禹穴，峰峦犹自接天台。岩边枯树泉冲落，顶上浮云日照开。南望闽城尘世界，千秋万古卷浮埃。”元绛《凤池山》诗：“州人未识凤池山，朱毂时来此往还。四座杯盘在天上，满轩风雨落人间。千围古树排旌盖，百道飞泉响珮环。谁为霜绡图景象，翠微高处一衰颜。”曾巩《凤池山》诗：“经年闻说凤池山，蜡屐方偷半日闲。笑语客随朱阁上，醉醒身在白云间。溪桥野水清犹急，海岸轻寒去却还。为郡天涯亦潇洒，莫嗟流落鬓毛斑。”陈襄《和程大卿游升山》诗：“相逢不及荔枝期，况值千岩雪洒时。南国小棠偏去近，北山逋客独来迟。云中直上三清路，尘外都如一局棋。闻欲引泉添洗药，未应夺我凤凰池。”明陈亮《游升山》诗：“出自北郭门，村村好林薮。我行访精庵，自折度溪口。兰舆方济胜，拄杖还入手。幽深足探讨，十步停八九。飞甍近可睹，尚觉登顷久。乃知地位高，上可挹星斗。灵岩下窥瞰，众峰皆培土娄。千村绕城郭，百水争奔走。茫茫浩劫中，万象俱摧朽。名山自千古，半为空门有。吾师智力大，叱咤龙象吼。经行閟幽绝，为我门户牗。未论清净理，且进醍醐酒。居然物外心，解脱超尘垢。明晨下烟阁，怅望空回首。”袁表《登升山》诗：“探奇望碧岑，选胜到双林。野烧千山暮，樵歌一迳深。春回祇树绿，云带石堂阴。归路缘溪水，泠泠清我心。”又北为九峰山，有寺。有岭，曰长箕岭，一名桃枝。宋黄幹《桃枝岭》诗：“大溪章溪溪水清，上寮下寮山路平。三山屹立相犄角，百里连亘如长城。仰干云霄不盈尺，俯视天高浮寸碧。闲云吞吐溢涧谷，飞泉喷洒下石壁。中有一山名芙蓉，端冕正色群山空。望之可敬不可慢，僧言直与衡岳同。坡陁突兀作云洞，虎豹蹲踞栖鸾凤。闻道前朝开辟日，曾住浮图几千众。我来已作五日行，皇天一雨复一晴。穷林杳霭非人世，手接群仙朝玉京。晓来更向山前去，忽到山翁栖隐处。却忆桃源洞里人，日出烟销忘旧路。”有石，曰龙迹。又西北，曰梧桐岭。下多甘蔗。
出井楼门迤西五里为龙卧山，有三石如品字，名品石，岩石圆而耸，叩之则诸山响应，又名应石，有安国寺，今废。有笺经台、祥符四年，僧可度笺楞严经于此。翠楚亭、泰定间，钱光弼改名，有石刻。遗爱亭，元绛尝游升山，憩此，因名。俱芜没。石上题刻甚众。宋程师孟与陈襄、刘彝、湛俞同游品石诗：“闻说林泉便访寻，平田一迳陟孤岑。松阴落处宜诸客，荔子生时直万金。尽放迟回官舍近，不妨闲坐石门深。四边稻熟征租了，稍惬微官出郭心。”明高濲诗：“天开翠楚卧云根，品字中分石是门。莫向此中留篆刻，古来名氏蚀苔痕。”其北为浮仓山，相传闽越王积谷所也。[6SS]晋太康中，凿东湖，山在湖心，上平下方，若仓然，故名。东北为东室山，为战坂。五代晋开运中，南唐兵与李仁达鏖战于此，故名，草中尚有营垒址。战坂之西为陶灶。闽王审知筑南北夹城陶砖于此。
莲花山去城二十里而近。山形上锐下圆，若菡萏然，郡之主山也。其山高峻，南凭二阜，土色深红，其光烨然，曰胭脂山。相传闽王有女葬此，洗胭脂粉注积，其傍有闽王审知墓。
芙蓉山去城六十里而遥。山形秀丽若芙蓉。有寺，今废。别麓有洞，曰灵洞岩。秉烛入之，乍隘乍广，萦纡可数里许。绀乳时滴，阴气逼人，火色青闪。五代僧义存开山堂，可容百人，有石床、石鼓、石盆。明林鸿《夜宿芙蓉峰》诗：“香刹瞰林丘，逢僧信宿留。风帘乘月卷，露簟犯凉收。宿鸟微喧曙，明河澹泻秋。一经空寂境，人世漫沉忧。”。
寿山与芙蓉、九峰二山对峙。有广应院，今废。山多美石，莹洁可为研，柔而易攻，大者一二尺许，盖珉云。距山十数里，有五花石坑。石有五色，惟艾绿难得。宋黄幹《寿山》诗：“石为文多招斧凿，寺因烧野转荧煌。世间荣辱不足较，日暮天寒山路长。”又北为黄岩峰，有瀑布，高百余丈，声闻里许。其巅有仙井焉，有院，今废。有石曰盘石。俗曰彭石。
由井楼门直北五里为涧田山、崎山、龙窟山，有冈曰鹤心峦。又北有岭，曰北岭，高千余仞，北达连江，有溪，曰宦溪，曰任溪。又北三十里曰汤岭。

[book_title]卷之五
舆地志五
山川(下)
古田县
古田之山，翠屏峙于县北，其形若屏，邑之主山也。其南为醴酬山，甘泉出焉；又为仙亭山，其下有醴泉道院，元时建。元项道人炼丹于此。其傍曰月山、形如半月，故名。明高棅诗：“群峰多献奇，一峰状如月。半影出险崖，四时挂天阙；松萝映空构，岩屋通幽绝。游子爱清辉，逍遥步林樾”。古城山、花山。
龟山在县东，山形如龟，有洞曰蓝洞。东有岭，曰金仙岭，石磴盘曲，上有金仙宫，登之可以望远，盖邑之胜概云。其左重峦叠巘，一峰突出，曰文峰，有石曰磨剑石，[6SS]在鸣石滩下，谶云：“磨剑石平，上出公卿。”宋令刘元亮命工铲之，刻字曰：“剑石已平，公卿出焉。”亭曰涵碧亭。宋景德中建，又改名平沙堂，今废。又东北为牛头岭，宋时有寺。最高而远。东南水口，隔溪有山，曰小武当山，迤西道周，有岭曰塔岭。
五华山在县西南，五峰连峙，峭拔千仞，亦名大仙山，上有仙楼道院，又曰大佛岭。宋县令李堪诗：“寻源探云霞，中有金仙家。绮疏晃飞翚，雕栏灿朱华；珍禽栖不群，灵泉流无涯。晴旭起风篁，空香送天花；春雷会法鼓，寒烟聚海茶。奇峰峭如削，芳树一何嘉；且将翠阁齐，绝与红尘赊。终然谢朝绂，此地营丹砂。”明张以宁诗：“大佛岭尽小石来，黑崖削铁悬崔嵬。泉翻石根六月雪，雨化石路千年苔。我行忽落青山外，白云四望茫如海。黛痕三点见蓬莱，明星玉女遥相待。九华天姥昔见之，人间有山无此奇。平生酷恨李太白，不到闽山独欠诗。”又西南百里，与延平界者，曰清风岭。
北台山在县西里许。山下有祠。又西为黄蘗山，其山多桃，有桃坞、桃湖、桃溪、桃洲。宋县令许当《桃溪》诗：“桃溪一何清?想系武陵水。所爱春风时，灼灼花数里；渔舫日去来，无人识归止。安知历幽源，不遇神仙子。金园敞山阿，翛然隔尘埃；晨夕钟梵音，飒沓五云外。空花无尽香，大乘有真谛。簿领得余闲，徙倚青莲地。”明王偁诗：“清清一带绯桃花，春来水上流胡麻。东风寻源信遥棹，云中远见仙人家。于兹水木相含景，袅袅松杉乱天影。小鸟林壑众籁鸣，巾舃飞来片云冷。二三老翁住东陂，薜衣霜叶垂两眉。自言入出岁已久，不知世上今何时。传闻有客囗惊喜，共荐清泉饭松子。烟林雾篠不逢人，碧草落花应满地。问予何事在尘寰，那似山中日月闲。乍逢灵境真堪悦，区缘未谢还成别。别后重来定几时，梦绕溪边绿萝月。”其傍山曰五花山，西曰九龙山。九峰削立，中有大石，扣之有声。
极乐山在县西北有寺。其后有岩，曰仙岩，岩空若室，中有马仙小像。又曰伏虎岩有伏虎庵。又北为凤翀峰，尖秀异常。宋苏大璋诗：“早起联镳上翠微，瞰虚历级步嵚山欹。昔闻华顶莲生藕，今见南山菊满篱。纵眼横看天地阔，壮怀惟有鬼神知。安期引我丹霄路，十里云烟特地披。”为天宫岭，为覆舟岭，俗名福全。为石崎岭。有洲曰桃洲。直北百里许，有岩曰天平岩，有洞，龙居之。
鼓山在县东百里许，旗山在其西。县有两旗山，一在崇礼里，一在杉洋。马山，在旗鼓之间。正南午位，故名。其北为杉洋，其山多竹，可为楮。东北为宝泉山，有石龟。眼口俱长二尺，广八九尺，人登其上则微动。其它诸山，曰幽岩峰，有寺，寺后有巨石，晋天福五年，一夕为雷所击，裂成品字，又名雷峰。曰麟峰，曰象峰，曰豸峰，曰大夫峰。中丞皇臣光茔，故名。
闽清县
闽清之山，台山在县西南，其势平衍，其麓有龙江书院。祀陈祥道及其弟旸，颠有石塔。其南为钟南山，上有岩曰盘谷，旧传有二人裹粮入山，憩草屋下，忽一人自外至，袖中出芋数枚，拨落叶煨以相啖。迟明，遂失其处，但见木叶盈尺，题诗其上云：“偶与云水会，不与云水通。云散水流后，杳然天地空。”下有度仙桥，旧传黄天谷访徐葛二子于此。其左为芹山，有道院。白玉蟾炼丹处也，又西曰名山。[6SS]逸人薛丕居之，或传其仙去。
凤凰山在县东北，展两翼如凤然。宋陈祥道居其下，乡人名其岩曰起傅。其傍曰石竹山、有灵坛。猴山。又东为钟湖山，下有钟潭，蛟龙出没，人不敢近。其东有湖，泥如浦溆，环生芦荻，旧传其水应海潮盈缩，岁旱，邑人祷雨于此。
留钱山在县西南。唐乾符间，天雨钱，声铮铮然，及旦视之，以亿万计，树木皆折。迤西为大帽山、其巅时有鼓声，云覆其上，祷雨辄应。石屋山、巅有石屋并棋局，相传有仙居之。龙都岩、高数百尺，常有云气，或闻仙乐之音。乌石岩、最高，登其巅，邑诸山皆俯视之，唐薛秘监行祠在焉。朱顶山、唐乾符中，有池锡家，天雨钱数万，夜梦人送铁锁至，旦果得。后有鹤盘旋山间，下于囗际，因号其山曰朱顶，林曰白鹤，至今子孙家焉。白面山，有岩屹立，其色白，望之隐隐如人面。有温泉焉。又县东北贺恩里亦有温泉可浴谷。
鼎峰山在县西，梅溪环流其下，有岩曰双岩，下有龙潜焉，有龙门庵。宋邑人林正卿诛茅构庵，为祈祷游眺之所。宋黄幹为记：“度地居民，为城邑，为乡井。其居之安，其生齿阜以蕃，则其山川融结，磅礴深厚，宛委回复，必有可观者。盖人禀阴阳以生，川流山峙，阴阳之大者，其刚柔、厚薄、盈虚、聚散，宜悉相似也。吾友林正卿所居之乡，山曰鼎峰，水曰梅溪。鼎峰之上，折为二支，东西迭起，仰而相向，俯而相就，卒而交互以相人。梅溪之水，沿山而流，若往而复，若低而触，若停而蓄，莫知其所自出，如是者十余里，然后耸为双岩，泻为三滩。崖东滩驶，嵂崒澎湃，露怪呈奇，不可名状。顾而乐之，于崖之东结茅为庵，名以龙门，而属其友黄幹记之。幹未尝至其乡，独尝与其士友游，大抵洁廉峭峻，好义而喜文，则山川之气实使然也。人固囿于气，当有以充之，不然，樵渔耕贩，往来其间者，相踵也，于我何有焉?今正卿能与其乡人徜徉盘礴而讲其所闻于师友者，以充其所禀之气，庶乎博硕宏伟而无负于兹土之胜矣。嘉定三年七月朔日记。”其西曰禋峰，北通尤溪，有柽焉，根分而枝合，虽盛夏，荫者忘暑，鹳鹤栖鸣其间无数。其他诸山，曰白云山，有仙峰巨石；[6SS]有寺。曰玉台山旧时有杨姓者炼真于此，乡人筑台祀之。台傍有井，中产蜥蜴，祷雨数应。有石鼓；叩之辄鸣。曰偃草山，相传宋绍兴间，邑人张圣者为白云寺头陀，尝因饭牛，见仙人围棋山巅，亟往视之，仙已去，追之不及，遂仆于地，车袞而下，复车袞而上，所经草尽偃，铲去复生。有石曰佛迹，在昙溪傍有巨人迹。曰龙爪，在县西十二都，其石穹然，下为澄潭，紫云时见，相传祷雨时，有龙悬一足石上，大雨随至，立祠祀之，匾曰“紫云堂。”又有仙人坐化石，在演溪中，宋张圣坐化处，见《仙释传》。傍有潭曰九龙潭。[6SS]游鱼千百为群，虽潦溢不散，乡人多祀之，不敢捕。
长乐县
长乐，环城内外皆山也。其北曰六平山，蜿蜒有六曲焉，明王恭《六平峰》歌：“海上群峰屹相向，六平秀出群峰上。绝巘飞泉挂薜萝，遥天落日开平嶂；华顶云归见大荒，鸿蒙元气带沧桑；清辉迢递近观德，空翠依微接太常；百里人家花外静，数椽僧舍竹边凉；石林萝径行人少，药院茅亭绝纷扰；远涧秋声鹤梦寒，遥岩夜月猿声小。黉宫才子日登临，踏阁攀桂契赏清；兴来挥洒兰亭笔，柿叶淋漓醉墨深。谷口骊驹动行色，送君远赴金门客；功成早赋归去来，重拂横琴苔上石。”傍二山曰四明，曰石台，其峰曰松石，有天王寺。有天王阁、流枕轩、望江亭、乐寿堂。宋蒋之奇《松石峰》诗：“晚向津亭泊画船，忽闻佳处在云烟。松根化作千年石，山寺蒸为一涧泉。祖意共看亭下柏，禅交同结社中莲。明朝舆笋还跻岭，聊借僧房一觉眠。”陈传《望江亭》诗。：“山霭峨峨江岸深，望余亭影落江心。无风万里磨平玉，有月千波漾碎金。思远解邀无已句，流清宜写不齐琴。仙槎一棹惊秋晚，此去银河尚几寻。”县令萧竑诗。：“沧波水上岭崔嵬，中有幽亭向水开。草色直连天色远，风声长送浪声来；云收山脚鸡园见，潮满航头钓艇回。咫尺市廛尘不到，槛前幽鸟自毰毸。”
金鸡山又北曰首石山，其巅巨石岿然，高二十余丈，广数十步。中有泉穴，四顾见水；有石曰白鹿石。又有龟息山。亦在县北。
县南之山曰鳌头山，其形若鳌，县之案山也，曰南山，宋孝子邹异庐墓于此，有芝草甘露。其西曰登高山。南山之南五峰并峙，曰五马山；三峰并峙，曰三峰山。有寺。
县东南之山曰董峰山，仙人董奉居之，《一统志》云：“上常有神裸身散发，见之者必获福。又谓之‘福山’。”其岩曰董岩。明林鸿《董峰》诗：“吾尝慕康乐，爱入名山游。名山不易得，何必谈瀛洲。董峰高峨峨，仙子居上头。白鹤去不返，黄茅翳月丘。下接渤澥流，上接白云浮。阴壁耀海日，寒囗山猕猴。幽寻岂不远，逸兴随去留。仙人未可期，空山春复秋。”董峰之西有哈山，山总一石，居民多依其下。有定山，其峰曰龟峰，岩曰清公岩；僧智清寓此，故名。有柯林山，其峰曰紫微，有白龙潭，又一峰对峙，曰翠微。其傍山曰纱帽山，曰福州里山。蛤山之傍有屿，曰赤屿，曰蛤屿。
龙泉山在县东南，中有五峰，曰卧牛，曰仙冠，曰品石，曰云梯，曰莲花。其麓有巨石，朱熹勒曰：“朝阳”。又有乌石勒“魁龙”二字。南连福湖山，其峰曰狮子峰，石曰云梯。朱文公亦勒有“魁龙”字。其傍山曰石马，曰桃坑，迤南曰阮山，曰鼎峰山，曰柏山。有当阳寺，寺后有钓鳌石。宋苏舜元《钓鳌石》诗：“未穷双佛刹，先到一渔家。山雨已残叶，溪风犹浴花。汲泉沙脉动，敲火石痕斜。应是任公子，竹间曾煮茶。”有洞曰归愚洞，潭曰搏纱，曰破石。尝有女汲水，为蛟所吞，忽雷击石破，蛟死而女尸见，故名。
灵峰山在县东南五十里而遥，其山灵胜，有曾公岩、香炉峰、狮子石、归云洞、佛祖岩、罗汉台。有灵峰寺。其麓曰龙龛山，里人尝见龙乘云，故名。一曰天池山。上有石池，故名。宋朝奉陈毅《归云洞》诗：“云道无心亦爱山。雨余时向此中还。而今天下焦枯甚，只巩飞龙未放闲。”明高棅《游灵峰怀王恭》诗：“火云炎气横太清，客行愁作升天行。侧闻龙龛有绝境，清凉可以清心情。招邀结佩贤豪客，采秀探奇人灵宅。径转香云静影空，溪回定水惊湍寂。登高壮观大海东，扶桑树色摇空蒙。蓬莱一勺几深浅，万劫此地开禅宫。玩况兴转逸，飞身凌紫烟。上攀香炉最高顶，下闻水乐鸣三天。三天诸品同清净，兀坐安禅了真性。蛟龙壁动心魂惊，应是我友旧题咏。我友如今在玉堂，雄词逸翰生辉光。旧游几处空陈迹，别梦三时绕故乡。而我辞山笑迟暮，暂息尘机得玄度。支公不遇且衔杯，大醉题诗下山去。”其西曰凤凰山。形如凤凰。
屏山在县东南四十里，其高与天池埒，有五鲤石焉，其麓曰豸山，有石门。[6SS]可憩百人，下有石如船，俗名石船。又有一石，上刻陈令津字。迤西为莲花山，山皆叠石，若菡萏初开也。
海宾之山曰御国山夷船入贡者必视此山为准。洪武五年，驸马汪原过此，勒“云山天海”于石，俗呼“牛首山”。曰钟门山，在海中，昔有僧自广南载钟泛海而还，舟没钟沉于此，故名。曰壶井山。有井在山陲，如壶焉，潮退复淡，潮涨则咸。迤东曰圣娘山，曰冠峰山，曰仙山，曰五云山，曰蓝田山，曰斜头山，曰牛山，曰鼓角山，曰鸿山。其峰曰冠屿，平洋突起，有巨石高数丈，宋尚书张镇勒“龙首”二字。曰龙翔，亦名豹变石。曰鳌顶，曰双髻，曰魁岭，曰文笔，曰龙角，曰鹤。有石窟贮水，虽旱不竭，鸦常浴之，又曰鸦池。岭曰榕岭，[6SS]即沙岭。曰登贤岭，曰卓岭，有报恩寺，寿亭侯鄂国公祠。曰魁岭，曰半岭，曰孝义岭。海中有石对峙，曰王母礁。宋季杨妃偕弟亮节负益王、广王航海经此，后人想之，故名。西礁有二石如帆樯，人呼为双帆石。
县东之山曰芝山，其间有二潭焉，曰白龙，曰祥云。相传有二龙从演江起，白者归山阳为白龙潭，黑者归山阴为祥云潭，尝有人获卵于其侧，大如斗云。又东曰炉烟山，常出云若炉烟焉；曰周山。又东曰棋山。上有石台，相传二仙奕棋于此。又东北漈海曰广石，有越王禁石。产海错，闽王审知禁民私取，故名。
县东北之山曰越王山，其山高耸，周围三十里。越王勾践七世孙无疆与楚战不利，族徙居焉，其傍曰灵山，有寺。有岭曰古烂，曰从龙；东曰筹岩，明王恭《筹峰歌》：“海上群峰一峰别，群山向下如丘垤。云开华顶见琉球，天尽沧波带吴越。元气鸿蒙湿不飞，凉霜五月袭人衣。迥临飞鸟空青外，始识筹峰天下稀。石林阴洞何冥密，万籁天声散秋色。南涧飞泉鹤梦清，太阴积雨龙漦白。我闻伸蒙子，云卧清晖里，一旦金马门，名高此山水。忆昨伸蒙骂贼时，悠悠往事亦堪悲。支离一代忠臣义，感激千秋达士知。郎官作县先名节，独访遗迹吊前哲。载酒惟浇石上苔，回鞭不醉山中月。东山歌酒兰亭笔，疏散当年竟何益。愿君遗爱比桐乡，功名记在筹峰石。”山有石室，唐水部林慎思读书处也；有德成岩，朱熹谓慎思德成于此，故名。明王恭《德成精舍》诗：“春风扶醉上岩阿，磐石苍苍覆绿萝。野服不教山鸟怪，仙游偏爱白云过。骂巢事往人何在?续孟书存世未磨。惆怅空堂翠微里，断犭员啼起夕阳多。”又有晦翁岩，岩下有石门洞；宋乾道中，里人刘砥、刘砺筑精舍于此。朱熹避学禁来此，二刘师事之，大书“读书处”三字，勒于石，后人因名其岩云，俗呼“三宝岩”。明陈亮《三宝岩》诗：“洞门壁立与云平，此日登临万古情。野鸟向人如有意，山花随雨落无声。仙坛草没春光晚，客枕钟残晓梦清。此地由来可招隐，欲从林下解尘缨。”郑善夫诗：“筹峰西下枫林稀，岩阁千盘平翠微。云踪不见朱夫子，尸祝能候刘布衣。”有峰曰雁峰，[6SS]明陈钰《雁峰》诗：“平地三峰起，凌虚一气齐。云间星斗近，鸟外海天低。秀地连孤嶂，清晖落大堤。岭分磐石北，水绕太常西。乔木森森出，寒猿故故啼。兴来乘白鹤，吟罢驻青藜。风物今犹盛，才名屡昔题。郎官公暇日，双舄上支梯。”曰金峰。广石江上，山有胜迹者六焉，曰六奇。山有潭曰石鼓，其水淡，潮不能杂。湖中小阜曰蟹山。迤北曰太常山，左按筹岩，右连石首，其高为群山所宗，故名也。宋董渊《太常山》诗：“势凌筹谷接苍苍，十二交龙绣作裳。虎豹关中千树色，凤凰池上万花香。白云路隔青云暮，玉涧泉通玉涧凉。圣代君臣忻际会，安知盘石镇无疆。”太常之阳有岭曰风门，风日夜不绝声焉，其阴有岭曰浮崎岭；有三十六湾，接闽县界，曰提麻岭，曰潭头岭，曰香炉岭。
县西南之山曰岱边山，巅有巨石十余丈，有泉清冽，旱祷辄应。其下宋秘监陈宋霖故宅也。有岭曰泻水岭、吴宰岭。宋知县吴节家其下，故名。其傍山曰半占山，戏崎山、翁山、嵩山。其南为牛垄山，最高且远，四面小山环抱，中有田百余亩。又南为三山、屏风山、郎官山、界连福清。七岩山、溪湄山；溪湄十美，有幞头石、笔架山、宝山云、珠湖月、文笔峰、石涧泉、龙津钓、马岭樵、南阳畊、西仑牧。有岭曰石尤。迤东有石牛山、中有月窟池。瓢窟山、有潭，四时不竭。天马山、有槐峰、狮崙山。白岩山、有白云洞。岚乾山。有桃源洞三台石。
县西滨江，无山。西北有龙台山，上有石台，宋绍兴间，龙爪树腾空而去，故名。
连江县
连江之山，龙漈山在其北，冈峦如龙，有水夹涧而下，有寺。有潭曰五峰潭。其西曰西山，宋李弥逊归隐处也。又北为龙卧山，为湖山，有古道场，相传仙炉飞置其上，邑人立宫祠之。其麓有筠溪钓台。筠溪，弥逊之号也。有岭，有矮岭。上有三亭，以憩行者。
覆金山在县东南，巅有巨石如覆，其峰曰南乾，有仙人棋盘石并足迹。曰北乾，有巨石不着苔，形如纱帽。曰矩庚，相传矩、庚二仙居之。曰金鳌。形如巨鳌。南峰之麓有石双峙，道出其中，曰石门。有寺。巨石相倚，其中深遂，曰玉华洞。又有玉人峰、有石圆如鼓，击之有声。半月池、以形似名。清阴洞、巨石合峙，其下平广，可坐数十人，上有佳木阴翳，故名。斗牛石、两石相对，如牛头然。石鱼涧，涧傍有石如鱼。五台石。有五石高平如台。宋龚况《石门》诗：“岫晃贴松低，羽人来未归。苔深锁春色，又放晓云飞。”又《玉华洞》诗：“石壁古苔依，夹门双香枝。山阴人罕到，长认鹤声归。”又《玉人峰》诗：“霞缀衣红浅，烟妆黛髻匀。无言山色里，几度野梅春。”大坪岭其前，其傍曰金鸡山，有屿曰梅屿，有岭曰连江岭，曰东峰岭，有峰曰兑峰。
云居山在县北，有寺。巅有石塔，塔傍有云居堂，[6SS]堂前有石如壁，金华赵崇代刻“天上云居，人间仙景”八字。又有仙人足石，长二尺许，有蛤蚌附其上。龟石、莲花石。状若莲花，轻摇则动，力撼则不动。西麓有净居庵，与云居对峙，为东岱山。又北为香炉山，有仙坛焉，《九域志》云：“邑人章寿学道，于此得仙。”又《云笈七签》云：“为第七十一福地，谢真人居之。”其峰曰章仙峰，有磨剑石，炼丹井，扫坛竹，石棋盘，又有童井[6SS]深仅尺许，不溢不涸。相传有青衣童子拔草取水，乘云登香炉峰而去，故名。及仙人迹。[6SS]宋郑鉴《炉山》诗：“峙立交辉紫翠间，疏廉半卷镇长闲。神仙似有祈年术，一缕青烟起博山。”又东北为九龙山，一曰荻芦山，下有九龙山。秦时望气者以为有异，凿其脊、得芦根数丈，断之有血焉。其傍曰龟鱼山、马鼻山、定岐山、福斗山、俗呼熨斗。玉楼山。有岭曰透岭，有屿曰鹤屿、后屿。有石曰髻美石。又有马鞍山、峨鼻山相次，东际于海；三德山峙于海门。又东北大海中曰上竿塘山、有竹扈、湖尾等六澳。下竿塘山。有曰沙镜港等七澳，居民皆以渔为业。洪武二十年徙其民于县，二山遂墟。
玉泉山在县西里许，有寺。有清泉，山名唐天宝中所赐也。有玉泉岩、灵羊洞、仙桃岩、推秀堂、清涧阁、明月轩、流杯亭。其北为凤凰山、文笔山、张旗山、文殊山、白岩山。其间有岭，曰陀岭，俗呼台市。曰白莲、曰俞裴，汤岭之温泉出焉。有岩曰洄口，曰宝华。
东坂山、一曰东坡。紫霞山、罗汉山，皆县东北。迤西为降虎峰，[6SS]相传有虎中箭，至僧法诠庵前，若有所诉，诠为去箭，数日疮愈，复来，遂相驯狎，因以名峰。有虎跑泉。[6SS]有宝林寺，泉在寺内。宋李弥逊诗：“唤起田翁趁晓耕，香云已带泻檐声。如何乞得摩空手，为挽天河洗甲兵。”林皋诗：“宝炉香稳绕松筠，遐想遗踪二百春。幽石移时雷电掣，孤峰坐处虎狼驯。”又有古洞峰，有岩曰紫岩，曰白岩，有石曰雷移石，有岭曰三望岭。
罗源县
罗源之山，群山峙其北，可二百步，左隅为文殊山，邑宰林榷尝梦岩中电光四起，明晨往视，见石罅中有文殊像，遂构殿居之，故名。有洞曰章突洞，有石刻。相传章寿炼丹之所也；印屿浮其东。迤北曰尖山，有王家林岭，岭下有棋枰石。相传仙人奕此。又东曰南华洞，宋林迥居之。迥字子山，为金华簿，归隐于此，建风月堂，左有天池窝，右有锦绣谷。宋陈襄《寄题林迥南华洞》诗：“梅岭峰前习隐亭，拂衣聊此玩真经。四时花木锦绣谷，千里江山水墨屏；猿鹤只悉空北岳，鹍鹏终待化南溟。知君不是荣轩冕，未忍锵锵去帝庭。”又东为凤山，左为下梅岭，右为上梅岭，又有屿曰鲫鱼屿。
莲花山在县南，有圣水岩。旧有寺井水，云可愈疾。元陈高记略：“罗源负山而邑，县治左有莲花山，不甚高大，而多清泉怪石。予道经邑，闽省左司郎中葛君、理问王君，要与同游。始上山百步，至圣水寺，中有鉴池。泉自池中出，石龙喷注池内，其声泠泠然。佛殿旁夹室，有白玉蟾题诗壁上，书大草字，颇雄伟。出寺，傍石径行二十步，至眠鹤亭，望连山重叠若屏障，市廛居室，历历在目中。自亭转行至寺后，有石室。室之中有金钟潭，其前有方池，池之畔为壶春亭。行稍倦，坐憩亭上，仰望见补陀峰，因上至峰所，大石岿然，下瞰空洞，有观音大士阁。自石壁而上可三十步，至龙虎岩，高广四五丈许，势如虎蹲龙蟠状，泉水自岩罅涓涓流出如缕，名曰仙源，大旱未尝竭。鉴池、金钟，方池，其源皆出于此。龙虎之上有笔砚峰，二石相并，其一立，色白；其一偃，色黑而上平。笔砚之间有仙迹，路险塞，莫能穷。大抵山水之可游者，多在辽远幽僻，好事者必裹粮以往。又多深窈峻拔，虽有心目之适，然其为劳也亦至矣，兹山去县治不过一里，无跻攀登陟之疲，而泉石幽雅，赏玩不厌，亦可谓奇绝也。时同来者六人：彭城葛良仲温，永嘉陈高子上、灵武王翰用文、沛郡朱希文仲纲、东莱太史玄子玄、安钟元子初。至正二十六年二月十八日记。又有奇石二，卓者如笔，平者如研，其高下临城市；其傍诸山为席帽山、罗汉山、罗汉之水出焉。其西南为金钟、铁嶂，有白塔寺。二山相连。又南为松崎山，与鹤屿江中对峙，有石曰仙人石。有仙人足迹，元泰定建亭其上，今废，石上刻“清赏”二字。明陈亮诗：“人烟三市近依县，盘石半空长出云。”
仙茅山在县东北。两山相连，曰大茅，曰小茅，相传徐登尝采茅根其上，有泥鼓、棋盘石。其巅有罗喜洞，多奇石，环者如垣，敞者如坛，级者如磴，洼者如盆。有泉无源，汲之不竭。北五里为洞宫山，其山发脉于武夷，高三百八十步。有神佬石。[6SS]旧记云：“昔有神佬，来自罗源，所践之迹，入于盘石。”其间有峰，曰童子峰，曰五马峰，有屿曰龟屿。
帘山在县东之濂澳，其石如帘，有十奇焉。石笋、仙人迹、感梦泉、山羊鼻、石虎、双石、通济桥，与帘山为十奇。其它诸山，有福源山、有龙湫。洪福山、乌岩山、天堂山、香炉山、堆禾山。有岩曰匹石岩。相传有僧名秀者遇吕真人于此。又有禹步石。[6SS]在临济里田间。又东滨于海，峙海中者曰金炉嶂。
登高山在县西南，一曰象山，状如伏象焉，上有巨石，平坦，可坐十数人，有晋时冢焉，有三砖，各印“永康元年始改晋郡为晋邦”凡十一字。其麓有普贤堂。
宝胜山在县东北，黄沙溪之水出焉。其傍为金粟山，山半刻“妙喜洞”在石。后山太白岩山。山巅有巨石，石下有龛，相传樵者见一叟乌巾白衣，扶筇往来，疑太白星也，故名。有岩曰紫霄岩，一名石八娘岩，上有飞来石数层，相传神女石氏主之，故名。曰道者岩。有岭曰龙屿岭，有泶泉焉，泉从石罅中出，夏涌冬涸曰泶。有石鼓。在鳌峰铺后。
四明山在县西隅，一名毒火。有四峰焉，有石洞，又有泉曰洼泉。相传赤松炼丹，常有人闻丝竹之声，棋局犹存，上粘蛎壳。
[5]万石山在县西北，其山多异石。山巅左有一巨石如盘，上叠一小石如鼓，右有一石如笼，茂林修竹，映带左右，邑之奇观也。傍诸山曰曹山、梧桐山。有岭曰西洋岭。
永福县
永福之山，磨笄峙于东北，最高而秀，有岩曰极乐岩，迤东有岭曰峬岭，其西有楠木岐山、澄潭山、钟山。
高盖山在县西南六十里，峰峦秀耸，尝有紫云如盖覆之，东西有二石室，俗呼名山室。有玉华峰、宴玉岩、放云峰、水帘洞、龙吟池、螺泉、石灶、凤立台、龙都峰、双崖对峙，宛若洞外。宋陈侍郎诗：“岩顶风云常不散，洞门日日吐烟霞。济时偏解为霖雨，信是神仙第一家。”飞升坛。汉徐登、赵炳飞升处。真君上升时，弃鞭牛松禾于水帘前石上，今高百尺，俗呼为插天松。闽王郊天，封为西岳。山之半有白岩，其麓曰金支。有泉，色如金，故名。宋张世楠《高盖山纪略》：“福之永福西山曰高盖，为天下第一福地，出县五十里而近。最上处有禅刹曰名山，徐真君，上升之地。东西二室，则浙僧归寂之所也。徐本牧儿，饭牛山椒，一日闻乐声出林杪，缘崖造观，至则有二人奕，拱立良久，遗徐棋子一，叱令归。归即精解手谭，纵游崖上，往往与二人遇，遂得修行烧炼诀。有赵真君，不远千里访之，以听得秘密，与之参契。徐喜，酌酒共饮草芦中。时霜月草木雕空，徐曰：‘主人远访，无以为乐。’以余沥一喷，顷刻林花遍开。今名所居曰花林庄。赵功行成，将入山炼大丹，埋棋子田中，涌上成墩，植牛杖其傍，旋生枝叶，今老树尚存。尝有耕者发墩，致风雷之变，至今相指为戒。丹成之日，与兄弟姊妹七人饵之，同时上升。故其地七仙有亭，徐赵二真君有祠云。县令施常诗：“白云来去自闲闲，锁勒千山与万山。仙客已归霄汉去，虚堂流水漫潺潺。步尽千山与万山，白云步处叩禅关。晓猿夜鹤应相笑，笑问劳生几度闲。”
陈山在县南，中有石龙峰，如龙然，循其脊为路。迤东曰六洞仙山，相传有仙居之，每风雨晦冥，常有乐声，乡人沿崖至其巅，遇二人对奕，翌日往，无所见矣。曰大张山，曰太极山，曰铁券山。唐宗室李氏居之，铁券犹在，上署侍郎韩愈押。有岩曰曹溪岩、上有仙灶、仙厨。梅岩。又南有岭，曰辜岭，迤西曰龟岭。[6SS]有宋大夫黄裳庙故址。
龙泉山在县东三都，古灵陈氏先茔在焉，元总管王翰及子检讨偁皆葬此。有小雄涧、仙岩及二龙潭。明王偁《小雄涧》诗：“阴岛变残雪，新流吐溶溶；偶寻一径彻，独与采樵同。雨崖湿花雾，泉穷吟天风；云根濯苔发，乱篠相冥蒙。盘岩折磴道，似觉冥搜穷；石门忽中断，旷望开烟丛。萝雨泽毛发，松桂清心胸；了然青洲霞，照此龙潭空。始知人境外，别有仙路通；蹑舄挥云表，投情依远鸿。玄栖极要渺，神游小崆峒；、真仙金鹅蕊，一室丹火红。勒授紫霞记，囗期鸾鹤踪；却忆望城市，白日氛埃中。”又龙囗囗风雨诗：“昔人洗玉髓，幽洞驱龙耕；丹成辍瑶采，成此秋水泓。飞崖隔两镜，洞见云霞生；百鬼不敢啼，雌雄常夜鸣。有时潭濑寒，几曲流璚瑛；清秋坠蟾影，白日闻雷声。偶兹访灵奇，扫石窥清泠；洗心盟鸥鹭，濯发解冠缨。长风动悬萝，飒爽毛骨轻；飞雨洒然至，万壑秋冥冥。归途柽桂影，了了心目醒；到家兴未已，石室披丹经。”又东曰大小妃山，相传闽越王葬二妃处也。有村曰三岛村，岩曰方广岩，其巅石室可庇千人，有玉泉洞、瑞松坞、钟磬石、听泉岩、瀑布泉、龙树岩、灵羊谷、龙尾泉、望仙台、清音洞诸胜。宋庆历间，邑人黄非熊读书其下，猎人告之，非熊剪荆劚险攀缘而上，遂得此岩，即其地奉浮屠，架阁三层，不施片瓦，暴风疾雨，不能犯也。周围有十奇外，又有石灯、观音影、星岩、仙掌、仙树、仙墙、石芝、石笋、石灶、石田诸胜，皆自然天成。元林泉生有联云：“石室云开，见大地山河三千世界；水帘风卷，露半天楼阁十二栏干。”其傍又有岩曰罗汉岩，九天岩。又东北数里有岩滨溪，曰赤壁岩。岩色甚赤，元总管王翰镌“赤壁”二字。迤东有岭曰葛岭，有山曰观猎，相传闽王猎处。元总管王翰居之也。又东曰创岭，其滩曰太原滩。
越王山在县西，相传闽越王游观所也。旧有越峰寺。又西有岩曰狮子岩，有石穴，深不可测。曰西兴岩。宋绍兴间，有坚道人酌道于此。迤北曰方壶岩、有石洞、龙泉。白鹤岩。有仙炼丹于此，丹成，有白鸡飞来守之。有峰曰瑞峰。
福清县
福清之山，鹫峰峙于县北，金翅在鹫峰之北，五代汉乾祐三年，有异禽来集，五色炳焕，或以灵鹫也，故名。宋县令张伯昌诗：“灵鹫峰寒碧玉堆，红尘隔断小轩开；忘言更觉诸缘尽，中有桃花点翠苔。”其南曰玉融山，有石莹然如玉，故名。左有双旌两峰峭立若旌。右有五马，五峰胜踊。其麓曰覆釜。
瑞岩山在县东。有寺。其山多奇胜，有香山洞、天台洞、玉虚洞、一滴泉、通海井、鉴池、八卦亭、紫霄亭、休休庐。宋徐师仁《登瑞岩》诗：“携筇登绝巘，朝爽薄危栏；乘胜移杯爵，凭高忆羽翰。泉声穿石响，树色入秋寒；对酒频长望，心同渤澥宽。”林希逸《瑞岩》诗：“春朝新雨霁，适意过东林；远翠长凝目，清流欲浣心。道存人已去，物在迹堪寻；数里还家近，何妨到夕阴。”元林泉生诗：“危亭跨石出层虚，咫尺阑干玩月余。春入冈原分斥卤，烟生林樾认村墟；江流浩瀚潮来去，山色空蒙云卷舒。安得一瓢供我醉，风吟月啸度居诸。”明陈经邦诗：“海上有名岩，灵异夙所仰；偶然作薄游，遂尔惬遐赏。云林散清影，风泉递微响；怪石耸虎豹，净土绝罔两；危亭与飞阁，仙圣互来往。投寺日已晦，我马暂解鞅；侵晨蹑丹梯，渐陟崖以上。海窍澄而深，一酌万虑爽。石门多险邃，洞室半幽敞。振衣千仞台，益觉心目广。江上相映带，百里豁如掌；遥天接汗漫，薄雾隐苍莽。蓬瀛如可求，濠濮焉足赏。悠然物外情，能不愧尘网。”郭造卿诗：“不厌频登眺，江山胜概饶。晴岚浮远屿，落日渡横桥。丹鼎诠谁秘，玄关路不遥。临风乘逸兴，缥缈接松乔。”傍诸山曰鹿角，[6SS]有石如鹿角，山中有仙篆数字，人莫能识，旁有仙井。曰烽火，在镇东城外，山顶有石屋三十六间，名曰虎屋。宋林亦之诗：“兴来走上烽火山，著足不定秋风寒。四边黄茅滑如雨，低头一看毛发竖。几年要到紫莱乡，大练小练并东墙；如今一时在眼傍，白云浮水天茫茫。酒阑更欲吊虎屋，无端日脚相催促；一奴GFAB1髻一跛足，逐我下山如野鹿。”曰网，民皆渔业，宋林亦之宅在焉。亦之诗：“屋舍高低住，比邻活计同。笭箵嫌月白，螃蟹要霜红。吠犬随村落，卖鱼成老翁。地卤耕种少，海熟抵年丰。”曰钟，旧有罗汉院。曰龙，又名瑞峰，有寺。海口、镇东二城在焉。龙山之巅有石塔七级，可观海日，其西麓有红莲楼及GFAB2野堂，宋里人章氏所建。其下有粔妆潭；南麓有林光朝草堂。旧名绿野，今废。又东曰龙卧，曰敛石，曰拱辰，皆并海。拱辰有三峰，其势北拱，状若牛角，俗呼牛角山。下有石润，风芃芃出焉，舟人避之。龙卧有马石，有龙潭。宋乾道九年，县令刘敦祷雨有应，为立龙堂，其下有寺。
螺岭在县北六十里，黛如螺，北瞰方山，半隶闽县。有岩曰五周岩，相传兄弟五人岩居于此，后俱得道。七仙岩，有洞焉；相传有七仙居此，其洞甚狭，内通长乐界。有岭曰石尤，曰傀儡，下有怪石，人呼辄应，曰应石。
石竹山在县西，山形峭拔，有石巍然，其产少竹而多笋，春夏之交，乡人于此采笋，欲多则不可得，号济贫笋。有紫云洞、罗汉台、普陀岩、灵宝观、半山亭及紫磨、狮子、象王诸峰，何氏九仙所游也。远近多乞灵。明王世懋《石竺山记略》：“石竹山高亚鼓山，而奇不能当九鲤湖，然传有九仙灵迹，且峙宏路驿傍，可顺道往。余以正月廿七日至宏路，入而饭，出而就舆，视石竹，眉睫间物耳。然历数山咅嵝，循无患溪，行可十里，始至其麓。山形甚陡，不可舆，乃易小兠行，路仄径纡，舁夫枝柱跳盪，都不成步。仰视蒙茸中崭岩骨露，旁标一石云：‘别一洞天’。至此，巨石齿错，稠木交加，扶留屈诘，缀若连理，兠中应接不暇矣。左望积石，平望如台，石或人立，树多侧生，所谓仙人坪也。折而右，观音岩出焉。岩石上覆，长广数丈，而下为径路，饰以榱桷，中设大士像。由岩而左，三石攒立，中若有窝，曰化龙窝。石纹如鹤，晴明见之，曰鹤影石。最上一石，若碑而立，不知何人草“蓬壶”二字。度蓬壶为紫云洞，洞广不盈丈，深倍之，上压巨石，若砻而砥。左折得门，两石隘之，劣可容身，偃偻而过，稍得平壤，九仙阁托焉。余易服礼拜且默祷。自以学道无成，强起两载，未知税驾之所，初不萌异望也。奠毕解带，凭阑下望，无患溪从西北来，合小溪蛇行山麓，群峰奔突四起，而中一小山，树笼其上，昂首锐尾，宛似一鱼拨刺相向，则所谓仙鲤山也。由大士阁更折而左，为僧居及香积，其前可望龙江，浩渺接天，与九仙阁各具一胜览云。由香积而下，面一石崖，睹上有圆窦，曰出米石。复蹑而登，石壁屏立，中间可坐。从石壁右而登数级，得大石焉，曰醉石，云是九仙醉卧处。去醉石数武，而卓立崖上，下临不测，一石曰摘星台，炉其上，而二石梁之以度。更上一石屋，空其中，云是仙人舟灶、丹灶。而上道稍稍穷。复返至九仙阁，夜卧室中，滩声甚厉，石床清冷，久不成寐。已而交睫，得梦甚奇，不详何祥也。山多幽石、灌木，而恨眼不见流泉，问僧，云有洒耳泉，从左下可数十步而汲，今所饮是此水也。又云山下尚有虎迹崖、仙井、仙桃石，其囗有状元峰、蛎房壳、济贫笋、仙棋盘、仙履迹诸胜处，大都不能胜所见云。”郑善夫《宿石竺岩》诗：“寝疴坐情累，削迹离故家。届兹仲秋月，气候清且嘉。迢迢紫云洞，渺渺天一涯。寻壑滞瀑流，攀岑悟灵芽。千峰递生态，百花互吐葩。周览荡节物，况乃凌紫霞。神仙如仿佛，道我营丹砂。丹砂未易营，缁鬓早已华。神理寓隐迹，时变增感嗟。至人有逸念，存形非所夸。”顾大典诗：“亦是栖真地，云房终日扃。竹偏幽涧绿，石绣古苔青；飞阁悬凝坠，孤筇振复停；入林披宿莽，抱叶见寒萤；伏磴窥潜鲤，层台仰摘星；紫云时拂洞，丹灶尚留亭。旅馆宵无寐，尘心梦未醒；还栖归隐处，一为叩仙灵。”有石曰天宝，无患溪之水出焉。又西为灵石山，有寺。磅礴百余里，有三峰九叠，其势插天，层级可数，曰留云，曰报雨。土人以其鸣为雨候。[6SS]山巅有石，久晴鸣必雨，久雨鸣必晴。又有通天石、仙人岩、戏龙潭、碧玉洞诸胜。有苍霞亭、朱熹书匾。蟠桃坞。有石刻。与灵石并峙者，曰仙举岩。
黄蘗山在县西南，有寺。其山多蘗木，有峰十二，瀑布澎湃泻岩石间，止而为潭，龙居之。其西有嵩头岩，乳香出石罅间，梁江淹《游黄蘗山》诗：长望竟何极，闲云连越边。南州饶奇怪，赤县多灵仙。金峰各亏日，铜石共临天；阳岫照鸾采，阴溪喷龙泉。残杌十代水，廧囗万古烟；禽鸣丹壁上，猿啸青崖间。秦皇墓隐沦，汉武颁长年；皆负雄豪威，弃官为求仙。况我葵藿志，松木横眼前；所若同远好，临风咸悠然。”唐宣宗与黄蘗禅师观瀑布联句：“千岩万壑不辞劳，远看方知出处高。溪涧岂能留得住，终归大海作波涛。”宋李弥孙《黄蘗》诗：“苦为扪萝行，正坐爱山癖。振衣云中树，洗耳泉上石。稍寻优钵林，偶旁瞿昙宅。溪横走羊肠，山转回龙脊。两难伴訟筇，二老共飞锡。望远落叶秋，坐断蒲囗夕。云归绕窗明，香尽出檐碧。希声发岩窦，妙观生墙壁。尘缘苦推攀，胜事成今昔。离家月垂钩，归路月挂壁。师今一幌轻，我向百里役。船子罢持桡，赵州行蓦直。”有洞曰蟒洞。又南临径江，曰金鳌山。其东为闻读山，唐水部陈灿读书处也，一名小隐岩，其上有遏云碣、潜公室、讲读台。又东金山、大让山，滨于海。
双髻山在县南，巅有石坛，高二丈许，四面如削，有石级皆天成。傍有石自鸣，曰石锣；有峰曰灵峰、云峰、鹧鸪峰；有岩曰白泽岩。有大石下覆，中有石门，可坐数十人。又南为草堂山，又曰蒜岭，登其巅，可望海。[6SS]旧有照海亭及翁承赞庄，今俱废。海中有石，高数丈，曰卢焦石。南有屿，曰白屿、双屿、草屿、堂屿、盐屿、南日屿。有戍。岩曰鸿休岩、有僧鸿休居之。鸟窠岩。鸟窠禅师居此。双屿傍有山曰壁头山。
海中之山远县者以十数，海坛为大，周七百里，一曰东岚，有居民，国朝徙入县，虚其地。明陈仲完《东岚秋思纪略》：“玉融南行二十里许，距大海东，南望有峰，若浮海上。舟行五十里始至。至则大地广袤，周遭可数百里，居户以万计，多渔业。里中有湖曰西湖，宋元间尝产龙驹。湖之东又有山，高若千仞，环互盘礴，迥出海上，峰林蓊郁，岩穴深邃。其山有岚气往来，昔人以东岚山名之。山之下故家谢宗英氏实居焉。洪武丁卯，皇上以海上民屡困于倭，有诏移内地，遂挈家来江田，尝南望而叹曰：‘吾先世田庐坟墓，悉在东岚’。每属秋霁，商飏肃空，万里绝云，而海上数峰，迭隐见于目睫间，未尝不为之泫然流涕也。翰林待诏高君廷礼于是为东岚秋思图赠之，而以文属余。余闻东岚为海中名胜地，当时人物富庶，第宅相望，连樯巨缆，与波光上下，尚可记忆也。今既毁于官，人迹罕到，迨秋来惟黄芦败苇瑟瑟，朝暮闻寒鸦落雁叫啸于林风日下耳，是可叹也。鸣呼!东南之壮丽，计相万于东岚也。紫烟丹水为狐兔之墟，而金城五千步，与连宫绣岭相蔽亏，亦随坠而不存，此古今盛衰之变，奚独兴叹于东岚哉!然东岚所在，丘垄所在也；丘垄所在，则当靡日不思矣，奚有于秋乎?盖四时之中，惟秋气为最肃，于人心为易感，非谓人子思丘垄之情，因秋而后发也。”王恭《题谢得圭东岚秋思》诗：“海上仙山连翠岑，夕岚孤树远沉沉。遥天落叶鸿边尽，绝岛残钟雨外深。烟火数家余旧业，渔樵几处动归心。秋来正是艹专鲈美，知尔看图忆故林。”其山旧产马，毛鬣有异文，盖相传以为有龙种云。
海坛之支为水马山有石焉，如舟帆状，曰石帆。又有钟门屿，山形若钟，海环之，山水独清而甘，有石井通海，深不可测。
小练山在县东海中，傍有大练门、小练门，五代时，卢、林二姓居之，宋时益盛，尝构义塾以教子侄及里中儿，其后科第相踵。昔海贾互市处也。山当要冲，商舶咸集，号小扬州，后与海坛民同徙。又东大海中有山曰大姨山，滨于小琉球，舟楫罕至。
海
郡之水，海为最大，自东迤南，襟带五县。闽之东南，长乐之东北，连江之东南，罗源之东，福清之东南东北，皆海也。海潮从东南来，南则由粗芦门北涌，东则由闽安镇西涌，皆会于马头江，复分为二：一入西峡，一入南台，复合于马渎、竹崎，与水口下之溪相接，乃回流而汐焉。是潮也，在永北、合北地方，犹兼咸卤，至马头江则皆淡矣。潮至府城下，分为三派：一由水部门入城，一绕城南，一绕城东，皆与南台江通者也。浸淫及于侯官、怀安、阳歧、古灵、浯江、瓜山诸处，旁入港浦，几遍县界。其在外县者，长乐，则由闽之下洞江入，而太平港、龙门渡、白田渡、广石渡，皆通潮汐。连江，则由官塘洋、荻芦峡、黄崎堡、鹤屿诸处，十有二派，波及县之半矣。罗源，自廉澳门入，历白水洋，经禹步迹，歧而为二，潮通于起步溪、九龙溪、沈尉桥港焉。福清，一由迎仙港入，一由径港入，入迎仙港者至莆田县子鱼潭而止，入径港者至应天院前而止；又一派入海口镇至水陆院西而止，此其大略也。濒海可田之地，唐太和中，闽县令李茸筑石堤，跨闽与长乐东界，以障咸卤，垦田无数。又有一等洲田，潮至则没禾，汐而无害于禾，不假人牛而收获自若，有力之家随便扦插；但东流西复，迁徙不常，利害亦相当云。今将潮信其列左方：
每月初一十六寅正三申正三
初二十七卯初三酉初三
初三十八卯正三酉正三
初四十九辰初三戌初三
初五二十辰正三戌初三
初六二十一已初三亥初三
初七二十二巳正二亥正二
初八二十三午初初子初初
初九二十四午初三子初三
初十二十五午正一子正一
十一二十六午正四子正四
十二二十七未初三丑初三
十三二十八未正二丑正二
十四二十九申初一寅初一
十五三十申初四寅初四
此海潮之候也。江潮常缓海潮三刻，至入府城内外诸河，则愈缓矣，又当视其近远为先后，各以意推其它。海舶贸易往来淮浙交通之间，各以十五潮为率。《三山志》及正德旧志，俱有海道，今不具载。谨按水路视潮次停泊，犹驿铺也，循州境东出，涨海万里，潮随月长，昼夜至如符契。商舶估载，蚁屯云飞，趋避不爽，亦神矣。五代闽时，纳贡吴越。宋有盐仓，岁运福清、长乐糯粒，舳舻相衔，然皆官役也。国朝无海运，无重赋，而泛海之航，皆出于大驵。奸商冒死取捷之计，始犹入淮浙，继乃入交广，今相率之吕宋、日本矣，春去夏返，岁以为常，双桅板艇，日多一日，不逞之徒，视为奇货，潜诱豺狼，窥我虚实。夫小人何知之有，计桑土者，得无隐忧乎!
城中水
城中之水，旧凿二河焉，设水关四：东北在汤门，以泄诸山之水；东南在利津门，海潮自南台入者，山河口缭绕三十有六曲，始达于城，而东北之水会总名真渎浦。城西南隅亦设水关通洪江，潮由西禅诸浦亦缭绕三十有六曲，达于城而北。北则西湖水入与之合，河自谯楼南还珠门北，横亘为第一水，曰大桥河；又南至安泰桥，横亘为第二水，曰新桥河。东河自东水关北行至左卫前止，与大桥河合。西河自北水关南行至常丰仓前止，与新桥河合。又凿龙须河二：一自谯楼左经开元寺前至剃刀桥入河，一自谯楼右经大中寺前至按察司前桥入河，相传晋子城河也。宋刘克庄《浚河纪略》：“古河缭城内外，如人气血，周于一身。岁久而淤，赵忠定公尝浚之。甲子逾一周，水道故存，居人益搭为浮屋，筑为高砌，堙为平陆矣。淳祐戊申，待制陈公既浚内河，修撰赵公至而叹曰：‘胸腹虽通，支节犹壅，未也。顾内河六百丈，而外河加二百余丈，役不可已，民不可劳。”乃白于官，询于众，于是暨公之尊贵者，属吏之才敏者，皆条利便来告，公虚心以听。先是寺产满百钱者浚三尺，产二百以下皆敷公丁。令产满百者浚二尺，已浚内河者半之。负郭三邑寺产三百以下，余十县寺产六百以下者，皆免敷。遂尽界限，度丈尺，总以十大寺，而余寺分隶焉。近寺募工，远寺助费，率以产满百者助二工，按籍给由，下之十县，以僧督僧，吏拱手不得与。寺尤远而未至者，先兑库钱。妥郡丞赵君时愿，率属林君、节度推官徐君士廉其役、不囗木而囗，不施扶而勉起。淳祐庚戌九月乙亥十日而毕，河深五尺，囗一丈，用工四万六千有奇。工给宝瓶楮三通，不过数千楮十四万，而百年水道，唾手而复竣事。士民有乞浚铫炉桥支河者，自言忠定公昔为西、南二湖，今南湖半为茭地，蓄泄无所，田失灌注，民罹漂害，公使未敷之寺分浚之，计支河六十六丈，南湖四十四丈。是役也，达民气、助火政、通潮汐，行舟楫，其大者壮军府之容，增金汤之势，公之虑深且远矣。公名希瀞，自九卿以铁钺出镇，重厚持大体，文武有威风，惠利不可殚纪，浚河特其一耳!
城外水
城外之水，大海在其东。闽东界有江曰马头，在城东南五十里，[6SS]闽县之极南界。纳西北众流入于海，风涛凶涌，中有巨石焉，如马首状，随潮隐见，舟行必戒避之，故名。[6SS]明林世璧《渡马江》诗：“水色西来若画屏，长江一带抱沙汀。扁舟日暮乘流下，疑是秋风过洞庭。”曰马渎，在城西北百余里，侯官极北界。纳延、建、邵三郡之溪，江之最上游也。
由马渎而南，分派为二：自北而东者，历岊山，南至于洪山，又东南至于鼓山，其江曰石岊、曰南台明王恭《台江》诗：“无诸古城外，潮满合沙洲。宾从留鬃马，壶觞度采舟。山回川月夜，猿哭海云秋。寂莫屠龙事，台江空自流。”曰滨、曰大定、曰西峡，[6SS]宋林亦之《峡江》诗：“白鹿山头云欲颓，峡门滩下水如雷。锦囊破裂元无用，席帽嵚崎还更来。我自未能逃世俗，人谁便解脱尘埃。扁舟且趁牛羊渡，真问如今第几回。”汇于马头，入于海；自西而南，南而东者，循高盖山至于方山，又南至于仙崎，西至于瓜山，江曰黄、曰峡、曰螺女、[6SS]江滨有祠，按《搜神记》：闽人谢端得一大螺如斗，畜之家，每归，盘餐必具，因密伺，乃一姝，丽甚，问之，曰：“我天汉素女，帝遣为君具食。今去，留壳与君。”端用以居粮，其米常满。明高棅《螺江》诗：“寒潮欲落海天宽，极浦维舟夜色阑。月色满衣天上坐，星河卷幔镜中看。清霄大地江山静，古庙严霜祈漏寒，明发不愁归路晚，三峰只在白云端。”曰濑、曰泽苗、曰阳崎、明黄玄诗：“暮色入长江，江帆疾于鸟。苍山白云外，一望更何有?飒沓风雨来，萧条夕阳后。张灯照寒炉，且复醉杯酒。长歌沧浪曲，远应沧浪叟。崖暗古木侵，沙虚暮潮吼。扣舷江水深，去路离情厚。何处有僧庐，残钟出溪口。”曰金锁、在城七十里。旧传晋康帝时，有渔者钓，得金锁，引锁尽，见金牛，急挽至岸，俄而锁绝，犹得数尺，因名。曰黄岸、曰仙崎，汇于马头江，入于海。南台、大定、西峡、螺女、金锁，俱闽。演、黄、峡、濑、泽苗、俱侯官。石岊、阳崎、仙崎、黄岸，俱怀安。
上洞江在大江之北，下洞江在大江之南，皆别流。俱闽县。
大目溪在城西北，源出古田。宋李弥逊《大目溪》诗：“造物随人
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:00:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>