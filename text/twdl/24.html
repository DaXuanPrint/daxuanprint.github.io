<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,●东西洋考小引,●凡例,东西洋考卷一○西洋列国考,东西洋考卷二○西洋列国考,东西洋考卷三○西洋列国考,东西洋考卷四○西洋列国考,东西洋考卷五○东洋列国考,东西洋考卷六○外纪考,东西洋考卷七○饷税考,东西洋考卷八○税珰考,东西洋考卷九○舟师考,东西洋考卷十○艺文考,东西洋考卷十一○艺文考,东西洋考卷十二○逸事考,东西洋考全文在线阅读,东西洋考全文在线下载,大玄古籍书库">
<meta name="description" content="中外交通著作。明张燮(1574—1640)撰。十二卷。燮字绍和,漳州龙溪(今福建龙海)人。万历举人。无心仕途,寄情山水,从事著述,有(漳州府志》等十五种著作,仅三种传世。作者应澄海县令陶镕之请,仿赵汝适《诸番志》例,通检以往史地群书,广采当代资料,访问舟师、商人见闻,详加考证,分类编次,于万历四十五年(1617)成此书。约十五万字。分西洋列国、东洋列国、外纪等考十门,下分交阯、占城、柬埔寨、吕宋、日本等三十二目。有明万历刻本、清《四库全书》本、《惜阴轩丛书》本,商务印书馆《国学基本丛书》本等。中华书局19">
<title>东西洋考_张燮_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东西洋考</span> <br/>
          作者： <span class="inputVal" id="bkauthor">张燮</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,交通,完结</span> <br/>
          字数： <span class="inputVal" id="bknum">[book_length]140289</span> <br/>
          说明： <span class="inputVal" id="bkdec">中外交通著作。明张燮(1574—1640)撰。十二卷。燮字绍和,漳州龙溪(今福建龙海)人。万历举人。无心仕途,寄情山水,从事著述,有(漳州府志》等十五种著作,仅三种传世。作者应澄海县令陶镕之请,仿赵汝适《诸番志》例,通检以往史地群书,广采当代资料,访问舟师、商人见闻,详加考证,分类编次,于万历四十五年(1617)成此书。约十五万字。分西洋列国、东洋列国、外纪等考十门,下分交阯、占城、柬埔寨、吕宋、日本等三十二目。有明万历刻本、清《四库全书》本、《惜阴轩丛书》本,商务印书馆《国学基本丛书》本等。中华书局1981年出版谢方点校本(以万历刻本为底本),是迄今为止的最好版本。</span> <br/>
          封面： <span class="inputVal" id="bkimg">Z_11069.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东西洋考
[book_author]张燮
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,交通,完结
[book_length]140289
[book_dec]中外交通著作。明张燮(1574—1640)撰。十二卷。燮字绍和,漳州龙溪(今福建龙海)人。万历举人。无心仕途,寄情山水,从事著述,有(漳州府志》等十五种著作,仅三种传世。作者应澄海县令陶镕之请,仿赵汝适《诸番志》例,通检以往史地群书,广采当代资料,访问舟师、商人见闻,详加考证,分类编次,于万历四十五年(1617)成此书。约十五万字。分西洋列国、东洋列国、外纪等考十门,下分交阯、占城、柬埔寨、吕宋、日本等三十二目。有明万历刻本、清《四库全书》本、《惜阴轩丛书》本,商务印书馆《国学基本丛书》本等。中华书局1981年出版谢方点校本(以万历刻本为底本),是迄今为止的最好版本。
[book_img]Z_11069.jpg


[book_title]提要
臣等谨案《东西洋考》，十二卷，明、张燮撰。
燮，字绍和，龙溪人，自署海滨逸史。盖布衣也。是书成于万厯丁巳，仿宋赵汝适《诸蕃志》例，惟载海国之通互市者。
首西洋考凡十五国，又附録者四；次东洋考凡七国，又附録者十二次；外纪考为日本及红毛畨，不通贡使，故别着之。
次税饷考，分水编、陆编、职官、公署，四子目；
次舟师考，分内港水程、二洋针路、祭祀、占验、水醒水忌、定日恶风、潮汐，七子目；
次税珰考，纪神宗时，内官髙宷通书蠧国刼官扰民始末最详；
次艺文考；
次逸事考。
其例于交址、占城、暹罗、彭亨、吕宋、苏禄，名与古同者，仍用古名；他若爪哇之为下港、东埔塞之为真腊、大泥之为勃泥、旧港之为三佛齐、马六甲之为满剌加、哑齐之为苏门荅刺、思吉港之为苏吉丹、迟闷之为吉里地闷、文莱之为婆罗、猫里务之为合狸里则并从今名。使通俗易检。
每国先列沿革事迹。多与诸史相出入。如占城即古临邑。而五代史以为自古未通之类。亦颇有改正。大致与明《一统志》畧同，而稍益以。
诸书如闽部疏之误。记燕窝菜及小葛罗误。称吉兰丹之类。咸附辨之。
次列海船交易之例，则皆采自海师贾客之口，为传记之所未详。
其税珰一篇，言利弊最悉。
水程、针路诸篇，尤切于实用。
惟明代控制外蕃，至为无术。无事则百计以渔利；有变，则委曲以茍安事事。可为炯戒。而篇末诸论，乃称功颂徳，曲笔实多，盖当时臣子之词，置而不论可矣。
乾隆四十五年六月恭校上
总纂官（臣）纪昀（臣）陆锡熊（臣）孙士毅
总校官（臣）陆费墀

[book_title]●东西洋考小引
澄水国也，农贾杂半，走洋如适市朝夕之，皆海供酬酢之，皆夷产闾左儿艰声切而惯译，通罢袯畚而善风，占殊足异也。往歳商苦珰苦首，余条十三议上之，稍见苏时诣予，引核闲进而问徼，外风土诸种种异，因介司饷金陵王君谋曰：是不可以无纪，并郡志所逸也。于是孝廉张绍和，父博物善属辞，延之参咨，搜稽阅月二洋，考成受梓。
予读而蹍然曰：异哉，吾儒之一耳，一目之足以尽海内乎？彼仅隔一带水，华风夷运逓阅因陈，不啻阴阳寒暑之代乎？其前矣。要以茫茫堪舆，恢恢函盖，我虽不得文教，一之其指南，所至风轖所屯，西产多珍、东产多矿，今观其各区宇者：
部领酋护、莫非率也。甓城榔屋、莫非式也。宝带锦帔、莫非容也。
竹轝筒吸、莫非饷也。击钲踏曲、莫非节也。灼骨啮指、莫非盟也。
吹蠡饮血、莫非武也。则其异异、同同者也。
独至嗜杀、敢死、枕戈、佩盾、朝君暮虏，东奔西掠，不亲亲而亲释，不问医而问巫，则诸畨类然，宁独天性，亦渐靡，使之耳传曰：性相近也，习相逺也。
交南诸国，非秦汉以及国朝所列冠带也。乎史称任延等出守化行俗易矣。藉非阻距关河，尽臣服之宁，梗化外而势不行也。固天所以格夷，而令穷于华也。乃我土之民，自倭禁外亹亹然，梯航以导之，币质以要之、昵之，如婴孩收之，如几席上以佐帑需下以广生，遂波斯之藏，吐耀紫贝之玩充牣，非天以夷赐华，而不穷于夷，其较着也耶？嗟嗟朔方开，而竟塞九真郡，而旋罢无庸溯矣。居夷出关，意念良深，余弗克得之，星槎而习之，三老长年，按性习之，异同总百蛮之，错落可市、亦可衅者，夷耶？绸缪之、其奚画能生，亦能杀者，海耶？疏凿之，其奚道诚得。
自今一秉于成，波不沸而市不挑水国浸称乐郊独澄利也乎哉。是编也，足以观矣，而第曰：续埤史之丛，谭资韵士之梦逰非考意也，然自非王君好事，张君博物，予何从以局蹐睠方外之迹？不更足夸异乎，遂次第以弁诸首。
时万厯丁巳　嘉平月之二十日西昌萧基　书于李署水心堂

[book_title]●凡例
一、岛外诸国，惟交址、占城、暹罗、彭亨、吕宋、苏禄，舶人所称，尚沿故号。若下港之为爪哇、柬埔寨之为真腊、大泥之为渤泥、旧港之为三佛齐、马六甲之为蒲剌加、哑齐之为苏门答剌、思吉港之为苏吉丹、迟闷之为吉里地问、文莱之为婆罗、猫里、务之为合猫里，往往讹璞为朴、认鲁成鱼，是必质之方言、参之邻壤、验之谣俗、方物，始能得其主名，用心良苦。今于属掇，辄书古号；若标题某国，则仍依舶人给引之旧，使俗眼易于披阅，而里耳可以不惊也。
一、占城之先为林邑，在唐为环王；暹罗之先为赤土、婆罗剎，后又为暹与罗斛二国；爪哇之先为阇婆，亦曰：社婆；三佛齐之先为干陀、利满剌加，之先为哥罗富沙，苏门答剌之先为大食；即宿学不能综其变，而名其源。欧阳永叔作《五代史》，尚误称占城前代不入中国，况竖儒哉？自非穷搜千卷，鲜不迷乱。余所称引，俱本于先正所论，次而折衷之，非敢臆见妄为牵合也。
一、诸国前代之事，史籍倍详，而明兴以来为略。即国初之事，掌故粗备，而嘉、隆以后为尤略。每见近代作者，叙次外夷，于近事无可缕指，辄用“此后朝贡不绝一语”搪塞譬之。为人作家传，叙先代门阀甚都，至后来结束殊萧索，岂非缺陷？余每恨之。间采于邸报所抄，传与故老所诵述，下及估客、舟人，亦多借资，庶见大全，要归传信。
一、列国各立一传，如史体；其后附载山川、方物，如《一统志》体。以其为舶政而设，故交易终焉。
一、集中所载，皆贾舶所之。若琉球、朝鲜，虽我天朝属国，然贾人所未尝往，亦不掇入。或曰：日本、红夷何以特书，书其梗贾舶者也。
一、司关者，其人强半见在，不便立传；第贤者又不宜泯没，聊于各名下为志数语。其有碑可采者，亦附载名下，以见系思。倘碑出溢情，与本宦名实不相肖，则削不录。
一、纪税珰者何？曰：史不有宦者传乎？间一展卷，如久病暂苏，追念呻吟；尝药之候，悲喜交集，乃国医之功，不可诬也。即附逐珰疏于后，如谱良剂焉。
一、舶人旧有航海针经，皆俚俗未易辨说；余为稍译而文之。其有故实可书者，为铺饰之。渠原载针路，每国各自为障子，不胜破碎，且参错不相联。余为镕成一片，沿途直叙；中有迂路入某港者，则书从此分途，轧入某国。其后又从正路提头，直叙向前；其再值迂路，亦如之。庶几尺幅具有全海，稍便披阅。若谓新丰之鸡犬识路、穆满之台榭积苏，则吾岂敢！
一、艺文、逸事不载者尚多，无论搜剔所未及，即余自能睹记者，亦仅行其一脔，聊待后人之补入。

[book_title]东西洋考卷一○西洋列国考
交址【清化　顺化　廉南　新州　提夷】
交址，古南交也。秦为象郡、汉灭南越，置九郡，交址其一也。光武时，女子征侧、征贰反马援，讨平之后，改交州。隋复为交址郡，唐置都护府，朱梁时曲承美据地输款授承美，节钺已复，并于南汉。其后州将争立，所部云扰。丁部领及子丁琏讨平之。宋绥岭表琏内附，封交址郡王盖，于是沦为夷矣。琏弟璇嗣为其将黎桓所簒，贡使不絶
【《宋史》曰：宋镐使黎桓，归阙，上令条列形势及事迹以闻。镐具奏曰：去岁抵交州境，桓遣牙内都指挥丁承正等，以船九艘、卒三百人至太平军来迎，由海口入大海，冒涉风涛，半月至白藤径入海汊，乘潮而行，宿泊之所，皆有茅舍三间，营葺尚新，目为馆驿，至长州渐近本国，务为夸诧，尽出舟师战棹，谓之水军。宵征抵海岸，至交州仅十五里，有茅亭五间，题曰：茅径驿。至城一百里，驱部民畜产，妄称官牛，数不满千，扬言十万。又广率其民，混于军旅，以杂色衣乘船鼓噪，近城之山，虚张白旗，为陈兵之象；俄而拥从桓至，展郊迎之礼，桓敛马侧身，问皇帝起居毕。按辔偕行。时以槟榔相遗，马上食之，此风俗待宾之厚意也。城中无居民，上有茅竹屋数十百区，以为军营，而府署湫隘，题其门曰：明德门。桓质陋目眇，自言近岁与蛮宼接战，坠马伤足，受诏不拜。信宿之后，张筵出临海汊为娱宾之逰，桓跣足持竿入水标鱼，毎中一鱼，左右皆叫噪、欢跃。凡宴会与坐之人，悉令解带，冠以帽子。桓多衣花缬及红色衣，帽以真珠为饰，或自歌劝酒，尝令数十人扛大蛇、长数丈馈使馆曰：若能食此，当治为馔以献焉。又羁送二虎，以备纵观。皆却之不受，士卒三千人，悉黥其额曰：天子军。粮以禾穗日给，令自舂为食，兵器上有弓弩、木牌、梭枪、竹枪，弱不可用。桓轻鋭残忍，昵比小人，腹心阉竖五七辈错立其侧，好狎饮，凡官属善事者，擢居亲近左右，有小过杀之，或鞭其背。宾佐小不如意，亦捶之，黜为阍吏；怒息，乃复其位，有塔，其制朴陋。桓一日请同登逰览。地无寒气，十一月犹衣夹衣挥扇云。】
然屡为宼害，渐失藩臣礼，桓卒，诸子争立，及廷龙嗣苛虐不道，李公藴逐之遂代为王。【其孙日尊称帝，改元僣号大越】数传至昊旵，无嗣，为其壻陈日煚所有。【《宋史》曰：李氏有国凡八传，二百二十余年】元攻下之，封其子光昺为王，世贡不絶。顾时时遣将躙蹂其地。髙皇帝荡平。区宇王陈日煃率先内附，遣学士张以宁封为安南国王，会日煃卒，侄日熞嗣，请诏印于以宁拒之，吾受命封先王，何得予若，日熞乃请于朝，遣编修王濓、主事林唐臣封日熞嗣王，而赏以宁得使臣体。未几陈叔明簒立叔，明死，子日焜为其臣黎季■〈牦，牙代未〉所弑。
【《苍霞集》曰：叔明老弟煓代视事，煓攻占城败死，弟炜代。先是上尝戒安南占城毋相攻，至是以叔明兄弟怙强速祸，复遣使谕之。二十一年，黎季■〈牦，牙代未〉弑炜，立叔明子，日焜，旋为季■〈牦，牙代未〉所弑。】
改国大虞。称太上皇，使其子胡■〈大上叵下〉为国王，诈称陈氏絶无后，而■〈大上叵下〉其甥也，请权国事，文皇帝许之，俄而陈氏之孙，天平者，间道愬于朝，胡■〈大上叵下〉惧表请天平还国，封天平安南国王，使都督吕毅、黄中，大理卿薛岩以兵护之，季■〈牦，牙代未〉具牛酒犒师，侦骑往壶觞道，相属也不为虞，至芹站伏发杀天平及薛岩。上大怒，拜成国公朱能为征夷将军，西平侯沐晟左副将军、新成侯张辅右副将军，发兵分道讨之。
【《吾学编》载，上幸龙江，禡誓众曰：黎贼父子必获无赦，毋养乱、毋玩寇、毋毁庐墓、毋害稼穑、毋恣取货财、毋抢人妻女、毋杀降。有一，虽功不宥。】
成国公薨。诏新成侯辅行大将军事，兵躙坡垒、隘留二关而入，抵富良江，西平侯亦破猛烈关，突宣江口，出洮水，度富良江，与大军会于三带州。贼立栅屯守，师夜度大破之，焚栅，烟熖涨天，乘胜攻下西都，烧其宫室，又破贼艘于木九江，嗣大破贼于咸水关，穷追季■〈牦，牙代未〉父子获之捷闻，诏求陈王，后已絶乃郡县其地。
【立交址布政司，都指挥司，按察司为府。十七州、四十七县、一百五十七卫、十一守御、千户所三。】
论功，进封辅为英国公，晟黔国公，余爵赏有差。亡何余孽，简定作乱，英国为大将，率兵讨擒之。
踰年陈季扩复叛，季扩，简定从子也。辅复往讨，转战连歳始获之。
自英公下交南凡三，获伪王，威震西南夷。因留镇其地，而尚书黄福掌藩臬有威惠遐外以宁寻，召辅归。以丰城侯李彬代镇福亦以久得代中贵人马骐墨而烦苛失众心黎利遂乘之反彬不能制所攻没郡邑十数命成山侯王通佩将印发二广兵四万，并镇兵讨之，凡十余战，利益盛前逼交州诏安逺侯栁升以精兵七万往犄角平贼，升故尝从征安南者，鋭而轻敌，自以千骑为前锋，败利兵前追之伏发桥壊，升中鎗死。成山侯惧，不敢出，乃与利约和，以交址弃之，引兵还利。于是送还文武官吏四百十七人，进代身金、银、香、象、布帛谢罪，且乞封，而宣宗用大学士、士奇荣策。
【利表言，前国王遗嗣暠今在老挝，请嗣封。上集大臣议，英国公、臣辅、尚书臣义、臣原吉，皆言，交南本中国地，劳苦得之，不宜隳成功。大学士臣士奇、臣荣言：兵兴以来，天下无宁歳，今疮痍未起，而复勤之，臣不忍闻，且求立陈后者。太宗皇帝，心也求之不得，而后郡县，今因其请，抚而建之，以息吾民，于计大便，汉弃珠崖，前史荣之，安在为示弱乎？上曰：卿二人言是。】
遣少宗伯李琦少司空罗汝敬等持玺书赦利求陈氏后立之利诡陈氏已絶，更遣少宗伯章敞纳言徐琦册为权署安南国事，利遣使入谢，解歳金五万两，然已改元顺天帝，其国中矣。
利死，子麟立。
【僣号绍平，伪谥利太祖髙皇帝。】
遣使告哀求册权署国事，正统丙辰，以少司马李都纳言、蔡亨持节，册为安南国王。
【麟复改号大宝】
久之死，子浚嗣。
【僣号太和，伪谥麟太宗文皇帝】
请册，朝贡不絶。天顺时，为庶兄琮所弑，自立。
【僣号天兴】
大酋黎寿域等起兵，杀琮而立浚弟、灏。
【僣号光顺】
成化初，与镇安土官守岑宗绍相攻，为岑氏所败。占城王茶全攻其化州，灏率兵救之。占城退走，虏王茶全以归。弘治间灏死，子晖嗣。
【僣号景统，伪谥灏圣宗淳皇帝。】
晖死，子敬嗣。
【僣号泰贞】
未踰年而死，遗命立其弟谊。
【僣号端庆，伪谥敬肃宗钦皇帝。】
谊立，四年死于弑。其酋黎广度等，表谊宠信母党阮种，阮伯胜恣行凶暴民不堪，命阮氏图窃国柄，迁谊别宅，逼令自尽，臣等与国人共声其罪，党与尽伏诛，窃见故国王。黎灏第二子、故臣照、有子黎赒，堪任国事，乞赐袭封。诏许之。
【赒僣号洪顺追谥谊为厉愍王】
初灏生二子，长即晖、次子玿，伪封锦江王。晖生敬谊，玿生灦赒。谊被害时，玿与灦俱先死，故国人立赒，而灦之子伪沱阳王譓及弟懬，以兄不得立，灦妻郑绥女譓妻郑惟铲女，是时郑强且握柄于国，立赒非其意也，赒既立。
【伪尊父玿为德宗建皇帝】
多行不义，国人恶之。正德丙子郑惟铲郑绥与其党陈真弑赒而谅山都将陈暠者称陈氏后以谅山之甲迫交州杀郑惟铲自立陈真击走之暠病死郑绥等共立譓为主于国
【僣号光绍伪尊灦哲宗明皇帝谥赒曰：灵隐王追谥谊为威帝】
其大臣阮弘裕等，讨弑赒之，罪攻郑氏，郑氏出奔时，国柄未有所属，莫登庸讽，羣臣推已典兵。
【登庸者，荆门人，世业渔，以武举为陈暠叅督，后归黎譓，累战功，封武川伯镇海阳以重赂赂譓左右，入柄军政，加太傅，封仁国公，遂簒夺伪国。】
既得志，渐除譓左右，易所亲信防守之。譓潜起兵攻登庸，反为所败，出奔清华。时嘉靖元年也。登庸乃伪立懬。
【僣号统元追谥赒为襄翼帝】
亡何酖懬并其母杀之而自立。
【国号大越，改元明德，伪谥懬曰：恭皇帝】
时譓尚据清华、乂安、顺化、广南四道，登庸立其子方瀛居守，自称太上皇。率兵攻譓，连破之，譓走入哀牢国，愤悒死。子宁甫七歳，故臣共立之于漆马江。登庸屡攻不能克。郑惟憭以黎宁命来请兵。下部议拜咸宁侯仇鸾为大将、尚书毛伯温监督，及督臣蔡经等分道入讨，乃聚兵以声恫喝登庸。诱使纳款，登庸于是为降，表请罪、献代身金，人自赎。伯温等为坛两军相距，登庸脱帽、徒跣、伏坛下，称诏赦之。
【《广西通志》曰：嘉靖十五年，皇子生先议颁诏诸夷。
礼部尚书夏言奏：安南不贡逾二十年，宜罢使；及黎宁奏至，廷议：命毛伯温为兵部尚书，从宜抚剿。
两广督臣潘旦疏称：莫氏奸雄之贼，黎氏逆利之裔，皆非宜立。如以夷狄处之，则元昊可爵不义、可侯，而黎利可王也。二氏纷争，兵甲未息，皆欲假天朝名号，宜静观其变。
与廷议不合，因召旦还，以侍郎蔡经代之。亷州守张岳独言用兵之害，宜留使者，勿前。
经问岳曰：能保，毋用兵降登庸乎？
岳曰：欲降之，必令纳地，令贬号，令匍伏，诣阙献国中图籍，听上处分，国体不可亵也。
经曰：如此能令登庸听乎?
岳曰：一檄足矣。
于是兵事调度一属之，岳司马毛伯温至岳，手贼情地形册子授。
伯温曰：公计用兵，则图进取方畧，无逾此者。然不若罢，毋征为完计。顾公策安决耳。
伯温宻谓岳曰：交事属子矣。先是登庸闻廷议，兴师遣人上表乞降，至是求益恳岳用前言要之登庸初犹倔强岳惧以祸，令蚤自计。于是登庸惟命，会岳迁去。登庸复首鼠两端。伯温经奏，乞还岳广东。
登庸曰：张公在吾无恐矣。伯温檄重兵驻节南宁，而叅政翁万达素负雄畧，诸所策如张岳议，乃使通判苏廷瓛传译，令束身军门，归地、缴印、去僣号，奉正朔，复遣作书谕之。
登庸乃以十一月素衣、系组、躬率头目、耆士候，于南关万达等，开张幕府设龙亭，覆以黄幄，传令开关；登庸等，由关道左出，脱履、跣足、面北而跪，传解其组，及接受降书。】
凯旋，伯温等加秩有差。廷议：黎宁非真黎氏后，以登庸为都统、使镇安南，然帝其国自如也。登庸方瀛相继死，孙福海嗣位，又死；子宏瀷幼，大臣阮敬等専权，国复乱。
四十三年贡使黎光贲至京，光贲以国难，羁留南宁者十五年，至是乃达，其后贡遂絶。
万厯间，莫茂洽为都统使。茂洽死，国大随机数年。郑惟憭子，郑检立。黎晖后维邦为主。维邦死，子维潭嗣。尽逐莫氏遗孽，诣督臣请款关。输贡移文，擅用前国王印。守臣诘之，维潭饰词对，然请款愈坚，与约必以髙平居莫氏如黎氏漆马江时；维潭心难之，遁去顷之复款具言其恢复之义归附之，诚髙平乃其故土且莫氏簒臣不宜漆马江为比守臣曰：莫氏先世虽簒逆，今日乃国家外臣也。使假息一隅，毋遽殄絶，是我国家所以镇抚四夷，共其患难之意；维潭乃听。二十四年夏，筑坛受降，如登庸故事。
【《广东通志书》曰：维潭抵关，同知黄宇、李陶成出关传译。诘以六事，首擅杀贡臣曰：复仇之急不遑，请命乞矜其愚。次维潭曰：世孙也，其祖黎晖，天朝曾锡命焉。次郑松曰：隶臣世以卫黎，非冒黎也，然则何宵遁乎？曰：以仪物之不戒，非遁也；幸不加讨，其自今有死无二，金印何在。曰：权仿为之，立销矣。至安挿犹佯对不决。复译谕曰：均贡臣也。黎昔可漆马江莫独不可髙平乎？且分土既定，庸何伤？阮澧等语塞，趋白。
维潭曰：谨遵命。黄宇还报。授澧款关仪节使旋习之。初十晨开关，先夷杠，次夷使、卫兵，次维潭、并通国臣耆，俱鱼贯入。维潭褫衣跣足，身系白组，北面伏地；陶成亲解其组，维潭起，着衣履，同臣耆五拜三叩头，讫进伏罪表，次进金人代身，姑令戴罪还国候旨。维潭又五拜三叩头毕。候龙亭前赴左江道，请用，宾主见又请，稍降阶俱不从，黄承祖从旁厉声示。维潭今复国，不费槟榔半咽，何靳四拜，遂下拜各头目，皆罗拜，张其犒之。】
督臣陈大科疏言：莫之簒黎，其事逆，先朝犹赦其愆，况黎之复雠，其名正，今日宜许其顺，以夷治夷，祖宗成法。事下部议，如大科言，以维潭为都统，使安南，复定。
万厯间，黎维新嗣，维新虽国主，然政无纤巨，悉决于大臣郑松，所拥虚器耳。
三十五年交南苦饥，叛酋集众掠钦州，輙散去。督臣戴耀遣兵讨捕之，移檄，维新自缚，叛酋松缚企扬、扶安、扶忠三人来献，其与粤西连境者，歳歳为南大忧。督臣周弘谟，请增兵、增饷，以需大创云。
其俗夷獠杂居，犷悍喜鬬，或剪发或椎髻。口赤、齿黒、跣足、文身，暑热好浴，故便舟善水。惟交爱人倜傥，好谋驩。演人淳秀好学，则从古传为美谭。国中尚知祀文，宣王用制科取士，亦犹中华之遗教也。
其地分十三承政司
【《广志》曰：欲示土地之广，强分析为郡县。其实一承政不能及中国一府，或自旧县升为府，如慈山莅仁之类，或承政只管一府，如安邦谅江之类；旧名多更改割裂。】
舶人称东京者，即其故都；其王居曰：日南殿。
清化港，即旧清化府也。是汉九真郡治之地；隋唐为爱州，在交址为西京，今为清华承政司。
顺化港，即旧顺化府也。今为顺化承政司。
广南港，即旧乂安府也，汉为日南，隋唐为驩州，今为广南承政司。太傅阮某，郑松之舅也。松既执国政，阮不能平，拥兵出据于此。威行诸部，某卒，其子始修贡东京。
新州港，即旧新安府也。今为海阳承政司。
提夷港，亦交址属县。以上风俗，大约与东京相类。【尚有汝南承政、京北承政、山西承政、谅山承政、太原承政、明光承政、兴化承政、乂安承政；贾船所不到，附载于此。】
形胜名迹
佛迹山【在交州府、石室县。有巨人迹，下有池，景物清丽，一方胜概。】
勾漏山【在石室县、古勾漏县在其下。《汉书》注：勾漏有潜水牛，上岸共鬬，角软还复出。】
东究山【在北江府、嘉林州。一名东皋山。唐、刺史髙骈建塔其上。】
僊逰山【在北江府、武宁县。相传有樵夫观，二仙奕棋于此。】
金牛山【在武宁县。唐、刺史髙骈欲凿其山，见金牛奔出，遂止。《汉书》注：九真郡、居风县有山，出金牛，往往夜见光辉十里。】
昆山【在谅江府、鳯山县上。有清虚洞，山腰有濑玉桥，白云庵，林岫之胜。】
丘皤山【在谅江府、丹巴县上。有石门，广三丈，相传汉、伏波将军马援所凿。】
安子山【在新安府、东湖县。一名象山。汉、安期生得道处。宋、《海岳名山图》以为第四福地。】
云屯山【在新安府、新屯县，大海中两山对峙一水中；通商舶多聚此。】
大圆山【在新安府、新安县，大海中突起圆峤。永乐十六年，山获白象二，来献】
鳯翼山【在三江府、夏华县邑，人歳时登览。】
三岛山【在宣化府、杨县，三峰特起。】
芄山【在太原府、弄石县，下有岩洞，水穿洞中，可行舟。】
陇山【在太原府、洞喜县，四面皆峭壁，中有村墟在焉。】
戱马山【在清化府、永宁县，一名逰英山，巍然独立，横枕长江，邑人九日登髙处。】
安镬山【在清化府、东山县，出美石，汉豫章太守，范宁，尝遣吏采石为。】
天琴山【在乂安府、奇罗县东海边，相传陈氏主游此，夜闻天籁声，故名。永乐初，天兵擒黎贼子苍于此。】
横山【在乂安府、河华县，昔林邑告交州刺史，朱蕃，求以日南北鄙横山为界，即此。】
伞圆山【在嘉兴州，其势髙峻、雄伟。】
艾山【在嘉兴州、蒙县，面临大江、峭石环立、人迹罕至；相传上有仙艾，每春开花，雨后漂水，羣鱼吞之，便过龙门江，化为龙。】
富良江【在交州府、东关县，一名泸江，上接三带州、白鹤江，经城东下通利仁县，大黄江，以达于海。宋郭逵破蛮，决里隘次富良江。本朝张辅等破黎寇于此。】
如月江【元兵与懐文侯战处。】
天德江【一名廷藴江，又名东岸江，永乐初，黎寇惧讨役民堙塞，天兵既平寇，重加浚治，舟楫复通。】
来苏江【旧名苏歴江，自交州东北、转而西下，直抵鋭江。昔有苏歴者，开此，故名。永乐初，工部尚书黄福重浚，因王师吊伐，乃更名来苏。】
宣光江【在宣化府、旷县，源自云南教化长官司，入境流七百余里，达宣化江，沐晟自云南引兵驻此。】
海潮江【在建昌府、快州，自阿鲁江分流下，通玉球江，昔陈氏破占城军处。】
龙门江【在嘉兴州、蒙县。《汉书》注封溪县有堤防，龙门水深百寻，大鱼登此门，化成龙，不得过，曝鳃点额，血流此水，恒如丹池。
《一统志》曰：源出云南宁逺州，至此横截江流，中分三道，飞湍声闻百里，舟过此必舁上岸，方可复行。】
夜泽【在建昌府、东结县，梁时有阮贲世为豪右，陈霸先击破之，贲逃泽中，夜则出掠，因号夜泽。】
龙溪【在镇蛮府、廷河县，昔陈氏夜过江，不能渡，忽见一桥跨江，既渡，回顾不见，及有国，改名龙溪。】
天威泾【唐髙骈以交州至邕川，海多潜石，漕运不通，凿开五道，有青石径；或传马援不能治，既而震碎其石，亦得通，因名天威泾。】
东津渡【在交州府、东关县，泸江、旧以舟楫往来阻风，永乐初，张辅沐晟始置浮桥，每歳一易。】
金溪究【《水经注》曰：朱■〈外鸟内〉，雒将子名诗索麋泠，雒将女名征侧为妻，侧有胆，勇攻破州郡为王，马援将兵讨之，走入金溪究，三歳乃得。】
越王城【在乂安府、东岸县，又名螺城，以其屈曲如螺。汉时安阳王所筑，安阳王旧都越地，故又称越王城，宫址尚存。】
玺城　望海城【俱交州府。《汉书》曰：马援奏言，西于县户三万二千逺界去，庭千余里，请分置封溪望海二县。因筑二城守之。】
大罗城【在交州城外、汉交址郡，唐安南都护府皆在此。其城张伯仪所筑，髙骈修广之。宋李公藴立国于此。】
雒王宫【《交州异域记》曰：交趾未郡县时，地有雒田，随潮上下，民垦食其田，因名雒民，设雒王、雒侯、主诸郡县；县多为雒将铜印青绶，后为蜀王子所灭，今三带州宫址尚存。】
天使馆【元。傅与砺，使安南题诗云：使旌入馆青云动，仙盖临江白日回，喻蜀岂劳司马檄，朝周终见越裳来。】
浪泊【在交州府、东关县，一名西湖，马援平交趾谓官属曰：吾弟少逰，常哀吾慷慨有大志。叹曰：士生一世，但衣食纔足，为郡县吏守坟墓，乡里称善人足矣；至求赢余，自苦耳。吾在浪泊西里闲，下潦上雾。毒气熏蒸，仰视飞鸢站站堕水中，念少逰语。何可得也。】
铜柱【马援破交址，立为汉界，誓云铜柱折，交址灭，唐马总亦建二铜柱。】
物产
金【《尔雅》曰：黄金谓之荡孔融曰：金之优者，谓之紫磨。
《一统志》谓太原、谅山、乂安等府所出也。】
珠【晋陶璜，为交州百姓无农，惟采珠为业，以珠易米。】
辟寒犀【唐开元间，交址进犀角一，株色黄如金，以金盘置殿中，暖气袭人，上问其故，使者曰：辟寒犀也。】
珊瑚【《一统志》曰：有赤黒二种；在海直而软，见日曲而坚。汉初赵佗献赤珊瑚，号绛火树。】
犀角【宋及本朝充贡《山海经》曰：犀三角一在顶上一在额上一在鼻上鼻上者小而不坠食角也《交州记》曰：犀有二角，鼻上角、长额上角短；或曰：三角者水犀，二角者山犀。】
象牙【《尔雅》翼曰：象齿歳脱，犹爱惜之，掘地而藏，必削木为伪齿，潜往易之，觉则不藏故处。宋及本朝交址充贡。】
贝【刘欣期《交州记》曰：大贝出日南，如酒杯。
《广州志》曰：贝有八紫贝最美，出交州。
万震曰：乃有大贝，奇姿难俦，交址以南皆有之。】
玳瑁【《本草》曰：大如扇。似龟甲，有文。解毒兼辟邪。
《海槎余録》曰：背负十二叶，有文藻，取用必倒悬其身，用滚醋泼之，逐片应手而下，但不老大，则皮薄，不堪用耳。】
翠羽【《尔雅》谓之鹬。
《异物志》雄赤曰：翡雌青曰：
《翠禽经》曰：鹬有文而贪，人取其羽为饰，故《左传》云：翠被；而《楚词》云翠帷。】
铜鼓【广州记曰：俚獠铸铜为鼔，面阔五尺余，鼓脐隐起；或作海鱼，周回有虾蟇十二相对，初因乡里小儿闻鸣蛙之怪，得于蛮酋大冢中；按《汉书》马援征交址，得骆越铜鼔，改铸马式盖。汉而有之，与今制不同。】
铜【铜柱之铸从来久矣】
丹砂【晋葛洪：炼丹求为勾漏令。杜子美诗：交址丹砂重。】
奇楠香【其香经数歳不歇，为诸香之最。故价转髙，以手爪刺之、能入爪，既出，香痕复合如故。《华夷考》曰：香木枝柯窍，露木立死，而本存者，气性皆温，为大蚁所穴，蚁食石蜜归，而遗于香中，歳久渐渍，木受蜜气，结而坚润则香成矣。近世以制带銙率多凑合，颇若天成，纯全者难得耳。】
奇楠香油【真者难得。今人以奇楠香碎渍之油中，以蜡熬之而成。微有香气。】
沉香【《图经》曰：木类椿榉，多节，叶似橘，花白，子似槟榔，大如桑椹，交州谓之蜜香。断其积年老根，经年皮干俱朽烂，木心与枝节不壊者，即香也。坚黒而沉水，为沉香】
速香【《酉阳杂俎》曰：交址蜜香树伐之经年，其根干枝节各有别也。心与节坚黒沉水为沉香；水面者为鸡骨香；根为黄熟香；干为栈香；细枝紧实未烂者为青桂香；根节轻而大者为马蹄香；同出一树。今人名速香，盖黄熟语音之讹矣。】
安息香【《酉阳杂俎》曰：其树呼辟邪树，长三丈许，刻皮出胶如饴，名息香。《本草》云：似栢脂，黄黒色为块，新者亦柔软。《一统志》曰：树如苦栋，大而直，叶类羊桃而长，中心有脂作香。】
詹糖香【《图经》曰：出交南，木似橘，煎枝叶为香。往往以皮及蠧屑和之，难得淳好者。】
苏合油【《图经》曰：苏合香与真紫檀相似、而坚实，极芬香。今不复见。但用如膏油者，极芬烈耳。陶隐居以为是狮子屎，外国说不尔。
《梁书》云:苏合香是诸香汁煎之，非自然一物也。先煎其汁为香膏，乃卖其滓与贾人。】
绢【按九真郡蚕，年八熟，茧小、轻薄，丝弱绵细。今交址绢，盖八蚕之丝所织也。薄者，画家多用之；其色近古。本朝充贡。】
东京布【亦吉贝所织者，尺幅甚狭。】
羚羊角【郭璞曰：麢似羊而大，角圆鋭。
陈藏器曰：羚羊夜宿，以角挂木不着地，但取角弯中深鋭。小犹有挂痕者，是交址，出髙石山。】
明角【牛白者，角亦白；是称明角。雄角大而直。雌者多磊块。故价为逊。】
乌角【《考工记》曰：稚牛之角直而泽老牛之角紾而昔疢疾险中瘠牛之角无泽】
鹿角【许氏《说文》曰：鹿解角兽。
《雅翼》曰：鹿，阳兽，逰山夏，至得阳气而解角，从阳退之象。
《本草》曰：羣居则环角、外向，以防物之害己。】
獭皮【《本草》曰：似狐而小，青黒色，肤如伏翼，一歳二祭，其先取鱼水潏四面陈之，谓之祭鱼，今人集其皮为裘。】
马尾【宋时占城，多从交址市马，则马故所自出/】
蜡【陶隐居云：蜡生蜜中，故谓蜜蜡。蜂先以此为蜜，跖煎蜜亦得之。初时极香软，人更煮炼，或加少醋酒便黄。】
燕窝【燕食海藻，吐以作巢，依石穴上，伏其卵，生雏，故多着毳。夷人梯取之，王敬美闽部疏谓：海燕所筑，衔之飞渡，倦则掷置海面，浮之若杯，身坐其中，久之复衔以飞，为海风吹泊山澚，海人得之，以货。此好奇而误入之者也。】
胡椒【《酉阳杂俎》云：苗蔓生，根极柔弱，长半寸，有细条，与叶齐条上，结子，两两相对，其叶晨开暮合，合则裹子，叶中形似汉椒，至辛辣。】
蟳肉【周书王会海阳大蟹注，海水之阳，以此贡献，盖蝤蛑巨者，蝤蛑即蟳别名也。今人货其干肉以归。】
薏苡仁【交南呼为■〈艹干〉珠，一名薏珠子，马伏波所以兴谤也。】
槟榔【俞安期曰：槟榔子，既非常木，亦特异。余在交州度之，大三围、髙丈余，叶聚木端，房栖叶下，花秀房中，子结房外。皮似桐而厚，节似竹而概，中空外劲，遐立海南，辽然万里。《岭表録异》曰：安南人采实，以扶留藤兼瓦屋子灰竞嚼之云。交州地温，非此无以祛瘴疠。】
椰【《异物志》曰：树髙六七丈，无枝叶。叶如束蒲，在上。实如瓠，系之颠，实外皮如胡芦，肤中有汁，升余。食其肤、则不饥，食其汁、则増渴。
《交州记》曰：椰子有浆，作酒饮之，亦醉。
沈佺期椰子树诗：日南椰子树香，袅出风尘丛生调，木首圆实槟榔身，玉房九霄露碧叶，四时春不及涂林，果移根随汉臣。】
千歳子【《酉阳杂俎》曰：藤蔓，出土子，在根下，须緑色，交加如织，其子一苞二百余颗，皮殻青黄色，殻中有肉，如栗味，亦如之。干者，殻肉相离，撼之有声，出交址。】
庵罗果【《一统志》曰：俗名香盖，乃果中极品，实似北梨，四五月熟，多食无害。】
波罗蜜【《一统志》曰：大如冬瓜，皮有软刺，五六月熟，味最香甜，核可煑食，能饱人，嘉林州出者佳。】
刘【《水经注》曰：实如梨酢，甜，核坚，出交址。】
石栗【《草木状》曰：石栗，生石罅间，殻厚，肉少，味似胡桃，熟时为鹦鹉啄食，畧尽，故彼人珍贵，出日南。】
豆蔲【《异物志》曰：生交址，形似益智，皮殻小，厚如石榴，辛且香。】
古度【《交州记》曰：不花而实，实从皮中出，大如石榴，色赤，可食。】
石南树【《南方记》曰：实如燕卵，取核，干其皮，中作肥鱼羮，和之尢美，出九真。】
州树【《南方记》曰：掘煑如李子，剥核，味甜，出武平。】
国树【《南方记》曰：子如雁卵，曝干，食之，味似栗，出交址。】
多感【《交州记》曰：多感子黄色围一寸】
荜茇【《草木状》曰：蒟酱生蕃国者，大而紫，谓之荜茇，交址多，种蔓生。】
留求子【《草木状》曰：形如栀子，棱瓣，深而两头尖，及半黄已熟，中有肉，白色，甘如枣，核大，交址有之/】
大茄【《草木状》曰：交广种茄，宿根三五年渐长，枝干乃成，大树盛熟，梯取之。】
苏木【《华夷考》曰：苏枋树出九真南人以染绛《一统志》曰：一名多那俗名红木】
乌樠木【颜师古曰：樠木名其心似松。《一统志》曰：树似栟榈坚致可为器】
棕竹【竹如指大实中黒色而白点文文似栟榈故名稯竹其粗者名竹枯不中用】
棘竹【《竹谱》曰：棘竹生交州，大二尺围，肉厚，几于实中，夷人破以为弓，枝节有刺，种以为城，卒不可攻。
万震《异物志》所谓种为藩落，阻过曽墉者也。】
白縁【《交州记》曰：白縁，树髙丈余，实味甘美于胡桃。】
人子藤【《酉阳》曰：安南人子藤，红色，在蔓端有刺，子如人状，烧之集象，南中亦难得。】
犀【《交州记》曰：犀毛如豕蹄，有三甲，颈如马，有三角。】
象【《朝野佥载》曰：安南有象，能知人曲直，负心者，以鼻卷之。】
兕【《尔雅》曰：兕似牛，青色，重千觔，一角长三尺余，形如马鞭柄，皮坚厚，可制铠。汉灵帝时，九真献为奇兽，元时安南贡兕。】
白鹿【晋元康初白鹿见交趾武宁县宋元嘉交趾献白鹿】
驨【《尔雅》云驨如马，一角者骐。
郭云，元康八年，九真郡猎一兽，大如马，一角，角如鹿葺，此即驨也。】
猩猩【《水经注》云：猩猩，兽形若黄狗，又状貆■〈豸屯〉，屯人面，颜容端正，音声玅丽。楚太原王纲曰：猩猩好酒，及履，里人置之山谷，常数辈为羣，见酒物知人张设，取之。先知张者祖父姓名詈曰：奴欲杀我，亟舍尔去也。既复还曰：试共尝酒，逮醉取屐着之，为人所擒。】
狒狒【《尔雅》曰：狒狒如人，被发，迅走，食人。
《山海经》一名枭羊，有毛，反踵，见人则笑，出交广。
郭璞赞曰：狒狒怪兽、被发操竹、获人则笑、唇掩其目、终亦号跳、反为我戮。】
果然【《山经》果然，似猕猴，以名自呼。羣行，老者在前，少者在后，得果食，輙与老者，似有义焉。交趾有之。
《南州异物志》曰：交州果然，兽体不过三尺，而尾长四尺余，反尾度身，过其头，视鼻仍见两孔仰向天，其毛长、柔细、滑泽，以白为质、黒为文，集十余皮可得一缛，繁文丽好，细厚温暖。】
蒙贵【《尔雅》谓之蒙颂。
《一统志》曰：状如猫而小，紫黒色，畜之捕鼠甚于猫。林元凯为安南陈中贵题画云：内相家中蒙贵儿，华堂客到每先知，今朝洗面还过耳，故写新图开阁诗。】
白雉【汉光武时，日南九真贡。】
孔雀【《异物志》曰：孔雀，自背及尾皆圆，文五色，头戴三毛，长寸，以为冠，足有距，迎晨则鸣，相和。交址郡人多养孔雀，杀为脯腊，又养其雏，为媒傍，施网罟，伺其飞下，则牵网横掩之，采其金翠毛，装为扇拂，或生截其尾，以为方物云。生取，则金翠之色不减】
鹦鹉【林元凯诗：陇头春树拂云红，学语声娇弄晩风，上国抵今辞逺贡，莫愁彩羽閍雕笼】
蚺蛇【《水经注》曰：交址山多，蚺蛇长十丈、围七八尺，常树上伺鹿，鹿过，低头绕之，有顷鹿死，先濡令湿，便吞头、角、骨，皆鑚皮。出山夷，始见蛇不动时，以大竹签签蛇头，至尾杀而食之，以为珍异。
故《异物志》曰：蚺为大蛇，既洪且长，采色驳，荦其文锦，章食豕、吞鹿，腴成养创，实享嘉宴，是豆是觞，言养创之时，肪腴甚肥。搏之，以妇人衣投之，蟠而不起，便可得也。】
红飞鼠【《华夷考》曰：多出交址，深毛葺葺然。唯肉翼浅黒色，双伏红蕉花间，捕者获其一，则其一不去，妇人带之为媚药。】
竹鼠【《交州记》曰：竹鼠如小狗大食竹根出封溪】
鹦鹉鱼【《一统志》曰：龙门江旁有穴，出鹦鹉鱼，色青緑，口曲而红，似鹦鹉嘴，相传此鱼能化龙。】
蚁子盐【《岭表録异》曰：溪洞酋长多收蚁卵，争卤为酱，非官客亲友不可得食，周礼醢人馈食之，豆有蚳蚁子，即此。】
交易
贾舶既到，司关者将币报酋，舶主见酋，行四拜礼，所贡方物，具有成数，酋为商人设食，乃给木牌，于廛舍听民贸易，酋所须者辇而去，徐给官价以偿耳。广南酋号，令诸夷埒于东京、新州，提夷皆属焉。凡贾舶在新州，提夷者必走数日程，诣广南入贡，广南酋亦遥给木牌，民过木牌必致敬乃行，无敢哗者，斯风棱之旁震矣。顺化多女人来市，女人散发，而飞旁带，如大士状，入门以槟榔贻我，通殷懃，士人嗜书，每重赀以购焉。
【按《宋史》大观初，贡使至京，乞市书籍。有司言法不许，诏嘉其慕义，许之，然则彼国嗜书，正非一朝耳。】
论曰：
久矣。夫交南之为郡县也。文皇帝振宋之陋。六师所指。海立电飞。汉唐土疆。于兹重辟。厥绩伟矣。迨英公内斾衔命宵人马竭犹求兽穷则逸宣庙以止戈为武休息甚弘然楚楚冠裳弃成鳞介不得与珠崖儋耳。同被华风。则大造者之靳。此一方灵秀也。二百余年。羁縻勿絶。保境戢惠。固献琛而称。藩易姓代兴终款关而待命。虽僣窃未改。视黎桓时。则有分矣。
东西洋考卷一

[book_title]东西洋考卷二○西洋列国考
占城
占城、古越裳地也。秦、林邑。汉、象林。及区连杀县令，自立称林邑王，数世中絶。外甥范熊代之，子逸嗣，逸死，奴文簒立。
【《梁书》曰：文本夷帅范稚家奴，尝牧羊山涧，得醴鱼二，化而为铁，因以铸刀，刀成，文向石呪曰：若所石破者，文当王此国。因斫石，如断刍槀，文心异之。范稚尝使之商贾至林邑，因教林邑王作宫室，及兵车器械，王宠任之，后乃谗王，诸子各奔余国，及王死，无嗣，文伪于邻国迓王子，置毒浆中杀之，胁国人而自立。】
永和间袭破日南，杀其守夏侯，览以尸祭天，屯日南久之。
【《梁书》曰：夏侯览为太守，侵刻尤甚，林邑贪日南地肥沃，常欲畧有之。因民之怨，遂举兵袭日南，杀览，以其尸祭天，留三年乃还。交州刺史朱藩遣刘雄戌日南，文复屠灭之，遣使告藩，愿以日南北境横山为界，藩不许，遣陶缓讨之，文归林邑，寻复屯日南。】
文死，子佛嗣，屡为晋兵所破，然亦世为交南患。
【《梁书》曰：佛立犹屯日南，征西将军桓温遣滕峻灌邃帅交广兵讨之，佛婴城固，守畯盛兵于前邃帅劲卒自后踰垒而入，佛众惊溃，追至林邑，佛乃请降，升平。初复为寇，暴刺史温放之讨，破之。
隆安三年，佛孙须逹复冦日南，执太守灵源，又寇九徳，执太守曹炳，交址太守杜瑗遣邓逸击破之，即以瑗为刺史。
义熈三年，须逹复寇日南，杀长史瑗遣阮斐讨破之，斩获甚众。
九年，须逹复冦九真，行郡事，杜慧期与战，斩其息及，生俘百余人，自瑗卒后，林邑无歳不冦日南诸郡，杀伤甚多，交州遂致虚弱。】
至孙文敌，为扶南所杀，大臣范诸农平其乱，自立为王，传子阳迈。宋永初时遣使来贡。
【《南史》曰：阳迈初在孕，其母梦生儿，有人以金席藉之，其色光丽。夷人谓金之精为阳，迈若中国云紫磨者，因以为名。】
其后叛服靡常，交州刺史檀和之将兵击之，深入其境，。
齐、梁亦通使往来。
隋时为大将刘方所破。
【《北史》曰：仁寿末上遣大将军刘方击之王梵志乗巨象战方军不利方多掘小坑草覆其上与战伪北梵志逐之其象陷大破之入其郡获其庙主十八枚皆铸金盖其国有十八世方班师梵志复其故地】
至唐而范始灭，国人立其姑子诸葛地，更号环王。元和初都护张丹击走之。徙国于占，占城之名，所自始也。
宋时袭破真腊。
【《文献通考》曰：闽人有泛海之吉阳军者，飘至占城，见其国与真腊乗象以战，无大胜负，乃说王骑战，教之弓弩骑射。王大恱，具舟送之，吉阳厚赍，随以买马，得数十匹以战大克。】
后真腊大举复雠，俘杀几尽，更立真腊人主之。
元世祖诏降虎符，授荣禄大夫占城郡王，即其地，立省抚安之然。
竟负固，大军南讨，国王战败，逃遁然，不果，降明。兴髙皇帝赐占城国玺、书。国王阿荅阿者遣使朝贡，盖从此，始归款矣。
四年王为安南所苦，奉表乞赐兵器、乐人俾安南知我为声教，所被不敢辄欺负。上怜之，报曰：两国既共内附，岂宜擅兵相攻？业诏安南，无开疆衅兵器，不尔吝，但以安南，故赐尔，是助尔构兵也。
乐有声律、方言各异。中国人不可遣尔。国人能习华语者，来习肄十六年，遣子入贺圣节。
永乐改元，遣使告谕即位。其王占巴的頼奉金叶表来贡，上使行人蒋宾王枢往报之，赐金绮有差且勅安南毋相侵掠，从来请也。
四年，遣中贵马彬，谕以共伐安南，诏粤东诸将缮兵甲，由海道与占城会，赐占城王镀金银印、他物甚侈，王出兵助征。
【《广通志》曰：复遣太监王贵通赍勅往劳赐金币】
五年，奏言克复安南所侵地，献俘贡方物。上下诏褒美。
数年间，屡遣使来贡，悉厚答之。至命中贵彬护其使臣以归。
十三年，兵部尚书陈洽驰奏，初讨安南时，占城王虽听命出征，然实懐二心，愆期不进，又以金帛战象资季扩，季扩以黎苍女遗之，复约陈翁挺侵升华府所隶地，罪下季扩一等耳。请发兵征之，上以交趾初平，不欲穷兵逺夷，遣使谕王，归我侵地，其后三年一朝贡，诏使亦间往不絶。
【吴恵日记云：正统六年，奉使占城王遣头目迎诏，笳鼔填咽，旌麾■〈目奄〉霭，■〈迭毛〉衣椎髻，前奔驰至行宫设宴，王乗象迓于国门，帐列戈戟，以羣象为卫。既宣诏，稽首受命，上元夜请赏烟火、爇沉香、燃火树，盛陈乐舞，民多裸袒、士着苎衣。】
景泰末，王摩诃贵殂。
天顺初年，弟盘罗悦驰使请封，命给事中江彤行人刘寅之持册往，王亦遣使来谢云。
成化中，王茶全为交趾所破，嗣王徙居赤坎邦，遣使请封如故事。而安南陪臣据其故都，诡称占城王迎诏，使臣冯乂误谓真王也，持封册给之。嗣王古来航海奔广州投诉，更以来朝为辞，督臣屠滽命叅议姜英核其事时安南纳叛将而助之虐申言古来不当嗣，滽从佥议谓：册印元有古来名，宜王其地，具疏以闻，仍移檄安南道之顺逆，安南亦不敢大肆其狼噬，乃选官军二千，令东筦商人张宣护送古来还国。
弘治十八年，古来卒，沙古卜洛嗣。
正徳五年奉诏，册封者给事中李贯行人刘廷瑞也。
十二年，来朝。
嘉靖二十一年，再至云。
其俗果于战鬬，尚释教，王冠三山金花玲珑冠，披锦帔，着玳瑁履，腰束八寳方带，出游乗象或黄犊车，一人持槟榔盘，前导从者十余軰，各执弓矢刀鎗。
【《梁书》曰：王着法服，加璎珞，如佛像之饰，出则乗象，吹螺击鼔，罩吉贝，伞以吉贝为幡旗。】
民望之膜拜一而止。臣茭叶冠，男蓬头。【《宋史》曰：撮发为髻，散发余髾于后。】女后椎结。
居处为阁，名曰：干阑。门户皆北向，民居茅茨，不得踰三尺，
衣紫衣。【《梁书》曰：男女皆以横幅、吉贝绕腰以下，谓之干漫。】僣玄黄者论死，椰叶为席，以麝涂身。山牛不任耕耨，但杀以祭鬼，令巫祝之曰：阿罗和敎他，早托生也。
正月一日牵象周行所居之地，然后驱逐出郭，谓之逐邪。四月游船，十一月望日为冬至，所部各献方物。十二月望日，城外缚木为塔，以衣服香药置塔上，焚之祭天。
酿酒瓮中俟熟。宾主绕瓮坐，筒而吸，且吸且注水，味尽而止。【《星槎胜览》曰：非至午不起，非至子不睡。见月则歌舞为乐。】
无纸笔，以羊皮搥薄，削竹为笔，蘸白灰书字。【《南史》曰：书树叶为纸】或击鼔以警众、吹蠡以即戎；古称，歳时采生人胆入酒饮之，又以浴身，谓之通身是胆也。
嫁娶必用八月。女先求男，同姓还相婚，姻使婆罗门引壻见，妇握手相付嘱曰：吉利、吉利。
【《北史》曰：婚媾令媒者，赍金银、钏酒二壶、鱼数头至女家，于是择日，夫家会亲宾，歌舞相对，女家请一婆罗门，送女至男家，壻盥手，因牵女授之。】
丧用火葬，以器乗余骨，沉之。
【《隋书》曰：王死七日而葬。百官三日，庶人一日。皆以凾盛尸，鼔舞导，从舆至水，次积薪焚之。收其余骨，王则内金罂中，沉之于海；有官者以铜罂，庶人以瓦送之于江。男女皆截发，随丧至水，次尽哀而止。归则不哭。毎七日然香、散花，复哭尽哀。尽七七而罢。】
王在位三十年，即入山茹素受戒，曰：我不道，当充虎狼食或病死，从此国事不得复相关。传子摄国，期年得无恙，复入为王，国人呼为：芳嚟马恰剌札焉。
【《唐书》曰：呼王为阳满，王妻为陀阳河熊，大子为阿长逋，宰相为婆漫地。
《隋书》曰：尊官有二，其一曰西那婆帝，其二曰萨婆地歌；
其属官三等，其一曰伦多姓，次歌伦致地，次乙他伽兰；
外官分为二百余部，其长官曰弗罗，次曰可轮，如牧宰之差也。】
形胜名迹
金山【在林邑，故国。《梁书》曰：石皆赤色其中生金金夜则出飞状如萤火】
鸦候山【《元史》曰：唐人曽延来言，国主逃于大州西北，鸦候山，聚兵三千余，集他郡兵，未至，不日将与官兵交战，谍者云。国主实在鸦候山。】
不劳山【在林邑浦外《唐书》曰：有罪者使象践之或送不劳山令自死】赤坎山【占城王为交趾所逼徙居于此】
伽■〈亻南〉貌山
区栗城【《南齐书》曰：区栗城，建八尺表日影度，南八寸。】
木城【《元史》曰：官军依海岸屯驻占城，兵治木城四面，约二十余里，起楼棚，立回回三梢炮百余座，又木城西十里，建行宫。】
半山塔【元行省尝屯兵于此】
罗湾【即占城港口】
物产
金【即金山所出者《南齐书》曰：金汁流出于浦事尼干道，铸金银人像，大十围】
银【《元史》曰：遣其舅奉国王信物，大银三锭、小银五十七锭、碎银一瓮，为质归款，又献金叶九节标枪。曰：国王病未能进，先使持其枪来，以见诚意。】
锡【见《吾学编》】铁【见《宋史》】
宝母【原化记魏生得一美石有胡人见之曰：此宝母也每月望设坛海边置石其上可得美珠《一统志》载为占城产】
澄水珠【《宣室志》曰：严生得一珠，胡人云：此清水珠，置浊流，则涣然澄彻。《一统志》载，为占城产。】
火珠【旧《唐书》曰：范头黎献火珠，大如鸡卵，圆白皎洁，光照数丈，状如水精，正午向日，以艾蒸之则火燃。】
琥珀【《华夷考》曰：林邑多琥珀。琥珀在地，其上及傍不生草木，深者或八九尺，大如斛，屑去皮成焉。初如桃胶，凝成乃坚。】
水精【一名水玉，太康四年，林邑王献紫水精唾壶一口，青白水精唾壶二口。】
贝齿【《本草》曰：贝子，一名贝齿，生东海。《梁书》云：占城所出。】
菩萨石【周显徳中《入贡谈苑》曰：色莹白，若水晶类，日光射之，有五色，如佛顶圆光。】
犀角【夷人谓之黑暗。宋及本朝充贡
《吾学编》曰：占城犀角、象牙最多。犀大者，八百斤，独角。在鼻端，长者可尺五寸。】
象牙【夷人谓之白暗宋及本朝充贡】
瑇瑁【见《梁书》】
奇楠香【诸国出者，惟占城为佳。本朝充贡。
《星槎胜览》曰：棋楠香，在一山所产，酋长禁民不得采取，犯者断手足。
《吾学编》名伽南香】
沉香【《梁史》曰：沉木香者，土人斫断，积以歳年，朽烂而心节独在，置水中则沉，故名沉香。】
檀香【佛家谓之旃檀。宋及本朝，占城以之充贡。
《图经》曰：檀香，凡数种，有黄、白、紫之异。
《古今注》曰：紫旃木，出林邑。亦谓紫檀也。】
龙脑香【《酉阳杂俎》云：树髙八九丈，可六七尺围，叶圆而背白，树有肥瘦，形似松脂，作杉木气，干脂谓之龙脑香，清脂谓之波律膏。】
麝香【《唐书》曰：以麝涂身，日再涂再澡。
《华夷考》曰：似麞而小，其香正在阴前，皮内别有膜裹之，春分取之，生者益良。一说香有三种，第一夏食虫多，至寒，香满，入春急痛，自以爪剔出之，落处草木皆焦；其次，脐香，乃捕得杀取者；又次，心结香，麝被兽逐，狂走，颠坠崖谷而毙，破心，见血流出，作块者是。】
乳香【宋时充贡。
《广志》曰：即松木脂。有紫赤如樱桃者，名乳香，盖熏陆之类也。
《香谱》云：今以通明者为胜。】
降真香【本朝充贡。
《本草》曰：和诸杂香，烧烟直上天，召鹤盘旋其上。】
丁香【宋时充贡。
《本草》注曰：树髙丈余，凌冬不凋，叶似栎，而花圆细，色黄，子如丁，长四五分；紫色中，有粗大长寸许者，呼母丁香，击之则顺理而折。】
蔷薇水【周时入贡《宋史》曰：洒水经歳香不歇俗呼为蔷薇露】
猛火油【周时入贡《宋史》曰：得水愈炽国人用以水战】
吉贝【《梁书》曰：树名也。其华成时，如鹅毳，其绪纺以作布，亦染成五色，织为斑布。】
朝霞布【《唐书》曰：王妻服朝霞。又贞观时，以之充贡。】
丝纹布【见《宋史》】白■〈迭毛〉
布【《宋史》曰：无丝蚕以白■〈迭毛〉布纒其胷，垂至于足】
贝多叶簟【贝多叶，长一尺五六寸，阔五寸许，叶形似琵琶而厚。人以此书字者也。织以为簟，宋时占城充贡。】
明角　乌角
黄蜡【见《宋史》】
硫黄【苏木，陶隠居云：出林邑，色如鹅子，初出殻，名昆仑黄。见《宋史》。本朝充贡】
乌樠木【见《宋史》本朝充贡《星槎胜览》曰：乌木降香，樵之为薪】
观音竹【《吾学编》曰：如藤长丈八尺色黑如铁一寸二三节】
谷【《宋史》曰：每歳稲熟，王自割一把，从者及妇女竞割之，今漳人所有占粟，即占城种也。】
燕窝【《华夷考》曰：海燕，大如鸠，春回巢，于古岩、危壁葺垒，乃白海菜也。岛夷伺其秋去，以修竿接铲取而鬻之，谓之燕窝，宴品珍之。】
胡椒【宋时入贡】
槟榔【《唐书》曰：取槟榔渖为酒宋时入贡】
椰【《南方草物状》曰：昔林邑王与越王有故怨，遣侠客刺得其首，悬之于树，俄化为椰子。林邑王愤之，剖为饮器，南人至今效之。当刺时，越王大醉，故其浆如酒云。】
波罗蜜【《瀛涯胜览》曰：占城有果曰：波罗蜜状如冬瓜，皮似荔枝，内有黄肉，大如鸡子，味甘如蜜，中有子，似鹅腰子，炒食之，味如栗。】
海梧子【《酉阳杂俎》曰：树与中国松同，但结实絶大，形如小栗，三角，肥甘，樽俎间，佳果也，出林邑。】
茴香【《图经》曰：怀香子，亦名茴香，交广诸番出，入药用。番舶者，花头如伞盖，结实如麦而小，青色，宋时占城入贡。】
荜澄茄【《本草》经曰：生佛誓国，似梧桐子及蔓荆子，微大，亦名毗陵茄子。按《宋史》占城王为交州所攻，奔于佛逝，即占城属国也。】
荳蔲【见《宋史》按《宋史》载占城所产，又有甘蔗、蕉子、莲子、麻豆之属，兹不具悉。】
犀【《林邑记》曰：犀行过丛林，不通，开口，露齿前向，棘林自开。周显徳中，占城献云龙形通天犀。】
狮【《说文》曰：虓、狮子也。
《尔雅》曰：狻猊，如虥猫，食虎豹。
《宋史》《占城传》曰：民获狮、象，皆输于王。】
象【酉阳曰：环王国野象成羣，一牡管牝三十余，国人养，驯者可令代樵。】
猩猩【见《唐书》】白猿【梁天监九年来献】
白雉【《援神契》曰：周成王时，越裳献白雉。】
秦吉鸟【《唐会要》曰：林邑国有结辽鸟，谓之吉了，能人语。
《华夷考》曰：如鸜鹆，黒色、丹咮、目下连。顶有深黄文，顶毛有缝，如人分发。能言，比鹦鹉尤慧。大抵鹦鹉，如儿女；吉了声，则如丈夫。】
鹦鹉【《山经》曰：青羽赤喙，人舌能言。名曰：鹦鹉。舌似小儿，脚折前后各两，扶南徼外出，五色者旧。
《唐书》曰：林邑献五色鹦鹉。太宗异之。诏李百药为赋。又献白鹦鹉，精识辨慧，善于应答，太宗悯之，并付其使，令放还于林薮。】
山鸡【异苑曰：山鸡爱其毛映水则舞。
傅玄赋曰：惟南州之令鸟，兼坤维而体珍，被黄中之正色，敷文象以饰身。
占城宋时入贡】
归飞【《水经注》曰：林邑城外，香桂成林，气清澄烟，时禽异羽，翔集间，关兼比翼鸟，不比不飞，鸟名归飞，鸣声自呼。
《俞益期与韩豫章笺》曰：其背青、其肠赤、丹心外露，鸣情未逹、终日归飞，飞不十千，路有万里，何由归哉。】
龟【《宋史》曰：官无资俸，但给龟鱼充食。】
交易
贾舶扺岸，献果币于王，王设食待之，国人狠而狡，贸易往往不平，故往贩者少，或谓取人胆者，非止献王，亦以供象，洗目伺人于道，乗其不意，斫杀之，取胆以去，若彼人惊觉，则胆破不中用矣。置众胆，煑釡中，华人胆辄居上，故必取华人胆为贵，五六月间，商人出必戒严。
暹罗【六坤】
暹罗在南海，古赤土及婆罗刹地也。以赤土，故后人讹为赤眉遗种。
隋大业二年，募能通絶域者，屯田主事常骏等，自南海郡乗舟使赤土，宣诏毕，为奏天竺乐曰：今是大国臣，非复曩赤土国矣。以铸金为多，罗叶隠起成文，为表金函封之，遣子随骏还报，此通中华之始也。
【《隋书》曰：王遣舶三十艘来迎。进金鏁以缆骏船，月余至都。遣子那邪迦送金盘贮香花，并镜镊金合二枚贮香油，金缾八收贮香水，白迭布四条、拟供盥洗。其日，那邪迦又将象二头，持孔雀盖以迎，并致金花金盘以藉诏函。男女百人奏蠡鼓，婆罗门二人导路，至王宫，骏等奉诏上阁王，以下皆坐。
宣诏讫。引骏等坐奏天竺乐，事毕，骏等还馆，遣婆罗门就馆，送食曰：饮食踈薄，愿大国意而食之。后数日请骏等入宴，前设两床，床上并设草叶盘方一丈五尺，上有黄白紫赤四色之饼、牛、羊、鱼、鳖、蝳蝐之肉百余品，延骏升床，从者坐于地席，各金锺置酒，女乐迭奏，礼遣甚厚。寻遣那邪迦随骏贡方物，并献金芙蓉冠、龙脑香，令婆罗门以香花、奏蠡鼔送之。】
唐贞观时，婆利罗刹与林邑使者偕来。
【《唐书》曰：婆利东，即罗刹也。常骏使赤土，遂通中国。】
其后分为暹与罗斛二国，暹瘠，土不宜耕稼，罗斛土平衍，而种多获。暹取给焉。
元元贞初，暹遣使入贡，赐来使素金符佩之。
【《元史》曰：元贞元年，进金字表，欲朝廷遣使至其国，比表至已先遣使，盖彼未之知也。使急追，诏使同往，以暹人与麻里予儿旧相雠杀，至是皆归顺，有旨谕暹人勿伤麻里予儿，以践尔言。】
大徳三年，暹国主上言，父时朝廷尝赐鞍辔、白马及金缕衣，乞循故事以赐。帝以丞相言，彼小国而赐马，恐其邻祈，都軰讥议，朝廷竟赐金缕衣，不锡以马。
迨至正间，暹降罗斛，遂称暹罗斛。
洪武四年，国王叅烈昭毘牙遣使奉金叶表来朝。
七年，使臣沙里拔继至，自言衔命来。王去秋八月壊舟乌猪洋，漂至南海，所余贡物，仅苏木、降香、兠罗绵来献，不敢自外于包茅。上讶其无表，诡言舟覆，而方物乃存必番商也，却之。
【诏中书礼部曰：古者中国诸侯，比年一小聘、三年一大聘，九州岛之外，则每世一朝，所贡方物，不过表诚敬而已。髙丽稍近中国，颇有文物、礼乐，与他番异。是以命依三年一聘之礼，其它逺国，如占城、安南、西洋琐里、爪哇、浡泥、三佛齐、暹罗斛、真腊等处新附国土，入贡既频，劳费甚大，朕不欲也。令遵古典，不必频烦，其移文使诸国知之。】
九年，国王哆啰禄遣其子昭禄，羣膺贡象及方物。下诏褒谕。赐暹罗国王印，自是始称暹罗。从朝命也。
二十年再贡。二十八年，哆啰禄殂遣中使赵逹往祭，兼赐嗣王昭禄羣膺及妃，绮帛氁布有差。
永乐元年，遣使贺即位。
二年表贡方物。遣中使李兴往劳赐文绮钞帛
四年贡。使嗣至，表乞量衡式，许之，并赐《古今烈女传》。是秋，国王遣使与琉球修好，遭风，漂舟入闽。守臣籍记方物以请，上谓李至刚曰：属夷缔盟，美事也，朕岂有利焉。乡有善人，犹能救人于危，况朝廷统御天下哉？令有司给粟。俟便风导之去。
七年．使凡两至，首春以祭仁孝皇后，秋九月更修职贡，厚报之。时南海叛民何八观等，屯聚岛外，窜入暹罗，至是使归，兼谕国王，毋为逋逃主。
八年贡。使附送八观等，还降勅嘉美。
十年冬贡
复至十三年，昭禄羣膺殂子三頼波磨札剌的頼嗣暹罗，于满刺加夙鞭棰使之征输惟命然。犹歳歳开兵，隙。
十七年。诏暹罗国王，俾与满刺加平。
十八年。贡又至，遣中使杨敏，护其使还国，并报礼王。
十九年。春奉表谢侵满剌加之罪；七月贡如常仪，盖是歳使又两至云。
二十一年。贡至，赐钞币如礼。
其后着令三载一贡。
至成化间，汀州士人谢文彬者，以贩盐下海，飘入暹罗，因仕其国，后充贡使，至留都，遇从子瓉，于途为织锦绮贸易事觉，下吏竟遣归然。
成化后，大率六年一贡矣。
嘉靖三十二年，使至，贡白象及方物，途中白象已毙，遗象牙一枝，使者以珠宝饰之，置金盘内，并贮白象尾毛为信。
【《广志》曰：象牙一枝，长八寸，首尾厢金，起花，牙首大五寸七分，镶石榴子十颗，中镶珍珠十颗，宝石四颗，尾大二寸，镶金刚鑚一颗。】
上嘉其意、而礼遣之。
隆庆初年，东蛮牛【俗名放沙】求婚暹罗。暹罗拒之，峻东蛮牛恚甚，统沙外兵围暹罗，破之，王自经死，虏其世子及中朝所赐印以归，次子摄国，奉表请印曰：暹罗部领数十国非，天朝印不得调兵，上命给予。
【时郑汝璧为礼部郎，白内阁，不知印文云何？
阁臣曰：第铸暹罗国王印，予之可耳。
郑曰：国初受封，未必即称王，且篆文尺寸，或有未合，于彼不便；彼所存公移旧印文，固在也。宜檄粤东抚臣往取，循以给之。
内阁曰：然嗣取印文至，则都统使印也。遍考诸书，国王印是永乐所赐而耳。目刺谬若此，岂先朝佯为驾御之术耶？抑迩来在事者因更给而故杀其权耶？存之以俟知者。】
暹罗既败，其后颇为东蛮牛所制。嗣王整兵，经武志在复雠。万厯间东蛮牛复来，寇嗣王引兵迎击之，杀其子。东蛮牛宵遁不敢，复窥暹罗。
暹罗新雄海外，遂移军攻真蜡。真蜡降。从此，年年用兵，遂霸诸国矣。
比倭寇、朝鲜部议，遣材官谕诸属国率夷兵攻夷，暹罗愿领所部，前驱自効，经畧都御史宋应昌，以闻会倭酋死，遯去不果行焉。其土下湿，气候岚热，不齐民悉，楼居楼密，聨槟榔片藤，系之甚固，藉以藤席、竹簟寝处，其间王宫髙九丈余，以黄金为饰，雕缕八卦，备极弘丽。
【《隋书》《赤土传》王居有门三重，每门图画飞仙菩萨之状。悬金花铃，旄王宫诸屋，悉是重阁。北户、北面而坐，坐三重之榻。王榻后作一木龛，以金银五香木杂钿之，龛后悬一金光焰夹榻，又树二金镜；前并陈金瓮、金炉，当前置金伏牛、前树一寳盖，左右皆有寳扇，然则今之暹罗，犹畧祖，其华靡也。】
诸酋见王，礼制甚肃，望门自拜，膝行乃前。王与国人白布纒首，被服长衫，腰束嵌丝，帨王独加以锦绮，跨象或乗肩舆，尚释教，国人效之。
【《赤土传》曰：其俗敬佛】
百金之产，便以其半施佛，妇人多智，丈夫事无大小，悉归与妇计之，听其裁决，妇见华人慕悦之，置酒款接，留宿酣狎以为常，夫不能禁也。
【《吾学编》曰：男阳、嵌珠玉，贵者范金盛珠，行，铿然有声。】
婚则羣僧迎壻至女家，僧取女红帖男额，以为吉祥。
丧礼以水银灌之，葬于髙埠，盖塔其上，贫家鸟葬耳。
以矾制纸，施烟粉为白、黒。
田平而沃，稼穑丰熟。
其俗劲悍善水战【《星槎胜览》曰：削槟榔木为标鎗，水牛皮为牌、药镞等器。】大将多用圣铁裹身，刀矢不能入；圣铁者、人脑骨也。
【《方言》谓：天为普頼，地为佃。因日为脉，月为晩。官制凡九等：一曰：握哑往；二曰：握歩剌；三曰：握■〈口莽〉；四曰：握闷；六曰：握文；七曰：握板；八曰：握郎；九曰：握救。坤文则使臣在馆教习译字生者。】
形胜名迹
【其国有款细湾、细辞、滑沾奔诸府；皮细禄、倒脑细、可刺诸司。】
大帽山【在王宫后】
笔架山【三峯接连如笔架状】
黎头山　竹屿　椰树湾　黄河水【水自五月一派从海中来，渐而涨田，其地四月插苗，苗随水涨而发，水渐髙，苗亦渐长，遂至六七尺，涨以九月始退，退则稻熟，可收田，得水而肥，其米纯白，邻壤多取给焉。】
三宝港【是港无鳄鱼】
金城【在王宫】
金塔【在殿内，其中金佛无数，高七八尺、小一二尺。】
三关【其一为程尽所辖，其二为本夷所辖，其三为佛郎机、日本所辖。】
锡门【华人出入必经之处，郑和为建卓楔，扁曰：天竺国】
礼拜寺【永乐间，郑和所建，寺甚宏丽，佛髙与屋齐。】
三宝庙【在第二关，祀太监郑和。】
西塔【其塔无合尖，闻夷人初建塔，功成，郑和令削去之，后屡缉不能就。】
物产
珠【徐衷南方状曰：采珠用五牲，祈祷若祠祭；有失，则风搅海水，或有大鱼在蚌左右。海贾云：中秋有月，是歳多珠。】
珊瑚【《图经》曰：生海底，作枝柯状，明润如红玉，《海中经》曰：取珊瑚先作铁网，沉水底，珊瑚贯中而生，岁高三二尺，绞纲出之，皆摧折在网中，故难得完好者。
今《一统志》云：以丝绳系五爪铁猫儿，用黑铅为坠，掷海中，取之亦其遗法也，本朝充贡。】
琥珀【《博物志》曰：松脂沦地中，千年化为茯苓，又千年化为琥珀。】
猫睛石【《宝货辨疑》曰：猫睛出南番，酒色阔如指，面大者，愈大愈好。】
宝石【《华夷考》曰：锡兰髙山参天，顶产青美蓝石，黄雅鹘石，青红宝石，毎遇大雨冲，流沙中拾取之。暹罗本朝充贡。】
金刚鑚【《抱朴子》曰：金钢生水底石上，如钟乳状，体如紫石英，没水取之。铁击不能伤。
《华夷考》曰：金刚砂出深山高顶，人不可到，乃鹰隼打食，郄于野地上，鹰粪中获得以，其能鑚定器，名金刚鑚。】
犀角【本朝充贡】
象牙【本朝充贡】
翠羽【本朝充贡】
玳瑁
龟筒【《岭表录异》曰：人立背上，可附而行，取殻，以生得全者为贵。初用木换出其肉，楚毒鸣吼如牛。古人谓：生龟脱筒，指此。工人以其甲，通明、黄色者煮、拍、陷瑇瑁为器，谓之龟筒。】
花锡【《尔雅》锡谓之靷】
铅【《地镜图》曰：草青茎赤秀下有铅】
罗斛香【《一统志》曰：味极清逺，亚于沉香，本朝充贡。】
檀香【叶廷珪《香谱》曰：皮实色黄者，为黄檀；皮洁色白者，为白檀；皮腐色紫者，为紫檀；并坚重清香，白檀尤良。】
乳香【佛书谓之天泽香，言其润泽也。又谓之伽罗香。】
降香【本朝充贡。俗呼舶上来者，为番降。】
片脑【《华夷考》曰：产暹罗诸国，髙二三丈，皮理如沙栁，脑则其皮间凝液也。岛夷以锯付□，就谷中尺断而出。剥采之。有大如指，厚如二青钱者，香味清烈，莹洁可爱，谓之梅花片，鬻至中国，擅翔价焉。复有数种，其次耳。本朝充贡。】
蔷薇水【《华夷考》名荼醿露，曰：海国所产，天气凄寒，零露凝结，着他草木，乃氷澌木稼，殊无香韵。惟荼醿花上，琼瑶晶莹，芬芳袭人，若甘露焉。夷女以泽体发，腻香经月不灭，暹罗尤特爱，重竞买，畧不论直。】
罗绵【瞿睿夫曰：兠罗绵，刀矢不能入。】
明角　乌角　蜡【见《星槎胜览》】
阿魏【《酉阳杂俎》曰：树长八九尺，皮色青黄，断其枝，汁出如饴，名阿魏。
《海上耳谈》谓：传之，暹罗商云：树如棘，丛生，刺若猬毛，春初麞、麂孶逐，狂奔着树辄死，地产大蚁，壅泥沙啜之，成封垤，夷人乃以竹筒作篦，射壅，中筒溜成药，彼中食料，以此烂物，如鲍肆，忘臭。
按唐本注曰：性极臭，而能止臭，亦奇物也。】
獭皮
苏木【《吾学编》曰：暹罗苏木贱如薪，色絶胜。本朝充贡。】
夷瓶【以夷泥为之，俗名干柸，夏月贮水，可以不败。】
大风子【《本草》释名曰：能治大风疾故名】
紫梗【《本草》名紫铆。
苏恭曰：紫色如胶，作赤■〈鹿外木内〉皮及宝钿用，为假色，亦以胶宝物云。蚁于树藤皮中为之，如蜂造蜜，吴录所谓赤胶。】
没药【《图经》曰：海南诸国有之，根株如橄榄叶，青而密。歳久者，膏液流滴地下，凝结成块。
《一统志》曰：树高大如松，皮厚一二寸，采时掘树下为坎，用斧伐其皮，取脂。】
交易
中国往与贸易，既至王城，以币帛橙橘之类贡王，然王深居，不得见。其俗以海■〈贝八〉代钱，是年不用■〈贝八〉，则国必大疫，故相沿不改。
【■〈贝八〉即今螺巴《星槎胜览》云每一万，准中统钞二十贯】
贸易输税，各有故事。国人礼华人甚挚，倍于他夷，真慕义之国也。
论曰：
林邑夙通中华，居然雄国；暹罗自赤土攀隋，亦便有衣被震旦意；明兴内附，洗沐云油；占城见苦，交人则屡诏，销其锋；暹罗躏蹂满剌加，则十行折其鋭，盖莫不义畏、而仁懐焉。然占城从征，而有二心于交，暹罗当海内宁夷，辄请遣子入学，当属国云扰又请助战，擒倭夫，固二国之优劣也。
东西洋考卷二

[book_title]东西洋考卷三○西洋列国考
下港【加留■〈王巴〉】
下港，一名顺塔。唐称阇婆。在南海中者也。一名诃陵，亦曰：社婆。
元称爪哇。
【《一统志》又名蒲家龙】
甲兵为诸番之雄。
王宫砖墉，髙三丈，方三十余里。屋髙四丈。
【《宋史》曰：室宇壮丽，饰以金碧】
地覆板蒙藤花席，跏趺而坐。
【《唐书》曰：象牙为床若席】
王蓬头，顶金叶冠，胷萦嵌丝帨，腰束锦绮，佩短刀，跣足；跨象或乘牛，前导有金鎗、珠箧及孔雀尾伞之属。
【《宋史》曰：其王椎髻，戴金铃，衣锦袍，蹑革履，坐方床，官吏日谒，三拜而退出。入乘象，或腰舆，壮士五七百人，执兵器以从】
国人见王，皆坐，俟其过乃起云。
【《宋史》曰：王子三人为副王，官有落佶，连四人共治国事。如宰相，无月俸，随时量给，次有文吏三百员，目为秀才，掌文簿，总计财货，又有卑官千员，分主城池、帑藏及军卒，其领兵者，每半岁给金十两，胜兵三万，亦给金有差。】
民居茅茨，砖库。男蓬头，女椎结，衣装纒胸以下。
姻聘无媒妁，但以黄金为礼，将婚，男造女家后，五日迎妇，以牛车载，彩棚实绣，女其中又作假新人，新妇一双，妆束相类，迎向礼拜寺订盟。然后抵家，其俗有名而无姓，
五月游船，十月游山。
【《方舆胜畧》曰：每月望夜前后，妇数十人聚众成队，一妇为首，众妇随行，月下首妇唱，则众妇皆和。至亲友，富贵家赠以钞、帛等物。毎十月有竹枪会。其国王与妃各乘一车至会所，令男子二人为偶，各执竹枪，妻各执短木列其旁，及交敌，一合妻，各以短木，隔之曰：那剌、那剌，则退，设中枪死。王令胜者与死者金钱一个，死者妻即随胜者而去。】
乐有横笛、鼓板，自为夷舞。谚所谓太平，阇婆之征也。
【《元史》曰：多出奇宝，取贵于中国人，则丑怪，情性、语言与中国不能相通。】
病不服药，但礼佛、祈禳。丧，有水葬、火葬、犬葬，惟逝者所欲而已。
生子甫一岁，以匕首佩之，名曰：不刺头。【俗云吧六头】
金银、象牙雕琢为靶，无贫富，悉佩腰间，值忿争即拔刄相刺。
国人居相语曰：病死天之所厌，不若刺死者，身自为雄也。其轻命、捐生类如此。
刘宋元嘉时，始入中国。
【《南史》曰：元嘉十二年。国王师黎婆达阿陁罗跋摩，遣使奉表曰：宋国大主、大吉天子、足下教化一切种智，安隠天人，师降伏四魔，成等正觉，转尊法轮，度脱众生，我虽在逺，亦沾灵润。】
至唐贞观中，遣使入贡。
【《唐书》曰：王居阇婆城，其祖吉延，东迁于婆露伽斯城旁，小国二十八，莫不臣服。】
上元间，国人推女子为王，号悉莫，威令整肃，道不拾遗。大食君闻之，赍金一囊，置其郊，行者辄避，如是三年，太子过，以足躙金，悉莫怒，将斩之，羣臣固请悉莫曰：而罪实本于足，可断趾，羣臣复为请，乃斩指以徇。大食闻而畏之，不敢加兵。
大厯元和、咸通之间，使者屡至，朝命优答之。
【《唐书》曰：大厯中。诃陵使者三至。
元和八年。献僧祗、奴四，五色鹦鹉、频伽鸟等。宪宗拜内四门府，左果毅使者譲其弟，帝嘉美，并官之讫。
大和再朝贡。
咸通中遣使献女乐。】
至宋淳化三年。其王穆罗茶。遣使来贡云：中国有真主，本国愿得比于外臣。
【《宋史》曰：先是朝贡使泛舶船至明州定海县，掌市舶监察御史张肃先，驿奏其使饰服之状，与尝来入贡波斯相类。
译者云；今主舶大商毛旭者数往来本国，因假其乡导来朝贡，又言其国王一号夏至马罗夜，王妃曰落肩娑婆利。又其方言目船主为葧荷，主妻曰葧荷比尼。
赎其船中妇人名眉珠，椎髻无首饰，以蛮布纒身，颜色青黑，言语不能晓，拜亦如男子膜拜；一子顶戴金连、锁子，手有金钩，以帛带萦之，名呵噜。】
使还，赏赍甚厚。
大观三年。再贡，诏礼之如交址。
元遣史弼髙兴征之，终不能制。
【《元史》曰：世祖抚有华夷，其出师海外诸番者，惟爪哇之役为大。】
我朝洪武二年，遣行人，赐爪哇国玺书。
三年王昔里八达刺，遣使奉金叶表、贡方物、及黑奴三百人。纳元所授宣勅二道已。而我使至三佛齐，爪哇要而杀之。
【《宋史》曰：其国与三佛齐有仇怨，互相攻战。】
十三年王八达那巴那务来贡，上絶其使，下诏责王。
永乐元年，西王都马扳，奉表贺即位。
二年，东王孛令达哈，遣使朝贡。请印，与之。西王亦岁岁贡使来朝。
五年，西王与东王战，灭东王，时我舟过东王城，西王杀我百七十人，西王惧，遣使谢罪。勅责西王，令偿死者金六万已仅入贡万金礼官请索如约上曰：朕利金耶令逺人知畏耳蠲其金赐钞币谕之八年贡马及方物
十一年。复贡。是时三佛齐已降。爪哇更名旧港，中贵人吴宾使爪哇，还奏言：满刺加国王诡称朝旨，从爪哇索旧港地。爪哇人不敢即，宁上降勅附来使，慰谕之，俾无猜惑。
十三年，都马板更名杨惟，西沙专使谢恩。
十六、十九年，凡再贡。而东王久不至，盖先是为西王所破诡言，欲立其子意，竟不果，而遂灭也。
正统二年。再贡。厚赐之。
景泰时。请封。赐蟒衣、伞盖。
天顺四年。王都马班贡使还国，以彩币赐其王及妃。郑端简谓其国人大抵三种，唐人、土人而外西畨。贾胡居久者，服食皆洁，近红毛畨。建礼拜寺，彼中盖其别种，由来渐矣。
加留■〈王巴〉下港属国也。半日程可到，风土尽相类云。
形胜名迹
新村【西山，旧名厮村。中华人客此，成聚，遂名新村。约千余家，村主粤人也。贾舶至此，互市百货充溢中。有人三百余岁，身穿纸衣卧树上，辟谷，能知吉凶，呼为老仙。】
覆鼎山【其上似釜，故云。】
苏鲁马益【港傍大洲林木蔚茂，千余家强，半是中国人，又有长尾猿数万人，相传唐时族众凶恶，一日有僧至其家，取水噀之，俱化为猿，止留一妪不化，至今余种犹存。】
麻喏巴歇村【《元史》爪哇传曰：由戎牙路于麻喏巴歇浮梁前进，又葛郎王追杀至麻喏巴歇，后人讹为满者伯夷，中有二三百家，总领七八人。】
漳估山【贾人登岸之处】
郎卑野州【《唐书》曰：王尝登之，以望海夏，至立八尺表景，在表南二尺四寸。】
鹦鹉山【出鹦鹉，故名。】
石椗【相传是郑和所遗者，重只百斤，二千余人抬之不起，及徙置他所。瘟疫甚多，国王乃移还其处。】
吉利门【《元史》曰：大军继进吉利门。】
阇婆城【《唐书》诃陵传，王居阇婆城。】
婆露伽斯城【《唐书》吉延束迁处，旁国二十八，莫不臣服。】
淡水港【去苏鲁马益二十里】
物产
金　银【《唐书》曰：出黄白金】
真珠【《宋史》阇婆传曰：方言谓：真珠为没爷虾罗。宋及本朝皆充贡】
犀角【《宋史》曰：方言谓：犀为低密。其角，宋及本朝充贡】
象牙【《宋史》曰：方言谓：牙为家啰。宋及本朝充贡】
玳瑁【宋时充贡】
沉香【《宋史》曰：方言谓香为、昆炖卢林。】
檀香【宋及本朝充贡。】
丁香【生深山中，树极辛烈、不可近。熟则自堕，雨后洪潦漂山，丁香乃涌涧溪而出。捞拾。数日不尽，宋时充贡。】
铜鼓【即今华人所用者。诸国以爪哇为最。振响遏云。价直可数十金。】
龟筒【本朝充贡】
绞布【《宋史》有绣纹绞。杂色丝绞。本朝充贡】
吉贝【见《宋史》】
藤花簟【宋时充贡】
硫黄【见《宋史》】
红花【习凿齿所谓红、蓝者也。《尔雅》翼曰：花生时，但作黄色，茸茸然，故又名黄蓝，杵灌水淘绞去黄汁，更阙捣，以清酸粟浆淘之，绞如初，即收取染红。】
夷瓶【下港出者，其色红】
芦荟【《本草》曰：一名讷会、一名奴会，俗呼象胆，以味苦如胆也。《一统志》曰：草属。状如鲎尾，采之，以玉器捣研成膏。】
阿魏【《一统志》曰：土人纳竹筒树梢，脂满其中，冬破筒取脂。或曰：脂毒，人不敢近，系羊树下，自逺射之，毒着羊，羊毙即为魏。】
胡椒【树如蒲桃，叶如扁豆，实如浮葵子，蔓生梧桐上，故国人语曰：未种椒先种桐。】
青盐【《唐书》曰：诃陵最富，有穴自涌盐，按《魏地记》，盐大而青白，名青盐也。】
木瓜【《尔雅》谓之楙。何承文赋，所谓方朝华而繁实，比沙棠而有耀者也。《宋史》载为爪哇所产】
槟榔【见《宋史》】
椰子【旧《唐书》曰：以椰树花为酒。其树生花，长三尺余，大如人脑，割之取汁，成酒，味甘，饮之亦醉。】
虾蝚丹树【《宋史》曰：其酒出于椰子及虾蝚丹树。虾蝚丹树，华人未尝见】
波罗蜜
荜澄茄【《一统志》曰：藤蔓，春花、夏实白而实黑。】
蛬吉柿【《华夷考》曰：如石榴。様皮厚润，有橘囊榉，白肉，四块，甘酸可食。出爪哇国，夷人呼为纲滑。】
赤白荳蔲【本朝充贡】
海菜【《海物异名记》曰：海生，而紫蔓。其大者，为鹿角菜，一名猴葵。《南越考》曰：猴葵，色赤，生石上，谓之鹿角，以其茎，有岐也，故名。】
思君【似婆罗蜜，而中无子，烘食之似芋。】
茴香【见《宋史》】
苏木【《南州记》云：生海畔，叶似綘木，若女贞。】
犀　象【见《宋史》】
白鹿【见《吾学编》】
猴【《宋史》曰：国中多猴，不畏人，呼以霄霄之声即出，投以果实，则二大猴先至。土人谓之猴王、猴夫人，食毕，羣猴食其余。】
孔雀【本朝充贡。《博物志》曰：尾多变色，喻如云霞。人拍其尾、则舞；尾有金翠，五年始成。】
鹦鹉【《本草》曰：众鸟足趾前三后一。其目下睑、眨上；惟鹦鹉四趾齐分，两睑俱动。《雅翼》曰：五色尤慧，白次之，青为下。按白者、阇婆。宋时充贡。】
■〈亻频〉伽鸟【唐时入贡】
倒挂鸟【《星槎胜览》曰：身形如鹊，而羽五色。日间焚香、则收蔵之羽翼间；夜则张尾翼、而倒挂，以放香。】
绿鸠【似鹦鹉而小，不复能言。俗名柑樜鸟，其五彩者名彩鸠。】
交易
华船将到，有酋来问船主，送橘一笼、小雨伞二柄。酋驰信报王。比到港，用果币进王。立华人四人为财副、畨财副二人，各书记。华人谙夷语者，为通事，船各一人，其贸易，王置二涧，城外设立铺舍。【《宋史》阇婆传曰：中国贾人至者，待以宾馆】凌晨各上涧贸易，至午而罢。王日征其税。
又有红毛畨来下港者，起土库，在大涧东。佛郎机起土库在大涧西。二夷俱哈板船，年年来往贸易，用银钱如。
本夷则用铅钱，以一千为一贯，十贯为一包铅钱；一包当银钱一贯云。
下港为四通八达之衢，我舟到时，各州府未到，商人但将本货兊换银钱、铅钱，迨他国货到，然后以银、铅钱转买货物。
华船开驾，有早晩者，以延待他国，故也。
柬埔寨
柬埔寨，即古真腊国也。其国自呼甘孛智，后讹为甘破蔗，今云柬埔寨者，又甘破蔗之讹也。
【《风土记》云：西畨经名其国曰：澉浦只，盖甘孛智之近音。】
先为扶南属国，王姓刹利氏，至质斯多那兼扶南而有之，遂雄，诸夷既死，子伊奢那先代立。
隋大业十三年。遣使贡。献帝礼之甚厚。
至唐，疆土寖，辟神龙以来，国分为二，北多山阜，号陆真腊；南近海，号水真腊。久之仍合为一。今贾舶至者大都。水真腊地也。
宋政和六年。使者来贡。赐朝服服之。
【《宋史》曰：奉化郎将鸠摩僧哥等十四人来贡，赐以朝服，僧哥言，万里逺国，仰投圣化，尚拘卉服，未称区区，向慕之诚，愿许服所赐。从之，仍以其事付史馆。】
明年辞去。
宣和二年，诏封其国王与占城等。
建炎间以郊恩授王检校司徒加食邑。
其国屡与占城战，战失利。至建元时，大举复仇，破占城，遂王其地，改国号占腊。盖于是地方七千余里矣。元之置省占城也。尝遣一虎符、一金牌同往，真腊为所拘执。
元贞中，始招谕宾服之。明兴国王忽儿那献琛，内附。
二十年七月，行人唐敬还自真腊。王遣使贡象五十九头，香六万觔。
永乐改元，遣使者谕即位。
二年八月，国王叅烈婆毘牙，遣陪臣九人来贡，赐钞币有差。先是中贵人奉使彼中将归，有健儿三人夜遁去，索之不得；其王以国中三夷人充数，还朝，既引见。上曰：华人自遁何与彼事而责偿之，过且若辈语言不通，风土夐隔，将焉用此，而令背井离乡之为顾命。礼部给道里费，善遣之。尚书李至刚曰：臣意华人必不甘逃遁彼土，或为彼所匿，则此三人于法应留。上曰：何须逆诈人主，但推天地之心以待逺人可也。
三年叅烈婆毘牙殂，命鸿胪王孜往祭之。封其子叅烈昭平牙为王，赐彩币。
七年奉金镂表，贡驯象及方物。
景泰三年，再贡
王城周围可二十里，城上石佛，头五饰，其中者以金。王宫及府第皆面东，宫殊壮丽。
【《风土记》曰：莅事处有金窗棂，左右方柱，上有镜，四十八面，列于窗旁。】
王三日一视朝，坐七宝床上，着朝霞吉贝瞒络，腰腹下垂至胫，头戴金宝花冠，足履革屐，耳悬金铛，尝服白■〈迭毛〉
【《风土记》曰：男女椎髻，以布围腰，出入则加以大布，围小布之上；惟国主打纯花布，头戴金冠，有时穿茉莉之类，周匝髻，间项上戴大珍珠三斤许，手足及指上皆带金镯，指环上篏猫晴石；手掌用红药染赤色。】
臣入见王，稽首阶下者三，王呼上阶，则跪，以两手抱膊，遶王环坐，议国事，讫，跪伏而去。
【《风土记》曰：国主坐衙，欲见者列坐地上，以俟；少顷内中，隠隠有乐声，外吹螺迎之；须臾二宫女卷帘，国主仗剑立金窗中矣。臣僚合掌、叩头；螺声方絶。国主随亦就坐，坐处狮子皮一领，乃传国之宝言。事毕国主转身，二宫女复垂帘。】
国中有金塔、金桥。岁时一会，罗列玉猿、孔雀、白象、犀牛于前，名百塔洲。
【《风土记》曰：用中国十月为正月，名为佳得。宫前缚大棚，可容千人。挂灯球、花果之属。对岸逺离二十丈；地以木接续，缚成髙棚，每夜装烟火、爆扙，请国主观灯。如是半月而后止。四月抛球，九月压猎，压猎者、阙聚国众皆来，城中教阅宫外。五月迎佛，水聚逺近之，佛皆送水与国主洗身。陆地行舟，国主登楼以观。七月烧稻，盖新稻已熟，迎于南门外烧之供佛。妇女观者无数，主却不出。八月挨蓝，挨蓝者舞也；点差伎乐，宫内挨蓝，且鬬猪、鬬象，如是一旬。】
谚所谓富贵真腊也。生女九岁，择僧道去其童身，名曰：阵毯
【《风土记》曰：官司每岁四月内择日颁行，本国有女，应阵毯之。家先行申报，给巨烛一条，烛间刻画一处，点至刻画处，则为阵毯时候矣。先期父母择一僧，是夜大会亲邻，以彩帛结二亭子，一坐女子，一则僧坐其中，至期与女俱入房，手去其童，纳之酒中，天明以鼔乐送僧去，后当布帛与僧赎身，否则女终为僧有，不得他适。】
婚娶，男女两家俱八日不出门，昼夜燃灯相续。
人死，舆置之野，听乌鸢食，顷刻食尽者，以为福，报居丧，但髠其发，女人于额上剪发，如钱大曰：用此报亲。
文字以麂鹿杂皮，染黑，随其广狭，以意裁之，用粉如白垩类，磋为小条子，拈于手中，就皮画以成字，永不脱落。作字皆从后书向前，却不自上书下也。
沃野弥望，一岁可三四获。
【《风土记》曰：粪田种蔬皆不用秽，嫌其不洁。】
其国谓儒为班诘，僧为苎姑，道为八思。班诘不知所读何书，但由此入仕，则为清贯。微时，于打布之外，项上挂白线一丝，以此自别；既贵曳白线如旧。僧皆食肉，直不饮酒肉，亦时以供佛，王有大故，辄僧为司南。
【今贾舶未有到王城者，只到海隅一属国耳。故不覩其丽靡。或云即蒲甘地。按《宋史》蒲甘入贡，朝议欲待以交址之礼制诏书：白背金花绫纸贮，以间金镀管钥，用锦绢夹幞，缄封。以往乃本朝贡夷，独无蒲甘，应是为真腊所并无疑矣。】
形胜名迹
陆伽钵婆山【《隋书》曰：上有神祠，以兵五千守卫之，城东有神，名婆多利，祭用人肉，王别杀人，以夜祀祷，亦守卫千人。】
伊奢那城【《隋书》曰：伊奢那先代立居伊奢那城。】
婆罗提拔城【按《唐书》是水真腊所居处。】
真蒲【《风土记》曰：真蒲，以来率多平林，丛昧，长江巨港绵亘数百里，古树修藤，森阴蒙蘙，禽声杂沓其间，至半港始见旷田，絶无寸木，弥望芃梵黍苗而已。】
篱木州【以木为城，是华人客寓处。】
竹坡【《风土记》曰：绵亘数百里，其竹节相间生刺，笋味苦，四畔皆髙山。】
佛村【《风土记》曰：自查南，撰小舟顺水十余日，过半路村，佛村。】
鲁班墓【《风土记》曰：在南门外，周围十里，石屋数百间。】
铜台【《宋史》曰：列铜塔二十四，铜象，八以镇其上，象重四千斤。】
内中金塔【《风土记》曰：国主夜卧其上，塔中有九头蛇精，乃国之土地主也。系女身，每夜国主先与同寝，虽其妻不敢入，二鼓乃出，方与妻妾同睡，若此精一夜不见，则王死期至矣。王一夜不往，必获灾祸。】
淡水洋【《风土记》曰：四月至九月每日午后下雨，洋中水痕髙七八丈，巨树尽没，仅留一杪耳。人家濵水者，皆移入山，后十月至三月，点雨絶无，洋仅通小舟，深不过三五尺，人家又复移下。】
物产
犀角【《风土记》曰：白而带花者为上，黒为下。】
象牙【《风土记》曰：以搮杀之，上也；自死，而随时为人所取者，次之；死山中多年者，为下。】
鹤顶
翠羽【《风土记》曰：丛中有池，翡翠飞入求鱼，番人以树叶蔽身，坐水濵，笼一雌诱之，持小网，伺其来，则罩，日获三五只。】
铜
金颜香【《一统志》曰：香乃树脂，擘开雪白者为佳。夹砂石为下，其气能聚众香，畨人以和香涂身。】
笃耨香【《本草》纲目曰：出真腊国，树如松形，香老则溢出，色白而透明者，名白笃耨，盛夏不融，香气清逺，土人取后，夏日以火炙树，令脂再溢，至冬凝，复收之，杂以树皮者，名黒笃耨。
《一统志》曰：盛之以瓢，碎瓢，爇之亦香，名笃耨瓢。】
沉香【《一统志》曰：出□腊为上占城次之】
速暂香【《一统志》曰：出真腊为上，伐树去木、取香者谓之生速；仆木、腐而香存者谓之熟速；其树木半存者，谓之暂香。】
降香【《风土记》曰：丛林中，颇费斫伐之劳，此乃树心，其外白，木厚八九寸。】
蜡【《风土记》曰：出村落枯树间，一种细腰蜂。番人取得之，一船可收二三千块，块大者，三四十斤。】
藤黄【《本草》曰：树名海藤，花有蘂，散落石上，彼人收之，谓之沙黄，就树采者，轻妙。】
布【《风土记》曰：土人不事蚕桑，仅织木绵布，亦不能纺，以手理成条，无机杼，但一头缚腰，一头搭上梭，只用一竹管。】
獭皮　夷瓶　明角　乌角　燕窝
胡椒【《风土记》曰：纒藤而生，累累如绿草子。】
紫梗【《风土记》曰：生树枝间，如桑寄生状，颇难得。】
大风子【《风土记》曰：大树之子，如椰子而圆，中有数十枚。】
婆那娑树【《隋书》真腊传曰：叶似柿实似冬瓜】
庵罗树【《隋书》曰：花叶似枣，实似李。】
毗野树【《隋书》曰：花似木瓜，叶似杏，实似猪婆。】
田罗树【《隋书》曰：花叶实并似枣，而小异。】
歌毕佗树【《隋书》曰：花似林檎，叶似榆而厚大，实似李，其大如升。】
椰子　槟榔【《唐书》曰：客至削槟榔、龙脑香、蛤以进。】
荳蔲【《一统志》曰：树如丝瓜蔓衍山谷春花夏实】
酒【《风土记》曰：酒有四等：第一呼蜜糖酒，用药曲以蜜及水为之；次者呼朋牙四，以树叶为之，乃树叶名也；又次以米或剰饭为之，名包棱角，包棱角者，米也；其下糖鉴酒，糖为之；又入港濵水，有茭浆酒。按《唐书》真腊饮酒者，比于淫顾，后人亦渐预醉乡矣。】
麝香木【《一统志》曰：气似麝脐。】
苏方木【苏恭曰：树似庵罗，花黄，子青熟黑，其木，人以染绛。
《酉阳杂俎》曰：煎汁，忌铁器，则色黯。】
犀　象【《宋史》曰：国战象，几二十万。庆元二年贡驯象二。】
孔雀　鹦鹉】
建同鱼【《隋书》曰：四足，无鳞，其鼻如象，吸水上喷，髙五六十尺。】
浮胡鱼【《隋书》曰：形似■〈鱼旦〉，觜如鹦鹉，有八足。】
交易
船至，篱木以柴为城，酋长掌其疆政。果币将之，遂成贾。而征偿，夷性颇直，以所铸官钱售我，我受其钱。他日转售其方物以归，市道甚平，不犯司虣之禁；间有鲠者，则熟地。华人自为戎首也。
【《风土记》曰：国人交易，皆妇人能之。所以唐人到，彼必先纳一妇，兼利其能买卖，故也。每日一墟，自卯、至午则罢。无居铺，但蓬席、铺地间。亦有司赁地钱。土人见唐人，颇加敬畏，呼之为佛。见则伏地，顶礼。近亦有欺负唐人，由去人之多故也。】
大泥【吉兰丹】
大泥，即古浡泥也。本阇婆属国，今隶暹罗。其国以板为城。
【《宋史》曰：城中居者万余人，所统十四州。】
以铜铸甲。
【《宋史》曰：战鬬者，将刀被甲，甲以铜铸，状若大筒，穿之于身，护其腹背。】
其王所居屋，覆贝多叶；王服颇效中国。在王左右者为大人，王坐绳床，出即大布坐其上。众舁之名曰：阮嚢。民居覆草椎。髻以五彩帛，系腰花，锦为衫；市用金钱。
国人宴会，鸣鼓、吹笛、击钲、歌舞为乐，爱敬华人，见华人醉者扶之以归。
婚聘之资，先以椰子酒、槟榔次之、指环又次之、后量用金钱成礼。
丧葬有棺、以竹为轝，载弃山中。二月始耕，则祀之，如是者，七年不复祀矣。
原田丰利，腊月七日为岁节。地热多风雨。
盛食无器，并以竹编、贝多叶贮之；食毕辄弃。捐古称其邻，有药树，取根煎为膏，服之及涂其体，兵刃不能伤也。
宋太平兴国二年，其王向打遣使从商人蒲卢歇为导，入都朝贡。其表以小嚢缄封数重，非中国纸，类木皮而薄，莹滑色微绿，长数尺、阔寸余，横卷之仅可盈握，其字细小，横读之。使至诏馆，于礼宾院，优赐遣归。
元丰五年，王锡理麻喏，复遣使贡方物，乞从泉州乘海舶归国，从之。
明兴洪武四年，王马漠沙，遣使进金表、银笺，并贡方物【《续文献通考》曰：遣御史张敬之往谕其国。辛丑遣其臣朝贡。】诏赐金绮。
永乐三年，遣使封其国主，麻那惹加那，乃为浡泥国王，赐印、诰符币。
六年王率其妻子来朝，遣使迎劳之。王上金表，献珍物，妃笺献中宫，东宫上宴王奉天门。是年王卒于都下，赐谥恭顺，葬石子冈。【《续文献通考》曰：在安徳门外】树碑、立祠，有司春秋致祭。封其子遐旺为王，赐玉带、金银、绮帛、他物称是礼送还国。遐旺请封其国后山，赐名长寜鎭国，上自为文，俾勒于石。
十二年，及洪熙元年，皆来朝贡。
万厯间国王病卒，无子。族众争立，国中相诛杀，俱尽乃立其女主为王。初漳人张某为那督。那督者，大酋之号也。国难既作，那督避祸出奔。女主既立，乃遣人迎那督，复其爵号。其女出入宫中，有心疾，一日向女主言：父欲反。女主大恐，急使人按那督家，那督自杀。已而国人讼那督无反状，女主寻悔之，绞杀其女，官其子为酋红。【毛番近筑土库于中，谋入彭湖互市者，携大泥国文也。事详《红毛番考》】
吉兰丹，即浡泥之马头也。风俗俱同浡泥。嘉靖末，海寇余众，遯归于此。生聚至二千余人，行劫海中，商舶苦之。
【或谓吉兰丹，即小葛兰国。按小葛兰，与柯枝接境，而吉兰丹在大泥相连，去彼逺甚。但大泥、吉兰丹俱铸金为钱，而柯枝与小吉兰亦俱用金钱，以此相同，影响之所自起也。姑载之，以破疑。】
形胜名迹
长宁鎭国山【永乐六年，国主麻那惹加那乃上言蒙恩，封王爵。境土皆属职方。国有后山，乞表为一方之镇。王卒，子遐旺复以为请封为长寜镇国山。御制碑文，刻石其上。】
物产
金【《星槎胜览》曰：大金钱名傥伽；小金钱名吧喃。】
犀角　象牙【宋时充贡】
鹤顶【见《一统志》本朝充贡】
玳瑁【见《宋史》宋及本朝俱充贡】
翠羽　锡　檀香【宋时充贡】
降香【本朝充贡《本草》曰：似苏方木，紫而润为良。】
片脑【即龙脑香《一统志》曰：树如杉、桧；取者必斋沐而往。其成片、似梅花者为上；次有金脚脑；速脑；米脑；苍脑；札聚脑；又一种如油，名脑油。】
吉贝布【《宋史》曰：无丝蚕。用吉贝花织成布。】
明角　獭皮　锦鲂皮　燕窝　西国米【亦名沙孤米。其树名沙孤。身如蕉，空心，取其里皮，削之，以水捣过，舂以为粉，细者为玉米，最精粗者，民家食之，以此代榖。今贾舶虑为波涛所湿，只携其粉归，自和为丸。】
槟榔【见《一统志》】
椰子【见《一统志》】
萪藤【《异物志》曰：萪藤、围数寸，重于竹，可代篾，以缚船，胜竹也。】
巴尾树【见《一统志》】
贝多树　加蒙树【《一统志》曰：二树心可为酒】
犀　象
孔雀【本朝充贡《尔雅》翼曰：尾展开如车轮，金翠烨然，羽族最华辉者。】
鹦鹉【本朝充贡】
交易
华人流寓甚多，趾相踵也。舶至，献果币，如他国。初亦设食待我，后来此礼渐废矣。货卖彼国，不敢征税，惟与红毛售货，则湖丝百斤，税红毛五斤，华人银钱三枚。他税称是若华人买彼国货下船，则税如故。
旧港【詹卑】
旧港，古三佛齐国也。初名干陀利，又名渤淋，在东南海中。本南蛮别种，居眞腊、爪哇之间。王号詹卑。故今王所部号詹卑国，而故都为爪哇，所破更名旧港，以别于彼之新村云。【俗名，吉寜邦】
其地故称沃土，谚云：一年种榖，三年生金。言其米榖盛，而多贸金也。冬无霜雪。累甓为城，民散居城外。香油涂身，覆屋多用椰叶，市用钱，布字彷梵书，以国王指环为印。
【《宋史》曰：亦有中国文字，上章表时即用焉。】
俗嚣好淫，水战甚惯。【《文献通考》曰：习水陆战，临阵敢死，霸于他国。】
其国多水，而少陆。部领乃聚岸筑屋以居，僮仆环之，其余民庶，悉架室木筏上，以木桩拴闸，水长则筏浮起不能没也；或将别居，则起桩去之，连屋移徙，不劳财力。
【《岛夷志》谓好洁净，故于水上架屋。与此不同。】
其乐有小琴、小鼓、昆崘奴踏曲之类。
刘宋孝武世始贡中国。
【《南史》干陀利传曰：王释罗那邻陀、遣长史竺留陀献金银宝器】
梁天监元年，其王梦中国有圣人，如是者，再因，图梦中所见；遣使献玉盘，其容质果与梁帝合，岁时望北顶礼。
【《南史》曰：王瞿昙修跋，陀罗，以四月八日梦一僧谓曰：中国今有圣主，十年之后，佛法大兴，若遣使贡，奉礼敬，则土地丰乐，商旅百倍，若不信我，则境土不得自安。初未之信。既又梦此僧曰：汝若不信我，当与汝往观。乃于梦中至中国，拜觐天子，既觉，心异之。陀罗本工画，乃写梦中所见武帝容质，饰以丹青，仍遣使并画工奉表献玉盘等物，使人既至，模写帝形，还国比本画，则符同焉】
十七年及普通元年，凡再至。
后亦遂絶。
唐天佑初，复通，授其使都蕃长蒲诃■〈立栗〉宁逺将军。
宋时贡使络绎。
【按《宋史》建隆元年，王悉利胡大霞里檀，遣使李遮帝朝贡。
二年夏又遣使蒲蔑贡方物。是冬其王室利乌耶，遣使茶野伽朝贡。
其后岁各一至。
太平兴国五年，王夏池遣使茶龙眉来。是年潮州言：三佛齐国，蕃商李甫诲乘舶船载香药、犀角、象牙至海口，会风势不便，飘船六十日至潮州，其香药悉送广州。
八年，王遐至遣使蒲押拖罗来贡。
雍熙二年，舶主金花茶，以方物来献。
端拱元年，遣使蒲押陀黎贡方物。
淳化三年，广州上言，蒲押陀黎，前年京回，闻本国为阇婆所侵，住南海一年，今春乘舶至占城，偶风信不利，复还乞降，谕本国从之。】
尝建佛寺，以祝圣寿，愿赐名及锺。诏以承天万寿为寺额，铸锺给之。时咸平六年也。
其后贡献不絶。毎优赐遣归。
元丰时，使者入见，以金银花贮真珠龙脑，撒殿用，昭殊敬。
【《宋史》大中祥符元年，王思离麻啰皮，遣使来贡。许赴泰山，陪位于朝觐坛。
天禧元年，王霞迟苏勿咤蒲迷，遣使贡真珠、象牙、梵夹经、昆崘奴。诏许谒会灵观，游太清寺、金明池。及还，赐诏慰奬之。
天圣六年，王室离迭华，遣使来贡，旧制辽国使人，赐以问金涂银带，时特以浑金带赐之。
熙宁十年，使大首领、地华伽啰来以为保顺慕化大将军。
元丰中，使至者再。天子念其道里遥逺，优赐遣归。
二年．赐钱六万四千、缗银一万五百两。官其使、羣陀毕罗为宁逺将军；陀旁亚里为保顺郎将；毕罗乞买金带、白金、器物及僧紫衣师牒，皆如所请，给之。
三年，广州南蕃纲首，以其国王之女，唐字书寄龙脑及布与提举市舶、孙逈，逈不敢受，言于朝；诏输之官市帛以报。
五年，遣使皮袜来，官皮袜为怀逺将军。
六年又以其使萨打华满为将军绍圣中再入贡】
绍兴二十六年贡使复至。帝曰：逺人向化，嘉其诚耳，非利方物也。
淳熙五年，诏免赴阙馆于泉州。
洪武二年，诏行人赵述往使其国，王恒麻沙那阿遣使随述，奉金叶表来贡。赐厯及文币。
六年复贡。
八年，遣使，从使者招谕拂菻。
九年，王殂，王子麻那者巫里表请绍封，诏授驼纽、镀金、银印，封三佛齐国王。久之，丞相胡惟庸事发，事连三佛齐，惧而贡絶。
三十年，上念逺夷希至，谓礼臣曰：惟庸谋叛三佛齐，乃生间谍，诒我使臣，至为爪哇闻知，礼送还朝。今度已悔祸，朕欲许其自新。暹罗在逺国中，最称恭顺，而爪哇则三佛齐，所悉索敝，赋以从者也。可移檄暹罗，达于爪哇，俾戒谕三佛齐，嘉与更始礼。臣如旨以行。
永乐初年，三佛齐竟为爪哇所破，废为旧港，是时南海豪民，梁道明窜泊兹土，众推为酋，闽广流移从者数千人，廷议遣行人谭胜受往招之，道明随胜受来归。
【《广东通志书》云：谭胜受，南海人。乡荐，授临桂丞，以最召，拜监察御史，坐事降行人。时闽广流徙，从梁道明者数千人。指挥孙铉使，海南遇其子及二奴，挟与俱来上。以胜受同乡令，偕其二奴、赍勅往招道明，遂从入朝，赐道明袭衣、钞百五十锭、文绮十二表、里绢七十二疋。胜受奏事称旨，擢浙江按察使】
留副酋施进卿代领其众。
五年中贵，郑和奉使西洋，还过旧港，遇流贼陈祖义，祖义诈降，潜谋要劫，和料贼无归，顺意整兵以待，贼倅至，与战，大破之，斩获无算，械祖义至京伏诛，诸夷闻之，震慑曰：眞天威也。吾曹安意内向矣。是年施进卿，遣壻朝贡，诏命进卿为旧港宣慰使；赐印诰、冠服及文绮，后进卿卒。
二十一年，以子济孙嗣，印毁于火，诏给之。
形胜名迹
彭家山【在港外】
承天万寿寺【宋时赐额，今废。】
物产
珠【《宋史》曰：以珠献宰臣秦桧。桧已死，诏偿直收之。】
金　银【宋时入贡】珊瑚【宋时充贡】
犀角【宋时入贡】
象牙【宋时入贡】
瑠璃【宋时入贡。魏仲培《鼠璞》曰：此自然之物，彩泽光润，踰于众玉。其色不常，今皆销冶石汁，以众药成之，非其物也。】
摩娑石【《庚辛玉册》云：阳石也。出三佛齐。海南有山，五色，夷取烧之，作硫黄气，以形如黄龙齿而坚，重者佳。《庚辛玉册》话曰：舶过山下，爱其石，以手扪之，故名摩娑。】
水晶【宋时入贡。】
沉香【见《宋史》】
安息香【《一统志》曰：树脂，其形色类核桃瓤，不宜于烧，然能发众香，故人取以和香。】
龙脑香【宋时充贡。使者来朝，至艾萨克殿。】
乳香【《一统志》曰：树类榕，以斧斫之，脂溢于外，凝结而成。其品十有三，有滴乳、瓶乳、袋香、黑榻、纒末之别，宋时入贡。】
降香
金银香【《华夷考》曰：其香如银匠榄糖相似，中有白蜡，一般白块在内好者，白多低者，白少焚之香美，出旧港国。】
木香【《一统志》曰：树类丝瓜，冬取根晒干。】
蔷薇水【《一统志》曰：即蔷薇花上露，花与中国蔷薇不同。土人多取其花浸水为露，故多伪者。以琉璃瓶试之，翻摇数四，其泡周上下者为真。】
苏合油【《一统志》曰：浓而无泽者为上】
猛火油【《华夷考》曰：树津也。一名泥油，大类樟脑，第能腐人肌肉。燃、置水中，光焰愈炽。蛮夷以制火器，其烽甚烈，帆樯楼橹，连延不止。鱼鳖遇者，无不燋烁。】
腽肭脐【《图经》曰：旧说似狐而大，长尾。今沧州所图，乃鱼类，而豕首两足，其脐红紫色，上有紫斑点。欲验其真，取置睡犬旁，犬忽惊跳者眞。】
吉贝
椒【国中最多，他港取给焉。】
阿魏　芦荟　没药
血竭【《一统志》曰：树畧同没药，采亦如之。】
乌樠木【《一统志》曰：单马令国出，树似椶榈，可为器用。】
褊桃【《北户录》曰：占卑国出，褊核桃，形如半月状，取食絶香美。】
没石子【《一统志》曰：树如樟开花结实如中国芋栗】
万岁枣【见《一统志》】
火鸡【《瀛崖胜览》曰：三佛齐出火鸡，大如鹤，身圆、颈长，颈有二红，软冠状、如红褐，嘴尖，毛如羊毛，脚长，其爪甚利，好食热炭，因名火鸡。】
交易
舟至，献果、币，有成数；詹卑人商量物价，虽议偿金多少，然非偿金，实偿椒也。如值金二两，则偿椒百石，其大较云喜买夷妇，他国多载女子易其椒以归。旧港则用铅钱矣。三佛齐，夙称蕃盛国，破以后，渐觉故都满目萧条，贾人亦希造。
【《续文献通考》曰：万厯丁丑，中国人见大盗林朝曦在三佛齐列肆为番船长，如中国市舶官。】
论曰：
阇婆、眞腊，故岛外繁华地也。东西之王，水陆之国，向化已非一朝。浡泥三佛齐，亦雄视诸部，而或以守祧、或以易姓，华人逋入，司彼国钧佣中佼佼辄，复驱簸逺夷，益以觇皇灵之无外矣。
东西洋考卷三

[book_title]东西洋考卷四○西洋列国考
马六甲
马六甲，即满剌加也。古称哥罗富沙。汉时已通中国。后顿逊起，自扶南三千余里皆属之。其东界通交州，即哥罗富沙地也。唐永徽中，以五色鹦鹉来献。
【《唐书》曰：哥罗、一曰：个罗，亦曰：哥罗。富沙、罗王姓。矢利波罗，名米失钵罗】
旧隶暹罗，歳输黄金为赋。盖所部瘠卤，尚未称国云。
永乐三年酋西利八儿速刺遣使上表，愿内附为属郡，効职贡。
七年，上命中使郑和，封为满刺加国王，赐银印、冠服。从此不复隶暹罗矣。
九年，嗣王拜里迭苏刺，率其妻子及陪臣五百四十人来朝，命中贵海寿。礼部郎黄裳迎，劳于郊勅，有司供帐饰馆待之。寻陛见，贡方物，上御奉天门宴王。赐玉带羽仪、鞍马、金银、钱钞、锦绮、王妃冠服，其下赏赉各有差居。久之，礼送还国。
【《广东通志书》曰：光禄日给牲牢，赐王金绣龙衣一袭、金银器皿、帷帐裀缛咸具，赐妃八儿迷速里及子侄陪臣文绮纱罗袭衣。有差就馆。复赐宴。八月赐黄金、相玉带、仪仗、鞍马，并赐王妃冠服。九月辞归。赐宴奉天门，别宴王妃陪臣如初，赐勅劳王副以金相玉带一、仪仗一、副鞍马二疋、黄金百两、白金五百两、钞四十万、贯钱二千六百贯、锦罗六百疋、绢千疋、浑金文绮二、金织通袖膝襕二、妃以下各有差。】
礼部饯于龙江驿，复赐宴龙潭。
十年。遣使入贡。
十二年。王母来朝，赐如王妃。
十七年。王亦思罕答儿沙嗣，更率妻子来朝，言为暹罗所侵，惟陛下卵翼之上为降。诏暹罗国王，无开兵隙；暹罗旋遣使来谢侵伐之罪。满刺加所得保境息肩者，皆中国赐也。
二十二年王西里麻哈剌来朝。
宣徳九年王复至。后先赐予甚厚。其后贡使不絶。
天顺三年王旡答佛哪沙卒子苏丹茫速沙请封，遣使册立为王。
成化末给事中林荣行人黄干亨奉使，溺海死，以故罢遣云。
王以帛纒首，衣青花袍，蹑皮履，乗轿。
俗敦朴，尚回回教，居处如暹罗，婚丧大类爪哇。
【《唐书》曰：嫁娶槟榔为礼，多至二百盘。妇已嫁，从夫姓，死者焚之，取烬贮金罂，沉之海。】
民用陶、锡。网鱼为业。屋如楼阁，然不更铺板，但叠木高低。层布连榻趺坐，饮食厨厕皆在其间。男女椎髻。【《唐书》曰：非有官，不束发】
肌肤黒漆，间有白者、华人也。
后佛郎机破满剌加，入据其国。而故王之社遂墟，臣隶俛首无从报仇。久乃渐奉为真主矣。
古称旁海人畏龟龙，龟龙高四尺，四足，身负鳞甲，露长牙，遇人则啮，无不立死。山有黑虎，虎差小或变人形，白昼入市，觉者擒杀之，今合佛郎机，足称三害云。
形胜名迹
镇国山【永乐中诏封其国之西山为镇国山。御制碑文，赐之，勒石其上。】
五屿【未称国时，酋镇于此。】
龙雅山【在满剌加港外，其山甚高。】
物产
猫精石【《华夷考》曰：中含活光一缕】
珠【《一统志》满剌加出石榴子珠】
犀角【本朝充贡】
象牙【本朝充贡】
玳瑁【本朝充贡】
翠羽
叆叇【俗名眼镜《华夷考》曰：大如钱，质薄而透明，如琉璃，色如云母。每目力昬倦，不辨细书，以此掩目，精神不散，笔画倍明。出满剌国。
叆叇乃轻云，貌如轻云之笼，日月不掩其明也。若作暧曃亦可。】
斗锡【《星槎胜览》曰：内有山泉，流为溪，于溪中，陶沙取锡，煎成块曰：斗锡，每块重一斤四两，本朝充贡】
乳香【本朝充贡】
片脑【本朝充贡】
苏合油
蕉心簟【见《星槎胜览》按《华夷考》称满剌加取茭蔁叶，织成细簟，阔二尺长丈余，即此类也。】
明角　乌角　蜡
做打麻【《方舆胜览》曰：树脂结成者，夜点有光，涂舟水不能入。
《华夷考》曰：树枝流落胶汁，土内掘出。如松歴青，内有明浄好者，都似金珀一般，出满剌加国。】
硫黄【见《一统志》】
没药　夷瓶　燕窝　槟榔　椰子
沙孤米【《华夷考》曰：山野有树，名沙孤树，将树皮，如中国葛根捣浸，澄滤，取粉作丸，洒干，卖之。出满剌加。】
茭蔁酒【《华夷考》曰：茭蔁叶，似苦笋，殻厚，性柔软，结子如荔枝，様鸡弹大，取其子酿酒，饮亦醉人，出满剌加。】
犀　象　黑熊【本朝充贡】
火鸡【《华夷考》曰：出满剌加，大如鹳，多紫赤色，能食火，吐气、亦烟焰也。子如鹅，胎殻厚踰，重钱，或斑、或白，岛夷采为饮盏，见者珍之。】
鹦鹉【唐时来献】
交易
本夷市道稍平，既为佛郎机所据，残破之后，售货渐少，而佛郎机与华人，酬酢屡肆辀张，故贾船希往者。直诣苏门答剌，必道经彼国，佛郎机见华人不肯驻輙，迎击于海门，掠其货以归，数年以来，波路断絶。然彼与澚夷同种，片帆指香山，便与粤人为市，亦不甚藉商舶彼间也。
哑齐
哑齐，即苏门答剌国，一名苏文逹那。西洋之要会也。王装束类满刺加，官属毕具，宫有内阉百余，盖他国所无云。相传风俗颇淳，语言和媚，惟酋长好杀，杀人輙取血浴身。
【《岛夷志》曰：酋长人物修长，一日之间必三变色，或黑、或赤。毎岁杀十余人，取自然血浴之，则四时不生疾疹，故民畏服焉。】
田硗少熟，然贾舶还往，财物充牣，雅称富饶。贫民捕鱼为生活，朝驾独木舟，张帆破浪，抵暮郄回国。
征其赋以为常，其先为大食国，盖波斯西境也。
隋大业中，有牧者探穴，得文石，诡言应瑞，当王聚，众剽畧，遂王其地。
【旧《唐书》云：夷人牧驼，忽有狮子人语曰：此山有三穴，穴中大有兵器，并有黑石、白文，读之便作王。夷人依言，果得穴中石及刃甚多，教其反叛，于是纠合亡命，劫夺商旅，其众遂盛，自立为王。波斯拂林各遣兵讨之，皆为所败，于是遂强，并诸国，胜兵得四十万。】
唐永徽以来，屡使朝贡。
【《唐书》曰：永徽二年，朝贡。自言有国三十四年，传二世。
开元初复遣使献马、钿带，谒见不拜，有司将劾之，张说谓：殊俗慕义不可置于理。玄宗赦之，使者复辞曰：国人只拜天，见王无拜也。有司切责，乃拜。
十四年遣使献方物，拜果毅，赐绯袍。】
其先为白衣大食。至河蒲罗拔以来，为黑衣大食。
【《唐书》曰：白衣大食，有二种，一盆尼末换、二奚深。末换杀兄，自王下怨，其忍将讨之。狗众曰：助我者皆黑衣。俄众数万，即杀末换，求奚深孙阿蒲罗拔为王，号黑衣大食。】
至徳初，代宗用其众平西都。
贞元中，使者三人来朝，悉拜中郎将，赉遣之。
宋干徳四年。遣僧西域，因赐王书招懐。自是贡舶歳通。
【按《宋史》开宝元年，遣使朝贡。
四年复贡。以其使为懐化将军，用金花五色绫纸写官诰以赐，嗣此连贡不絶。
淳化四年。酋长李亚勿来朝，舶主蒲希宻附方物来献。
咸平六年。贡使摩尼对崇政殿，持真珠以献云。离国日，诚愿得瞻威颜，乞不给回赐，上不欲违其意俟。其还厚加优赉。
景徳元年。使来值上元观灯，赐钱、纵其宴饮。
四年．使又至，许遍诣苑囿寺观游览。】
泰岱、汾阴，并许陪祀
【《宋史》车驾东封舶主陁婆离愿执方物赴泰山，从之。又祀汾阴，诏令贡使陪祀。】
大中祥符五年，大食国老人、无西忽卢华、年百三十歳耳、重轮体貌甚伟，自言逺慕皇化，附舶来。王诏，赐袍带、束帛。
建炎后，以国费匮，乏闭关谢贡。大食竟修贡如故事，则懐徳者逺也。
【《宋史》帝谓侍臣曰：茶马政废，武备不修，致中原板荡，今复捐数十万缗，易无用之，珠玉曷，若惜财以养战士，诏张浚却之，优赐以答逺人之意，逺人懐之，贡赋不絶。】
入明，始称苏门答剌。
洪武初，国王奉金叶表，贡马及方物。
永乐三年，王锁丹罕难阿必镇，遣使入贡。诏封为苏门答剌国王，赐印诰、金币。
五年．再使来贡已。而王与花面王战，中流矢死；子弱不任，尝胆其妃，饮泣令于国曰：能复雠者，我与为夫，共图国事。有渔翁闻之，率众杀花面王，妃遂从渔翁。
【《吾学编》曰：永乐七年。来贡，厚赐之。十年。遣使至其国。】
久之，故王假子率所部杀渔翁王。王子苏斡剌以众奔峭山。
十一年，中贵人郑和擒假王，俘至京伏法。渔翁王子感激圣天子威灵条，进方物甚伙。
宣徳中。贡使频至。
十年．封其王子嗣王。世世朝贡不絶。数传后，凡再易姓而为今王。今王者人奴也。先是其主为大将，使奴牧象，而象肥，主以为能。呼语之曰：而牧象良苦，其为我监捕鱼、税坐而受直。奴前谢，从此往税、捕鱼得大鱼，辄遗其主，自取小者。主后闻之曰：奴忘其食指而奉我耶？命侍左右，出则捧槟榔盘后随。
一日王召诸大酋议事。奴从主。仗剑入王居起，尊严若神而主局蹐惟谨。
奴出，谓主曰：主自视虽贵，孰与王？主笑曰：臣何敢与王齿？奴曰：主第不欲王耳，是可取而代也。
主惊顾，无妄言将赤吾族。奴因间进曰：吾主行，拥重兵出镇海隅。
诘旦入辞，奴从，而后主诚。乗间请屏左右以毕所私。王必不疑，五歩之内，奴抽刃刺王，洒王颈血，为主盥手，主兵柄在握，谁敢不服咄嗟，而事可定矣。
主诘朝果入，辞如奴约。白王曰：臣逺离宫殿，情懐恋恋，愿有所私布，请屏左右。王叱左右出。奴突引王裾前，刺王，掖其主上殿，号殿下曰：王为不道，吾杀之。吾为若主。时所拥兵悉集殿外，诸酋股栗，无敢閧者。
因诛其偶语者若，而人余悉拜官有差，主既为王，命奴代为大将，隶以所部居亡何。
奴弑王自立是为今王，于是大为防卫于国拓。其宫规制宏壮，宫凡六门，门不得阑，出入虽勲贵，不得带剑上殿。王出乗象，象列绮架亭而帷，其外又列象百余，披结俱如王所乗象，望者不知王在何许。卤簿、传呼甚盛。
犯者无赦，法制严于他国矣。
形胜名迹
俱纷摩地那山【大食王牧处，得黑石白文于此。旧《唐书》曰：在国西南，邻于大海。】
膏朥榭山【涧中出油，王出征战，取油倒水上，燃之能飞渡，作火攻；人死以油涂之，能坚其尸，千年不壊。】
椰屿【在港口屿上，有三宝庙。】
恒曷水【旧《唐书》曰：大食王纠合亡命，渡恒曷水，刧夺商旅。】
急水湾　龙涎屿【《星槎胜览》曰：苏门答剌西去一昼夜，浮灔水面，波激云腾，每春羣龙来集于上，交戱而遗涎沫。番人驾独木舟，登屿采取而归，或风波，则人俱下海，一手附舟旁，一手揖水而得至岸。】
翠蓝屿【《星槎胜览》曰：在龙涎屿之西北，大小七门，门中皆可过船，传闻释迦经此山，浴水，被窃袈裟，佛云：后穿衣者，必烂皮肉。由此男女今皆无衣，止树叶纫结，而遮前后。】
物产
宝石【《本草》纲目曰：《山海经》谓之采石，碧者，唐人谓之瑟瑟，红者，宋人谓之靺鞨。今通呼为宝石。大者如指头、小者如豆粒，皆碾成珠状。】
玛瑙【《格古论》曰：非玉、非石。坚而且脆，中有人物、鸟兽形者最贵。
《负暄録》曰：玛瑙产有南北。南玛瑙产大食，色正红，无瑕，可作杯斚。】
琥珀【宋时充贡】
玳瑁　犀角
象牙【《本草》曰：象牙生花，必因雷声。故古以为器饰。】
鹤顶
琉璃【宋时以瓶及瓮，盛物来献。】
照身镜【《梁四公子记》云扶南卖碧颇黎镜，广一尺半，重四十斤。内外皎洁，向明视之，不见其质。
蔡绦云：御库有玻黎母，乃大食所贡。】
叆叇
龙涎香【《游宦记闻》云：龙涎香，最贵重。出大食国海旁，常有云气出山间，土人即知龙睡其下，更相守之。俟云散，知龙已去，往求必得。龙涎入香，能收敛脑、麝清气，虽数十年香味仍在。得其真。和香焚之。翠烟袅空。结而不散。
或言涎有三品一曰：泛水、一曰：渗沙、一曰：鱼食。泛水、则轻浮水面。善水者，伺龙出，随取之；渗沙、则凝积多年，渗入沙中，鱼食则化粪，散于沙碛；又鱼食亦有二种：海旁有花，若木芙蓉，花落海，大鱼吞之腹中，先食龙涎，花咽入，久即胀闷，昻头向石上吐沫，干枯可用，惟粪者不佳，若散碎，皆取自沙渗，力薄。
欲辨真伪，投没水中，须臾突起，直浮水面。
或取一钱口含之，微有腥气，经一宿，细沫已咽，余结胶舌上，取出就淖，称之亦重一钱，将淖者又干之，其重如故，虽极干枯，用银簮烧热，鑚入枯中，抽簮出，其涎引丝不絶，验此，不分褐白，褐黑皆真。
《星槎胜览》曰：初若脂胶，黑黄色，颇有腥气，焚之清香可爱。】
片脑【宋时献】
安息　木香【本朝充贡】
乳香【宋时献】
丁香【本朝充贡】
蔷薇水【宋时献】
苏合油
天鹅绒【《本草纲目》谓：鹄为天鹅云。皮毛可为服饰。谓之天鹅绒。
《华夷考》曰：海东青小而健。能擒天鹅。即此也。华人以绒织之沿为伪物。】
琐服【《一统志》名琐服。曰：又名梭服，以鸟毳为之，纹如纨绮。】
兠罗绵【亦毛毳织，长者每疋至六七丈，今呼为哆啰嗹。】
驼毛缛面【《本草》曰：驼卧，腹不帖地、屈足，漏明，则行千里。今其毛缛温厚，暖于狐貈，极堪御寒。遇夏退，毛至尽，乃能避热，故古者，冬取皮于狐类而裘成，夏取毛于驼类而褐成。宋时来献。】
花锦【宋时献】
西洋布【《一统志》
名阔布《华夷考》曰：西洋布，幅广至四五尺，精者，价乃胜缎。】
锡【本朝充贡。】
宾鐡【宋时献。】
蜡
腽肭脐【即《唐书》所谓骨肭兽，俗名海狗肾。】
燕窝
胡椒【《星槎胜览》曰：蔓附树枝结椒，累垂如栟榈子，但粒小耳。本朝充贡。】
石蜜【《唐书》大食传曰：刻石蜜庐，如轝状。】
没药
孩儿茶【即乌爹泥。《本草》一名乌迭泥，或作乌丁，皆夷语，无正字。】
血竭
千年枣【宋时献。】
大茄【《一统志》曰：树高丈余，经三四年不瘁，子大如西瓜，重十余斤，以梯摘之。】
无名异【《本草》集解曰：出大食国。生石上，状如黑石灰，番人以油錬，如黳石，嚼之如饧。】
瓜【《星槎胜览》曰：皮若荔枝，未剖臭如烂蒜，剖开如嚢，蜜味如酥油，香甜可口。】
犀【宋太宗问蒲押陀，犀象何法可取？对云：犀，使人升木操弓矢，同至射杀之，小者不用弓矢可捕获。本朝充贡。】
象【蒲押陀曰：象，用象媒诱至，渐以大绳系之。】
骏马【《唐书》曰：有千里马，号为龙种。】
鹦鹉
交易
舶到，有把水瞭望，报王，遣象来接舶，主随之入见，进果币于王，王为设食，贸易、输、税号称公平。
【《星槎胜览》曰：
胡椒番秤一播，抵我官秤三百二十斤，价银钱二十个；
重银六两，金抵纳，即金钱也；每二十个重金五两二钱；
龙涎屿香一两，用金钱十二，一斤该金钱一百九十二个，准中国铜钱九千；价亦非轻】此国辽逺，至者得利倍于他国，盖宋时称本肆，多金银绫锦，工匠技术咸精，其能至今，富饶犹昔也。
彭亨
彭亨者，东南岛中之国也。
【《星槎胜览》名彭坑。《续文献通考》曰：暹罗迤西】
国并山，山旁多平原，草树繁茂，然鸟兽希少，沃土宜谷，蔬果亦饶。
其城以木围之，方广可数里。诛茆覆屋，男女椎髻，衣长布衫，系单衣；富者头着金圏数枚，贫人则五色烧珠为圏束之。煮海为盐、醸椰浆为酒。
古称上下亲狎，
民无寇盗，好佛诵经，而久乃寖漓也。俗渐好怪，刻香木为人像，杀生人血以祭，云用此祈禳。
洪武十一年遣使，奉金叶表朝贡。
永乐十二年遣苏麻固门的里来朝，并贡方物。
其后二百数十年而有柔佛之事。
先是婆罗王子者，彭亨王妹之壻也，赘于彭亨。柔佛之副王精悍好鬬，其子娶彭亨王女，将婚，副王送子之彭亨，彭亨王宴柔佛副王，戚属俱会，酒半，婆罗王子举觞为寿，手指一巨珠，光耀倍常。副王心欲之曰：王子以是珠见饷者，不惜重赀为报。王子固靳之，副王恚甚。归而起兵攻彭亨矣。
二国初为婚媾，贼出意外。彭亨人人惴恐，不战自散，王与婆罗王子奔金山。彭亨王妃者，浡泥王之妹也。率众来援。副王焚掠其城郭宫室以归。是时彭亨国中，鬼哭三日。浡泥王迎其妹还浡泥。彭亨王随之，而命其长子摄国，久之，王归彭亨。其次子骁而多智，遂毒杀父，诛兄，自立。至今尚为王。
每为毛思贼逋逃主买所掠人，逺近苦之。
【毛思贼者，婆罗属夷也。劫掠海上生人至彭亨卖之，代作昆仑奴。不如指者则杀，以供祭。每人得直三金】
形胜名迹
石崖【《一统志》曰：其国石崖周匝﨑岖如栅寨】
金山【其上出金有大酋守之日遣百余人采取月进王二十金】
地盘山【织嘉文席处】狼宾
物产
沙金【即金山所采者，排沙拣金，金木在镕，虽黄光闪铄，视亦复类沙，既煎，乃始成块。】
犀角　象牙　鹤顶　玳瑁
花锡【见《一统志》】
沉香【见《一统志》】
速香【本朝充贡】
降香　片脑【是狼宾所出者。本朝充贡】
嘉文席【嘉文草，蔓生，有脊，用刀刺脊、剔去之，织以为席；温柔妍雅，帖人肌。夏微凉、而冬微温，故价直逾侈。其制狭而长，盖夷中一席，只卧一人，故狭，等身之外，卷以作枕，故长。】
燕窝
胡椒【本朝充贡】
西国米
椰子【见《一统志》】
槟榔■〈艹大虫，上中下〉吉柿
萪藤【蔓，抽被地，无枝叶，有皮裹其外，如竹皮；剥之则落，藤长数丈，不值剪伐，可缭绕数围，狼宾出者为多。】
犀
象
交易
舟抵海岸，国有常献；国王为筑舗舍数间，商人随意广狭输其税而托宿焉。即就铺中，以与国人为市铺，去舟亦不甚逺，舶上夜司，更在铺中卧者，音响輙相闻。
柔佛
柔佛一名乌丁礁林。男子削发，徒跣、围幔、佩刀；妇人蓄发、椎结。
王服与下无别，第带双刀耳。酋见王弃刀于地，和南而立，各有尊卑位次。
字用茭蔁以刀刺之，又置乌簿，书浩大，及秘密事情外，以绳缚之，涂泥封固，印识其上。
宫室，覆茅挿木为城，其外有池环之港，外多列沙垓。【犹中华蛋户】无事以船载货国外。
有警，或出征战，则募召为兵，称强国焉。
婚姻，王与邻国王家，自相配偶，余人缔结，亦论门阀相宜。
王用金银器盛食，民家磁器都无，匕筯、以手拈之而已。
持斋见星方食节序，以四月为歳首。居丧妇人方加剃，男子则再削发。逝者火塟也。其酋好鬬，屡开疆隙彭亨、丁机宜之间，迄无宁日。
先年有大库吉宁仁，忠于王，王大信用。二王以兄疎已，谋杀吉宁仁。其后二王出，骑马堕地死。从者皆见吉宁仁为祟，至今人家祀之。竞传灵应，盖夷俗尚鬼，其固然矣。
形胜名迹
东西竺【《星槎胜览》曰：山与龙牙门相望，海洋中，山形分对，若蓬莱方丈之间。】
物产
犀角　象牙　玳瑁　锡片　脑蜡
嘉文席【是东西竺所织者《星槎胜览》曰：地出蕉心簟，想嘉文席之所自始也。】
木绵布【见《星槎胜览》】
椒　燕窝　西国米　血竭　没药
槟榔【见《星槎胜览》】海菜　■〈艹大虫，上中下〉吉柿
交易
柔佛地不产谷，土人时驾小舟，载方物走他国易米。【《星槎胜览》曰：田瘠，不宜稼穑，岁藉诸邦，淡洋米以食。】道逢贾舶，因就他处为市，亦有要之，入彼国者，我舟至止，都有常输贸易，只在舟中，无复铺舍。
丁机宜
丁机宜、爪哇属国也。幅员最狭，酋众仅千余。
柔佛黠而雄。丁机宜境相接也。柔佛狡焉，有启疆之思，动为国患，悉索敝赋无宁日。近始求通姻好然。安忍，无亲善事之，犹恐其不得当也。
其国以木为城，王居旁列钟鼓楼，出入骑象。
以十月为歳。
首性好洁，食啖所须手自操割，民俗都类爪哇。
大率爪哇一带，酒税甚广，而酒禁乃甚严。民间携酒具，取水酿酒，国有常赋然。上族之家，輙不复御酒，惟细民无頼者，时时阑入醉乡，则曹偶笑之。
上族客至，以扶留藤、槟榔代茗。若开宴，则人具一大盘，盘有足，置地上。杂贮肴核，每进一物，客甫尝毕，则客之从人，径从后取食之曰：不敢留残，溷主翁也。
婚者男往女家，为持门户，故生女胜男，丧用火塟。
形胜名迹
独石门
鐡钉屿【以形尖故名；其外水流甚急。】
鳄鱼屿【亦以其形似鳄也。其水昼则南流，夜则北流。】
物产
犀角　象牙　黄蜡　嘉文席　西国米　血竭　没药　槟榔　海菜
交易
夷亦只就舟中与我人为市。大率多类柔佛，而俗较驯。而货较平，自为柔佛所侵，彼国有风声鹤唳之虞。而舶人亦抱林木池鱼之患，此扬帆者，所以掉臂希顾也。
思吉港
思吉港者，苏吉丹之讹也。为爪哇属国。其中凡数聚落，而吉力石其主也。吉力石有王百余歳，能知吉凶。
国在山中，贾舶仅经过其水潏，而未尝泊船。彼民出诣饶洞与华人贸易。华人所泊者，饶洞也。饶洞，原野平衍，以石为城，其酋出入乗车，车以金饰；亭御四马或八马，亦御黄犊，前导百余，卤簿皆备。诸夷见王，輙避匿不敢出，独女人合掌伏道旁。其余风俗，多类下港云。
其与国为思鲁瓦、为猪蛮。猪蛮多盗，故华人輙不肯驻。猪蛮有次子，名北极，十余歳时，躯重数百斤，为盗所劫，负之不能起。今为那督饶洞之后，为金后山。修竹成林，茉莉自花，不假培植。
人皆赤身，只一纸蔽其下体。
种豆供餐，强者善射，逐獐、鹿、猿、猱，火焙而食。饥噉其肉，渴饮其血。佐以树酒，足迹未尝下山。
形胜名迹
保老崖山【《一统志》曰：在苏吉丹国，凡番舶未到，先见此山。顶耸五峰，时有云覆其上，舶人呼为巴哪大山。】
吉里问山【与保老崖山相对，西面拖尾甚长。】
椒山【在猪蛮国】
牛郎山　义里山　白屿【即饶洞港口】
望加黎洲【饶洞国外十余里】
杜板村【即吉力石之港外是《元史》所云杜并足也】
塔寺【寺外有塔故名】
八节涧【《元史》曰：涧上接杜马班王府，下通莆奔火海，乃爪哇咽喉、必争之地。史弼、髙兴，会兵其处。】
圣水【在杜板村《星槎胜览》曰：海滩有水一，泓甘，淡可饮，称为圣水。元将史弼、髙兴征其国，舟中乏水、粮尽，二将祝天，以鎗挿海中，泉随鎗涌起，汲而饮之，军威大振。】
物产
金　银　珠
犀角　象牙　玳瑁
沉香　檀香　降香
锡铜鼓
龟筒　夷瓶
蜡
椒槟榔　椰子
血竭
豆蔲　毕拨　苏木
犀象
孔雀　火鸡
鹦鹉　■〈亻频〉伽鸟　倒挂鸟
交易
吉力石主爪哇，而臣饶洞、苏鲁瓦诸国。他国货萃下港者，彼中亦时相通，我舟到时，诸属国鳞次饶洞，以与华人贸易。虽在夐邈，亦蕃盛之乡也。向就水中为市，比来贩者渐伙，乃渐筑铺舍。
文郎马神
文郎马神国，以木为城，城只一半，余半皆山也。
【按《水经注》称，文狼人，野居无室。宅依树止，宿食生肉，采香为业，与人交。市若上皇之民。
又马文渊遗兵十余家，住西屠国不返；土人以其流寓号曰：马流世称汉子孙，今之文郎马神，疑即其后，而播迁兹土云。】
王宫绣女数百人。王出乗象，或泛舟，以绣女自随，或典衣、或持剑、或捧槟榔盘。王登舟，趺坐榻上，绣女坐地下，与王相向，或用女人刺舟，威仪甚盛。
民居多缚木，水上筑屋以居，如三佛齐。男人用五色布纒头，腹背多裸，或着小袖衣，蒙头而入，下体以缦围之。
初盛食，以蕉叶为盘，及通中国，乃渐用磁器。又好市华人磁瓮、画龙其外。
人死，贮瓮中以葬。
其俗不滛，奸者论死。华人与夷女通輙，易彼装，以女妻之，不听归也。女人蓄发，发苦短，见华人发许长，心慕之，问何以致此，或绐之曰：我生长中华，用华水沐之耳。夷女竞市船中水，欲以沐发。华人故靳之，以为笑端焉。
【女人慕悦华人，輙持香蕉、甘蔗及茉莉花相赠，不妨往复嘲谑，第国禁甚严，无敢私通者。】
入山深处有村，名乌笼里弹。其人尽生尾，见人輙掩面，羞涩欲走。
然地饶沙金，夷人携货往市之，击小铜鼓为号，货列地中，主者退丈许，深山人乃前视货，当意者置金于货之侧，主者遥语，欲售则持货去，不售则懐其金，蹒跚归矣。
邻境又有买哇柔，每夜半盗斩人头，以金装之，故夜必严更以待。
形胜名迹
金山【即鸟笼里弹，深处幽涧，遡流、驱舟良苦；两崕繁，阴木多拱抱。每夕景晓云，禽声四合，几断人肠。华商即乗兴以行，未有不中道返者也。】
丹戎世力山　末那突大山　班节纟礼山　加会屿
物产
沙金【是金山出者，夷人持货往易，每虚往实归。】
鹤顶【文郎出者最多】
降香　蜡
藤席【红白色问杂而成】
萪藤【文郎亦独盛他国】
荜拨　獐皮　血竭　肉豆蔲
犀　孔雀　鹦鹉
交易
故王有贤徳，始开港时，待贾舶，大有恩信，王子三十一人，俱不令外出，恐扰逺人也。其妃为买哇柔国主之妹，故王既殂，嫡子嗣立，买哇柔人导之，为欺诈买货，輙缓偿，直至解。维每多负逋，商人从此希造矣。其地女人悉荡小舟，以饮食来市，至售货物，则男人司之，市用铅钱。
迟闷
迟闷者，吉里地闷之讹也。
其国居重迦罗之东，田肥谷盛，沿山皆旃檀，至伐以为薪，其气蒸人，鲜不病者。
地又苦热，旁午必俛首向水而坐，差可辟瘴。
男女断髪，短衫。夜卧不盖体，
俗亦以立为尊，夷人见王则坐地，合掌。
无姓氏，不知年歳，亦无文字，纪事以石片子为记，如千石，则总于绳上一结。
亦有酋长互讼，则两造各牵羊入，曲者没其羊，直者仍带羊以出，结绳束矢之风，其犹存于絶岛乎？
形胜名迹
犀头山【顶有巨石，石有窍。王岁时祀之，有巨蛇由窍中出，食所祭都尽。石顶，人不敢蹑。】
物产
檀香【独盛他国】
荜拨
荳蔲
交易
市去城稍逺，每贾舶至，王自出城外临之。妻子及姬侍皆从，防卫甚盛。日有输税，然税郄不多，夷人砍伐檀香树，络绎而至，与商贸易，倘王归，则贸易者不得自来，虑有纷纭也。须请王更出乃至。
【《星槎胜览》曰：商舶到，彼皆妇女到船交易，与所传微异，岂习俗至今，稍革耶？】
论曰：
满剌加，奕世朝天用，深帝眷答刺，彭亨供兹包，茅均彼楛矢。其它诸国，前籍之所未名，虽重译尚賖，而占云屡出，未丽主客获，染禁脔夫，固羲御之末，光谷王之余润也。
东西洋考卷四

[book_title]东西洋考卷五○东洋列国考
吕宋
吕宋在东海中初为小国而后寖大【《吾学编》曰：产黄金以故。亦富厚人，质朴，不喜争讼。】
永乐三年，国王遣其臣隔察老来朝，并贡方物。其地去漳为近，故贾舶多往。
有佛郎机者自称干系蜡国，从大西来，亦与吕宋互市。酋私相语曰：彼可取而代也。因上黄金为吕宋王寿，乞地如牛皮大盖屋。王信而许之。佛郎机乃取牛皮，剪而相续之，以为四围。乞地称是王难之，然重失信逺夷，竟予地，月征税如所部法。佛郎机既得地筑城、营室、列铳、刀盾甚具，久之围吕宋，杀其王，逐其民入山，而吕宋遂为佛郎机有矣。
干系蜡国王遣酋来镇，数歳一更易。今华人之贩吕宋者，乃贩佛郎机者也。
华人既多诣吕宋，往往久住不归，名为压冬，聚居涧内为生活，渐至数万，间有削发，长子孙者。
万厯二十一年八月，酋郎雷氏敝里系朥征美洛居役，诸流寓二百五十人充兵助战。
【《政和堂集》曰：髙肖为把总，魏惟秀、杨安顿、潘和五、洪亨五为哨官，郸振岳为通事，郭惟太等为兵。】
夷人偃息卧船上，使华人日夜驾船，稍倦，輙棰之，或刺杀苦毒备尝。潘和五等谋曰：叛死、棰死、刺死、等死耳。不然亦且战死，不若杀酋以泄吾忿，胜则扬帆故乡，即不胜，死未晩也。议既定，夜半入卧内，刺酋，持酋头大呼，夷人惊起，不知所为，悉被刄，或落水死，和五等悉获金宝兵器，驾其船以归，失路之广南，为交酋所掠，独郭惟太等三十二人走，免附舟返舍，酋既死，子郎雷猫吝拥兵驻朔雾，驰回代立，为酋，遣僧来诉。明年闽抚遣贾舶，招回久住吕宋华人，酋为给粮以归，致书及词，重诉父寃。
【吕宋嗣王具文一遒，用金箧封识，另小书，用红罗包裹，付贾舶携来。
内称郎雷氏，敝里系朥是猫吝爷氏，奉干系蜡国主命，镇守东洋，吕宋等处，蒙差官来探日本消息，招回唐人。日本近虽称兵入境，然彼国有征伐之兵，敝国有备御之固，况日本熟知敝国士卒精壮，遇敌无不争锋，何足以惧。前軰回唐人，系是久住不安生理，今之軰者，因敝国狭窄，米谷稀少，粮食不给，别无他端。伏望尊慈，鉴察其被害战船，乞追军器、金银、宝贝，并究杀父之人，偿命以警后人、以正法纪。从兄巴礼于旧年十月驾船往贵省，奔诉父寃，万里悬情，惟冀秉公严追究治。
从兄巴礼厚遣，归国感佩图报，又诉词一纸为辩，明父寃事：縁父守国欲讨美洛居时，有涧内唐民愿充助敌者二百五十人，自备行粮，立功给赏，时父与兵同船间驾到交逸地方，有佛郎人与唐兵言竞，父责番人，吊在船桅惩戒。原船装载金银莫计，同船番目，各带宝贝银钱数，多船进合万门湾泊，父令唐人牵罟捕鱼共烹而食，卧至半夜，唐人心贪财寳，阴谋不轨，将父并番目四十余命，尽行杀死，仅存巴礼书记二人报息，将本船宝贝驾逃。
仆时奉命带兵驻札朔雾各属间变，共议报寃，将城内旧涧拆卸；仆闻讣回国，劝谕不许生端报怨，复议设新涧城外，虑及番兵横为扰害，着头目四人，逐日在涧看守，以便唐人生理，不想起盖未完，而日本报警，番目思见涧地接迩城郭，兼之唐人每有交通之情，恐招萧墙之祸，再议移涧，此非本心，革回唐人每船给米五十包资助，想来人必能道其详者，激切含寃，伏望作主，转逹施行。】
闽抚许孚逺，具疏以闻：
【许中丞疏畧曰：我民往贩吕宋，中多无頼之徒，因而流落彼地，不下万人。
畨酋筑盖铺含，聚札一街，名为涧，内受彼节制，己非一日。去秋，彼酋抽取我民二百余人为兵，刑杀惨急，遂致激成此变。
夫以番夷、豺狼之性，轻动干戈，不戢自焚，固其自取而杀其酋长，夺其寳货逃之交南，我民狠毒，亦已甚矣。】
檄两广督臣，以礼遣僧归国，置惟太等
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:00:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>