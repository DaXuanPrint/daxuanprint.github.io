<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,出使英法义比四国日记全文在线阅读,出使英法义比四国日记全文在线下载,大玄古籍书库">
<meta name="description" content="日记。清薛福成(1838—1894)撰。六卷。福成,字叔耘,号庸盦,江苏无锡人。同治时充曾国藩幕僚,后随李鸿章筹办外交。光绪十五年(1889)出任驻英、法、比、意四国公使,此书即此行日记。起自光绪十六年(1890)正月十一日,迄至次年(1891)二月三十日。从吴淞口出发,经香港、越南、新加坡、锡兰岛、亚丁、塞得港、西西里、马赛、巴黎、伦敦等地。对所见各国山川地理、人口数量、气候变化、政治议院、土特物产、商业税收、纺纱工厂、军械器物、邮政电信、医疗事业、宗教信仰、风俗习惯、宴请交往与外部往返洋文照会、书信、">
<title>出使英法义比四国日记_薛福成_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">出使英法义比四国日记</span> <br/>
          作者： <span class="inputVal" id="bkauthor">薛福成</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,书信日记,游记,史学,完结</span> <br/>
          字数： <span class="inputVal" id="bknum">[book_length]153027</span> <br/>
          说明： <span class="inputVal" id="bkdec">日记。清薛福成(1838—1894)撰。六卷。福成,字叔耘,号庸盦,江苏无锡人。同治时充曾国藩幕僚,后随李鸿章筹办外交。光绪十五年(1889)出任驻英、法、比、意四国公使,此书即此行日记。起自光绪十六年(1890)正月十一日,迄至次年(1891)二月三十日。从吴淞口出发,经香港、越南、新加坡、锡兰岛、亚丁、塞得港、西西里、马赛、巴黎、伦敦等地。对所见各国山川地理、人口数量、气候变化、政治议院、土特物产、商业税收、纺纱工厂、军械器物、邮政电信、医疗事业、宗教信仰、风俗习惯、宴请交往与外部往返洋文照会、书信、交涉要件等,据实详记,编纂成帙。薛氏主张效法西方,发展中国工商业,强调私人集股成立公司,反对洋务派对新式工业的垄断政策。对研究近代丝绸之路及中西文化交流有极高的参考价值。有光绪年间石印本。1981年湖南人民出版社收入《走向世界丛书》中。</span> <br/>
          封面： <span class="inputVal" id="bkimg">Z_11145.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]出使英法义比四国日记
[book_author]薛福成
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,书信日记,游记,史学,完结
[book_length]153027
[book_dec]日记。清薛福成(1838—1894)撰。六卷。福成,字叔耘,号庸盦,江苏无锡人。同治时充曾国藩幕僚,后随李鸿章筹办外交。光绪十五年(1889)出任驻英、法、比、意四国公使,此书即此行日记。起自光绪十六年(1890)正月十一日,迄至次年(1891)二月三十日。从吴淞口出发,经香港、越南、新加坡、锡兰岛、亚丁、塞得港、西西里、马赛、巴黎、伦敦等地。对所见各国山川地理、人口数量、气候变化、政治议院、土特物产、商业税收、纺纱工厂、军械器物、邮政电信、医疗事业、宗教信仰、风俗习惯、宴请交往与外部往返洋文照会、书信、交涉要件等,据实详记,编纂成帙。薛氏主张效法西方,发展中国工商业,强调私人集股成立公司,反对洋务派对新式工业的垄断政策。对研究近代丝绸之路及中西文化交流有极高的参考价值。有光绪年间石印本。1981年湖南人民出版社收入《走向世界丛书》中。
[book_img]Z_11145.jpg


[book_title]卷一
光绪十六年庚寅正月十一日记
光绪十五年四月，福成奉出使英法义比四国之命。五月二十一日陛辞请训，并奏准赏假两月省墓。六月初一日出都，道出津沪，皆小作句留，二十三日始抵苏垣。是时，因无锡无房屋可居，故眷属暂寓苏垣也。而伯兄抚屏，因中风不语，已奏请开副都御史缺，亦于五月杪出都，六月十五日抵无锡。福成于二十八日回锡，则伯兄病已革矣；七月初二日，遂至不起。赶为料理丧葬事宜，并至仁村寺头各乡省墓，以九月杪蒇事。方拟十月初旬出洋，而疟疾遽发。调治弥月，甫经痊愈，新病之后，湿热乘虚下注，两脚肿痛异常，又医治旬馀，迺以十一月十四日力疾抵沪。酬应稍烦，感受新寒，复于二十一日大吐大热，勺水不能进口者五日。皖人周汝诚（字道明），良医也。延之制方，颇见明效；又善调理，以培养本原为主。方拟于十二月十四日乘坐法公司“扬子”轮船启行，已购船票矣，忽接前任出使大臣刘芝田中丞来电云：德法时疫正盛，英亦传染，望明正起程为妥。同时李傅相亦接是电，遂为电奏请旨。接准电开：“奉旨，李鸿章电奏请旨已悉，薛福成著准于明正起程，钦此。”因复居沪静养一月，购定法公司“伊拉瓦第”船票，以是日戌刻登舟。
眷属同行者，内子与第二女也。参赞则候选知县许玨静山，随员则廪贡生顾锡爵延卿、举人赵元益静涵、直隶候补县丞钱恂念劬、优廪生张美翊让三、浙江候补盐大使杨振镳叔平、江苏候补县丞沈翊清逋梅、候选通判左运玑子衡、候选府经历潘承烈景周，翻译学生则举人胡惟德馨吾、候补千总王凤喈仪亭、附生王丰镐省山、同文馆学生世增益三、临生郭家骥秋坪，供事则候选直隶州王锡庚鹏九，武弁则赵占魁、王铎也。
其馀尚有家人二名、庖丁二名、成衣一名、整容一名、女仆二名、婢一名。复有参赞、二品顶戴、分省补用道黄遵宪公度，翻译、候选直隶州知州那三华祝，籍隶广东；随员、内务府员外郎联豫建侯，赴粤省亲：皆订明在香港守候。随员、补用直隶州知州王咏霓子裳，在丁忧期内，订明俟明年服满出洋；学生、举人陈星庚钧侯，俟会试后出洋。
“伊拉瓦第”船能儎三千五百三十二吨，在公司船中号为中等。其大者能儎四千三百吨。闻法国公司船在中国海面者共有十馀号，约计成本五六百万金，揽儎客货所入尚不敷所出，由国家每年津贴一千三百万佛郎，盖其意在练习水手，俾熟谙海道沙线，为用武之备也。
伊拉瓦第一作伊鲁埃提，又作厄勒瓦谛，即缅甸大金沙江之别名，在暹罗湄南河之西、印度恒河之东南，流入马尔达般海湾。法公司船，大抵以地球诸大江为名，如“扬子”等船是也。船长一百二十七法尺（每一法尺即一迈当，合工部营造尺三尺有一寸），广十三法尺有半，马力二千四百匹，气力（气力即压力）得马力四分之一，吃水七十二法尺，每一点钟行十四海里（每三海里抵中国十里）。船主布礼戴，乃法国水师中之有官级者，派充公司船主。其管事及水手等，并系水师中员弁兵士，俾在海面练习风涛、沙线、驾驶、测量等事，其用意亦深矣。法公司船，行澳大利亚及马达加斯加者八；行中国日本者十三；行安南者五；行大西洋者六；行地中海者二十五；共五十七艘。已有船名，造而未成者，五艘。
十二日记
晴。巳初展轮，巳正二刻出吴淞口，南行。申初，入浙江境，望见诸岛，西名果腊夫（近普陀山）。船主至此始自能识涂，不须引港人矣。酉正，过镇海口。两山对峙，形势自雄。舟右视虎蹲山塔灯甚近。入夜，风浪较大。
十三日记
晨，微雨；午后，晴。午前舟颇簸荡，晕者吐者较多。舟南行，偏西二十七度。午正，在赤道北二十六度三十一分，北京偏东四度八分（即巴黎偏东一百十七度十七分）。戌正初刻，舟右诸山绵亘，已抵福建泉州境，盖当台湾之西北云。自昨日午正至本日午正，共行三百三十二海里，寒暑表六十三度。（每日寒暑但记午正。）
十四日记
晨，大雨；午后，晴。风浪平静。辰正过汕头。巳刻，舟行偏西七十四度。舟右诸山隐见。午正，在赤道北二十二度四十八分，北京偏西一度二分（即巴黎偏东一百十三度五十七分）。自昨午至本日午正，共行三百四十一海里。寒暑表六十七度。复行一百二十七海里，戌正抵香港下碇，在赤道北二十二度十五分，北京偏西二度十七分。由上海开行，越六十点钟而达此，计程八百七十海里。
香港与九龙山对峙，山势四面回抱，极占形胜。英人以为绝好“哈勃”，涎睨已久。“哈勃”者，译言航海避风处也。道光壬寅年为英所据，初祇一荒岛耳，周围仅数十里；英人招徕垦辟，尽力经营，遂成巨埠。洋楼攒倚山岭如蜂窝，有上环、中环、下环之名。其内大街名维多利亚，尤为贸易总汇。瑰货骈集，阛阓云连。居民凡十二万人，船户三万人，总计十五万人。内西洋人仅有三千，其馀皆华民也。又水陆操练兵三千，由英调来。香港为闽粤逋逃薮，虽与粤垣相距咫尺，而华洋隔绝，中国官不能拿问；必须设一领事官，严缉奸宄，保护商民，即合公法，最于中国公事有益，然前任使臣屡争之不能得也。此事当相机待时而行之。
十五日记
晴。寒暑表七十四度。翻译那三华祝、随员联豫建侯，由粤省来登舟。余遣那华祝、世益三，先赴英总督署中，告以将订时往拜。午正二刻，英署以小火轮来迓。抵岸，英兵约七八十名排队作乐为礼，炮台声炮十五，以轿迎余至署。余与总督傅卫廉相见，各道寒暄数语。傅君言：仰慕已久，渴欲一见。并言驻港二年，身体不甚舒畅，拟附下次法公司船回国养病。申初三刻，傅君率将弁澳屏、翻译官梅埃，来船答拜。坐谈片刻，款以酒果而散。香港有学堂，有监牢，郭筠仙侍郎已记文。又有兵房，有大花园，有博物院，随员等皆往观之。香港对面有船坞，似另建一小岛上，盖与九龙山相近。余欲往观而未得暇，望见之焉。
十六日记
晴。寒暑表七十四度。参赞黄遵宪公度，携一子一仆由嘉应州来登舟。午正一刻，开行。未初二刻，出口。风顺船平，水见黑色。
西士傅兰雅，纂《格致汇编》，介赵静涵请序于余。余以沪馆事冗，即嘱静涵代拟一稿，已为点定，送交傅君矣。兹者，风和日丽，舟平如砥，复取前稿讽玩数遍，酌加删润，附志于此。序曰：
格致之学，在中国为治平之始基，在西国为富强之先导，此其根源非有殊也。古圣人兴物以前民用，智者创，巧者述，举凡作车行陆，作舟行水，作弧矢之利以威天下，所谓形上形下，一以贯之者也。后世歧而二之，而实事求是之学不明于天下，遂令前人创述之精意，潜流于异域。彼师其馀绪，研究益精；竞智争能，日新月盛。虽气运所至，亦岂非用力独专欤？方今海宇承平，中外辑睦，通使聘问，不绝于道。西国之讨论中外经史者，不乏其人，而吾儒亦渐习彼天文、地舆、器数之学。涉其藩，若浩博无涯涘；究其奥，则于古圣人作述之原，未尝不有所见焉。甚哉，格致之功之不可不穷其流也。西士傅兰雅先生，英国之通人也，航海东来二十馀年矣，通晓中华语言文字，于翻译西书之暇，取格致之学之切近而易知者，汇为一编，按季问世。不惮采辑之烦、译述之苦，傅君之用心，可谓勤且挚矣。顾吾谓中国数千年以来，材智迭兴，固未尝无好学深思之士造乎其极者；第自《周礼·冬官》一书既佚，而操艺者师心自用，擅其片长以眩于世；学士大夫又鄙弃工艺而不屑道，而古先圣哲所作述之绝学遂亡。讵知泰西各国，殚亿兆人之智力，潜窥造化之灵机，奋志经营，日臻富强以雄视宇宙邪？闲尝考其大凡：其齐动力之轻重疾徐而制器者，曰重学，即攻木攻石攻金之工也。剖别物质，各殊其剂以程材者，曰化学，即冶人廾人之业也。以火化水，使积力而生动者，曰汽学，即蒸釜酒龙之制也。凹凸晶镜，令光点迁就而利视者，曰光学，即阳燧铜鉴之各适其用也。其他磁石引针，琥珀拾芥，即电学之权舆也。一尺之棰，日取其半，万世不竭，即几何学之妙用也。吾华读书之士，明其道者忽其事；工师之流，习其业者昧其理。多未明晓西法，故不能互相引证，抉其精要，然其学未尝不可攻而能也。傅君《汇编》出，而人知格致之实用，庶几探索底蕴，深求其理法之所以然。风气既开，有志之士锲而不舍，蕲使古今中西之学，会而为一，是则余之所默企也夫！
十七日记
晴。风顺，浪平。舟行偏西一二十度。昨夜已过琼州，巳正，入越南境。自昨午至今日午正，共行三百四十三海里。寒暑表七十四度。在赤道北十七度二十五分，北京西五度二十四分。水见翠蓝色。
日本人重野绍一郎与学生王丰镐谈。据称，日本驻法公使曰田中不二麿，驻英公使曰河濑真孝，日本国皇名睦仁。
十八日记
晴。风顺，浪平。舟南行偏西一二十度，水见绿色。辰刻后，舟右诸山，或远或近，连绵不断者数百里，其崖皆童，其土或赭色。午初所过者，曰平顶山，属越南顺化府境。自昨午至今日午正，共行三百五十四海里。寒暑表七十六度。在赤道北十一度四十九分，北京西七度十二分，巴黎东一百六度五十七分。未初，过白大兰海角（洋文译为派达姆角）。有大鱼在舟右约十丈外，浮沈隐见，傍船而行。𬴃然跃起，长三四丈，扬鬐喷沫，有自得之意。或曰，轮船行处必有小鱼随之，俟船上掷下食物而食之，此鱼大者，盖来食小鱼者也。或曰，昔安南有王子溺水，两鲸鱼翼而起之，由此土人奉鲸鱼为神，相戒不敢捕，故鲸鱼尤大，斯殆鲸鱼也。亥初，舟右见塔灯，盖距西贡口近矣。
十九日记
晴。子正进西贡口，舟折而北，西望水面数十里，沙水浅阻不能畅驶，惟顺东岸山麓，曲折缓轮而行。入口里许，半山凹处有法国兵房炮台，颇占形胜。寅初二刻，停泊码头。自昨午至进口，共行二百三十二海里。由香港至口，共行九百十五海里，又行十五海里而停泊焉。土人云，此口有七十二湾，与大沽口仿佛。其盘旋极狭处，祇容一轮。法人于此睥睨已久，咸丰、同治闲，越南杀教士之案起，法兵舰始往攻顺化，不克而退，遂入此口。凡启衅两次，割地六省，设西贡总督治之。越南有此险而不能守，宜其弱也。西贡出口货为麻、豆、米、糖、锡、象牙、胡椒、棉花、榆树、檀香、石油、树膏、槟榔、玉桂、燕窝。进口洋广货、鸦片、茶叶，而洋广货为大宗，上年价至洋银八十万员。民奉天方教者（即回教）居多。土人男女蓄发跣足，女子长衣窄袖，颈足饰圈镯，喜食槟榔。居民二十万，内有华民五万，印度人数万，其馀皆安南土人。法驻防兵三千，炮兵四百，越兵一千二百，法商二三百人。马路四辟，洋楼毗连。距此十里有巨市曰堤岸，粤人贸易之旧街也。土人惮与洋人往来，必藉粤人居其闲，故土货广货荟萃于斯，乃开铁路以火车载客，每一时往返一次。余先乘马车往游大花园，地极宽广，树木苍老，多百年物。广蓄禽兽水族百馀种，有虎、豹、狨、熊、猩猩、象、猿、狸、狼、羊、鹿、田鼠、山猫、箭猪、袋鼠、孔雀、鹦鹉、鹧鸪、鹤、鹰、鹅、鹳、鳄鱼、穿山甲之族。其花木则有木棉、秋海棠、梅、榆、蕉、竹、槟榔之族。
法人自得越南后，以西贡巡抚辖南圻六省，设东京巡抚辖北圻十三省；又设一巡抚名为“保护越南”，辖越南十二省；而柬埔寨一国已服属于法，亦设一巡抚名为“保护柬埔寨”，辖五十州；其原设之西贡总督，则改为总督四处，往来西贡、东京之闲。该总督现往东京，余乃于午后带那、世两翻译，往拜巡抚逮暖（一译作淡能尔，而法馆翻译则呼之曰达大人）。逮君先遣其武员以马车来迎，复导游花园及总督署，然后与逮君相晤。须臾即来答拜，各叙谈片时而别。逮君人颇诚悫；惟接任未久，不娴外务，并未声炮相迎，为失礼焉，余固谅其非有意慢余也。
戌刻，香山人、道衔、兼办招商局务张霈霖，以马车迎余及参随等赴堤岸美南楼聚宴，述西贡近事颇详。霈霖字沃生，居西贡三十年，以商致富。有十子，两子已举于乡。沃生为人诚笃，款中国过客尤殷挚云。
西贡在赤道北十度四十六分，北京西九度四十六分，进口港与澜沧江下游（一名柬埔寨江）平行，相距甚近。其地旧名柴棍，西音译转为西贡，而越南土音谓柴曰堤、谓棍曰岸，故其内街又名堤岸。有公所五，曰广帮、潮帮、琼帮、嘉应帮、闽帮，凡华民五万；而分居法属各省者，尚有二十馀万人。土产以米为大宗，馀则燕窝、鱼肚、槟榔、豆蔻等物。法人征税凡六项，曰进口税、地基税、招牌税、身税、贸易税、房税。华人身税分三等，上等每年八十五员，次四十员，次九员半。出口货无税，惟米有税，每石洋银一角半，上年出口米至一千八百万石之多；而鸦片烟税每年征一百二十万员，酒税每年收六十万员。
柬埔寨有五十州，地约二千里。从前入贡越南、暹罗两国。在西贡之西，暹罗之东。今法既设官保护，几已夷为法之属地，国王坐食廪禄而已。土产多鱼、米、棉花、象牙、犀角、豆蔻之属。
柬埔寨国，土音转为金波乍国，又因金波之音转为金边国。或曰：该国建都金边埠，国其俗尚佛教，多建高塔，饰之以金，故又名金塔国，亦曰甘孛智国，实即古之真腊国也。又因地产棉花，土名高棉国，而地图或遂讹写为高蛮国。由西贡至柬埔寨，轮船二日程，由柬埔寨至暹罗，轮船四日程，
二十日记
寅正一刻展轮，辰正二刻出口，舟南行，偏西十五度。午正，寒暑表八十度。船左见小岛数座。自展轮至午正，行九十九海里，在赤道北九度二十九分，北京西九度三十二分。未初，舟右见山，盖柬埔寨角也。船在西贡，添法国换防回国兵百五十名，皆居三等舱，盖彼戍兵二年一换班也。兵头袖口有金线四条。
是日晴，风逆舟荡。午正，阴。
二十一日记
晴。风顺，船平。寒暑表八十六度。自昨午至今日午正，行三百四十五海里，在赤道北四度四分，北京西十一度十一分（巴黎东一百零二度四十七分）。
偶阅《瀛环志略》地图，念昔邹衍谈天，以为儒者所谓中国者，乃天下八十一分之一耳。中国名曰赤县神州。赤县神州内，自有九州，禹之所奠九州是也，不得为州数。中国外，如赤县神州者九，乃所谓九州也；于是有裨海环之，人民禽兽莫能相通者，各为一区，乃为一州。如此者九，乃有大瀛海环其外，为天地之际焉。司马子长谓其语闳大不经，桓宽、王充并讥其迂怪虚妄。余少时亦颇疑，六合虽大，何至若斯辽阔？邹子乃推之至于无垠，以耸人听闻耳。今则环游地球一周者，不乏其人，其形势方里，皆可核实测算。余始知邹子之说，非尽无稽；或者古人本有此学，邹子从而推阐之，未可知也。
盖论地球之形，凡为大洲者五，曰亚细亚洲，曰欧罗巴洲，曰阿非利加洲，曰亚美理驾洲，曰澳大利亚洲，此因其自然之势而名之者也。亚美理驾洲分南北，中间地颈相连之处，曰巴拿马，宽不过数十里，皆有大海环其外，固截然两洲也。而旧说亦有分为二洲者，即以方里计之，实足当二洲之地，是大地共得六大洲矣。
惟亚细亚洲最大，大于欧洲几及五倍。余尝就其山水自然之势观之，实分为三大洲。盖中国之地，东南皆滨大海，由云南徼外之缅甸海口，溯大金沙江直贯雪山之北而得其源，于是循雪山、葱岭、天山、大戈壁以接瀚海，又由瀚海而东接于嫩江、黑龙江之原，至混同江入海之口，则有十八行省、盛京、吉林、朝鲜、日本及黑龙江之南境、内蒙古四十九旗，西尽回疆八城暨前后藏，剖缅甸之东境，括暹罗、越南、南掌、柬埔寨诸国，此一大洲也。由黑龙江之北境，讫翰海以北，外蒙古八十六旗及乌梁海诸部，西轶伊犁、科布多、塔尔巴哈台，环浩罕、布哈尔、哈萨克、布鲁特诸种，自咸海逾里海以趋黑海，折而东北，依乌拉岭划分欧亚两洲之界，直薄冰海，奄有俄罗斯之东半国，此又一大洲也。雪山以南，合五印度及缅甸之西境，兼得阿富汗波斯阿刺伯诸国、土耳其之中东两土，此又一大洲也。
夫亚细亚既判为三洲，余又观阿非利加洲内，撒哈尔大漠之南有大山，起于大西洋海滨，亘塞内、冈比亚之南境、几内亚之北境、尼给里西亚及达尔夫耳之南境，延袤万馀里，直接于尼罗江之源，此其形势，殆与亚洲之雪山、葱岭界划中外者无异；尼罗江又曲折而北以入于地中海，是阿非利加一洲显有南北之分矣。今余以《志略》所称北土中土者，谓之北阿非利加洲，《志略》所称东土西土者，谓之南阿非利加洲，此又多一大洲也。而南洋中之噶罗巴、婆罗洲、巴布亚诸大岛，则当附于澳大利亚一洲。
夫然则大九洲之说，可得而实指其地矣。虽其地之博隘险易不同，人民物产之旺衰不同，然实测全地之方里，谓其八十倍于昔日之中国，自觉有盈无缩。所谓裨海者，若红海、地中海皆是矣；即有沙无水之瀚海，亦可谓之裨海；即中国东隅之黄海、渤海，有日本三岛障其外，亦可谓之裨海；是裨海与大瀛海，殆一而二、二而一者也。而彼所谓大九州者，在邹衍时岂非人民禽兽莫能相通者乎？
至于禹迹之九州，要不出今之十八行省。若福建、广东、广西、贵州诸省，则《禹贡》并无其山川。今以置余以上所叙一州之中，约略计其方里，要亦不过得九分之一。然则禹迹之九州，实不过得大地八十一分之一；而《禹贡》所详之一州，又不过得大地七百二十九分之一，其事殆信而有征也。舟中无事，睹大海之汪洋，念坤舆之广远，意有所触，因信笔书之。
二十二日记
丑正到新嘉坡停轮候潮。卯正进口，泊码头。在赤道北一度二十分，北京西十二度三十八分。自昨日午正至北，行二百海里，距西贡六百三十七海里。领事官、盐运使衔、分省知府左秉隆子兴，率其侄、随员、即选知县左棠树南来谒，御亮纱袍褂、纬帽、翎扇，据云终岁衣服如此。左君在此为领事九年，精明干练，熟谙洋语，与英官皆浃洽，办事颇称稳惬，盖领事中之出色者。巳初，以马车迎余及参随各员，登岸行四五里，到领事府宴叙。午正，余率领事及翻译那华祝，往拜英巡抚施密司。未刻，施君带一武员来领事府答拜。施君在广东多年，熟悉中国之事，人亦练达，颇致殷勤，云须于出口时声炮相送。有顷辞去。
英国官制，驻香港、新嘉坡等处者，谓之“搿物纳”，犹中国巡抚也。驻印度者，曰“搿物纳萃乃兰”，犹中国总督也。巡抚管理新嘉坡、槟榔屿、麻六甲全境，其下有按察司、辅政司管理民事。水陆兵房二所，约有兵丁三千。有机器厂大小五所，书院三所；而中国亦有一所，曰“萃英书院”者，商人陈金钟所创也。设领事于此者，凡十六国。中、法、荷、意、德、美、日本、西班牙八国，系特派；俄、奥、比、葡、瑞典、挪威、巴西、暹罗八国，系商人兼充。
新嘉坡南北十四洋里，东西倍之，旧名“息力”，本柔佛国地。嘉庆二十三年，英以兵船夺据之，其王退居近岛。今国王颇有能名，通英法语言文字，善于酬应，常游欧洲，广交英国名公巨卿及各国领事；所在英不废之，认为自主之国，然与他国交涉，仍须听英之命。英人不税进出口货物，以示招徕，由是商舶云集。十五六年前，华民居此者八九万，今则十五六万矣。此闲人民最杂，约有十数种，如闽、粤、琼州、嘉应州，印度暨噶罗巴所辖诸岛如西里百、爪哇（今亦称爪华）、吉宁，言语格不相入。除华民外，巫来由族及印度人约有十万，英人三千。巫来由，土著、最旧，其人黧黑，蠢陋如鹿豕，男女同蓄发，赤足，腰短裤而披红袱，右鼻孔恒穿一铜环，耳轮则穿六七；负物皆以顶戴，无肩荷者，运重以双牛挽车。
英人于山南山北皆设兵房，炮台因山叠垒，绝居形胜。今祇抽洋药税、酒税，每月可得八十五万员。贸易之盛，岁值至千馀万员。土产锡、铅、蔗糖、槟榔、胡椒、椰子、沙藤、紫菜、甘蜜（《瀛环志略》谓之甘沥，即槟榔膏，用入药品）、犀角、象牙、降香、苏木、江珧柱、燕窝、翠羽、螺蚌、文贝之属。不生五谷、棉花，俱由他埠运来。地气极旺，最宜养生，为南洋群岛之冠。余偕子兴等往游胡家花园，前领事黄埔胡璇泽故园也。园中多蓄珍禽异物，郭侍郎《使西纪程》已略志之，故不复赘。
新嘉坡、麻六甲、槟榔屿全境，英总名“司曲来脱舍脱门此”──“司曲来脱”译言海峡，“舍脱门此”译言埠也。各国领事皆兼三埠，中国则专司新嘉坡事，缘设领事之初，忘叙及两埠。然麻六甲、槟榔屿华人有事，亦有来告领事者，但与英官辩论较多周折耳。此事当俟机会更正之。
英巡抚近奉本国政府檄，以新嘉坡出款浮于入款，欲筹养兵之费，俾商民任四之三，本国任四之一。巡抚举华商之公正者为董事，福建五人，广州二人，潮州四人，琼州一人，欲令商办筹饷事，闻商民尚未允也。
闽商、候选道兼暹罗领事官陈金钟来谒。金钟字吰音，原籍海澄，居新嘉坡数世矣，以商致富数百万金，其祖若父并受暹罗显职。金钟颇疏财好义，即创萃英书院者也。丁丑晋赈，捐银十馀万，系丁雨生中丞派人来劝者；及左文襄公劝办海防，复捐万金。年六十馀，有十子，尚中国衣冠，惟言语不通，须用人传话。自称不忘中国，日后有事极愿效力，余颇奖励之，以备他日之用。
酉初一刻启碇，炮台相距较远。遥望见冒白烟，风又不顺，谛听似有十数声。是日晴；午后雨，即止。寒暑表九十二度。
二十三日记
晨雨，旋晴。风微，舟平。寒暑表八十六度。自展轮至今日午正，行二百六十二海里，在赤道北三度二十九分，北京西十六度十五分（巴黎东九十七度五十四分）。舟向西北，过麻六甲海峡，盖右麻六甲而左苏门答腊也。水见淡蓝兼黄色。
二十四日记
黎明薄雾，频响气筒。不一刻，即出雾界。舟西北行。午正，在赤道北五度四十七分，北京西二十一度四分（巴黎东九十三度五分）。自昨午至今日午正，行三百四十一海里。寒暑表八十六度。船右见山，树木葱翠，洋人名之曰“渭”；船左岛上有塔灯，乃苏门答腊之西北尽处，西名“勃腊司”也。过此，入印度洋矣。
是日晨，大雨，旋晴。屡逢阵雨，风逆，舟荡。
二十五日记
乍雨乍止。舟指正西，风大，舟甚荡，呕者极多。寒暑表八十四度。昨午至今午，行三百三十一海里，在赤道北六度四分，北京西二十六度三十一分（巴黎东八十七度三十八分）。
余与同人谈及，昨所经之香港、新嘉坡等埠，五六十年前皆荒岛也。洋人藉经营商务，辟荒岛为巨埠，而英人尤擅能事，以英人于商务最精也。当缔造之初，必审其地为水陆要冲，又有泊船避风之澳，有险要可以扼守，有平地可以建屋；于是招致商民，创辟市廛。未几，而街衢、桥梁、阛阓、园林无不毕具；又未几，而电线、铁路、炮台、船坞无不毕具；寖至商税之旺，民物之殷，辄与中国之上海、汉口相颉颃。夫商为中国四民之殿，而西人则恃商为创国、造家、开物、成务之命脉，迭著神奇之效者，何也？盖有商，则士可行其所学而学益精，农可通其所植而植益盛，工可售其所作而作益勤：是握四民之纲者，商也。此其理为从前四海之内所未知，六经之内所未讲；而外洋创此规模，实有可操之券，不能执中国“崇本抑末”之旧说以难之。因思神农氏日中为市，交易而退，各得其所，以王天下；齐太公劝女红；管子正盐䇲而诸侯敛袂朝齐。是商政之足以奔走天下，古之圣贤有用之者矣。盖在太古，民物未繁，原可闭关独治，老死不相往来；若居今日地球万国相通之世，虽圣人复生，岂能不以讲求商务为汲汲哉！
二十六日记
乍雨乍晴。舟仍西指，风微，舟稍平。寒暑表八十四度。昨午至今午，行三百十三海里，在赤道北六度七十七分，北京西三十一度四十八分（巴黎东八十二度二十一分）。
余观火轮舟车之迅捷，因念人心由拙而巧，风气由朴而华，固系宇宙闲自然之理。自开辟以后不知几何年，古圣人始创为舟车，为弧矢；乃阅四千数百年以迄于今，弓矢变而为枪炮，舟车改驶以火轮。从前中国小说家言，有所谓腾云者，有所谓千里眼、顺风耳者，谓不过荒唐悠谬之言，断难征之实事。今则乘气球者，非所谓腾云乎？电线、德律风，传数万里之报于顷刻，不更捷于千里眼、顺风耳乎？即轮船日行千馀里，轮车日行二千馀里，虽腾云之速，当亦不过如是。盖世事递变而益奇，昔之幻者今皆实矣。夫古圣人制作以来，不过四千数百年，而世变已若是；若再设想四五千年或万年以后，吾不知战具之用枪炮，变而益猛者为何物？行具之用火轮舟车，变而益速者为何物？但就轻气球而论，果能体制日精，升降顺逆，使球如使舟车，吾知行师者水战、陆战之外有添云战者矣，行路者水程、陆程之外有改云程者矣。此外，御风、御云、御电、御火、御水之法，更当百出而不穷，殆未可以意计测也。
二十七日记
晴。风小、舟平。丑正，过包恩得葛拉（似即曾侯《日记》之“巴德夹”），印度之东南境也。卯初，舟右见来无塔灯，盖锡兰东南境，山峦起伏，障海而西。午正，抵锡兰岛之克伦伯（一作格仑坡，曾侯《日记》谓应作科郎埠）。自昨午至此，行三百五十三海里。寒暑表八十七度。埠无码头，檥舟海中。锡兰一岛，长二百五十英里，阔百五十英里，周围得二万五千方英里，人丁二百五十万。克伦伯，其大埠也，距新嘉坡一千五百九十七海里，人丁二万有奇，种类约有六等，英吉利人、新格里人、印度人（一名探未尔，一名麻矮司）、新嘉坡人、荷兰人，惟新格里人最旧。昔有新格里王，居开殿城，初为葡萄牙所吞并，继属荷兰，嘉庆元年英又夺踞之，垦筑招徕迄今。克伦伯有炮台、兵房、教堂、书院、铁厂、医馆、监狱、关署、花园、博物院，铁路自山顶（地名挪拉里）至开殿山之中闲，自开殿至克伦伯埠南挪野止，计程二百英里。居民本崇佛教，近则天方、耶苏、天主各教皆有之。英、法、德、荷、奥、阿刺伯、巫来由各种人皆备，而印度人尤多，其人民粗陋与新嘉坡等。
克伦伯海面宽阔，水势湍激，英人以西门土筑堤，约长一里以障洪涛，始能泊舟，渡船抵岸，亦臻平稳（工程经始于曾侯出使时，至今始成）。土产洋药为大宗，及宝石、象牙、玳瑁、加非、桂皮、柠檬、香蕉、波罗蜜、椰子油；出米亦多，近兼种茶；西北海湾麦那儿，尤饶蜃蛤。英有官驻克伦伯，职视知府；其大酋驻开殿（译音似作澉淀），即《使西纪程》所谓高诺者也。英人称其大酋曰“格浮男”，译之犹曰管理人，中外人称之曰总督，或曰巡抚，皆以意会之云尔，其香港新嘉坡等处亦然。
奉佛教者名刹有三，一曰开来南庙（译音似作“坎垒尼阿”庙，一曰考脱海拿庙，一曰梅搿开恩殿庙。开来南庙距岸七英里，余与翻译随员等乘马车往游焉。庙有如来卧像一尊，长二丈外。僧云，百五十年前所塑。又侍者坐佛二尊，其一云系二千四百年前所塑。入庙者，皆脱帽献花为礼。此地当即古之狮子国，为释迦如来佛成道之所，或系涅槃之所，而非释氏生长之地也。巨塔一座，高十馀丈，围四五丈，谓系释氏真身所在，或曰爪也。寺僧约十馀人。经文旁行，皆以贝叶，绳贯而版夹之。余购贝叶经数部，每部或百馀叶，或六七十叶，或二三十叶不等。院内有菩提树，大可逾抱，高三四丈，相传佛氏降生时先栖此树，亦二千数百年前旧物，今人呼之为圣树云。凡登岸赴庙者，必过一浮桥，以船联成，名曰船桥。此江名开来南江，江水颇深，宽四丈许。马车价，每辆一点钟一罗比；渡船价，四人一罗比。每英磅易十三罗比有奇。每一马车过浮桥，英人收税洋一角。
二十八日记
子初开行，至午正，行一百七十五海里，在赤道北七度三十二分，北京西三十九度三十一分（巴黎东七十四度三十八分）。是日晴。风小，船平。寒暑表八十四度。
自过香港以后，历观西贡、新嘉坡、锡兰岛诸埠，虽经洋人垦辟经营，阛阓云连，瑰货山积，而其土民皆形状丑陋，与鹿豕无异，仍有榛狉气象。即所见越南、缅甸之人，及印度、巫来由、阿刺伯各种之人，无不面目黝黑，短小粗蠢，以视中国人民之文秀，与欧州各国人之白皙魁健者，相去奚啻霄壤。
余因思南洋诸岛国，自古未闻有杰出之人才，无不受制于人，今乃为欧洲诸国所蚕食。盖地在赤道以下，有暑无寒，精气发泄，终岁无收敛之时，所以人之筋力不能勤，神智不能生，颓散昏懦，无由自振。
即如五印度地方万里，物产丰饶，在昔未闻有强盛之国。元明以后，蒙古翦之；近者，英人并之。至瞿昙氏之所生长，窃意当在中北两印度离赤道稍远之地。虽锡兰亦有佛迹，恐系游踪偶到，或曾在此住持而已。
大抵地球温带为人物精华所萃；寒带之极北，则人物不能生；热带之下，人物虽繁而不能精。而温带近寒带之地，往往有锺毓神灵、首出庶物者，则以精气凝敛之故也。
二十九日记
晴。寒暑表八十三度。昨午至今日午正，行三百三十九海里。舟西北行，浪静风微，海天如镜。午正，在赤道北八度三十一分，北京西四十五度二分（巴黎东六十九度七分）。
二月辛未朔记
晴。西行少北。舟平如砥。寒暑表八十三度。昨午至今日午正，行三百四十海里，在赤道北九度四十九分，北京西五十度三十五分（巴黎东六十三度三十四分）。
初二日记
晴。西行少北。风小，船平。寒暑表八十一度。昨午至今日午正，行三百四十海里，在赤道北十一度十二分，北京西五十六度八分（巴黎东五十八度一分）。
初三日记
西行偏北。昨午至今日午正，行三百四十六海里。寒暑表八十一度。在赤道北十二度三十四分，北京西六十一度四十八分（巴黎东五十二度二十一分）。舟左傍沙各脱腊山（《使西纪程》作苏克得拉岛）。是岛亦隶英国，长六十洋里，阔二十洋里，土著约四千人，俱阿刺伯种也。山脚有一德国轮船，搁滞浅沙几及两年，规模尚未全损。西人因言，由此山起，至阿非利加之山角（名曰嘉特分）止，海底沈沙倏忽聚散，行船者俱有戒心焉。
是日晴。夜半，舟微荡。
初四日记
舟指西北，水深蓝色。昨午至今日午正，行三百三十九海里。寒暑表八十度。在赤道北十二度四十五分，北京西六十七度二十九分（巴黎东四十六度四十分）。海面两飞鱼飞入舱中，长不盈尺，背有两翅。《吕氏春秋》：雚水（注：雚水在西极）之鱼名鳐，其状若鲤而有翼，殆即此耶？
是日晴。风小，舟平。
初五日记
寅正抵亚丁湾，进口下碇。在赤道北十二度五十二分，北京西六十七度三十分（巴黎东四十六度四十分）。克伦伯至此，计程二千一百十七海里，由昨日午正至此，行二百三十八海里。童山不毛，奇峰壁立，水深绿色。英人建屋东南山麓，为往来舟舰接济煤水之所。本阿刺伯海口，山后故城在焉。道光十八年（西历一千八百三十八年）为英人所据，缔造经营。建炮台三座于山上，开山凿径，由山脚以至山顶，盘旋曲折，筑石城，设铁门，置巨炮，徙印度犯罪人于此，令修炮台。山顶有蓄水池，近行蒸水之法，以海水化为淡水焉。道上颇多驼、驴、牛、马。驼小而矮，背皆独峰。马皆精壮雄健，盖阿刺伯马，素有名者也。土人黧跣，而齿奇白；女则蒙面穿鼻；男女项闲，均挂佛珠。民人约有二万，大约多奉回教，均阿刺伯、印度种也。英官知府一员驻此，属孟买巡抚。戍兵约有二千。土无所产，仅产加非及驼鸟卵羽而已。海面有沈舟一，名“爱纳特”者，去年七月法公司两船相碰，失事于此，而其一无恙云。辰正大雨，约一刻止。闻此闲从前二三年一雨，今则半年一雨。而余此日独遇雨焉，殆偶然欤。自西贡至亚丁，土人皆驾独木小舟；并见群儿戏游海面，如鱼如蛙。因郭侍郎《纪程》、曾侯《日记》已详著之，故不复赘。午正，寒暑表八十五度。酉初启轮，子正入红海口。海颈名“勃白尔门”，又名“哭海颈”（中国地图曰“流泪门”）。两山南北矗立，以海面望之，约三洋里；然水底皆有礁石，中闲可行者仅一洋里也。由欧洲入中国者，此颈坏船最多，故以“哭颈”名之。南山名丕立姆，英人亦设炮台，有兵百馀扼守，兼设塔灯二座。行五六洋里。初入红海，两边尚见岸，左阿非利加而右阿刺伯也。
初六日记
晴。风小，舟平。寒暑表八十三度，午后八十七度。开轮至午正，行二百八十九海里。舟右见小岛突出海面，皆沙石，无草木。午正，在赤道北十五度十八分，北京西七十四度三十四分（巴黎东三十九度三十五分）。海水不见红色，仍深蓝色，两面不见涯岸。
初七日记
晴。寒暑表七十九度，最凉时七十三度。昨午至今午，行三百三十三海里，在赤道北二十度，北京西七十七度三十七分（巴黎东三十六度三十二分）。入夜，风大浪涌。
初八日记
晴。舟指北少西。东北风大，颠簸殊甚。寒暑表七十三度，最凉时六十九度。旧云红海炎热，而此次气候独凉，盖因北风来自欧罗巴也；倘南风从阿非利加而来，必热矣。两洲空气冷热悬殊，风之激荡，挟空气以俱来也。昨午至今日午正，行三百零七海里，在赤道北二十四度二十五分，北京西八十度十六分（巴黎东三十三度五十三分）。自入红海以来，两边并不见岸，海水由深蓝变深青色，日光所映翻出波浪，亦闲有似淡红色者，惟谛视之则非耳。
偶与黄公度谈及美国限制华民之事。公度言：前为旧金山领事时，查银行汇票总簿，华民每年汇洋银至广东者，多则一千五六百万员，少则一千馀万员，四年扯算，每年洋银入中国者可一千二百万员。然此仅就旧金山言之耳，他如古巴、秘鲁、西贡、新嘉坡及南洋诸巨岛，华民不下数十百万，其商佣所得之银输回中华者，奚啻数倍于是。盖近年通商，以出入货相准，华银每岁流出外洋者，约二千馀万两，惟出洋华民商佣所得，以之相抵，尚觉有赢无绌。近闻新金山有华民四五万，英人援美国之例，亦有限制苛待之意。此事终恐棘手，必不得已，祇可另筹抵制之法。
初九日记
子初，过来北赖灯塔。辰初，过阿要腊非灯塔，已进苏彝士海湾矣。船左右皆有山罗列，直接至新开河止，海面阔仅十馀里或二十馀里不等。昨午至今日午正，行三百二十海里。寒暑表六十八度，午后七十五度。申刻后，日光斜照，浪无微纹，如蕉之翠，如镜之清。时有水母浮沈海面。此处为土耳其之埃及总督所辖，埃及即麦西也。麦西古称名国，观其山水清华，人亦明秀，颇有江浙景象，宜其开西洋文物之先声矣。惟地多沙漠，尚近红海之尾，每东南风一起，挟阿非利加之空气以俱来，令人异常烦热耳。午正，在赤道北二十八度四十三分（巴黎东三十度三十九分）。
又行七十九海里，酉初，抵新开河（即苏彝士河）口，距亚丁一千三百二十八海里，有小轮舟来收进口税。是船能容三千五百吨，应纳税洋银七千员；又船上约有人五百，应纳税洋银一千员；计纳八千四百馀员，合三万五千佛郎，其费可谓重矣。然经理此河者，费用亦巨。河中挖泥机器船分布各段，恐浮沙之淤积也；岸旁电线相接，十里设一电局，见有来船则电告前船，使停泊以相待，以两船不能并行也；又于江路窄处，悬球于杆，大如瓜，以为表识，与电线相表里者也；入夜，红绿灯沿河排列（红左绿右），恐黑暗不能见浮筒也。所收之税，除费用外，各股主均分其利，每岁不下数百万镑。闻赖赛朴斯（一作里息勃斯）开河之时，每股分票一纸五百佛郎者，今已涨至三千佛郎矣。戌初进河口。（河长八十七洋里，广七八丈，深约三丈。）亥初，船主导观电灯及罗盘、星图、地图之属。（从前禁止夜行。近有电灯，夜间并不停泊。电灯在船首，照耀可二三里。）苏彝士埠，乃新开河之南口也。有市镇，贸易颇盛，距口八里，通以铁路，在赤道北二十度五十七分，北京西八十三度五十七分。埃及总督本属土耳其，今立为附庸之国，故亦称王，岁纳贡税而已。埃及有海口三，曰达每太，曰苏彝士，曰亚勒散得。
初十日记
晴。舟甚平。寒暑表八十六度。水翠绿色。乍行乍止，因来往舟甚多，随处停避，且缓轮而行。夹岸沙滩，昼时适值南风，热气随风沙扑面，令人躁闷难受。此河之东为阿刺伯，西为埃及地。
十一日记
子正舟抵波赛（一作钵碎），亦名波脱赛德──“波脱”译言埠，“赛德”其地名也，在赤道北三十一度，北京西八十三度五十九分，为苏彝士河之北口，距南口八十七洋里。是处有大湖，出口即地中海也。泊舟甚多，居民约三万有奇。其西为达每太，又西为尼罗江口，又西为亚勒散得。按尼罗为地球大江之一，与苏彝士河并行，相距约九十洋里，发源阿非利加南境，盘屈曲折而入埃及，北流入地中海。盖天下大江，以美之密昔昔比（一作密司失毕）为最长，四千四百洋里，入墨西哥海湾；次南亚美理驾之阿美上，入大西洋；次尼罗江，长三千六百洋里；次俄之远尼舍，入北冰海；次中国之扬子江，长三千三百洋里，实中国之万一千里，入太平洋。
停波赛三点钟，寅初解缆入地中海，舟指西北。午后，为薄雾所迷。舟人测水浅深，知西行太过，复拨舵而东。申初二刻，始抵亚勒散德（埃及总督驻此）下碇，在赤道北三十度九分，北京西八十六度三十五分，居民十万馀人。洋房毗连，帆樯云集，近岸处东西长堤各一，以障风涛，炮台塔灯，参差罗列，土耳其所属一大口岸也。波赛至此约有一百八十海里。寒暑表七十五度。水翠绿色。是日逢土耳其国王诞辰，各舟皆满悬彩旗为贺。酉初，小雨即止，展轮复行。有公司行派运淡水来船之小火轮，缆挂船尾未及解放，被撞顷刻沉没，幸未伤人，足见行海之险。
十二日记
晴。风大舟荡，向西北行。昨酉至今午正，行三百三十九海里。寒暑表六十八度。在赤道北三十三度三十四分，北京西九十度二十四分（巴黎东二十三度四十五分）。戌正，舟右横山一带，塔灯荧然，乃土耳其之开恩特岛也（一作康第岛，在希腊境外）。自入地中海后，水淡蓝色，骤望之似黑色，盖深故也；日光耀之，或作淡绿色，入夜，舟荡尤甚，呕吐者十有七八。
十三日记
晴。东北风仍大。昨午至今日午正行三百十六海里。寒暑表六十一度。在赤道北三十六度五分，北京西九十五度五十五分（巴黎东十八度十四分）。酉初，风息，船平。
十四日记
清晨船向西北，过枚息那海峡。左为昔昔利（一作细细来）岛，其巨镇曰梅新；右为意大利之南省卡腊勃来（一作铅来勃山），其巨镇曰而爱及。两岸皆山，火车往来如织，丛林滴翠，楼阁参差。岭头积雪未消，舟人谓春夏之闲，花放满山，香闻百里，诚胜境也。昔昔利岛之南约六十海里，即英属之麻尔太岛。其北一岛，中有火山，恒腾烟雾，望之在舟之右。昨午至今日午正，行三百四十四海里。寒暑表五十八度。在赤道北三十八度四十五分，北京西一百零一度五十二分（巴黎东十二度十七分）。午后，大风雷雨，约逾时止。入夜，风浪尤恶，船倾侧时，至二十九度。半边轮盘，但闻干响。船外波涛震撼之声，与船内器皿毁坏之声，终夜不止，令人心悸。丑正，过意大利之拿波利海口。昔许竹筼星使由此登岸，乘火车至伯灵。拿波利西北一百二十洋里，即意大利之罗马都城也。
十五日记
晴。黎明风渐息。昨午至今日午正行三百十五海里。寒暑表五十八度。在赤道北四十二度四十八分，北京西一百零六度四十一分（巴黎东七度二十八分）。船左望见考息卡岛，山巅积雪，高与云齐，乃法之属岛也。入夜，西北风大作，同人皆惊晕呕吐，狼狈不堪，惟余尚无恙。
十六日记
晴。卯正抵马赛。计昨午至今凡行二百三十二海里。在赤道北四十三度十七分，北京西百十一度七分。距亚勒散得一千四百零八海里。马赛开地最古。考西历前五六百年，希腊人由亚细亚而来者，先至是处，遂成都会。以后法人得阿尔及耳（在马赛对岸，隔地中海，阿非利加地，西一千八百三十年属法），而商务日盛；开苏彝士河，而帆舶又加多焉。驻法二等参赞陈季同敬如，由法馆前来相迓，并照料一切。辰刻登岸，进客店，名“搿项戴特马赛”，译言马赛之大客店也（一译店名“搿蓝恩化探而”，“搿蓝恩”即高大之意，“化探而”仕商行台之谓也）。街名“而路拿爱利”。店房在二十六号，楼七层，层层精洁华美。马赛海口居民四十馀万，规模虽稍逊巴黎，然街市繁华在上海租界之上，洋房俱六七层。寒暑表六十度。
十七日记
晴。寒暑表如昨。午后法国工部所派管理桥道工员二人，邀余观马赛海口，二人盖陈敬如友也。余约敬如及黄公度、许静山、胡馨吾、王省山同往。车至河滨，易小轮舟沿岸而西，至老海口。两岸炮台南北对峙，一名纳可来，一名其恩。复折而北，河面甚窄，在新筑长堤之内。过水栅四，皆有铁桥，机轮开合，甚为便捷。最后一栅，河面较宽，铁桥亦最巨，系前年造成，长七八丈，阔二三丈，重一千四百吨，此为欧洲桥工之最大者。以水压力运动开合，中一枢纽，铁练盘转，桥即横亘。余入观其机器房，一人以羊角吹之，机器即能吸水灌于桥下两大铁管，练自运动，桥即与之俱动矣。百馀万斤之力，一人可以运之，可谓至巧。新筑长堤两道，形如曲尺，用障海中风涛。两端一指西，一指南，长一千一百十丈，以塞门土杂以小石筑成。堤砌石街，阔近一丈。闻法人经营长堤铁桥，用费一万二千万佛郎，谓之新海口，而老海口遂仅泊帆船矣。自筑新海口后，各国公司轮船以其停泊稳便，多集马赛，关税大旺，岁入至六千万佛郎云。又观起重机器，亦用压水机器运转之，水力至极处，可标二百丈。又观船坞，不甚广大，祇容四艘。又至一山顶大礼拜堂，山脚至顶共一百七十九级，马赛全镇一览无馀矣。东南北三面皆山，西面即地中海。口外灯塔一座，正对山之西巅，离岸约五十洋里。
十八日记
晴。酉初二刻，余挈眷属及参随、翻译等乘马车至火车栈，坐半时许，酉正二刻登火车，又十五分展轮。马赛铁路，处处通行，遥望之几如蛛网。东至意大利，至苏彝士；东北至比国之劳而林；北至梅恩；西北至巴黎；西至劳而来脱，至开埃；西南至开恩脱而，至爱维隆。一路行车，过各镇皆停轮，共停轮五六次，每次停五分钟，多则十分钟，丑初三刻，抵一镇名培弗脱，市肆繁盛，灯火辉煌。丑正，抵里昂，又名立墉，为法国第二雄富之城，水陆通衢，商贾辐凑。
十九日记
卯刻大雨，辰刻晴。巳初二刻抵巴黎火车栈，旋易马车至使馆。前任使臣、新授广东巡抚刘芝田中丞，在馆设香案跪请圣安，然后再行相见礼，谈使馆事甚悉。酉正，中丞邀余及参随等，赴功邸那达尔饭庄吃大餐。
巴黎在赤道北四十八度五十分，北京西一百十四度九分；在北京之北八度五十七分，在伦敦之东二度二十分。
二十日记
刘芝田中丞寓居客店，余往答拜，适洪文卿星使自柏林至巴黎亦往访之，畅谈良久而散。驰观巴黎风景，其街道之宽阔，阛阓之闳整，实甲于地球。有石表峨然矗立，拿破仑第一伐埃及时所得，竖之道中以旌其功者也，高二十七丈。
二十二日记
辰正，接受大清钦差出使大臣铜质关防并法馆文案卷宗。余亦派参赞陈季同，将木质关防一颗送交刘中丞接收，以便带回呈缴总理各国事务衙门，循旧章也。
二十三日记
拜发行抵法国接印日期叩谢天恩一折，及移交木质关防一片。
二十五日记
札留总兵衔、福建补用副将陈季同仍为驻法二等参赞官，知府衔、候选同知吴宗濂仍为法文三等翻译官。
是日，闻法议院因土耳其修约事，议员与外部尚书司毕赖等，各持一说，大相争闹，外部及政府等，纷纷有告退之势。
二十八日记
法之首相氐哈，及外部尚书司毕赖等，果皆已告退，朝局一新。兹将衔名照录于后：法总统噶尔诺，新简首相兼兵部尚书茀来西尼（上议院绅，原任兵部），内部尚书恭斯唐（前任内部，又任中国公使，上议院绅），外部尚书李宝（下议院绅），户部尚书鲁维挨（下议院绅，原任户部），学部尚书布尔次亚（下议院绅，原任内部），刑部尚书范里挨（下议院绅，原任学部），海部尚书巴耳贝（上议院绅，原任海部），农部尚书德维里（下议院绅，曾任农部），工部尚书渠伊乌（下议院绅，原任工部），商部尚书罗热（下议院绅），藩部侍郎爱持恩（下议院绅，原任藩部侍郎）。
二十九日记
法与英隔海相望，沿岸胪列炮台五处，曰哈富，曰白海士登，曰削浦，曰罗淑佛，曰罗里温。棱棱齿齿，盖不特防英，亦防俄也。其南多郎，临地中海，各国舳舻往来要地，防守更严。其炮台分为三等：一曰常练之台，日夜防守者也；一为有炮无兵之台，临时调派者也；一为有基无炮之台，临时方造垒设炮者也。海港内既有石坝临时填塞，复有沈雷累累分布。其台统共三十馀座，由海口环上山巅，首尾相接。
法国出产，古以钟表为大宗，今各国皆能自制，其利遂分。惟葡萄酒以保朵所出为最，各国乐用之，尚可得息。然农务久废，黍米稻麦须由美购来。煤炭亦须购于比国。其馀里昂之丝，卢恩之布，织造虽佳，出口有限。一切材料亦少，所仗者制造耳。制造有二，织布、造糖、玻璃、瓷器、时样衣饰、奇巧器物，尚其小者；船炮、机器，其国所制，种种皆佳，不让于英之安蒙士唐、德之克鹿卜诸厂。国人生计，恃此一著。钢甲之厂，无地不有，最巨者为科鲁苏厂，有滊锤力一百吨，天下罕有其匹。所链之北斯迈炉钢，质纯而坚，性匀而脆，各国制机、造炮，咸喜购之，谓其不亚于克鹿卜之罐钢也。造船官厂五，曰多郎，曰白海士登，曰罗淑佛，曰罗里温，曰削浦。所制快船、炮船，但供国用，不转售也。铁舰则属民厂，曰地中海厂，曰保朵厂，曰哈富厂，曰马赛地中海分厂，曰卢华河厂。五厂之制，各有所长，各国多取资焉。造炮官厂二，一名布呵次，一名卢爱里。造枪官厂名汕答佃。向俱为官专造枪炮，不准私授外人；近因军需已足，工匠赋闲，遂下准代他国承造之令，未及四年也。此外尚有民厂，皆须请官准示，方能承领他国工程。官药亦然，除爆药有限制章程外，其馀火药均准造售。鱼雷为奥商怀德脱秘制，法人得其诀较早，然尚以购者为便宜，故至今无制雷之厂。雷艇仅足守口，不能出洋；虽可攻铁甲，然铁甲可施铁网以隔其穿，又有电灯以阻其进，复有荷炮以使之沈。彼雷艇装煤无多，经浪不起，固非持久之具。法人知此，遂不多制。近来英、德制造，与法并驾齐驱，分其厚利。法人嫉之，常假他事与相龃龉。
三十日记
法之国债，共三万三千兆佛郎，每年匀还，并纳息金。法国每月入口之货，食物为最，材料次之，制造之物又次之，共值三百二十五兆佛郎。出口之货，制造之物为最，材料次之，食物又次之，共值二百四十馀兆佛郎。其全国税课，每年约估可得三千零二兆六万九千零八十一佛郎，合库银五百兆二十九万三千零十三两。
闰二月辛丑朔记
候补翻译、武巡捕、守备衔候补千总王凤喈，前以出洋学生，从陈荔秋星使赴美国学堂肄业八年，英文英语皆能精熟；又在天津水师学堂当教习八年。去年咨调出洋，派充武巡捕兼候补翻译。讵意舟到锡兰时，即因遇风寒抱病；及抵马赛，病渐沈笃。既到巴黎，延医调治无效，遽于是日申刻奄逝。从行于数万里之外，席未及暖，一病不起，良可悯也。
酉刻，往拜法外部尚书李宝，订以初四日五点钟递国书。
初二日记
比利时国与法接壤，其人长于制造，于炮台工程尤为著名。其司来地方有钢铁大厂曰廓克立耳，包造轮路火车诸料，及兵商轮船汽机等物，兼制小钢炮。厂地依山，山有煤矿，挖煤、链铁、链钢，皆萃于一地。西国推为克虏伯厂之次，英法名厂尚无此宏博也。其安佛斯尔地方，有陆路炮台二处。其制，外为斜坡，内为有水之濠；其内为外堡，堡内有濠，内为内堡。工料皆用砖，而墙外墙面，均蒙厚土一丈数尺以御敌炮。海口有铁甲炮台，夹岸对峙，每台三座，每座二炮。
初三日记
西国制造，皆有验器之器。大要船则验之驶行，枪炮则验之演放，机器则验之旋动；惟锅炉不准试烧，则以水代火验之。验船之法，以平水测定海里之地，推其速率；以指力表计其马力；以涨表定其汤气涨力。其至密者，以实试侧度，较其摆心、重心距数。验枪之法，量其口径，审其准尺与枪管中线是否平行；既放后，拆卸后门机簧，察其药气之渗漏，挺针之坚软。验炮之法，合炮耳炮膛中线，以观角度；合炮身炮柱，以观垂线。演放时（每炮九响），历试昂俯各度，历配钢铁各弹，测以电线表尺而得速率、涨力、重积力，烛以电火回镜而观螺线，抽其后门环托而观药气。验火药之法，秤以定其重力，烘以定干湿，化分以定各种相宜之性，分演枪炮以定速率、涨力。验锅炉之法，以机压水入锅试其涨力，以砝码较其平门挺力。验子弹则以大小铁规试其圆周（枪弹每一千个抽五十炮弹）。验机器之法，则试以尺寸合符、关捩灵便而已。
初四日记
法国伯理玺天德噶尔诺于四点半钟派其接引大臣穆拉，以双马朝车及副车率马队来迎。余恭赍国书，率参赞官陈季同、随员联豫、翻译官吴宗濂、学生世增，于五点钟诣其勒立色宫。
宫门外陈兵秦乐。余入门鞠躬，伯理玺天德免冠握手，鞠躬肃立。余宣读颂辞，呈递国书。伯理玺天德躬亲接授，宣述答辞，慰劳殷勤。礼成而退。
兹将国书及颂辞、答辞照录如左。国书云：
大清国大皇帝，问大法民主国大伯理玺天德好。贵国与中国换约以来，夙敦睦谊。兹特简二品顶戴、候补三品京堂薛福成，出使为驻札贵国钦差大臣，亲赍国书，以表真心和好之据。朕稔知该大臣忠诚素著，明练有为，办理交涉事件，必能悉臻妥协。朕恭膺天命，寅绍丕基，中外一家，罔有歧视。嗣后，愿与大伯理玺天德益笃友睦，长享升平，谅必同深欣悦焉。
颂辞云：
大清国钦差大臣薛福成，钦奉简命，出使贵国。恭维大法民主国大伯理玺天德，勋高望重，深得民心，使臣久有所闻，实所钦佩。今日亲奉国书，上呈尊览，以为永敦和好之据。惟冀大伯理玺天德，体中国大皇帝之意，彼此益加辑睦，永享隆平，使臣不胜庆幸之至。
答辞云：
承送国书，欣知大清国大皇帝派贵大臣为大清钦差出使大臣，驻札敝国，具见大皇帝意在永敦和好，实深感荷。敝国自当仰体大皇帝之意，益加辑睦，庶两国往来日加亲密，永享承平。敬烦贵大臣转为奏闻。至贵大臣驻札此邦，凡一切交涉公务，敝国必竭诚优待，赞成大功，以副大皇帝厚望焉。
初五日记
中国自在法设使馆以来，十馀年中出使大臣已六易任，积存文卷，颇多关系重要之件。兹于从公之暇，发而观之。或日阅一二卷，或一二日阅一卷，因摘其要领，随手录之，以备寻绎。
查旧卷，法国前伯理玺天德葛赖飞，于光绪十三年十月退位，是月十九日，由上下议员公举噶尔诺为伯理玺天德。
初六日记
查旧卷，光绪十二年十二月十七日前任刘大臣接总署电云：使费支绌，本署新奏定限制，除电费仍另款核计外，馀费每年限定英、俄九万，德、法等国八万，美、日、秘十一万，明年元旦为始。因文函太缓，故先电知。各使馆可将本年销册，截至除夕止；并可豫定明年各员薪俸裁减之法，或一律减成，或有少减多减之分，或得力者不减，听使者自酌。
初七日记
未刻率参赞往拜会上议院首领鲁亚耶，及意大里国头等公使梅那贝、土耳其国头等公使爱萨德。鲁亚耶言：中法方睦，如有公事交涉，愿竭诚相助。义使言：为本国首相及外部多年，今老矣，本欲退闲，藉出使事稍简，可以休息。又言：中国最为有名大国，教化最盛亦最古，且闻中国派驻英法使臣，向皆系有名之人，夙所仰慕，其礼意尤为殷挚云。土使则叹息痛恨于英、俄诸国之恃强相陵。大抵谓，今之时势，一铁舰枪炮之世也，未有势不强而可立国者，盖王道之不讲久矣！所谓公法条约者，皆不过欺人之谈耳，奚足恃哉！其寄慨之旨如此。
初八日记
未刻率参赞往拜会英国头等公使，及法国下议院首领福禄格、西班牙头等公使加司氐乌、俄国头等公使摩亨海牳。英使人似老成，闻系有学问者。福禄格亦云，将来如有交涉公事，愿相帮助。西使曾为外部尚书，自云公使事简，稍资休息。俄使年老而话颇烦，然其性敦厚，交谊亦似殷挚。
初九日记
未刻率参赞往拜会奥国头等公使乌衣乌、教皇所派头等公使娄德礼。奥使意颇殷拳。教使之服饰谈论，与中国和尚相似。
十一日记
拜发暂驻法国呈递国书日期一折，及留用前任使臣所派参赞、翻译各员一片。
十二日记
未刻率参赞往拜会伯理玺天德之夫人，寒暄三十馀语而别。申刻拜会德国头等公使闵思德。据云，首相毕士马克今年年七十有五，顷虽因年老告退，然德皇之意，凡毕相所规画设施，一切当仍旧贯，不稍变也。
十三日记
饭后偕世益三往观东方博物院。院内中国、日本、越南、柬埔寨、波斯、印度、罗马之物，各分一室。其物有佳有不佳，非必皆精美者。中国室中，有圆明园玉印二方，一曰保合太和（青玉方印，稍大），一曰圆明园印（白玉方印，稍小）。
十五日记
壬午癸未以前越南未属法国之时，其全境分南北左右四圻。以广治、广义两道为左右圻。此外二十八省，以清华、乂安、河静、宣光、广平、宁平、南定、兴安、河内、兴化、海阳、广安、北宁、谅山、太原、山西、高平十七省为北圻，以其在横山广平关之北也。山之南，即富春省，国都也。都城以南，广南、富安、广和、平顺、边和、嘉定、安江、河仙、永隆、定祥十省为南圻，以其在国都之南也。边和、嘉定、安江、河仙、永隆、定祥六省，已早为法踞，南圻所存，不过四省而已。红江上源在云南。过洱江，其色变黑为红，故称红水江，亦称为洱江。两岸即山西、宣光、兴化三省辖地。江流自西北合宣江之水东南流，又合洮江之水东南流，故亦称为三江。三江合众小水流，至河内之西，汇为浪泊湖，亦称西湖。又分流环绕河内，趋海阳入海。江北止宣光、高平、谅山、广安、海阳、北宁六省，其馀北圻十一省一道均在江南。
越南地形如杵，南北极宽，中有高山横亘，西界滇、缅、暹罗。山北至山南不下千里，皆系野人，向无行人来往。山之东头至海，山巅为广平关，关北为广治道，其北十七省，皆北圻也。
咸丰八年，法兵船突至广南之{氵曩}沱汛，未能逞志，转向南圻。同治元年，攻取嘉定、边和、定祥三省，强与越和。六年，袭取安江、河仙、永隆三省，仍迫与立约。光绪八年，复袭取河内、宁平、海阳、南定四省，因遂胁服为属国。
十六日记
法国东界比利时、日尔曼、瑞士、意大利，西界大西洋，北界英吉利海峡，南界地中海，西南界西班牙。地土肥沃，天气温和。产麻、丝、棉花、金线、绒毡、宝石、瓷器。酒则有葡萄、白兰地两种为土产，葡萄养胃滋生，白兰地提神化食。巴黎跨赛纳（一译作赦尼）江上，闳整巨丽，称于欧洲。教堂、技艺馆、博物院、藏书阁无不美备。而服用之精，器具之巧，为他国所效法。里昂居民大半业缫丝。抱度（一译作保朵）产酒。金范产瓷。马赛临地中海，为法国第一贸易口岸。
泰西立国有三类：曰蔼姆派牙，译言王国。主政者或王或皇帝；曰恺痕特姆，译言侯国，主政者侯或侯妃；二者皆世及。曰而立泼勃立克，译言民主国，主政者伯理玺天德，俗称总统，民间公举，或七岁或四岁而一易。法向称侯国，咸丰二年，拿破仑抱那怕脱之侄拿破仑第三始称王，改国制。至同治九年，又废王改民主焉。
十七日记
法国幅员西北至东南六百六十洋里，东北至西南六百十五洋里，共二十万三千立方洋里。海岸一千二百洋里，所辖海面则有鼻斯开海臂、英吉利海峡，在地中海则有里昂海湾。地角则有搿里、拿辣好克、备豆阑是。海岛则有犹尼抛、坦犹雪，在白立坦乃之极东；备雷斯而、宥而、雷、奥粒奥，皆在鼻斯开海臂。其山界意大利者，曰安而浦；界西班牙者，曰非来尼；界瑞士者，曰忙脱付腊。在境内者，则有舍尼痕，高五千英尺；奥佛，高六千英尺；佛柔，高四千英尺，最高处五千英尺。其江，则有赛纳，发源北界，过巴黎，流四百七十洋里入英吉利海峡；曰洛阿而，发源舍尾痕山，流六百洋里入鼻斯开海臂；曰搿阿奥痕，发源南界，过非来尼山，流三百六十洋里，入鼻斯开海臂；曰郎痕，发源东南境，流五百三十洋里入地中海。
十八日记
查旧卷，乙酉十月总理衙门奏明：“自办理海防以来，一切军器，各省委员赴上海等处购买，洋行既居奇抬价，或华人居中说合，剥蚀愈多，有以贱价收积年存货而诡为新制者，有贱价贩自外洋而浮冒报销者，若不豫杜弊端，漏卮何所底止？近来船只、枪炮、军火等物，购自德、美、英三国之厂居多，此皆有出使大臣驻扎。请令各该大臣，就其参赞随员内，选派熟悉制造精通汽机之学者，每国一二人，平时常与制造厂讲求探讨。各省有采买之件，由该督抚筹款，知照南北洋大臣转行出使大臣，即饬专管此项之员，径向该洋厂购办，议价订限，包运来华。尤须出使大臣亲验是否适用，以专责成。并于上海、天津等海口，设局验收。万一造成之际，略伏瑕疵，应由出使大臣亲验时驳回另造；若运送抵华中途伤损，即由海口验收局员指明具报，或扣付价值，或责包送洋人重修，候南北洋大臣酌夺办理。”
二十日记
许竹筼同年，于泰西制造之学励志研求，上次出使德、法诸国，经办船炮，故其考之尤详。查旧卷，竹筼于丙戌二月条陈海军船炮应办事宜一疏，颇多精要之语，兹录其大略云：
一、大沽海口宜设铁甲炮船也。西国巡海快船而外，另有炮船一类，其大者亦能行远，小者专以往来浅水，扼守口隘。英国号曰“蚊子船”；俄、美等国护以铁甲，号曰玛尼托耳船。吃水不过十英尺内外，船置巨炮或一或二，力能洞击铁甲。嗣德国以蚊子船无甲，易为敌炮击毁；玛尼托耳船系旋台旧式，不合近制；乃造“威斯伯”等船，改用露台水线带之式。法国近造“胥塞”等船，亦仿其制。盖海口阻浅之处，敌人往往用吃水甚浅之船，袭逼滩岸；必有铁甲炮船游弋策应，乃足增炮台之声援，济大舰之不逮。查大沽北塘一带，距口二三十里，闲有拦沙界隔，水深三四英尺，潮汛大时亦祇十三四英尺。现在新造甲船吃水最浅如“济远”者，祇能悬泊口外。该处屏蔽畿疆，形势最关重要，而内口空虚，不能收铁甲之用，似非所宜。拟请仿法、德新制，增设铁甲炮船六号或四号，合以旧有蚊船四艘，足成一军。设遇战事，以铁甲船快船鏖逐海中，以炮船蚊船专扼内口，并附近狙击，庶几重关叠锁，屹若金汤。
一、铁甲船快船吃水不宜太浅也。中国海岸不如外洋之深广，船身吃水须有限制。然所限尺寸，取其可以收口而已；若过于求浅，则煤斤不能多装，铁甲不能厚护，汽机舱不能宽深，船遇风浪摆侧较多，放炮不易取准。大沽海口，仅容十二三尺之船，若造外海战舰，无论如何节缩，断不能办。至旅顺一口，二十尺以内之船，可以乘潮驶行；近时拦沙挖深，出入尤便。此外，烟台、吴淞、福州、广州诸口，则视旅顺为深。是铁甲船快船吃水之数，应但准旅顺口为度，无庸过为缩减，转致利不偿病。上年七月闲，李鸿章致臣书，商榷船制，谓吃水不可深于十六尺至十八尺，实斟酌得宜之论。拟请嗣后造次等兵舰，应限船载，全重时吃水不得过十八英尺，造一等战舰，应略准“定远”“镇远”等船吃水之制，则造船既得展舒，屯船仍无窒碍，固两利之术也。
一、铁甲船式宜分别仿制也。泰西铁甲竞求新制，船式屡变。其初，列炮船之中腰，周环以甲，谓之炮房；嗣于船面环甲为台，下有机轮，使台炮俱转，谓之旋台；其后，又有水线带、铁甲堡二式，而改旋台为露台。水线带者，通船水线上下，围甲如带也。铁甲堡者，船中腰围甲为堡，前后参用穹面平甲者也。近时，渐有全用穹甲，以兼快船之用者。除穹面旧式不论外，现式又分为二：两旁为斜坡，中作平顶，高出水线以上者，英船用之；就平面为弧形，其穹处略与水线相等者，德船用之。以上诸式，旋台费甲过多，新式长炮难于安置；炮房不如台炮之灵便。此二式者，各国近渐停造。其馀三式，则兼施并行，各有所取。惟作铁甲堡者，费较水线带稍省。作穹甲者，欲增汽机之力，则用英制；欲取斜度之少，则用德制。拟请嗣后造船照外洋近用各式，审择订制。
一、海军炮位宜一律也。西国从前铸造大炮，皆用熟铁，后乃以钢为内管，熟铁为外箍，英国阿姆斯脱郎厂最为著名。但钢铁殊性，冷热涨缩不能融洽，演用岁久，或致箍管松离之病。德国克虏伯厂，始创钢管钢箍之法；近阿姆斯脱郎亦改用钢箍，并称利器。惟二厂之炮，后膛门塞各殊，炮架用法全异。其口径相同者，以药弹速力参差，度尺亦不能合一切测算之准，演放之程，迥若分门别户。若一军之中，船各异炮，既难通力而合作，亦恐迁地而弗良。臣经涉诸国，询悉义国则陆炮用阿姆斯脱郎，船用克虏伯；和兰则船炮新改克虏伯；奥则小炮自制，水陆大炮均用克虏伯。方今整练水军，炮为当务之急，拟请嗣后兵船专用克虏伯炮，而陆路参用阿姆斯脱郎炮，使将卒得以专门练习。至兵船应备连珠小炮，旧有美之格林、英之虏登飞二种，口径太窄，均不及哈乞开司之良，嗣后亦应一律购配，方为周密。
一、船厂机器局制造，宜由渐扩充也。十馀年来，各省厂局讲求制造，正宜开拓规模，广营新制，以为自强根本。然谋之太亟，亦有二弊。西法制造，全借机器而成，一求其备，则增购机器之款，先已不赀，其弊在于縻费。铁甲船推测重心，谋算速率，虽本学术，亦资阅历。后膛大炮链钢套箍，洋厂各有秘法，勉强为之，不适于用，其弊又在于无术。窃计目前办法，宜在外购料而自我举工，宜就小者试为而后及于大者。福建船厂造巡海快船，均系铁胁木板。现在外国新制，多用钢铁以取轻利，船之下舱，另覆钢板以护汽机，近时又有穹面之式，宜令嗣后改造新式。其钢板片角条等料，仍暂在外洋购买，无庸自制。其铁甲宜用康邦式，应暂与船料一并购买。北洋前年在德厂购造鱼雷艇数号，系令拆运到华，雇洋匠合拢，颇省运费。若仿式自制，当更简便。该艇汽机精巧，如厂匠未能猝办，应订定速率，暂在洋厂包造。至快船、铁甲船所用汽机，如轮轴、曲拐等件，洋厂皆非一一自制。试造之始，如遇厂内机器不及应用者，亦可酌量购买。此扩充造船之大概也。上海机器局曾仿阿姆斯脱郎式，造铁箍钢管前膛大炮；金陵局曾用熟铁，仿造克虏伯式后膛小炮。此类炮式，外洋均已停造。是各局造炮，亦须仿制纯钢后膛，方能得力。查克虏伯自链罐钢，既秘为独得，即他厂所用西门士与别色麻钢，亦难骤精其法。应就英法名厂定购钢料，先造克虏伯式十生的以内后膛小炮。必俟所造确有成效，再造十二、十五生的等炮，再推及二十一生的以上之炮。此扩充造炮之大概也。至刷次考甫之鱼雷，哈乞开司之五管炮，及乌哈戚育司式之钢铜炮各种，或工细而繁，或需用非亟，均暂无庸自制，庶免骛博不精之失。
一、山东之胶州湾，宜及时相度为海军屯埠也。外国屯扎水师，必不与通商之埠同在一口，则有事封港，无所牵掣。其规择形胜，必取外口严密、内澳深广，盖先令我之师船屯藏安固，乃可蓄锐以击敌船，兵法所谓自立于不败者也。西国兵船测量中国海岸，无处不达。每艳称胶州一湾，为屯船第一善埠。该处为大小沽河、胶莱南河会流入海之处，前明于此设立卫所，东曰浮山所，西曰灵山卫，以资控扼。其外群山环抱，口门狭仅三四里，口内有岛中峙，实为天然门户。周湾之地约数十里，水深八九拓至四拓不等。当烟台未开口岸时，航海商舶凑集颇盛，本非散地荒陬可比；且地当南北洋之中，上顾旅顺，下趋江浙，均一二日可达。若酌抽北洋江南海军，合以山东一军扎聚大枝，则敌舰畏我截其后路，必不敢轻犯北洋，尤可为畿疆外蔽。其胶莱南河与北河海口通连，元时海运曾由此取道，避成山大洋之险，将来浚治淤浅，使雷艇小轮船在内通行，则与直隶海面号令策应，更为灵捷。溯自浙之温州以北，至于青齐滨海各处，非口门坦漫，即港路浅狭；惟该湾形势完善，又居冲要，似为地利之所必争。应请渐次经营，期于十年而成巨镇。
二十二日记
法国于同治二年与土耳其所立条约，今年期满，另议修约。外部以其约与各国不同，税则无常，议改为一律仿照一千八百二年第九款条约，而上议院不允。其为首辩驳者曰贾来仪。首相氐哈，偏护外部，力与争论。院中是氐说者百十七人，是贾说者百二十九人，继又有二人议率由旧章为是，允之者百六十三人，非之者八十五人，于是氐相及外部司毕赖告退。厥后，李宝继为外部尚书，与议院辩明此事，仍照司毕赖之议立约。
二十三日记
与世益三同登法国新造之铁塔，高三百迈当，合中国之一百丈。乘机器而上，凡四换机器而至顶。每高一层，则下见川原庐舍人物车马愈小一倍，俯视巴黎，全城在目，飘飘乎有凌虚御风、遗世独立之意。
法国陆兵近六十万，户口三千六百万。
二十四日记
赴蜡人馆观蜡人。其法，以蜡仿制生人之形，自王公卿相以至工艺杂流，无不可留像于馆。或立或坐，或卧或俯，或笑或哭，或饮或博，无不毕具。凡人之发肤、颜色、态度、长短、丰瘠，无不毕肖，殆所谓神妙欲到秋毫巅真。闻其法，系一老媪创之，今盛行于欧洲各国，未百年也。
又赴油画院观普法交战画图。其法为一大圜室，以巨幅悬之四壁，由屋顶放进光明。人入其中，极目四望，则见城堡、冈峦、溪涧、树林，森然布列。两军人马杂遝，放枪者、点炮者、搴大旗者、挽炮车者，络绎相属。各处有巨弹坠地，则火光迸裂，烟焰迷漫。其被轰击者，则断壁危楼，或黔其庐，或赭其垣。而军士之折臂断足、血流殷地、偃仰僵仆者，令人目不忍睹。仰视天，则明月斜挂，云霞掩映。俯视地，则绿草如茵，川原无际。情景靡不逼真，几自疑身外即战场，而忘其在一室中者。迨以手扪之，始知其为壁也，画也，皆幻也。夫以西洋油画之奇妙，则幻者可视为真；然普法之战逾二十年，已为陈迹，则真者亦无殊于幻矣！
二十五日记
距使馆里许，滨赛纳江之南，有巨院曰安佛里特，法前王拿破仑第一陵寝在焉。其旁有历代兵器博物院。武库二，所列铜铁锁子甲千馀件，件各异制；刀矛弓剑，分映玻厨。有洋枪、手枪各一，遍嵌百宝赭石。炮台一座，兵房瞭台悉具。库之中又有二院。一为历代兵卒蜡像院。草昧之初，衣皮张革以卫身，削竹砺石以御敌。其人率非巨鼻深目，故考古者谓西人之种实来自东方，迨数世之后，服其水土，始渐变其形状云。进内一室，所列之像始有弹弓刀铤，身服甲胄。或仅露目，或半遮面，或脱上服，持盾以为捍。至火枪之制，距今仅二百年耳。一院之中，古今并列，于以验兵器之沿革焉。一为五洲兵卒蜡像院。地球人种有四，白种、黄种、黑种、红种也。其族有十五，陪而陪族、黑人族、北美印度族、中美印度族、南美印度族、柏布族、爱斯既马达族、欧洲印度族、乌拉朵阿尔堆格族、蒙古族、爱拿族、排思格族、达拉惟弟爱吴族、巫来由族、阿刺伯族也。红黑种类，形极丑恶，所操兵器，亦尚铦利。末室列中国楚军马队一人、乡勇一人、绿营兵一人、营将一人。一院之中，五大洲之人物具焉，于以考兵器之优劣，军事乌有不精者乎？
二十六日记
法属越南之南圻，本占城国地，初并于真腊，继入于越南，今属于法。原分六省，曰嘉定，曰边和，曰安江，曰河仙，曰永隆，曰定祥。光绪初年改为四镇。一曰西贡镇，属县五，曰嘉定、西宁、三目、边和、伯利；二曰美萩镇（即定祥），属县四，曰美萩、堤岸、坝港、西滩；三曰永隆镇，属县四，曰永隆、文德、茶永、沙田；四曰白沙镇，属县七，曰朱笃、河仙、东川、{艸伯}潦、芹苴、叔井、北柳。凡四镇二十县。考其户口总册，越南人一百六十七万有奇，柬埔寨人十四万有奇，华人七万有奇，洋人四千有奇，苗番杂夷二万有奇，此兼男女老幼言也。度支，岁入洋银七百五六十万员，岁出不及七百万员。岁入以出入货税为大宗，约得洋银四百万员，次地丁两税，次工商税，次杂税，次华民身税及进出口税、寄居执照税。岁出以俸饷为大宗。
二十七日记
南圻出产以米为大宗，商务亦以米为关键，岁产米除供民食外，出口米价约可得银洋一千二三百万员，均系运往中国与南洋各岛。售米经华商手者十之八九，故南圻米市之利，华商独擅之。法人论南圻事者，有“舍粟米无出产，舍华人无生意”之说。米麦麻豆之外，产皮革、材木、鱼、盐、木棉、骨、角、毛、羽、漆、丝、靛、椒、燕窝、鱼翅之类，岁得出口价约洋银四百万员。进口货以洋布、鱼网为大宗，次五金之属，次煤，次杂货。
二十八日记
越南之北圻，今归法国保护，仍列越南版图。除清华、文安、河静三省改属中圻外，其馀区画大致如旧。河内省为北圻总汇，水陆要冲，辖四府一道十七县，海阳省辖四府十九县，南定省辖四府十七县，北宁省辖四府二十七县，山西省辖五府十八县：是为北圻之五大省。兴化省辖四府九县十一土州，宣光省辖二府六县二土州，太原省辖三府九县二州，谅山省辖二府三县四州，高平省辖二府五县，广安省辖二府四县二州，兴安省辖二府八县，宁平省辖二府七县；河内之西，宁平之北，为寿伯省，置二府二州二县，乃新辟蛮孟土司之地也：是为北圻之小九省。凡近海之宁平、南定、海阳、兴安、广安、河内、北宁、山西八省，江河萦绕，为川泽之地，俗名江套者也。近山之兴化、宣光、太原、谅山、高平五省，崇峰峻岭，茂树深箐，为山林之地，俗名上东京者也。越南向于大省各置总督，小省各置巡抚，归总督节制，如宁平、寿伯隶河内，兴安隶南定，广安隶海阳，兴化、宣光隶山西，太原、高平、谅山三省隶北宁是也。自北圻归法保护后，越王添设北圻经略，驻扎河内，各省督抚咸受节制。法置总都护使（或又译为巡抚）于河内稽察北圻，一切政务仍归华印总督节制（华印总督即昔日之西贡总督）。此外，河内、海防、海阳、北宁、谅山、高平、保胜、山西、山罗（在兴化省）十城，各置都护正使；海宁、兴化、寿伯、兴安、陆南（在北宁省）、宁平、广安、太原、宣光、美德（在河内省）、太平（在海阳省）、白石（新设）十二城，置都护副使。越南之北圻经略以下，不过承法官指挥而已。
二十九日记
北圻户口约分三种。耕耨力田，佣工服役者，越人也；通货懋迁，开矿采金者，华人也；渔猎为生，兼务农事者，蛮孟人也。越人约一千万有奇，蛮孟人约十二三万，华人约七万有奇，共计北圻民数在一千一百万之谱。至土产则岁得稻米三千万石，除供民食外，每岁出口约五六十万石。蚕丝岁得一万七八千石，出口者约二千石。至甘蔗、白糖、油、烟、燕窝、鱼翅、咸鱼、竹、漆之属，除民用外，尚有盈馀为出口之杂货。近山各省，五金之矿甚多。上游诸山所产木料，如檀、乌、苏、楠、硬杉，以及黄松、紫榆、槟榔诸木三十馀种，均由华蛮之人采取，顺江流浮送各埠。法人视其优劣与尺寸，酌定官价以收税课焉。度支就地筹款，每岁不敷甚巨，岁入约洋银七百五六十万员，以地丁、杂课为大宗，洋药税次之，关税又次之，工商身税、邮政电局各款又次之。岁出约一千三百万员，以武职俸饷、水陆兵费为大宗，文武俸薪次之，工程经费又次之。出浮于入者约六百万员，由法国国家弥补者三百四十万员，由南圻经费弥补者二百六十万员。此其大较也。法国官绅每议北圻之事，皆以汰兵额、节经费、废总例、便商贾为言。盖兵额不减则糜饷耗财无所底止，总例不废则商务停滞税课减色也。况中圻瘠苦，向仰给于北圻，今利权悉归法人之手，中圻更有坐困之虞矣。

[book_title]卷二
光绪十六年庚寅三月庚午朔记
日耳曼各国兵权、饷权、用人之权，近数年来已被德皇、德相设法收尽。其各国兵政，皆由德派武员经理。关税则由德设统关，始名为总收分给；今则用以支给兵饷吏俸，亦由德为之经理。其用人，则由议院议之而德国核定之。各国旧王皆已无事，不过在柏林议院为议员，食王爵之俸。惟巴华里国，即通商条约之拜晏国，向称强大，尚未尽削其权。许其自派公使往驻各国，各国亦可派公使往驻其都。兵政虽由德派员代为经理，而统关代巴华里所征之税，尚给还巴王，俾自发兵饷吏俸。
波兰国为俄、奥、德三国所分。该国幅员本大，共有二十二兆人民，而俄分得其人民十四兆。
初三日记
法人称德国为阿里曼，英人则称为日耳曼，其土人则自称为德意志，名异而实同也。中国翻译英书最早，故《瀛环志略》犹沿日耳曼之称。《海国图志》作“耶马尼”，乃日耳曼之转音。至咸丰十一年与中国通商立约，始知其为德意志，然其时尚未合众为一。考通商约章云：“大布路斯国暨德意志通商税务公会各国”。至同治十一年，其使臣奉其国命，来告德意志变更情形，自是改称为德意志合众国云。盖布路斯者，昔为德意志公会中之一国，后以国势渐强，推为领袖；自战胜法国后，各国遂戴之为共主；近者，各国王侯之权日削月朘，而德意志之全势将归并于布路斯一国。布路斯，《志略》作普鲁士，《图志》作普鲁社，皆单举言之，或不与于日耳曼列邦之数，或不入于耶马尼总记之内者，皆误也。考德意志三字本非地名，乃一种人民族类之总称。盖欧洲之人分为三大类，曰罗马人种，曰希腊人种，曰德意志人种。德意志者，所以别乎罗马、希腊两种人而言之，不限以地也。凡欧洲中部北部人民，皆此一族，故奥地利、荷兰、比利时、瑞士，从前皆在德意志列邦之内。奥、普两国最大，故先后迭兴，为之盟主。至德意志南北之分，因普鲁士初强时，惟北方诸邦附之，是为北德意志联邦公会。迨后南方近来因河之四邦亦入公会，遂去南北之畛域，号为德意志合众国云。偶按地图，北方诸邦皆参错于普国境内，间以郡县杂居而治，殆有一合不再分之势。南方四邦，皆足自立，去普稍远，后来之分合，尚未可知也。
初四日记
余在法呈递国书后，久欲驰赴伦敦，因芝田中丞儿女数人皆染痧证，不可以风，骤难迁让使馆。兹于初一日，先令参赞许静山，随员钱念劬、沈逋梅，学生胡馨吾、王省山，由法赴英。余于本日率同眷属及参赞黄公度，翻译那华祝，随员赵静涵、杨叔平，供事王鹏九等，乘马车至火车北栈，遂登火车，行二百洋里至葛赖（一译作坎来司，又作加利）海口。易轮舟渡海峡，约一点钟零十分，行二十洋里至英国之多甫（一译作都发，又作渡浮）海口，仍坐轮车，行七十八英里，抵伦敦之维多利亚车栈。芝田中丞已在此相迓，遂与同坐马车至使馆。
由法赴英渡海有两口。一由葛赖至多甫，仅行一点钟有奇，峡稍窄而涛浪掀激，船易颠簸。一由法之布伦海口至英之福克司敦，约行两点多钟，峡稍宽，浪亦稍平。
伦敦在赤道北五十一度三十二分，北京西一百十六度二十九分。按北京在赤道北三十九度五十三分，则伦敦在北京之北又十一度三十九分矣。以经度推算，伦敦午正，应迟北京午正七点钟三刻五十六秒；北京午正，实伦敦丑正十四分四秒也。
初五日记
接受英馆文案卷宗及移交应办各事。英馆旧员，余留用三人为：二等宝星总领事衔、英文二等参赞官英人马格里，二等翻译兼随员、二品衔候选道张斯栒，供事王文藻。
初六日记
尝考火轮船之权舆。乾隆元年，英人或议造小火轮船，运行之力不用水汽而用风气，船头置轮，船尾置机，以大绳运转其轮，欲拖大船，使出海口，未成。三十九年，法人造一水汽火轮船，因轮力不足，亦未成。明年，法人造一可抵一马力之汽机，安于船上，施二轮于船之两旁，转于水中，船虽成而行甚迟。四十八年，美人用汽机安于船中，以代人力，用棹以代轮，然船行亦不能甚远且速。五十二年，美人造一船，长五丈，船头汲水而上，出于船尾；出水之力，用汽机加于汲水筒上，一点钟能行十二里。美国富商迟疑不用，其人遂适英国，劝英富商用之。是时，苏格兰有三人，精究轮船之制十馀年矣。一曰迷罗耳者，创用旁轮之法，以助风力之不足。其友代路耳，以太费人力，拟改用汽机而轮转，船行可以加速。代路耳之友曰塞明敦者，又变通其法，使汽机内上下起落活塞之力，改为旋转运行。五十三年，塞明敦造一汽机，安于迷罗耳双船之上，船轮在中，汽机在此一旁，蒸釜在彼一旁，气管宽四寸，每点钟行十五里。明年，三人又造大十二倍马力之汽机，其船每点钟行二十一里，而迷罗耳家资已罄矣。嘉庆八年，美国人富罗敦，询造船之法于塞明敦，返至纽约，造火轮船，其制益精。迄今英国颇用其法，汽机安于船内，无在船上者。二十三年，苏格兰造成一轮船，可抵三十马力，往来于苏格兰、阿尔兰之间，常行海外之火轮船自此始。自后，船多改用尖头，遇有巨浪，直冲而过，其行尤稳且速。道光十八年，英人造一大火轮船，载货一千四百吨，开行十五日内可抵美国之纽约，是为轮船出大西洋之始。咸丰二年，始造铁船，即遇飓风，可免迸裂沉没之虞；后又有隔舱之法，以防渗漏。自是轮船之制全备。盖此器由创造迄于今日，仅及百年；畅行无阻，不过三四十年耳。殚无穷之财力，积数国奇智异能之士之苦心经营，有美必备，无闲不寻，然后无遗憾矣。英国创制轮船较早，其收利亦最远。用为商船，则贸易独盛；用为兵船，则水师尤精。然则握富强之枢者，岂非以轮船为第一要图乎？
初七日记
火轮车之制，缔造稍在轮船之后。先是康熙年间，英人罗哲尔诺尔德，著书谓英北境之煤窑，用马车运煤以抵河干，所经之路，可随辙安木，俾与土齐，作木轨以约车轮，轮之四周，镶以铁瓦，俾与木轨相合，以利其行。后有用其法者，而运煤果便。后又于近窑之地，兼用铁木以修路。后又多铸铁条，接续镶于轨道，是为以铁代木之始。道光五年，英国北方有煤窑、铅矿之处，初开铁路，贸易益盛，然皆用马车也。是年始设公司，议行用火轮车，专造铁路以运之。十年，铁路告成，车行愈驶，旅客愈多，人始知铁路火轮车之大利于用也。当其行驶之时，汽机内蒸气出入，计一秒中往来二十次；蒸气筒外，时闻有极速呼吸之声，即蒸气鼓动之力也。轮宽八尺，一秒中旋转五次，每次车行十丈有馀，神速无比矣。自火轮车兴，而四马所驾之大车，三十减去二十有九。然歧径僻路，火车所不能至者，仍须用马车。旅客由火车卸装分往各处，亦须用马车。火车既盛，马车亦益繁，小民之生计转益便焉。今则每至一富庶之区，铁路六通四辟，殆如蛛网。数十年来，智能之士研精经理，日臻美备，殆亦集思广益而成，非一人所能专其功也。夫西人之所以横绝宇宙而莫之能御者，火轮舟车之力为最多，而皆发轫于英；且其缔造不过在百年数十年之内，宜其独擅富强之效欤。
初八日记
泰西之士讲求邮政，殚精竭智以求传信之便捷，五六十年前，始得电气传信一法。昔人见云中电光闪烁，常以比作事之速，从未有知取而用之者；迄今能将雷电收置器中，俾为我用，可谓探千古未发之秘。然格致家考察电气，亦已匪朝伊夕。古人始以琥珀摩擦令热，能吸轻物。后人以玻璃、火漆等物摩热，亦能吸轻物。若质巨气足，则见有火星爆出。寻知五金之属，皆善引之。又以瓶内外黏贴锡箔，蓄其气，放之则有光如电，作声如雷，能震人击物。乾隆三十年，美人弗兰林验试，遇雷雨时以纸鸢放空际，初见绳上丝缕蓬然竖立，继则气随绳下，盛之充瓶，用一铁匙稍近瓶口，则火星跃出，迸然有声。始知向用玻璃、琥珀等物所出之气，实与雷电无殊，电学由此渐兴。此种电气，皆由摩擦而生，谓之干电。
至今电报所用之气，由意大里人嘎刺法尼暨佛尔塔二人究得一法，系以强属与金属相感而生，谓之湿电。其法，用红铜白铅薄片数对重叠，每对隔以强水浸透之厚纸，复以铜丝二条联之，即能生电。佛氏旋因其纸易干，则机无力，乃以玻璃杯为电池。后又有人造长箱，内以磁片分为数十格，箱盖下安铜铅薄片数十对，以铜条联之，每对入一格，箱内储以强水，用时但加盖于箱，则二金自然相感。生电最旺。于是湿电之学大兴，或以辅化学，或以佐医学，然尚未得寄信之法。嘉庆二十五年，丹国人倭斯得，始著书论电气与磁石之气无异。验之之法，于南北设一铜丝以定南针，近之则其针与丝俱相平，无所吸移。俟电路一合，而电气运行于铜丝，即见针改向而指东西。观电气南北运行，使此针横于东西，即知地球本有电气东西运行，故令针横于南北。定南针之所以指南北，即此理也。倭氏既创磁电二气合一之说，法国有阿拉格与安贝尔二人，复以铜丝绕成螺蛳形，电气过之，每绕一匝则力增倍。以铁为心，沾电力而能吸物，与磁石无异，是谓磁铁，电学由此益精。
道光十八年，英人惠子敦，设电线于伦敦。二十四年，法人设电线于巴黎。是年，美人莫尔斯，设电线于华盛顿。其法，系以电运笔而画字。由是妙法百出，有以电运针而指字者，有以电变色而传字形者，甚有以电运印书机，立时将所传之文字印出者，近更有以电传声为德律风者。而传信均用号码以审厥字，尤为明显而画一。迄今泰西各国，郡邑村镇，电线密如蛛网。虽在一城之中，相去二三里，如有要信，即发一电，迩来大东公司新得保护海线之法，尤为精审，遂能沈线海底，东至中国、日本，南至新金山，西至美国，虽数万里外，通传要信，捷于影响，迩于户庭。奇妙至此，神乎技矣，真令人不可思议矣。
初九日记
刘芝田中丞启程归中国，盖将由巴黎赴马赛，登法公司轮船也。余在馆设香案，寄请圣安，然后送至车栈，执手而别。
十一日记
余率马清臣参赞，往拜英首相、总理外部尚书侯爵沙力斯伯里、外部副尚书克蕾、外部侍郎山特生。沙侯前为外部尚书，光绪四年俄土构兵之役定计分遣水师，扼据津要以掣俄势，废俄土已订之约，力保欧东大局，此次又为首相兼外部四年矣。英人皆称其谙练各国事务，学问优裕，绝有本领。惟既为国相，摄事较多，交涉要端皆由克蕾经理，沙侯总其大纲而已。相见握手，互叙寒暄而别。
十三日记
昔郭筠仙侍郎每叹羡西洋国政民风之美，至为清议之士所抵排。余亦稍讶其言之过当，以询之陈荔秋中丞、黎莼斋观察，皆谓其说不诬。此次来游欧洲，由巴黎至伦敦，始信侍郎之说，当于议院、学堂、监狱、医院、街道征之。同人有谈美国风俗之纯厚者，余谓泰西诸国，在今日正为极盛之时，固由气数使然；然开辟之初，户口未繁，元气未泄，则人心风俗自然纯厚。盖美洲之开辟后于欧洲，欧洲之开辟后于中国，而欧洲各国之中，开辟又有先后，故风俗亦有厚薄。美利坚犹中国之虞夏时也，俄罗斯犹中国之商周时也，英吉利、德意志犹中国之两汉时也，法兰西、意大利、西班牙、荷兰，其犹中国之唐宋时乎？若法人之意气嚣张，朋党争胜，则几似前明之世矣。或曰：美国之埃利士人，肆其忮忿，迫逐华民，古道何在？答之曰：三化之世，夷羿、寒浞、桀、纣、幽、厉，亦有乱时，岂必尽轨乎道？
十五日记
西人之恪守耶苏教者，其居心立品，克己爱人，颇与儒教无甚歧异。然观教会中所刊新旧约等书，其假托附会，故神其说，虽中国之小说，若《封神演义》、《西游记》等书，尚不至如此浅俚也。其言之不确，虽三尺童子皆知之。余偶遇西国积学之士，与谈耶苏教旨，似皆已觉之而不肯明言；亦竟有言一二百年后，西国格致之学日精，必多鄙弃教会诸书者。及论孔子之教，则皆同声推服，并无异言。虽西人亦雅善酬应，然余察其辞色，似出于中心之诚然。盖圣人之道，不偏不易，深入人心。以耶稣之说比儒教，不仅如水晶之比玉。虽洋人未尝不知。从前中国之杨墨佛老，非不鼓动一时，积久已自衰息；孔子之教，则如日月经天，阅万古而益明。欧亚诸洲，不与中国相通则已；通，则其教未有不互行者。余是以知耶稣之教之将衰，儒教之将西也。
十七日记
外部前日函订，英君主于今日三点钟在温则行宫延见。余率同参赞黄公度、马清臣，先乘马车至火车栈，外部侍郎茀尔克生，已在此相候。遂同乘火车，行三十英里，与温则宫外一二里，君主豫备对骑马车来迓入宫。先赴朝堂，宴饮毕，礼宫及茀尔克生引入便殿。余见君主鞠躬，黄参赞以国书递交余手，余宣读颂辞，呈递国书。君主手受国书讫，宣读答辞，慰劳周至，皆由马参赞译传一遍，余遂鞠躬而退。礼官复导余游宫殿，规模颇极闳丽，有该国历代君主后妃及名臣名将画像石像，暨古今彝器。国书云：
大清国大皇帝，问大英国大君主、五印度大后帝好。朕诞膺天命，寅绍丕基，眷念友邦，言归于好。兹特简二品顶戴、候补三品京堂薛福成出使，为驻札贵国钦差大臣，亲赍国书，以表真心和好之据。朕稔知薛福成忠诚素著，明练有为，办理交涉事件，必能悉臻妥协。惟愿推诚相信，俾克尽厥职，以与贵国益敦友睦，长享升平，朕有厚望焉。
颂辞云：
大清国钦差大臣薛福成，钦承简命，驻札贵国。恭维大英国大君主、五印度大后帝德化懋昭，治功显著，为遐迩所多仰。使臣亲奉国书，上呈尊览，以为永敦和好之据。惟冀大君主大后帝，体中国大皇帝之意，万年辑睦，同享隆平，使臣不胜庆幸之至。
答辞云：
本君主敬问贵国大皇帝好。本君主深愿贵国派一有名之人来驻本国，闻贵钦差学问极好，著书颇多，我意亦甚欣悦。贵钦差所宣贵国大皇帝之意旨，与本君主之意相同。本君主益喜两国永敦和好，共享升平。
十八日记
拜发抵英呈递国书日期一折，酌派参随各员分驻英、法一片，暂留主事承厚驻法以备任使一片。
十九日记
余遇英士之研精化学者称，英伦三岛煤矿，尚可供一千年之开挖。余诘以英之商务所以甲于地球者，恃煤铁也。若一千年后，恐英之商务竟至衰歇，将并轮船、轮车无以驾驶矣。英士曰：一千年后，驾驶船车似可不必用煤。盖轮车之改用电气，今已有行之者。化学家又研思化水之质，用水之法。若此事通透，将来可激水力以驶舟车，用代火力。夫水，取之不尽，用之不竭，比之开矿挖煤，难易悬殊。以水代火若有把握，实为宇宙间日用民生之大益。英士又言：人之年寿，若调护得法，可活至二百岁。方今西人考究医术，不过十得二三。若到一千年后，医学日精，调摄合宜，虽不能人人活到二百岁，约可有得半之数。余意不甚谓然。人之年寿虽由调摄，大半天地间元气为之。古之时，生民尚少，而元气纯厚；今之时，人数日多，而元气渐漓。唐虞三代，圣王贤佐，多有寿逾百岁者，今已无之矣，而况在千年以后乎。
二十一日记
英太子先于十七日在森哲模斯宫代君主行朝绅会，余偕各国公使皆往会焉。是日，君主复在柏金韩模宫行朝眷会，余偕各国公使先入见君主，皆鞠躬而过。鞠躬者，实不过点头而已。宰相及各部尚书继入，然后命妇继之。通国命妇朝君主者，至千馀人之多。命妇见君主，皆屈一膝请安。凡公侯之夫人，君主皆与握手而退。妇人裙皆曳地数尺，裙之外复有拖裳，在后曳地一丈以外，盖以愈长为愈敬云。
《泰唔士报》云：印度《加尔各搭报》称，中国升大臣，于西五月初三日（中三月十五日》离大吉岭往拉萨，西兵声炮排队相送。
考英国每吨，合二千二百四十磅，合中国一千六百八十斤。又每立方四十英尺为一吨，约合六面方不过中国三尺高阔。
二十二日记
余率马清臣参赞，往拜会俄国头等公使狄斯大尔。狄使人颇谦谨，意亦殷挚。
中国茶之到欧洲，始于明万历四十年，荷兰之东印度公司，携归少许以供玩好。国朝顺治八年，荷兰始载茶至欧洲发售。越十年，茶市益行，英京始立税茶之律。当时甚为珍贵，馈送王公，不过一二磅而止。又越三十年，茶务益盛，英京始多收茶叶之税。
二十四日记
余率同马清臣，往拜会法国头等公使华亭登、德国头等公使伯爵哈子飞尔、意国头等公使伯爵多尼利。
海风最有益于人之身体。西人凡值盛暑严寒，及有疾病者，皆居海口颐养。欧洲各国，颇忌东南风，以其由阿非利加洲沙漠吹来，受之每易得病，或挟瘅气以俱至也；喜西北风，以海在西北，得其温煦涤荡之气也。中国则适与相反，喜东南风之和蔼，以海在东南也；畏西北风之严厉，以其由西北塞外而来，塞外多沙漠也。惟南风温暖，北风寒凉，则中西相同。所以然者，赤道之远近为之也。
二十五日记
率马清臣往拜会奥斯马加国头等公使伯爵狄姆、土耳其国头等公使洛司丹。余询洛使以土耳其国情形，所答甚详，备录如左：土国近来产丝及酒颇多，自用之外，尚可运售他国。其馀五谷棉花等物，亦自用有馀。祇因运道不便，故其民之种植，尚未能尽地力。迩年创筑铁路渐多，将来运售较便，则出产自亦渐广。其民皆食米饭，此其风俗与中国同者也。全国疆域极大，半在亚细亚洲，半在欧罗巴洲，而阿非利加洲地亦有之。自俄土交兵、在柏林订约之后，欧、阿两洲之地颇多分裂。今欧洲之希腊、罗马尼亚、塞尔斐亚、布加利亚，皆为新立自主之国。论地则罗马尼亚最大，布加利亚次之，希腊又次之，塞尔斐亚又次之。此四国本皆土耳其之属地，后因土国中衰，各大将及总督皆据地自擅，寖至尾大不掉，渐列为附庸入贡之国。及俄之攻土也，俄人使告四国曰：汝若起兵助我，将来议和时当立汝为自主之国，且使土人割地与汝。于是罗、塞、布三国皆以兵助战，而土人力屈受盟。希腊本欲起兵助俄，而英、法、德、三国止之曰：汝若助俄，我当伐尔。希腊遂按兵不敢动。及定柏林之约，俄人勒令土人割膏腴之地两省以畀。罗马尼亚及塞尔斐亚、布加利亚，皆为自主之国。希腊亦遣使告英、法、德人曰：我悔不助俄攻土。于是英、法、德三国，复判断土人割两省地以畀希腊。希腊虽前已自主，然小国也，既得两省地，其疆圉乃稍扩云。又有埃及一国，即古时之麦西，在阿洲境内。其地山川秀美，文物卓著，土产亦饶，向称名邦，为土耳其属地已久。迩年所派之埃及总督，亦据地自擅，称王于境内，寖成附庸入贡之国。又以欠借英债甚多，英国派员代为经理，隐收其政权饷权兵权，而土耳其之权在埃及者盖寡，似已渐折而入于英矣。
二十六日记
洛使昨言：土国兵皆以奉回教者入籍，奋勇能战，甚属可用；祇以官员经理不善，遂致衰弱，即如俄土之战，土兵胜多而败少，但迫于英法之劝和，不能不受亏损。然所立自主之四国，向来回人无多，土国不选为兵。今士耳其通国尚有胜兵六十万人，不稍减于旧额也。又云：土耳其与中国形势相似，将来必有谋害我两国者，颇有同病相怜之意。如两国能订和约，结为友邦，实属两有裨益，盖隐惧俄罗斯也。马清臣亦云：土耳其与中国独无条约，以向无商务往来也。俄之水师如出黑海，必过土之君士但丁峡，始能入地中海。土与英法等国皆有和约，如俄之水师过境，将与其友邦为难，土可援照公法守局外之例，不许俄船过其海峡。若俄所攻，非土之友邦，则不能矣。故中国当与土立和约，但结为友邦，不必立详细条约，以向无商务又无交涉故也。此言亦甚有理。
二十七日记
土耳其公使洛司丹、意大里公使多尼利、俄罗斯公使狄斯大尔，来答拜。
北洋李傅相电开：“接总署电，闻朝鲜议借洋债。此端果开，后患无穷。请知照外部，转谕绅商，言朝鲜贫而浪费，偿款维艰；各国绅商不宜与该国订立合同，付以巨款。将来如有借债不偿之事，中国不为担保。若各国因欠款而抵据朝鲜海关，中国决不允许。豫为声明，以昭睦谊。此事业经本署会同北洋奏奉俞旨，务即遵办。外部覆语如何，仍希示悉”等语。是日，办文照会英、法二国外部。
二十九日记
近闻恰克图边外，俄人穴地取金。边境一带小山，有登陟者，闻地下有斧凿声，恐是俄人越界取金。据俄国矿师云，俄金漏入中国，岁在九万两上下。缘各厂金砂，悉应交官，由官炉镕链，再运俄都铸钱。镕运之费，什一之税，计耗十分之二。就近售与华商，即少耗折。故由本厂私卖者十之七八，由矿夫窃卖者十之二三。本厂私卖，大率遣送华界，与巨商大贾相交，破案者少。矿夫零星盗窃，未能径送华界。华人于金厂附近开设店铺，阳售杂货，阴购金砂，积有成数，乃运华境。中途被劫被获者十之三四，得脱者十之六七。金砂既至恰克图，就地倾镕，以入张家口，运京者十之三四，运津者十之六七，复有流转入外洋者。又闻东三省、内外蒙古地方，产金最盛。两国边界，山脉连属，河流贯通，即如土谢图汗部与俄国接壤，东西数百里到处产金，恰克图迤东之切贵河分流诸水，金砂尤多。俄人在切贵河挖金，往往侵入华疆，或凿山，或淘河，昼还夜往，习以为常。
三十日记
俄地向不产金。有明中叶，吞并乌拉岭诸部，寻获金矿，建议开采。万历九年，为俄人设厂取金之始。三百年来，拓地日广，据有东西悉卑尔全境。阿尔泰山，译义为金山，东干北干，纵横数千里，山重水复，处处有金，故俄呼悉卑尔为金穴。于是招矿师，设矿学，置矿官，颁矿律，凡产金之区，由官丈量，听民开厂自行熬炼金砂，送交官炉镕化，再运俄都钱局提净，笵为金砖，以十分之九铸钱币，以十分之一作器皿。业主愿得金砖金钱者，如数领取，否则请领金票，听民交易。税收什一，转运倾镕之费亦什一，皆于业主取偿。开矿之地分为八部：一曰撇尔穆部，乌拉岭东西金厂隶焉；一曰鄂兰布尔部，乌拉岭东南附近里海金厂隶焉；一曰西悉卑尔部，叶尼赛河以西鄂兰布尔以东金厂隶焉；一曰东悉卑尔部，叶尼赛河上下游东西境金厂隶焉；一曰拜喀勒斯克部，黑龙江以西喀勒湖以南金厂隶焉；一曰牙库特斯克部，外兴安岭东北金厂隶焉；一曰黑龙江部，尼布楚以东及黑龙江上下游金厂隶焉；一曰东海部，黑龙江东南沿海金厂隶焉。通计八部金矿，共设厂一千一百四十六所，常用矿夫七八万人，俄都钱局岁得净金九十七万九千二百馀两，约值银二千馀万两。此系据官册而言，岁产之金实不止此，官商朋比偷漏私销，恐皆不免。现在采河金者十之七八，采山金者十之二三；河金多而施工易，故厂本较轻。
四月庚子朔记
欧美两洲各国勃焉兴起之机，在学问日新，工商日旺，而其绝大关键，皆在近百年中；至其所以横绝地球而莫与抗者，不过恃火轮舟车及电线诸务，实皆创行于六七十年之内，其他概可知矣。今之议者，或惊骇他人之强盛，而推之过当；或以堂堂中国何至效法西人，意在摈绝，而贬之过严。余以为皆所见之不广也。
夫西人之商政、兵法、造船、制器及农、渔、牧、矿诸务，实无不精；而皆导其源于汽学、光学、电学、化学，以得御水御火御电之法。斯殆造化之灵机，无久而不泄之理，特假西人之专门名家以阐之，乃天地间公共之道，非西人所得而私也。中国缀学之士，聪明才力岂逊西人？特无如少年精力多縻于时文试帖小楷之中，非若西洋亿兆人之奋其智慧，各以攻其专家之学，遂能直造精微。斯固无庸自讳，亦何必自画也？
上古之世，制作萃于中华。自神圣迭兴，造耒耜，造舟车，造弧矢，造网罟，造衣裳，造书契。当鸿荒草昧，而忽有此文明，岂不较今日西人之所制作尤为神奇，特人皆习惯而不察耳。即如《尧典》之定四时，《周髀》之传算术，西人星算之学，未始不权舆于此。其他有益国事民事者，安知其非取法于中华也？昔者宇宙尚无制作，中国圣人仰观俯察，而西人渐效之；今者西人因中国圣人之制作，而踵事增华，中国又何尝不可因之？若怵他人我先，而不欲自形其短，是讳疾忌医也。若谓学步不易，而虑终不能胜人，是因噎废食也。夫青出于蓝而胜于蓝，冰凝于水而寒于水，巫臣教吴而弱楚，武灵变服以灭胡，盖相师者未必无相胜之机也。吾又安知数千年后，华人不因西人之学，再辟造化之灵机，俾西人色然以惊、睾然而企也？
初二日记
晚十点钟，率同参赞黄公度、马清臣、许静山、张听帆，赴柏金韩模宫观跳舞会。十二点半钟回馆。
查旧卷，前任刘大臣代张芗帅在英伦柏辣德公司，订织布、整花、纺纱、提花各机器，议定价值英金六万七千一百十二磅十一仙令五本士，而轧花机器尚不在内。又在喜克哈葛里甫公司，定购布机需用之汽机、锅炉等件，议定价值英金一万七千二百七十六磅六本士。又织布厂内所应用之铁水溜、玻璃、通气筒、火砖、火泥、西门士、热气管、引电机等件，共需英金三千二百六十五磅，尚未定购。又柏辣德厂所开拉散带子花机器二副，双轴轧花子机二十具，及车床旋竿等零件，共价一千四百十七磅十三仙令十本士。又喜克哈葛里甫厂所开轧花汽机、锅炉等件，共价一千零十四磅，均尚未定购。又英工师傅次厂所开布厂梁柱间架、生熟铁钢料，共价英金九千二百三十九磅十仙令。又在谛塞德公司定购链铁链钢机器，共价英金八万三千四百九十八磅。
初三日记
英君主维多利亚，以西五月二十四日为诞期。今日为西五月二十一日，先三日开寿宴。外部尚书沙侯代为主人，邀各国头二等公使赴其家宴会。晚八点钟余往赴焉，有比利时国王在座。十点钟宴毕，遂至外部赴沙侯所请之茶会。
查旧卷，前年粤省所定铸钱机器，共价英金五万二千五百磅。
初五日记
印度幅员之广，积计一百五十万英方里，居民二百四十馀兆。其归英官管辖者十之三，其馀归土王、土司分治，而统辖于印度总督。其商务，自咸丰八年归英主政后，一切皆听命于官。迄今地方饶富，百胜于前。书院生徒，几二百万。铁路、电线，日接日广。出口最多之货有三大宗：一为米、麦及生牛皮；一为棉花、苎麻、羊毛；一为各国土产，如中国之茶叶，南洋之加非，秘鲁之橡树，吕宋之烟叶，印度皆取其种而分植之。
初六日记
英俄两国形势最关紧要者，黑海至地中海中间海峡而已。此峡自黑海东北至西北直达地中海。峡分三段，两岸皆土耳其属地，其自东北通黑海之处，曰波斯福尔（一译作波士浮罗士），自西南下达地中海之处，曰他大尼里（一译作达得纽耳），中间较宽处曰马尔马拉海（一译作马麻拉海）。按土耳其，跨欧亚两洲为国，其都城建于欧洲之罗美里，曰君士但丁；对岸即亚洲之美诺，曰斯居得利。中隔海峡，黑海之水入焉。峡名波斯福尔，亦曰君士但丁峡，欧洲一岸长三十二启罗迈当，亚洲一岸长三十八启罗迈当，宽自六百迈当至三千二百迈当。惟欧亚两岸炮台之间，宽祇五百五十迈当，深二十七迈当至五十二迈当，水流速率每小时约有五千迈当，皆自东北而至西南。黑海之水，过此潴为马尔马拉海，因其中有马尔马拉岛得名。过此海，则为他大尼里海峡，长六十七启罗迈当，宽一千二百迈当至七千五百迈当，深五六十迈当。礁多流驶，船不易过，祇可鱼贯而进，不能方舟并行。两岸亦有炮台，可以对击，是为黑海及君士但丁锁钥。由是入于额力西卑耳海（译言希腊群岛海），以注于地中海焉。泰西人称君士但丁峡为金角，以其都城为天下形胜第一也。地为士耳其之地，海为土耳其之海，似与英俄两国无涉；然土既衰弱，不能自守，故两国得倚以为重轻焉。土存，则英恃为拒俄之屏障；土亡，则俄因以撤英之藩篱。两雄不相让，两策不并行也。城在赤道北四十一度十六分，北京西八十七度二十九分，巴黎东二十六度三十八分。
初七日记
自中国航海至欧洲，凡海口紧要之地，若香港、新嘉坡、锡兰、亚丁等处，无不为英人所扼据。盖英人以通商为性命，而又善审地势，有水师以为之先导；数十年间，濒海要害之区，几无不入其囊括者。欧洲各国以地中海为门户，英之所以能独占地中海之形势，纵横出入而莫与抗者，则以其踞守毛尔塌岛（一作麻尔太）及日巴拉尔大峡（一作直布罗陀）也。毛尔塌岛东距新开河口，西距大西洋海口，轮船约各三日程。此岛居地中海之中而稍近南岸，四面环海，周回约可百里，地势绝佳。嘉庆年间，与法王拿破仑战，胜而得之。得此岛则地中海之全势在其掌握，东道不至阻绝矣。日巴拉尔大峡长八十里，阔五十里。有一海港，宽约五六十里，狭处仅十馀里，从此而入，则为地中海，出则为大西洋。海两岸皆有高山，俨然石柱对面双峙。其地三面居海中，惟其迤北与西班牙国地相连。康熙年间，得之于西班牙屡败之馀，厥后议和，尽归侵地而此峡不返。山势弯环回抱，宛如天生城堞，水师停泊，可避风浪。英人三面筑炮台多座，高峻巩固，山麓凿成街道，置兵数千守之。西班牙尝与法兰西会师来攻，大败而去，英人遂扼地中海及大西洋之咽喉矣。以上二地，英人累世营缮，不遗馀力。十馀年前，增建铁甲炮台。又得土耳其之徐卜洛斯（一译作昔丕罗斯）岛，遴派大员筑台置戍。此岛在毛尔塌之东南，距红海口不远，三地之中，惟斯为大，有三千五百八十四英方里，居民十八万六千有奇。然后知五大洲内，冲衢要津，名埠雄关，凡可以屯水师、保商路者，皆英人所注意经营者也。
初八日记
西洋各国，陆军以德国为最胜，水师以英国为最精，固已然。不必英与德也，余观各国营伍，无不步伐整齐，操练精熟，多有一定步骤，非可尺寸逾越。其所以骤胜中国之故，厥有两端。一则中国三代以前，文武原未尝分途，汉唐犹存此意；宋明以来，右文轻武，自是文人不屑习武，而习武者皆系粗材。积弱不振，外侮迭侵，职此之由。泰西各国，选将练兵，皆出学校。武备一院，选聪颖子弟读书十数年，再令入伍习练。虽王子之贵，皆视为急务。历练既深，又多学问，故无不精娴韬略。夫西人选择精，读书久，阅历深，而始能当一兵，其所以制胜者在此。一隶营籍，则平日见重于闾里，如中国诸生之列胶庠。即年满告退，亦有半饷以赡其老。所以能使乐于从事，不惮致其毕生之力，而将才亦因以辈出也。
一则兵事不尚空谈，贵乎实练。中国兵法之有专家，始于战国之时。厥后汉之韩信、唐之李靖，皆有兵法传于世。盖此中窾要，非可卤莽，宜有心得也。宋明以后，渐失其传，非乌合之众侥幸于一胜，即疲弱之卒糜饷于平时耳。岳武穆不尽依古兵法，斯其天资卓绝，非可强几。后惟戚南塘氏束伍练兵，著为专书。曾文正公颇用其法，核定营制，而楚军、淮军相继并起，懋著功绩，然亦因与粤捻诸寇相持稍久，故能练之益精也。欧洲各邦，以战立国一二千年矣。上下一心，竞智争雄，目见耳闻，濡染已久，又复互相师法，舍短集长。凡阵法之变化，号令之疾徐，船械之良楛，枪炮之利钝，无不罄其秘要，确有程度；非若中国之承平稍久，或并古所习之兵法而失其传也。以上二者，彼之所以获此成效，本非易易。中国虽不必尽改旧章，专行西法；但能明其意而变通之，酌其宜而整顿之，未始非事半功倍之术也。
初十日记
西国博雅之士，论及创制，每推中国。如新报之仿邸钞，化学之本炼丹，信局则采孛罗之记，印书则为冯道之遗，煤灯之本于四川火井，考试之本于岁科取士。至于南针、火药、算学、天文之开于中国，更无论矣。惟西国日求其精，中国日失其传耳。
十一日记
嘉庆十九年，俄普奥三国裂分波兰之地，留克喇各末一城为局外之国，约以邻国不得攻之。道光二十一年，此城为波兰民之逋逃薮。奥乘法国之乱，攻取此城，波兰遂亡。俄、普幸波兰之不复生乱也，均各无辞。
普自败法称帝，日耳曼各邦皆统属焉。一切水陆军政、赋税章程、各邦商务，以及铁路电报有关军务者，均归普皇统制。列邦互相争竞，并由普皇剖断。按日耳曼向分南北二会，南会推奥、北会推普为盟主。自同治五年普胜奥后，普为南北盟主，奥不与会。
十三日记
余购土耳其国地图，见其欧洲旧疆已去三分之二。因查光绪四年俄土两国会同各国所订柏林之约，俄立土耳其之附庸三国，罗马尼亚、塞尔斐亚与门的内哥，皆为自主之国。惟门的内哥壤地褊小，故虽称自主，而至今不能遣使于各国。又立布加利亚为半主之国，其地尤大，境内之事，俄皆得与闻。按俄土未战之先，土国所属欧洲之地，原有九千四百六十七德方里；自割地以畀各国，则所存之地仅有二千八百二十七德方里，且往往与土京隔绝，不相毗连。罗马尼亚旧地二千二百德方里，新得多布鲁卡一省，加二百四十德方里，划去贝沙拉比亚一百五十四方里，不过多得八十六方里。塞尔斐亚旧地七百八十三方里，新得一百五十四德方里，居民二十一万六千。门的内哥旧地七十八德方里，新得九十八德方里，居民四万五千。多布鲁卡之地，系土国割与俄者，在多恼河之南，居民十九万四千，而俄人转畀罗马尼亚，以易其贝沙拉比亚之故地。咸丰六年，英法助土攻俄之役，在巴黎立约，以俄属贝沙拉比亚南界滨于多恼河之地，割归罗马尼亚，盖防俄人有事于多恼河上也。俄人欲废巴黎之约，而此地未复，根蒂犹存，故以新得之地易之。又立布加利亚为俄附庸。其地二千五百六十二德方里，居民三百八十二万。自此以后，土国之地在欧洲者，仅有二千八百二十七德方里耳，而且分裂悬隔，声气不联。按每德国一方里，约中国一百八十方里，因德国每一里等于中国十三里有奇也。土国馀地仅存三处，一为鲁米利亚省，一为萨罗尼启郡，一为阿耳巴尼亚并巴斯尼亚南北两处。
十四日记
柏林之约，非特使土耳其割地以封四国也，又割波森利牙及赫次戈伟纳两省，归之奥国。因土疆三面环海，惟北面与奥毗连。所有两省及布加利亚诸国之地，均在土境；深恐俄人要求无厌，侵逼不已，土人无以御之。故各公使会议，归奥屯兵镇守，而各国亦归奥保护。又割徐卜罗斯岛（徐卜罗斯一译作赛薄师）归之英国。此岛在地中海极东，长五百里，广百六十里，居民二十馀万，距新开河不远。俄人如有事于苏彝士，水陆必经此岛，故让英屯兵守之。又割土属特萨耳及矮皮鲁斯两地、圭利脱一岛，归之希腊，并立为自主之国。又割巴统（一译作罢通）及阿达亨、卡尔斯共三地，归之俄国。惟德法两国，与土非接壤，并无所割。义国亦欲割土属地以广幅员，罗马教王力为排解，乃止。追溯前事，始知衰弱之国，一启兵端，非特彼之仇敌不得利益不止也，即名为相助之国亦不得利益不止。识者于是叹公法之不足恃也。
十五日记
恭读邸钞，闰二月二十五日奉上谕：
户部右侍郎曾纪泽，才猷练达，任事勤能，由荫生部属承袭一等侯，同治年间，特旨以四品京堂用。朕御极后，迭加迁擢，洊陟卿贰。简任出使大臣，联络邦交，熟悉一切情形，办理悉臻妥洽。嗣在总理各国事务衙门行走，并帮办海军事务，均能尽心职守。日前偶感微疴，赏假调理，方谓即可就痊，长资倚畀，忽闻溘逝，轸恤殊深。加恩赏给太子少保衔，照侍郎例赐恤。任内一切处分，悉予开复。应得恤典，该衙门察例具奏。伊子荫生曾广銮著俟服阕后由该部带领引见、兵部主事曾广铨著以员外郎补用，以示笃念荩臣至意。钦此。
窃思曾侯奉使八年，其丰功伟略，在驻英俄二国时为多。年未中寿，遽尔沦谢。眷怀时局，为之怆然。然饰终之典如此其隆，益见其平日之忠勋，有以上孚宸眷矣。
十七日记
凡乘舟车自西而东，不啻迎日而行，亦即背日而行。由上海东行，经日本，越太平洋，抵美国之三藩谢司戈城（即旧金山），计程二万二千一百馀里。舟人测日，度准时刻，每日日递早十七分有奇。上海午正，三藩城已交戌正。再出三藩城东行一万七百十五里，抵美国之费地里费城，则三藩城午正，为费城申正，较上海约差六时矣。再由费城涉大西洋，又一万一千七百馀里，为英之伦敦，则费城辰初，英已午正。再由伦敦东行，出地中海，过新开河，历红海，渡印度洋，抵香港而回上海，计程三万六千七百馀里，则英始卯初，上海已午正，较费城亦约差六时，水陆共八万二千三百馀里。故凡环行地球一周，较之常住一处者，必增多一日。非真多也，其按日时刻较短，积之而赢一日也。若自东而西，环行地球一周，不啻逐日而行，较之常住一处者，必减少一日。非真少也，其按日时刻较长，匀之而缩一日也。
十八日记
道光年间，南亚美利加诸国叛西班牙而自立，求援于美，美人辞之。及西班牙无力远制，美乃与之立约，待以与国。近百年来，欧美各国干与他国政事者，约有三端：或为保护商利，如英之助土攻俄，美之阻西班牙是也；或为保护同教，如俄因布加利亚之教民受害，而兴师攻土是也；或因关系大局，如西班牙立君未定，而有普法之战是也。英、俄主利而普、法主名。
二十日记
中国近议就唐山已成之路，逶迤达山海关，入没沟营，计程不过五六百里。李傅相于恭办陵差入都时，与海军总理衙门王大臣商定，具折奏陈，已蒙俞允。
二十二日记
巳初二刻，率参赞陈季同、学生王丰镐、武弁王铎及庖人一名，乘马车至车林克洛司车栈。巳正，火车开轮。午正，抵多甫海口，计程七十八英里（未到多甫之前，先过福克司登，停车五分时候。此处亦英法往来之海口也。自此傍海而行，即抵多甫）。易比国轮船，行四点钟时候，计程约六十四洋里。申正，抵比国之澳斯唐脱海口。又乘火轮车约行八十五洋里，酉正二刻，抵北车栈。复换马车，酉正三刻，抵客店。楼房三层，颇轩敞精致，地在王宫之后（街名拜来司台乌矮）。比国都城名伯鲁色尔，在赤道北五十度五十二分，伦敦东四度零二十分，北京西一百十二度九分。街道亦闳整精洁，在欧洲有“小巴黎”之称。虽限于国势，不能如法都之壮丽，然烟户繁密，颇与法之马赛相若，盖亦一都会也。（此城《志略》作不鲁舍拉斯，今译音为伯鲁巴尔。）
二十三日记
俄国上海领事尔来停来谒。据云驻沪二十馀年矣，颇谙华语，此次告假回国过此，特来一见，寒暄数语而别。午后，往观油画院。有奇骨两具，名“壹块农”。长约二丈馀，头足如兽，尾如鱼，其头昂起似长颈鹿，系从煤矿中挖出，骨上黑色如煤，盖数千年或万年前物也。遂游城外大树林，曰蒲槐待赖，岗坡周约一二十里，蓊然蔚然，较之英法之树林，另具一种风景。盖英法之林整而疏，比国之林繁而密也。及既入城，有直街一条，亦长十馀里，两旁巨树分行排列，其整齐又与英法相似矣。
二十四日记
率参赞往拜外部尚书喜梅、侍郎兼总办郎贝尔芒（一译作郎白蒙）、总文案司达腊登榜多。三人者，皆其姓也。中国风俗，皆以姓名并行。六朝唐人，多有以姓字行者。而满洲、蒙古、汉军但以名行。西洋之人，则以姓氏行。余前所载外洋往来之人，大抵皆其氏也。喜梅，本一小邦之名，今已并于比利时，其子孙遂以国为氏；然犹存侯爵，举入议院，仕为尚书，盖以族望贵也。惟性健忘，于外部事不甚经意，一切交涉事务，皆郎贝尔芒主之，喜梅画诺照行而已。郎贝尔芒貌颇不扬，而学问素优，于天下各国之大局均能精心研究，出言近理，一切公会皆推举之，总理比国外部近三十年，俱臻妥协。自云：二十五六年前，国王方为太子，伊随之游历中国。行至上海，闻前王得疾而返。然于中国风俗教化，心钦慕之不忘。又言：比国工艺及制造军械船炮，不后于英、德诸国。若中国垂顾，各该厂必能格外尽心，而其价较各国不过八九折耳，实于两国均有裨益。颇劝中国设领事于比国，专司采办；即未设领事，或设招商局于比国，以轮船往来运货；而比国商会，亦设公司于上海，承办军械，并能与奥、意诸国，贴招商局岁费云。
往观刑部衙门。其规模之闳壮，称欧洲刑部第一，用费五千万佛郎，去岁甫经落成。其监工绘图构思凡十六年，未及蒇工而卒，今雕石像于门首。又观上下议院，雄巨不如英法，而修整不让焉。又观一古炮台，内有古时军械及上古墓碑石棺之属。又观七百年前所造之教堂，稍参希腊旧式，规制亦壮，然已与新式不同。又观一千二百年前之古堡，朴陋无甚足观，不过以其古而存之耳。
二十五日记
观万恩尼织纱厂。女工二千馀人，皆散在民家，居厂者数十人而已。所织折扇、衣料、手巾、披巾之属，均极细致；然价甚昂贵，中国所弗尚也。而欧洲妇女皆珍重之，行销欧洲各国，为比国土产之一大宗。
又游腊根花园，国王之行宫也。鸟语花香，树林深蔚，地颇幽旷。登一石塔，高十丈馀，供前王赖乌布耳第一石像于其中。比利时为自主之国。自此王始，迄今甫五十馀年。今王赖乌布耳第二，即其子也（年五十五岁）。
又观一天主堂，规制亦巨。前王之柩，葬在堂内。堂右有一大墓，凡富贵人皆葬于此。上有石碑，围以铁栏，植以花卉，而棺柩尚与其隆起之坟相去稍远，盖在其下一层之窟室中云。晚，游蜡人馆。观阿刺伯回人跳舞而回。
比国共有三百七十三立方洋里，长一百六十洋里，广一百十五洋里。东面多高冈。外江曰茂斯江，长五百五十洋里，内河曰赛恩河，绕城以通外江。人民共有六百万，都城中有四十八万（《乘槎笔记》云三十二万，盖二十馀年前之数也）。土产：织纱、铜器、枪炮、玻璃、洋布、糖之类。电线、铁路，四通八达，纵横交互，殆如蛛网。
二十六日记
先是，比国外部来函，约于今日未初二刻呈递国书。届时，有朝官以双马车二乘来迓。余率陈敬如、王省山同往。至宫门，与其朝官数人皆握手为礼；其宰相代外部来陪，亦与握手。少顷，朝官引入内殿，国王东向肃立，余入门鞠躬，国王亦免冠鞠躬，与余握手。余宣读颂辞，呈递国书。国王躬亲祗受，口述答辞，慰劳殷挚，立谈移时，复与敬如、省三各寒暄数语。礼成而退，朝官复以马车送余返店，遂辞去。
国书云：
大清国大皇帝，问大比国大君主好。贵国与中国换约以来，夙称和睦。兹特简二品顶戴、候补三品京堂薛福成为钦差出使大臣，前往贵国都城通问，并令亲赍国书，以表真心和好之据。朕稔知该大臣老成练达，公正和平，办理交涉事件，必能悉臻妥协。朕恭膺天命，寅绍丕基，中外一家，罔有歧视。嗣后愿与贵国益敦友谊，长享升平，朕有厚望焉。
颂辞云：
大清国钦差大臣薛福成，钦承简命，出使贵国，恭惟大比国大君主前曾游历中华，与我中朝最称亲睦，勋猷学识，超越寻常，内政外交，蒸蒸日上。使臣亲奉国书，上呈尊览，以为永敦和好之据。惟冀大君主体中国大皇帝之意，益笃邦交，互求裨益，使臣不胜欣忭之至。
答辞云：
蒙贵大臣来递大清国大皇帝国书，不胜钦感。本君主前经游历中华，见其风俗政治，知为教化最先之国；而人民繁盛，物产殷富，实甲于地球。今虽事隔二十馀年，本君主追念前游，未尝不神往也。敝国以局外立邦，丁口稠密，藉可勤求制造。如中国有采办军械事件，深愿效劳，敝国亦可渐习中国之教化，以补其不及。烦贵大臣转奏大皇帝，表我此心，实于两国互有裨益。
二十七日记
观铸铜机器厂、皮酒厂。
亚细亚洲极北近冰海之地，有所谓使犬、使鹿之邦者，而比利时之人，常驱三犬拉一车，或驾一犬于小车之下，使之挽车，而一人在后推之，其亦使犬之意欤。
色棱厂前总办萨端来谒，年七十馀，近已告退。该厂规模本不甚大，萨端为之整顿扩充，遂成巨厂，专办链铁开矿铁路之属。
比利时驻中国京都之使馆参赞米师丽来谒，甚谙华语，自称尝两署公使，今告假回国，秋间尚须前往中国。去年余在京都，尝与晤叙两次。
二十八日记
往见国王之弟。年五十馀，耳已聋矣，而意气和霭。详问中国冠服之制，展玩久之，握手而别。
往观花会。又往观马会。马皆肥硕膘健，有重至一千五百斤者，较常马高大倍之，皆牡马也。惟比国有此巨马，善牧者以重费养之，每岁售与各国为种，价高者可鬻至一万数千佛郎。各埠购得一二马以归，俾与牝马交，所生之子亦皆肥硕，而膘色已稍弗如；三传之后，则复同常马矣。故各国必来购种，大抵用之耕田者为多。
国王设宴会，先一日发帖邀余与陈敬如、王省三于六点钟赴宴。届时乘马车至宫门，入宫。须臾王出，免冠握手为礼。王及王弟、宰相、尚书、朝官暨外部各官，会者二十一人，合宾主共得二十四人。设一长案，以次列坐，洋餐味皆适口。王酬应周到，礼意殷拳。且谓余曰：“前月在英国同席，见贵大臣不甚下箸，恐中西口味不同。若意所不欲吃者，不必勉强，乃于养生之道为相宜。”宴毕，王与其弟携手同行，导宾入别室，饮加非、皮酒之属，皆立而饮之，宾主任意。所欲与谈者，或二人或三人，皆立谈良久。郎贝尔芒与余谈天下大局，谓旧金山、新金山土人，日强一日，数十年后，必各自立一国，不复服属于美英，美英之势当稍衰。而中国又多两强国之交涉，应付当稍费手。又曰：“方今地球各国名相，以毕士马克为第一。而中国之李中堂，亦当在二三之间，闻其所注意经营，亦伟人也。曾侯办理外务，亦颇有名，惟在此不久而归，归亦未闻别有建树，今已逝矣，真为可惜。中国教化最好，民物最殷，但能参用西法，便可立致富强。方今外交之道，既不能免。非谓谋国当自忘其本，即如日本之自改服式，我西人亦非笑之。中西政俗，要在集所长而去所短耳，愿贵大臣留意焉。”将别，国王复与余握手而祝曰：“愿贵大臣在欧洲身体安和爽健，愿贵大臣谙究我欧洲政俗，愿贵大臣声望勋业隆然日起。”余肃谢而退。
二十九日记
未初一刻，余率参赞、学生等，由比都启行，先乘马车至北栈，换坐火轮车。过明司，停三分钟，街市繁盛，比国之大埠也。过分呢，为比法交界之地，停二十分钟，亦极热闹，有法国海关在焉。车上人纷纷持行李往验，惟各国公使祇遣人送凭照一看，概不查问，循旧例也。过双谛大树林，树木茂盛，一望无际。酉正二刻，抵巴黎之火车站。换乘马车，戌初一刻抵使馆。是日共行三百十一洋里。
五月已巳朔记
查得小吕宋入口货物，由华人自香港运往销售。以米为大宗，每年价洋银二百馀万员至三百万员不等，因土人性懒、不肯耕种之故。面粉每年五六十万员。其馀中国物产，如䌷疋、油蜡、食物、纸张之类，祇销三十万员以内。洋布人口最多，则由欧美各商运到，而华商为之运销全岛各内埠，每年价自五百五十馀万员至七百馀万员不等。至出口货物，以白糖、烟叶两项为大宗，每年价自四百馀万员至五百馀万员不等。其次加非，出口每年销至二百馀万员。又白麻绳索，每年销价数十万员或百万员不等。以上货物运售欧美各洲，洋人居十之六七，华人居十之二三；而白糖、加非，则皆运销内地者也。为洋商经纪者，华人居多。此小吕宋近年出入口货物之大较也。至海关出入口税饷，每年共得二百十馀万员。此外，华人店税，每年纳银六十馀万员；华人丁税，每年三十馀万员。小吕宋省城，即马尼喇，大埠也。
初二日记
巳正，由法馆乘马车至火车栈，换坐轮车。午初三刻，抵阿明，停二十分钟。未正，抵布伦海口，亦有法国海关，街市繁盛。上轮船，未正一刻启碇，渡海面二十八洋里。申正一刻，抵英国福克司登海口，又有英国海关。乘火车，开轮，酉正一刻抵采令克路司（即车林克洛司）车栈。换马车，酉正二刻至使馆。计由法馆至布伦海口，皆法界，陆程二百五十四洋里。由福克司登至英馆，皆英界，陆程七十一洋里。
初四日记
恭读邸钞：
三月二十四日上谕：李鸿章奏“已故大员勤劳卓著，请将事迹宣付史馆立传”一折。原任户部右侍郎曾纪泽，奉使各国，克勤厥职。嗣在总理衙门行走，办理中外交涉事宜，悉遵妥协。帮办海军事务，一切规制赞画颇多。著将生平事迹宣付史馆立传，并加恩予谥，用示笃念荩臣、有加无已至意。钦此。厥后，谥为惠敏。饰终之典，至优极渥矣。英国官绅与余谈及，皆谓曾侯得此无愧，若代为欣慰焉。
初五日记
湖北织布厂，初拟梁柱闲架全用铁料。据英国工师傅次厂开价，内生铁大小各柱及水溜重六百零四吨，计英金四千零三十五磅；熟铁大小各枋梁重二百十四吨，计三千零五十磅；钢制大小各梁重二百十二吨十四亨德威，计一千八百零七磅十九先令；铁钉、铁螺丝重二十吨，计三百四十七磅：合共需价九千二百三十九磅十九先令。嗣改为弹花房、纺纱房、织布房必须用铁者始用铁料，计铁柱、钢梁、水溜价合六千七百五十磅（此价包括弹花房避火之装法在内）。又洋匠德金生，自武昌径电博次厂，托定建造织布厂所需物料七种，合价三千二百六十五磅（内水溜等件七百九十二磅，玻璃一千二百四十六磅，通气筒一百四十四磅，火砖火泥三百四十磅，西门土三百七十五磅，热气管三百五十磅，引电机十八磅）。以上两大宗，合共需英金一万零零十五磅。又经余与博次厂议减五百磅，计需九千五百十五磅，已订定于数月内工竣运鄂。
链铁厂做钢路之机炉，现定可做每码重六十磅及七十磅之两种拉轴。
初七日记
西人皆知舆地之学。每村塾中，童子七八岁者，先读舆地诸书，四壁悬地球诸图，塾师随时指示。迨十三四岁后，则又择舆地书之精者读之。盖凡为官为士为兵为工为商，皆当周知舆地，惟其童而习之，所以无人不洞悉形势，谙练世务。西士每言地之衰旺，须察其气之冷暖。即如丹国所属之吉莲兰者，在美洲北境，一绝大之岛也。其地实在寒带。从前海中有热水一股，自南洋来，环岛北趋，所以岛中民物繁茂。而其地大于丹马本国不止十倍，丹人恃之，稍称富强。近数百年来，海水趋向忽改，地气顿寒，民物衰耗，寖成荒岛。而二十年前，丹又为德人所败，割其本国之大半，并其都城割去，遂为欧洲最弱小之国矣。至英伦三岛，本在温带之北，已近寒带，亦因赤道下之海水一股，由南亚美利加洲之墨西哥海面北趋，环绕三岛，所以入冬不甚寒冷；地近寒带，又四面皆海，常有海风吹送，所以入夏不甚炎热。迩来伦敦民物之殷阜，实已甲于地球，则海水趋向为之也。大抵地球精华所萃，以居温带之中者为最善，如中国及美国是也。其次，则地势虽偏，而得海水温煦之气。但海水有时或改所向，而轨道积久亦当变易。余因问西士，英伦三岛地气何时当冷，据云约在四五千年之后；又问中国地气何时当冷，据云约在二三万年之后。
初九日记
湖北择定织布厂地，在大江之南，武昌府城之北。城外本有护城河，又有河一道引江水以入护城河，厂地适跨是河之上。向来江水夏涨冬落，其高下相去以三丈六尺为度；惟二十年前，夏逢大水，竟有较水落时高至五丈六尺重。今厂地拟较二十年前大水所到之处再填高一尺。
初十日记
拜发驰赴比国呈递国书日期一折，拟请照例优恤候补翻译千总王凤喈一片。
十一日记
余抵伦敦已两阅月，至此酬应稍简，因翻阅英馆积年文卷，仍随手摘要录之。查旧卷，英君主于丁亥年值在位五十年之期，举行庆典，总理衙门奏请致贺。奉朱批，依议，并颁国书一道，礼物各件计开：玉如意一柄，紫檀木垆瓶盒一分（内玉香炉一件，玉香盒一件，玉瓶一件），玉山一座（有座），官窑瓷罐一对（有座），官窑青花白地瓷果盘一件（有座），白缎绣花挂屏二悬，白缎绣花围屏十四幅，香茗二桶。
又查旧卷，英外部于丁亥年咨送兵部尚书节略，询取中国国乐乐谱，以备兵丁谱奏之用。前任刘大臣照覆云：“查中国乐章，译为欧洲宫商，可合泰西乐器之用者，仅有一阕，名曰《普天乐》。相应将乐谱一册，备文照送查收。”按《普天乐》者，曾侯所制也。
十二日记
查旧卷，乙酉三月，曾侯咨总理衙门云：英国占据朝鲜济州东北之安岛一事，当即遵电往外部诘问。旋接该外部伯爵尚书葛兰斐尔密咨，声明占据韩墨尔登海口，缘见别国有占踞此岛之意，不得不急于下手。英廷甚不欲有损中国声望，愿与中国相商立约，以保中国之权利等语。查韩墨尔登海口，以中国字之地图对其部位，似是安岛。今与外部谈论，即以韩墨尔登立言。又咨云：该岛既为英俄两国争据，在我不能禁止该二国均不占据。俄人若据该岛，则与混同江口及海参崴等处，呼吸相通，其不便于中国，较之英人据之为尤甚。外部既称不欲损中国声望，如能议订一约，保全中国上邦之权，尚不至大伤中国体面。按所云安岛者，实巨文岛也。
丙戌三月，又咨云：前遣马格里告外部云，驻北京俄使，屡问总理衙门，英廷占踞巨文岛之意。并云：倘英军永远占据，则俄亦欲于高丽占据一地。侍郎克蕾答云：李中堂及总理衙门，曾与英署使欧格讷言及退出巨文岛之事。中朝能否担保必无欧洲别国占踞该处？倘中朝不肯担保，英廷亦不欲久占此口，愿劝中朝请俄国及各国会商，公订一约，担保不取高丽之地。英廷甚愿入会，签名约内，并愿立即退出巨文岛。
十三日记
查旧卷，丁亥八月，李傅相咨朝鲜国王文开：“朝鲜系中国属邦，向来两国官员往来文牍，皆有体制。今贵国派员赴东西洋各国通好，查泰西及日本各国，中国均已派有大臣驻扎。彼此往来文牍，自应循照旧章；与朝鲜立约时，照会本旨勿相违背。所有朝鲜派驻各国之员，无论何项职衔，遇有公事与中国驻各国之大臣交涉，应用呈文，往来用衔帖。中国大臣与朝鲜驻各国之员，遇有公事，均用朱笔照会，以符体制”。旋于十一月奏明，遵旨与朝鲜国王筹商派使各国未尽事宜，酌拟三端：一、韩使初至各国，应请由中国大臣挈赴外部；一、遇有宴会交际，应随中国大臣之后；一、交涉大事关系紧要者，先密商中国大臣核示，并声明此皆属邦分内之体制，与各国无干，各国不得过问。
十四日记
英国印度总督所驻之都会，名嘎尔格达，一译作加刺吉打，又作甲谷他，即孟加拉之省城也。
查旧卷，乙酉之冬，曾侯与英外部商议缅甸事宜。其商务界务二层，则答以须先定界务，乃能论及商务。侍郎克蕾谈及，潞江以东之地，自云南南界之外起，南抵暹罗北界，西滨潞江──即萨尔温江，东抵湄江左右；其中，北有南掌国，南有掸人各种，咸归中国，或留为属国，或收为属地，悉听中朝之便。曾侯咨总理衙门云：南掌本系入贡中朝之国，倘英人果将潞江以东让我，似宜受之，将掸人南掌均留为属国，责其按期朝贡，并将上邦之权明告天下，方可杜后患而固边圉。刻下本爵大臣所争论者，系索八募之地。八募，似即云南张抚部院所称新街也。该处在云南边界之西，怒江──即厄勒瓦谛江──上游之东，龙川江下游之北，大盈江──即云龙江──下游之南，形势据怒江之上游，屹然可为重镇。若中国得之为通商之埠，则边防较为巩固，收税亦扼要隘。所惜英破缅甸之后，英人之在缅甸、在伦敦者，咸论八募形势之雄，恐英廷为其所摇，未易让我耳。
外部侍郎克蕾后告马格里云：英于掸人地方之办法，仍照初次会议之情形。英廷意见，谓自缅甸归英国之后，英国所管各掸人之地，中国如有权于该地者，中国愿行其权，尽可仍行其权也。又云英廷已饬驻缅之英官，赴太平江、穆雷江中间一带，勘验地方，以便允中国能否在彼设一埠头。按太平江即大盈江，亦即槟榔江下游也。穆雷江在太平江之北，又名麻里江。
十六日记
综考今天下君主之国，凡二十有六，民主之国，凡二十有五。民主国之在南亚墨利加洲者，凡十有六。
晚偕张听帆赴礼成园，观蒲丹尼会花灯。蒲丹尼，译言植物也。又赴翰林院画馆，观油画。遂赴埽司金星墩大博物院之茶会。伦敦信局，通行一本士信资印票，适届五十年，故设茶会以庆贺之也。
十七日记
查旧卷，丙戌之春，英外部尚书伯爵劳偲伯力，照覆曾侯。大略云：沙力思伯里侯前曾论于缅甸立一教王或喇嘛，办理十年遣使馈送仪物之事，经印度总督查探，万不能行。今拟由英廷吩咐驻缅之大员，接办十年遣使之事。英廷将管理缅甸境内潞江以东掸人地方之一切权柄，让与中国。今阅来文，知中朝可允接受此权。至论其在西之边界，英廷虽不能允划界循厄勒瓦谛江之东岸、直至瑞丽江汇流之处及八募统归中国，然已商问印度总督，或可听中朝设一船埠于厄勒瓦谛江上，为中国通海之埠。英廷盼望驻缅甸官员于此节速有回音，并望商议如何可使中缅商务日见兴旺。按瑞丽江即龙川江下游也。
译外部所送印度报单云：潞江以东掸人之地，北纬度自二十度起至二十四度止，东经度自九十七度起至一百零一度止，东以湄江──又名柬埔寨大江──为界，间有数处越过湄江者，北以云南为界，南边初以红嘎邻地为界，后以湄江为界。掸人各国，颇献贡物于暹罗，然缅甸常有上邦之权于其全地。地势高低不平，有大山自北至南，绵亘不断，略依湄、潞两江形势。两江中段之地，亦即为湄南江──又名暹罗江──之发源处。潞江皆系石岸，水流颇急，因由山隘经过故也。两岸居人极少，据云小船可行至北纬二十度四十分，且可入云南。湄江形状大概同潞江，惟江面较宽，水势较大；其在中国境内一段则甚窄，有数处可驾铁桥而过。江洪地方之江面，宽五十四丈，深一丈五尺，底皆礁石，两边石岸，宽一百六十二丈，可行小船，颇危险。
湄
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:00:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>