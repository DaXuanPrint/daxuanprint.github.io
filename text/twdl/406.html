<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,水经注全文在线阅读,水经注全文在线下载,大玄古籍书库">
<meta name="description" content="40卷。北魏郦道元撰。成书于延昌三年(514)到正光五年(524)的十年之间。《水经》原是记我国古代河流水道的地理学著作，成书于三国时代。此书记载包括长江、黄河在内的河流水道共137条，每水一篇。至宋代，原书散佚。郦道元鉴于此书内容简略，辞不达意，缺乏旁通，而作《水经注》，注文20倍于原文，其学术地位超过了原书。《水经注》是一部历史地理名著。本书以记北方黄河为开始，前5卷均记此“河水”;第6卷以下，依次为北方“汾水”、“济水”、“清水”等;从第33卷起，以3卷的篇幅记“江水”(即长江);然后记南方诸河流，">
<title>水经注_郦道元_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">水经注</span> <br/>
          作者： <span class="inputVal" id="bkauthor">郦道元</span> <br/>
          朝代： <span class="inputVal" id="bkdate">南北朝</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,山水志,完结</span> <br/>
          字数： <span class="inputVal" id="bknum">[book_length]383194</span> <br/>
          说明： <span class="inputVal" id="bkdec">40卷。北魏郦道元撰。成书于延昌三年(514)到正光五年(524)的十年之间。《水经》原是记我国古代河流水道的地理学著作，成书于三国时代。此书记载包括长江、黄河在内的河流水道共137条，每水一篇。至宋代，原书散佚。郦道元鉴于此书内容简略，辞不达意，缺乏旁通，而作《水经注》，注文20倍于原文，其学术地位超过了原书。《水经注》是一部历史地理名著。本书以记北方黄河为开始，前5卷均记此“河水”;第6卷以下，依次为北方“汾水”、“济水”、“清水”等;从第33卷起，以3卷的篇幅记“江水”(即长江);然后记南方诸河流，直至当时的日南郡二十余水。卷末记有《禹贡》所载山水泽地所在的方位。本书三十余万字，共记载大小河流1389条，若以湖、淀、陂、泽、泉、渠、池、故渎等统计在内，则总数超过二千五百九十余条。郦道元不仅逐条说明各条河流的源头、流向、经过、支津、汇合，以及水文情况，而且对每一条河流域内的山川景物都作了详细的描绘。书中囊括了自然山水、神话传说、名胜古迹等各方面内容，各地的风俗习惯、土特名产、动植矿物，以及千姿百态的自然现象，都有不同程度的反映。</span> <br/>
          封面： <span class="inputVal" id="bkimg">Z_11451.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]水经注
[book_author]郦道元
[book_date]南北朝
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,山水志,完结
[book_length]383194
[book_dec]40卷。北魏郦道元撰。成书于延昌三年(514)到正光五年(524)的十年之间。《水经》原是记我国古代河流水道的地理学著作，成书于三国时代。此书记载包括长江、黄河在内的河流水道共137条，每水一篇。至宋代，原书散佚。郦道元鉴于此书内容简略，辞不达意，缺乏旁通，而作《水经注》，注文20倍于原文，其学术地位超过了原书。《水经注》是一部历史地理名著。本书以记北方黄河为开始，前5卷均记此“河水”;第6卷以下，依次为北方“汾水”、“济水”、“清水”等;从第33卷起，以3卷的篇幅记“江水”(即长江);然后记南方诸河流，直至当时的日南郡二十余水。卷末记有《禹贡》所载山水泽地所在的方位。本书三十余万字，共记载大小河流1389条，若以湖、淀、陂、泽、泉、渠、池、故渎等统计在内，则总数超过二千五百九十余条。郦道元不仅逐条说明各条河流的源头、流向、经过、支津、汇合，以及水文情况，而且对每一条河流域内的山川景物都作了详细的描绘。书中囊括了自然山水、神话传说、名胜古迹等各方面内容，各地的风俗习惯、土特名产、动植矿物，以及千姿百态的自然现象，都有不同程度的反映。
[book_img]Z_11451.jpg


[book_title]卷一
○河水一
△昆仑墟在西北，三成为昆仑丘。
《昆仑记》曰：昆仑之山三级，下曰樊桐，一名板桐；二曰玄圃，一名阆风；上曰层城，一名天庭，是谓太帝之居。
△去嵩高五万里，地之中也。
《禹本纪》与此同。高诱称：河出昆山，伏流地中万三千里，禹导而通之，出积石山。按《山海经》，自昆仑至积石一千七百四十里，自积石出陇西郡至洛，准地志可五千余里。又按《穆天子传》，天子自昆仑山入于宗周，乃里西土之数。
自宗周瀍水以西，北至于河宗之邦、阳纡之山，三千有四百里，自阳纡西至河首，四千里，合七千四百里。《外国图》又云：从大晋国正西七万里，得昆仑之墟，诸仙居之。数说不同。道阻且长，经记绵褫，水陆路殊，径复不同，浅见末闻，非所详究，不能不聊述闻见，以志差违也。
△其高万一千里。
《山海经》称，方八百里，高万仞。郭景纯以为自上二千五百余里。《淮南子》称，高万一千里百一十四步二尺六寸。
△河水《春秋说题辞》曰：河之为言荷也。荷精分布，怀阴引度也。《释名》曰：河，下也，随地下处而通流也。《考异邮》曰：河者，水之气，四渎之精也，所以流化。《元命苞》曰：五行始焉，万物之所由生，元气之腠液也。《管子》曰：水者，地之血气，如筋脉之通流者，故曰，水具财也。而水最为大。水有大小，有远近，水出山而流入海者，命曰经水。引佗水入于大水及海者，命曰枝水。出于地沟流于大水及于海者，又命曰川水也。《庄子》曰：秋水时至，百川灌河，经流之大。《孝经援神契》曰：河者，水之伯，上应天汉。《新论》曰：四渎之源，河最高而长，从高注下，水流激峻，故其流急。徐干《齐都赋》曰：川渎则河洋洋，发源昆仑，九流分逝。北朝沧洲，惊波沛厉，浮沫扬奔。《风俗通》曰：江、河、淮、济为四渎。渎，通也，所以通中国垢浊。《白虎通》曰：其德着大，故称渎。《释名》曰：渎，独也，各独出其所而入海。
△出其东北陬，《山海经》曰：昆仑墟在西北，河水出其东北隅。《尔雅》曰：色白，所渠并千七百，一川，色黄。《物理论》曰：河色黄者，众川之流，盖浊之也。百里一小曲，千里一曲一直矣。汉大司马张仲《议》曰：河水浊。清澄，一石水，六斗泥。而民竞引河溉田，令河不通利。至三月桃花水至，则河决，以其噎不泄也。
禁民勿复引河。是黄河兼浊河之名矣。《述征记》曰：盟津河津恒浊，方江为狭，比淮、济为阔。寒则冰厚数丈。冰始合，车马不敢过，要须狐行，云此物善听，冰下无水声乃过。人见狐行方渡。余案《风俗通》云：里语称狐欲渡河，无如尾何，且狐性多疑，故俗有狐疑之说，亦未必一如缘生之言也。
△屈从其东南流，入于渤海。
《山海经》曰：南即从极之渊也，一曰中极之渊，深三百仞，惟冯夷都焉。
《括地图》曰：冯夷恒乘云车，驾二龙。河水又出于阳纡。凌门之山，而注于冯逸之山。《穆天子传》一曰：天子西征，至阳纡之山，河伯冯夷之所都居，是惟河宗氏。天子乃沈珪璧礼焉。河伯乃与天子披图视典，以观天子之宝器，玉果、璿珠、烛银、金膏等物。皆《河图》所载，河伯以礼穆王。视图，方乃导以西迈矣。粤在伏羲，受龙马图于河，八卦是也。故《命历序》曰：《河图》，帝王之阶，图载江河山川州界之分野。后尧坛于河，受《龙图》，作《握河记》。逮虞舜、夏、商咸亦受焉。李尤《盟津铭》：洋洋河水，朝宗于海。径自中州，《龙图》所在。《淮南子》曰：昔禹治洪水，身祷阳纡。盖于此也。高诱以为阳纡，秦薮，非也。释氏《西域志》曰：阿耨达太山，其上有大渊水，宫殿楼观甚大焉，山即昆仑山也。《穆天子传》二曰：天子升于昆仑之丘，以观黄帝之宫，而封丰隆之葬。丰隆，雷公也。雷电龙即阿耨达宫也。其山出六大水。山西有大水，名新头河。郭义恭《广志》曰：甘水也。在西域之东，名曰新陶水。山在天竺国西，水甘，故曰甘水。有石盐，白如水精，大段则破而用之。康泰曰：安息、月支、天竺、至伽那调洲，皆仰此盐。释法显曰：度葱岭已，入北天竺境。于此顺岭，西南行十五日，其道艰阻，崖岸险绝，其山惟石，壁立千仞，临之目眩，欲进则投足无所。下有水，名新头河。昔人有凿石通路施倚梯者，凡度七百梯。度已，蹑悬絙过河，河两岸相去咸八十步。九译所绝，汉之张骞、甘英皆不至也。余诊诸史传，即所谓罽宾之境，有磐石之隥，道狭尺余，行者骑步相持，縆桥相引，二十许里，方到县度。阻险危害，不可胜言。郭义恭曰：乌秅之西，有悬度之国，山溪不通，引绳而度，故国得其名也。其人山居，佃于石壁间，累石为室，民接手而饮，所谓援饮也。有白草、小步马。有驴无牛。是其悬度乎？释法显又言：度河便到乌长国乌长国即是北天竺，佛所到国也。佛遗足迹于此，其迹长短在人心念，至今犹尔。及晒衣石尚在。新头河又西南流，屈而东南流，迳中天竺国。两岸平地，有国名毗荼，佛法兴盛。又迳蒲那般河，河边左右，有二十僧伽蓝。此水流迳摩头罗国，而下合新头河。自河以西，天竺诸国，自是以南，皆为中国，人民殷富。中国者，服食与中国同，故名之为中国也。泥洹已来，圣众所行威仪法则，相承不绝。自新头河至南天竺国，迄于南海，四万里也《释氏西域记》曰：新头河，经罽宾，犍越、摩诃剌诸国，而入南海，是也。阿耨达山西南，有水名遥奴。山西南小东，有水名萨罕，小东，有水名恒伽。此三水同出一山，俱入恒水。康泰《扶南传》曰：恒水之源，乃极西北，出昆仑山中，有五大源。诸水分流，皆由此五大源。枝扈黎大江出山，西北流，东南注大海。枝扈黎即恒水也。故释氏《西域志》有恒曲之目。恒北有四国，最西头恒曲中者是也。
有拘夷那褐国。《法显传》曰：恒水东南流，迳拘夷那竭国南，城北双树间，有希连禅河，河边，世尊于此北首般泥洹，分舍利处。支僧载《外国事》曰：佛泥洹后，天人以新白緤裹佛，以香花供养，满七日，盛以金棺，送出王宫，度一小水，水名醯兰那，去王宫可三里许，在宫北，以栴檀木为薪，天人各以火烧薪，薪了不然。大迦叶从流沙还，不胜悲号，感动天地。从是之后，他薪不烧而自然也。王敛舍利，用金作斗，量得八斛四斗。诸国王、天、龙，神王，各得少许，斋还本国，以造佛寺。阿育王起浮屠于佛泥洹处，双树及塔，今无复有也。此树名娑罗树，其树华名娑罗佉也。此花色白如霜雪，香无比也。竺芝《扶南记》曰：林杨国，去金陈国步道二千里，车马行，无水道，举国事佛。有一道人命过，烧葬，烧之数千束樵，故坐火中，乃更着石室中，从来六十余年，尸如故不朽，竺芝目见之。夫金刚常住，是明永存。舍利刹见，毕天不朽，所谓智空罔穷，大觉难测者矣。其水乱流注于恒。恒水又东迳毗舍利城北。释氏《西域志》曰：毗舍利，维邪离国也。支僧载《外国事》曰：维邪离国，去王舍城五十由旬。城周圆三由旬。维摩诘家在大城里，宫之南，去宫七里许，屋宇坏尽，惟见处所尔。
释法显云：城北有大林重阁，佛住于此，本菴婆罗女家施佛起塔也。城之西北三里，塔名放弓仗，恒水上流，有一国，国王小夫人生一肉胎。大夫人妒之，言汝之生，不祥之征。即盛以木函，掷恒水中。下流有国王游观，见水上木函，开看，见千小儿，端正殊好。王取养之，遂长大，甚勇健，所往征伐，无不摧服。次欲伐父王本国，王大愁忧。小夫人问何故愁忧？王曰：彼国王有千子，勇健无比，欲来伐吾国，是以愁尔。小夫人言勿愁，但于城西作高楼，贼来时，置我楼上，则我能却之。王如是言。贼到，小夫人于楼上语贼云：汝是我子，何故反作逆事？贼曰：汝是何人，云是我母？小夫人曰：汝等若不信者，尽张口仰向。小夫人即以两手捋乳，乳作五百道，俱坠千子口中。贼知是母，即放弓仗。二父王作是思惟皆得辟支佛。今二塔犹在。后世尊成道，告诸弟子，是吾昔时放弓仗处，后人得知，于此处立塔，故以名焉。千小儿者，即贤劫千佛也。释氏《西域志》曰：恒曲中次东，有申迦扇柰揭城，即佛下三道宝阶国也。《法显传》曰：恒水东南流，迳僧迦施国南。佛自忉利天东下三道宝阶，为母说法处。宝阶既没，阿育王于宝阶处作塔，后作石柱，柱上作师子像，外道少信，师子为吼，怖效心诚。恒水又东迳罽绕夷城，城南接恒水。城之西北六七里，恒水北岸，佛为诸弟子说法处。恒水又东南迳沙祗国北。出沙祗城南门道东，佛嚼杨枝刺土中，生长七尺，不增不减，今犹尚在。恒水又东南，迳迦维罗卫城北，故白净王宫也。城东五十里有王园，园有池水，夫人入池洗浴，出北岸二十步，东向举手扳树，生太子。
太子堕地，行七步，二龙吐水浴太子，遂成井池，众僧所汲养也。太子与难陀等扑象角力，射箭入地。今有泉水，行旅所资饮也。释氏《西域志》曰：城北三里，恒水上父王迎佛处，作浮图，作父抱佛像。《外国事》曰：迦维罗越国，今无复王也。城池荒秽，惟有空处。有优婆塞，姓释，可二十余家，是白净王之苗裔，故为四姓，住在故城中为优婆塞。故尚精进，犹有古风。彼曰浮图坏尽，条王弥更修治。一浮图，私诃条王送物助成。今有十二道人住其中。太子始生时，妙后所扳树，树名须诃。阿育王以青石作后扳生太子像。昔树无复有，后诸沙门取昔树栽种之，展转相承，到今树枝如昔，尚荫石像。又太子见行七步足迹，今日文理见存。阿育王以青石挟足迹两边，复以一长青石覆上。国人今日恒以香花供养，尚见足七形，文理分明，今虽有石覆无异。或人复以数重吉贝，重覆贴着石上，逾更明也。太子生时，以龙王夹太子左右，吐水浴太子，见一龙吐水暖，一龙吐水冷，遂成二池，今尚一冷一暖矣。太子未出家前十日，出往田阎浮树下坐。树神以七宝奉太子，太子不受。于是思维，欲出家也。王田去宫一据。据者，晋言十里也。太子以三月十五日夜出家，四天王来迎，各捧马足。尔时诸神天人，侧塞空中，散天香花。此时以至河南摩强水，即于此水边作沙门。河南摩强水在迦维罗越北，相去十由旬。此水在罗阅祗瓶沙国，相去三十由旬。菩萨于是暂过瓶沙，王出见菩萨。菩萨于瓶沙随楼那果园中住一日。日暮便去半达钵愁宿。半达，晋言白也，钵愁，晋言山也。白山北去瓶沙国十里，明旦便去。暮宿云兰山，去白山六由旬。于是径诣贝多树。贝多树在阅祗北，去云兰山二十里。太子年二十九出家，三十五得道，此言与经异，故记所不同。竺法维曰：迦维国，佛所生天竺国也。三千日月万二千天地之中央也。康泰《扶南传》曰：昔范旃时，有嘾杨国人家翔梨，尝从其本国到天竺，展转流贾。至扶南，为旃说天竺土俗，道法流通，金宝委积，山川饶沃，恣其所欲，左右大国，世尊重之。旃问云：今去何时可到，几年可回？梨言：天竺去此可三万余里，往还可三年逾，及行，四年方返，以为天地之中也。恒水又东迳蓝莫塔。塔边有池，池中龙守护之。阿育王欲破塔作八万四千塔，悟龙王所供，知非世有，遂止。此中空荒无人，群象以鼻取水洒地，若苍梧、会稽象耕鸟耘矣。恒水又东至五河口，盖五水所会，非所详矣。
阿难从摩竭国向毗舍离欲般泥洹，诸天告阿阇世王，王追至河上，毗舍离诸梨车闻阿难来，亦复来迎，俱到河上。阿难思维，前则阿阇世王致恨，却则梨车复怨，即于中河入火光三昧，烧具两般泥洹。身二分，分各在一岸。二王各持半舍利还，起二塔。渡河南下一由巡，到摩竭提国巴连弗邑，邑即是阿育王所治之城。城中宫殿，皆起墙阙，雕文刻镂，累大石作山。山下作石室，长三丈，广二丈，高丈余。有大乘婆罗门子，名罗汰私婆，亦名文殊师利，住此城里，爽悟多智，事无不达，以清净自居。国王宗敬师之事，赖此一人，宏宣佛法，外不能陵。凡诸中国，惟此城为大。民人富盛，竞行仁义。阿育王坏七塔作八万四千塔，最初作大塔，在城南二里余。此塔前有佛迹，起精舍，北户向塔。塔南有石柱，大四五围，高三丈余。上有铭题云：阿育王以阎浮提布施四方僧，还以金赎塔。塔北三百步，阿育王于此作泥犁城。城中有石柱，亦高三丈余。上有师子，柱有铭，记作泥犁城因缘及年数日月。恒水又东南，迳小孤石山。山头有石室，石室南向，佛昔坐其中，天帝释以四十二事问佛，佛一一以指画石，画迹故在。恒水又西迳王舍新城，是阿阇世王所造。出城南四里入谷，至五山里。五山周围，状若城郭，即是蓱沙王旧城也。东西五六里，南北七八里。阿阇世王始欲害佛处。其城空荒，又无人径。入谷传山，东南上十五里，到耆阇崛山。未至顶三里有石窟，南向，佛坐禅处。西北三十步，复有一石窟，阿难坐禅处。天魔波旬化作雕鹫，恐阿难。
佛以神力，隔石舒手，摩阿难肩，怖即得止。鸟迹、手孔悉存，故曰雕鹫窟也。
其山峰秀端严，是五山之最高也。释氏《西域记》云：耆阇崛山在阿耨达王舍城东北。西望其山。有两峰双立，相去二三里，中道，鹫鸟常居其岭，土人号曰耆阇崛山，山名耆阇，鹫也。又竺法维云：王舍城，胡语云罗阅祇国，有灵鹫山，胡语云耆阇崛山，山是青石，头似鹫鸟。阿育王使人凿石，假安两翼两脚，凿治其身，今见存。远望似鹫鸟形，故曰灵鹫山也。数说不同，远迩亦异。今以法显亲宿其山，诵《首楞严》，香华供养，闻见之宗也。又西迳伽耶城南二十里，到佛苦行六年坐树处，有林木。西行三里，到佛入水洗浴，天王按树枝得扳出池处。
又北行二里，得弥家女奉佛乳糜处。从此北行二里，佛于一大树下石上东向坐、食糜处。树石悉在，广长六尺，高减二尺。国中寒暑均调，树木或数千岁，乃至万岁。从此东北行二十里，到一石窟，菩萨入中，西向结跏趺坐。心念若我成道。
当有神验，石壁上即有佛影见，长三尺许，今犹明亮。时天地大动，诸天在空言：此非过去当来诸佛成道处，去此西南行减半由旬，贝多树下，是过去当来诸佛成道处。诸天导引，菩萨起行。离树三十步，天授吉祥草，菩萨受之。复行十五步，五百青雀飞来，绕菩萨三币西去。菩萨前到贝多树下，敷吉祥草，东向而坐。时魔王遣三玉女从北来试，菩萨魔王自从南来试。菩萨以足指按地，魔兵却散，三女变为老姥，不自服。佛于尼拘律树下方石上，东向坐。梵天来诣佛处，四天王捧钵处皆立塔。《外国事》曰：毗婆梨，佛在此一树下六年。长者女以金钵盛乳糜上佛。佛得乳糜，往尼连禅河浴，浴竟于河边啖糜竟，掷钵水中，逆流百步，钵没河中，迦梨郊龙王接取，在宫供养，先三佛钵亦见。佛于河傍，坐摩诃菩提树摩诃菩提树去贝多树二里，于此树下，七日思惟道成。魔兵试佛。释氏《西域记》曰：尼连水南注恒水，水西有佛树，佛于此苦行，日食麻米六年。西去城五里许，树东河上，即佛入水浴处。东上岸尼衢立树下坐修，舍女上糜于此。于是西度水，于六年树南贝多树下坐，降魔得佛也。佛图调曰：佛树中枯，其来时更生枝叶。竺法维曰，六年树去佛树五里，书其异也。法显从此东南行，还巴连弗邑，顺恒水西下，得一精舍，名旷野，佛所住处。复顺恒水西下，到迦尸国波罗柰城。竺法维曰：波罗柰国，在迦维罗卫国南千二百里，中间有恒水，东南流。
佛转法轮处，在国北二十里。树名春浮，维摩所处也。法显曰：城之东北十里许，即鹿野苑，本辟支佛住此，常有野鹿栖宿，故以名焉。法显从此还居巴连弗邑。
又顺恒水东行，其南岸有瞻婆大国。释氏《西域记》曰：恒曲次东，有瞻婆国，城南有卜佉兰池，恒水在北，佛下说戒处也。恒水又迳波丽国，即是佛外祖国也。法显曰：恒水又东到多摩梨帝国，即是海口也。释氏《西域记》曰：大秦一名梨靬，康泰《扶南传》曰：从迦那调洲西南入大湾，可七八里，乃到枝扈黎大江口，度江迳西行，极大秦也。又云：发拘利口入大湾中，正西北入，可一年余，得天竺江口，名恒水。江口有国，号担袟，属天竺，遣黄门字兴为担袂王。
释氏《西域记》曰：恒水东流入东海，盖二水所注，两海所纳，自为东西也。
释氏论：佛图调列《山海经》曰：西海之南，流沙之滨，赤水之后，黑水之前，有大山，名曰昆仑。又曰：钟山西六百里有昆仑山，所出五水。祖以佛图调《传》也。又近推得康泰《扶南传》，传昆仑山，正与调合。如《传》，自交州至天竺最近，泰《传》亦知阿耨达山是昆仑山。释云：赖得调《传》，豁然为解，乃宣为《西域图》，以语法汰。法汰以常见怪，谓汉来诸名人，不应河在敦煌南数千里，而不知昆仑所在也。释复书曰：按《穆天子传》三：穆王于昆仑侧瑶池上，觞西王母。云，去宗周瀍涧万有一千一百里。何得不如调言？子今见泰《传》，非为前人不知也。而今以后，乃知昆仑山为无热丘，何云乃胡国外乎？余考释氏之言，未为佳证。《穆天子》、《竹书》及《山海经》，皆埋缊岁久，编韦稀绝，书策落次，难以缉缀。后人假合，多差远意。至欲访地脉川，不与经符，验程准途，故自无会。释氏不复根本众归之鸿致，陈其细趣，以辨其非，非所安也。今按《山海经》曰：昆仑墟在西北，帝之下都。昆仑之墟，方八百里，高万仞，上有木禾。面有九井，以玉为槛。面有九门，门有开明兽守之，百神之所在。郭璞曰：此自别有小昆仑也。又按淮南之书，昆仑之上，有木禾、珠树、玉树、璇树，不死树在其西，沙棠、琅玕在其东，绛树在其南，碧树、瑶树在其北。旁有四百四十门，门间四里，里间九纯，纯丈五尺。旁有九井，玉横维其西北隅。北门开以纳不周之风。倾宫、旋室。县圃、凉风、樊桐，在昆仑阊阖之中，是其疏圃，疏圃之池，浸之黄水。黄水三周复其原，是谓丹水，饮之不死。河水出其东北陬，赤水出其东南陬，洋水出其西北陬，凡此四水，帝之神泉，以和百药，以润万物。
昆仑之邱，或上倍之，是谓凉风之山，登之而不死。或上倍之，是谓玄圃之山，登之乃灵，能使风雨。或上倍之，乃维上天，登之乃神，是谓太帝之居。禹乃以息土填鸿水，以为名山，掘昆仑虚以为下地。高诱曰：地或作池则以仿佛近浮图调之说。阿耨达六水，葱岭，于阗二水之限，与经史诸书，全相乖异，又按《十洲记》：昆仑山在西海之戍地，北海之亥地，去岸十三万里，有弱水，周币绕山。
东南接积石圃，西北接北户之室，东北临大阔之井，西南近承渊之谷，此四角大山，实昆仑之支辅也。积石圃南头昔西王母告周穆王云：去咸阳三十六万里。山高平地三万六千里。上有三角，面方广万里，形如偃盆，下狭上广。故曰昆仑山有三角，其一角正北，干辰星之辉，名曰阆风巅。其一角正西，名曰玄圃台。其一角正东，名曰昆仑宫。其处有积金，为天墉城，面方千里。城上安金台五所，玉楼十二，其北户出，承渊山，又有墉城，金台玉楼，相似如一。渊精之阙，光碧之堂，琼华之室，紫翠丹房，景烛日晖，朱霞九光，西王母之所治，真官仙灵之所宗，上通旋机，元气流布，五常玉衡。理九天而调阴阳。品物群生，希奇特出，皆在于此。天人济济，不可具记。其北海外，又有钟山，上有金台玉阙，亦元气之所含，天帝居治处也。考东方朔之言及《经》五万里之文，难言浮图调、康泰之是矣。六合之内，水泽之藏，大非为巨，小非为细，存非为有，隐非为无，其所苞者广矣。于中同名异域，称谓相乱，亦不为寡。至如东海方丈，亦有昆仑之称，西洲铜柱，又有九府之治。东方朔《十洲记》曰：方丈在东海中央。东西南北岸相去正等。方丈面各五千里，上专是群龙所聚，有金玉琉璃之宫，三天司命所治处。群仙不欲升天者皆往来也。张华叙东方朔《神异经》曰：昆仑有铜柱焉，其高入天，所谓天柱也。围三千里，圆周如削。下有回屋，仙人九府治。上有大鸟，名曰希有，南向，张左翼覆东王公，右翼覆西王母，背上小处无羽，一万九千里，西王母岁登翼上，之东王公也。故其柱铭曰：昆仑铜柱，其高入天，圆周如削，肤体美焉。其鸟铭曰：有鸟希有，绿赤煌煌，不鸣不食，东覆东王公，西覆西王母。王母欲东，登之自通。阴阳相须，惟会益工。《遁甲开山图》曰：五龙见教，天皇被迹，望在无外柱州昆仑山上。荣氏《注》云：五龙治在五方，为五行神。五龙降，天皇兄弟十二人，分五方为十二部，法五龙之迹，行无为之化，天下仙圣，治在柱州昆仑山上。无外之山，在昆仑东南一万二千里，五龙天皇，皆出此中，为十二时神也。《山海经》曰：昆仑之邱，实惟帝之下都，其神陆吾，是司天之九部及帝之囿时。然六合之内其苞远矣。幽致冲妙，难本以情，万像遐渊，思绝根寻。自不登两龙于云辙，骋八骏于黾途，等轩辕之访百灵，方大禹之集会计，儒墨之说，孰使辨哉？△又出海外，南至积石山，下有石门，河水冒以西南流。
《山海经》曰：河水入渤海，又出海外，西北入禹所导积石山。山在陇西郡河关县西南羌中。余考群书，咸言河出昆仑，重源潜发，沦于蒲昌，出于海水，故《洛书》曰：河自昆仑，出于重野，谓此矣。迳积石而为中国河。故成公子安《大河赋》曰：览百川之宏壮，莫尚美于黄河，潜昆仑之峻极，出积石之嵯峨。
释氏《西域传》曰：河自蒲昌，潜行地下，南出积石。而经文在此，似如不比。
积石宜在蒲昌海下矣。

[book_title]卷二
○河水二
△又南入葱岭山，又从葱岭出而东北流，河水重源有三，非惟二也。一源西出捐毒之国，葱岭之上，西去休循二百余里，皆故塞种也。南属葱岭，高千里。《西河旧事》曰：葱岭在敦煌西八千里，其山高大，上生葱，故曰葱岭也。河源潜发其岭，分为二水：一水西迳休循国南，在葱岭西。郭义恭《广志》曰：休循国，居葱岭，其山多大葱。又迳难兜国北，北接休循，西南去罽宾国三百四十里。河水又西迳罽宾国北。月氏之破，西君大夏，塞王南君罽宾。治循鲜城。土地平和，无所不有。金银珍宝，异畜奇物，逾于中夏大国也。山险有大头痛小头痛之山，赤土身热之阪，人畜同然。河水又西迳月氏国南，治监氏城，其俗与安息同。匈奴冒顿单于破月氏，杀其王，以头为饮器，国遂分。远过大宛，西居大夏为大月氏。其余小众不能去者，共保南山羌中，号小月氏。故有大月氏、小月氏之名也。又西迳安息国南，城临妫水地方数千里，最大国也。有商贾车船行旁国，画革旁行，为书记也。河水与蜺罗跂禘水同注雷翥海。释氏《西域记》曰：蜺罗跂禘，出阿耨达山之北，西迳于阗国。
《汉书·西域传》曰：于阗以西，水皆西流，注于西海。又西迳四大塔北。释法显所谓糺尸罗国，汉言截头也。佛为菩萨时以头施人，故因名国。国东有投身饲饿虎处，皆起塔。又西迳犍陀卫国北，是阿育王子法益所治邑。佛为菩萨时，亦于此国以眼施人，其处亦起大塔。又有弗楼沙国。天帝释变为牧牛小儿，聚土为佛塔，法王因而成大塔，所谓四大塔也。《法显传》曰：国有佛钵，月氏王大兴兵众，来伐此国，欲持钵去，置钵象上，象不能进，更作四轮车载钵，八象共牵，复不进，王知钵缘未至，于是起塔，留钵供养，钵容二斗，杂色而黑多，四际分明，厚可二分，甚光泽。贫人以少花投中便满，富人以多花供养，正复百千万斛，终亦不满。佛图调曰：佛钵，青玉也，受三斗许，彼国宝之。供养时，愿终日香花不满，则如言。愿一把满，则亦便如言。又按道人竺法维所说：佛钵在大月支国，起浮图，高三十丈，七层，钵处第二层，金络络锁县钵，钵是青石。
或云：悬钵虚空。须菩提置钵在金机上，佛一足迹与钵共在一处。国王臣民，悉持梵香七宝璧玉，供养塔迹。佛牙、袈裟、顶相舍利，悉在弗楼沙国。释氏《西域记》曰：犍陀越王城西北，有钵吐罗越城，佛袈裟王城也。东有寺。重复寻川水西北十里，有河步罗龙渊，佛到渊上浣衣处，浣石尚存。其水至安息，注雷翥海。又曰：犍陀越西，西海中有安息国。竺芝《扶南记》曰：安息国去私诃条国二万里，国土临海上，即《汉书》安息国也。户近百万，最大国也。《汉书·西域传》又云：犁靬、条支临西海。长老传闻，条支有弱水，西王母，亦未尝见。
自条支乘水西行，可百余日，近日所入也。或河水所通西海矣。故《凉土异物志》曰：葱岭之水，分流东西，西入大海，东为河源。《禹记》所云昆仑者焉。张骞使大宛而穷河源，谓极于此而不达于昆仑者也。河水自葱岭分源，东迳伽含罗国。
释氏《西域记》曰：有国名伽舍罗逝，此国狭小，而总万国之要道无不由。城南有水，东北流出罗逝西山，山即葱岭也。迳岐沙谷，出谷分为二水。一水东流，迳无雷国北，治卢城。其俗与西夜子合同。又东流迳依耐国北，去无雷五百四十里，俗同子合。又东迳蒲犁国北，治蒲犁合，北去疏勒五百五十里，俗与子合同。
河水又东，迳皮山国北，治皮山城，西北去莎车三百八十里。
△其一源出于阗国南山，北流，与葱岭河合，东注蒲昌海。
河水又东与于阗河合。南源导于阗南山，俗谓之仇摩置。自置北流，迳于阗国西。治西城，山多玉石。西去皮山三百八十里，东去阳关五千余里。释法显自乌夷西南行，路中无人民，沙行艰难，所迳之苦，人理莫比。在道一月五日，得达于阗，其国殷庶，民笃信，多大乘学，威仪齐整，器钵无声。城南一十五里，有利刹寺，中有石鞾，石上有足迹。彼俗言是辟支佛迹，法显所不传，疑非佛迹也。又西北流注于河。即《经》所谓北注葱岭河也。南河又东，迳于阗国北。释氏《西域记》曰：河水东流三千里，至于阗，屈东北流者也。《汉书·西域传》曰：于阗已东，水皆东流。南河又东北，迳扜弥国北，治扜弥城，西去于阗三百九十里。南河又东迳精绝国北，西去扜弥四百六十里。南河又东迳且末国北，又东，右会阿耨达大水。释氏《西域记》曰：阿耨达山西北有大水，北流注牢兰海者也。其水北流，迳且末南山，又北，迳且末城西，国治且末城，西通精绝二千里，东去鄯善七百二十里。种五谷，其俗略与汉同。又曰且末河东北流，迳且末北，又流而左会南河。会流东逝，通为注滨河。注滨河又东，迳鄯善国北，治伊循城，故楼兰之地也。楼兰王不恭于汉。元凤四年，霍光遣平乐监传介子刺杀之，更立后王。
汉又立其前王质子尉屠耆为王，更名其国为鄯善。百官祖道横门。王自请天子曰：身在汉久，恐为前王子所害，国有伊循城，土地肥美，愿遣将屯田积粟，令得依威重。遂置田以镇抚之。敦煌索劢，字彦义，有才略。刺史毛奕表行贰师将军将酒泉、敦煌兵千入，至楼兰屯田，起白屋，召鄯善、焉耆、龟兹三国兵各千，横断注滨河。河断之日，水奋势激，波陵冒堤。劢厉声曰：王尊建节，河堤不溢。
王霸精诚，呼沱不流。水德神明，古今一也。劢躬祷祀，水犹未减，乃列阵被杖，鼓噪讙叫，且刺且射，大战三日，水乃回减，灌浸沃衍，胡人称神。大田三年，积粟百万，威服外国。其水东注泽。泽在楼兰国北，治扜泥城，其俗谓之东故城，去阳关千六百里，西北去乌垒千七百八十五里，至墨山国千三百六十五里。
西北去车师千八百九十里，土地沙卤，少田，仰谷旁国。国出玉，多葭苇、柽柳、胡桐、白草。国在东垂，当白龙堆，乏水草，常主发导，负水担粮迎送汉使，故彼俗谓是泽为牢兰海也。释氏《西域记》曰：南河，自于阗东迤北三千里，至鄯善，入牢兰海者也。北河自岐沙东分，南河，即释氏《西域记》所谓二支北流，迳屈茨、乌夷、禅善，入牢兰海者也。北河又东北流，分为二水，枝流出焉。北河自疏勒迳流南河之北。《汉书·西域传》曰：葱岭以东，南北有山，相距千余里，东西六千里，河出其中。暨于温宿之南，左合枝水。枝水上承北河于疏勒之西，东北流迳疏勒国南，又东北与疏勒北山水合。水出北溪，东南流迳疏勒城下。
南去莎车五百六十里，有市列，西当大月氏、大宛、康居道。释氏《西域记》曰：国有佛浴床，赤真檀木作之，方四尺。王于宫中供养。汉永平十八年，耿恭以戊己校尉，为匈奴左鹿蠡王所逼，恭以此城侧涧傍水，自金蒲迁居此城。匈奴又来攻之，壅绝涧水。恭于城中穿井，深一十五丈，不得水。吏士渴乏，笮马粪汁饮之。恭乃仰天叹曰：昔贰师拔佩刀刺山，飞泉涌出。今汉德神明，岂有穷哉？整衣服，向井再拜，为吏士祷之。有顷，水泉奔出，众称万岁。乃扬水以示之，虏以为神，遂即引去。后车师叛，与匈奴攻恭。食尽穷困，乃煮铠弩，食其筋革。
恭与士卒同生死，咸无二心。围恭，不能下。关宠上书求救。建初元年，章帝纳司徒鲍昱之言，遣兵救之。至柳中，以校尉关宠分兵入高昌壁，攻交河城，车师降。遣恭军吏范羌将兵二千人迎恭，遇大雪丈余，仅能至。城中夜闻兵马声大恐。
羌遥呼曰：我范羌也。城中皆称万岁，开门相持涕泣，尚有二十六人，衣履穿决，形容枯槁，相依而还。枝河又东迳莎车国南，治莎车城，西南去蒲犁七百四十里。
汉武帝开西域，屯田于此。有铁山，出青玉。枝河又东迳温宿国南，治温宿城，土地物类与鄯善同。北至乌孙赤谷六百一十里。东通姑墨二百七十里。于此枝河右入北河。北河又东迳姑墨国南，姑墨川水注之。水导姑墨西北赤沙山，东南流迳姑墨国西，治南城。南至于阗，马行十五日。土出铜铁及雌黄。其水又东南流，右注北河。又东迳龟兹国南，又东，左合龟兹川。水有二源：西源出北大山南。
释氏《西域记》曰：屈茨北二百里有山，夜则火光，昼日但烟。人取此山石炭，治此山铁，恒充三十六国用。故郭义恭《广志》云：龟兹能铸冶。其水南流迳赤沙山。释氏《西域记》曰：国北四十里，山上有寺，名雀离，大清净。又出山东南流，枝水左派焉。又东南，水流三分，右二水俱东南流，注北河。东川水出龟兹东北，赤沙积梨南流。枝水右出，西南入龟兹城，音屈茨也，故延城矣。西去姑墨六百七十里。川水又东南流，迳于轮台之东也。昔汉武帝初通西域，置校尉屯田于此。搜粟都尉桑弘羊奏言：故轮台以东，地广，饶水草，可溉田五千顷以上。
其处温和田美，可益通沟渠，种五谷，收获与中国同。时匈奴弱，不敢近西域，于是徙莎车相去千余里，即是台也。其水又东南流，右会西川枝水，水有二源，俱受西川。东流迳龟兹城南，合为一水。水间有故城，盖屯校所守也。其水东南注东川水东川水又东南迳乌垒国南，治乌垒城，西去龟兹三百五十里。东去玉门、阳关二千七百三十八里，与渠犁田官相近。土地肥饶，于西域为中，故都护治焉。
汉使侍郎郑吉并护北道，故号都护，都护之起，自吉置也。其水又东南注大河。
大河又东，左会敦薨之水。其水出焉耆之北敦薨之山，在匈奴之西，乌孙之东。
《山海经》曰：敦薨之山，敦薨之水出焉，而西流注于泑泽。出于昆仑之东北隅，实惟河源者也。二源俱道，西源东流分为二水，左水西南流，出于焉耆之西，迳流焉耆之野，屈而东南流，注于敦薨之渚。右水东南流，又分为二，左右焉耆之国，城居四水之中，在河水之洲，治员渠城，西去乌垒四百里，南会两水，同注敦薨之浦。东源东南流，分为二水，涧澜双引，洪湍濬发，俱东南流，迳出焉耆之东，导于危须国西。国治危须城，西去焉耆百里。又东南流，注于敦薨之数。
川流所积，潭水斯涨，溢而为海。《史记》曰：焉耆近海，多鱼鸟，东北隔大山，与车师接。敦薨之水，自海西迳慰犁国。国治尉犁城，西去都护治所三百里，北去焉耆百里。其水又西出沙山铁关谷。又西南流，迳连城别注，裂以为田。桑弘羊曰：臣愚以为连城以西，可遣屯田，以威西国。即此处也。其水又屈而南，迳渠犁国西。故《史记》曰：西有大河。即斯水也。又东南流，迳渠犁国南。治渠犁城，西北去乌垒三百三十里。汉武帝通西域，屯渠犁，即此处也。南与精绝接，东北与尉犁接，又南流注于河。《山海经》曰：敦薨之水，西流注于泑泽。盖乱河流，自西南注也。河水又东，迳墨山国南，治墨山城，西至尉犁二百四十里。
河水又东，注宾城南，又东迳楼兰城南而东注，盖墢田士所屯，故城禅国名耳。
河水又东，注于泑泽，即《经》所谓蒲昌海也。水积鄯善之东北，龙城之西南。
龙城故姜赖之虚，胡之大国也。蒲昌海溢，烫覆其国，城基尚存而至大，晨发西门，暮达东门。浍其崖岸，余溜风吹，稍咸龙形，西面向海，因名龙城。地广千里，皆为盐而刚坚也。行人所迳，畜产皆布毡卧之。掘发其下，有大盐，方如巨枕，以次相累，类雾起云浮，寡见星日，少禽，多鬼怪。西接鄯善，东连三沙，为海之北隘矣。故蒲昌亦有盐泽之称也。《山海经》曰：不周之山，北望诸毗之山，临彼岳崇之山，东望泑泽，河水之所潜也。其源浑浑泡泡者也。东去玉门阳关一千三百里，广袤三百里。其水澄渟，冬夏不减。其中洄湍电转，为隐沦之脉，当其澴流之上，飞禽奋翮于霄中者，无不坠于渊波矣。即河水之所潜而出于积石也。
△又东入塞，过敦煌、酒泉、张掖郡南。
河自蒲昌，有隐沦之证，并间关入塞之始，自此《经》当求实致也。河水重源，又发于西塞之外，出于积石之山。《山海经》曰：积石之山，其下有石门，河水冒以西南流。是山也，万物无不有。《禹贡》所谓导河自积石也。山在西羌之中，烧当所居也。延熹二年，西羌烧当犯塞，护羌校尉段颎讨之，追出塞，至积石山，斩首而还。司马彪曰：西羌者，自析支以西滨于河首，左右居也。河水屈而东北流，迳析支之地，是为河曲矣。应劭曰：《禹贡》析支，属雍州，在河关之西。东去河关千余里，羌人所居，谓之河曲羌也。东北历敦煌、酒泉、张掖南。应劭《地理风俗记》曰：敦煌酒泉，其水若酒味故也。张掖，言张国臂掖以威羌狄。《说文》曰：郡制：天子地方千里，分为百县，县有四郡。故《春秋传》曰：上大夫县，下大夫郡。至秦始置三十六郡以监县矣。从邑，君声。《释名》曰：郡，群也，人所群聚也。黄义仲《十三州记》曰：郡之言君也，改公侯之封而言君者，至尊也。郡守专权，君臣之礼弥崇。今郡字君在其左，邑在其右，君为元首，邑以载民，故取名于君，谓之郡。《汉官》曰：秦用李斯议，分天下为三十六郡。凡郡：或以列国，陈、鲁、齐、吴是也。或以旧邑，长沙、丹阳是也。
或以山陵，太山、山阳是也。或以川原，西河、河东是也。或以所出，金城，城下得金，酒泉，泉味如酒，豫章，樟树生庭，雁门，雁之所育，是也。或以号令，禹合诸侯，大计东冶之山，因名会稽，是也。河迳其南，而缠络远矣。河水自河曲又东，迳西海郡南，汉平帝时，王莽秉政，欲耀威德，以服远方，讽羌献西海之地，置西海郡，而筑五县焉。周海，亭燧相望。莽篡政纷乱，郡亦弃废。河水又东迳允川而历大榆、小榆谷北，羌迷唐钟存所居也。永元五年，贯友代聂尚为护羌校尉，攻迷唐，斩获八百余级，收其熟麦数万斛，于逢留河上筑城以盛麦，且作大航于河峡，作桥渡兵，迷唐遂远依河曲。永元九年，迷唐复与钟存东寇而还。十年，竭者王信、耿谭西击迷唐，降之，诏听还大小榆谷。迷唐以汉造河桥，兵来无时，故地不可居，复叛居河曲，与羌为雠，种人与官兵击之允川，去迷唐数十里营止，遣轻兵挑战，因引还，迷唐追之，至营，因战，迷唐败走，于是西海及大、小榆谷无复聚落。隃糜相曹凤上言：建武以来，西戎数犯法，常从烧当种起。所以然者，以其居大、小榆谷，土地肥美，又近塞内，与诸种相傍，南得钟存，以广其众。北阻大河，因以为固，又有西海鱼监之利，缘山滨河以广田畜，故能疆大，常雄诸种。今党援沮坏，亲属离叛，其余胜兵不过数百，宜及此时，建复西海郡县，规固二榆，广设屯田，隔塞羌胡交关之路，殖谷富边，省输转之役。上拜凤为金城西部都尉，遂开屯田二十七部。列屯夹河，与建威相首尾。
后羌反，遂能。按段国《沙州记》：吐谷浑于河上作桥，谓之河厉。长一百五十步，两岸累石作基陛，节节相次，大木从横，更相镇压。两边俱平，相去三丈，并大材，以板横次之，施钧栏，甚严饰桥在清水川东也。
△又东过陇西河关县北，洮水从东南来流注之。
河水右迳沙州北。段国曰：浇河西南一百七十里有黄沙。沙，南北一百二十里，东西七十里。西极大杨川，望黄沙，犹若人委乾糒于地，都不生草木，荡然黄沙，周回数百里，沙州于是取号焉。《地理志》曰：汉宣帝神爵二年，置河关县，盖取河之关塞也。《风俗通》曰：百里曰同，总名为县。县，玄也，首也，从系倒{巛百}，举首易偏矣。言当玄静，平徭役也。《释名》又曰：县，县也县于郡矣。黄义仲《十三州记》曰：县，弦也。弦以贞直，言下体之居，邻民之位。
不轻其誓，施绳用法，不曲如弦。弦声近县，故以取名，今系字在半也。汉高帝六年，令天下县邑城。张晏曰：令各自筑其城也。河水又东北流，入西平郡界，左合二川，南流入河，又东北，济川水注之。水西南出滥渎，东北流入大谷，谓之大谷水。北迳浇河城西南，北流注于河。河水又东，迳浇河故城北，有二城，东西角倚，东北去西平二百二十里。宋少帝景平中，拜吐谷浑阿豺为安西将军浇河公，即此城也。河水又东北，迳黄川城。河水又东，迳石城南，左合北谷水，昔段颎击羌于石城，投河坠坑而死者八百余人，即于此也。河水又东北迳黄河城南，西北去西平二百一十七里。河水又东北，迳广违城北，右合乌头川水。水发远川，引纳支津，北迳城东，而北流注于河。河水又东迳邯川城南。城之左右，历谷有二水，导自北山，南迳邯亭，注于河。河水又东，临津溪水注之，水自南山，北迳临津城西，而北流注于河。河水又东，迳临津城北，白土城南。《十三州志》曰：左南津西六十里，有白土城。城在大河之北，而为缘河济渡之处。魏凉州刺史郭淮破羌遮塞于白土，即此处矣。河水又东，左会白土川水。水出白土城西北岭下，东南流迳白土城北，又东南注于河。河水又东北会两川，右合二水，参差夹岸，连壤负险相望，河北有层山，山甚灵秀。山峰之上，立石数百丈，亭亭桀竖。竞热争高，远望<山参>々，若攒图之托霄上。其下层岩峭举，壁岸无阶。
悬岩之中，多石室焉。室中若有积卷矣，而世士罕有津逮者因谓之积书岩。岩堂之内，每时见神人往还矣。盖鸿衣羽裳之士，练精饵食之夫耳，俗人不悟其仙者，乃谓之神鬼。彼羌目鬼曰唐述，复因名之为唐述山，指其堂密之居，谓之唐述窟。
其怀道宗玄之士，皮冠净发之徒，亦往栖托焉。故《秦州记》曰：河峡崖傍有二窟：一曰唐述窟，高四十丈。西二里有时亮窟，高百丈，广二十丈，深三十丈，藏古书五卷，亮，南安人也。下封有水，导自是山，溪水南注河，谓之唐述水。
河水又东得野亭南，又东北流历研川，谓之研川水。又东北注于河，谓之野城口。
河水又东历凤林北。凤林，山名也，五峦俱峙。耆彦云：昔有凤乌飞游五峰，故山有斯目矣。《秦州记》曰：枹罕原北有凤林川，川中则黄河东流也。河水又东，与漓水合，水导源塞外羌中。故《地理志》曰：其水出西塞外，东北流，历野虏中迳消铜城西。又东北迳列河城东，考《地说》无目，盖出自戎方矣。左合列水。
水出西北溪，东北流，迳列城北，右入漓水，城居二水之会也。漓水又北，迳可石孤城西，西戎之名也。又东北，左合黑城溪水。水出西北山下，东南流迳黑城南。又东南，枝水左出焉。又东南，入漓水。漓水又东北，迳榆城东，榆城溪水注之。水出素和细越西北山下，东南流，迳细越川，夷俗乡名也，又东南出狄周峡，东南右合黑城溪之枝津。津水上承溪水，东北迳黑城东，东北注之榆溪。又东南，迳榆城南，东北注漓水。漓水又东北，迳石门口。山高险绝，对岸若门，故峡得阙名矣，疑即皋兰山门也。汉武帝元狩三年，骠骑霍去病出陇西，至皋兰，谓是山之关塞也。应劭《汉书音义》曰：皋兰在陇西白石县，塞外，河名也。孟康曰：山关名也。今是山去河不远，故论者疑目河山之间矣。漓水又东北，皋兰山水自山左右翼注漓水。漓水又东，白石川水注之，水出县西北山下，东南流，枝津东注焉。白石川水，又南迳白石城西，而注漓水。漓水又东迳白石县故城南。
王莽更曰顺砾。阚骃曰：白石县在狄道西北二百八十五里，漓水迳其北。今漓水迳其南，而不出其北也。漓水又东，迳白石山北，应劭曰：白石山在东。罗溪水注之。水出西南山下，东入漓水。漓水又东，左合罕幵南溪之，水出罕幵西，东南流迳罕幵南，注之。《十三州志》曰：广大阪在枹罕西北，罕幵在焉。昔慕容吐谷浑自燕历阴山西驰，而创居于此。漓水又东，迳枹罕县故城南。应劭曰：故罕羌侯邑也。《十三州志》曰：枹罕县在郡西二百一十里漓水在城南门前东过也。
漓水又东北，故城川水注之。水有二源：南源出西南山下，东北流，迳金纽大岭北，又东北，迳一故城南，又东北，与北水会。北源自西南迳故城北，右入南水，乱流东北，注漓水。漓水又东北，左合白石川之枝津水，上承白石川，东迳白石城北，又东绝罕幵溪，又东迳枹罕城南，又东入漓水。漓水又东北出峡，北流注于河。《地理志》曰：漓水出白石县西塞外，东至枹罕入河。河水又迳左南城南。
《十三州志》曰：石城西一百四十里，有左南城者也，津亦取名焉。大河又东，迳赤岸北即河夹岸也。《秦州记》曰：枹罕有河夹岸，岸广四十丈。义熙中，乞佛于此河上作飞桥，桥高五十丈，三年乃就。河水又东，洮水注之。《地理志》曰：水出塞外羌中。《沙州记》曰：洮水与垫江水，俱出嵹台山，山南即垫江源，山东则洮水源。《山海经》曰：白水出蜀。郭景纯《注》云：从临洮之西倾山，东南流入汉，而至垫江。故段国以为垫江水也。洮水同出一山，故知嵹台，西倾之异名也。洮水东北流，迳吐谷浑中。吐谷浑者，始是东燕慕容之枝庶，因氏其字，以为首类之种号也，故谓之野虏。自洮嵹南北三百里中，地草遍是龙须，而无樵柴。洮水又东北流，迳洮阳曾城北。《沙州记》曰：嵹城东北三百里有曾城，城临洮水者也。建初二年，羌攻南部都尉于临洮，上遣行车骑将军马防与长水校尉耿恭救之，诸羌退聚洮阳，即此城也。洮水又东迳洪和山南，城在四山中。洮水又东迳迷和城北，羌名也。又东迳甘枳亭，历望曲，在临洮西南，去龙桑城二百里。洮水又东，迳临洮县故城北。禹治洪水，西至洮水之上，见长人，受黑玉书于斯水上。洮水又东北流，屈而迳索西城西，建初二年，马防、耿恭从五溪，祥<木盖>谷，出索西，与羌战，破之，筑索西城，徙陇西南部都尉居之。俗名赤水城，亦曰临洮东城也。《沙州记》曰：从东洮至西洮一百二十里者也。洮水又屈而北，迳龙桑城西，而西北流。马防以建初二年，从安故五溪出龙桑，开通旧路者也。俗名龙城。洮水又西迳步和亭东，步和川水注之。水出西山下，东北流出山，迳步和亭北，东北注洮水。洮水又北出门峡，历求厥川，蕈川水注之，水出桑岚西溪，东流历桑岚川，又东迳蕈川北，东入洮水。洮水又北历峡，迳偏桥，出夷始梁，右合蕈垲川水。水东南出石底横下，北历蕈垲川，西北注洮水。洮水又东北，迳桑城东又北会蓝川水，水源出求厥川西北溪，东北流迳蓝川，历水池城北，东入洮水。洮水又北，迳外羌城西，又北迳和博城东，城在山内，左合和博川水。水出城西南山下，东北迳和博城南，东北注于洮水。洮水北迳安故县故城西。《地理志》陇西之属县也。《十三州志》曰：县在郡南四十七里。盖延转击狄道、安故，五溪反羌，大破之，即此也。洮水又北迳降狄道故城西。阚骃曰：今日武始也。洮水在城西北下，又北，陇水注之，即《山海经》所谓滥水也。水出鸟鼠山西北高城岭，西迳陇坻，其山岸崩落者，声闻数百里，故杨雄称响若坻颓，是也。又西北，历白石山下。《地理志》曰：降狄道东有白石山。滥水又西北，迳武街城南。又西北迳降狄道故城东。《百官表》曰：县有蛮夷谓之道，公主所食曰邑。应劭曰：反舌左衽，不与华同，须有译言乃通也。
汉陇西郡治，秦昭王二十八年置。应劭曰：有陇坻在其东，故曰陇西也。《神仙传》曰：封君达，陇西人，服炼水银，年百岁，视之如年三十许，骑青牛，故号青牛道士。王莽更郡县之名，郡曰厌戎，县曰操虏也。昔马援为陇西太守六年，为狄道开渠，引水种秔稻，而郡中乐业，即此水也。滥水又西北流，注于洮水。
洮水右合二水。左会大夏川水，水出西山，二源合舍而乱流，迳金柳城南。《十三州志》曰：大夏县西有故金柳城，去县四十里，本都尉治。又东北迳大夏县故城南。《地理志》王莽之顺夏。《晋书地道记》曰：县有禹庙，禹所出也。又东北出山，注于洮水。洮水又北，翼带三水，乱流北入河。《地理志》曰：洮水北至枹罕，东入河，是也。
△又东过金城允吾县北。
金城郡治也，汉昭帝始元六年置。王莽之西海也。莽又更允吾为修远县。河水迳其南，不在其北。南有湟水，出塞外，东迳西王母石室、石釜、西海、盐池北，故阚骃曰：其西即湟水之源也。《地理志》曰：湟水所出也。湟水又东南流，迳龙夷城，故西零之地也。《十三州志》曰：城在临羌新县西三百一十里，王莽纳西零之献，以为西海郡，治此城。湟水又东南，迳卑禾羌海北，有盐池，阚骃曰：县西有卑禾羌海者也。世谓之青海，东去西平二百五十里，湟水东流，迳湟中城北，故小月氏之地也。《十三州志》曰：西平、张掖之间，大月氏之别，小月氏之国。范晔《后汉书》曰：湟中月氏胡者，其王为匈奴所杀，余种分散，西逾葱岭，其弱者南入山，从羌居止，故受小月氏之名也。《后汉·西羌传》曰：羌无弋爰剑者，秦厉公时，以奴隶亡入三河，羌怪为神，推以为豪。河、湟之间，多禽兽，以射猎为事，遂见敬信，依者甚众。其曾孙忍，因留湟中，为湟中羌也。
湟水又东，右控四水，导源四溪，东北流，注于湟。湟水又东，迳赤城北，而东入，迳戎峡口，右合羌水，水出西南山下，迳护羌城东，故护羌校尉治。又东北，迳临羌城西，东北流注于湟。湟水又东，迳临羌县故城北。汉武帝元封元年以封孙都为侯国，王莽之监羌也，谓之绥戎城，非也。湟水又东，卢溪水注之，水出西南卢川，东北流，注于湟水。湟水又东，迳临羌新县故城南。阚骃曰：临羌新县在郡西百八十里，湟水迳城南也。城有东西门，西北隅有子城。湟水又东，右合溜溪、伏溜、石杜、蠡四川，东北流注之。左会临羌溪水，水发新县西北，东南流，历县北，东南入湟水。湟水又东，龙驹川水注之，水右出西南山下，东北流，迳龙驹城，北流注于湟水。湟水又东，长宁川水注之。水出松山，东南流，迳晋昌城，晋昌川水注之。长宁水又东南，养女川水注之。水发养女北山，有二源，皆长湍远发，南总一川。迳养女山，谓之养女川。阚骃曰：长宁亭北有养女岭，即浩亹山，西平之北山也。乱流出峡，南迳长宁亭东。城有东西门，东北隅有金城，在西平西北四十里。《十三州志》曰六十里，远矣。长宁水又东南与一水合。水出西山，东南流。水南山上，有风伯祠，春秋祭之。其水东南迳长宁亭南，东入长宁水。长宁水又东南流，注于湟水。湟水又东，牛心川水注之。水出西南远山，东北流，迳牛心堆东。又北迳西平亭西，东北入湟水。湟水又东，迳西平城北。东城，即故亭也。汉景帝六年，封陇西太守北地公孙浑邪为侯国。魏黄初中，立西平郡，凭倚故亭，增筑南西北三城，以为郡治。湟水又东，迳土楼南。楼北倚山原，峰高三百尺，有若削成。楼下有神祠，雕墙故壁存焉。阚骃曰：西平亭北，有土楼神祠者也。今在亭东北五里。右则五泉注之。泉发西平亭北，雁次相缀，东北流，至土楼南，北入湟水。湟水又东，右合葱谷水。水有四源，各出一溪，乱流注于湟水。又东，迳东亭北，东出漆峡，山峡也。东流，右则漆谷常溪注之，左则甘夷川水入焉。湟水又东，安夷川水注之。水发远山，西北流，控引众川，北屈，迳安夷城西北，东入湟水。湟水又东，迳安夷县故城。城有东西门，在西平亭东七十里，阚骃曰：四十里。湟水又东，左合宜春水，水出东北宜春溪，西南流至于安夷，南入湟水。湟水又东，勒且溪水注之。水出县东南勒且溪，北流迳安夷城东，而北入湟水。湟水有勒且之名，疑即此号也。阚骃曰：金城河，初与浩亹河合，又与勒且河合者也。湟水又东，左合承流谷水南入，右会达扶东西二溪水，参差北注，乱流东出，期顿、鸡谷二水北流注之。又东，吐那、孤长门两川，南流入湟水。━━六山名也。湟水又东，迳乐都城南，东流，右合来谷、乞斤二水，左会阳非、流溪、细谷三水。东迳破羌县故城南。应劭曰：汉宣帝神爵二年置，城，省南门。《十三州志》曰：湟水河在南门前东过。六谷水自南，破羌川自北，左右翼注湟水。又东南迳小晋兴城北，故都尉治，阚骃曰：允吾县西四十里，有小晋兴城也。湟水又东，与閤门河合，即浩亹河也。水出西北塞外，东入塞，迳敦煌、酒泉、张掖南。东南迳西平之鲜谷塞尉故城南。又东南与湛水合。水有二源，西水出白岭下，东源发于白岸谷，合为一川，东南流至雾山，注閤门河。閤门河又东迳养女北山，东南，左合南流川水。水出北山，南流入于閤门河。閤门河，又东，迳浩亹县故城南，王莽改曰兴武矣。阚骃曰：浩读閤也，故亦曰閤门水，两兼其称矣。又东流，注于湟水。故《地理志》曰：浩亹水东至允吾入湟水。又东迳允吾县北，为郑伯津，与涧水合。水出令居县西北塞外，南流迳其县故城西，汉武帝元鼎二年置，王莽之罕虏也。又南迳永登亭西，历黑石谷，南流注郑伯津。湟水又东，迳允街县故城南，汉宣帝神爵二年置，王莽之修远亭也。县有龙泉，出允街谷。泉眼之中，水文成交龙，或试挠破之，寻平成龙。畜生将饮者，皆畏避而走，谓之龙泉，下入湟水。湟水又东迳枝阳县，逆水注之。水出允吾县之参街谷，东南流，迳街亭城南。又东南，迳阳非亭北，又东南，迳广武城西，故广武都尉治，郭淮破羌，治无戴于此处也，城之西南二十许里，水西有马蹄谷。汉武帝闻大宛有天马，遣李广利伐之，始得此马，有角为奇。故汉武帝《天马之歌》曰：天马来兮历无皂，迳千里兮巡东道。胡马感北风之思，遂顿羁绝绊，骧首而驰。晨发京城，食时至敦煌北塞外，长鸣而去，因名其处曰候马亭。今晋昌郡南及广武马蹄谷，盘石上马迹若践泥中，有自然之形，故其俗号曰天马径。夷人在边效刻，是有大小之迹，体状不同，视之便别。逆水又东，迳枝阳县故城南，东南入于湟水。《地理志》曰：逆水出允吾，东至枝阳，入湟。湟水又东流，注于金城河，即积石之黄河也。阚骃曰：河至金城县，谓之金城河，随地为名也。释氏《西域记》曰：牢兰海东伏流龙沙堆，在屯皇东南四百里阿步干━━鲜卑山东流至金城为大河。河出昆仑，昆仑即阿耨达山也。河水又东，迳石城南，谓之石城津。阚骃曰：在金城西北矣。河水又东南，迳金城县故城北。应劭曰：初筑城得金，故曰金城也。《汉书集注》，薛瓒云：金者，取其坚固也，故《墨子》有金城汤池之言矣。王莽之金屏也。《世本》曰：鲧作城。
《风俗通》曰：城，盛也。从土，成声。《管子》曰：内为之城，城外为之郭，郭外为之土阆。地高则沟之，下则堤之，命之曰金城。《十三州志》曰：大河在金城北门，东流，有梁泉注之，泉出县之南山。按耆旧言：梁晖，字始娥，汉大将军梁冀后，冀诛，入羌。后其祖父为羌所推为渠帅，而居此城。土荒民乱，晖将移居枹罕，出顿此山，为群羌围迫，无水。晖以所执榆鞭坚地，以青羊祈山，神泉涌出，榆木成林。其水自县北流，注于河也。
△又东过榆中县北。
昔蒙恬为秦北逐戎人，开榆中之地。《案《地理志》，金城郡之属县也。故徐广《史记音义》曰：榆中，在金城。即阮嗣宗《劝进文》所谓榆中以南者也。
△又东过天水北界。
苑川水出勇士县子城南山，东北流历此成川，世谓之子城川。又北迳牧师苑，故汉牧苑之地也。羌豪迷吾等万余人，到襄武、首阳、平襄、勇士，至此抄苑马，焚烧亭驿，即此处也。又曰：苑川水地，为龙马之沃土，故马援请与田户中分以自给也。有东西二苑城，相去七里，西城即乞佛所都也。又北入于河也。
△又东北过武威媪围县东，河水迳其界，东北流，县西南有泉源，东迳其县南，又东北入河也。
△又东北过天水勇士县北。
《地理志》曰：蒲福也。属国都尉治。王莽更名之曰纪德。有水出县西，世谓之二十八渡水，东北流，溪涧萦曲，途出其中，迳二十八渡，行者勤于溯涉，故因名焉。北迳其县而下注河。又有赤晔川水，南出赤蒿谷，北流迳赤晔川，又北迳牛官川，又北迳义城西北，北流，历三城川，而北流注于河也。
△又东北过安定北界麦田山。
河水东北流，迳安定祖厉县故城西北。汉武帝元鼎五年，幸雍，遂逾陇，登空同，西临祖厉河而远。即于此也。王莽更名之曰乡礼也。━━李斐曰：音赖。
又东北，祖厉川水注之。水出祖厉南山，北流，迳祖厉县而西北流，注于河，河水又东北，迳麦田城西。又北，与麦田泉水合，水出城西北，西南流注于河。河水又东北，迳麦田山西谷，山在安定西北六百四十里。河水又东北迳于黑城北，又东北，高平川水注之，即苦水也。水出高平大陇山苦水谷。建武八年，世祖征隗嚣，吴汉从高平第一苦水谷入，即是谷也。东北流，迳高平县故城东。汉武帝元鼎三年置，安定郡治也。王莽更名其县曰铺睦。西十里有独阜，阜上有故台，台侧有风伯坛，故世俗呼此阜为风堆。其水又北，龙泉水注之，水出县东北七里龙东，东北流，注高平川。川水又北出秦长城，城在县北一十五里。又西北流，迳东西二太楼故城门北，合一水，水有五源，咸出陇山西。东水发源县西南二十六里湫渊，渊在四山中，湫水北流，西北出长城北，与次水会。水出县西南四十里长城西山中。北流迳魏行宫故殿东，又北，次水注之，水出县西南四十里山中。
北流迳行宫故殿西，又北合次水，水出县西南四十八里。东北流，又与次水合。
水出县西南六十里酸阳山。东北流，左会右水，总为一川。东迳西楼北，东注苦水。段颎为护羌校尉，于安定、高平、苦水讨先零，斩首八千级于是水之上。苦水又北，与石门水合。水有五源。东水导源高平县西八十里，西北流，次水注之。
水出县西百二十里如州泉。东北流，右入东水，乱流，左会三川，参差相得，东北同为一川。混涛历峡，峡即陇山之北垂也。谓之石门口。水曰石门水。在县西北八十余里。石门之水，又东北，注高平川。川水又北，自延水注之，水西出自延溪，东流历峡，谓之自延口，在县西北一百里。又东北迳延城南，东入高平川。
川水又北，迳廉城东。按《地理志》，北地有廉县，阚骃言在富平北。自昔匈奴侵汉，新秦之土，率为狄场，故城旧壁，尽从胡目。地理沦移，不可复识，当是世人误证也。川水又北，苦水注之。水发县东北百里山，流注高平川。川水又北，迳三水县西，肥水注之。水出高平县西北二百里牵条山西，东北流与若勃溪合，水有二源，总归一渎，东北流入肥。肥水又东北流，违泉水注焉。泉流所发，导于若勃溪东，东北流入肥。肥水又东北出峡，注于高平川。水东有山，山东有三水县故城，本属国都尉治，王莽之广延亭也。西南去安定郡三百四十里。议郎张奂为安定属国都尉，治此。羌有献金马者，奂召主簿张祁入。于羌前以酒酹地，曰：使马如羊，不以入厩，使金如粟，不以入怀。尽还不受，威化大行。县东有温泉，温泉东有盐池，故《地理志》曰：县有盐官。今于城之东北有故城，城北有三泉，疑即县之盐官也。高平川水又北入于河。河水又东北，迳眴卷县故城西。《地理志》曰：河水别出为河沟，东至富平北入河。河水于此有上河之名也。

[book_title]卷三
○河水三
△又北过北地富平县西。
河侧有两山相对，水出其间，即上河峡也。世谓之为青山峡。河水历峡北注，枝分东出。河水又北，迳富平县故城西，秦置北地郡，治县城。王莽名郡为威戎，县曰持武。建武中，曹凤，字仲理，为北地太守。政化尤异，黄龙应于九里谷高冈亭，角长三丈，大十围，梢至十余丈。天子嘉之，赐帛百匹，加秩中二千石。
河水又北，有薄骨律镇城，在河渚上，赫连果城也。桑果余林，仍列洲上。但语出戎方，不究城名。访诸耆旧，咸言，赫连之世，有骏马死此，取马色以为邑号，故目城为白马骝。韵转之谬，遂仍今称，所未详也。河水又迳典农城东，世谓之胡城。又北迳上河城东，世谓之汉城。薛瓒曰：上河在西河富平县，即此也。冯参为上河典农都尉所治也。河水又北，迳典农城东，俗名之为吕城，皆参所屯，以事农氓。河水又东北，迳廉县故城东，王莽之西河亭。《地理志》曰：卑移山在西北。河水又北，与枝津合。水受大河，东北迳富平城，所在分裂，以溉田圃。
北流入河，今无水。《尔雅》曰：灉，反入，言河决复入者也。河之有灉，若汉之有潜也。河水又东北迳浑怀障西。《地里志》浑怀都尉治塞外者也。太和初，三齐平，徙历下民居此，遂有历城之名矣。南去北地三百里。河水又东北，历石崖山西，去北地五百里。山石之上，自然有文，尽若虎马之状，粲然成着，类似图焉，故亦谓之画石山也。
△又北过朔方临戎县西。
河水东北，迳三封县故城东，汉武帝元狩三年置。《十三州志》曰：在临戎县西一百四十里。河水又北，迳临戎县故城西，元朔五年立，旧朔方郡治，王莽之所谓推武也。河水又北，有枝渠东出，谓之铜口。东迳沃野县故城南，汉武帝元狩三年立，王莽之绥武也。枝渠东注以溉田，所谓智通在我矣。河水又北，屈而为南河出焉。河水又北迤西，溢于窳浑县故城东。汉武帝元朔二年开朔方郡，县即西部都尉治。有道自县西北，出鸡鹿塞，王莽更郡曰沟搜，县曰极武。其水积而为屠申泽，泽东西一百二十里。故《地理志》曰：屠申泽在县东，即是泽也。
阚骃谓之窳浑泽矣。
△屈从县北东流。
河水又屈而东流，为北河。汉武帝元朔二年，大将军卫青，绝梓岭，梁北河，是也。
△东迳高阙南，《史记》：赵武灵王既袭胡服，自代并阴山下，至高阙为塞。山下有长城。
长城之际，连山刺天，其山中断，两岸双阙，峨然云举，望若阙焉。即状表目，故有高阙之名也。自阙北出荒中，阙口有城，跨山结局，谓之高阙戍。自古迄今，常置重捍以防塞道。汉元朔五年，卫青将十万人败右贤王于高阙，即此处也。河水又东，迳临河县故城北。汉武帝元朔三年，封代恭王子刘贤为侯国。王莽之监河也。
△至河目县西。
河水自临河县东迳阳山南。《史记音义》曰：阳山在河北，指此山也。东流迳石迹阜西，是阜，破石之文，悉有鹿马之迹，故纳斯称焉。南屈，迳河目县故城西，在北假中，地名也。自高阙以东，夹山带河，阳山以往，皆北假也。《史记》曰：秦使蒙恬将十万人，北击胡，度河取高阙，据阳山北假中。是也。北河又南，合南河，南河上承西河，东迳临戎县故城北，又东迳临河县南。又东迳广牧县故城北，中部都尉治，王莽之盐官也。迳流二百许里，东会于河。河水又东，迳马阴山西。《史记音义》曰：阳山在河北，阴山在河南，谓是山也，而即实不在河南。《史记音义》曰：五原安阳县北有马阴山，今县在河北，言阴山在河南，又传疑之非也。余按南河、北河及安阳县以南，悉沙阜耳，无佗异山。故《广志》曰：朔方郡北移沙七所，而无山以拟之，是《音义》之僻也。阴山在河东南则可矣。河水又东南，迳朔方县故城东北，《诗》所谓城彼朔方也。汉元朔二年大将军卫青取河南地为朔方郡，使校尉苏建筑朔方城，即此城也。王莽以为武符者也。
按《地理志》云：金连盐泽、青盐泽并在县南矣。又按《魏土地记》曰：县有大盐池，其盐大而青白，名曰青盐，又名戎盐，入药分。汉置典盐官。池去平城宫千二百里，在新秦之中。服虔曰：新秦，地名，在北，方千里。如淳曰：长安以北，朔方以南也。薛瓒曰：秦逐匈奴，收河南地，徙民以实之，谓之新秦也。
△屈南过五原西安阳县南，河水自朔方东转，迳渠搜县故城北。《地理志》朔方有渠搜县，东部都尉治，王莽之沟搜亭也，《礼·三朝记》曰：北发渠搜，南抚交趾。此举北封南，《禹贡》之所云析支、渠搜矣。河水又东，迳西安阳县故城南，王莽更之鄣安矣。河水又东，迳田辟城南，《地理志》曰：故西部都尉治也。
△屈东过九原县南，河水又东，迳成宜县故城南，王莽更曰艾虏也。河水又东，迳原亭城南。阚骃《十三州志》曰：中部都尉治。河水又东，迳宜梁县之故城南。阚骃曰：五原西南六十里，今世谓之石崖城。河水又东，迳副阳城南，东部都尉治。又东，迳河阴县故城北。又东，迳九原县故城南。秦始皇置九原郡，治此。汉武帝元朔二年更名五原也。王莽之获降郡成平县矣。西北接对一城，盖五原县之故城也，王莽之填河亭也。《竹书纪年》云：魏襄王十七年，邯郸命吏大夫奴迁于九原，又命将军大夫适子、戍吏皆貉服矣。其城南面长河，北背连山，秦始皇逐匈奴，并河以东，属之阴山，筑亭障为河上塞。徐广《史记音义》曰：阴山在五原北，即此山也。始皇三十三年，起自临洮，东暨辽海，西并阴山，筑长城及南越也。昼警夜作，民劳怨苦，故杨泉《物理论》曰：秦始皇使蒙恬筑长城，死者相属。民歌曰：“生男慎勿举，生女哺用餔，不见长城下，尸骸相支柱。”其冤痛如此矣。
蒙恬临死曰：“夫起临洮，属辽东，城堑万馀里，不能不绝地脉，此固当死也。”△又东过临沃县南，王莽之振武也。河水又东，枝津出焉。河水又东流。石门水南注之。水出石门山。《地理志》曰：北出石门鄣，即此山也。西北趣光禄城。甘露三年，呼韩邪单于还，诏遣长乐卫尉高昌侯董忠、车骑都尉韩昌等，将万六千骑，送单于居幕南保光禄。徐自为所筑城也，故城得其名矣。城东北即怀朔镇城也。其水自障东南流，迳临沃城东，东南注于河。河水又东，迳稒阳县故城南。王莽之固阴也。河水决其西南隅，又东南，枝津注焉。水上承大河于临沃县，东流七十里，北溉田，南北二十里。注于河。河水又东，迳塞泉城南而东注。
△又东，过云中桢陵县南，又东过沙南县北，从县东屈南，过沙陵县西。
大河东迳咸阳县故城南，王莽之贲武也。河水屈而南流，白渠水注之。水出塞外，西迳定襄武进县故城北，西部都尉治，王莽更名伐蛮。世祖建武中，封随宪为侯国也。白渠水西北，迳成乐城北。《郡国志》曰：成乐故属定襄也。《魏土地记》曰：云中城东八十里有成乐城，今云中郡治，一名石卢城也。白渠水又西迳魏云中宫南。《魏土地记》曰：云中宫在云中故城东四十里。白渠水又西南，迳云中故城南，故赵地。《虞氏记》云：赵武侯自五原河曲筑长城，东至阴山，又于河西造大城，一箱崩不就，乃改卜阴山河曲而祷焉。昼见群鹄游于云中，徘徊经日，见大光在其下。武侯曰：此为城乎？乃即于其处筑城，今云中城是也。
秦始皇十三年，立云中郡。王莽更郡曰受降，县曰远服矣。白渠水又西北，迳沙陵县故城南，王莽之希恩县也。其水西注沙陵湖。又有荒干水，出塞外，南迳钟山，山即阴山。故郎中侯应言于汉曰：阴山东西千余里，单于之苑囿也。自孝武出师，攘之于漠北。匈奴失阴山，过之未尝不哭。谓此山也。其水西南迳武皋县，王莽之永武也。又南迳原阳县故城西。又西南与武泉水合。其水东出武泉县之故城西南，县即王莽之所谓顺泉者也。水南流，又西屈，迳北舆县故城南。━━按《地理志》：五原有南舆县，王莽之南利也，故此加北。━━旧中部都尉治。
《十三州志》曰：广陵有舆，故此加北，疑太疏远也。其水又西南入芒干水，又西南，迳白道南谷口。有城在右，萦带长城，背山面泽，谓之白道城。自城北出有高阪，谓之白道岭。沿路惟土穴出泉，挹之不穷。余每读《琴操》，见《琴慎相和雅歌录》云：饮马长城窟，及其扳陟斯途，远怀古事，始知信矣，非虚言也。
顾瞻左右，山椒之上，有垣若颓基焉，沿溪亘岭，东西无极，疑赵武灵王之所筑也。荒干水又西南，迳云中城北，白道中溪水注之，水发源武川北塞中。其水南流，迳武川镇城，城以景明中筑，以御北狄矣。其水西南流，历谷，迳魏帝行宫东，世谓之阿计头殿，宫城在白道岭北阜上。其城圆角而不方，四门列观，城内惟台殿而已。其水又西南，历中溪，出山，西南流，于云中城北，南注芒干水。
芒干水又西，塞水出怀朔镇东北芒中，南流迳广德殿西山下。余以太和十八年，从高祖北巡，届于阴山之讲武台。台之东有《高祖讲武碑》，碑文是中书郎高聪之辞也。自台西出，南上山。山无树木，惟童阜耳。即广德殿所在也。其殿四注两厦，堂宇绮井，图画奇禽异兽之象。殿之西北，便得焜煌堂，雕楹镂桷，取状古之温室也，其时帝幸龙荒，游鸾朔北，南秦王仇池杨难当，舍蕃委诚，重译拜阙，陛见之所也。故殿以广德为名。魏太平真君三年，刻石树碑，勒宣时事。碑颂云：肃清帝道，振摄四荒。有蛮有戎，自彼氐羌；无思不服，重译稽颡。恂恂南秦，敛敛推亡。峨峨广德，奕奕焜煌。侍中、司徒、东郡公崔浩之辞也。碑阴题宣城公李孝伯、尚书卢遐等。从臣姓名，若新镂焉。其水历谷，南出山，西南入芒干水。芒干水又西南注沙陵湖。湖水西南入于河。河水南入桢陵县西北，缘胡山，历沙南县东北，两山二县之间而出，余以太和中为尚书郎，从高祖北巡，亲所迳涉。县在山南。王莽之桢陆也，北去云中城一百二十里。县南六十许里，有东西大山，山西枕河，河水南流，脉水寻经，殊乖川去之次，似非关究也。
△又南过赤城东，又南过定襄桐过县西。
定襄郡，汉高帝六年置，王莽之得降也。桐过县，王莽更名椅桐者也。河水于二县之间，济有君子之名。皇魏桓帝十一年，西幸榆中，东行代地。洛阳大贾赍金货随帝后行，夜迷失道，往投津长，曰子封，送之渡河。贾人卒死，津长埋之。其子寻求父丧，发冢举尸，资囊一无所损。其子悉以金与之，津长不受。事闻于帝，帝曰：君子也。即名其津为君子济，济在云中城西南二百余里，河水又东南，左合一水，水出契吴东山，西迳故里南，北俗谓之契吴亭。其水又西流注于河。河水又南，树颓水注之。水出东山，西南流，右合中陵川水。水出中陵县西南山下，北俗谓之大浴真山，水亦取名焉。东北流，迳中陵县故城东北，俗谓之北右突城，王莽之遮害也。《十三州志》曰：善无县南七十五里，有中陵县，世祖建武二十五年置。其水又西北，右合一水，水出东山，北俗谓之贷敢山，水又受名焉。其水西北流，注于中陵水。又西北流，迳善无县故城西，王莽之阴馆也。《十三州志》曰：旧定襄郡治。《地理志》，雁门郡治。其水又西北流，右会一水。水出东山下，北俗谓之吐文水，山又取名焉。北流迳锄亭南，又西流，迳土壁亭南，西出峡，左入中陵水。中陵水又北分为二水，一水东北流，谓之沃水。又东迳沃阳县故城南，北俗谓之可不泥城，王莽之敬阳也。又东北迳沃阳城东，又东合可不泥水，水出县东南六十里山下，西北流注沃水，合流而东，迳参合县南，魏因参合陉以即名也。北俗谓之仓鹤陉。道出其中，亦谓之参合口。陉在县之西北，即《燕书》所谓太子宝自河还师参合，三军奔溃，即是处也。魏立县以隶凉城郡也。西去沃阳县故城二十里。县北十里有都尉城。《地理志》曰：沃阳县，西部都尉治者也。北俗谓之阿养城。其水又东合一水，水出县东南六十里山下，北俗谓之灾豆浑水，西北流注于沃水，又东北流，注盐池。《地理志》曰：盐泽在东北者也。今盐池西南去沃阳县故城六十五里。池水澂渟，渊而不流，东西三十里，南北二十里。池北七里，即凉城郡治。池西有旧城，俗谓之凉城也，郡取名焉。《地理志》曰：泽有长、丞。此城即长、丞所治也。城西三里有小阜，阜下有泉，东南流注池，北俗谓之大谷北堆，水亦受目焉。中陵川水，自枝津西北流，右合一水于连岭北，水出沃阳县东北山下，北俗谓之乌伏真山，水曰诰升袁河。西南流，迳沃阳县，左合中陵川，乱流西南，与一水合，北俗谓之树颓水。水出东山下，西南流，右合诰升袁水，乱流西南注，分为二水。左水枝分南出，北俗谓之太罗河。右水西迳故城南，北俗谓之昆新城，其水自城西南流，注于河。河水又南，太罗水注之。水源上承树颓河，南流西转，迳武县故城南。《十三州志》曰：武县在善无城西南百五十里，北俗谓之太罗城，水亦藉称焉。其水西南流，一水注之。水导故城西北五十里，南流迳城西，北俗名之曰故槃回城。又南流注太罗河，太罗河又西南流，注于河。河水又右，得湳水口。
水出西河郡美稷县，东南流。《东观记》曰：郭伋，字细侯，为并州牧。前在州，素有恩德，老小相携逢迎道路，行部到西河，美稷数百小儿，各骑竹马迎拜。伋问：儿曹何自远来？曰：闻使君到，喜，故迎。伋谢而发去。诸儿复送郭外，问使君何日还，伋计日告之。及还，先期一日。念小儿，即止野亭，须期至乃往。
其水又东南流，羌人因水以氏之。汉冲帝时，羌湳狐奴归化，盖其渠帅也。其水俗亦谓之为遄波水，东南流入长城东。碱水出长城西碱谷，东入湳水。又东南，浑波水出西北穷谷，东南流注于湳水。湳水又东，迳西河富昌县故城南，王莽之富成也。湳水又东流，入于河。河水左合一水，出善无县故城西南八十里。其水西流，历于吕梁之山，而为吕梁洪。其岩层岫衍，涧曲崖深，巨石崇竦，璧立千仞，河流激荡，涛涌波襄，雷奔电泄，震天动地。昔吕梁未辟，河出孟门之上。盖大禹所辟以通河也。司马彪曰：吕梁在离石县西。今于县西历山寻河，并无遏岨，至是乃为河之巨崄，即吕梁矣。在离石北以东，可二百有余里也。
△又南过西河圁阳县东。
西河郡，汉武帝元朔四年置，王莽改曰归新。圁水出上郡白土县圁谷，东迳其县南。《地理志》曰：圁水出西，东入河，王莽更曰黄土也。东至长城，与神衔水合。水出县南神衔山，出峡，东至长城，入于圁。圁水又东，迳鸿门县，县故鸿门亭。《地理风俗记》曰：圁阴县西五十里有鸿门亭、天封苑、火井庙，火从地中出。圁水又东，梁水注之，水出西北梁谷，东南流，注圁水。又东，迳圁阴县北，汉惠帝五年立，王莽改曰方阴矣。又东，桑谷水注之，水出西北桑溪，东南流入于圁。圁水又东，迳圁阴县南，东流注于河。河水又东，端水入焉。水西出号山。《山海经》曰：其木多漆椶，其草多芎穷，是多汵石，端水出焉，而东流注于河。河水又南，诸次之水入焉。水出上郡诸次山。《山海经》曰：诸次之山，诸次之水出焉。是山多木，无草，鸟兽莫居，是多众蛇。其水东迳榆林塞，世又谓之榆林山，即《汉书》所谓榆溪旧塞者也。自溪西去，悉榆柳之薮矣。
缘历沙陵，届龟兹县西北，故谓广长榆也。王恢云：树榆为塞，谓此矣。苏林以为榆中在上郡，非也。案《始皇本纪》，西北斥逐匈奴，自榆中并河以东，属之阴山。然榆中在金城东五十许里，阴山在朔方东，以此推之，不得在上郡。《汉书音义》苏林为失，是也。其水东入长城，小榆水合焉。历涧西北，穷谷其源也。
又东合首积水，水西出首积溪，东注诸次水，又东入于河。《山海经》曰：诸次之水，东流注于河，即此水也。河水又南，汤水注之。《山海经》曰：水出上申之山，上无草木，而多硌石。下多榛楛。汤水出焉，东流注于河也。河水又南，陵水注之。水出陵川北溪，南迳其川，西转入河。
△又南过离石县西。
河水又南得离石水口。水出离石北山，南流迳离石县故城西。《史记》云：秦惠王伐赵取离石者也。汉武帝元朔三年，封代共王子刘绾为侯国，后汉西河郡治也。其水又南出西转，迳隰城县故城南。汉武帝元朔三年，封代共王子刘忠为侯国，王莽之慈平亭也。胡俗语讹，尚有十城之称。其水西流，注于河也。又南，奢延水注之。水西出奢延县西南赤沙阜，东北流。《山海经》所谓生水出盂山者也。郭景纯曰：盂或作明。汉破羌将军段颎破羌于奢延泽，虏走洛川。洛川在南，俗因县土，谓之奢延水，又谓之朔方水矣。东北流，迳其县故城南，王莽之奢节也。赫连龙升七年，于是水之北，黑水之南，遣将作大匠梁公叱干阿利改筑大城，名曰统万城。蒸土加功，雉堞虽久，崇墉若新。并造五兵，器锐精利，乃咸百炼。
为龙雀大镮，号曰大夏龙雀。铭其背曰：古之利器，吴、楚湛卢。大夏龙雀，名冠神都，可以怀远，可以柔逋。如风靡草，威服九区。世甚珍之。又铸铜为大鼓及飞廉、翁仲、铜驼、龙虎，皆以黄金饰之，列于宫殿之前，则今夏州治也。奢延水又东北，与温泉合，源西北出沙溪，而东南流，注奢延水。奢延水又东，黑水入焉。水出奢延县黑涧，东南历沙陵，注奢延水。奢延水又东合交兰水，水出龟兹县交兰谷，东南流，注奢延水。奢延水又东北流，与镜波水合。水源出南邪山南谷，东北流，注于奢延水。奢延水又东，迳肤施县，帝原水西北出龟兹县，东南流，县因处龟兹降胡着称。又东南，注奢延水，又东迳肤施县南。秦昭王三年置，上郡治。汉高祖并三秦，复以为郡。王莽以汉马员为增山连率，归世祖，以为上郡太守。司马彪曰：增山者，上郡之别名也。东入五龙山，《地理志》曰：县有五龙山、帝、原水自下亦为通称也。历长城东，出于赤翟白翟之中。又有平水，出西北平溪，东南入奢延水。又东，走马水注之。水出西南长城北，阳周县故城南桥山。昔二世赐蒙恬死于此。王莽更名上陵畤，山上有黄帝冢故也。帝崩，惟弓剑存焉，故世称黄帝仙矣。其水东流。昔段颎追羌出桥门，至走马水，闻羌在奢延泽，即此处也。门即桥山之长城门也。始皇令太子扶苏与蒙恬筑长城，起自临洮，至于碣石，即是城也。其水东北流，入长城，又东北注奢延水。又东，与白羊水合。其水出于西南白羊溪，巡溪东北，注于奢延水，奢延水又东，入于河。《山海经》曰：生水东流注于河。
△又南过中阳县西。
中阳县故城在东，东翼汾水，隔越重山，不滨于河也。
△又南过土军县西。
吐京郡治。故城即土军县之故城也。胡、汉译言，音为讹变矣。其城圆长而不方。汉高帝十一年，以封武侯宣义为侯国。县有龙泉，出城东南道左山下牧马川，上多产名驹，骏同滇池天马河。其水西北流，至其城东南，土军水出道左高山，西南注之。龙泉水又北，屈迳其城东，西北入于河。河水又南合契水，傍溪东入，穷谷其源也。又南至禄谷水口，水源东穷此溪也。河水又南，得大蛇水，发源溪首，西流入河。河水又南，右纳辱水。《山海经》曰：辱水出鸟山，其上多桑，其下多楮。阴多铁，阳多玉。其水东流注于河。俗谓之秀延水。东流得浣水口，傍溪西转，穷溪便即浣水之源也。延水又东，会根水，西南溪下，根水所发，而东北注延水。又东南，露跳水出西露溪，东流，又东北入延水，乱流注于河。河水又南，左合信支水，水发源东露溪，西流入于河。河水又南，左会石羊水，巡溪东入，导源穷谷，西流注于河。
△又南过上郡高奴县东。
域谷水东启荒原，西历长溪，西南入于河。河水又南，合孔溪口，水出孔山南，历溪西流注于河。孔山之上，有穴如车轮，三所。东西相当，相去各二丈许，南北直通，故谓之孔山也。山在蒲城西南三十余里。河水又右会区水。《山海经·西次四经》之首曰阴山。西北二百七十里曰申山。其上多谷柞，其下多杻橿，其阳多金玉。区水出焉，而东流注于河。世谓之清水。东流入上郡长城，迳老人山下，又东北流，至老人谷，傍水北出，极溪便得水源。清水又东，得龙尾水口。水出北地，神泉鄣北山龙尾溪，东北流，注清水。又东，会三湖水，水出南山三湖谷，东北流入清水。清水又东，迳高奴县，合丰林水，《地理志》谓之洧水也。故言：高奴县有洧水，肥可{难灬}。水上有肥，可接取用之。《博物志》称酒泉延寿县南山出泉水，大如筥，注地为沟，水有肥如肉汁，取着器中，始黄后黑，如不凝膏，然之极明，与膏无异。膏车及水碓釭，甚佳，彼方人谓之石漆。水肥亦所在有之，非止高奴县洧水也。项羽以封董翳为翟王，居之，三秦，此其一也。汉高祖破以县之，王莽之利平矣，民俗语讹，谓之高楼城也。丰林川长津泻注，北流会清水。清水又南，奚谷水注之。水西出奚川，东南流入清水，又东，注于河。河水又南，蒲川水出石楼山，南迳蒲城东，即重耳所奔之处也。
又南历蒲子县故城西。今大魏之汾州治。徐广《晋纪》称：刘渊自离石，南移蒲子者也。阚骃曰：蒲城在西北，汉武帝置。其水南出，得黄卢水口，东出，历蒲子城南，东北入谷，极溪便水之源也。又南，合紫川水，水出东北紫川谷。西南合江水，江水出江谷，西北入紫水。紫水又西北，入蒲水，蒲水又西南，入于河。
河水又南，黑水水出定阳县西山，二源奇发，同泻一壑。东南流，迳其县北，又东南流，右合定水，俗谓之白水也。水西出其县南山定水谷，东迳定阳县故城南，应劭曰：县在定水之阳也。定水又东，注于黑水，乱流东南，入于河。

[book_title]卷四
○河水四
△又南，过河东北屈县西。
河水南迳北屈县故城西。北十里有风山，上有穴如轮，风气萧瑟，习常不止。
当其冲飘也，而略无生草，盖常不定，众风之门故也。风山西四十里，河水南出，孟门山与龙门山相对。《山海经》曰：孟门之山，其上多苍玉、多金。其下多黄垩、涅石。《尸子》曰：龙门未辟，吕梁未凿，河出孟门之上，大溢逆流，无有邱陵高阜灭之，名曰洪水。大禹疏通，谓之孟门。故《穆天子传》曰：北登盟门，九河之隥。孟门即龙门之上口也。实为河之巨阸，兼孟门津之名矣。此石经始禹凿，河中漱广，夹岸崇深，倾崖返捍，巨石临危，若坠复倚。古之人有言，水非石凿而能入石，信哉！其中水流交冲，素气云浮，往来遥观者，常若雾露沾人，窥深悸魄。其水尚崩浪万寻，悬流千丈，浑洪赑怒，鼓若山腾，濬波颓叠，迄于下口。方知《慎子》，下龙门，流浮竹，非驷马之追也。又有燕完水注之，异源合舍，西流注河。河水又南得鲤鱼涧，历涧东入，穷溪首便其源也。《尔雅》曰：鳣，鲔也。出巩穴，三月则上渡龙门，得渡为龙矣，否则点额而还。非夫往还之会，何能便有兹称乎？河水又南，羊求水入焉。水东出羊求川，西迳北屈县故城南，城即夷吾所奔邑也。王莽之朕北也。《汲郡古文》曰：翟章救郑，次于南屈。应劭曰：有南故加北。《国语》：二五言于献公曰，蒲与二屈，君之疆也。
其水西流注于河。河水又南为采桑津。《春秋·僖公八年》：晋里克败狄于采桑，是也。赤水出西北罢谷，东流谓之赤石川，东入于河。河水又南合蒲水，西则两源并发，俱导一山，出西河阴山县，王莽之山宁也。阴山东麓南水，东北与长松水合，水出西丹阳山东，东北流左入蒲水。蒲水又东北与北溪会，同为一川，东北注河。河水又南，丹水西南出丹阳山。东北迳冶官东，俗谓之丹阳城，城之左右犹有遗铜矣。其水东北会白水口，水出丹山东而西北注之。丹水又东北入河。
河水又南，黑水西出丹山东，而东北入于河。河水又南至崿谷，傍谷东北穷涧，水源所导也。西南流注于河。河水又南，洛水自猎山枝分东派，东南注于河。昔魏文侯筑馆洛阴，指谓是水也。
△又南过皮氏县西。
皮氏县，王莽之延平也。故城在龙门东南，不得延迳皮氏，方届龙门也。
△又南出龙门口，汾水从东来注之。
昔者，大禹导河积石，疏决梁山，谓斯处也，即《经》所谓龙门矣。《魏土地记》曰：梁山北有龙门山，大禹所凿，通孟津河口，广八十步。岩际镌迹，遗功尚存。岸上并有庙祠，祠前有石碑三所：二碑文字紊灭，不可复识，一碑是太和中立。《竹书纪年》：晋昭公元年，河赤于龙门三里。梁惠成王四年，河水赤于龙门三日。京房《易妖占》曰：河水赤，下民恨。河水又南右合畅谷水。水自溪东南流，迳夏阳县西北，东南注于河。河水又南迳梁山原东。原自山东南出至河，晋之望也。在冯翊夏阳县之西，临于河上。山崩壅河，三日不流。晋侯以问伯宗，即是处也。《春秋谷梁传》曰：成公五年，梁山崩，遏河水三日不流。召伯尊。遇辇者，不避，使车右鞭之。辇者曰：所以鞭我者，其取道远矣。伯尊因问之。辇者曰：君亲素缟，率群臣哭之，斯流矣。如其言而河流。河水又南，崌谷水注之。水出县西北梁山，东南流，横溪水注之。水出三累山，其山层密三成，故俗以三累名山。按《尔雅》，山三成为昆仑邱，斯山岂亦昆仑邱乎？山下水际有二石室，盖隐者之故居矣。细水东流，注于崌谷。侧溪山南有石室，西面有两石室，北面有二石室，皆因阿结牖，连扃接闼，所谓石室相距也。东厢石上，犹传杵臼之迹。庭中亦有旧宇处，尚仿佛前基。北坎室上有微涓石溜，丰周瓢饮，似是栖游隐学之所。昔子夏教授西河，疑即此也，而无以辨之。溪水又东南，迳夏阳县故城北，故少梁也，秦惠文王十一年，更从今名矣。王莽之冀亭也。其水东南流注于河。昔韩信之袭魏王豹也，以木罂自此渡。河水又南，右合陶渠水。水出西北梁山，东南流，迳汉阳太守殷济精庐南。俗谓之子夏庙。陶水又南迳高门南，盖层阜堕缺，故流高门之称矣。又东南迳华池南，池方三百六十步，在夏阳城西北四里许。故《司马迁碑》文云：高门华池，在兹夏阳。今高门东去华池三里。溪水又东南迳夏阳县故城南。服虔曰：夏阳，虢邑也，在大阳东三十里。又历高阳宫北。又东南迳司马子长墓北。墓前有庙，庙前有碑。永嘉四年，汉阳太守殷济瞻仰遗文，大其功德，遂建石室，立碑树桓。《太史公自叙》曰：迁生于龙门，是其坟墟所在矣。溪水东南流入河。昔魏武侯与吴起浮河而下，美河山之固，即于此也。河水又南，徐水注之。水出西北梁山，东南流迳汉武帝登仙宫东。东南流绝疆梁原，迳刘仲城北。是汉祖兄刘仲之封邑也，故徐广《史记音义》曰：郃阳，国名也。高祖八年，侯刘仲是也。其水东南迳子夏陵北，东入河。河水又南，迳子夏石室东。南北有二石室，临侧河崖，即子夏庙室也。
△又南过汾阴县西。
河水东际汾阴脽，县古城在脽侧。汉高帝六年，封周昌为侯国。《魏土地记》曰：河东郡北八十里有汾阴城，北去汾水三里。城西北隅曰脽邱，上有后土祠。《封禅书》曰：元鼎四年，始立后土祠于汾阴脽邱是也。又有万岁宫，汉宣帝神爵元年，幸万岁宫，东济大河，而神鱼舞河矣。昔赵简子沈栾激于此，曰：吾好声色，而是子致之；吾好士，六年不进一人；是长吾过而绌吾善。君子以为能谴矣。河水又迳郃阳城东，周威烈王之十八年，魏文侯伐秦，至郑，还筑雒阴、郃阳，即此城也。故有莘邑矣，为太姒之国。《诗》云：在郃之阳，在渭之涘。又曰：缵女维莘，长子维行。谓此也。城北有瀵水，南去二水各数里。其水东迳其城内，东入于河。又于城内侧中，有瀵水，东南出城，注于河。城南又有瀵水，东流注于河，水南犹有文母庙，庙前有碑，去城一十五里，水即郃水也。
县取名焉。故应劭曰：在郃水之阳也。河水又南，瀵水入焉。水出汾阴县南四十里，西去河三里。平地开源，濆泉上涌，大几如轮，深则不测，俗呼之为瀵魁。
古人壅其流以为陂水，种稻，东西二百步，南北一百余步，与郃阳瀵水夹河。河中渚上，又有一瀵水，皆潜相通，故吕忱曰：《尔雅》，异出同流为瀵水。其水西南流历蒲坂西，西流注于河。河水又南迳陶城西。舜陶河滨。皇甫士安以为定陶，不在此也。然陶城在蒲坂城北，城即舜所都也，南去历山不远，或耕或陶，所在则可，何必定陶方得为陶也？舜之陶也，斯或一焉。孟津有陶河之称，盖从此始之。南对蒲津关。汲冢《竹书纪年》：魏襄王七年，秦王来见于薄坂关。四月，越王使公师隅来献乘舟始罔及舟三百、箭五百万，犀角、象齿焉。
△又南过蒲坂县西。
《地理志》曰：县故蒲也。王莽更名蒲城。应劭曰：秦始皇东巡，见有长坂，故加坂也。孟康曰：晋文公以赂秦，秦人还蒲于魏，魏人喜曰：蒲反矣，故曰蒲反也。薛瓒注《汉书》曰：《秦世家》以垣为蒲反，然则本非蒲也。皇甫谧曰：舜所都也。或言蒲坂，或言平阳，及潘者也。今城中有舜庙。魏秦州刺史治，太和迁都，罢州，置河东郡。郡多流杂，谓之徙民。民有姓刘名堕者，宿擅工酿，采挹河流，酝成芳酎，悬食同枯枝之年，排于桑落之辰，故酒得其名矣。然香醑之色，清白若滫浆焉。别调氛氲，不与佗同。兰薰麝越，自成馨逸。方土之贡选，最佳酌矣。自王公庶友，牵拂相招者，每云：索郎有顾，思同旅语。索郎，反语为桑落也。更为籍徵之隽句，中书之英谈。郡南有历山，谓之历观，舜所耕处也。有舜井。妫、汭二水出焉。南曰妫水，北曰汭水。西迳历山下，上有舜庙。
周处《风土记》曰：旧说，舜葬上虞。又记云：耕于历山，而始宁、剡二县界上，舜所耕田于山下，多柞树，吴越之间名柞为枥，故曰历山。余案：周处此《志》为不近情，传疑则可，证实非矣。安可假木异名，附山殊称，强引大舜，即比宁壤。更为失志记之本体，差实录之常经矣。历山妫汭言是，则安于彼乖矣。《尚书》所谓釐降二女于妫汭也。孔安国曰：居妫水之内。王肃曰：妫汭，虞地名。
皇甫谧曰：纳二女于妫水之汭。马季长曰：水所入曰汭。然则汭似非水名。而今见有二水，异源同归，浑流西注入于河。河水南迳雷首山西。山临大河，北去蒲坂三十里。《尚书》所谓壶口、雷首者也。俗亦谓之尧山。山上有故城，世又曰尧城。阚骃曰：蒲坂，尧都。按《地理志》曰：县有尧山、首山祠，雷首山在南。
事有似而非，非而是，千载眇邈，非所详耳。又南，涑水注之。水出河北县雷首山。县北与蒲坂分山，有夷、齐庙。阚骃《十三州志》曰：山一名独头山，夷、齐所隐也。山南有古冢，陵柏蔚然，攒茂邱阜，俗谓之夷、齐墓也。其水西南流，亦曰雷水。《穆天子传》曰：壬戌，天子至于雷首。犬戎胡觞天子于雷首之阿，乃献良马四六，天子使孔牙受之于雷水之干是也。昔赵盾田首山，食祁弥明翳桑之下，即于此也。涑水又西南流注于河，《春秋左传》谓之涑川者也。俗谓之阳安涧水。
△又南至华阴潼关，渭水从西来注之。
汲郡《竹书纪年》曰：晋惠公十五年，秦穆公帅师送公子重耳，涉自河曲。
《春秋左氏·僖公二十四年》，秦伯纳之，及河，子犯以璧授公子，曰：臣负羁绁，从君巡于天下，臣之罪多矣。臣犹知之，而况君乎？请由此亡。公子曰：所不与舅氏同心者，有如白水。投璧于此。子推笑曰：天开公子，子犯以为功，吾不忍与同位，遂逃焉。河水历船司空与渭水会。《汉书·地理志》：旧京兆尹之属县也。古语云：华岳本一山当河，河水过而曲行，河神巨灵，手荡脚蹋，开而为两，今掌足之迹仍存。《遁甲开山图》曰：有巨灵胡者，偏得坤元之道，能造山川，出江河，所谓巨灵赑屃，首冠灵山者也。常有好事之人，故升华岳而观厥迹焉。自下庙历列柏，南行十一里，东回三里，至中祠；又西南出五里，至南祠，谓之北君祠。诸欲升山者，至此皆祈请焉。从此南入谷七里，又届一祠，谓之石养父母，石龛木主存焉。又南出一里至天井。井裁容人，穴空迂回，顿曲而上，可高六丈余。山上又有微涓细水，流入井中，亦不甚沾。人上者皆所由涉，更无别路。欲出井，望空视明，如在室窥窗也。出井东南行二里，峻坂斗上斗下。降此坂二里许，又复东上百丈崖，升降皆须扳绳挽葛而行矣。南上四里，路到石壁，缘旁稍进，迳一百余步。由此西南出六里，又至一神，名曰胡越寺。神像有童子之容。从祠南历夹岭，广裁三尺余，两箱悬崖数万仞，窥不见底。祀祠有感，则云与之平，然后敢度，犹须骑岭抽身，渐以就进，故世谓斯岭为搦岭矣。度此二里，便届出顶，上方七里，灵泉二所：一名蒲池，西流注于涧，一名太上泉，东注涧下。上宫神庙近东北隅，其中塞实杂物，事难详载。自上宫东北出四百五十步，有屈岭，东南望巨灵手迹，惟见洪崖壁而已，都无山下上观之分均矣。河在关内南流，潼激关山，因谓之潼关。灌水注之，水出松果之山，北流迳通谷，世亦谓之通谷水，东北注于河。《述征记》所谓潼谷水者也。或说，因水以名地也。
河水自潼关北，东流，水侧有长坂，谓之黄巷坂，傍绝涧，涉此坂以升潼关，所谓氵斥黄巷以济潼矣。历北出东崤，通谓之函谷关也。邃岸天高，空谷幽深，涧道之陕，车不方轨，号曰天险。故《西京赋》曰：岩崄周固，衿带易守，所谓秦得百二，并吞诸侯也。是以王元说隗嚣曰：请以一丸泥东封函谷关，图王不成，其弊足霸矣。郭缘生《记》曰：汉末之乱，魏武征韩遂、马超，连兵此地。今际河之西，有曹公垒。道东原上，云李典营。义熙十三年，王师曾据此垒。《西征记》曰：沿路逶迤，入函道六里，有旧城，城周百余步，北临大河，南对高山，姚氏置关以守峡。宋武王入长安，檀道济、王镇恶或据山为营，或平地结垒，为大小七营，滨带河险，姚氏亦保据山原，陵阜之上，尚传故迹矣。关之直北，隔河有层阜，巍然独秀，孤峙河阳，世谓之风陵。戴延之所谓风塠者也。南则河滨姚氏之营，与晋对岸。河水又东北，玉涧水注之。水南出玉溪，北流迳皇天原西。周固记开山东首，上平博，方可里余，三面壁立，高千许仞，汉世祭天于其上，名之为皇天原，上有汉武帝思子台。又北迳阌乡城西。《郡国志》曰：宏农湖县在閺乡。世谓之阌乡水也。魏尚书仆射阌乡侯河东卫伯儒之故邑。其水北流注于河。河水又东迳阌乡城北，东与全鸠涧水合。水出南山，北迳皇天原东。
《述征记》曰：全节，地名也。其西名桃原，古之桃林，周武王克殷，休牛之地矣。《西征赋》曰：咸徵名于桃园者也。《晋太康地记》曰：桃林在阌乡南谷中。
其水又北流注于河，△又东过河北县南。
县与湖县分河。蓼水出襄山蓼谷，西南流注于河。河水又东，永乐涧水注之。
水北出于薄山，南流迳河北县故城西，故魏国也。晋献公灭魏，以封毕万。卜偃曰：魏，大名也。万后其昌乎？后乃县之。在河之北，故曰河北县也。今城南、西二面，并去大河可二十余里，北去首山一十许里，处河山之间，土地迫隘，故《魏风》着《十亩》之诗也。城内有龙泉，南流出城，又南，断而不流。永乐溪水又南，入于河。余按《中山经》，即渠猪之水也。太史公《封禅书》称华山以西，名山七，薄山其一焉。薄山，即襄山也。徐广曰：蒲坂县有襄山。《山海经》曰：蒲山之首，曰甘棘之山，共水出焉，而西流注于河。东则渠猪之山，渠猪之水出焉，而南流注于河。如准《封禅书》，二水无西南注河之理。今诊蓼水川流所趣，与共水相扶；永乐溪水导源注于河，又与渠猪势合。蒲山统目总称，亦与襄山不殊。故扬雄《河东赋》曰：河灵玃踢，掌华蹈襄。注云：襄山在潼关北十余里。以是推之，知襄山在蒲坂，溪水即渠猪之水也。河水自河北城南，东迳芮城。二城之中，有段干木冢。干木，晋之贤人也。魏文侯过其门，轼其庐，所谓德尊万古，芳越来今矣。汲冢《竹书纪年》曰：晋武公元年，尚一军。芮人乘京，荀人、董伯皆叛。匪直大荔故芮也，此亦有焉。《纪年》又云：晋武公七年，芮伯万之母芮姜逐万，万出奔魏。八年，周师、虢师围魏，取芮伯万而东之。九年，戎人逆芮伯万于郏。斯城亦或伯万之故画也。河水右会槃涧水。水出湖县夸父山，北迳汉武帝思子宫、归来望思台东，又北流入于河。河水又东，迳湖县故城北，昔范叔入关，遇穰侯于此矣。湖水出桃林塞之夸父山，广圆三百里。武王伐纣，天下既定，王巡岳渎，放马华阳，散牛桃林，即此处也。其中多野马，造父于此得骅骝、绿耳，盗骊之乘以献。周穆王使之驭以见西王母。湖水又北迳湖县东，而北流入于河。《魏土地记》曰：宏农湖县，有轩辕黄帝登仙处。黄帝采首山之铜，铸鼎于荆山之下，有龙垂胡于鼎。黄帝登龙，从登者七十人，遂升于天，故名其地为鼎湖。荆山在冯翊，首山在蒲坂，与湖县相连。《晋书地道记》、《太康记》并言胡县也。汉武帝改作湖。俗云：黄帝自此乘龙上天也。《地理志》曰：京兆湖县，有周天子祠二所，故曰胡。不言黄帝升龙也。《山海经》曰：西九十里曰夸父之山，其木多棕、楠，多竹箭，其阳多玉，其阴多铁。其北有林焉，名曰桃林，其中多马。湖水出焉，北流注于河。故《三秦记》曰：桃林塞在长安东四百里，若有军马经过，好行则牧华山，休息林下。恶行则决河漫延，人马不得过矣。河水又东，合柏谷水，水出宏农县南石堤山。山下有《石堤铭祠》云：魏甘露四年，散骑常侍、征南将军、豫州刺史领宏农太守、南平公之所经建也。其水北流，迳其亭下，晋公子重耳出亡，及柏谷，卜适齐、楚。狐偃曰：不如之翟。
汉武帝尝微行此亭，见馈亭长妻。故潘岳《西征赋》曰：长傲客于柏谷，妻睹貌而献餐，谓此亭也。谷水又北流入于河。河水又东，右合门水，门水即洛水之枝流者也。洛水自上洛县东北，于拒阳城之西北，分为二水，枝渠东北出为门水也。
门水又东北，历阳华之山，即《山海经》所谓阳华之山，门水出焉者也。又东北历峡，谓之鸿关水。水东有城，即关亭也。水西有堡，谓之鸿关堡，世亦谓之刘、项裂地处，非也。余按上洛有鸿胪围池，是水津渠沿注，故谓斯川为鸿胪涧。鸿关之名，乃起是矣。门水又东北历邑川，烛水注之。左水出于阳华之阴，东北流迳盛墙亭西，东北流与右水合，右水出阳华之阳，东北流迳盛墙亭东，东北与左水合，即《山海经》所谓纟昔姑之水，出于阳华之阴，东北流注于门水者也。又东北，烛水注之。水有二源，左水南出于衡岭，世谓之石城山。其水东北流，迳石城西，东北合右水，右水出石城山，东北迳石城东，东北入左水。《地理志》曰：烛水出衙岭下谷。《开山图》曰：衙山在函谷山西南。是水乱流，东注于纟昔姑之水，二水悉得通称矣。历涧东北出，谓之开方口。水侧有阜，谓之方伯堆。宋奋武将军鲁方平，建武将军薛安都等，与建威将军柳元景北入，军次方伯堆者也。堆上有城，即方平所筑也。又东北迳邑川城南，即汉封窦门之故邑，川受其名。亦曰窦门城，在函谷关南七里。又东北，田渠川水注之。水出衡山之白石谷，东北流迳故丘亭东，是薛安都军所从城也。其水又迳鹿蹄山西，山石之上，有鹿蹄，自然成着，非人功所刊。历田渠川，谓之田渠水，西北流注于烛水。烛水又北入门水，水之左右即函谷山也。门水又北迳宏农县故城东，城即故函谷关校尉旧治处也。终军弃繻于此。燕丹、孟尝亦义动鸡鸣于其下，可谓深心有感，志诚难夺矣，昔老子西入关，尹喜望气于此也。故《赵至与嵇茂齐书》曰：李叟入秦，及关而叹。亦言与嵇叔夜书，及关尹望气之所。异说纷纶，并未知所定矣。
汉武帝元鼎三年，徙关于新安县，以故关为弘农县，弘农郡治。王莽更名右队。
刘桓公为郡，虎相随渡河，光武闻而善之。其水侧城北流，而注于河。河水于此，有浢津之名。说者咸云：汉武微行柏谷，遇辱宝门，又感其妻深识之馈，既返玉阶，厚尝赉焉，赐以河津，令其鬻渡，今窦津是也。故潘岳《西征赋》云：酬匹妇其已泰，胡厥夫之谬官？袁豹之徒，并以为然。余案河之南畔，夹侧水濆有津，谓之浢津。河北县有浢水、浢泽，其水南入于河。河水故有浢津之名，不从门始，盖事类名同，故作者是之。《竹书·穆天子传》曰：天子自窴軨，乃次于浢水之阳。丁亥，入于南郑。考其沿历所踵，路直斯津，以是推之，知非因门矣。俗或谓之偃乡涧水也。河水又东，左合一水，其水二源疏引，俱导薄山，南流会成一川。其二水之内，世谓之闲原，言虞、芮所争之田，所未详矣。又南注于河。河之右，曹水注之。水出南山，北迳曹阳亭西。陈涉遣周章入秦，少府章邯斩之于此。魏氏以为好阳。《晋书地道记》曰：亭在弘农县东十三里。其水西北流入于河。河水又东，菑水注之，水出常烝之山。西北迳曲沃城南，又屈迳其城西，西北入河。诸注述者，咸言曲沃在北，此非也。魏司徒崔浩以为曲沃，地名也。余案《春秋·文公十三年》晋侯使詹嘉守桃林之塞，处此以备秦。时以曲沃之官守之，故曲沃之名，遂为积古之传矣。河水又东，得七里涧，涧在陕西七里，故因名焉。其水自南山通河，亦谓之曹阳坈，是以潘岳《西征赋》曰：行于漫渎之口，憩于曹阳之墟。袁豹、崔浩，亦不非其地矣。余按《汉志》，昔献帝东迁，逼以寇难，李傕、郭汜追战于弘农涧，天子遂露次曹阳。
杨奉、董承外与催和，内引白波李乐等破傕，乘舆于是得进。复来战，奉等大败，兵相连缀四十余里，方得达陕。以是推之，似非曹阳，然以《山海经》求之，菑、曹字相类，是或有曹阳之名也。河水又东合谯水，水导源常烝之山，俗谓之为干山，盖先后之异名也。山在陕城南八十里。其川，二源双导，同注一壑，而西北流注于河。
△又东过陕县北。
橐水出橐山，西北流，又有崖水，出南山北谷，迳崖峡，北流，与干山之水会。水出干山东谷，两川合注于崖水。又东北注橐水，北流出谷，谓之漫涧矣。
与安阳溪水合，水出石崤南，西迳安阳城南，汉昭帝封上官桀为侯国，潘岳所谓我徂安阳也。西合漫涧水，水北有逆旅亭，谓之漫口客舍也。又西迳陕县故城南。
又合一水，谓之读谷水，南出近溪，北流注橐。其水又西北，迳陕城西，西北入于河，河北对茅城，故茅亭，茅戎邑也。《公羊》曰：晋败之大阳者也。津亦取名焉。《春秋·文公三年》，秦伯伐晋，自茅津济，封崤尸而还是也。东则咸阳涧水注之。水出北虞山，南至陕津，注河。河南即陕城也。昔周、召分伯，以此城为东西之别。东城即虢邑之上阳也。虢仲之所都为南虢。三虢，此其一焉。其大城中有小城，故焦国也。武王以封神农之后于此。王莽更名黄眉矣。戴延之云：城南倚山原，北临黄河，悬水百余仞，临之者咸悚惕焉。西北角河水涌起，方数十丈，有物居水中。父老云：铜翁仲所投处。又云：石虎载经，于此沈没。二物并存，水所以涌，所未详也。或云：翁仲头髻常出，水之涨减，恒与水齐。晋军当至，髻不复出，今惟见水异耳。嗟嗟有声，声闻数里。案秦始皇二十六年，长狄十二见于临洮，长五丈余，以为善祥，铸金人十二以象之，各重二十四万斤，坐之宫门之前，谓之金狄。皆铭其胸云：皇帝二十六年，初兼天下，以为郡县，正法律，同度量。大人来见临洮，身长五丈，足六尺。李斯书也。故卫恒《叙篆》曰：秦之李斯，号为工篆，诸山碑及铜人铭，皆斯书也。汉自阿房，徙之未央宫前，俗谓之翁仲矣。地皇二年，王莽梦铜人泣，恶之，念铜人铭有皇帝初兼天下文，使尚方工镌灭所梦铜人膺文。后董卓毁其九为钱，其在者三。魏明帝欲徙之洛阳，重不可胜，至霸水西，停之。《汉晋春秋》曰：或言金狄泣，故留之。石虎取置邺宫，苻坚又徙之长安，毁二为钱，其一未至而苻坚乱，百姓推置陕北河中，于是金狄灭。余以为鸿河巨渎，故应不为细梗踬湍，长津硕浪，无宜以微物屯流。斯水之所以涛波者，盖《史记·魏世家》所云，魏文侯二十六年，虢山崩，壅河所致耳。献帝东迁，日夕潜渡，坠坑争舟，舟指可掬，亦是处矣。
△又东过大阳县南。
交涧水出吴山，东南流入河。河水又东，路涧水亦出吴山，东迳大阳城西，西南流，入于河。河水又东，迳大阳县故城南。《竹书纪年》曰：晋献公十有九年，献公会虞师伐虢，灭下阳。虢公丑奔卫。献公命瑕父吕甥邑于虢都。《地理志》曰：北虢也，有天子庙。王莽更名勤田。应劭《地理风俗记》曰：城在大河之阳也。河水又东，沙涧水注之。水北出虞山，东南迳传岩，历传说隐室前，俗名之为圣人窟。孔安国《传》：传说隐于虞、虢之间，即此处也。传岩东北十余里，即巅軨坂也，《春秋左传》所谓入自巅軨者也。有东西绝涧，左右幽空，穷深地壑，中则筑以成道，指南北之路，谓之为軨桥也。傅说佣隐，止息于此，高宗求梦得之是矣。桥之东北有虞原，原上道东有虞城，尧妻舜以嫔于虞者也。
周武王以封太伯后虞仲于此，是为虞公。《晋太康地记》所谓北虞也。城东有山，世谓之五家冢，冢上有虞公庙。《春秋穀梁传》曰：晋献公将伐虢。荀息曰：君何不以屈产之乘，垂枣之璧，假道于虞？公曰：此晋国之宝也。曰：是取中府置外府也。公从之。及取虢，灭虞，乃牵马操璧，璧则犹故，马齿长矣。即宫之奇所谓虞、虢其犹辅车相依，唇亡则齿寒，虢亡则虞亦亡矣。其城北对长坂二十许里，谓之虞坂。戴延之曰：自上及下，七山相重。《战国策》曰：昔骐骥驾盐东，上于虞坂，迁延负辕而不能进。此盖其困处也。桥之东北出溪中，有小水，西南流注沙涧，乱流迳大阳城东，河北郡治也。涧水南流注于河。河水又东，左合积石、土柱二溪，并北发大阳之山，南流入于河。是山也，亦通谓之为薄山矣。故《穆天子传》曰：天子自盬己丑，南登于薄山窴軨之隥，乃宿于虞，是也。
△又东过砥柱间。
砥柱，山名也。昔禹治洪水，山陵当水者凿之，故破山以通河。河水分流，包山而过，山见水中，若柱然，故曰砥柱也。三穿既决，水流疏分，指状表目，亦谓之三门矣。山在虢城东北，大阳城东也。《搜神记》称：齐景公渡于江沈之河，鼋衔左骖，没之，众皆惊惕。古冶子于是拔剑从之，邪行五里，逆行三里，至于砥柱之下，乃鼋也。左手持鼋头，右手挟左骖，燕跃鹄踊而出，仰天大呼，水为逆流三百步，观者皆以为河伯也。亦或作江沅字者也。若因地而为名，则宜在蜀及长沙。案《春秋》，此二土并景公之所不至，古冶子亦无因而骋其勇矣。
刘向叙《晏子春秋》，称古冶子曰：吾尝济于河，鼋衔左骖，以入砥柱之流，当是时也，从而杀之，视之乃鼋也。不言江沅矣。又考《史迁记·齐世家》云：景公十二年，公见晋平公，十八年，复见晋昭公。旌轩所指，路直斯津，从鼋砥柱，事或在兹。又云观者以为河伯，贤于江沅之证，河伯本非江神，又河可知也。河之右则崤水注之。水出河南盘崤山，西北流，水上有梁，俗谓之鸭桥也。历涧东北流，与石崤水合。水出石崤山。山有二陵，南陵，夏后皋之墓也，北陵，文王所避风雨矣。言山径委深，峰阜交荫，故可以避风雨也。秦将袭郑，蹇叔致谏而公辞焉。蹇叔哭子曰：吾见其出，不见其入。晋人御师必于崤矣，余收尔骨焉。
孟明果覆秦师于此。崤水又北，左合西水，乱流注于河。河水又东，千崤之水注焉。水南导于千崤之山，其水北流，缠络二道。汉建安中，曹公西讨巴、汉，恶南路之险，故更开北道。自后行旅，率多从之。今山侧附路，有石铭云：晋太康三年，宏农太守梁柳，修复旧道。太崤以东，西崤以西，明非一崤也。西有二石，又南五六十步，临溪有《恬漠先生翼神碑》，盖隐斯山也。其水北流注于河。河水翼岸夹山，巍峰峻举，群山叠秀，重岭千霄。郑玄案《地说》，河水东流，贯砥柱，触阏流。今世所谓砥柱者，盖乃阏流也。砥柱当在西河，未详也。余按：郑玄所说非是。西河当无山以拟之。自砥柱以下，五户已上。其间一百二十里，河中竦石桀出，势连襄陆，盖亦禹凿以通河，疑此阏流也。其山虽辟，尚梗湍流，激石云洄，澴波怒溢，合有一十九滩，水流迅急，势同三峡，破害舟船，自古所患。汉鸿嘉四年，杨焉言：从河上下，患砥柱隘，可镌广之。上乃令焉镌之，裁没水中，不能复去，而令水益湍怒，害甚平日。魏景初二年二月，帝遣都督沙丘部，监运谏议大夫寇慈，帅工五千人，岁常修治，以平河阻。晋泰始三年正月，武帝遣监运大中大夫赵国都匠中郎将河东乐世，帅众五千余人，修治河滩，事见《五户祠铭》。虽世代加功，水流漰渀，涛波尚屯，及其商舟是次，鲜不踟蹰难济，故有众峡诸滩之言。五户，滩名也。有神祠，通谓之五户将军，亦不知所以也。
△又东过平阴县北，清水从西北来注之。
清水出清廉山之西岭，世亦谓之清营山，其水东南流出峡。峡左有城，盖古关防也。清水历其南，东流迳皋落城北。服虔曰：赤翟之都也。世谓之倚亳城，盖读声近，传因失实也。《春秋左传》所谓晋侯使太子申生伐东山皋落氏者也。
与倚亳川水合。水出北山矿谷，东南流注于清。清水又东迳清廉城南，又东南流，右会南溪水，水出南山而东注清水，又东，合乾枣涧水。水出石人岭下，南流，俗谓之扶苏水。又南历奸苗北，马头山，亦曰白水原，西南迳垣县故城北，《史记》，魏武侯二年，城安邑、王垣，即是县也。其水西南流注清水，水色白浊，初会清流，乃有玄素之异也。清水又东南，迳阳壶城东，即垣县之壶丘亭，晋迁宋五大夫所居也。清水又东南流注于河。河水又东，与教水合。水出垣县北教山，南迳辅山。山高三十许里，上有泉源，不测其深。山顶周圆五六里，少草木。
《山海经》曰：孟门东南有平山，平水出于其上，潜于其下。又是王屋之次，疑即平山也。其水南流，历鼓钟上峡，悬洪五丈，飞流注壑，夹岸深高，壁立直上，轻崖秀举，百有余丈。峰次青松岩悬赪石，于中历落有翠柏生焉。丹青绮分，望若图绣矣。水广一十许步，南流历鼓钟川，分为二涧。一涧西北出，一百六十许里，山岫回岨，纔通马步。今闻喜县东北谷口，犹有乾河里故沟存焉，今无复有水。一水历冶官西，世人谓之鼓钟城。城之左右，犹有遗铜及铜钱也。城西阜下有大泉，西流注涧，与教水合，伏入石下，南至下峡。《山海经》曰：鼓钟之山，帝台之所以觞百神，即是山也。其水重源又发，南至西马头山，东截坡下，又伏流南十余里复出，又谓之伏流水，南入于河。《山海经》曰：教山，教水出焉，而南流注于河。是水冬乾夏流，实惟乾河也。今世人犹谓之为乾涧矣。河水又与畛水合。水出新安县青要山，今谓之疆山。其水北流，入于河。《山海经》曰：青要之山，畛水出焉，即是水也。河水又东，正回之水入焉。水出騩山，疆山东阜也。东流，俗谓之疆川水，与石瓜畴川合。水出西北石涧中，东南流，注于疆水。疆水又东迳疆治铁官东，东北流注于河。河水又东，合庸庸之水。水出河南垣县宜苏山，俗谓之长泉水。《山海经》曰：水多黄贝，伊、洛门也。其水北流，分为二水，一水北入河，一水又东北流注于河。河水又东，迳平阴县北。
《地理风俗记》曰：河南平阴县，故晋阴地，阴戎之所居。又曰：在平城之南，故曰平阴也。三老董公说高祖处。陆机所谓皤皤董叟，谟我平阴者也。魏文帝改曰河阴矣。河水左会濝水出垣县王屋西山濝溪，夹山东南流，迳故城东，即濝关也。汉光武建武二年，遣司空王梁北守濝关、天井关，击赤眉别挍，皆降之。献帝自陕，北渡安邑，东出濝关，即是关也。濝水西屈迳关城南，历轵关南，迳苗亭西，亭故周之苗邑也。又东流注于河。《经》书清水，非也，是乃濝水耳。
△又东至邓。
洛阳西北四十二里，故邓乡矣。

[book_title]卷五
○河水五
△又东过平县北，湛水从北来注之。
河水又东，迳河阳县故城南。《春秋经》书天王狩于河阳。壬申，公朝于王所。晋侯执卫侯，归于京师。《春秋左传·僖公二十八年》：冬，会于温，执卫侯。是会也，晋侯召襄王，以诸侯见，且使王狩。仲尼曰：以臣召君，不可以训。
故书曰天王狩于河阳，言非其狩地。服虔、贾逵曰：河阳，温也。班固《汉书·地理志》、司马彪、袁山松《郡国志》、《晋太康地道记》、《十三州志》：河阳，别县，非温邑也。汉高帝六年，封陈涓为侯国，王莽之河亭也。《十三州志》曰：治河上，河，孟津河也。郭缘生《述征记》曰：践土，今冶坂城，是名异《春秋》焉，非也。今河北见者，河阳城故县也，在冶坂西北，盖晋之温地，故群儒有温之论矣。《魏土地记》曰：冶坂城旧名汉祖渡，城险固，南临孟津河。
河水右迳临平亭北。《帝王世纪》曰：光武葬临平亭南，西望平阴者也。河水又东迳洛阳县北。河之南岸有一碑，北面题云：洛阳北界，津水二渚分属之也。上旧有河平侯祠，祠前有碑，今不知所在。郭颁《世语》曰：晋文王之世，大鱼见孟津，长数百步，高五丈，头在南岸，尾在中渚河平侯祠。即斯祠也。河水又东，迳平县故城北。汉武帝元朔三年，封济北贞王子刘遂为侯国，王莽之所谓治平矣。
俗谓之小平也。有高祖讲武场。河北侧岸有二城相对，置北中郎府，徙诸徒隶府户并羽林、虎贲领队防之。河水南对首阳山，《春秋》所谓首戴也。夷齐之歌，所矣曰登彼西山。上有夷齐之庙，前有二碑，并是后汉河南尹广陵陈导、雒阳令徐循与处士平苏腾、南阳何进等立，事见其碑。又有周公庙。魏氏起玄武观于芒垂。张景阳《玄武观赋》所谓高楼特起，竦跱岧峣，直亭亭以孤立，延千里之清飙也。朝廷又置冰室于斯阜，室内有冰井。《春秋左传》曰：日在北陆而藏冰。
常以十二月采冰于河津之隘，峡石之阿，北阴之中。即《邠诗》：二之日凿冰冲冲矣。而内于井室，所谓纳于凌阴者也。河南有钩陈垒。世传武王伐纣，八百诸侯所会处，《尚书》所谓不期同时也。紫微有钩陈之宿，主斗讼兵阵，故遁甲攻取之法，以所攻神与钩陈并气，下制所临之辰，则秩禽敌，是以垒资其名矣。河水于斯，有盟津之目。《论衡》曰：武王伐纣，升舟，阳侯波起，疾风逆流，武王操黄钺而麾之，风波毕除。中流，白鱼入于舟，燌以告天，与八百诸侯，咸同此盟，《尚书》所谓不谋同辞也。故曰孟津，亦曰盟津。《尚书》所谓东至于孟津者也。又曰富平津，《晋阳秋》曰：杜预造河桥于富平津，所谓造舟为梁也。
又谓之曰陶河，魏尚书仆射杜畿以帝幸许，试楼船，覆于陶河，谓此也。昔禹治洪水，观于河，见白面长人鱼身，出曰，吾河精也，授禹《河图》而还于渊。及子朝篡位，与敬王战，乃取周之宝玉沈河以祈福。后二日，津人得之于河上，将卖之，则变而为石。及敬王位定，得玉者献之，复为玉也。河水又东，湨水入焉。《山海经》曰：和山，上无草木而多瑶碧，实惟河之九都。是山也五曲，九水出焉，合而北流，注于河。其阳多苍玉，吉神泰逢司之，是于萯山之阳，出入有光。《吕氏春秋》曰：夏后氏孔甲田于东阳萯山，遇大风雨，迷惑入于民室。
皇甫谧《帝王世纪》以为即东首阳山也。盖是山之殊目矣。今于首阳东山，无水以应之，当是今古世悬，川域改状矣。昔帝尧修坛河洛，择良议沈，率舜等升于首山，而遵河渚，有五老游焉，相谓《河图》将来，告帝以期，知我者重瞳也。
五老乃翻为流星而升于昴，即于此也。又东，泲水注焉。
△又东，过巩县北。
河水于此，有五社渡，为五社津。建武元年，朱鲔遣持节使者贾强、讨难将军苏茂，将三万人，从五社津渡，攻温。冯异遣校尉与寇恂合击之，大败，追至河上，生擒万余人，投河而死者数千人。县北有山，临河，谓之崟{山原}邱，其下有穴，谓之巩穴，言潜通淮浦，北达于河。直穴有渚，谓之鲔渚。成公子安《大河赋》曰：鳣、鲤、王鲔，暮春来游。《周礼》：春荐鲔。然非时及佗处则无。故河自鲔穴已上，又兼鲔称。《吕氏春秋》称：武王伐纣至鲔水，纣使胶鬲候周师。即是处也。
△洛水从县西，北流注之。
洛水于巩县东迳洛汭，北对琅邪渚，入于河，谓之洛口矣。自县西来，而北流注河，清浊异流，皦焉殊别。应玚《灵河赋》曰：资灵川之遐源，出昆仑之神邱，涉津洛之峻泉，播九道于中州者也。
△又东过成皋县北，济水从北来注之。
河水自洛口又东，左迳平皋县南。又东，迳怀县南，济水故道之所入，与成皋分河。河水右迳黄马坂北，谓之黄马关。孙登之去杨骏，作书与洛中故人处也。
河水又东，迳旋门坂北，今成皋西大坂者也。升陟此坂而东趣成皋也。曹大家《东征赋》曰：望河洛之交流，看成皋之旋门者也。河水又东，迳成皋大伾山下，《尔雅》曰：山一成谓之伾。许慎、吕忱等并以为丘一成也。孔安国以为再成曰伾，亦或以为地名。非也。《尚书·禹贡》曰：过洛汭至大伾者也。
郑康成曰：地肱也。沇出伾际矣。在河内修武、武德之界。济沇之水与荧播泽出入自此，然则大伾即是山矣。伾北即《经》所谓济水从北来注之者也。
今泲水自温县入河，不于此也。所入者奉沟水耳，即济沇之故渎矣。成皋县之故城在伾上，萦带伾阜，绝岸峻周，高四十许丈，城张翕崄，崎而不平。
《春秋传》曰：制，岩邑也，虢叔死焉。即东虢也。鲁襄公二年七月，晋成公与诸侯会于戚，遂城虎牢以逼郑，求平也。盖修故耳。《穆天子传》曰：天子射鸟猎兽于郑圃，命虞人掠林，有虎在于葭中。天子将至，七萃之士高奔戎，生擒虎而献之。天子命之为柙，畜之东虢，是曰虎牢矣。然则虎牢之名，自此始也。秦以为关，汉乃县之。城西北隅有小城，周三里，北面列观，临河，苕苕孤上。景明中，言之寿春，路值兹邑，升眺清远，势尽川陆，羁途游至，有伤深情。河水南对玉门，昔汉祖与腾公潜出，济于是处也。门东对临河，泽岸有土穴，魏攻宋司州刺史毛德祖于虎牢，战经二百日，不克。城惟一井，井深四十丈，山势峻峭，不容防捍，潜作地道取井。余顷因公至彼，故往寻之，其穴处犹存。河水又东，合汜水。水南出浮戏山，世谓之曰方山也。北流合东关水。水出蒿渚之山，泉发于层阜之上，一源两枝，分流泻注，世谓之石泉水也。东流为索水，西注为东关水。西北流，杨兰水注之。水出非山，西北流，注于东关水。又西北，蒲水入焉。
水自东浦西流，与东关水合，而乱流注于汜。汜水又北，右合石城水。水出石城山，其山复涧重岭，欹叠若城。山顶泉流，瀑布悬泻，下有滥泉，东流泄注。边有数十石畦，畦有数野蔬。岩侧石窟数口，隐迹存焉，而不知谁所经始也。又东北流，注于汜水。汜水又北，合鄤水。水西出娄山，至冬则煖，故世谓之温泉。东北流，迳田鄤谷，谓之田鄤溪水，东流注于汜水。汜水又北，迳虎牢城东。汉破司马欣、曹咎于是水之上。汜水又北流，注于河，《征艰赋》所谓步汜口之芳草，吊周襄之鄙馆者也。余按昔儒之论，周襄所居在颍川襄城县，是乃城名，非为水目。原夫致谬之由，俱以汜、郑为名故也，是为爽矣。又按郭缘生《述征记》、刘澄之《永初记》，并言高祖即帝位于是水之阳，今不复知旧坛所在。卢谌、崔云亦言是矣。余按：高皇帝受天命于定陶汜水，又不在此也，于是求坛，故无仿佛矣。河水又东，迳板城北，有津，谓之板城渚口。河水又东，迳五龙坞北。坞临长河，有五龙祠，应劭云：昆仑山庙，在河南荥阳县。疑即此祠，所未详。
△又东过荥阳县北，蒗荡渠出焉。
大禹塞荥泽，开之以通淮，泗，即《经》所谓蒗荡渠也。汉平帝之世，河汴决坏，未及得修，汴渠东侵，日月弥广，门闾故处，皆在水中。汉明帝永平十二年，议治汴渠，上乃引乐浪人王景，问水形便。景陈利害，应对敏捷，帝甚善之。
乃赐《山海经》、《河渠书》、《禹贡图》，及以钱帛。后作堤，发卒数十万，诏景与将作谒者王吴治渠，筑堤防修堨，起自荥阳，东至千乘海口，千有余里。
景乃商度地势，凿山开涧，防遏冲要，疏决壅积，十里一水门，更相回注，无复渗漏之患。明年，渠成，帝亲巡行，诏滨河郡国，置河堤员吏，如西京旧制。景由是显名，王吴及诸从事者，皆增秩一等。顺帝阳嘉中，又自汴口以东，缘河积石为堰，通渠，咸曰金堤。灵帝建宁中，又增修石门，以遏渠口，水盛则通注，津耗则辍流。河水又东北，迳卷之扈亭北。《春秋左传》曰：文公七年，晋赵盾与诸侯盟于扈。《竹书纪年》：晋出公十二年，河绝于扈。即于是也。河水又东，迳八激堤北。汉安帝永初七年，令谒者太山于岑，于石门东，积石八所，皆如小山，以捍冲波，谓之八激堤。河水又东，迳卷县北。晋楚之战，晋军争济，舟中之指可掬。楚庄祀河，告成而还。即是处也。河水又东北，迳赤岸固北而东北注。
△又东北，过武德县东，沁水从西北来注之。
河水自武德县━━汉献帝延康元年，封曹叡为侯国，即魏明帝也。━━东至酸枣县西，濮水东出焉。汉兴三十有九年，孝文时，河决酸枣，东溃金堤，大发卒塞之。故班固云：文堙枣野，武作《瓠歌》，谓断此口也。今无水。河水又东北，通谓之延津。石勒之袭刘曜，途出于此，以河冰泮为神灵之助，号是处为灵昌津。昔澹台子羽赍千金之璧渡河，阳侯波起，两蛟挟舟。子羽曰：吾可以义求，不可以威劫。操剑斩蛟，蛟死，波休，乃投璧于河，三投而辄跃出，乃毁璧而去，示无吝意。赵建武中，造浮桥于津上，采石为中济，石无大小，下辄流去，用工百万，经年不就。石虎亲阅作工，沈璧于河。明日，璧流渚上，波荡上岸。遂斩匠而还。
△又东，过燕县北，淇水自北来注之。
河水于是有棘津之名，亦谓之石济津，故南津也。《春秋·僖公二十八年》，晋将伐曹，曹在卫东，假道于卫，卫人不许，还，自南河济，即此也。晋伐陆浑亦于此渡。宋元嘉中，遣辅国将军萧斌率宁朔将军王玄谟北入，宣威将军垣护之以水军守石济，即此处也。河水又东，淇水入焉。又东，迳遮害亭南。《汉书·沟洫志》曰：在淇水口东十八里，有金堤，堤高一丈，自淇口东，地稍下，堤稍高，至遮害亭，高四五丈。又有宿胥口，旧河水北入处也。河水又东，右迳滑台城北。城有三重，中小城谓之滑台城。旧传滑台人自修筑此城，因以名焉。城即故郑廪延邑也。下有延津。《春秋传》曰：孔悝为蒯瞆所逐，载伯姬于平阳，行于延津，是也。廪延南故城，即卫之平阳亭也。今时人谓此津为延寿津。宋元嘉中，右将军到彦之，留建威将军朱修之守此城。魏军南伐，修之执节不下。其母悲忧，一旦乳汁惊出，母乃号踊，告家人曰：我年老，非有乳时，今忽如此，吾儿必没矣。修之绝援，果以其日陷没。城故东郡治。《续汉书》曰：延熹九年，济阴、东郡、济北、平原，河水清。襄楷上疏曰：《春秋》注记，未有河清，而今有之。《易乾凿度》曰：上天将降嘉应，河水先清。京房《易·传》曰：河水清，天下平。今天垂异，地吐妖，民厉疾，三者并作而有河清。《春秋》麟不当见而见，孔子书以为异。河者，诸侯之象，清者，阳明之徵，岂独诸侯有窥京师计也？明年，宫车宴驾，徵解渎侯为汉嗣，是为灵帝。建宁四年二月，河水又清也。
△又东北，过黎阳县南。
黎，侯国也。《诗·式微》黎侯寓于卫是也。晋灼曰：黎山在其南，河水迳其东。其山上碑云：县取山之名，取水之阳以为名也。王莽之黎蒸也。今黎山之东北故城，盖黎阳县之故城也。山在城西，城凭山为基，东阻于河。故刘桢《黎阳山赋》曰：南阴黄河，左覆金城，青坛承祀，高碑颂灵。昔慕容玄明自邺，率众南徙滑台，既无舟楫，将保黎阳，昬而流澌冰合，于夜中济讫，旦而冰泮，燕民谓是处为天桥津。东岸有故城，险带长河。戴延之谓之逯明垒，周二十里，言逯明，石勒十八骑中之一，城因名焉。郭缘生曰：城，袁绍时筑。皆非也。余案：《竹书纪年》梁惠成王十三年，郑釐侯使许息来致地平邱、户牖、首垣诸邑，及郑驰地，我取枳道与郑鹿，即是城也。今城内有故台，尚谓之鹿鸣台，又谓之鹿鸣城。王玄谟自滑台走鹿鸣者也。济取名焉，故亦曰鹿鸣津，又曰白马济。津之东南，有白马城，卫文公东徙渡河，都之，故济取名焉。袁绍遣颜良攻东郡太守刘延于白马，关羽为曹公斩良以报效，即此处也。白马有韦乡、韦城，故津亦有韦津之称。《史记》所谓下修武，渡韦津者也。
河水旧于白马县南泆，通濮、济、黄沟，故苏代说燕曰：决白马之口，魏无黄、济阳。《竹书纪年》：梁惠成王十二年，楚师出河水，以水长垣之外者也。
金堤既建，故渠水断，尚谓之白马渎。故渎东迳鹿鸣城南，又东北，迳白马县之凉城北。《耆旧传》云：东郡白马县之神马亭，实中层峙，南北二百步，东西五十许步，状丘斩城也。自外耕耘垦斫，削落平尽。正南有躔陛陟上，方轨是由。
西南侧城有神马寺，树上修整，西去白马津可二十许里，东南距白马县故城可五十里。疑即《开山图》之所谓白马山也。山上常有白马群行，悲鸣则河决，驰走则山崩。《注》云：山在郑北，故郑也。所未详。刘澄之云：有白马塞，孟达登之长叹，可谓于川土疏妄矣。亭上旧置凉城县，治此。白马渎又东南，迳濮阳县，散入濮水，所在决会，更相通注，以成往复也。河水自津东北，迳凉城县，河北有般祠。《孟氏记》云：祠在河中，积石为基，河水涨盛，恒与水齐。戴氏《西征记》曰：今见祠在东岸临河，累石为壁，其屋宇容身而已，殊似无灵，不如孟氏所记，将恐言之过也。河水又东北，迳伍子胥庙南，祠在北岸，顿邱郡界，临侧长河，庙前有碑，魏青龙三年立。河水又东北，为长寿津。《述征记》曰：凉城到长寿津六十里。河之故渎出焉。《汉书·沟洫志》曰：河之为中国害尤甚，故导河自积石，历龙门，酾二渠以引河。一则漯川，今所流也。一则北渎，王莽时空，故世俗名是渎为王莽河也。东北迳戚城西。《春秋·哀公二年》：晋赵鞅率师，纳卫太子蒯瞆于戚，宵迷。阳虎曰：右河而南，必至焉。今顿邱卫国县西戚亭是也。为卫之河上邑。汉高帝十二年，封将军李必为侯国矣。故渎又迳繁阳县故城东，《史记》：赵将廉颇伐魏，取繁阳者也。北迳阴安县故城西。汉武帝元朔五年，封卫不疑为侯国。故渎又东北，迳乐昌县故城东，《地理志》，东郡之属县也。汉宣帝封王稚君为侯国。故渎又东北，迳平邑郭西。《竹书纪年》：晋列公四年，赵城平邑。五年，田公子居思伐邯郸，围平邑。十年，齐田汾及邯郸韩举战于平邑，邯郸之师败逋，获韩举，取平邑、新城。又东北迳元城县故城西北，而至沙丘堰。《史记》曰：魏武侯公子元，食邑于此，故县氏焉。郭东有五鹿墟，墟之左右多陷城。《公羊》曰：袭邑也。《说》曰：袭，陷矣。《郡国志》曰：五鹿墟故沙鹿，有沙亭。周穆王丧盛姬，东征，舍于五鹿，其女叔<女坐>，届此思哭，是曰女<女坐>之丘，为沙鹿之异名也。《春秋左传·僖公十四年》：沙鹿崩。晋史卜之，曰：阴为阳雄，土火相乘，故有沙鹿崩。后六百四十五年，宜有圣女兴，其齐田乎？后王翁孺自济南徙元城，正直其地，日月当之。王氏为舜后，土也。汉，火也。王禁生政君，其母梦见月入怀。年十八，诏入太子宫，生成帝，为元后。汉祚道污，四世称制，故曰：火土相乘而为雄也。及崩，大夫扬雄作诔曰：太阴之精，沙鹿之灵，作合于汉，配元生成者也。献帝建安中，袁绍与曹操相御于官渡，绍逼大司农郑玄，载病随军，届此而卒，郡守已下，受业者，衰绖赴者，千余入。玄注《五经》、《谶纬》、《侯》、《历》、《天文经》，通于世。故范晔《赞》曰：孔书遂明，汉章中辍矣。县北有沙邱堰，《尚书·禹贡》曰：北过降水。不遵其道曰降，亦曰溃。堰，障水也。至于大陆，北播为九河。《风俗通》曰：河，播也。播为九河，自此始也。《禹贡》沇州，九河既道，谓徒骇、太史、马颊、覆釜、胡苏、简、洁、句盘、鬲津也。同为逆河。郑玄曰：下尾合曰逆河，言相迎受矣。盖疏润下之势，所通河海。及齐桓霸世，塞广田居，同为一河，故自堰以北，馆陶、瘿陶、贝邱、鬲、般、广川、信都、东光、河间乐成以东，城地并存，川渎多亡。汉世，河决金堤，南北离其害。议者常欲求九河故迹而穿之，未知其所。是以班固云：自兹距汉，北亡八枝者也。河之故渎，自沙邱堰南分，屯氏河出焉。河水故渎东北，迳发干县故城西，又屈迳其北，王莽之所谓戢楯矣。汉武帝以大将军卫青破右贤王功，封其子登为侯国。
大河故渎又东，迳贝丘县故城南。应劭曰：《左氏传》齐襄公田于贝丘是也。余按京相璠、杜预并言在博昌，即司马彪《郡国志》所谓贝中聚者也。应《注》于此事近违矣。大河故渎又东，迳甘陵县故城南。《地理志》清河之厝也，王莽改曰厝治者也。汉安帝父孝德皇，以太子被废为王，薨于此，乃葬其地，尊陵曰甘陵，县亦取名焉。桓帝建和二年，改清河图曰甘陵，是周之甘泉市地也。陵在渎北，邱坟高巨，虽中经发坏，犹若层陵矣，世谓之唐侯冢，城曰邑城，皆非也。
昔南阳文叔良以建安中为甘陵丞，夜宿水侧，赵人兰襄梦求改葬。叔良明循水求棺，果于水侧得棺，半许落水。叔良顾亲旧曰，若闻人传此，吾必以为不然，遂为移殡，醊而去之。大河故渎又东，迳艾亭城南，又东，迳平晋城南。今城中有浮图五层，上有金露盘，题云：赵建武八年，比释道龙和上竺浮图澄，树德劝化，兴立神庙。浮图以坏，露盘尚存，炜炜有光明。大河故渎又东北，迳灵县故城南，王莽之播亭也。河水于县，别出为鸣犊河。河水故渎又东，迳鄃县故城东。吕后四年，以父婴功，封子佗为侯国，王莽更名之曰善陆。大河故渎又东，迳平原县故城西，而北绝屯氏三渎。北迳绎幕县故城东北，西流迳平原鬲县故城西。《地理志》曰：鬲津也，王莽名之曰河平亭，故有穷后羿国也。应劭曰：鬲，偃姓，咎繇后。光武建武十三年，封建义将军朱祜为侯国。大河故渎又北，迳修县故城东，又北，迳安陵县西，本修之安陵乡也。《地理风俗记》曰：修县东四十里有安陵乡，故县也。又东北，至东光县故城西，而北与漳水合。一水分大河故渎北出，为屯氏河，迳馆陶县东，东北出。《汉书·沟洫志》曰：自塞宣防，河复北决于馆陶县，分为屯氏河，广深与大河等。成帝之世，河决馆陶及东郡金堤，上使河堤使者王延世塞之，三十六日，堤成。诏以建始五年为河平元年，以延世为光禄大夫。是水亦断。屯氏故渎水之又东北，屯氏别河出焉。屯氏别河故渎，又东北迳信城县，张甲河出焉。《地理志》曰：张甲河首受屯氏别河于信成县者也。张甲河故渎，北绝清河于广宗县，分为二渎。左渎迳广宗县故城西，又北迳建始县故城东。田融云：赵武帝十二年立建兴郡，治广宗，置建始、兴德五县隶焉。左渎又北，迳经城东，缭城西，又迳南宫县西，北注绛渎。右渎东北，迳广宗县故城南，又东北，迳界城亭北，又东北，迳长乐郡枣强县故城东。长乐，故信都也。晋太康五年，改从今名。又东北，迳广川县，与绛渎水故道合。又东北，迳广川县故城西，又东，迳棘津亭南。徐广曰：棘津在广川。司马彪曰：县有棘津城。吕尚卖食之困，疑在此也。刘澄之云：谯郡酂县东北有棘津亭，故邑也，吕尚所困处也。余按《春秋左传》：伐巢，克棘，入州来。无津字，杜预《春秋释地》又言棘亭在酂县东北，亦不云有津字矣，而竟不知澄之于何而得是说。然天下以棘为名者多，未可咸谓之棘津也。又《春秋·昭公十七年》，晋侯使荀吴帅帅，涉自棘津，用牲于洛，遂灭陆浑。杜预《释地》，阙而不书。服虔曰：棘津，犹孟津也。徐广《晋纪》又言：石勒自葛陂寇河北，袭汲人向冰于枋头，济自棘。棘津在东郡、河内之间，田融以为即石济南津也。虽千古茫昧，理世玄远，遗文逸句，容或可寻，沿途隐显，方土可验。司马迁云：吕望，东海上人也，老而无遇，以钓干周文王。韩婴云：吕望行年五十，卖食棘津，七十则屠牛朝歌，行年九十，食为帝师。皇甫士安云：欲隐东海之滨，闻文王善养老，故入钓于周。今汲县城亦言有吕望隐居处。起自东海，迄于酆雍，缘其迳趣，赵、魏为密。厝之谯、宋，事为疏矣。张甲故渎又东北，至修县，东会清河。《十三州志》曰：张甲河东北至修县，入清漳者也。屯氏别河又东，枝津出焉。东迳信城县故城南，又东，迳清阳县故城南，清河郡北，魏自清阳徙置也。又东北，迳陵乡南，又东北，迳东武城县故城南，又东北，迳东阳县故城南。《地理志》曰：王莽更之曰胥陵矣。俗人谓之高黎郭，非也。应劭曰：东武城东北三十里有阳乡，故县也。又东，散绝无复津迳。屯氏别河又东北，迳清河郡南，又东北迳清河故城西。汉高帝六年，封王吸为侯国。《地理风俗记》曰：甘陵郡东南十七里，有清河故城者，世谓之鹊城也。又东北，迳绎幕县南，分为二渎。屯氏别河北渎，东迳绎幕县故城南，东绝大河故渎，又东北，迳平原县，枝津北出，至安陵县遂绝。屯氏别河北渎，又东北，迳重平县故城南。应劭曰：重合县西南八十里有重平乡，故县也。又东北迳重合县故城南，又东北，迳定县故城南。汉武帝元朔四年，封齐孝王子刘越为侯国。《地理风俗记》曰：饶安县东南三十里有定乡城，故县也。屯氏别河北渎又东，入阳信县，今无水。又东为咸河，东北流，迳阳信县故城北。《地理志》，渤海之属县也。东注于海。屯氏别河南渎，自平原东绝大河故渎，又迳平原县故城北，枝津右出，东北至安德县界，东会商河。屯氏别河南
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:01:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>