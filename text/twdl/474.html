<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="游山日记卷一,游山日记卷二,游山日记卷三,游山日记卷四,游山日记卷五,游山日记卷六,游山日记卷七,游山日记卷八,游山日记卷九,游山日记卷十,游山日记卷十一,游山日记卷十二,附录,游山日记全文在线阅读,游山日记全文在线下载,大玄古籍书库">
<meta name="description" content="本书被林语堂称赞为“日记模范”，并专门撰写五千字长文《〈游山日记〉读法》，一一指出其妙处，大加推崇。是书共12卷，前10卷称“天香随笔”，即舒梦兰在嘉庆年间居游庐山一百日中所作日记；后2卷称“天香手稿”，为期间所作诗赋。日记正经中杂以诙谐，行文如行云流水，幽默而不流于尖酸，洵为上乘小品，上乘幽默。现以上海图书馆藏嘉庆十年刻本为底本，参考相关文献进行点校，排为简体字，以便读者。书后并附原刻本序言及1936年版中周作人序、林语堂《〈游山日记〉读法》、周劭跋等，读者于此可知此书来龙去脉及精妙趣味之所在。_游山日记_全文在线阅读_游山日记_全文在线下载_大玄古籍书库">
<title>游山日记_舒梦兰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">游山日记</span> <br/>
          作者： <span class="inputVal" id="bkauthor">舒梦兰</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,游记,完结</span> <br/>
          字数： <span class="inputVal" id="bknum">[book_length]87709</span> <br/>
          说明： <span class="inputVal" id="bkdec">本书被林语堂称赞为“日记模范”，并专门撰写五千字长文《〈游山日记〉读法》，一一指出其妙处，大加推崇。是书共12卷，前10卷称“天香随笔”，即舒梦兰在嘉庆年间居游庐山一百日中所作日记；后2卷称“天香手稿”，为期间所作诗赋。日记正经中杂以诙谐，行文如行云流水，幽默而不流于尖酸，洵为上乘小品，上乘幽默。现以上海图书馆藏嘉庆十年刻本为底本，参考相关文献进行点校，排为简体字，以便读者。书后并附原刻本序言及1936年版中周作人序、林语堂《〈游山日记〉读法》、周劭跋等，读者于此可知此书来龙去脉及精妙趣味之所在。</span> <br/>
          封面： <span class="inputVal" id="bkimg">Z_11519.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]游山日记
[book_author]舒梦兰
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,游记,完结
[book_length]87709
[book_dec]本书被林语堂称赞为“日记模范”，并专门撰写五千字长文《〈游山日记〉读法》，一一指出其妙处，大加推崇。是书共12卷，前10卷称“天香随笔”，即舒梦兰在嘉庆年间居游庐山一百日中所作日记；后2卷称“天香手稿”，为期间所作诗赋。日记正经中杂以诙谐，行文如行云流水，幽默而不流于尖酸，洵为上乘小品，上乘幽默。现以上海图书馆藏嘉庆十年刻本为底本，参考相关文献进行点校，排为简体字，以便读者。书后并附原刻本序言及1936年版中周作人序、林语堂《〈游山日记〉读法》、周劭跋等，读者于此可知此书来龙去脉及精妙趣味之所在。
[book_img]Z_11519.jpg


[book_chapter]天香随笔——日记

[book_title]游山日记卷一
嘉庆九年六月一日戊午（7月7日）
偶携胡生西辅、苍头宗慧为匡庐之游。亭午登舟，则卢修常、詹朴园、涂甥人烈已先立船头迟我，一笑而别。水急帆驶，岸上人顾我乐甚，谓天香自此远矣。
不逾时，已过樵舍，西辅诵予《吊娄妃》旧作结四语云：“樵舍江头阵云黑，汨罗溪水同呜咽。燕王若果移南昌，龙子龙孙亦鱼鳖。”予不禁相视而笑。
日晡，泊雷洲，榜人家也。南风，雨濛濛，着面凉适，遂绕堤而游，所见有树杪楼窗与篙橹接者，江涨如此。日未夕，已抵吴镇，盖百八十里也。
晚饭脱粟至三碗，下饭仅盐豉干菜而已。因语西辅：“东坡谓颜斶晚食当肉，为善于处贫。然则食前方丈无下箸处，是不可以处乐之验也。”
始虑多蚊，以风雨，蚊竟不至。入夜小霁，望云中远树，若芜湖铁花，盘空竞秀。花间一炬生绮芒，有光烛地，则长庚星也。俄复晦而雨，遂关篷灭烛。通夕嗽而汗不干，达旦始寐。
己未（7月8日）
阴雨而风，舟师不敢渡鄱湖，与邻艘结队而济，泊东岸湖神庙前，盖所谓“鼋将军”乎？入夜风声如潮，转能寐，则动生静也。
庚申（7月9日）
风渐息，已前解缆。日方中，已达南康。长湖张帆，有千骑纷驰之势，亦壮观也。舣舟废堞下，遂由堞入城，主于观察第。逆旅主人羊叟者，鞹其脑，一目突出，几与鼻争高，以为疾也。俄见其两子皆然，始信赋形之异，不仅在天。为之一笑。
薄暮骤雨，入夜晴。
辛酉（7月10日）
入山，至三峡桥僧舍止焉。桥下百尺，两壁如削成，汇众泉，猛注狂奔，激涛翻雪，声汹汹如疾风震霆，坐危楼屏息骇顾，若将坠压飞腾者。数日尘劳，至是一洗而空矣。
桥畔小泉净而冽，山僧以竹筒引之入厨，煮茶甚甘芳。问其名，则“招隐泉”也。饭罢，偕西辅徐行里许，得一寺，榜曰“栖贤”，爱其楼北两窗瞰五老、太乙诸奇峰，遂假居焉。既夕，仍归宿三峡之楼。夜静烛灭，目塞耳通，乃若暴雨翻盆，雄风拔木，百千震电驰击松涛海波中，一息不停，都入两耳。其声有亘古不休之势，何时可寐？暗卧辗转，嗽益数，但觉楼岌岌动摇，不知是嗽撼其榻，抑是急湍喧触使然也。中夜呼灯起坐，聊复记此。
吾谓居此楼三日，必当耳聋。或曰：“寺僧奈何？”殊不知寺僧三日不闻此声，必反疑闻根已断，身将入灭，其忧更过于聋也。思之绝倒。
壬戌（7月11日）
晴。移寓栖贤之北楼，文海大和尚竟不以敝草笠为贱客，接以儒礼。予观其神智可谈，方今佛法中衰，不婴世网，必受禅缚，遂为说“西来直指”及“心死土现”之义，谓苟无出世慧定，不若死心念佛，远绍莲宗，为得主有常，不堕邪障。诸弟子昏昏欲睡，和尚独欣然听受，貌益恭。既而语西辅：“老僧参访南北数十年，所见士大夫道友夥矣，未有若萧居士者，得匪维摩居士乎？”西辅笑颔之。盖予自避喧入山，畏人物色，老妻戏书十余字授予，拈之得萧姓，尚名，字志君，义颇相承，故偶姓萧耳。
王逸少卜筑庐山，适西天僧持佛舍利来，逸少礼之，遂舍宅为寺，即今之栖贤寺也。佛堂铸生铁为塔七层，下贮舍利，更有舍利藏楼上，不知是何代古德所遗，尚未借观。逸少宅本归宗寺，此盖栖贤寺僧转述时随笔之误，亦遂懒于削正耳。云水无心，于斯可见。有华识。
砚池汲有招隐泉一滴，携至寓楼，用以书日记数行，并识。
癸亥（7月12日）
晴。夜嗽甚，头岑岑作痛，巳正方起。
寺中藏书颇富，半残蚀，聊为理《资治通鉴》《释氏通鉴》《王凤洲纲鉴》《净土资粮》诸书，皆有缺失，为怅叹者久之。西辅力谏，谓予以避喧来此，乃复耘无主之田，自损游兴，非计也。予笑从之。
西辅独行诣天池、黄龙、五老诸峰，为予先容，作避蚊之计，日午行矣。
日晡，观《镡津集》。小倦，寻老僧话于丈室，闻梵呗声，迹之，遂复绕铁塔一游，巡檐览《戒坛律仪》，尚存家法，但偶有别字耳。暮蝉群嘶，与潺潺玉渊声相乱，殊可听也。
甲子（7月13日）
晴热，愈多蚊，幸其愚而不诈，颇易扑，然益烦劳苦嗽。若深山上兰都复如此，亦何异章门热恼耶？则不唯不望吾沤舸至矣。晡食，西辅自五老峰归，欣然相告：“有天池、黄龙两寺，高出云表，老僧着絮衲度夏，蚊与蛇皆绝迹焉。且彼距李青莲、白香山草堂不远，又有所谓佛手崖，一老妇一僧居之，虎迹纵横，都无怖畏。僧言年年游猎人射虎其上，辄有获。僧犹厌其射，谓虎受僧戒，不伤人，何故使血肉狼藉，秽我兰若。然则天池、黄龙，真仙境矣。”予闻之大悦，加饭一盂，已决计迁居绝顶，禁足坐夏，庶几不虚此行耳。唯沤舸不可复来，盖虑其登高临深，且我云踪靡定，焉知不更上一层，何从物色？冀朴园语沤舸也。
五老峰常在云中，不轻识面。峰半僧庐为博徒所据，不可居。西辅至峰寺，云亦下垂，至寺门，一无所见，但闻呼卢声，亦不知五峰绝顶，尚离寺几千丈也。
天香馆壁间一蕉扇，弃捐多年，来时朴园粘恕堂诗笺，随意取置行箧内，遂同入山。西辅携之游五老，悬崖一跌，蕉扇已飞入云中，翱翔于万古无尘之地。如此清缘，真足为天香增重。因笑语西辅：“君若为扇，则君极乐而我苦矣。”
痰嗽益剧，达旦不眠。西辅甚忧之，属人购蜂蜜于郡城，三日始得。僧言此物虽郡城亦不常有，然则斋钵不识蜜，不足怪矣。斋钵，馆童名，吾爱其愚而用之。沤舸尝笑言：“斋钵所至，人聚观之，正若南康军人看白鹿也。”
乙丑（7月14日）
晴热苦闷，舆者适欲予出游，遂诣白鹿洞。观《朱子学规》，叹其能躬行修道之教。石洞若梁，则喜事者所凿，李渤当日无此也。山川回合，环顾有情景，自外观，不翅洞耳。继游万杉寺，并至开先观瀑布所注，所谓龙潭者。掬水洗两目，始周视古今磨崖文字，亦鲜佳者。主僧延予至禅室，瀹茗品泉，风味近招隐。盖此山之泉，无弗甘芳，数日来舌根不枯，赖有此耳。既复敬观所藏仁皇帝御书《心经》，金章石质，宝气佛光，溢于宸翰。予往在怡邸所见圣祖墨宝数十轴，笔法与此卷无异，信真迹也。又一轴乃宋牧仲所施阎立本《地狱变相图》，写生殊妙，惜《陀罗尼经赞》书法不称耳。归途值钓者，得鱼盈尺，西辅就买之，携行松径，见者悉惊诧垂涎，以为希有。予自入山，凡得啖豆腐者三，皆酸涩不可入口，并山蔬亦无买处，今日竟居然烹鲜，虽觉过分，聊且自娱，知不免山僧妒也。
愚谓庐山品绝高，与渊明绝相似：其不产一物，则渊明之贫也；无日不在云雾中，则渊明之北窗高卧醉醺醺也；拔地干霄，绝无倚傍，肖渊明之孤节；水立岚驶，泉吟石啸，类渊明之逸才；未尝有灵祇淫祀，以召祈祷，亦奚异“息交绝游”；永不生仙枣玉芝，以启封禅，正有若埋名不仕。恐后贤未甘淡泊，厌薄此山，并著其品望如此。
丙寅（7月15日）
晴，热。西辅以蜜和鸡子汁饮我，嗽少瘥。饭后至不可着衣，白日蚊翃翃螫人，脱天池、黄龙亦复如此，则不若还家避暑矣，岂不绝倒。
丁卯（7月16日）
晴，亦热。西辅买黄精一斤，谓可益寿。与长老约观舍利子。作书寄朴园，西辅欲遂录浃旬所记，寄庄溪、修常、沤舸、武承，代问讯也。
既封家书，沙弥见予弄笔砚，疑其识字，乞作一楹帖，随笔题云：“剧怜山色经旬住，喜听泉声彻夜醒。”盖比以嗽不眠耳。
日落，偕西辅出游三峡，坐石上弄浅水，浣手至洁。复以巨石掷峡口，水势辄驱之入潭，殷殷若雷起地下。因悟古之人以水喻民，方其平浅时，任人濯足，其弱将不胜一羽。迨夫众泉怒合，乘势兴波，若旱蛟赴壑，阵马摧锋，虽贲育为之辟易，亦何异陈涉首难，三户亡秦，其始皆可欺可辱之民耳。凡诸学侣，谁不以将相自期？尚其深念此言也。
戊辰（7月17日）
朝微雨，辰霁。盥沐。与长老启铜塔钥，出所藏舍利观之，凡二种：琉璃瓶所贮十三粒，大如黄豆，有若宝石者，若玛瑙珠者，紫色者、玻璃色者、玉色者，都不甚圆，有光气。僧言尝夜自塔中放光，观者疑为野烧云。其小者略与碎珍珠同，亦兼数色，计二千二百五十七粒，则所谓“坚固子”也。宋牧仲中丞施一赤金盘金匙，为盛观舍利之用，金盘乃被无赖僧易以镀金，可嗤也。吾观其相传载记，言舍利十二粒，问之僧，则曾于坚固子中遴一巨者入舍利，然终不相类。于是命拣出，仍旧分藏，以存真传信，不亦可乎。舍利盖得之三峡桥砫，石函二重，一石钵贮之，盖晋唐时敕藏者也。饭后西辅率宗慧入郡市物，为迁寓计，兼觅寄朴园之书。
小僧为予呼待诏剃发，洞洞属属，手执刀欲堕。予畏其或伤首也，得半而止。僧有惭色，予曰：“无害。彼盖剃僧头，任意驰骋，圆通罔碍。今见我首与僧异，故不能游刃有余，曷足怪也。”隔宿浸卧簟于玉渊潭，曝之既干，有香气，竟可名“玉渊香簟”。
己巳（7月18日）
晨起，命奴取被囊食箱，同诣玉渊石濑上，徐徐浣濯，如去心垢。仰首见五峰诸老，对面谈也。俄复不见，不知是峰起入云，抑是云下接峰。泥者必以为山川出云，则齿冷矣。
饭后，西辅诣近村，觅舆将为迁计。午未间小雨。晡，风发差凉，重栉发。
庚午（7月19日）
朝，风起云涌，差不热，遂欲登庐山绝顶。卯发栖贤，面壁而登十数里，渐与云近，意益豪。俄入云，既出云上，俯视人家塔庙，皆陆沉矣。山万仞，多悬崖，窥之目眩。云中风若水浇背，舆者震掉，吾步行导之，渐逾绝壁，始得少平阔可履之径。然山上之山，又复层起数里。过芦林，至黄龙，万木蓊蔚，多千章之材。绕林数百武，山犬迎吠，则主僧茂禅师已立俟矣。此寺高过栖贤七千三百五十丈，天池则更高于此。风凉弥甚，夏已入伏，僧衲皆棉。入寺即屏扇，夜着毡半臂，拥絮而眠，风声瑟瑟，酷似人间对菊花饮酒时也。昏暮亦微有数蚊，可不帷而卧。得此二善而嚏嗽复发，增唾涕之扰，始悟人间无十全快事，趋避正徒劳，不若耐烦任运，反得便宜。为之一噱。
黄龙多虎，月初吼数夕，木石俱动。予至稍迟，不及聆山君謦欬，为可惜也。寺门一犬颇狡狠，一日忽为虎攫去，僧群逐之，得不死，而腹项裂矣。颇亦多蛇，巡山行者言，密林往往相值，长老则谓兰若中无之，不识其言信否耳。予于是复有迁意。
辛未（7月20日）
因嗽罢朝餐，服药少瘥。云水僧闲话寰中所见胜迹，如峨嵋、五台、补陀、落伽，皆有灵异可观也。此僧识彻公，并知启元和尚迁寂时预定行期，端坐而逝。予在都下与启元为邻，意颇轻其人不达禅观，不料其死日乃能如此，人固不可皮相哉！
壬申望（7月21日）
晴，凉。登藏经楼，观所藏梵笈七百二十牍。复同主僧诣后山御碑亭下，读其文，则胜国万历十四年为母后修福，颁《大藏》于黄龙敕也。石白色，殊坚，亭亦石构，写经纸又都不恶，故未随明社墟耳。
癸酉（7月22日）
晴。茂禅师治具款我，求作像赞。饭罢，同西辅出游天池，宗慧荷锸挈笔砚以从。逾修岭，入巨壑，迤逦北上七八里，所见多石室废址，绝无人烟，庐山之兴废可想。惟天池一寺，孤立云表，亦只叠乱石作墉，禅房朴陋无可观，惟正殿铁瓦仅存，是明初旧物，盖已数遭火劫矣。天池澄泓，居院中，深可二尺，潦不溢，旱不涸，亦从无一滴出山下流至人世间者。予笑语西辅：“此水若燃灯古佛，声臭皆无。其俯视三峡奔流，正如金刚怒目，不足齿也。瀑布天资虽绝高，未免受才气之累，矜奇自炫，声名震天下，骇人视听。时士忽天池而惊瀑布，不翅谓子贡贤于仲尼，何可不辨？”于是汲天池煮茗，清美亦甲于诸泉，不识陆鸿渐品第若何？池中金鲫数十，则阇黎所豢，不足为池水重也。寺后临崖，望九江、彭蠡，清波可掬，遥岑几千叠，俯视亦仅如湖涛起伏，未觉其高于水也。举目万里，襟怀亦与之相际。司马子长登庐山，必曾至天池留连度夏。何由知之？吾读其文而知之。
崖上为聚仙亭，盖明祖敕祀周颠仙人，及以金丹愈帝疾诸禅客者。比一穷民，贾失利，室人交谪，遂登山自经祠中，寺僧坐是受胥役之累，亦几自经。予因笑谓：“此缢鬼焉知非五老峰庵聚博人？故死亦好高如此。”
庐山圣母祠危踞层岩，范以石槛，倘坐其旁索新句，必当险怪。遂与僧约，信宿间移居此山。且以近岫皆童，无密箐，不碍游瞩，蛇亦少，其寡蚊与凉，又无异黄龙，故可居也。日晡归黄龙，比入寺，虎啸者三，闻之甚快。此虎殆欲嗣“虎溪三笑”之风，遇我不薄。既卧，更留意听之，辗转不寐，至漏深灯灭，怪风满林，始复遥闻其吼，大慰岑寂。西辅谓予不畏虎而畏犬，不畏龙而畏蛇，不畏王公君子而畏驵侩小人，可谓知言。
甲戌（7月23日）
晴，小热，仅可着夹衣。午餐微汗，然终不用扇。有自山下来者，云人间方酷暑，不可复耐。末由分此风惠我阎浮，吾唯独享滋愧耳！
万树鸣蝉，良与三峡涧涛声无别。静境至深山止矣，犹复厌物外之喧。清旷宜人，天池为最。
补剃七日前未净之发，仅事也。日晡，题茂林禅师像，其辞云：“三衣瓦钵，外无长物。万劫离尘，一心念佛。任他千偈如翻水，不及老僧伸一指。山中顽石点头时，座右枯藤独无语。”赞非诗也，故附记于此。
乙亥（7月24日）
凌晨起，沐。趁早斋，盖不肯使僧再炊，破常住会食之例。否则仅能及午餐，未免馁耳。
书扇四、壁障五。西辅掘黄龙竹根为予制游山之杖，颇轻洁，不欲其端类蛇首，授意镌刻作佛手，当铭识之。嗽尚不愈，奈何！
晴，小热，着丝葛三重而已，仍不须扇。不审章门毒热作何状，想必人人念深山为乐国矣。
丙子（7月25日）
大士生日也。晓起焚香，瀹龙井为供，回向先慈净土九叩首焉。至主僧丈室言别，欲明旦迁居天池，并以家问若来，幸颐指为托。
沙门妙华，瑞州人，行脚四方，即曾识彻公及启和尚者，独惓惓有别离色，以峨眉所得张三丰草帖洎万年松一叶见贻。受松反帖，遂横书大幅，劝勿忘彻公念佛百偈。盖知圆顿甚难，凭木而渡，庶乎不溺。妙华亦极可此言，故以为报。因语西辅：“任尔神通盖世，不敌一诚。”予自入山未尝著一论赠人，乃不谓妙华得之，足信诚能动物耳。妙华欲重诣都下，住西山戒坛之太阳洞，谓此洞一虎守门中，惟瓦钵可作糜。心偶妄动，则虎有怒色，若严师之督弟子者，果志真修，居此最善。予因力劝其倘必住此，则唯有死心念佛，无事盲参瞎证，犯虎威也。此虎数十年守洞，未尝食僧。戊申春，一道士谓能伏虎，乞居此洞，僧亦惮是役之险，乐让道士居。才五日，戒坛巡山僧过之，不见虎守洞，以为道力所驱也。入洞相访，则道衣与一足存焉。予笑谓：“此虎既喜护法，仍旧茹荤，殆亦若萧居士乎？”一坐喷饭。黄龙之虎，窟寺后，齿高于僧，大如牛。猎者事一神，剪纸作五伞，割鸡祀之，喃喃诵虎咒数千百言，然后药弩而机之，矢不虚发。邻近诸山皆有获，独黄龙虎不入彀，足见其高踪远虑，不婴外患。惜予留连信宿，但闻声相慕而已。主僧又盛设，斋予于堂，叮宁后会。因忆妙华倘入都重参彻公，质予所著论手迹，应悟萧居士即舒白香，得毋破妄语戒乎？其实如虎食道士，特偶然耳。
丁丑（7月26日）
晴，小热。移寓天池，杖一筇，戴笠与山僧拱别，缓步行数里，凡三息宝树之下。所谓宝树者，来自西天，庐山绝高处可种，往往长至一由旬，团若盖，无丑枝，碧叶高秀，茂于柏，千秋不凋，着子可种。寻当携一粒归植人间，恐秽土不能生耳。
至天池才一炊许，而朴园之信使已到。读其书欣然，知所莳罂粟仅得八实，然双丰华胄，已不绝于人间矣。庄溪在远寄药物，适与嗽宜，即夕当服之，以为报也。沤舸遂已见所寄日记，且欲得八册，收众人之所弃，是一世之所非，宁不畏通人笑耶？传营、人烈及普儿，亦皆有清穆之思，阅其书殊慰。

[book_title]游山日记卷二
戊寅（7月27日）
朝，晴。饭罢，西辅率宗慧下山三十里，仅买得少许豆腐，仍不可食。记隔旬与朴园书，引苏公“归去蓬莱却无吃”一诗取笑，不谓为今日谶也。西辅愤发欲往还百里，赴九江市之，并欲买鲜鱼啖我。予曰：“休矣！人间毒热，鱼必馁。”毅然竟行，高义不让蔡明远。惜我不能书鄱阳一帖，报其勤耳。
晡，大风撼屋欲动，斯其所以作石墉铁瓦之意乎？十方之风总聚于此，无难效列子御之而行，辄又愧无仙骨耳。
宗慧言：“主人大缪，不求官已奇，乃复舍膏粱之奉，入鹿豕之群，乞食于僧，瘦同野鹤，使我攀藤撷蔬，足跕跕如飞鸢欲堕，何为也哉？”予亦第匿笑引愧而已。
山僧颇疑我状貌似曾为大官也者，时时作周旋问讯。窃厌其扰，遂指天誓水，自明非官，且谓：“彼官者，上应天星，即使微服来游，夜必放光。予实欲依法座下听讲修心，种来世放光之福，师第以行脚沙弥畜之可耳。”于是乎僧有傲色，我得以自在嬉游，久居避夏，不亦乐乎。
沙弥则疑予或是大贾，因谓：“曾作小负贩，折本而逃，乐此山有虎无蚊，可避热、债。”沙弥亦望望而去。以是信富贵多忧贫贱乐也。
夜深风益厉，几欲拔山而去，令我时时作飞升之想。梦醒风息，翻为怅然。
诸寺多畜一雄鸡，雏而入山，当不知有牝鸡之晨。天池独畜一牝犬，老矣，亦不知有牡。是境可修心之验也。
蝉嘶至绝顶遂变，而号如巨鸟，迫而察之，则小于常蝉。鹤鸣九皋，声闻益远，岂不然乎？
曾以巨爆竹掷舍身崖下，山中人惊为旱雷，百谷皆应。顺风之呼，声非加厉，所到远。然则居显位，握利权，仍不能令行禁止，大畏民志，其声光魄力，反不逮爆竹明矣。
己卯（7月28日）
朝，风息而阴，是云又高于我矣。行者三人来挂褡，人肩一担，担以二木盘盛衣钵拜具。其盘合之殆可卧，且以隔泥涂，为计良得。一楚产，其二自峨眉山来，并有饥色。主僧哝哝告斋粮已绝，但啜粥耳。因黯然叹谓此辈亦谁解佛法，实无业之穷民耳。昌黎《原道》谓“耕者一而食者六”，为二氏诟病，殊不知世日积则生齿蕃，虽使一夫授一亩，犹恐不遍。坐是胜国末，游惰之民，邪僻之行，百出不穷，为世大患，亦岂皆二氏之教耶？唐季苾刍果悉能大振宗风，化游惰皆成佛子，当必无人满之患，转易足食，亦岂非四民之福哉！儒生动欲治天下，而不知所以为治，以教化为先，虽法古而不须泥古。法古者，道之经；不须泥古者，道之权也。熟读《伤寒论》而泥其方，又不审脉理虚实而妄投之，疾鲜不殆。王荆公岂非名士？其获罪于苍生在此。昌黎文公未必不以不作相全其名耳。
或问：东坡、山谷何人也？曰：通儒也。不辟佛，亦不佞佛。然则辟佛者非乎？曰：苟其人一生言行，皆合乎孔子之道，亦不非也，则程、朱大儒之谓矣。彼盖深究乎心性体用之全，佛氏言用处少，专于出世，与中庸相反，故不能不拒其说，亦慈悲救世之心也。若未尝深究其旨，第攻其貌，存我见以窃儒名，且必为真儒所笑。故古德不畏昌黎而畏程、朱，为其抉心性源流辨是非也。至于鬼神生死之义，圣人亦尝为仲子微示其旨，从可悟生也、死也、人也、鬼也，即佛氏之所谓色也、空也、心也、佛也。马大寂若居孔门，道力不在孟子下，何以知之？于司马温公论五祖六祖而知之。上智人必颔是说，则庶几苏、黄之徒矣。
或问：因果报应之说，果可信乎？予曰：圣贤不必信，愚人不肯信，机诈小人不敢信，中人则不可不信。圣贤欲净理明，言行但求其心之所安，苟念念不离因果，则反以祸福之心范仁义之性，非不思不勉之能矣，故不必信也。夫妇之愚，若夏虫朝菌，何知朔腊，其不信固宜。若夫机诈小人，习为不义，苟例以因果报应，则十八狱皆其传舍，其敢信乎？唯中人质可为善，失教乃迁，倘能动以慈悲，开以罪福，俾不致犯教伤生，肆行无忌，虽欲期刑措可也。殷人以神道设教，《易》亦称“不善”“余殃”，《书》曰“从逆凶”，非果报乎？吾故曰“不可不信”。
庚辰（7月29日）
朝晴，午热，暮风。西辅昨日自九江还山，言农家望雨，低田则仍在水中。奈何！
晡食，至四仙祠趺坐，望平陆江湖，目空万里。西辅言，人间仰面瞻此祠，岌岌然如适自九霄下坠，赖云物拥之而游，其势将压。然则坐此祠中，呼吸可通帝座矣。
辛巳（7月30日）
晴，微风。日午亦热，衣重帛而已，不须扇也。以是欲游佛手崖，不果。隐隐闻山下雷声，其殆将雨乎？
偶忆黄龙佛殿左龛奉一旧木主，大如卓楔，色黯黝，深刻处微白，审视之，则中年妇人影也，面慈而目秀。右方一巨印文云：某某皇太后之宝。盖即藏经寺中之万历太后遗像也。御碑之敕，颁于十四年，时帝始廿四岁耳。明社墟百余祀矣，僧之不识考订者，辄呼为观音大士，朝暮顶礼，未尝非奉佛之报。同时颁一万岁牌，上盘九龙，骈首而吐水，合注一佛子之顶。佛座舁以四金刚，下为岩壑，以六鳌戴之，皆铜所铸。又有大金铜香炉，围长十数尺，二花瓶高与僧齐，色泽淳古，皆万历太后所赐也。补记于此。
暴雨，一茶时已，复见日。盖龙将行雨去人间，过此山也。
予三五岁时最愚，夜中见星斗阑干，去人不远，辄欲以竹竿击落一星代灯烛。于是乘屋而叠几，手长竿撞星，不得，则反仆于屋，折二齿焉。幸犹未龀，不致终废啸歌也。又尝随先太恭人出城，饮某淑人园亭，始得见郊外平远处天与地合，不觉大喜而哗，诫御者鞭马疾驰至天尽头处，试扪之，当异常石，然后旋车饭某氏未迟。太恭人怒且笑曰：“痴儿，携汝未周岁自江西来，行万里矣，犹不知天尽何处，乃欲扪天赴席耶？”予今者仅居此峰，去人间不及万丈，顾已沾沾焉自炫其高，其愚亦正与孩时等耳。随笔自广，以博一笑。
壬午（7月31日）
风竟日，夜弥甚。以服宗慧所撷萱得寐，即鹿葱之已放花者，果益睡乎？
薄暮至寺后之聚仙亭，观周颠仙像，有颠意。复观明太祖所记颠事，亦拙朴无诳语。一代之兴，必有深识前知者默启其兆，吕公之择婿，虬髯之望气，陈希夷之大笑堕驴，无心而发之，既皆有验，岂篝火狐鸣之类哉！
癸未（8月1日）
朝风。已饭，晴热，着丝衣两重而已。西辅始辑录予诗，因自书《宿天池寺》二绝，为卧室壁障，西辅欲刻诸石也。
薄暮至庐山圣母祠前，观其崖，孤悬无着，俯窥之，若乘云凌虚，此身正与虚空等，殆所谓舍身崖乎？旧志谓此崖险绝，无敢窥，独阳明王公尝窥之耳。“吾有大患，惟吾有身。”予不得神游崖下，一赏其孤悬奇绝之势，实此身为之累也。老子之言，有味哉！
甲申（8月2日）
晴。无风，遂热，竟亦袗绤，但不须扇。饭时虽不免微汗，然静爽之气，终觉宜人，不似城市喧浊，令人叵耐。疲劳枯淡中所得如此，亦差不负耳。
饭后，西辅携宗慧诣黄龙市茶、笋、香油，皆彼土所产也。
黄龙既为明太后藏经道场，檀施于胜国为最，故至今林木之盛甲于匡庐，至鲜有盗伐之患，则虎守之也。其法嗣散处诸山，皆得而有其林木，无敢专伐，故木离斤斧之患，得终天年。以是悟封建之制，洵久安长治之源也。五霸之伐叛尊王，则虎耳，故圣人亦多其功。或曰：“唐末藩镇专征伐，与封建正同，乃唐鼎卒移于此，果可恃乎？”予曰：“此不揣其本而齐末语也。殷周之际，版图不过万余里，辄分千国，诸侯之地，犹不逮唐时一宰，岂尝若藩镇节度，带甲动逾数十万，奢淫恣睢，不识先王之道，不习周公之礼。天子又用非其人，驭非其法，恶得不篡？岂得因噎而废食，訾封建耶？”
今日独有十余僧络绎相过，一少者价人求书，予漫应之，不欲识其面，但于窗隙中见其年耳。犹以为此辈虽庸，亦耽登瞩。既而西辅自黄龙来归，则言是方丈六年一代，今届退院，诸山数十辈咸集黄龙作多阄，百失一得，群拈之，得者受贺，遂谓为有道之僧，尊为和尚。予不禁捧腹大笑，是何异糊名遴德以治民。而众僧之触热来会，则走马应不求闻达科也。不己之俗而俗彼在家之人，得无愧乎？
自以天池水浣白罗汗衫，至八易其器，可谓洁矣。欲题襟作“无垢天衣”，与“玉渊香簟”为偶也。
“女矜冶容，意岂思贞？士苟闻道，宁慕宠荣？僧不达法，斯多俗情。吾观天池，无臭无声。汲之不竭，注之不盈；淆之不浊，澄之不清。海不扬波，地赖以宁。譬诸圣心，欲净理明；譬诸虞廷，垂拱治平；譬诸学佛，永证无生；譬诸仙道，大丹已成。岂复有意，为世所营？或复尸位，以竞浮名。是犹淫女，乐人相轻。呜呼大梦，何时可醒？”随笔作偈，晓黄龙诸僧，书罢视之，则通首用韵，非偈子体，其病在好作诗耳。结习之难除，若是哉！
乙酉（8月3日）
溽热，仅着一层罗，似人间端午节时。忽见诸僧顶上齐放光，知剃发人至，亦遂栉沐从众也。
剃工终不善栉发，盖庐山之上，无非僧者，至若远客，不过一信宿便归人间，何至用彼栉沐乎？故此技终未娴也。剃工言渠以二寸铁周游诸寺，一月再至，则圆顶皆光，十口之家，赖兹不匮。予诘以为利若此，若曹无踵至者乎？工曰：“噫！所在多虎，日小昃则群游涧壑，砺其齿于泉石上，铮铮有声，谁敢以性命博此微利？”“然则汝能搏虎乎？”工曰：“恶！恶敢！特以短视故，不能见虎，无怖容。又以剃僧发，于佛有功定，可援僧例，免充食料，遂无疑惧。恃此二术，故敢于虎狼穴中空手行耳。”舒子曰：“旨哉！剃工之言。不闻不见，则心无疑怖；心无疑怖，则外物之机械无自而起，虽鬼蜮可以相忘，虎狼可以同卧。郭汾阳单骑见敌，及赴鱼军容之召而不设备，皆不疑不怖之诚也。吾闻此言，得养心涉世之方焉。”
戏以天池水濯缨，至洁，一乐也。吾自入山，所戴惟箬笠，雨缨帽置行箧许时，乱如飞蓬，故濯之，当又非沧浪之水所敢望矣。
夜卧，竟令人思簟，乍热可想，窃又自笑不知足。此簟自玉渊一浣之后，遂不复施之寝榻，畏寒故也。六月向尽，乃始思及之，其所获清凉之福，盖已久矣。
今夜有数蚊飞鸣帐外，是热可生蚊之验也。职是又小嗽不眠。
丙戌（8月4日）
山上晴。俯视聚仙亭前几百里，则浓云如冒絮，团团密布于屐齿之下，若龙涎之聚烟，若海波微动，而不知其际。其上则日华烘染，异彩晶莹，我立云上悬崖，古松翼我如盖，朝暾则反浴天池之中，幻成灵境，奇观哉！俄而下界云翔出天池，犹能作檐声，片刻而散，想农田已沾沃矣。是犹李邺侯帷幄定难后归衡山也。
日晡，室中溽热不可坐，遂出坐聚仙之亭，望江湖冈阜起伏于晴云湿雾中，顷刻万状，实观之不足。人生安得有此境长娱目前！环顾四仙翁，笑容可掬，当亦乐此清缘也。
峨眉僧言：登峨眉者三宿而后造其颠，去地盖百二十里。绝顶乃普贤道场，僧庐则层绕而下，不胜数，谒山者亦无虚日，僧赖以丰。普贤院后有小池，豢小龙十余，长尺有咫，蛇首而四足，鳞灿灿，游与鱼同。观者咸易之，谓非龙也。亦往往漉藏钵中，携入院，覆以巨石，及旦启视，则惟水而已。僧疑而迹之于池，则游泳如故。亦有强置瓶水中携下山者，半途辄逸，而封识俨然，于是乎神而龙之。然从古至今，止豢此数龙于池，亦不见茁壮老死。予谓：“夫龙者，变化不测，岂仅能若是已耶？抑龙之为技，不难于伸，难于屈，屈之又屈，至尺咫，复能历千古不变，而后为龙之绝德也乎？彼老聃一柱下史耳，形若槁木，沐发辄晞而待干，其不修仪观可知也；心若死灰，遁世则终古无闷，其屏弃才智可知也。周之士大夫过者见之，见者亦过之而已，独吾孔子以生知之圣，目悬朝曦，无隐不烛，叹之曰：‘彼老子，其犹龙乎！’然则龙之为物，不专贵乎行雨也，得云而驾，亦不惜为苍生一劳，卒于彼行藏屈伸之妙用，无加损焉。以是悟龙贵能屈，屈至扶寸，以养拙无为，斯其为老子之龙乎？”僧曰：“诚如是，则彼之忽变而逸，为炫才矣。”予曰：“恶！此正其遁世之能也。关尹不望气而物色之，虽《道德》五千，亦可不作，犹龙之圣，岂乐以语言文字垂休声哉！峨眉之龙，洵堪媲德老聃矣。”
僧又言峨眉二异，谓寺岩一洞曰雷洞坪，平时无异，独将雨则洞下殷殷作声，徐徐而上，游客竞观之，见朵云出自洞口，云中轰轰一黑物乘之而驶，至九霄风雨之会，始大奔腾叱咤，金蛇满空，千峰万壑，震荡辟易。观者胥闭目塞耳，股颤颤屏息而匿，此一异也。其一俗呼“万盏神灯供普贤”，则于每夜方午，遥遥见四方平陆，熠熠若萤光数千百点，环空而上，渐近则如烛，造绝顶则皆已大如月矣，圆明飘忽，离合隐显，一一至佛堂回翔乃出。观者目眩神夺，瞻之在前，一瞬忽仙仙远飏，俄复径诣普贤座，若蜻蜓之映水而飞，凭虚立者，揽之以手，又空无一物，圆光如故，夕夕而至，转转不穷。从古大智咸不能测识其理，辄叹为佛光而已。予笑迂儒不信佛，并不信鬼，或见鬼磷，则谓为碧血所化，若腐草之萤。脱使登峨眉见彼光怪，必且疑古人之血聚于此山，岂不绝倒！
丁亥朔（8月5日）
晴。晨兴，爇炉薰供佛，盖以先二人忌辰皆在此月，触序惊心，不免翘勤净域，祈冥福耳。卦气消长于七月为否，追惟少壮，凡十载之间两遭屠割，不孝私衷，用敢目为“否月”也。
戊子（8月6日）
晴。晨沐未竟，西辅报岩下云凝如玉脂，于是握发而观之，千丈雪芝，万万朵映日耀目，山立而不移。脱使有如是一物，塞空常住，我定筑菟裘其上，老是乡也。
日午有梓人来游，遂命整寺中户牖之不可闭者，故钉之脱者咸新之，晡食始去。
西辅斫细竹一枝，安六合帐内以搭衣，殊便。遂并书床整理之，屏除衣笥，专设吾行箧之书，仅半床耳。其半敷“玉渊香簟”，为卧看《南华》坐看云计也。
己丑（8月7日）
卯睡方熟，沙弥叩窗而报曰：“文殊崖云又起矣。”于是带残梦，披衣往观，则将欲行雨之云耳，非凝脂玉叶、雪峰堆絮之属，然亦浓酣飞布，岩壑皆隐，使我与沙弥对面相失，但相闻笑语声耳。予既乐久居天池，静观元化，凡云之性情心迹，皆深悉之，尝欲作《云谱》分疏其妙，辄又终日为云忙，无暇及也。
饭后果大雨，檐声如瀑。徐察天池，得雨水反有浊意，是云自地起，赋气未能极其清，故天池不乐受耶？下士谓韩、樊之封爵等耳，乃不屑与哙等伍，所以取祸，殊不知信即终穷，亦羞与哙为友也。此志惟萧何知之，故亦惟萧何惜之而已。
晡，又大雨一炊时，云势甚宽，不识南州得雨未？室人曾约记晴雨日事，以待归时相对验，谓天时百里不同，然此雨或当同耳。
山寺晓钟清越，静数之，得三十六声，如是者三，则百八声也。暮钟则以十八扣为率，缓急各三度，亦一百八声。每声必随而诵咒，缓者数十句，急扣则一字一声，旦夕无敢懈，即此是收心入定之法。彼沙弥者，既见弃于亲，又绝无婚宦之想，年尚弱，岂知慕道？只以师传若是，不敢不然，久久则习而安之，身心俱寂，虽不能禅，亦庶乎其寡过矣。恐老妻姑息儿女，不使勤学，并记此以为之劝。
天池在明初香火极盛，供器多颁自上方叔季，檀施因之益广，故志言殿宇宏丽甲庐山。王阳明先生大书“庐山最高处”五字揭诸山门，皆毁于火，今则破屋数十椽，诸僧一瓦钵煨粥而已，对之黯然，故予亦甘藜藿也。然愚谓果修禅定，则宁为今日天池之僧，不可为明季天池之僧。习儒业，岂不然耶？世禄之家鲜克由礼，其子弟未始不贤，实为境累。安乐之累德，百倍于贫，勿徒以贫为子孙忧也。予每禁儿女不得近鲜衣美食，老妻辄惘惘有不平之色，又见予贫不事事，不无隐忧，故复以天池诸僧譬而晓之。

[book_title]游山日记卷三
四日庚寅（8月8日）
先母吴太恭人忌也。斋沐，回向谒观音、势至，九叩首焉。
先二人隐德慈恩，梦兰即毕生述之，亦何能罄其万一。曩不幸，于行状、墓志中约略陈启，家有藏本，子侄外甥辈尚不难读而知之。至若予兄弟，本四人也，仲兄小名地官，谱名克叙，与季弟宁安保，一下殇，一不成殇，又皆随任没，瘗长城外，故乡族戚鲜有知其名次者。及见先二人塞外归来，膝下唯长兄庆云及不肖梦兰而已，辄疑其所以行三，殆以涂氏姊比肩排第。殊未知长兄之上有长姊，小字铭姑，七岁殇，脱共男女相次第，则长兄尚居其二，何况梦兰。然则此一姊一兄一弟之孝友绝伦，早慧之异，只缘凶短折，遂并其兄弟子孙，无一知者，岂非梦兰之罪哉！《礼》云：下殇之祭，终于父母之身。吾永感十六年矣，春秋荐亡长姊与仲兄、季弟，楮镪之献，未敢或阙，非过礼也，其敬德怀恩之情不能自已，终我之身，恶忍废。窃虑吾子侄外甥，既未闻幼德之详，寖久或并其名次忘失，幻泡澌灭，庸非恨事？爰欲于古寺斋居，追慕先亲之际，敬记长姊、仲兄及季弟一二端德慧遗事，示儿曹焉。
长姊铭姑生乾隆庚午，有宿慧，先王母、外王父母咸爱之。其承欢好学之异，姑不具论。岁丙子，家从兄玉书受室，张筵召客，姻娅集者以百数。一族姊与铭姊嬉戏，推而仆之汤壶上，壶汤方沸，尽倾入吾姊衣裈，举体溃裂，族姊则惧而引避，婢有见者奔告于诸尊，始群救之。医至，欲解裈敷药，姊呻吟力拒曰：“死则死耳，礼不可以下体示人。”竟不能敷药而止。父母不无憾推仆之者，诘曰：“是某姊推仆汝乎？”铭姊力辩曰：“吾自仆耳，非彼也。岂可以定数中事，诬贺客耶？”本日夜午，疾已革，父母坐床前垂涕守视，姊忽背诵其所读《孝经》《小学》，琅琅焉不遗一字，叹曰：“此父母口授儿者，谨诵之为别，以志儿未敢忘也。”父母悲益甚，则力谏曰：“儿谪仙也，以父母心慈德厚，乐为其子，其所以为女，及死于汤火之厄，皆宿业也。故吾愿父母勿怼某姊，即所以忏儿之罪。”既而白父：“床后似可怖，爹试往侦。”父起不旋踵，铭姊复琅琅语曰：“积阴德，遗子孙。积阴德，遗子孙。”如是者再，气遂绝。噫欷，怪哉！曾未闻七岁女郎重伤濒危，转为致死者深讳力解，而复以积善贻谋，报亲之德。去来了了，重礼轻生，有若吾长姊铭姑者也！无怪先二人岁时生忌，言及辄相对流涕。梦兰生也晚，虽不及见姊，而熟闻姊之所以死，其异如此。具录之，不敢有一言虚也。
家长兄叆亭辛未生，归西桥涂氏二姊癸酉生。仲兄地官则生于丙子，殁于甲申。是时先考官宁夏，举室无少长，皆患大疫，独仲兄无恙，才九岁耳。昼夜皇皇，奉父母汤药，按摩呻慰靡弗至，稍间即审视兄姊两弟，以下及仆妪之疾，一一分方合药，次第而疗。医至辄迎而拜之，垂泣求救；夜则好言召胥隶之老成者，坐户外唱筹守视，每夕以钱酒犒之，隶不忍惰。漏凡数十刻，一城皆寐，辄呼老厨役笼烛相导，诣北门无量佛殿叩首而恸哭，祷云：“吾家江西人，父母兄弟断不可疫殁于此，愿求身代，虽死如生。”复叩首痛哭而去。应门老僧见仲兄夜深必来，所祷只此语，亦感动流涕，不忍夜眠以待之。祷至两旬，不复至，料病者举得生矣。忽一夕，僧寐方觉，闻仲兄哭于殿上，声益悲于初祷时，旋复大笑，若有众击节和者。僧大疑，起而察之，则湿萤群飞，重扃上落叶可扫。诘旦门启，辄闻途之人叹息，相谓舒二郎孝子也，九岁儿月余侍疾，无少懈，父母兄弟疫初愈，二郎遂积劳卧病，数日死矣。僧不觉惊怖失声，执途人而告其求代及夜来所闻。行路之人皆为泣下，独吾母尚未知也。母病最后愈，犹失音弥月，不能言。方仲兄初病，人无知者，所卧帏为鼠所覆，压其面，通夕不呼。乳媪往视，始见之，以为寐也，搴帏则闻呻吟曰：“勿令吾父母闻吾病也，帏夜三鼓时，已堕吾面。”呜呼，痛哉！吾仲兄之至性纯孝，将死犹用心酸苦若是。其病其死，其所以不令母知，固皆已曲成其志。然是时家事之败坏，久病者之昏沉瞀乱，九死一生，不复知生之可幸，死之可悲，至于此极，奈何可思。仲兄既不服一药，求仁得仁，默默以死，试思其求代之诚，以病为乐，既病之日，以死为安，惟恐伤病母之心，但嘱云“死便埋我”，其人其志，梦兰更何能拟诸形容，亦何忍曲为摹画，第追思哽塞而已。
宁夏有毕贡士者，富于财，所居宅旁辟邻舍数十百楹，筑为典肆多年矣。一夕空中飞落一碌碡，裂其阶石，举室震惊，典架即烈烈火起。水军群集，激以水，则非火也。其妻妾聚谋，相谓明日当避于某庄，或言衣某绣、戴某珠，则见所谓珠绣者纷掷于前，眷属益惶怖，持兵相卫。忽闻儿啼庭树上，梯而接之，即抱中儿也。灶下婢寻复奔白：“大甑晓炊将熟矣，忽闻鸡角角声出甑中，急启视之，鸡飞去，饭犹米也。”白未竟，贡士适延一符箓道士来驱邪，为户限所仆。婢即摇首瞪目，披发掌批道士颊，作秦声叱曰：“若何来，吾岂妖耶！毕叟毁吾屋而作质库，吾归见之，恶得不怒，是以惊扰之。与汝何涉？来驱我！”复掌批道士，毕遮护，遂批毕颊。毕怒，嗾群仆捉婢欲笞，则见楼上相风竿倒地，即横撞诸仆之踝，罔弗屈体呦呦，言“不敢，不敢”。婢乃鼓掌狂笑，顾毕曰：“叟尚疑我是汝家婢耶？”毕至是始信有凭之语者，长跪婢前，惴惴言：“我屋皆契买于邻，无强辟者，神何故迁怒相责？”婢容忽惨敛，呼毕起，径入其闺，妻妾皆挽手匿窥于帏，则见婢挥泣指北院老枫曰：“吾夫手植也。崇祯间，夫死于寇，吾恐不能全其节，自缢于此。吾既以烈死，不忍求替，又无生期，遂久依兰州圣母得五通之术，仍不祟人求血食。以是阴德，应托生固原副将为女，路经瓦亭，适神役来迎舒二郎复位，吾因念家在此邑，附之同来，见此枫树在汝家，凄感怒发，遂致纷扰。汝虽购之邻，然能为我作佛事，我且德汝。”毕诺诺首肯，婢遂直趋一炭室偃卧，众莫敢窥。次日，此婢忽大哗，奔告主母：“奴不知何时熟寐炭上，顷觉，则旁坐黑毛人，掩奴口嘱云：‘主人既许我追荐，我不扰矣。主母又觞我于堂，我醉卧砧上，主人见之遽惊仆，弥令我惭，为我谢主人，都莫惧避，第速作醮，汝能传我语，亦不汝祟。’”并以钱一掌与婢，婢待毛人去，即弃钱而哗。毕方偃卧，闻婢语呼曰：“有是哉！吾顷谒祖，见捣衣石上两巨目，烂烂开阖，怖几死。”毕妻则言其早间盛馔祷祠堂，求祟不扰，皆婢魇寐炭室后所未知者。众益畏服，趣召僧，瑜珈竞作，国人皆传而异之。当是时，毕谒吾父，父诘以传闻之言，毕缕缕自陈如此。然则吾仲兄孝德所感，仍作瓦亭山二郎神矣。
时母已知仲兄殁，拊心大恸，泪雨下，不闻哭声，热虽退，而音未复，势尚可虞。吾父窃忧之，遂属毕卜病于祟。翌旦，毕欣然传语，谓以病状命其婢往叩吉凶，婢畏缩，迫之，始逡巡入于炭室，则毛女已迎立。告曰：“舒二郎母病本不可为，肺气绝而语音全失。二郎曾语我，音在东方日出处，县君第力疾登楼，东向跪，作艾七壮燃瓦上，对日向咽喉吸之，音可立开，速令汝主人往白。”毕闻之骇异，欲验其术，故早来。吾父虽未信，然不妨姑示所语，诫婢妪扶掖吾母登西楼，试燃七艾，向朝日跪而乞音。时梦兰已六岁矣，随母跪楼上，眼见此事。犹记艾烟未烬，吾母已呼梦兰曰：“崽，汝亦病瘠作如此状乎？”遂放声大哭。楼下悉闻而惊曰：“太太生矣。”呜呼，痛哉！仲兄孝德竟能于代死之后，复起沉疴。百岁人所在不乏，其于事父母生死竭力，有若此九岁童子者乎？有之，则吾兄之寿不翅百岁；无之，则吾兄之寿转可千秋。仲兄之夭，正仲兄之所以寿也。或乃仅惜其髫龀入塾，已通六经，设假之年，何求不得？此则世俗中功利之见，不足为孝子重者。圣人师项槖，正不必以贵寿期之明矣。吾家小宗，单传数世，至曾祖王父下，始生从兄弟一十五人，其十二即仲兄也。一下殇之子，兄若弟不忍割弃，齿而序之，实以有成人之德则成人之，非偏爱也。
梦兰己卯生，四弟宁安保生壬午正月，亦与仲兄同年殁。其未殁也，得饼饵辄献诸仲氏之灵曰：“哥哥可怜。”然后食。嬉戏则自为将军，令我作衙官，执戟旁侍。予时已六岁，绝爱此弟，乐为之执役不辞。父母而下，亦罔弗怜其慧者。一旦痘发，症甚险，所延痘医殷翁者，视之攒眉。予心大恐，长跪殷翁前，请曰：“救吾弟。”继之以哭。殷惊拽之，且诳曰：“无碍，老夫当必为三郎愈之。”予始大喜。署东有新屋三重，其中为客堂，左右辟复室各二，镂窗饰彩过于密，故内室不恒有光，客堂亦常扃，几榻上尘可书字。明日向晡，涂氏姊忽召予曰：“三弟来，婢言猫产四子，在东院左室，盍随我背人往观，各取其一。”予闻之，踊跃前导，入东院两层，启扉入左室，不闻猫声，呼之则应于复室，于是觅得其巢，欲攫猫子，就窗看猫母绕足号，姊曰：“休矣，姑令其乳哺弥月，再来取。”予遂舍猫随姊出外室，闻堂前怪声甚厉，诣户窥之，则见西壁第二椅坐一黑物，黯黯如烟雾中有人形，不能辨雌雄面目，划划作声。其物又时立椅上，顶摩承尘，旋复坐，起伏不定。予观之目眩，遂闭目趺坐于地，姊大怖，力弱，欲牵予起，不可动，亦都不敢啼，畏黑物也。署有猎犬，甚狞恶，闻怪声迹至东堂，则奔吼直登其椅，怪忽不见。吾始仗犬势，扶二姊，凭之而归，闻吾母哭于内寝，则四弟顷已痘殇矣。举家号动，悲忘其恐。涂姊复诫我切不可言见鬼事，致撄父怒，然至今每与姊言及所见，历历如在目，究不审所见何物。或曰：“即四弟之魂魄也，人小鬼大，且彼慧，爱恋兄姊，故向之啼踊。既为异物，则声态迥异乎人，转为所怖。”或又以为即毕氏之祟，二郎命之迎四弟，亦未可知。盖四弟痘障两目，犹时见二哥来云。涂姊尝两是其说，质于予，予莫敢决。总之，皆鬼也。迂儒谓无鬼，信乎？四弟即祔瘗仲兄之墓，墓在中卫宁安堡西木厂侧，有双碣焉。梦兰至不肖，年四十余不闻道，又曾无一事之知、一技之长，仅仰赖父祖遗荫，不耕而饱；又幸有长兄贤劳，卅年游宦，以终二亲养，俾梦兰不必干禄而得免不孝之名。又得游山泽，观鱼鸟，久居天池，萧然度夏，皆父母长兄之赐也，恶敢不于先忌日追慕纪述吾长姊、仲兄、四弟之孝友逸事，以慰亲泉下之心，永孝义门内之传，稍减不肖子庸惰之罪。尚冀吾子侄外甥熟观之，以勉为善哉！
阴，凉。同老僧斋于丈室，三衣无汗。自晦日卧簟，达晓辄寒不可寐，忽忽欲病。撤簟敷褥，即安寝矣。
辛卯（8月9日）
大雨终日，昨所谓凉者，变而寒矣。西辅客衣皆着之，犹有惧色。不免避热来，复避寒归，归仍大热，则又复追慕天池。人生亦安有两面便宜之境？可深思也。
晚，晴。峭壁下泉声，使我忘天池之高，恍似栖贤北楼听玉渊索句时也。银河历历，在天池鱼藻之中，泉亦时沸涌作泡。寺僧曰：“地云起矣。”盖山下云起则池中泡作，历验不爽。山泽通气，不其然乎！
壬辰（8月10日）
朝寒，觉绵被尚薄。盥漱始毕，老僧复邀予看云。往坐凌虚台偃盖松下，见诸培上冒絮纷起，绵绵蔼蔼，联属作片，则缘崖漫谷，弥望四塞，浮游荡漾，浩如瀛海，莫窥其际。俄顷即四散消灭，山河大地仍到目前。此造化之奇文，山川之壮观，人顾以习见忽之，暴殄天物，莫此为甚。是犹作试官浪掷佳篇，不免受才人白眼，不可不戒。
晡，晴，渐暖。宗慧见岩下百合争花，荷锄掘之，得百合一筐。西辅狂喜，以谓倘绝粮，此可恃也。予笑命煮食少许，味正苦，但西山之薇，亦未必甘耳。
窃谓旦暮如呼吸，云如梦思。朝云之变化，则闲情妄想也；夜云之变化，则香衾好梦也。然则《天香云谱》仍是造绮语之业，破戒可乎？
癸巳（8月11日）
阴，凉。服秋季丸药三日矣，睡起觉口苦。因忆四旬来，以嗽止药，不复有口苦之异，以为在家贪夜坐少寐，故口苦耳，今则戌卧辰起，仍觉此异，岂丸药之弊乎？薛公望当代名医，为予切脉至数旬，始赠此方，故庄溪力劝之服，未尝无效，似不可以口苦辍也。随笔记之，以俟归质之庄溪。
山蜂酿蜜岩穴间，每亭午云游入窗，则蜂声随之，翃翃满室，云散亦散，殆必采云作蜜也。故予《天池杂诗》谓“山中蜜有烟霞气，世外云无富贵心”，纪此异耳。
星河夜朗，低头见牛女会于天池，始忆今宵七夕也。假使廿年时客中睹此，必有小词。四十老夫，不作此曹狡狯矣。
甲午（8月12日）
晴，早凉。卧闻知客僧与樵子哄于山门，遂不欲起，久之声息，盖倦矣。徐徐盥漱，临天池观鱼，须眉可数。夜来所谓牛女者，渺不复见。人间事何莫不然？愚者兢兢守妻子货财于石火电光之内，不转眼都成幻泡，得不与僧樵之哄同一哂耶。
辰正刻，复阴，想人间秋雨不乏。去此十余里，有金竹坪，泉石可玩，欲晴霁一往游也。书至此，檐声潺湲，云又入吾新竹帘，若筛玉屑。停笔嗅之，作烧笋气，岂适自僧庖来乎？惜云不能语，第见我默默枯坐，握管对虚空谈耳。
朝饭云中，一彩蝶乘云游戏，至檐下为蛛网所缚，吐哺救之。适有行者至，知客见其蓝缕也，傲而诘之以曾谒何山。行者曰：“五台、南海、补陀，今自曹溪度庾岭，特朝庐岳。”知客曰：“所朝诸山，皆乞有朱印为凭否？”行者曰：“何须此物？所参在心印，不在纸印。”知客怒叱之，以为谒山皆妄语，遂大哗笑，自诩能驳倒行者，嗾沙弥以数饼挥而去之。行者作吴音哝哝自语，似笑知客疯狂者。知客复岸然示众，谓行者疯狂，宗慧亦从而和之。予窥帘匿笑，以谓两僧孰疯姑不具论，此行者妄遭白眼，殆亦如彩蝶云游，忽撄蛛网。清净禅林，杀风景恶缘屡见，不离五浊，而欲免帘中匿笑，何可得哉！
乙未（8月13日）
朝晴，凉适，可着小棉。瓶中米尚支数日，而菜已竭，所谓馑也。西辅戏采南瓜叶及野苋煮食，甚甘。予仍饭两碗，且笑谓：“与南瓜相识半生矣，不知其叶中乃有至味，孰谓贫无可乐哉！昔尝侍食于怡恭亲王，膳羞数十器，王犹颦蹙问予：‘近颇有新物可口者乎？’予笑对曰：‘尽撤诸肴，随意留一物，至日昃乃食，皆可口矣。’王亦大笑。今日食匏叶而甘，即此义也。”
丙申（8月14日）
昼阴晴不定，颇凉快，夜忽风雷怒作，卧闻辟户掀瓦声，转不闻雷，但飞电满窗而已。殆以万木群吼，掩雷霆叱咤之威耶？
丁酉（8月15日）
朝，风息，遂晴。碧天如洗，池水蔚蓝可染，赤鲤游之，又恍若金梭织素，良可玩也。只以夜来不寐，头目岑岑，不欲游，命宗慧诣黄龙乞炭烹泉而已。
宗慧在吾家执役于庖，吾非祀灶不入庖，一岁之中相见无几，但识其状，似乎短小精悍者，故此游命之荷担。渠甚乐从，始问其名，曰宗慧，则又喜其名近释，遂乐呼之，亦更无他仆可呼。于是乎朝朝暮暮，耳目之所接，无非宗慧，一若天下于我，未有亲密如宗慧者也，天下之仆夫，亦未有贤劳如宗慧者也。宗慧颇亦伐其功，恒谓主人食无菜，奴登某山，入某壑，掘蕨采薇，屡伤其足。又尝见一人，息厌厌坐阴崖下，见奴而避，问之不能言，但颐指山北，俯仰之间忽不见，得非鬼耶？予闻必慰而劳之，未寝必先命之寝，既食则速命之食，撷蔬来归，则挥使昼眠以憩。天下之可信可矜，又未有过于宗慧者也。
既而思之，夫人情蔽于近习而难于达聪。汉唐愚暗之主深居简出，不恒与忠贤卿士咨谋治安，耳目所交，总不外宦官宫妾，久久亦渐若天下之可亲，未有若宦官宫妾者也；天下之贤劳，亦无若宦官宫妾者也。宦官宫妾又谁不自炫其能、自伐其功，以谓外廷人人有家室，谁不欲窃君之柄，唯奴婢死亦从君，何须权利？于是乎暗主信之，假以威福，鲜有不涂炭生灵、肝脑将士。幸而不至于更姓改物，子若孙尚仍旧习，牢不可破，甚至身受其害犹不悟，若唐德宗之念卢杞者，明英宗北狩归来尚思王振，至怀宗国事已去犹祀杜勋，近习小人之毒，中君心深锢如此，可不深思切戒乎！
唐明皇才识英伟，开元之治，日与姚、宋、张、卢诸君子谟讲贯，远近之人，无不爱也，遐迩之言，无不察也，宦官宫妾亦何能蔽其聪明。逮夫诸贤徂丧，艳嬖谄佞始从而借其聪明，充其嗜欲，豪杰作伪，百倍中人，遂酿成天宝之祸，流血万里。才识若彼，宁不悟妇寺为殃，顾乃雨铃伤听，只念杨妃，不复念祖宗创造之艰与亿兆苍生之命，以及劫迁西内，但愍力士，曾不悔宠任小人之失及修身教子之无方，抑何暗耶！一人之身，明暗各半，其效皆由于耳目所近之智与愚，心思所任之贤不肖，习与之化，自性乃迁，又不独笑明皇矣。
且如吾，比在家虽亦孤陋，然日夕穷经考古，则有晴川塾师；讲求时务，则有朴园外甥；庄溪相过，则研理析疑，风趣横生；修常若来，则商确齐家，和平精实。至若语文字用笔之妙，论诗歌声态之精，则如龚沤舸、黄仲实二三同学，偶一过从，或缄书质难，发函启口，动足移情。诸戚友皆贤才也，故能益我知，能消我鄙吝。宗慧之徒，又恶从识我之面？且如宗慧之才之志之状貌，虽一年一见不为疏，终身不见亦无足思慕，今竟能使我但觉其可亲可信至于如此，岂有他哉，亦只以离群索居，日蔽于近习之闻见而已。由是观之，士大夫之宠任门仆吏胥，鱼肉其民，以上负国恩，子弟之溺爱床笫，而孝衰于亲，悌衰于长，及痴憨纨绔，比匪狎伎，反怨薄良友令妻而不之顾者，亦岂皆不智之人哉？之其所亲近而癖焉，则欲长道消，不(1)至于败德遗诮、五伦离叛而不止，兼至死又都不悟，良可矜也。故聊于游戏弄笔之顷，一微讽焉。
西辅比乞得少许干酱，适主僧以十数秦椒见馈，和酱食之，赞不绝口。因忆丙辰秋日，偶与镇国公永珊同斋于觉生方丈，彻和尚苦行粝食，所供惟菜羹椒酱。永公称酱美，笑顾予曰：“不吃长斋人当不赏此味。”予笑曰：“诚然。但公已绝荤久矣，亦尚偶思肉味否？”公正色答曰：“凡事之所贵，必贵其难。苟不知肉味之美，而绝不茹荤，亦奚足尚？”予今食椒酱而美，始信永公不妄言，为能受十足具戒，真居士也。
闷坐，偶独诣舍身崖巅，俯窥其下，所立石忽动，瞿然而退。因叹忆伯昏无人之射不易学也。
天池主僧蠢蠢然，木讷而静，故可久处。惜为知客僧教坏，下山必告，还山必面，礼意如此，恶可不报？不免着吾敝葛袍，束带往答，能无憾于知客哉！
吾敝葛着九年矣，非无轻纱，终不弃此。西辅顷疑而诘之，予叹曰：“此怡太绵王之赠也。王偶服此相过从，予美其朴且适体，王遂解授典衣官，缝合歧衩以衣予。绵王薨已六年矣，其笔札玩好馈贻之物虽多品，无一弃者，念故之情，赖兹不匮。至不恒宣之于口，形之于笔，则畏鲰(2)生俗子或疑我喜夸贵游，故默默耳。”
西辅见后山月色极佳，呼予出观，遂缘崖徐步。凄凉明净，寂若太古，因忆范德机“雨止修竹间，流萤夜深至”，妙得鬼趣，合天籁，真不刊之句也。印香王子昔语予：“比夜忽得‘大地惟山静，中天只月明’十字，自谓不俗。”予极叹宿根有悟。乐莲裳书作楹帖，属予旁注贻印香，犹悬斋壁，而王子化缑山之鹤亦六年矣。顷因敝葛思绵王，逮其贤叔，尤觉怆怀，并记其好句于此。
* * *
(1)　不，疑当作“乃”或“而”。
(2)　原作“”，据文意改。

[book_title]游山日记卷四
戊戌（8月16日）
晴。西辅有事诣沙河，凌晨便行。
捡箧得沤舸近作，音格日高，是必为后起诗人之杰，尚须以冷淡制其才气，以肃穆敛其聪明，以薜荔兰茝掩其思径，则吾无间然。初盛唐大家，过人处不在才智，在才智所不到处也。
沤舸问宋初史事得失，殊有识，但儒林好议，亦匪无根。范、窦诸公，当五季风教大衰之后，偶欠一死，以成其济时之志，未始非世主良佐，苍生厚幸。及其遗泽既斩，苛论遂出，罪彼者其惟《春秋》乎？故君子出处进退，必权以生平学识，身世从违，与当时之功，后世之名，皆合乎义，而后可以身许人，否则以此身还六合耳。韩王则起于宋祖幕僚，世宗时虽已服官，非所知拔，故责备稍轻，晚节之缪，论者且例以管仲、魏征之情而恕之。然则诸贤之不逮韩王，特不幸早达而已。
日将落，西辅登山，流汗喘息，言山下毒热不可耐。予迎笑谓言：“前日乍寒，子已觉人间暑退，似可归者，予逆知归且必悔，果何如哉？”荷担人旁睨而笑。然则西辅之怨热过于担夫，非西辅之懦，实天池一月清凉贻之戚也。富贵人一旦贫贱，更易失节，亦犹此耳。
窃欲以严寒方贫，酷暑方贱，果能耐寒暑而不怨不避，亦美德也。予有失德，当知自警。
天池崖下一里许，有竹影寺，本石洞也。老樵曾于少年时猱升而入，两壁磨崖字高于其身，最上石室可坐十许人，几榻皆石，洞外则有王阳明“庐山高”及“竹影寺”“白云天际”诸石劖。不谓卅年来，两壁渐合，仅能于洞口侧身望尺咫未合之处，斜光射入，石上字隐隐可读。设使非曩开今合，安有鬼工能入石罅刻等身大字者乎？以是悟古人往往于木石或水晶之中，见有书画及竹叶桃花，诧为奇绝，皆此类耳。山河大地，与天同气，本亦无时不生，无时不变，一息之暂，可喻沧桑，宁俟有力者负之而趋，始叹化机难测耶！
天池之芳冽固矣，不谓能以彼之清，浣物之垢，无浊不净。予居两旬，巾服皆洁如新制，窃叹其有体有用，真圣水也。行当破大竹，汲贮数瓯，归饮莲根诗社人，以表潜德。
为西辅荷担刘樵者，旦旦为人斫香薪，寸寸截之，负至南涧水碓中，舂为香末，诸兰若供佛之香胥赖焉。庐山深处水碓皆呼为“香碓”，本此。予比山居杂咏有“深溪转水舂香碓，几树蝉声挂夕阳”，盖偶眺南涧时作。山上不甚闻舂声，但闻蝉耳。
刘樵言：“斫香薪者，往往悬崖失足，辄无生理。有一樵为崖石所压，救至，群举石，则足已糜烂如醢矣。”压者接踵，至者仍绎络不绝，则信矣山民生计之艰也。
刘樵问宗慧工食多少，曰：“七八千耳。”樵叹羡曰：“子何修得此清福！吾日荷香，陟危岩，跕跕流汗，家复蚊而热，睫不敢交，则又裹糇上山去，终岁若此，所得才半于子耳。”西辅诘之以：“如子劳勤，亦何之不可？”樵曰：“吾宁不思逸，然父母老矣，吾兄弟六人，同力荷香，仅能不冻馁父母，更何忍畜妻养子，自累吾职。”舒白香闻之，肃然起敬而叹曰：“是真盛世良民也。昔贤任宰，衡司教养，脱能使天下民心人人若是，虽欲致君于尧舜不难，而顾疑三代直道，不在斯乎？自信不能识时务，然尝读历代之史，所见古时卿相以下，及郡邑有司之不若樵者，食君厚禄，自千石以至万钟，犹尚贪婪酷虐，不恤其民，以致获戾王章，籍没赃产，动辄逾数十百万。其甚者，婢仆优伶履珠炊玉，而堂北封君蹙额艰窘，不获名一钱济他三党，而翻为其子之仆妾宠嬖所轻笑者，比比皆是。无怪萧居士深恶其人，而肃然致敬刘樵也。”吾自闻刘樵之言，不复念宗慧私勤，第景慕刘樵公义。因忆明皇幸蜀时，田间父老面陈其过，不唯不怒，犹嘉叹焉。明皇之天质固高，亦实其德慧生于疢疾之验。倘使安不忘危，能于开元方盛时，殷殷察迩言，访良弼于刍荛侧陋之下，蒙尘之役，吾知必免。事固有数，惟君相不可言数，是《春秋》责备之义，即臣子责难之忠也。
己亥（8月17日）
晴暖。亭午雷，殆将雨乎？阴凉适意，遂题两绝句于四仙祠外粉壁上。书毕，数之得七行，就上首横读，竟成“天仙一人枝上飞”七字，居然可句，岂周颠仙人方游戏古松之杪，微示乩意于天香笔端为笑乐耶？无心巧合，良亦可喜，并记之。
庚子（8月18日）
晴。剃发人昨晡过此，以畏虎留宿，僧亦虑其虎食也，故往往留宿与餐。今晨遂为我煎香沐发，至三浣天池之水，可谓洁矣。
午颇热，于是暖天池之泉，浴吾尘垢，尽香皂三丸。然后振衣而起，则风雷大作，山无一寸不出云，云亦无一寸不雨。天忽变寒，呼汤稍迟则不复敢浴，可谓千古一时，生平快意之遭，莫胜于此。吾体作青莲香矣！
辛巳望（8月19日）
世尊佛以今日入胎，至明年四月八日始出胎，故后世七月十五作盂兰之会，报母苦也。晨起为先慈礼佛，遂以黄精饷老僧。竟日晴明凉爽，气若高秋，但不审人间热否。
日将落，度南涧缘崖而上，至文殊塔望东林、西林二寺，乃在平畴冈阜间，无甚清景，想直以高僧名士重于古耳。九江郡依稀一掌，介彼弥漫秋涨间，允称泽国。人亦何苦欲久视争雄于滚滚黄尘之内，不畏热耶？
步月还寺，见老僧负手太息。天池上一半尺金鲫，豢廿年矣，适以产子不落，毙而浮，人皆惜之。予谓小鱼寿若是，亦足抵人中老妇见七世孙者，犹尚产子，恶得无厄？且彼幸生天池，享尽清甘之福，又久叨佛芘，没于中元，缘命不小，以因果测之，当有庄姜、钩弋一流人生此江右。乙丑四月生，即此鱼也。随笔一笑。
壬寅（8月20日）
晴，凉。命宗慧浣敝葛袍。
西辅抄辑予少时词曲残稿，得一卷，钉之。
癸卯（8月21日）
晴，凉甚。着丝葛四重，行日中无汗，可谓爽矣。
捡行箧，得沤舸所选毛泽民小词，读而善之，为点识精神所在，装作一卷。
甲辰（8月22日）
凉爽如昨日，但微阴耳。浣枕衣于天池，甚洁，遂曝之矮松之上。枕此高卧，当可梦见陶贞白、张志和一流人也。
乙巳（8月23日）
冷，雨竟日。晨餐时菜羹亦竭，唯食炒乌豆下饭。宗慧仍以汤匙进，问安用此，曰：“勺豆入口逸于箸。”予不禁喷饭而笑，谓此匙自赋形受役以来，但知其才以不漏汁水为长耳，孰谓其遭际之穷至于如此。何异苏老泉本将才也，世主既以廷臣荐，召而用之，乃竟官之为邑簿，老泉亦拜受不辞，主臣皆失，一失于知人不明，一失于自信不确，聊以惜汤匙及之。
丙午（8月24日）
晨起开户，则白云冲帘入室，塞栋披帷，枕衾皆湿。因悟晓钟时拥絮如冰，殆误拥浓云卧耶？高唐之观，宋玉之情，只如此耳，乃后人唐突神女，讥刺襄王，疑议蜂起。痴人之前，固未应说梦也哉！
宗慧试采荞麦叶，煮作菜羹，竟可食，柔美过匏叶，但微苦耳。苟非入山既深，又断蔬经旬，岂能识此种风味？以是窃叹肉食人孤负玉蔬，乘舆人孤负岩壑，生长富贵人孤负民间疾苦。果有志清修进道，尚其念哉。
入夜，塔铃相语，凉月在窗，蟋蟀哀吟，凄清欲绝。敬忆丑刻乃先子大事之时，不孝如我，然食息廿余年，尚忝人类，能复寝哉！
二十一日，丁未（8月25日）
先父守中甫保斋图六府君忌辰也。平旦盥沐，奉香楮，敬诣佛殿九叩首，回向资福，终日斋。
先二人同生己酉，府君终己亥，仅享年五十一耳。时以长兄牧永宁，迎养入粤，二伯父亦牧宾州。七月初，伯父适有事桂林，卧疾，府君冒暑往视，手调药，呻应按摩，坐床前通夕不寝。伯父疾良愈，则长兄奉檄襄事棘闱，当交割州事，府君复触热还署。桂林多山，舆者夜行踬险隘，府君惊焉。府君性乐善，宦辙所止无久暂，辄喜造桥浚沟洫及兴复有功之祀，虽贫乏必拮据蒇事。永宁多同乡贾，欲创许仙祠，多年未果，府君既就养州治，捐赀倡焉。七月祠落成，待府君归而主祭。府君既入城，则先谒真君，诸首事肃逆于门，且曰：“大夫捐金乐义，吾属无以酬令德，敬立生主于许仙之旁，永祈翁寿。”府君逊谢者再，众不从。然后执爵祀神，众兼酹府君生主，乐作于庭，府君意欣然感之，满饮数爵，然后归。时正秋暑，急解衣呼汤而浴，浴起即头眩潮热，遂病。长兄意皇皇，求医祷神，巫觋杂进。府君卧中闻祝咒之声，怒曰：“安用此？吾试诵吾咒以晓若曹。”于是衣冠起坐，喃喃诵数千百言，一僧窃听曰：“楞严咒也。”然府君生平不惟不习咒，并不信咒。既而大呼长兄名，兄跪膝下，拳拳捧州印，若辟祟者。府君曰：“痴儿，人谁不死。吾已受命为接引，行在今宵，同事者周元理及某某诸公皆善士，殊不寂寞。驺从如许人，迎候竟日，汝曾不劳以钱酒，而作此态乎？”长兄垂涕出，焚楮于庭。府君曰：“婢妪皆避，不可近室门。”太恭人泣于帏后，府君遥语曰：“勿泣，第远匿。”于是起立床前，整巾服，知未束带，则索带束之，且喟然语长兄曰：“生为正人，死为正神，夫复何憾！唯不应命梦兰归应乡举，致彼抱终天永恨，为可怜耳。”言次复趺坐诵咒而暝。呜呼！痛哉！呜呼！恸哉！此数端言行，稍近神怪，又非时俗所敬信，是以墓志行述中，曩未悉载，然不孝闻之母兄，藏诸胸腑，廿余年未忘一字，亦恐子侄外甥辈或未闻也，谨于先忌致斋之次，补记如此。至梦兰不孝之罪，糜磔难逭，终身之丧，恸深此日。犹记是科试卷，以钱坤一先生搜遗得荐，时余额俱足，惟领解尚阙其名，是用搜遗，颇蒙谬赏其四股义法，欲使充解。既见五策太冗长，有迂阔之论，乃复大索，得陈君解焉。孰知数千里外，已遭惨变十余日，梦兰尚懵然为此，悔恨何穷！故从此绝意省闱，不敢以不孝之躯侪多士矣。
戊申（8月26日）
夜来风欲卷屋去，达旦不眠。山僧言窗外虎迹纵横，盖虎亦从风而游耳。竟日阴晴不定，我时在云上，云时在我上，或复暴雨翻盆，不能见雨，则一室之内，两目之外皆云也。
晚饭罢，随喜至凌虚之台，反照射石崖，金翠耀目。俯视平畴，错错然浓云四起，若锦茵之铺絮未匀者。湖上亦然，则似河冰积雪为山耳。朝暮为此事，不遑暇食，恶得闲情更思及尘中事耶。
己酉（8月27日）
凉。老僧招予至后山看云，云已挟雨入山门，俄而大注，昼如晦。西辅坐云中抄诗，襟袖寒湿，急闭窗，谓恐有龙攫新诗去也。
知客师忽请赴斋，意在化缘。予笑谓古昔一僧携经及二钹入山，忽遇虎，以钹投之，为所食，复投以经，虎大惧而逃，僧以为得佛力也。雌虎见其雄仓皇来归，亟问故，雄曰：“遇僧。”曰：“何不当一斋啖之？”雄吐舌曰：“才吃他两张薄脆，便取出缘簿来矣，敢赴斋耶？”知客亦为之绝倒。盖予实金尽，无可施也。
庭户浓云，至夜久不散，将复大风雨为变怪乎？久居绝顶，始知山之灵者，其晴雨温凉，竟未可时推理测，譬诸美人才子，性情行事必有异于庸流耳。
庚戌（8月28日）
晓钟时梦觉，遂不复寐，以床下不见物，久卧未起。寺僧朝食，钟又鸣，然后启户，则浓云四塞，不审连日何故作此，剧欲逐客耶？然虽旦昼无光，终不似尘中昏闷，损人性灵，故乐居耳。
西辅怜予久绝蔬，托舂香人市得鸡子及小鱼二物，庖中居然有釜声。顷，予方漱，微闻宗慧白西辅，谓：“应食鱼乎？食蛋乎？”西辅问尚余几许，对曰：“蛋止一枚，二寸鱼则有三只。”予不禁吐水匿笑。如此大事，尚须请命而行，则甚矣天香之穷，而宗慧之近于古也。
予比年交游散落，索居寡欢，惟庄溪近在比邻，常枉顾。今春则值其兄子瘵没，爱女产亡，每相见，殆无欢语，不能笑。晴川塾课专，不轻与东家言笑。沤舸新春归，尚喜来会，或偶与庄溪相值，始闻聚笑之声。上元胡黄海自岭外归舟，过我，笑哑哑不绝。又携得李绣子见怀之诗，此两日笑声屡作。既而吴白厂弃官来访，饮之酒，彭秋潭不期而至，庄溪、沤舸、王省堂、黄仲实又适在座，于是纵谈狂笑，为之大乐。秋潭之笑声清而中节，白厂之笑则如蒲牢大吼，声震瓦屋。因忆昨秋胡果泉北上过我，极口称白厂快人，生平于痛饮狂笑之外，别无所求，信不诬也。黎湛溪南昌任满，始过天香馆，谈笑半日，其笑声严冷而媚，三尺之外，几欲不闻，与白厂相反而风趣过之，故亦可乐。刘恕堂往还两载，未尝真笑，一日送其宰弋阳之行，风雨骤集，久不止，于是乎略迹深谈，始知其胸中大有所见，为之一快，几交臂失此笑也。唐诗叹“一月主人笑几回”，或以为过，愚意则谓此犹是广交人语。因记半年来快心之笑，只此数回，乃欲得之旬月耶？云雾中闷坐无聊，随笔一笑。
午未间云散日出，居然辨髡者为僧，发者为西辅、宗慧。先是主僧自外入，犬迎吠，僧怒叱之，予笑曰：“公与犬皆在云中，恶得不疑而相谤？”因记《笑林》有耳聋一人访其友，其友外出，犬迎吠于门，则罔闻也。既而遇友于途，诘之曰：“君家何事夜不眠？”其友急摇首而辩，聋人不信，谓：“苟非彻夜不眠，何故君家犬频频呵欠？”
一沙弥朝暮撞钟，辄曼声朗诵诸佛号，如老妪夜哭，极为感听，风雨际尤觉凄惨，其貌亦劬劬可怜，终日荷锄执爨，无厌倦之色。师若弟皆轻侮之，予心识焉，来生当作一多男命妇，享福寿，或作官，则必以年劳超擢，白首无祸，但录录少奇节耳。一沙弥眉目颇姣，其师爱之，延知客教之诵经，夏楚诟詈声旦暮不绝，甚至握铃铎击鼓而诱，可谓勤矣。窃听所教，则皆世俗中荐亡祈福之语，与佛之所以立教、僧之所以为僧，未尝讲也，其意盖在博斋衬以为利耳。此沙弥晓暮击鼓，辄多躁妄之声，闻之生厌，固由质劣，亦未尝非教失也。三代人才之盛，自童稚父母之前，以及就傅交友，所闻善教，无非修言行以学，尽子臣弟友之职，利欲之戒又深入其心而不敢犯。逮其学识充明，朝廷始相德以官，量才而使，故所事皆有可观，非风教得其本根，何克臻此？沤舸今年在一家教读，每为学子说读书要切定身心求解，始真受益，其徒甚惊疑其说，以谓此圣人所制题目，留与后人干禄者，与身心何涉。沤舸偶笑述于予，予曰：“毋，此真可痛哭伤心之语，何忍发笑。第自勉之，勿令真正读书人以此童所志薄我可耳。”今见知客教沙弥，劳而无益，反不若荷锄执爨之僧，清真寡欲，不失人道，从可悟以利欲为教，竟不如不教为愈也。
龚沤舸本字适甫，立志修言行，文学益进。予往在汉江舟中寄一偈云：“灵关有秘钥，阅世常一启。中有窈窕人，颦眉出于世。或为大豪杰，甚至为圣贤。栖遁则为仙，救度则为佛。是皆通宿命，福慧靡不有。其或厄于遇，降为奇绝人。淖约若处子，倩盼独娟好。所事都不屑，岸然遨虚空。嗅彼曼殊花，吐为五色茧。抽丝作文网，万物无所遁。胥受此人役，世法半粗迹。但使百姓由，日用而不知。道妙恶可说，脱谓圣无秘。性道当易闻，脱谓圣有秘。性外却无道，至道若曲蘖。无论作何酒，不可须臾离。又如春在花，无论结何实，一花偷一春。人但谓花好，不知花即春。人但谓才美，不知为道灵。《易》载道之根，《礼》载道之干。《书》载道之实，《诗》《骚》道之葩。声节道之香，辞华道之色。其实本一物，幻为种种形。舍本而逐末，如捉隙中影。到死无所得，是名为俗学。近古鲜通才，多为学所误。甘为一世士，无怪为俗学。苟为百世计，必先穷道源。心与天为徒，一若我已死，岂复可富贵？一若我未生，岂复有嗜欲？随俗办人事，心断不可俗，是为奇绝人。斯文所托命，此数十祀。与彼神圣人，作一牛马走。百二灵关中，适甫必能到。”沤舸之所志，迥非俗学，与之言故如此也。偶以证沙弥释学之误，叹忆沤舸，遂牵连书之。
格物穷理，以致其心之所知，无时或息，若天运之健行焉。守身素位，安静无为，则效地体之镇而有常，此儒者居易俟命之学也。心妄动则欲念摇之，身妄动则人事扰之，皆由自取，毕竟无益。盖理明而德进，益也；殉欲而趋利，损也。
观人在居平无事时，能不从众逐嗜欲，则授之以事，可以有守。闻人言可乐可荣之遇，而不为动色驰情，则假之权宠，可以有为。然要在居平无意中观而察之，偶然矫饰，可暂而不可长，伪物必败，亦终不可欺人也。
理明则心开，气正则心平，方可望学问变化气质。苟不能穷理养气，则读书虽多，气质如故，竟谓之不学可也。
胡子问：“颜圣所好何学？二程子对作何等语？”此中最耐人寻味。
“心苗仗理培”，顷得此五字，并识之。
心不妄动，不惟是明德工夫，便欲学二氏“葆光”“炼神”“长生久视”“出生死”，亦不外乎此。果能永不妄动，渐如止水，影过鉴空，毫无计度，亦最是安乐法。吾极羡此境，深愧未能，始悟英雄才子不过鞭此妄心，以作为奇文创事，媚世惊人，自性本心因而全失。初意亦只谓慧中有剑，或可降魔，殊不审妄心狂慧即魔也。譬诸浇油救火，更无熄时，拆屋断火路，令火自灭，却又非矜才好胜人所能猝办。故往谓造道有存养，无捷径，先除妄念，庶几诚意有下手处，不自欺以充其智勇之量，则妄日除而诚日著矣。沤舸试庠序此理以为当否？
或问人品高下之别何为定评？予曰：“善哉问！自后世以石隐忘世者为高尚其志，而苍生社稷几成贪浊者渔利之薮，是诚学道者所当辨也。盖学以成己之德行为高，仕以求不愧所学为高，工贾以食力营什一，不作伪、不欺为高。农为本业，其迹近高，但能作苦有恒，以养父母，则品高矣。此四民高下之迹也。至于学士用心，义利诚伪之间高下之分，何翅霄壤。夫一念在义而出于诚，虽为人牧豕作佣，无害于梁鸿之高；一念在利而作伪，则虽谦恭尽瘁，取法金縢，适足重王莽之罪。人品高下实在乎人所不知、己所独知之地。近道斯高，近欲斯下，出处显晦与执业同异，则所谓迹而已矣，高下之真不在此也。伊、吕、夷、齐同一高品，桀、跖、莽、操同一下流。”

[book_title]游山日记卷五
辛亥（8月29日）
晴。平旦即起，命人诣黄龙求宝树种子及大竹截筒，为汲天池、招隐、聪明、瀑布诸名泉，归饮入山来犹念我者。一念之德，深于一饭，故彼以兼金，我以泉报。脱笑吾迂，则此泉无分矣。
偶至前山，见乌翠蝶二，大于掌，又有大粉蝶一双，栩栩然穿花对舞，或两两接翅翻身，媚于歌女，良久不散。疾呼西辅出，则已仅存一蝶矣。仙师南华先生乃千古第一高明才子，其载道之言，发羲《易》敦化之妙，却无一语落阴阳卦气之障。其讽喻纪事，格物摅情，无义不精，动笔启口，辄令我死心拜服，至老而不衰。于戏！不知天地何故以一石全才付之吾师，而又使长穷不死，著为此经，以娱乐二千年后南华弟子，厥恩甚巨。故吾每尸而祝之，愿先生永不落劫入尘世，长为蝴蝶戏花间，足香艳之清娱，食才情之福报。顷见此蝶，不觉叹先生之文何其妙也。
日来已衣夹，顷默计之，凡丝布六层。想人间必有裸者，是“天时不如地利”也。桂林有汪秀才者，聋其耳，性喜刻印，终日兀坐同朽株，闻见都绝，心如凝冰，故盛暑亦能衣絮，是“地利不如人和”也。汪又能弹琴，使客听之，居然成操。蒋香雪极赏其印，价于予，予得友汪之枯寂以袪热恼，意甚乐，遂留之度夏，为予作五十余印。汪字道几，贫而傲，又最怕冷。某学使者怜其才，招至京师作誊录。为仕进计，已入馆矣，及冬恶寒，遂弃之而去。比语予曰：“仆往谓都下士夫亦无甚大过人处，及身历严寒，立时舍去，始叹服群公不可及也。”此丁未年事。己未，伍雨田公车至京，则言道几已穷死。予时念之，补记其言貌于此。
食时西辅忽问予：“同此字，同此章句，何故有妙有不妙？传与不传，殆亦有幸不幸乎？”予曰：“姑舍是，汝知刻印，姑与言《说文》。妙为少目，试思少女之目与老妪之目，妙不妙在目眶乎？目神乎？”西辅曰：“眶，肉所为，奚足爱？”予曰：“然则汝无难辨传文矣，又奚疑幸不幸哉？”
天池一雄鸡，距长三寸，行则弛其股，而后能步。日出则负暄矗立，人扰之不惊，朝立殿西廊，暮徙而东，有恒度。予居弥月，绝未尝闻其啼声，始心异而问其年，僧曰：“此乾隆四十八年所畜也。一生无匹，故能寿。”年高德进，悟虚声之无益于世，故不鸣。昔人谓鸡有五德，其家之馆师则谓七德，盖自谓吃得，笑东家舍不得也。此鸡则更有耆德、口德，九德咸备，竟可以鸟纪官矣。
黄龙竹万竿，西辅选一绝大者，截作八筒。予命宗慧穿节浸天池一月，然后以次镌字，作天池、竹影、黄龙潭、栖贤、三峡、招隐瀑布、聪明泉、佛手露凡八目，总名之“八功德水”。归装若此，差可自豪，但恐老妻见予一身外惟八大竹筒，疑其作叫化总管，为绝倒耳。
千年宝树下竟有孙枝，茂禅师许赠一本，和山土盛以竹器，必能移植天香馆，生根发干，由扶寸而尺，尺而丈，丈而寻常，寻常而百仞，入云参天。至尔时，吾在何处？
壬子（8月30日）
晴，暖。宗慧本不称其名，久饮天池，渐欲通慧，忧予乏蔬，乃埋豆池旁，既雨而芽。朝食，乃烹之以进，饥肠得此不翅江瑶柱，入齿香脆，颂不容口。欲旌以钱，钱又竭，但赋诗志喜而已。予往作观音土诗，有“昔贤忧民有菜色，欲求菜色安可得”之句，今而后，予庶几有菜色矣。
茂林遣弟子来问予疾，并言比尝过栖贤，文海禅师时时念问萧居士，又不知流寓何处，疾已瘥未。不禁感叹，信古道存于乡也。西辅、宗慧诣黄龙，茂林必设斋款曲，予亦欲款其弟子，则豆芽又竭，似未便斋以白饭，于是大索行厨，得炒米、蔗霜各少许，命宗慧瀹之以奉，为两瓯，知客师亦同饷焉。都复感谢，予不但愧且乐矣。又索得庄溪所寄寸金丹数裹，遂以之报问其师。自此行厨中食物都尽，唯存茶具及八大竹筒而已。
茂林弟子茶话间，予偶问黄龙老虎无恙否。弟子答言：“自居士尔日入山门，三啸之后，遂久寂然。”予不觉为之泣下，赏音难遇，虎尚知矜惜其声，而谓钟期既没，伯牙忍弹琴媚世乎哉！
癸丑（8月31日）
晴，暖。剃发，至天池已三剃沐，所落发悉以天池水灌入文殊岩中，其迂洁可笑类如此。往见一疏狂后生，悯不佞无知无求，每慨然曰：“丈夫在世，要当立不朽之业，故某每举必与誓，不作第二人想，不似公少壮酣眠，甘心自弃。‘君子疾没世而名不称’，非圣人语耶？”予唯唯引愧而已。夫立德、立功、立言，此所谓三不朽也，予至不才，何足语此？顷偶失笑，人身唯发不易朽，吾发既入文殊岩，则高爽坚固，浊秽不侵，其不朽当倍常发。惜乎疏狂后生，不及见吾发不朽时耳。
文人之事，所以差胜于百工技艺，岂有他哉？以其有我真性情，称心而谈，绝无矫饰。后世才子可以想见陈死人生前面目，如聆謦欬，如握手促膝，燕笑一堂，不能不爱，则称之，称则传，传斯不朽。至其中所载之道、所纪之事、所传之情，又各有苦心热泪，奇趣妙裁。深人读之，则叹其羽翼经训，有关乎世道人心，微讽曲喻，以风世励俗，未始非文人之功。而又因其语言，考其出处，窥其志趣，以定其生平孝友忠信诸大端，为诚，为伪，为厚，为薄，为忧世，为亡情，为儒，为墨，皆不难以遗言论定，则亦可以见文人之德。是一端不朽，未尝不兼三不朽，故其事为士夫所尚。顾乃仅仅为一身光耀，或甚至炫己骄人，殃民纵欲，为身世诟病，则浅俗无赖，不可复言文事矣。夫兰亭一帖，绝世书也，至今所以能临摹仿佛其当时笔意，未尝不赖勒石者摹拟刻画，以存其不朽之形；圣贤遗言，治世之经也，至今所以能家喻户晓，儿童皆知，我圣人姓孔，贤人姓曾，私淑之贤人姓孟，未尝不赖举子业摹拟刻画，以明其功德之大。此二事，虽至不伦，理可相喻。吾尝二十年爱《兰亭》矣，临摹无少间，然卒未考唐以来勒石谁工，无足憾也。《兰亭》有性情，《兰亭》无矫饰摹拟之态，《兰亭》有右军风流面目，清言妙理，咳唾成珠。吾敬之，吾爱之，每临摹，必先拜之。举世毁《兰亭》，吾不怒也，或复誉之，不喜也。至勒石之善病，未尝不知，惟某某工人所勒，则绝不暇考，岂不因石工之意在乎利，专事摹刻，无性情真面，不足传耶？然则佳子弟果有才识，足以与一代文章之林，其亦本吾真性情，以好学深思载道纪事，聚吾之热血冷泪，以兴起后之豪杰，庶几人种不绝，世赖以康，不贤于寄人庑下，斧凿登登，终老于勒石者哉！
世俗往往谓某人名利兼收，此毁也，非誉也。盖没世之称，小人无分，何得兼？试思石崇之锦障五十里，元载之胡椒八百斤，当时俗子未尝不羡为名利兼收，适足供后世君子一笑而已。
甲寅（9月1日）
晴，凉。天籁又作。此山不闻风声日盖少，泉声则雨霁便止，不易得。昼间蝉声松声，远林际画眉鸟声，朝暮则老僧梵呗声和吾书声。比来静夜风止，则惟闻蟋蟀声耳。
秋声感怀，荏苒代谢，百年如旦暮耳。一身之中，刻刻明抽暗换，以至于骨化形销，而后是本来面目，彼昏不知，动谓官骸足恃也。山中无镜，两月来麋鹿之姿，白黑消长，无从辨识，惟于作字时，自见其手有风日色，且渐露筋骨，其瘦可知。发辫仅存三四尺，杪细于指，不觉黯然悟老之将至。因忆家兄受室在乌鲁木齐，予年十二，追随父兄宴姚氏嫂家，姚伯握予手遍示诸客曰：“未见此郎手，乃竟无骨。”纪晓岚丈亦在坐，夺予手就目观之，予始觉纪丈近视。此会倐忽卅余年，屈指坐中宾主尚存者，愚兄弟外，仅纪丈一人而已。曩疑无骨者，今且露骨，见予手之不足恃也。少时发最盛，卅岁渐脱，犹及踝。一日方栉沐于芳阴别业，怡恭亲王适相过，坐而观之。俟发解，讶曰：“吾始窃恶公亦喜作伪，今乃竟无假发耶！此亦贵征。”予笑对曰：“梦兰初亦疑可贵，及见王发仅三尺，而贵极人臣，则长发为贱征明矣。”王大笑而去。今则委地者仅存其半，见吾发之不足恃也。反不若文殊岩中诸短发，或可借名山不朽。顾谓官骸足恃，如秦皇汉武，绝世聪明，犹妄臆童颜可驻，薄天子而求之，适以殃民召乱耳，何为也哉！
乙卯（9月2日）
晴，暖。遣宗慧诣黄龙，报问长老，兼乞米。日方昃，偶出山门，立崖巅宝树之下，风吹凉旭，空翠盈襟，远岫层峦，净如新沐，涧声潺潺，数百仞犹能到耳，人鸟都绝，清静处殆不可摹。喟然语西辅：“吾恨不能辟谷耳！如此胜境，久必当归，亦无奈饥寒何也。”
老僧言此山九秋变寒，辄雨雪地冻，春深始解。幸多薪，键户围炉，仅能不僵，旦暮任狂风撼屋而已。
丙辰（9月3日）
晴，无风。日出而作，西辅报后岩云起，去地才百余丈耳。欣然往观，宗慧烹龙井新茶，挟小几笔砚至聚仙之亭，予遂借桐叶而坐。西辅曰：“先生入山五旬矣，诗文日增，尚无赋，何不戏著《天池赋》，志此清兴？”遂以十数幅长笺相难，且戏曰：“必满之乃快。”予笑诺，任意挥毫，纸方尽，云已登山，赋亦遂结。对颠仙朗诵一通，相视而笑。文章本戏技耳，《三都赋》作至十载，工矣而太劳，吾此赋成于俄顷，虽极不工，然甚逸，所谓聊以自娱，不足为解人道也。
蔡眉山尝言：“创文稿以纸尽为限，吾服白香。”予曰：“此不难，真正才人，一字炼终日不就，所以十年一赋，尽堪千古，亦宁贵速且多乎？”
丁巳秋八月朔也（9月4日）
晴，凉。西辅录得予旧诗二十二卷，分钉之。
刘樵兄弟来舂香，果为市米一囊，至孝友人未有不忠信者。吾顷已食粥两餐，急需米耳。犹记白乐天一诗结二语云：“莫怪气粗言语大，新编十五卷诗成。”想必朋酒欢会，为新编落成，故其语甚有醉态。予兹编尚多七卷，乃竟落之以粥，古今人之不相及如此。因笑语西辅：“汝若生唐时，为白公录诗，今日不但不食粥，当必有小蛮擎觞，清歌谢客。”西辅曰：“乐天果甘心啜粥，亦必无此粗率语，某岂乐为彼抄耶？”因忆宋元间一士爱白诗成癖，口沫手胝，歌之哭之，犹未厌，乃至倩人书白诗遍于其体，密刺以针，渍以墨，俾其文终身不灭。士有白癖，其体反因之而黑，岂料西辅竟敢作此唐突语，宜乎乏朋酒之乐，受歠粥之苦。古传人岂易及哉！
戊午（9月5日）
晴，暖。日出即起，诣凌虚看云，则浓者犹聚，薄者已散漫成雾，不足观矣。殆亦若人间富贵，得之于勤俭艰难，或能久享，垄断弋获，虽多易散，故圣人譬诸浮云，徒障清游远瞩耳。
宗慧行数里，乞得一倭瓜、一鸡子。瓜食数日，昨始烹鸡子饷我，我又让西辅，肠痛筋落，终不能独享，遂分啖焉。今日既得啖菜饭，遂复思肉，人心不足，何异得陇望蜀耶？予庚申归自燕台，始渐贫窘，仍未尝问及家事。内人姊妹见儿女日多，虑其寒饿，遂自刻苦，往往兼旬不食肉，托言持斋。长甥妇亦甘淡泊，同斋而不怨，第以少许肉饷我于外。偶过后堂，见伊会食只一蔬，意恻然不宁，恒喻之曰：“贫则贫耳，何必远虑？且我亦岂思肉者，庸必内外异膳，使我抱独享之愧。”乃顷者居然思肉，得毋遗内子笑耶？古人谓望梅可以止渴，对屠门而大嚼可以解馋。杜少陵亦不耻残杯冷炙，故其仙还之日，尚得啖牛肉白酒。予才既万万不逮杜公，不唯不敢望炙与牛肉，虽欲寻一屠沽家对之大嚼，庐山之上无有也。故窃取望梅之义，得思肉一法以解馋。夫远年之肉，既都不可追忆矣，处约以来，肉日少，又不耐乞诸墦间，时人既见我穷无贵志，亦谁肯召之饮者，故此三年之久，醉饱之日可屈指而数也。前年六月，双丰将军忽迂道来访，相邀作西湖之游。予谓游固所乐，但不乐暑中骑马，将军遂假舆于黎侯，载我同去。予私计此行虽热，或可饱食肉，乃不意沿路禁屠，将军又茹蔬祷雨，予既同案食，虽有肉，未便索也。宰之贤者往往割鸡烹燕窝，凌晨而馈，必两器，似可独享，又苦胃寒，晨起恶荤腻，兼性不嗜此，辄以犒仆行。至得雨，有肉处可饱啖矣，则将军疟作，甚委顿，何忍饕餐。迨居节署，事其事，忧其忧，陪医制药，以逮夫经纪其丧，凡数月不知肉味，则又未尝无肉也，食必专席，都如嚼蜡。今日追思诸肉，反欲垂涎，举此一端，足见予实无口禄，徒增意孽。触热而游，既与肉无缘，避热而游，复思肉不得，无怪“四箸纷争半鸡子，五餐同饱一倭瓜”，不觉其苦，犹以为乐。甚矣，其无耻而不知悔也。
己未（9月6日）
朝，晴，微风。饭后雨数点即止，午始大注，窗暗不能窥书，小憩于榻。忽梦试马尾泉水，风味与瀑布无异，谓其源同也。朦胧间又作一诗，有“戏爇南柯瀹新茗，梦中犹为品泉忙”之句，殆自以为述梦乎，实皆梦也。今者雨止窗开，执笔而自书于纸，晓然决然，自以为此大觉矣，又焉知非梦。人生处贪瞋痴妄之事，何必认真？亦当作如是观耳。
舟在彭蠡，即望见白水二条，及游秀峰，观瀑布，访诸山，僧云：“此瀑之左，更有一瀑，不甚直，跳珠散落，有似马尾，故此布而彼尾之，皆象形耳，实未闻同源之说。”乃梦中臆断如此，会须以山志证之。
予比晓钟动即不复寐，辗转待日出始起，亦不为晏。然生平有坚卧不醒之名，竟有薄暮过我，犹问曾否朝餐者，予亦唯唯不敢辨。尝戏语白厂：“吾属当不睡则醉，不醉则睡；睡与醉，虽有罪不加刑焉。”白厂翻盏大笑，叹为典切。其实白厂未尝醉，予未尝睡也。拙性喜昼夜不寝而长谈，惜世人多忙，谁肯过我？或问“曾见某人”，辄云“彼长睡何由得见”，其不相识者，恶得不信？今试举一二长谈之人以证。吾（枉）往初入都，因吴茗香、兰雪而识乐莲裳。三子者，或同来，或一二人来，谈辄达旦。往往一人病则二人引以为戒，不复来，然予必往问其疾，则又谈达旦，病者或因谈而愈，辄又悔其相戒也。莲裳比戏语兰雪：“与舒白香谈，可以令人死。”兰雪则谓：“子犹未尝读白香小词，乃真令人欲死耳。”三子皆奇才宿慧，声入心通，虽欲不谈，亦忍俊不禁。即此可信予不睡非难，不谈难；谈亦非难，能使我敢于妄谈者，难其人也。未出游时，蒋藕船犹未作令，信宿必一聚，吾爱其惊才雄辩，谈必漏深，所幸同寓城南，无夜行之禁。是时戴莲士大空尝笑言：“吾素性不喜更张，今乃忽望进贤门，何幸改筑塔寺外。”予不禁大笑：“故李将军得毋惮霸陵尉耶？”大空敏绝有鉴裁，以冲度掩其机锋，鲜有知其善谈者。每觞佳客，辄相约一谈，否则虽适在坐，必私语曰：“某某客且至，君可去矣。”其风趣如此。至亲中，曾连榻长谈而不厌，自少至老，未尝笑我渴睡者，则有西桥姊丈、果泉廉使及朴园外甥，家从子长德、建侯诸人可证。然则相识朋旧之不屑过我、不肯过我、不暇过我长谈者，相遇虽疏，其过亦不专在我，顾疑我无时不睡，以致传闻异辞，一若区区在世，犹未始下床也者，此睡名之所以重乎？抑果众人皆醒而我独梦乎？冤之久者不易白，故历举同乡诸公之曾久处而长谈者，以证吾梦亦常醒，盖谈非梦中事也。脱诸子都复不承，谓予妄证，则予且自疑是梦，正好酣眠，亦不暇哓哓辩矣。
庚申（9月7日）
风雨变寒。茂禅师冒雨来访，令我欣感承迎，过于交旧，以其貌诚也。欲留一斋，则无菜，仍即以所贻盐笋属主僧会食款之。
茂林当退院，有惜别之色，吾为黯然。昔东林惠远之弟住西林，一旦飘然入蜀，不肯为惠远一留，即虑此情根不断，难证无生。吾与茂林交失也。
丛林迎方丈，例有一四六启事，茂林以启稿相质曰：“此曩一才子所创，诸山用之，萧居士以为可否？”盖欲烦西辅录正以新迎大和尚者。予读之不能断句，因谓言：“既是才子之文，何敢轻议？但有数别字，似须改正录之耳。”
入暮，大风雨，阴云满屋，头目为之作眩，遂早眠。腹至晓胀满不快。
辛酉（9月8日）
寺钟鸣即起，雨仍不息，呼僮煎建曲饮之。
唐诗人刘挺卿眘虚(1)，靖安之桃源乡人。桃源有青溪及白云岭，故其诗有“道由白云尽，春与青溪长”之句，王渔洋《唐贤三昧集》谓此篇阙题，盖未悉其乡贯耳。吾少读邑志，即心折此篇中四语，既而稍知风格，始叹“幽映每白日，清辉照衣裳”一结尤妙，非初盛高手不能。然《全唐诗话》《唐诗纪事》皆不载其何处人，唐史亦不为立传，殆以挺卿隐不仕，又无文集，第以十余诗孤行宇内，历千年，但知其名，无从考其邑里也。往见《南州新志》，挺卿忽编入奉新人物，比曾语纂修者云：靖安、奉新皆唐初建昌地也，南唐始分地增置靖安，逮宋又分置奉新。若以其时定挺卿所生之邑，则当载入建昌志；若以其所居之地、所赋之诗、所遗之书堂古迹考定邑里，则皆在桃源。桃源属奉则奉之，桃源属靖则靖之，无可疑也，亦奚必夺彼与此，以启争端。纂修者不听吾，唯叹敝邑山水乏清缘，一古昔高名之士亦不得独据而有。每读其“落花流水，深柳闲门”之句，辄为怅惜。今日见挺卿《登庐山峰顶寺》一篇，结语云“方首金门路，未遑参道情”，不觉哑然失笑，刘先生胸次亦如此耶？靖安虽不得而有，不足憾矣。
禅室户亦可验此山之灵，将雨则力推不阖，久雨将晴则风动即开，其受气专也。
* * *
(1)　刘挺卿眘虚非一人也，当为二人。此舒白香沿袭前人之误，未加分辨。参见马茂元《刘挺卿非刘眘虚》一文，载《中华文史论丛》一九七九年第四辑。此处当为刘眘虚。

[book_title]游山日记卷六
壬戌（9月9日）
晴爽。先众僧而起，以比来早睡，梦醒便不可复寐。西辅饭罢诣九江，以表测晷，才辰初耳。
茂林阻雨，留三日始还，尚余藕粉少许，纸数幅，贻之，尔后并纸亦竭。“去年贫无立锥之地，今年贫锥也无。”吾行箧惟纸颇富，今可谓锥也无矣。
所性俱足者，天之道也，故人皆可以为尧舜。狗子有佛性，不贰不测，亦天之道也。故尧之后无尧，舜之后无舜，世尊之后亦更无世尊。予窃以四时之序拟圣人之德及常人之禀，不偏不倚，无过不及者，中之至也。譬诸时节，惟春秋二分之中一刻足以拟之。从古以来一元会，犹四时也，舜之德合春分之中，孔子之德合秋分之中，其中庸之至，正如权衡称物，铢黍不爽。然舜自厘降，征庸在位，以及于陟方之终，德福兼隆，垂拱庆洽，正若昌昌春令，无物不生。尧德近春分之朝，禹德近春分之暮，故福德不甚相远也。至若孔子之德，追配大舜，乃身外之遭际，无数不奇，与大舜事事相反，则所谓秋分之际，一物不生，昼夜之晷刻虽同，剥复之气机迥别。天地既不能逃数，圣德亦恶可回天？故孔子之功专归后世，有似卉木落实，为来年种子，正秋分事也。颜子一间未达，则秋分之朝；曾子闻道稍迟，亦秋分之暮。或穷或夭，理数当奇。孟子则丹枫黄菊之秋也，风景殊佳，节气则过于中矣。原宪清寒，居然十月坤卦也，夷齐之方寸似之。递降而至于秦皇、汉武、晋祖、唐宗，以及李斯、王莽、刘曜、朱温之徒，苟非酷暑，即是严寒，未尝不生物成物，而炉箑皇皇，宇宙间无宁日矣。反不若庸主具臣，虽无异政，亦只似春霖秋暑，为害无多，故庸人有似乎圣。
癸亥（9月10日）
晴，暖。夜来行脚僧皆散，西辅又复如九江，万山之上，才三四人耳。忽梦观剧而无声，但有数花面过吾目前，既觉，思吾梦罔弗验者。尝梦观剧，昼必见纷拏扰攘之事，深山之中当不尔。辗转间窗外似有人行声，疑而起坐，残尚一点如豆，遂挑灯展卷以自娱。宗慧既万无醒时，所居稍远，呼亦无益，且予卧室窗乃石墉大牖，可容二人，仅以疏棂障楮辟风耳。外临绝壑，无藩篱，虎欲入吾室，直如归洞，不但贼易生心也。天将明，始复就寝，故今日辰初方醒，则闻知客僧撞钟鸣鼓，求韦陀击贼，数数称寺贫如此，仅赖数畦包粟煮粥度命，乃夜尽剥去。贼绝僧粮，佛宁无怒？初尚恶僧喧，既闻所诉，则恻然自疚，此予之过也。予不梦花面，则虽觉不思其兆，当可复寐。贼审吾寐，必入吾窗窃箧去，亦不过敝衣数袭，于我何伤。今则一寺绝粮，实由于我，岂非过耶？贼既恨我不善睡，始迁怒，窃僧包粟至两石之多，足见非一贼明矣。会当以两石谷直酬寺僧，以补吾过。
包粟，秦中呼“玉米”，因戏属句：“本欲偷香反偷玉，人嫌我睡贼嫌醒。”为之绝倒。杜陵云：“是非何处定，高枕笑平生。”然则先生亦睡而不寐者也。
日落，西辅自九江还山，刘樵荷担行，徐徐有儒者气。予迎而劳之，谦退不自伐其功，此孝悌不犯上、不作乱之明验也。卜子所谓“事父母能竭其力”，及“与朋友交，言而有信”，刘樵有焉，何必读书能文章乃谓之士哉！
西辅言山下棉花大熟，不禁为山民之老而寒者慰幸焉。
西辅六月如九江，所主一旅馆方将纳妇，欣然告西辅：“妇美无度，直甚廉，若能留一夕，观其盛乎？”西辅诺以当复来，归而语予，予笑谓：“此苦李也，何可食？旅馆当败。”顷诘西辅，则妇好奢而馆不给，主人逃矣，竟不及见其粲者。予曰：“何如？道旁之李而实累累，必苦李也。驵侩之徒动辄曰某事便宜，幸其所谓便宜者专属乎利，其得丧无足重轻，倘不免食君之禄，司民之命，为人谋，与人交，或为其祖宗孙子图久远无绝之祀，顾亦詹詹，焉求得便宜？鲜有不偾事失德，为世僇笑，皆逆旅主人之流耳。”
和尚亦归自九江，携楮素便面数十事，谓行者见予仙祠题壁诗，谬赏其书，以白于诸山，胥浼相价求居士作字。予不禁默然，自叹其道术之浅，欲求如舍者相轻与之争席，何异瀑布之水学天池耶？真正读书穷理人，必破此参，然后可以明才德之辨，学经世之务，盖庸德庸言，化民厚俗之良方也。炫才尚智，则民之黠者竞趋其世风所尚，而机械纷起，俗日偷，贪吝相轧，虽父子兄弟可以不亲，而况于人乎？况于其所治之民乎？言寡尤，谨庸言也；行寡悔，修庸德也。禄在其中，不可干也。炫则近干，学乃不固，非才之难，能深晦其才而不炫难耳。
甲子（9月11日）
晴，暖。遣宗慧报谢黄龙和尚，以西辅所市大月饼贻之。
曝行箧书，才数函耳，尚有不能记诵者，少时乃自矜日记万言，实自欺耳。书不贵强记，阅时辄与不诵等，博而不精，徒博也。鸿词丽赋，不衷乎道，无补于人心风俗，虚车也，故壮夫不为。
髫龀入塾，读所谓《三字经》者，至“文中子”句，疑是酒器而不敢问。稍长，乃知为河汾著述，当唐初，开国将相多出其门，诸弟子推崇河汾，几欲比隆洙泗，其实难同日语也。构九层之台，似难而实易，以众力可同施也。定时之表规才径寸，其中枢轴之巧，运用之微，直欲启两仪之秘，合四时之序，作者固难，即述者亦仅能一心一手，默识而独成之，此其技可喻圣学。盖自谨独以及于天下之平，皆寸心一诚，健行力任，毫无借箸可谋者。穷则求志，求此也；达则兼善，推此也。操之有要，推之后世而皆准，气数之命，只能困厄其身家，于吾道毫无加损。是以七十之徒多三代之佐，岂但如房、杜、李、魏诸君子贞观论赞，仅仅为救时贤相而已哉！圣贤本领乃性道中事，作君作相乃福命中事，二者恒不能相兼，三代兼之者，舜、禹、汤、武、稷、契、伊、周君相外，亦不多有。举赖洙泗门人，修明讲贯，相与策励，甘穷而固守之，以诱启后之明良，故其功大于房、杜，远于房、杜。至深求克己为仁之道，参赞弥纶，与天无尽，直可以终古配天，又岂百年玉食、数世宠荣所能报德而酬庸者哉！洙泗之穷非洙泗之不幸，实万世君相之福也；河汾弟子之显荣开国，则其君其师及贞观士民之福耳。譬诸合万夫之力造九层之台，谋之者非一朝，构之者非一手，而落其成者且多非造谋创始之人，厥功虽巨，未可与定时之表同语，其匠心之妙，亦明甚矣。
颇忆隋大业中文中子以布衣上策炀帝，不用，始退而讲学，聚天下英才而教之。故唐初创业功臣才能器识远过前代，以是知河汾之学术有体有用，虽不能继美洙泗，固已超越近古矣，但微有审时见机不明不早之病。古今豪杰真儒，未有不知己知彼、豫决其出处之宜，而第漫然轻其身尝世主者。夫炀帝之不孝不友，无礼无义，秉钧元老如杨素之徒，骄奢偃蹇，岂复有求贤辅政之志？有识者当悉晓。然知隋社不久可屋，而顾以命世之才、绝人之学，尚懵然以策干之，辱身降志，枉道轻儒，又毕竟徒劳无益，得非仁有余而智不足乎？故吾自读《三字经》怀疑欲白，即不欲以老庄高品列其后也。唯是踵门献策一事，又似在隋文帝时，深山无史籍可考，随笔臆断，妄訾前贤，未尝非梦兰之过，此与前日测挺卿胸次略同。然苟其人品学识不逮王、刘，又何暇訾议及之？两公有知，当谅予爱才敬德之诚耳。
诸葛公王佐才也，志业亦岂无遗憾？后世虽冬烘学子，亦未敢以成就大小降其才于房、杜之下，岂冬烘能见道哉？彼盖读《三国演义》，亲见刘皇叔造庐三请，而后肯以身许人，则其人非功名利禄之人可知也。亲见隆中一对，时事之大局，预测之如观卦影，亦可知事有前定，数无可逃。志业不终，无足为武侯病者，盖亦深谅其不得已而后应，明知其不可而不忍不为之苦心。斯其人学识弥高，反以能屈节不炫才，忧勤至死而不悔不变，为足配三代之英，立臣道之极，万世真儒伪学皆不敢訾议而心服者也。脱使武侯亦曾以策干昭烈，求其相委以匡复之任，而卒又廿年尽瘁，六出无功，冬烘学子亦必且轻而笑之，盖知其劳绩虽同，学识异也。真正读书人闻道之后，出处大节固可以不慎乎哉！
乙丑（9月12日）
阴寒竟日，云时时入吾卧室，四山皆满。昨拟今日浴，不能果矣。
悉索敝赋，得五金，以施诸寺僧，佐以月饼，借偿其玉米之失也。自今以往，吾槖中无一金矣。西辅甚忧饥乏，吾则以不负宿心为乐耳。
忽忆沤舸今日必当作破题之类，不识尚有闲情念山中人否？
主僧出所藏之乌金太子像一尊，言是胜国某帝子，以乌金自铸其像，颁供天池，希世之宝也。明中叶，寺毁于火，太子自火中跃入天池，为砌石撞折一臂，补以白金，故乌像一手独白。予取而观之，笑语僧曰：“公等读内典，亦颇如时士读书，不求甚解。夫世尊降生王宫，于四方各行八步，一手指天，一手指地，言上天下地，惟吾独尊，此释典也。故此像命名铸金，实仿经义，顾讹为明帝太子指天指地，何其谬耶？像实赤金所铸，质甚重，虑其诲盗，以皂漆涂之，则又讹为乌金耳。一手之折，实毁于贫，而贪者以银易金，而出离入坎之讹言，又荧群听。吾岂炫博者，聊欲白太子之诬，护世尊之法，望禅师勿负缁衣求进趣耳。”僧唯唯而退，自此呼为世尊矣。
天池雄鸡忽无疾而毙，老僧为诵《往生咒》，荼毗而瘗之后山。予戏作挽词送之云：“伏惟鸡公，蒙净土之恩，享名山之寿。幸免牛刀之割，得正狐首之丘。伊六畜之荣施，于斯为盛；食五德之福报，唯公独全。悬知卵育之后生，举羡考终之先辈。噫！一鸣惊人，大名士方能后死；九德咸事，小英雄足慰平生。”
丙寅（9月13日）
阴晴不定而变寒，加夹衣、纱领小帽矣。以夜来衾薄不眠，忽忽不乐。天池之水弥清澈，如对聪明妙目，虽复无言，亦依依难舍去也。
闻佛手岩老僧卧病，命宗慧以钱饼馈之。此僧犹未面，比曾以斗米借我，情可念也。
山农有欲以伏雌饷我者，素性不喜为口腹杀牲，比曾笑言如不可却，则留作鸡公雏妾。不谓鸡公立时死，西辅遂疑其命犯孤鸾，予则以为此殆如柳翠前身，虑红莲毁戒体耳。
刘樵馈绿豆一升，欣然受之，顷并命煮粥食焉，谓不欲孤樵意也。西辅曰：“某自识先生，从游南北十年矣，所见王公大人，兼金之馈，先生往往固却之，不肯受也，今乃于苾樵子，一鸡一黍斤斤焉计其投报，喜形于色，得非矫廉洁于贵人之前，市私誉于藜藿之口？”予曰：“善哉问。汝既久从而亲历，其疑易剖，姑为子约略言之。夫与受之际，无贵无贱，无轻无重，以诚为主，以义为衡，未可以形迹泥也。昔在怡邸，恭王之始，不过以文士遇我，故我于馆餐则受，金璧则辞，盖我固不文，王亦非以文为重者，无补于人而受人厚惠，义不安也。明年知渐深，有加礼，不惟设醴，虽厕牏之亵，亦命其世子亲视。世子又贤兄事我，我何敢与朋友之父论布衣之交？故至是我益敬畏，虽金璧之重，苟有为而赐，礼不敢以少贱辞也；无为而馈，义不可以伤廉受也。子盖见我之辞而未深悉其所以辞，遂疑矫耳。至某某某某诸贵人，本不屑与不佞友，特以王之所敬也，下交及之。王性既廉，不受馈，则因而馈其所敬，故我皆断断不受，非矫也，正所以成王之廉而报王之知也。其最下而至于有所请托，虽一言片纸，许我万金，亦惟有正色力辞，不徇其私，亦不泄其语。其人皆未必不笑我迂，不疑我矫，此又都不直一辩者矣。大抵君子小人之辨，不外乎公私义利之间，而尤以寸心之诚伪为辨。诚于为义者，君子也。诚于为义而不妨蒙不义之名，以曲成其义，大君子也。专心渔利者，小人也。专心渔利而复欲假廉洁之名，以阴窃其利，滥小人也。仆虽未敢妄侧夫君子之林，实深以小人为戒。顾亦尝奉教君子，诵圣贤之遗言，守先人之庭训，不敢不于出处之际，得丧之间，以及夫取予投报之细，悉深思焉。合乎义而出于诚，则一鸡一黍，再拜而受，欣感之情如受人万钟可也。不合乎义而钓我以伪，则所馈愈多，所辱愈甚，却之，固却之，不为矫也。彼僧与樵特贫耳，贱耳，其天爵之灵善，爱敬之肫诚，与王公贵人不甚相远。且彼之一鸡，虽王家之太牢不逮也；彼之一黍，王家之指囷不逮也。苟略乎贫富贵贱之迹，以深观爱敬诚伪之心，而衡以所处约乐之境，则兼金之却，非吾矫廉，鸡黍之感，非吾钓誉，亦奚足疑哉！”
西辅怃然自励曰：“行年四十，始确信人之可贵不在乎身外之遭，穷无憾矣。敢问诚于为义，不妨蒙不义之名，以曲成其义，其比似可得闻乎？”予曰：“善哉问。即如吴泰伯，本世子也，传季及文，虽其父传贤之隐，实倍宗法，且泰伯非不贤者，顾甘违寝膳之职，没身长往，故当时无得而称。蚩蚩之氓，未必不议其潜逃非义。使泰伯自白其曲成大义之隐，则蚩蚩之氓又且以倍宗不义訾议其亲，故泰伯乐自污也。脱非我孔子如天之目，烛隐阐微，毅然长喟，以至德归之，三代而后，畴复敢贤泰伯者？此所谓大君子也。其次如孟子，亚圣之资也，国之人耳而目之，而甘与皆称不孝者游。及门士疑而请问，而后大声明辨，阐孽子之孤怀，定不孝之实罪，正人伦而辅教化，以曲成交际之义焉。又其次如狄梁公，大君子也，然当武后篡窃时，见几之君子去之若浼，未必不疑狄仁杰不能讨贼，已似非才，又依违恋栈不去，大臣之义，顾如是乎？然梁公是时甘受此不义之名，不忍辞也，苦心孤诣，以曲成其反周为唐之义，天下后世始晓然共知君子之用心，在天下人民乐利之实，不暇顾一身荣辱毁誉之名也。他如伊尹放太甲，周公被流言，当其时小人测度之心，谗人讥谤之口，如潮如雾，殆无时无地不哓哓昏昏，乱人耳目，举朝上下，其能深信二公者，想必无几。使二公恶居其名，则太甲成王，终不能立德，中兴宰衡匡救之谓何，反非义矣。凡此之类，或巨或细，或隐或显，君子之心迹，古今来指不胜屈，姑就子曾读之书，曾闻之说，举数事引申发明。大君子诚于为义，不妨蒙不义之名，以曲成其义，其实非白香创说，不必疑也。”西辅欣然自慰曰：“吾始谓圣人之经，先王之史，皆不过文章典实，以资人进取之用耳，今乃信先生之学，未可非也。某虽不文，亦可学为君子矣。”
丁卯（9月14日）
晴，凉。以夜卧稍暖，风嚏复发，无怪薛公望责其肺热。肺属金，本秋令也，秋始凉而过于暖，则肺金必燥，燥则风火动，嚏涕纷来，毛窍又因之而开，外风易入，故每秋伤风之疾辄久不瘥，未可以外感治也。夫人脉与国脉等耳，尧之水，汤之旱，尧与汤不应有此，圣心亦深以为病。其实如儿童痘疹，元气愈厚则发之愈盛，发之既盛则血气日新，至期颐无复患，此不足为儿童病也。故至理之世，以培养元气为主，不尚文饰，不务虚声，孜孜焉求民之瘼而疗焉。养之以田蚕布粟，而勤其四体，则不逸不淫，而其民易教。教之以忠信孝友，以发其固有之良，其理易明，无智愚皆可学道，故其民易使。作人君师，而能使其人民不饥不寒，易教易使，虽不欲久享其治，不可辞也。此国脉之元气所宜讲者。秦始皇好吃热药，以助火纵欲，其始也亦殊快意，浸假而遂生陈涉之痰，动项羽之火，痰火炽而中风亡矣。唐太宗好吃阴药，故体貌润泽，未尝有疾，浸假而酿成高宗之痿，明皇之泻，赖有徐、狄之参耆，挽回元气，郭、李之附桂，扶助真阳，虽危不殆，盖不比强阳之症，难急救耳。至若东晋之老年痰火，南宋之半身不遂，元气将竭，攻补难施。由是而历观往古，朝朝有病，百出不穷，虽曰定数，亦实鲜国手良医治病于未萌，虚怀令主防患于未病而甘心瞑眩求医也。然苟非上智之士，经济之才，绝一己名利之念，读千古圣贤之书，察百王兴废之脉，而辨其元气之虚实，兵力之强弱，受病之浅深，切脉既精，斯投剂不妄，虽沉疴不难立起。藉非然者，以小智自满，好利而矜名，方且幸人之病以试其古方，饰己之陋以售其私术，适滋病耳。无怪其世主不信，而斯民之瘼亦终不疗也。吾盖绎古史而有会于病，因肺热而思及其医，戏墨如此。

[book_title]游山日记卷七
戊辰（9月15日）
闻晓钟梵唱而起，径诣文殊崖看云。意方适而剃发人至，不直为此舍妙云归也，遂呼使剃沐崖上，和云栉发，黑白分明，香光则一，可谓与云为徒矣。盥漱已，云始登山，则命宗慧爇巨爆抛入云中，轰然一声，万峰齐应，不禁与颠仙相视而笑，此至乐也。
西辅寻紫竹，至天池崖下，舂香人瀹茗款曲，指竹所在。且言夜来一虎卧竹间，斑斓可爱，香人不忍惊其睡，但相与对之而笑，虎觉亦不怪其笑，皆见惯也。西辅又言：“崖下怪石相压，森森若奇鬼，望之心悸，泉亦聒耳，涧中石巨者可屋。然今自崖上观之，都若拳，声色亦泯人耳目，因境而迁，固甚捷耶？”予曰：“嘻！汝不闻京师一甲胪唱之日，门校尉相问顷何作，曰：似是拣状头。复问拣几何，则云：或谓只一人，殆人少乎？汝昔闻此言，笑其愦愦，殊不知少所见则多所怪，多所见则无足怪。彼校尉者虽愚柔，然执役禁门之旁，所见朝廷大典礼出入于门，盖常有之，若香人之观睡虎也；王公大人之朝觐趋直入禁门者，鞠躬如也，校尉且渐忘其贵，未必暇审其官阀，计其多寡，又何况次焉者乎？亦独立天池之上，观涧中之石，我谓如拳，汝谓如屋，无足怪也。昔刘秉仁来刺江州，到官放所畜骆驼入山，山民大惊，因聚众射而杀之，具状白刺史请赏，以为猎得庐山精。刘往观焉，即所放驼也。夫骆驼一常畜耳，少所见者至尊之为精，非所谓多所怪乎？汝曹居恒，既不耐读书穷理款启之明，又复以私智乱之，栩栩自得，不旋踵而壮盛，智慧与肌骨潜销，欲更充学识，难矣。不佞虽与匹夫之至愚者接，不与其退，不保其往，自一面以至十年，凡以诚问者，必以诚对，以礼来者，必以礼往，稍有为善之心，必多方奖诱，引之入道。明知其未必听也，生同斯世，未免有情，又焉知愚不可明，柔不可强，而顾阻人进德耶？知畏虎而不知念犬之义，怖奇石而不知顾畏民碞，未为近道。汝比恒议我不可与言而与之言，夫必待可与言而后言，智者事也，迂且热中人何忍如此。”
己巳（9月16日）
朝晴，暖。暮云满室，作焦曲气，以巨爆击之不散，爆烟与云异，不相溷也。云过密则反无雨，令人坐混沌之中，一物不见。阖扉则云之入者不复出，不阖扉则云之出者旋复入，口鼻之内，无非云者。窥书不见，因昏昏欲睡，吾今日可谓“云醉”。
庚午（9月17日）
吾比为云醉，乃至失日，剃沐本昨日事，西辅谓昨为十二，宗慧则谓为十三，吾则茫无主张，姑两是之，然终以西辅可信，遂书十二。今晨闻僧房磨豆声，恍然悟是必作腐，为中秋大烹之计，宗慧之十三信矣。夫纣为长夜之饮而失日，彼失日宜也，以其为长夜饮也，我则何饮？既而曰：“饮云。”
朝云如昨日，仍至文殊崖徘徊远望，露草湿衣履若洗，未之觉也，亦可谓宿酲未解，又复饮卯酒者矣，其醉而失日，不亦宜乎？
庚申岁腊自北归，即还靖安谒高曾祖墓，为远客久荒拜扫也。礼毕，遂游扬鹤观，喜其高僻，留信宿度岁。为道士作春帖十许，其中一联云：“遥闻爆竹知更岁，偶见梅花觉已春”，颇有“山中无历日，寒尽不知年”二语之意，乃今于十二十三龂龂考订，何予之无进德哉！或谓白香高，非也，昏也。
喜怒哀乐亦云也，无根而生，由外物之所感而发，当局者迷，遂往往障人灵明，失其常度。故儒以发而中节为和，佛以绝无明种子为慧，毕竟照彻无明，非勇决出世人不能学者，但时时内省，事事皆求其中节可耳。
主僧不遵约，馈所市藕饼梨栗，皆固却之，恐其徒或向隅耳。九江诸寺又寄楮素及扇，属主僧求书，此则不便却，然有愧仙师巧劳智忧之戒。人生但学得无能无求，饱食遨游若不系之舟，便是大本领、大福分，吾已学之二十年，尚未能也。
少时游秦淮，偶同黄星伯登一酒楼，有妓妆而古貌者，孤坐叹云：“稼既不登，夫子遂迫我为此，其奈数奇，所遇辄不偶而去，主此匝月，犹未能一失节也。”星伯曰：“幸哉！此妓之节，以貌丑全也，乃不知感而归怨于命。”予笑曰：“新莽一十八年中，夫岂无干禄不得而自叹数奇者乎？光武中兴，反疑其守节不仕，亦此妓之流耳。”甲辰召试，先生与先子聚于秦淮，交情最密，盖性情风节及言论契合者多，游必并辔，坐必连榻，信不虚也。读至此，为之一恸。有华敬识。
云上屋而檐声作矣，是犹蒸酒者，气上升而露始下，亦何必须龙为也。龙盖喜乘云而游，人或见之，遂有此不虞之誉。
“雩而雨”，“犹不雩而雨也”，不几谓求无益乎？此智者之语，非仁者之语也。仁者虽知其不可而不忍不为，故其诚可通于天；智者知其可而后为之，故其诚不能动物。吾二十前喜言智，三十后始知其非，遂甘犯知其不可而不忍不为之过。人虽笑其愚，此心则差可无愧，非敢谓此为仁也，庶几乎不至于薄，以自补不仁之过而已矣。圣人言“观过知仁”，此“仁”字不必深看，即此之谓也。
任天而动，惟上智与下愚能之，中人则喜凿混沌之窍，混沌死而心亦与之俱死，哀莫大于心死，愚之人反以为乐，弥可哀矣。
吾幼极多感，凡四时风雨虫鸟、管弦铃铎之类，入听伤心。但觉桓子野闻清歌，始唤奈何，犹非情至；至箪瓢陋巷，不改其乐，则不近人情。由今观之，凡富贵子弟懵然但知以服食声色为乐者，愚也；绝不以富贵为乐，而矜尚才美，不可一世，于是乎闻声感心、悲来无方者，近乎智亦痴也。风雨自风雨，虫鸟自虫鸟，闻如不闻，见如不见，非愚无知，即蒲团得定之士。吾幼时安可及哉？而今而后，亦勉求贫贱之乐焉可耳。
一妓以美多金夫，其类之丑者妒且炫曰：“彼虽美而贞不逮也。”君子曰：“无诸己而后非诸人。”
或问燕子楼可谓义乎？予曰：“可，若豫让非忠臣耶？”故君子贵乎晚节。
或问《骚》何故感人最深？予曰：“虚字多。”《风》何故感人最深？曰：“比兴多。”老子云：“当其无，有室之用。”栋宇墙壁，室之体也，有室于此，以沉檀为柱，雕玉为墙，乃竟无户牖可入，无隙地可容几榻，亦可以谓之室乎？文章之苦海，何莫不然。
梵呗声最静者也，自知客僧出之则使人欲怒，甚至拜佛时呵骂弟子，例之以客前叱狗之非礼，不可怒乎？
竟日四山如蒸饭，冷雨，至夜忽月明，天心清澄见髓，如许昏塞，不知都向何处去，要仍向来处去耳。人有积恶著称，忽然为善，果非矫饰，其气象清明令人刮目，亦正如此。改过则无过，人孰无过，患无改过之志。过岂难改，患有自是及护过之心，有志之士，先自求病根所在，日三省焉。
心不妄动，则动必当理。无时不动者，妄心也，临大事必无主张。
禁足易，摄心难，生灭心即轮回种子，一刹那便是一劫，何必真死真出世始为劫耶。
谓此人断不可教，便是此人不受我教化之根；谓此邦之民不足爱，便是我不能治民及民思叛我之根也。
佛者投身饲饿虎及割肉鹰，小慧者观之，皆似极愚而可笑之事，殊不知正是大悲心中自验其行力语耳。即如我圣人一日克己复礼天下归仁之义，本至精至确，倘使小慧者不求真解，泛然以孔子世家及三代盛时之治绩尺寸而验之，不甚符也。民溺己溺，民饥己饥，亦大悲心耳，即使禹之时有一水鬼，稷之时有一饿鬼，不足为禹稷病也。不与人为善，逞私智以谿刻论人，吾所不取。
能使其心如槁木死灰者，发生心也，假之以利权，则天下反受其福；其心如盛夏之热，无物不生者，多欲心也，假之以利权，则小人得而诱惑之，反足偾事。故求治必先治心，槁木非无情之譬也，寡欲之譬也。无物不生之象，在春则近乎仁，盛夏之热则反近乎多欲耳。
辛未（9月18日）
平明，老僧扣窗而呼曰：“颠仙又驱云至凌虚台下，报先生作赋之情矣。”予狂喜，披衣蹑屐而往，则此云之妙，更有前赋所未及写者。西辅适手予自书赋至，对万里之晴云朗诵一通，千峰响应，画眉鸟啭于岩下，木叶不动，寒蝉未嘶，松梢零露时滴予茗碗之中，生香沁齿，为之大乐。令即粘此赋于仙亭右壁，凡七纸二千余言，爰戏祝周颠仙曰：“以是报仙人下交之雅，然能为我驱闲云，补已残之缺，并湖面而满之，斯为尽兴。”言始卒，则铁船峰下云出如潮，若士马衔枚疾走，无声有律，顷刻并江湖远山皆幻成海，灵峰秀壑，出奇不穷，丽日又焜耀其上，绚发宝光，骇目洞心，神醉腰折，不觉望四仙再拜，复琅琅向壁自诵其赋。遥闻老僧梵唱祝庐岳神，云中秋佳节，予始忆今朝八月望也，则又为遭逢自庆。夫十二万年以来，有天地即有庐山，有庐山即有天池，有天池即有云，有云即有人，有人即有中秋节，有中秋之名才不过二千年耳。此二千年(1)中，居此寺，度此节，作此赋，观此云，未必不有前乎我、后乎我者，然求其朵朵皆同，字字不异，又适有西辅其人，粘之亭壁，则除是十二万年后今日之我，方能尽同。然则凡无心巧合之事，无论其人文足重与否，皆堪独绝，言虽大而理非夸也。计生平快意之中秋，今日为最。
西辅言：“往在黄州拓东坡《赤壁赋》像，登所谓二赋亭者，檐牙相啄，金碧莹然，皆赋力也。焉知此亭不且有喜事后贤勒先生赋像于壁？”予不觉大笑：“昔潘岳出游，游女爱之，联袂掷果盈其车，为岳美也。左太冲形貌殊侵，乃不自谅，亦欲效潘岳遨游，致群妪怒而唾面。子乃欲以《天池赋》筑亭勒石，妄拟坡仙，何以异是？不佞生平无寸长，唯自知其陋，未尝敢窃比中人，何况往哲。幸免唾面者，赖有耻耳。”
西辅竟割鸡饷我，并自九江市酒来，登山而踣，罄其瓶，仅存少许。西辅酌一匙大醉而寝，余者携至凌虚崖对月饮之，予亦醉，乘醉作七言一篇，皆酒力也。往谓不善饮者莫予若，乃不意更有甚者。《笑林》载一家宴客，皆豪于饮，独一客唇未尝湿，然中席推案挥拳，四座辟易。急召其从者诘曰：“汝主人有狂疾乎？”曰：“无之。”“然则何故忽如此？”从者审视其席中肴馔，冁然悟曰：“无怪我主人今日大醉，盖缘食此糟鱼耳。”
又一人终岁沉湎，其父屡戒不悛，因怒浸之酒罋中，压以磨，加封识焉，誓之曰：“必醉杀乃启。”其人之妻则未免自忧寡也，背其翁抱罋而泣，忽闻罋中吟哦声，听其词云：“贤妻何必哭哀哉，家父的封条谁敢开？与其死后猪羊祭，不如磨眼里送些小菜来。”
大和尚既见亭壁《天池赋》中有“舒”字，笑语西辅：“吾今乃知萧居士姓舒，比闻山下传言萧居士姓王，则又何耶？”予于是大书特书不一舒，以证其实未姓王，可谓一姓虚而百姓尽觉可疑，戏言非妄，亦未可轻犯如此。盖聊以避喧，则为戏；若避债，则为妄矣。
危峰冷月，夜久风凄，恍惚觉此身介乎仙鬼，扪腹而暖，则居然人也。因忆明明有家在豫章城南，何遂忘之？又有詹外甥者，此时正在天香馆后种罂粟，普旗、昌智、霞馥、莱馥、盼儿等，必团团聚观，或与表兄相喧争，此殊可乐。人烈、匠臣、懋哲、人煦等，即有事于外，亦应归矣。晴川未归觐，必看种花。庄溪今夕未必有暇过天香。修常则持筹而坐，望衡而思，不遑暇食。谦十兄若果来游，不识可能一醉否？予家无藏酒故耳。家兄姊远在衢州，与九兄姊丈长甥诸侄等对月观剧，当必念老三何苦，不知在庐山第几峰也。靖安叔父诸弟侄或知所在，谦三兄及长德、建侯、春侄等则仍谓城南酣卧耳，不料予为乐如此。懋熙、懋修洎恭行尚在矮屋，应未暇念我。唯沤舸此时必当相念，盖彼欲同游不果，恒怏怏耳。曾敬修居深山之中，无利禄之念，村塾解馆，孑然若枯僧入定，或偶忆庚申中秋出都日，与二三内监共卧予舟中时也。随笔戏及，以俟相见时验之。
予自六月入山，至今日始发微汗，亦以着衣多，又亭午登陟，非甚热也。僧亦为节忙，往在扬鹤坪度岁，则道人亦为年忙。今人值尘事劳扰，动欲作僧道以避，岂其然哉！非僧非道，诸缘可了，三教多情，逸我以老，予盖以拙为宝耳。
壬申（9月19日）
晴，暖。为诸山作字十余幅，其纸太涩，羊毫笔入之，如蹇驴负重上天池山也。
癸酉（9月20日）
朝，晴，渐热，只可着丝布四重。宗慧去锦桥市物归，途汲得甘露泉一瓶，予亟赏其慧，以之瀹新萌，徐徐玩味，清碧殆欲过天池，然甘滑冲和之趣，则远不逮矣。茂林曾谓甘露泉甲于山椒，故宗慧欲吾品第，亦清兴也。
人未有生而俗者，有意学清谈雅步，自诩风流，反多俗态，不若恂恂然率真而动，不屑屑放利而行。或竟若宗慧蠢蠢无求，亦偶为名泉息担，皆可作雅流观也。
主僧属予题寺楹，信笔作长短二帖，其词云：“一水印天心，指月证三生之果；六根无我相，饮泉清万劫之尘。”又“天上有池能作雨，人间无地不逢年”。横榜则大书“香云绣水”，盖即采《天池赋》字。惜纸笔不称，皆成恶札，不免受游人谤耳。
午未间，云雾四塞，雷轰轰欲雨不雨。入夜见月，久忘睡，闻诸僧击柝巡山，为尚余玉米、菘菜之属，虑其诲盗。寺贫至天池止矣，犹尚如此，而谓厚自封殖，自诩为泰山之安，得毋未暇深思耶？
甲戌（9月21日）
朝，晴。既风起变寒，阖户而坐，夜来梦吾母卧疾，甚委顿，遂惊惧大哭而醒，静中追慕，泪溢不止。吾母弃不孝已十又七年，大事之日，长兄未归，不孝已惊恸死矣，一切身后礼仪，举赖鲁云岩、熊大司寇、卢青柯、戈咏思、杨执吾、朱璞心、蒋秋竹、谢大中丞诸君子，悯其孤哀，力任而急为之备。大司寇且毅然语众：“白香即死不复生，吾以殓吾母之礼殓若母，可对渠兄弟无愧。”梦兰既苏，闻是说，但稽颡长嘶，不能作感谢语也。凡恩怨久则渐忘，亦恐吾子侄外甥不曾见当时戚友恩义，或渐忘也，谨私志之。予极迍贱，无寸长，何敢言报？亦但能矢弗谖耳。
荀子谓“礼能化性起伪”，盖未深观。夫制作微旨，实先圣之苦心，第泛然以形迹议之耳。予少时初读《丧记》至踊七踊三之类，艴然不悦，以为非仁人孝子所忍闻，诚足起伪。既而深思之，先王制礼为天下后世中庸之轨，贤者不敢过，不肖者不敢不勉，故于其仪物之繁，节目之细，不妨琐琐焉，折中为式，俾确然有所遵守，其用心甚苦，防闲甚微，笃信而勉行之，真能化性。夫行礼无巨无细，以敬为本，敬与伪相反者也，果能敬事，亦恶自起伪？不能敬事，亦何在非伪？顾漫以是尤礼经可乎？比侨寓丛林三阅月，见十方行者及诸山禅友相过从，识与不识，朝暮必随住持僧升堂拜佛，序立诵经至数刻之久，无惰容，无怨色，此所谓百丈清规，童而习之，在在皆然，不敢不勉。勉则安，安则无怨，惰慢之气，邪僻之行，皆可以相观而化，甚善法也。佛教日衰，诸苾不修禅观胸臆中，何事不有？苟无此制外养中之法以纠其惰慢，防其邪僻，其流弊何可胜言。然则彼遁世业空之人，尚须窃先王礼教以永其衣法之传，何故学校师生反厌薄而不屑讲求，恣情傲惰，机械相攻，转似有喝佛骂祖、立证无生之智，不几人欲肆而天理灭耶？吾欲英才志士勿自菲薄，群居讲诵，姑以僧之所以奉佛者，敬畏圣言，谦和勤谨，苟居乡有恂恂之风，庶立朝有侃侃之节，盖不骄乃不谄之符，能孝乃能忠之体，居敬乃立事之本，守礼乃宣化之源。才子若是，始真谓之有才；立志若是，始真谓之有志也。“礼失而求诸野”，庐山之僧有谁赏劝，尚守其宗法如此，而况蒙养裕作圣之基，学校储公辅之器。尚冀师若弟借助他山，琢磨加爱，虽欲作珪璋瑚琏，无难也。
有佳木欲其成千章之材，则必出之盆盎，植之深土，以畅发其根，迟之岁月，以观其成。至其教养子弟，则异是，见小利而欲速成，不翅移佳木而植之盆，灌之以药汁而速其一花，花尽必枯，即使不枯，亦断无拔地参天之日，是明于爱木而反昧于爱子弟，惑亦甚矣！吾甥朴园有志于教家成物之学，曾为发此义，并附录之。
晓起望云气闲淡，若无意于行雨者，俄而雨作，视彼油然布空，震霆飞电，行人觅盖，农夫解颜，而卒以飘风散之者，其功德反不伦矣。
* * *
(1)　年，原作“日”，据上下文意改。

[book_title]游山日记卷八
乙亥（9月22日）
晴，寒。忽忆往在都下，偶同胡果泉、吴兰雪访方坳堂于彻悟禅房，果泉以上直不得留宿，予与彻公参所悟，机锋云起，午夜不休。坳堂闭目颔首，旁坐而笑，兰雪时时左右顾，似疑予无意于禅，第喜难名僧逞辩才者，其实彻公破参人真能启予，故乐与之辩。漏四下，始共坳堂、兰雪联榻西堂。坳堂暮年不易寐，与予卧谈，遂各举《四书》心得相质。坳堂曰：“予成进士，始立志精读《论语》，有同学馆于僧舍，馆上一楼殊静洁，因就假居，登则命人去其梯，手《论语》一卷，趺坐而敬对之。如是三年，渐觉此心露真实圆相，不至埋头注下也。”因举一“舞”字问曰：“公颇悟先王以乐舞教胄微旨乎？战阵击刺之事，既不忍明言，又不可不为之备，于是乎以勺象干戚，童而习之，既足以导乐之和，又可以练励筋骸，为防身御侮之用，所谓教在此而意在彼，洵良法也。不然者，近乎戏矣。”予曰：“善。公诚能读书求间，可与言者。梦兰少时亦曾有注外心得一二端，请举其一。夫祭祀先祖而饰其卿士子弟为尸，服其服，居其位，卑幼坐于上，达尊拜于下。拜之而诚，则难乎为尸；拜之而不诚，则不敬其祖。其礼亦几近于戏，曷若陈宗器、设裳衣、望神主而拜祭为心安理得也欤？先儒但释为子姓乃祖考之遗，神有所凭，易于昭格，独不思拜之之人，何莫非祖宗遗体，谁不可凭，而独凭一尸之身？且今年之尸未必即年年之尸，都不敢重轻轩轾，一切以祖宗事之，受拜者未必不怍，拜之者未必不疑。逮夫国家皆然，每祭必然，则无论少长贵贱，咸视为礼所当然，情所不悖，于是乎受拜者可以不怍，而拜之者亦更无疑，著之为经，永以为法。然吾窃以为尸之主名虽专属乎祭，其制作之苦心精义，似不专属乎祭也。梦兰好思，思此事至于通夕，豁然悟，怡然笑曰：微乎，妙哉！圣人之道，先王之礼，盖已服群心、销逆志于卑幼为尸之日，而人不觉，所谓可使由而不可使知者也。盖祭必用尸之深意，实实在维持宗法而固其国本，明其义例，正言之而愚妄之夫未必深信，于是设为尸，以服其祖宗之服，居其祖宗之位，无论其为臣、为子、为诸孙，一旦为尸，则皆以祖宗事之，神之所凭即吾所当拜，何敢以齿德傲夫尸也。习见乎此而不之怪，则其国其家一旦有孩提嗣爵、宗嫡世禄诸大礼，凡诸尊贵，谁敢不从，亦谁敢不敬？其神明式凭之重，又过于一祭之尸。尸尚受拜而不辞，我且拜之而有素，何况于继体为后，正位设朝？祖宗之灵，俨如在上，伯叔诸舅，敢异议而不屑臣乎？举朝上下，但知有祖宗、社稷、神灵所凭依之人，无论其贤愚长幼，皆当敬事，如先王、先公、先大夫，无可疑者。于是乎名分定矣，群心服矣，逆志销矣，国本有不固者乎？然究其推明义例于无事之时，维持宗法于不言之表，实赖有尸祭之法，潜移默化其强宗尊属不驯之气，及奸雄贵戚僭乱之心，于居平祭祖拜尸之日，而习焉不觉，人遂安焉。此圣人之道、先王之礼，所以微妙深远，而未可以小儒俗学躁心而轻议者也。宗法乃世爵之常经，尸法寓维持之精义，第恐明言之而人或轻尸，则宗法亦因之可废，圣人忧焉，苦心孤诣，不免假神道设教，以辅相天位，锡福宗藩。尸之义，不诚大哉！藉使无尸祭之礼，讲明其尊祖敬宗之义，惟其位不惟其人，一旦以卑幼之宗子继统嗣爵，悉尊属而臣之，窃恐鞅鞅者难为少主，而听其骄蹇则伤义，绳之以法则伤恩，必也求所以讲之有素，入之最深，无智无愚，皆可以观感而化，以保全恩义，固我宗盟，有善于尸祭者乎？”方坳堂喟然叹曰：“不谓吾子少年时一夕之思，能过我三年学也。”明日彻公语坳堂：“舒居士粲花之论，得未曾有，然欲携酒入东林，不守净戒，亦此公也。”坳堂以为然。
坳堂齐人，性廉介有操守，果泉以同僚相敬，价于予，故得相识，比常有唱和之诗。既闻作江苏藩司，以病乞休，终于家，其风义甚可思也。彻悟北平人，廿岁出家，犹不识一字，既乃博通教典，深达禅观，恶衣一食，苦志焚修，成就辨才，教化僧俗。一时王公大人以及诸山道友，罔弗倾向。恭亲王始疑其矫，留意察之，知实有出世之志，无好名之心。适都僧掌印缺，出访于予，曰：“公所识诸山苾，有无忝此职者乎？”予对曰：“生平只识一彻悟和尚，余无知者，何敢谓更无他人，亦何从辨其优劣。”王曰：“得之矣，吾见亦然。”遂奏补彻悟之名。彻悟闻之，持衣钵造府力辞，王与予皆劝彻公不可务高名，而坐视其佛法之坏，不之救也。彻公数数陈释子流弊、求道苦心及无力挽回、徒增业障之隐，非敢如俗士好高名也。乐莲裳时亦在坐，既谓予曰：“吾素不信佛而恶僧，今见彻公，闻其论，颇心仪焉。其预诸公之游，仿佛晋名士重支公耳。”外舅李耑漾亦不信佛，然颇欲看姚广孝所铸大钟，与予同车诣觉生，遂参彻悟。恒国公亦适在坐，彻公与予谈，耑翁与国公啜茗而听之。良久，恒公告退，合掌向彻公跪拜者三，彻公立受，送之丈室门。既而予揖别，彻公拄杖相送至山门之外，立俟登舆，然后返。耑翁归语内子曰：“吾往谓今世和尚但势利耳，安得有北饯唐僧受公侯之拜无愧色者？今乃亲见彻和尚受拜不辞，又能恭送一布衣远出山门，立俟其登舆乃去，恍然觉虎溪三笑之风去今未远。至其辨才之妙，析义之精，虽香郎不能取胜，以是信出类之人未可以时地量也。”彻公入房山，不知所终。乃今者忽见主僧除草于寺门内外，连日不休，讯其故，则云有郡掾来祭庐岳，照例宿天池一宵，从者数十，须典衲籴米而斋之，犹恐获戾。予惨然不能置辞，聊复记彻悟之所以为僧，恒公之礼敬三宝，及坳堂既成进士，始敬读三年《论语》。其人器识，皆未可与俗僧时士同年语也。
西辅问谋生教子之道，予曰：“择正业以谋生，本义方以教子。所业既正，则谋生而得遂，其生可乐也；谋生而竟不得生，无悔也。教子有义方，而其子克肖有成，可乐也；即使无成，无悔也。反是则成败交讥，君子无取。”
月夕独坐凌虚台，见山下火光数处，忽明忽灭，因忆《朱子语录》谓庐山下有宝，故常有光。又尝游天池，见崖下光景明灭，顷刻异状，门下生或疑其妄，朱子曰：“僧言须祷而后见，则似乎妄，然此光亦岂妄耶？”盖当时呼为“佛灯”，故门人辟之，老夫子诚笃虚怀，又不肯厚诬此光，反为之辩。不审予畴夜所见，即此光否？
丙子（9月23日）
阴寒，小雨，山径弥滑。昨闻有承祭掾来，欲游佛手岩以避其喧，今难果矣。
竟有一牡犬求偶于寺，时时喧争，命逐去而阖其扉，扉又以舆台憧憧，不能久阖，物固以类聚者哉！吾初谓天池牝犬不知有牡，乃竟不然，殊自悔誉过其实。今始悟乐道人善，乃谓之益耳。
濛濛雨，入暮不歇，所谓掾者竟不能登山止宿，田舍僧得省米一斗矣。
丁丑（9月24日）
晴。掾至，予得以窥帘看官，闻其说官话，唾官痰，着官衣，雍容缓步，诣后山主祭。仆役廿余人斋于客堂，则闻戛戛然唇声、齿声、相骂声、呼笑之声、鼾齁声。良久，官自后山还前殿，终不拜佛，盖亦崇正学，辟异端，有道之士也。亦不屑赏鉴天池，但仰面望铁瓦，问曰：“生铁乎？熟铁乎？”僧对曰：“生铁。”复问：“落雨时池水溢乎？”对曰：“不溢。”官曰：“亦溢耶？”盖缘僧畏官而喉不响，官傲僧而听不卑，故两误耳。斋罢即还，竟不暇照例游山，而主僧之瓶有余粟，釜有余羹，并以其余羹乞我。枯肠得润，皆郡掾之惠也，谨记其高风遗爱如此。
今人无事不胜于古人，今之庸人皆胜于古之豪杰，故吾不甚畏古之豪杰，而极畏今之庸人。相见辄色沮气丧，言动失据，非伪也，以其人语言行事之粗迹，反有似乎大圣贤，虽旷古豪杰、命世之才，略其心而观其迹，皆有不逮，而且必为所轻忽讪笑，故可畏也。今姑就粗迹衡之，东坡《上神宗书》中有云：“士大夫……宣力之余，亦欲取乐，此人之至情也。”语意极和平，故可以告之君父。且吾侪所乐之事，亦不过数端，内而性情文章，外而山水朋友，富贵则声妓田猎，贫贱则吟风弄月。境虽不同，其乐亦皆以性情之清妙为本，文章之风趣为用。名山胜水，开拓心胸；快友高朋，增长意气。然而庸庸者不屑为也，且甚能訾笑以此等为乐之人。姑就与庐山有情，时代稍近者略举一二：
王阳明，大豪杰也，居恒倡讲学之风，则讥其迂而好名；阐发尊德性人皆可以为尧舜之奥，则讥其近于禅家顿悟、立地成佛之旨。至其定宸濠之乱不过七日，乃驻节庐山之下，恣情登陟，即一天池寺已盘桓许时，石劖诸书，非旦夕所能遍也，天池诸诗，亦非其一时作也，庸人必讥其军机大政则草草奏销，山水闲情则流连忘返，近古士大夫不暇为也。庐山之下，尚有宋牧仲一二石劖，至绝顶则袁石公外，至者盖鲜。即使奉檄承祭如郡掾，似有清缘，亦但不得已皇皇而来，汲汲而去，彼盖勤于官守，惟恐以游眺分心，有亏臣职，此其人忠纯之迹，不远胜于阳明乎？阳明巡抚赣州，王心斋一鹾贾之子，以宾礼求见，高谈四日而后执弟子之礼，终身服事。然方其与布衣小生均礼纵谈，庸人必讥其不自贵重，失大臣体。心斋忽不敢自居于客，而退修弟子之仪，则又必讥其曳裾侯门，结纳显者。庸人之见，必当若是，皆彼所不屑为也。
朱子知南康军，则亦第知军已耳，何必讲学？白鹿洞则洞而已矣，又何必改作书院，招集生徒，以犯彼韩老相国之忌？且权相既深恶我，又大声伪学之禁，相国之教，谁敢不遵？老夫子懵然犯之，识时务者必不为也。且以守土之贵人，轻身犯险，往往登庐山绝顶，作诗刻字，甚至宿天池僧寺，夜看佛灯，毫不避亲近异端之嫌，以视此掾之不肯拜佛，羞与僧言，并不屑赏鉴天池，留恋云壑，庸人之迹又过先贤朱子矣。周濂溪亦大儒也，宜朝朝体认经疏，代圣立言，讲之作之，津津而说之，那得闲情著《爱莲》之说，留心小草，庸人必讥其玩物丧志。
陶渊明，古豪杰也，家贫妻子饿，不为禄仕，已近乎骨肉无情。尤甚者，饥至乞食，叩门无辞，但期冥报，庸人必讥其迂诞无耻。所交亦不过刘逸民、周续之一二无志于功名之士，甚至入白莲之社，与惠远谈空说有，庸人又讥其攻乎异端，近乎邪教，宜乎其不贵达也。且庐山险僻孤危，乃命两子一门生舁舆而游，倘或悬崖一跌，则门生登高临深，谓之不孝，而忍令其二子流汗颠踬，亦觉不慈。渊明所为，皆庸人断不为者。
至若李太白避结交叛藩之难，正当潜踪思过，乃反高居五老，纵酒赋诗，卒不免夜郎之流，庸人必讥其昧于明哲。白香山谪居江州，礼宜避嫌勤职，以图开复，乃敢夤夜送客，要茶商之妻弹琵琶，侑觞谈情，相对流涕。庸人曰：“挟妓饮酒，律有明条，知法玩法，白某之杖罪，的决不贷。”乃香山悍然不顾，复敢作为《琵琶辞》，越礼惊众，有玷官箴。今时士大夫绝不为也，即使偶一为之，亦必深讳，盖曾未宣之于口，又何敢笔之于书。人之庸者，则且义形于色，诟詈香山，犯教而败俗。其琵琶之辞，必当毁板，琵琶之亭及庐山草堂，胥拆毁而灭其迹，庶几乎风流种绝，比户可庸矣。
凡此之类，正不必博征远引，即此昭昭耳目，与庐山往还有旧诸君子行乐之事，亦岂有外乎性情文字、山水朋友以及美人香草、吟风弄月者乎？彼诸庸人，必且不屑行如此之乐，不暇行如此之乐，不肯行如此之乐，不敢行如此之乐，犹必轻笑鄙薄古之人行此乐者。彼其中庸之貌、木讷之形，虽孔子割鸡之戏言，孟子齐人之讽喻，皆犹
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>