<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="雁山十记,雁山十记全文在线阅读,雁山十记全文在线下载,大玄古籍书库">
<meta name="description" content="一卷。元李孝光撰。《雁山十记》秀野草堂刻本，共一卷。分为十记，依次如下：一曰《始于雁山观石梁记》，二曰《游灵峰洞记》，三曰《暮入灵岩记》，四曰《灵岩二奇记》，五曰《访钦禅师过马鞍岭记》，六曰《大龙湫记》，七曰《宿能仁东庵记》，八曰《游惠上人开西谷记》，九曰《雁名山记》，十曰《秋游雁荡记》。雁荡山古无称。明朱谏撰《雁山志》云，宋太平兴国中，雁荡山始有僧居住。而李氏此书则云，宋英宗时，有居人行湫水上，见一位老人手弄药一丸，大如橡栗，语之曰，尔为我持此献天子，言毕忽然不见。居人诣郡言状，驿上之，天子遣中使持香来">
<title>雁山十记_李孝光_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">雁山十记</span> <br/>
          作者： <span class="inputVal" id="bkauthor">李孝光</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,游记,完结</span> <br/>
          字数： <span class="inputVal" id="bknum">[book_length]5000</span> <br/>
          说明： <span class="inputVal" id="bkdec">一卷。元李孝光撰。《雁山十记》秀野草堂刻本，共一卷。分为十记，依次如下：一曰《始于雁山观石梁记》，二曰《游灵峰洞记》，三曰《暮入灵岩记》，四曰《灵岩二奇记》，五曰《访钦禅师过马鞍岭记》，六曰《大龙湫记》，七曰《宿能仁东庵记》，八曰《游惠上人开西谷记》，九曰《雁名山记》，十曰《秋游雁荡记》。雁荡山古无称。明朱谏撰《雁山志》云，宋太平兴国中，雁荡山始有僧居住。而李氏此书则云，宋英宗时，有居人行湫水上，见一位老人手弄药一丸，大如橡栗，语之曰，尔为我持此献天子，言毕忽然不见。居人诣郡言状，驿上之，天子遣中使持香来。于是雁山名始于天下。据此，则雁山显于英宗时也。此书列于清四库总目中。清人有言明初僧永升始辑成《雁山集》者，盖其未见李氏此书。此书尚收入《闾丘辩囿》。</span> <br/>
          封面： <span class="inputVal" id="bkimg">Z_11694.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]雁山十记
[book_author]李孝光
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,游记,完结
[book_length]5000
[book_dec]一卷。元李孝光撰。《雁山十记》秀野草堂刻本，共一卷。分为十记，依次如下：一曰《始于雁山观石梁记》，二曰《游灵峰洞记》，三曰《暮入灵岩记》，四曰《灵岩二奇记》，五曰《访钦禅师过马鞍岭记》，六曰《大龙湫记》，七曰《宿能仁东庵记》，八曰《游惠上人开西谷记》，九曰《雁名山记》，十曰《秋游雁荡记》。雁荡山古无称。明朱谏撰《雁山志》云，宋太平兴国中，雁荡山始有僧居住。而李氏此书则云，宋英宗时，有居人行湫水上，见一位老人手弄药一丸，大如橡栗，语之曰，尔为我持此献天子，言毕忽然不见。居人诣郡言状，驿上之，天子遣中使持香来。于是雁山名始于天下。据此，则雁山显于英宗时也。此书列于清四库总目中。清人有言明初僧永升始辑成《雁山集》者，盖其未见李氏此书。此书尚收入《闾丘辩囿》。
[book_img]Z_11694.jpg


[book_title]雁山十记
始入雁山观石梁记
予家距雁山五里，岁率三四至山中，每一至，常如遇故人万里外。
泰定元年冬，予与客张子约、陈叔夏复来，从两家僮，持衾裯杖屦。冬日妍燠，黄叶布地。客行望见山北口立石，宛然如浮屠氏，腰隆起，若世之游方僧自襆被者，客冁然而笑。时落日正射东南山，山气尽紫，鸟相呼如归人。入宿石梁。
石梁拔起地上，如大梯倚屋檐端，檐下入空洞，中可容千人，地上石脚空嵌，类腐木根。檐端有小树，长尺许，倒挂绝壁，叶着霜正红，始见，谓是踯躅花，绝可爱。梁下有寺，寺僧具煮茶醅酒，客主俱醉。月已没，白云西来如流水，风吹橡栗堕瓦上，转射岩下小屋从瓴中出，击地上积叶铿镗宛转，殆非世间金石音。灯下相顾，苍然无语。夜将半，设两榻对卧，子约沾醉，比晓犹呼其门生，不知岩下宿也。
游灵峰洞记
自石梁南出五百步，折而西行，过谢公岭。岭东居人多谢姓，故名。或曰:地旧属临海郡，谢灵运为临海开山，适至此，人因以名之。既渡，缘涧南石路，欲登观罗汉洞。于篁竹窥见水西大石壁下，有谷若竖橐，子约曰:“嘻!此或一奇也，不可失。”呼家僮扶过涧，入谷中。见谷口石崭然下垂如悬户，卷然中抱如怀璧，坐其下而啸，如语翁盎中。从洞下入寺。
未至，见道傍有石潭方丈，而深莫可测，仰视潭南，上有山孤起如偃芝，北上有山离立平地，上如骈笋。稍入，始见两大石相倚如合掌，入天数千丈。从合掌根入，两旁植石阑，直上千步，乃至掌中，望见山峃中青天如悬一片冰，旁设大士一、罗汉十八，设应真像悬厓上五百。然皆为人缘取持去，空遗土坐如燕巢栖厓上。岩罅泉水下滴唧唧，如秋雨呜屋檐间，令人大呼，呼声绕洞中不即出，泉堕半未至于地，为声所轧则飘吹，衣冠草木尽湿。家僮戏驰石阑中，脚顿道上石渊渊作鼓声。既下，出，家僮守橐者私自更守窃登之，顾见主者皆已下，即击罗汉绳床傍小钟，钟声奔谷中，如鸾凤行鸣半天上，倚杖听，不可去。谷中恒有云气，所舍亭曰“看不足”。
暮入灵岩记
出灵峰院，偶坐涧水南，客有言:“雁山信多奇，然岂复有过于此者?”予为言:“山之峭刻瑰诡，莫若灵峰；雄壮浑厐，莫若灵岩。峰言锐，岩言大也。”
予适小疲，倚大树坐，甚恬，客闻灵岩，亟欲往，即起促不得休。前是一日，行五里辄止舍，是日会已暮，顷刻驰十里。到寺，天正曛黑，及阶，举头见巨石孤立而人俯，月出正悬东南角，星象累累，下垂四旁。客胁息不可上，如游鱼噞喁，以身为浮游在灏气上也。入坐佛宫南阶上，正视其面，进升堂，倚石夹室，则旁睨其胁。夜分又数数开南牖视之，月欲堕未堕，夜色如霜雪，诸峰相向立，俨然三四老翁衣冠而偶语，独西南一柱白而长身者也。
明日，由昌上人房下过涧，得小石岭，可五六百步上观所谓龙鼻水。山半横石作鳞甲状，陷入石中，独见其脊从西南石峡中绕出数十丈，势尽乃垂入谷中作悬鼻，疑是石髓积岁月化为石故。独此鼻如瓠大，乃绀碧腻滑异他石，鼻端泉时时一下滴。谷口涧西，有立石长三十丈如卓笔，曰卓笔峰，峰傍流泉堕入涧中，亦三十许丈，曰小龙湫。稍西，飞泉涌出石罅，直上指尺许，曰剑锋泉。
寺以岩名，岩又以佛宫北大石障独高且大，绝顶正平，如涂丹垩，是为平霞嶂。诸峰皆牵联在嶂傍，其大石如树旗，居嶂左臂，曰展旗；其大柱居右臂，曰天柱。龙鼻水又在嶂右胁间，小龙湫、卓笔峰、剑锋泉当居腋中。
灵岩二奇记
僧言山有二奇:其一，由嶂左臂架栈道至旗半，有石穴，下窥穴中别有平土，类人间土田，一一具沟塍畎浍，以小石下击，如转鸣瓮中。其一由嶂右胁旁令人百计牵挽上悬岩，上有石室，室南有小径，沿径两傍皆麦门冬草，如人手植，路平熟数里，若日有人来往者，绝端有洼石，洼中泉冬暖如汤。僧乃言昔有罗汉常浴是泉，愒息石室中，故石上有平偃迹。
宋英宗时，有居人行湫水上，见老父手弄药一丸，大如橡栗，语人曰:“尔为我持此献天子。”忽复不见。诣郡言状，郡上之，天子遣中使持香来。于是，雁山名始在天下。
访钦禅师过马鞍岭记
夜宿天柱下寺，水英二上人来坐与之语，不悖其师者也。颇能言钦禅师修浮屠氏之法，居退让之节，知止足之义。予久不见钦因，二人者谢之，两客怪而问之，子平生名，不喜其法而窃私其人，胡谓也。余谓客：今衆子百家皆不能抗仲尼氏之道而异端独遗其二焉，曰：佛与老而已矣。为佛之说。又有二焉：曰大乘、小乘乘，犹言道也。或为其大者，或为其小者，凡为果报祸福轮回之说，皆其道之所谓小者，为其大者固已讥笑之。所谓为其大者，曰：吾将以求吾心也。吾将以见吾性也。然恒过於中，而弗趋於常泥於体而不适於用。视儒者之有父子君臣、夫妇，昆弟也，辄讪而卑之。然其处斯世也，非儒之力，则不能一息居也。其讪而卑我者，又其徒之不能尽其师之道者也。彼有能尽其师之道，常赖吾之有君臣、父子夫妇、昆弟也，则不为强者之所暴，贪者之所攘，然後去之。穷山大谷，取其人之枯槁，顦顇不适於用，而为世之所弃者以为之徒而教以其师之说，舍茨而不以宫衣麻而不以丝，食麦与菽，而无以膏酪、鱼牲。其言曰：修吾法者，其为宫室土田，衣服膏酪，无以异於人，是自成其心也。故其有宫室、土田，衣服膏酪，则其徒之不肖，悖其师之意，假为祸福之说，以劝愚民也。今使周公、孔子之居是也，亦将修其礼，乐政教以扶树，君臣父子夫妇之道而已。彼枯槁顦顇，不适於用，为世之所弃，去之穷山大谷以修其师之道，则亦莫之制也。今名为浮屠氏，废其法不用。然而为儒者不能尽其道，则亦何以异於是，而钦独善守其师之法，而又能自为其道之大者，亦可尚矣。於是客咸愿一见其为人去，从院南登小山，复折入西南，过小溪百步许。至柏庵，问钦适往延恩院，未归，惟有一僮居户下，遂南去谷口，与持橐者，会南过马鞍岭，借宿山人家，山人姓金氏。
大龙湫记
大德七年秋七月，予尝从南山公来观大龙湫，苦雨积日夜。是日，大风起西北，始见日出。湫水方大，入谷未到五里馀，闻大声转出谷中，从者心掉。望见西北立石，作人俯势，又如大楹。行过二百步，乃见更作两股相倚立。更进百数步，又如树大屏风，而其巅谽谺犹蟹两螯，时一动摇，行者兀兀不可入。转缘南山趾，稍北，回视如树圭。又折而入东崦，则仰见大水从天上堕地，不着四壁，或盘桓久不下，忽迸落如震霆。东崖趾有诺讵那庵，相去五六步，山风横射，水飞着人，走入庵避，馀沫迸入屋，犹如暴雨至。水下捣大潭，轰然万人鼓也，人相持语，但见口张，不闻作声，则相顾大笑。公曰:“壮哉!吾行天下，未见如此瀑布也。”
是后，予岁一至，常以九月。十月则皆水缩，不能如向所见。
今年冬，又大旱。客入，到庵外石矼上，渐闻有水声，乃缘石矼下出乱石间，始见瀑布下垂，勃勃如苍烟，乍小乍大，鸣渐壮急。水落潭上洼石，石被激射反红如丹砂。石间无秋毫土气，产木宜瘠黑，反碧滑如翠羽凫毛。潭中有斑鱼二十馀头，闻转石声洋洋远去，闲暇回缓，如避世士然。家僮方置大瓶石旁，仰接瀑水，水忽舞向人，又益壮，不可复得瓶，乃解衣脱帽着石上，相持扼掔，欲争取之，因大呼笑。西南石壁上，黄猿数十，闻呼声皆自惊扰，挽崖端偃木前牵连下，窥人而啼。纵观久之，行出瑞鹿院。日已入，苍林积叶，前行者迷不得路，独见明月宛宛如故人。
宿能仁寺东庵记略
雁山西南一峰绝高，下视众大山，犹当是大父行。舟行南海月馀，长望见直西北，有物如高髻乱发，才一握大，傍为指南。又其上常有云气，居人不呼某山，而呼曰“常云”。傍出二里，有能仁院，院亦名常云。予从大龙湫出，夜宿山人家。迟明，浩上人迎舍东庵。
游惠上人所开西谷记
灵峰去灵岩十里，而近中路有亭，名“翠微”。旁夹树两垣，路从垣间出，过涧行绕北山麓，折而南有深谷，梁石过之，复折而西入谷中，始见石林如犬牙，岩下佛寺曰“净名”。
是日，至自常云，僧拒户不听客入，即呼云“是游山人”，乃拔去拒户木，入弛担，为午炊。余持张子约出南户，徘徊往来，望屋上山，山围屋如城府，或累累然如蜂腰，下缀而刳其中，淫淫然如燕巢，斜罥而剖其户。䫜者、窊者、仰者、喷者、幂者、讹者、伛者、喙者、掉者、俛而窥者、腾而上者，如人皆具耳目口鼻，而无一相似。意此中当有大佳处，乃更着屐从屋牕中出，上山，行二十步，便得石桥过涧去。子约持杖击草，又得石坛数方，皆古人作亭遗址，坛为阶二三级或五六级，坛相距虽皆四五步，每一坛上，辄见山如人腹胁背尻，向背一一不同。复益上数步，草中寻见石阶八九转，一转皆六七级。两旁夹大石壁，如行巷中，仰头见青天，如曲池中绿水，止而不波。泉滴两崖间，如雪消作水，出建瓴下注谷中大石上。
忽忆先子言:“净名维摩石室旁有西谷，是惠上人所开，绝佳。”当是此地耳。今寺僧乃畏人知，更作屋相遮，以故从窗中出，不尔不见此奇。
雁名山记
客问:山胡以雁名也?予为言:长者相传，绝顶上有大湖，雁过南海，常栖止其中，居人因以为名。湖水堕入涧流，谷口为大龙湫。湖旁有塔寺，一夕沉湖中，至今五百馀岁，然犹馀遗地败址。棠梨花数十百株，皆俨然成行列，土绝膏肥，种蹲鸱大如斗。长者又言，湖渐淤为葑田。
前十年，有僧来言:“吾近于雁湖旁依大树缚屋，种莱菔蹲鸱为糇粮，独无所栖，愿乞金钱作屋。”予问:“道路何从入?”僧具言:从灵云寺南入山，时时过绝险，挽牵悬藤偃木以过。日初出上山，至午仅可到山巅。望见永嘉城下大江，如牵一线白，东面海气苍苍，如夜色。山上无膏烛，烧木叶苇竹为明。山鼠来，与人相向坐，如狐狸大。
予爱其言，久欲登之。尝一至灵云寺观，所从入路，因北至梅雨潭。潭上瀑水悬空数十丈，谷中风起，水吹着人，常濛濛如四五月间雾雨，亦一奇也。旁有邻寺三四区，曰古塔、宝冠、罗汉、石门，又有一寺在南山冢，与常云相望，路绝高，曰飞泉。种种自作面势，皆可游，独不大尔。
秋游雁荡记
比从天台来，入古东瓯郡境。上望见西南有山相向立，如两浮屠，游者咸曰:此雁山门户也。益深入其阻，视罗汉洞、东西天柱、大龙湫，犹人有眉目；十八寺，皆其肺腑也。
僧言:其祖自开雁山，为诺讵罗。讵罗始游方时，师悬语之曰:“若行四方，当值胜妙山水，起塔立寺。花名村，鸟名山，则其地也。”讵罗适行至山下，问田间父老所居云何?父曰“芙蓉村”，又问山云何?曰“雁山”，讵罗曰:“是吾师所语我者，我于此乎老矣。”入，过四十九盘，结屋谷底，面湫水以居。既没，其徒为立塔寺，是十八刹之萌芽也。讵罗首所开，正得其肺腑。
令人言:“ 春游天台，秋游雁荡。”各定其可游时耳。雁山无土田桑枣，两山束涧，人行尽日曲折在水中，又多篁竹，草长没人；春夏十日九雾雨，先后行人不相见，时时遥相语；又多马蜞缘草木枝，风动即着人啮出血数升，烧竹叶涂创乃愈。独秋冬时草木黄落，毒虫尽去，乃可入，至数百里山皆在目中。然患游者匆匆，绝佳地恒远在深谷中，不尽见也。古人云:“紧绊芒鞋行一月，仿佛见得皮肤耳。”非过言也。吕夷简、焦伯强、刘器之、王龟龄，皆常能留连山谷中，尽发其胜，岂古人用此为陶写地耶?然游者众矣，壁间姓名一一为狐狸貒貉啗尽，独此三四人者，至今凛然有生气，何耶?
其草多寒凉药，可用治疽疡滞下。其木多杉桧豫章。其兽多猴狙豕而无虎。其虫无蚊蚋，而有马蜞云。

        </div>
      </div>
    </div>
  </div>
</div>
<!--update:2025-08-30 10:02:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>