<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,出使日记续刻全文在线阅读,出使日记续刻全文在线下载,大玄古籍书库">
<meta name="description" content="游记。清薛福成(1838—1894)撰。十卷。福成有《出使英法意比四国日记》已著录,此系续集,其子莹中于光绪二十三年(1897)辑编成书,自光绪十七年三月至二十年五月共四十个月之日记,约三十五万字。继前书后续记出使各国和中外边界各谈判事宜,但内容广涉当时世界各国之政治、经济、军事、文化、人种、民族、部落、科学技术、地理形势、山脉河流、土壤所宜、动植物品种、特产、工农业生产状况、城市建筑规模、世界人口、土地开垦、宗教信仰、文化艺术、语言文字、海陆交通、名胜古迹、历史典故、风俗习惯等,内容十分广泛。虽以游历国">
<title>出使日记续刻_薛福成_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">出使日记续刻</span> <br/>
          作者： <span class="inputVal" id="bkauthor">薛福成</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,书信日记,游记,史学,完结</span> <br/>
          字数： <span class="inputVal" id="bknum">[book_length]307950</span> <br/>
          说明： <span class="inputVal" id="bkdec">游记。清薛福成(1838—1894)撰。十卷。福成有《出使英法意比四国日记》已著录,此系续集,其子莹中于光绪二十三年(1897)辑编成书,自光绪十七年三月至二十年五月共四十个月之日记,约三十五万字。继前书后续记出使各国和中外边界各谈判事宜,但内容广涉当时世界各国之政治、经济、军事、文化、人种、民族、部落、科学技术、地理形势、山脉河流、土壤所宜、动植物品种、特产、工农业生产状况、城市建筑规模、世界人口、土地开垦、宗教信仰、文化艺术、语言文字、海陆交通、名胜古迹、历史典故、风俗习惯等,内容十分广泛。虽以游历国为主,国内事物也屡见不鲜。尤重中外交涉,或战事,或通商,或建交,或国内外对比。华侨的历史和现状,记载细致。间涉国内经济发展,民族振兴,利用外资和国际市场,修筑铁路,开办矿山,自建工厂。是中国近代史地重要典籍,是研究中国近代政治、经济、军事、文化、外交历史和思想史的重要史料。有光绪二十三年(1897)传经楼校刻本,1985年湖南岳麓出版社出版《走向世界丛书》本。</span> <br/>
          封面： <span class="inputVal" id="bkimg">Z_11144.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]出使日记续刻
[book_author]薛福成
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,书信日记,游记,史学,完结
[book_length]307950
[book_dec]游记。清薛福成(1838—1894)撰。十卷。福成有《出使英法意比四国日记》已著录,此系续集,其子莹中于光绪二十三年(1897)辑编成书,自光绪十七年三月至二十年五月共四十个月之日记,约三十五万字。继前书后续记出使各国和中外边界各谈判事宜,但内容广涉当时世界各国之政治、经济、军事、文化、人种、民族、部落、科学技术、地理形势、山脉河流、土壤所宜、动植物品种、特产、工农业生产状况、城市建筑规模、世界人口、土地开垦、宗教信仰、文化艺术、语言文字、海陆交通、名胜古迹、历史典故、风俗习惯等,内容十分广泛。虽以游历国为主,国内事物也屡见不鲜。尤重中外交涉,或战事,或通商,或建交,或国内外对比。华侨的历史和现状,记载细致。间涉国内经济发展,民族振兴,利用外资和国际市场,修筑铁路,开办矿山,自建工厂。是中国近代史地重要典籍,是研究中国近代政治、经济、军事、文化、外交历史和思想史的重要史料。有光绪二十三年(1897)传经楼校刻本,1985年湖南岳麓出版社出版《走向世界丛书》本。
[book_img]Z_11144.jpg


[book_title]卷一
光绪十七年辛卯三月乙丑朔记法属西贡，暨南圻六省，共有华民五万馀人。而柬埔寨一国有华民十六万之多，华商贸易，较西贡尤为畅旺。
日本报云：公爵三条实美，为日本元勋。薨后，日皇不惜帑金，赐以国葬礼。维新功臣之受此隆礼者，惟赠内大臣大久保利通、赠太政大臣岩仓具视、左府岛津至本户，与三条共四人而已。
初二日记亚洲诸国，酷慕西法者莫如日本，甚至改正朔、易服色，即西人亦姗笑之。然二十年来于富强之道，竭力整顿，颇能大著成效。即如商务一端，已远胜于中国矣。
大抵通商之要，不外四端，曰：培物产、工制作、精仿造、广流通。四者既备，乃可与各国争衡。中国不知此理，一切听其自然。丝茶两宗，本恃为出洋巨款，今则日见其衰；售之西人，西人谓其货愈劣，若有戒心。日本、印度、义大利、法兰西乃起而攘其利。且自洋货入中国，而华货之销于中国者亦日见阻滞，近且停工不作。洋布盛则土布微矣，洋纱赢则土纱绌矣。细至洋针、洋线、洋钮、洋刀，无不尚西人所制；迩复制造食物，纺织绸缎，精益求精，务夺我利。此中国未获通商之益，反受通商之害也。
日本则不然。国中土产，培植壅护，灌溉剪裁，必求佳种，必令丰收，一切所出，今胜于昔，是物产培矣。铜器、漆器本属擅长，近如鱼鲊、鹿脯、紫苔、果实，无不慎加选择，味美物良；况如纸料之佳，磁器之美，无不贩致远近，是制造工矣。仿造西货，率多形似，如所制寒署针、风雨表、锺表，机括具备，价又极廉，西商射利者转贩东洋之物，指为西洋所造，是仿造精矣。日本地小物稀，曩时通商中土，其货有限；今则制造日多，且精皮酒一项，西人亦喜日本所酿者，自远来沽，是流通广矣。此四者，振兴商务之本也，中国有一于是乎？然则讲求西法以夺西商之利者，环顾亚洲，舍日本其谁属哉！
初三日记广东沿海各炮台皆系灰石筑成，恐难持久，现拟改建铁炮台，已有洋员偕同善后局员驰往海口，履勘工程。
海河回环缭曲，沙土停淤，凡轮船入水一丈者，两年来已不能入口。现拟裁弯取直以利遄行。天津道胡燏棻等，已赴挂甲寺等处查看地段矣。
奉天厘捐为抵补额饷收款大宗，以商贩外来粮石及本地产粮为主，杂货收捐不过得十之一二。自咸丰六年开办起，岁收厘捐钱约在一百二三十万千有奇，同治年间亦得百馀万千（似俱指东钱而言）。近年海禁大开，粮货云集，每年转仅收钱七八十万千。其故由奉天各河口自开办河运以来，商民贩粮，知城市设有厘捐，取巧绕避，阴赴沿河村镇，与农民私相交兑。不惟漏厘，即斗租河税，亦无从征收。现据盛京户部侍郎绵宜奏请，在奉天牛庄之三贫河口，设立补征分卡，每粮一石补收东钱一百文，杂货按粮一石之价，亦补收东钱一百文。
初六日记日本报云：朝鲜国民分为六党，隐然对峙于朝野间，互争权势，一曰王党，二曰大院君党，三曰王妃党，四曰支那党，五曰日本党，六曰俄党。惟王党有忠君爱国之意；尤以妃党为擅作威福，自大院君势弱，而闵妃之族遂得恣横一时。支那党则与商务委员袁世凯相联络。日本党即开化党也，势力颇强，与王党堪伯仲。俄党另有见解，时思归俄保护，惟不敢显受卖国之名耳。
初八日记阅邸钞：正月二十五日皇上御紫光阁。各国使臣巴兰德、田贝、华尔身、大鸟圭介、潘萨、费果荪，署使臣吴礼巴、阔雷明、林椿、米师丽，同于午刻觐见。因查此次领班者为德使巴兰德，其馀则英、俄、法、美、日、比、荷、日本、义、奥等国正署公使、参赞、翻译等，共三十二人。
十一日记鸦片烟之类有三：一曰公班，出明雅喇；一曰孟颇，出孟买；一曰红皮，出曼达喇萨：均由英属印度制成为土，运入中国，以每年十万箱计算，约合价银六千万两。两各省所产土药，大约九倍于入口之洋药，以减半之价值计算，共计银二万七千万两。
十二日记亚细亚洲大江，无论中国、暹罗、缅甸、印度及俄属之西伯利亚，江源皆发自西藏之周围高山。其地势较亚洲各处皆高，尝测量之，比海面竟高至千丈。藏地四周皆山，其境最长之处约五千里，宽外数百里至数千里不等，地形长圆如鸡卵。其都会，西人名之曰拉萨，盖即布达拉城也。
十三日记督办云南矿务唐炯奏称：沪、渝各埠股本难招，而各厂日有起色，需用甚繁。矿务公司禀请借发银三十万两，作为办铜底本，分十年扣收，以竟全功而维京运，等因。当公司开办之初，自未便以公帑轻掷尝试；又集股正形踊跃，商力颇克自支，更无庸公家接济。惟迄今将及三年，费本七十馀万，幸各厂已有成效。乃当吃紧之时，商力已竭，若不急为接济，深虞半途而废。既非体恤商情，更恐贻误京运，权衡轻重，已允所请，借银三十万两。饬司自光绪十七年起十起第二批京铜起运以后，按批扣收一万两。公司自顾成本，不能不竭力筹办，俾京运逐年加增，自亦不待十年，即可扣收清楚。
十六日记电报云：德国前大将军毛奇卒。二十年前德法交战之时，谋略以毕士麻克为最优，治兵以毛奇为最练，二人分任将相，皆德之元勋也。
金陵水师学堂之旁，增设一厂以造鱼雷。鱼雷者，其形似鱼头，身尾各一丈有奇，以机关合而为一，中实火药，上有玻璃管，沉伏水底，遇铁甲则管破而火发。其力之巨，数倍水雷。且近来铁甲前多用铁网以蔽水雷，而鱼雷则前有利刃两柄以破铁网，其功用益宏矣。
十八日记法议院议定，加重西贡总督之权，以专责成。法总统近给西贡总督谕旨云：（一）该督在法属之印度中华，为法国代掌权柄之人。只该督可行文政府，附藩部尚书之信皮中，与各署通函，若法国驻扎极东方之各公使、总领事、领事、副领事等，该督可迳行函达。所有交涉事宜，该督未奉政府允准，亦断不宜办。（二）印度中华地方各项事宜，由总督布置派总办理。一应文职，亦归该督遴委。惟提督、头等驻扎大臣、稽查总办、二等驻扎大臣、副驻扎官、头等管事官、二等管事官、臬司及大事总管，须总督保举请旨简放。倘不称职而又急无可待，该督可撤其任，惟须立向藩部尚书申明其故。（三）该督可专条议定，独任干系，授权于西贡提督及安南、东京、真腊之头等驻扎大臣，遴委属员，并假该提督等布置事务之权。（四）该督所辖，有提督、头等驻扎大臣、统兵官、水师统领及各局总管。该督可给提督及头等驻扎大臣全权或几分之权。（五）印充中华之安内御外，该督责无旁货，是以屯戍之水陆诸兵归其调度。除势处危急击退敌人外，所有兵事，未经总督允准，不得擅动。但总督无统领兵士之权；兵士行动，由武职大员办理申详。（六）该督应设立练勇，在印度中法之法属地内，为民保护巡缉。其中各项职司，亦由该督遴派。（七）所有驻兵地方，由该管之驻扎大臣及武职大臣申报后，该督即行指定其地。武职大员在该地兼办驻扎大臣事宜。该地方等如以后不驻兵丁，亦由总督定夺。（八）稽查总办，由总督派察银钱事宜，及收支人员并核算归并各帐。至东京、安南、西贡、真腊各项银钱事宜，亦可由总督派委考核。（九）西贡及保护地方之用款，由总督按照现行律例，每年列款请示。政府核准后，该督即设法照办。其有拟办工程，如各项兴作、各种宽典（如给地造火车道等）、各式合同，溢过地方经费之外者，该督应候政府批准而定。（十）一千八百八十七年十月二十号上谕内一二三款及他款之相反此次上谕者，概行废撤。（十一）首相兼兵部尚书、商务制造〔疑漏“尚书”〕、藩部尚书、外部尚书、海部尚书承照办理。此次上谕，喀尔拿押。
十九日记日本出疆贸易，始于孝谦天皇神护景云二年，初〔即〕唐大历三年，赐锦帛于左右大臣，使其易买新罗之物。至仁明天皇嘉祥二年，即唐大中三年，始有华船至筑前国。迨醍醐天皇践祚，禁私买唐物，遂绝邦交。洎乎明治维新，与各国立约，海禁大开。越四年，即同治十年，遣全权大臣、从二位、大藏卿、子爵伊达宗城至天津，与我全权大臣李傅相订立修好条规十八则。指定中国通商口岸，与泰西诸国相同；日本则以筑池〔地〕、横滨、长崎、神户、大阪、箱馆、新澙、夷港八口为商埠。中国驻日大臣，则何如璋、张斯桂〔副使〕、黎庶昌、徐承祖、黎庶昌（再任）、李经方，先后持节而往。其横槟、神户、长崎三理事，由何星使派设；箱馆、新澙、夷港，则徐星使始设理事，然仍驻使署，惟以时往巡。日本派来公使，则自伊达宗城后，有副岛种臣、井上馨、伊藤博文、宍户玑、榎本武扬、大岛圭介；分设领事于各埠，而以总领事驻上海。其往来中国之轮船；向只尾张丸、横滨丸、东京丸、萨摩丸四艘，近又添西京丸、神户丸、肥后丸，为七艘。
观明治十九年海关册，中国出口运日本货，值银七百十万馀两；日本出口运中国货，仅值银九万五千馀两。迨至去年，日本货进中国口者，增至七百三十八万八千馀两；华货运日本者，只四百八十三万二千馀两。良由中国但听商人之自为，而国家不为经理。日本农务商务，则有农商务省以管摄之、保护之。其署有官房，有总各局，有农务局，有商务局，有交务局，有水产、山林、地质、矿山、专卖、特许、会计、丛林、制丝、制线诸局；其官，自大官以迄技手，有条不紊，秩然井然，日集善于营运之人，采其所长，去其所短。又仿造各种洋货，精益求精，使外洋不能贩货而来，且更贩仿造者出洋，充作洋货。是以能扩充利益，商务日兴。
二十日记传电之线，以坚致为上，故能历久不变。近闻法国改制钢线，经工艺师试验，比旧制更为灵捷。其法，中用钢线，外包以铜。铜能运电，钢性坚凝，以作电线，尤为合式。法国驿务署决计拆去旧用铜线，改用铜线。
二十一日记俄国创筑西伯里亚铁路，盖有三意：一因中国与日本皆有海口，可以互市通商，该国若不筑路使与海口相通，恐于商务大有滞碍。一因太平洋大水迢迢，必须筑路，而后东西货物可以随便来往，且可保护边界。一见欧洲各国皆以铁路致富强，民皆称便，故竭力仿效，不畏其难。共计长一千九百六十七英里，分为三段，西至耳库池（即西伯利亚省城，滨临白哈海口，在甘肃兰州府正北），中至司颓屯（在中国北京正北，相距一千英里），东至珲春。约需英金一千八百馀万磅。
二十二日记香港报云：俄国所属西伯里亚之铁路，自前年筹款，兴建工程极形忙碌，从事其中者，有日不暇给之势，近接珲春等处递来信息，得悉此路已竣，本年春间当可载客来往。此路由西伯里亚接至欧洲，将来由中国、日本暨亚洲各国前往泰西，较曩时倍形便捷。俄人之为此举，固属不惜浩费，尤为殚竭精神。其路程计长四千八百一十西里，需费三千二百万磅。途中隔越三大河，倘由此建桥以渡，则用款更巨。计自鸠工以来，斩棘披荆，凿山通海，不知几烦擘画。所经之处，不少精华荟萃。异日驾轻就熟，则西伯里亚东方之金银铜铁等矿，均易于开办。盖前因开矿机器艰于载运，故虽有美矿而未能开采；今则负重致远，不啻指顾间事。其附近黑龙江暨乳苏利辖内，向多空旷之地，因与居民相去遥远，寒烟蔓草，一片荒凉，几为人迹所不到；既开此路，则辘轳衔接，不难焕然改观。且该处水土极为得宜，与法国佳山水之区无甚轩轾。十年以后，中日两国之陆路商务，必尽为俄人所夺；而俄属珲春一带，得此为唇齿之依，必成重镇，且扼其险要，进可以战，退可以守，中俄倘有边衅，俄人调兵运饷，呼应尤灵，不出两旬，可将十万援兵调赴中国边界；由欧洲往中国，仅半阅月即可戾止，非若目前多费转折也。
二十三日记法国新报云：俄廷于西伯里亚部铁路一事，定计从两头同时动工。一在海参崴部及乌苏黑江之间，约四百启罗迈当；一在欧洲境内，约二百启罗迈当。至中间两路接头之处，为地甚长，经费浩大，或令俄商及他国商人承办。
二十四日记《泰晤士报》录仰江电云：缅甸蛮暮帮办大臣（英官）报称，云南蛮暮往来通商之路颇不安静，有大帮华商，行至英属之皮西渡（译音），被华境喀千人（译音）攻劫。华官照会蛮暮英官，请其保护，已即日拨兵前往。
俄政府已与法商议定，贷国债银六万万佛郎，系三厘行息。前所贷俄商款三万五千万罗布，系四厘半或五厘行息。
二十五日记馀与庆霭堂等至安佛里特旧院，访法前王拿破仓第一陵寝。王以佳兵，当嘉庆二十年，为欧洲诸大国所废。始放于厄尔袜岛（在地中海），再流于圣海凌那岛（在阿非利加西南大西洋中）。道光元年，王卒，年五十二。越二十年，国人奉柩以归，以皇帝礼葬于此，四方官民来会者一千万人。陵系北向，其基略低，须历级而下。合五彩石砌地若轮，圆径约五丈；周围凿字，记王战胜之国也。轮心置长方青金巨石一，高可寻丈，纵二衡一，上置紫肝石，式同前，惟凿小其腰。又其上即紫肝石椁，上侈下弇，两旁凿大环四。王卒时，俄王以此石为赙，石工琢十二年乃就，于其中纳王棺焉。椁下尚有巨石承之，距地可三丈，并不入土。轮圆地外，圈以游廓，白石柱十二。枕南一室，立王登极时石像，生前所御冠剑铜钅卢咸在。廓之四壁，凿生平事迹，又设王临阵手搴敌旗若干面。北历级而上，范铜为门，即陵门也，肖将军二人守之。两旁叠乌石为墙，光可以鉴。傍门而上，为陵之上层，飞金贴柱，云母嵌窗，日光映射，彪采焕发。侧室置王兄弟之曾为义大利、西班牙王者石椁二具。中为大圈栏，凭栏下视，王之椁在焉。栏距五彩轮圆地计八迈当。其上屋顶覆作穹形，饰以金顶。此陵内上下大较也。
陵门外为教堂，二百六十年前法前王路易十四所造者；迨拿破仓王葬此，乃合为一。故将士多瘗其下，东西茔遍插将士所搴敌旗，有“赵”字赤帜，未知所由来也。堂门之外为大游廓，方广百二十楹。北为大门，门楼有王画像，与当时建功大将及路易十四像皆在焉。又一室，以玻厨储花草树木栏干等物各少许，王流及海凌那岛园内物也。
历代兵器博物院，在大游廓之两旁。养病兵院，亦在大游廓之旁，始有千人，近仅三百馀人；拿破仓朝之兵尚有养至百馀人〔岁？〕者，亦可见经理之善矣。
二十六日记午初二刻，馀率随员学生等，由巴黎赴车栈登火车启行。未初十三分至阿民城稍停，申初三十五分至法国加利（一译作喀雷，又作葛赖）海口登舟，又阅十分开轮，渡海峡。酉初十五分至英国杜甫尔海口（一译作都发），换坐轮车，又阅十分开行。英国之车，向较法车飞行更速，追风逐电，无以过之。戌初三十五分抵伦敦采林克鲁斯栈，换马车至使馆。
二十七日记英属印度户口，现有二万二千零四十九万人，较十年前约多二千二百万。合印度附庸各土邦计之，则共有二万八千五百万人，较十年前约多二千五百万。此全印度户口之数也。
二十八日记本年法国稽查土著、客籍人数，巴黎一城有居人二百四十二万二千九百六十九人，较之一千八百八十六年，多十六万二千零二十四人。
法国新简之中国印度（法人谓越南西贡等处曰“中国印度”）总督拉南爽（一译作拉纳桑），定于西五月三十一日由马赛搭坐邮船赴任。同行者为提督米斯德，候升副水师提督福禄诺（即前在天津定约者）。
二十九日记智利（华十六日）电报云：乱党所劫智利铁舰一号，昨被官军水雷船轰击沉没，死亡甚众；乱党已与总统议和矣。
美国新简驻华公使、议绅布雷尔，常在议院持禁止华人到美之论。美政府已接中国照会，不愿接布君为驻华公使，行至旧金山，外部电令速回华盛顿。政府并无惊讶之意者，盖以中国如不愿接他国派来使臣，自有此权利也。
四月甲午朔记马尼布（一译作抹尼剖，又作满尼坡）为印度土邦，在印度之东北，北距阿珊，东南距缅甸，西距克差。其十年前户口有二十二万一千馀；有地七千英方里，有兵七千，赋税所入约有印度银五六万罗比。
初二日记《泰晤士报》天津电云：现欲将火车路推广，添办三千吨铁轨，限百五十日交货。又百济公司接到津信，订定铺轮路倒泥用之车数辆。
俄属珲春地方，因无便当口岸停泊铁甲兵舰及商轮各船，无从运货进口。俄廷之意，欲封闭该口作为屯扎陆兵、积储军粮之所；另择新地，在珲口之南英里四十买尔，口名喊斯开的，作为新辟海口，以便大舟得以直达。惟此口水泓甚浅，口内泊船不甚方便，亦不能佳于珲春也。
初三日记德国水军计有大铁舰十二、小铁舰十五、大巡船八、小巡船十、寻常巡船四、炮船三、练船十、兵船九，其吨数共有十八万九千七百九十六吨，汽机马力共有十八万八千三百九十匹，炮共有五百三十三尊，官与兵共有一万七千八百六十员名。
地球各国之电线，已有一百六十八万九百英里之长，可环地球赤道三十次而无不足。
初四日记馀前檄派直隶先用知府姚文栋，乘游历印度之便，查看仰光商务。兹据禀称：印度各埠，均有旅居华人，为数不少。而华人在仰光设立行栈，仅三四十年，开埠最后，且迭经兵燹，生理艰辛，非印度各埠可比。近来义举善会次第举行，宣讲圣谕，开设公塾，实他埠所未闻。
又据禀称：印度一区，地当热带，物产之富，甲于五洲。埠之大者有三，在东曰甲谷他（即加尔各塔），在西曰孟买，在南曰马搭刺（即麻特拉萨），皆濒海繁盛之区，为亚欧两洲通商之枢纽。孟买及马搭刺驻有英国大员，本两大省会。甲谷他乃孟加拉省之会城，其大员驻此者有统辖全印度之权，体制之尊，拟于王者。凡印度行销四远之货，俱从此三埠出口。华人之商于印度者，亦以此三埠为多。西洋人称亚洲大埠以甲谷他为第一，而上海次之。然孟买一埠，亦足与甲谷他相埒。查华商出洋，开埠最早者，惟甲谷他及孟买两埠，远在新嘉坡开埠之先。今新嘉坡设领事已逾十年，而此两埠尚未议及，盖因其地为使节所未经，故商情无由上达耳。且印度北通西藏，东逼云南。由甲谷他至西藏边外之大吉岭，火车一昼夜可达；由甲谷他至云南边外之新街，轮舟十馀日可达。昔年英人北取锡金，东灭缅甸，调兵调饷，均以甲谷他为总汇。若于此埠设一领事，不但维持商务，亦可裨益边防。查甲谷他西至孟买，轮船绕道甚迂。而陆路有火车可通，不过九百馀英里。甲谷他南至马搭刺，火车略须绕道，而沿海有轮船可通，不过七十〔百〕馀海里。苟使甲谷他有一领事驻扎，即可以一埠遥控两埠，不必再议添设，以节糜费。
初五日记姚文栋又禀：请在仰光设立文报局一处，在八募设立分局一处，俾云南与外洋往来文书，得一捷径。英国信船自大西洋入孟加拉海湾省，或从槟榔屿经过，并无径达仰光之线路。查仰光华商，闽帮最大，闽帮商家，胜茂号最大，现举其经手人监生林作秉经理文报事宜。凡递文报，由仰光西达英京，北通八募，轮舟火车俱有定程，不致迟亦不能速。惟野人山须候商队带过，颇费踌躇。然遇有紧要公文，亦可雇用摆夷专送（费亦甚轻），摆夷之于野人，犹生番之于熟番也。计自英京至仰光，轮舟二十馀日；仰光至阿瓦，火车一昼夜，轮舟须行六七日，因水浅之故；阿瓦至八募，轮舟五六日；八募至腾越，商队行八日，如雇摆夷，不过两昼夜；腾越至省越云南府，共约二十八站，递送文信，不过十昼夜。统计西洋达云南，大约五十日左右，断不出两月也。惟传电之法，须至新街阅看情形后再定。现闻印督派员名华丽者，查看康东一带之地，彼总先我一筹耳。
初六日记近百年来西洋诸国，多得养民新法。其最盛者，美国产业于八十年之内多至四十三倍，英国于八十五年之内产业多至六倍，法国于六十年之内产业多至三倍。盖美多旷土，皆系膏腴，可以开垦，故收效最速；英国得新式机器制造各货，并通商五大洲，故能坐致富强。美有七家，共得银四百兆两；英有五家，共得银一百兆两；德有二家，共得银二千五百兆两；法有一家，得银一千兆两。诸商之致此巨富，实众工人胼胝辛勤所致也。因此各工人设会，曰同心会，又曰同合会，计德美各有六十馀万人，英有八十馀万人，法国人数更多，动辄停工。实非与上为难，不过求工资饶裕，且一日中限定作工四个时辰，以资养息也。
初七日记《泰晤士报》云：泰西天文士测量地球距太阳之远，先后不同。耶稣未生前一百五十年，协巴朝士谓地球距太阳英路五百九十万里；耶稣降生后一千五百四十三年，高巴拿士谓地球距太阳英路四百七十万里；一千六百二十八年，基布拉谓地日相距英路一千三百五十万里；一千七百九十九年，拉布厘士谓地距日英路九千二百八十万里；一千八百二十四年，燕基厘谓地距日英路九千五百二十五万里；近日天文士均算得地距日英路九千二百八十九万里。前后各说不同如此，可见测算之难。
初八日记去年英国查核阿尔兰户口，计共男女四百六十五万一千二百九十一人。较之前届稽查之时，转少四十九万三千馀人。
初九日记护皖抚阿克达春片称：据统领威靖营、记名提督李得胜禀称，该营驻扎毫州北关外。距城三里馀有三皇庙，同治初年为博多勒噶台亲王僧格林沁收储军火之处，尚有炸炮火箭各件封存在内，该营操防火药亦存后楼。光绪十六年八月十五日巳刻，三皇庙后楼火药陡然轰炸。知州陈晋驰往救护。所有火药及炸炮、火箭等件，同时轰发。男妇老幼死者七十六名，草房瓦屋轰毁者一百数十间，祠庙会馆房屋亦多轰震之处。查威靖营火药存该楼共计六百六十馀斤，派员经管，有勇丁看守，扃锁慎固。惟楼北隔墙文昌殿，亦系楼屋三间，弁勇宿北楼下。此次火发之由，庙中曾作木工，木匠及勇丁均在文昌殿内煮饭；时天气旱干，亢燥已极，或因炊爨遗火所致。惟匠作弁勇俱已被火轰毙，无可究诘。该营枪炮军械，向系另存他所，并无遗失。
初十日记各新报录日本东京来电，俄太子游历日本，将往东京，在阿租之皮佛湖上泛小舟，登岸行不数武，被下等巡捕以刀斫伤其首。创长三寸，尚不甚深，裹伤敷药，即乘火车往东京。或云该巡捕系疯人；或谓系沙摹来教，向嫉洋人者也。太子略受微伤。刺客二次举剑，被希腊太子用棍击倒。日皇率其大僚立即驰往问候。
十一日记法国《勒当报》天津信云：李傅相拟在开平附近设立一厂，铸造枪炮及铁路等件。现正与克鹿卜商议合同，凡中国采购料件，准以若干归克鹿卜独自承办；则现在设厂之费，克鹿卜愿为承认，数年后仍以此厂交还中国。其合同及详细章程，系德使巴兰德在总理衙门商订。
《泰晤士报》：初五日芜湖乡民滋闹，焚烧天主教堂，英领事署亦被毁，领事逃避兵船。中国二兵船由沪赴芜弹压。
湖口县城外，武曲港、梅家洲有两处炮台。武曲港炮台在石锺山下，地势尚高，梅家洲地势稍低，江湖涨时不免淹浸，幸四围炮堤坚固，惟药库炮房须稍加黏补。十二日记客秋，英国稽核南洋各岛民数：麻六甲八万五千馀人；槟榔屿二十二万八千五百馀人；白蜡十七万五千人，惟内有五千人系在乡间居住；新嘉坡十八万四千五百馀人。追溯前十年，男妇仅有十三万九千馀人，前二十年仅有九万七千馀人。
台湾基隆金矿，每年出口过关之金，约值英金一万五千三百三十馀磅。英领事向巡抚言：出口渐多，应定收税章程。前议洗金之人不必纳税，上山开金之人必须收税；今思最好之法，莫若视出金多少，照数抽税，并照洗金之人数而收之。
十三日记《泰晤士报》录仰光电述新报确信云：中国现拟与英国商办划分中缅界限。中国拟自太平河起，流入厄勒瓦谛（一译作伊罗倭的）江，离蛮暮北约十五英里，作为两国交界。若果以太平河为分界，则附近该外之地，南北长约一百五十英里，宽二十五英里，现归英国管辖者，势将让还中国矣。
十四日记徐筱云少司农来信云：重庆通商之约，吃亏甚大。当时若听其试行轮船，川江极险，势难上驶；即使能行后准其通商，而浅水轮船装货无多，秋冬水落，船即难行，彼亦不甚得利。无如川督力阻行轮，不得已准其用华式船只通商，彼可常年运货。自汉口至重庆数千里，只能征收正子两税；沿途厘金，所亏不少。且洋商免厘，华商征厘，生意亦必为其所占，官民两受其损。事既至此，亦无可如何矣。
十五日记许竹筼星使来书云：德意志国舆地及列邦分合，现令钱念劬与金楷理从事于此，拟拓为图，就各邦缀之以说，略存其概而已。
代使之名，法文之音曰“沙涉大斐尔”，即四等公使也；近刻《星轺指掌》序例中言之，以参赞署理公使者，亦用此称。然各国皆派专使，必其使臣有事请假，乃用参赞署理。中国使者兼摄数国，往来驻扎，未尝离任，安有另增一署理公使之理乎？此其沿用洋例旧称，本属不合，亟应厘而正之。此事使臣有应为之权，不必请示总署，但咨请立案，或云令参赞某转报而已。洋文照会词内，从前或插入“沙涉大斐尔”字样。“沙涉”者，译言承当；“大斐尔”者，译言公事。其义亦无他，其如为相沿之牌子名色何？总在不用名色为要。
十七日记袁爽秋户部来书云：“香洪设领事，此芗帅在粤所经营百方而不可得者。我公不动声色，动刀甚微，謋然理解。将来粤中交涉、缉捕一切，受益宏多。无形之功，胜于赫赫之功也。喀什噶尔设英官，既可牵制俄国，不使独擅商利；又印度苟完，隐然一敌国，卫藏亦相庇而安。俄英两大，莫敢先发，新疆营缮期间，反有磐石之势。且与英通商纳税，则我之议改光绪七年新疆暂不纳税之条亦有辞。此我之利，非我之害，无可疑也。署中列宪有以喀城设领事，须俟外部开谈，尊处勿先发端立论者，乃邸宪持重，过于矜慎之意。相机裁决，仍在台端持之耳”。
十八日记西人近以最精回光镜测知月中多山，而南半尤多，遍月面几尽山也。山形皆中洼若碗口，俱正圆；在月边者，视之若椭圆。山之大者，内有小峰矗起，其状酷肖地面火山。又窥有云，似已无气。无气则受日光处其热最猛，更甚于地面赤道之午正；而暗处必极冷，更甚于地面之二极。故月面各地，每半月酷署，半月严寒。惟当先暗之界，疑有流水。其或一面受日，水蒸化汽，一面背日，汽凝为水。因各得气之平，固未可知。惟自地推月径一杪之圆面，约方三里，故今之远镜虽精，尚未能证其有人与否，因未能察及房屋田亩也。至月面虽无气，然未必全月面如此，故亦可生人物，或在背地之一面也。
十九日记蟹之佳品，产江浙间者凡数种：曰湖蟹，出于太湖，壳软而色黄，至冬益美，为最上品；曰紫松蟹，出于吴江，体巨而肥，有一枚重二斤者；曰尉迟蟹，出于昆山之尉洲；曰潭塘蟹，出于常熟之潭塘，壳软而爪拳，俗呼为金爪，今人所谓蟹爪菊、蟹爪水仙者，殆指此也；曰玉埼蟹，出于无锡之玉埼乡。大抵皆以近太湖而佳。他若江蟹、黄蟹之类，味少减矣。至若外洋之蟹，珲春有蟹一种，其巨异常，其壳有阔至五六尺者。居民脔其肉而售于市，以其壳建作门坊，小者用覆酱瓿，或作雨伞；惟质粗味劣耳。西印度之巴苗地方，有蟹壳巨且重，壳端尖起如峰，虽负此重壳，多力异常，每日由海渚登山觅食，横行郭索，其捷如飞。西人以其多力，无异于带甲之兵，因名之曰兵蟹。新金山之急屈埃兰岛，有蟹陆居，并不在水之涯，其色白，其身扁，有如纸状，行则跳跃，倾欹反侧，望之如风之吹纸。美国之亚仙申岛中有蟹，半水半陆而居，善于缘木，每日登村杪啖蔬果，虽参天直木，上下如飞，矫捷如猿，不易捕之。其地又有蟹一种，体略巨而嗜食兔肉，每登山搜得兔窟，即入穴攫兔以果腹，兔无得免者。夫以介族而食毛族，可见造物制克之妙，无奇不有。
二十日记欧洲学堂之教士，及国家之行政，以地理为始基，以商务为归宿，故其风气皆善寻荒地而垦辟之。南北美洲，皆英吉利、西班牙、葡萄牙人所辟也。今美国人固皆英人之种，其馀各国人亦欧人种也；其土番则日渐微灭，间有与欧人联为婚姻者，浸化为欧人种矣。至于澳大利亚一洲，则全属于英；阿非利加一洲，则英人、法人、德人、比人分往占踞，经或垦辟，渐有成效，数百年后必多富庶之区。是欧洲而外，凡美洲、阿洲、澳洲，皆欧人地也。亚细亚一洲地最大。自土耳其原有之中东两土外，今五印度则属于英矣；中亚细亚游牧城郭诸国，则十之八九属于俄矣；亚洲极北之境，西伯利亚以东，南濒黑龙江，东傅于海，则尽属于俄矣；南洋诸大岛，则分属于英、于荷兰、于西班牙矣；即缅甸、越南、柬埔寨，六〔亦〕分属于英法矣。是亚洲全境，入于欧人者殆已逾十之七，惟中国、日本、暹罗、波斯、阿喇伯四五国尚称自主。而阿喇伯前曾服属于土耳其，势亦甚微。中国地广民众，其可以自强之势，庸讵不如英俄？或且能驾而上之。况以区区之日本，尚知为图振兴，岂中国反不如日本乎？然中国宜为自强之谋，迫矣急矣！不自强，则儳焉不可终日矣！而今之执政者，若不甚措意焉，何也？盖狃于承平时旧习之过也。
二十一日记《叻报》云：防海之法，宜筑炮台于平地。炮在地面之界线下，与水面之界线平，就地挖坑，使炮弹由坑内冲出，直击敌船；炮上用太平盖以避田鸡弹，其盖与地面平；炮后与墙相距数尺，以通风气，取其易散火药之烟。虽今船内康邦机器，均在水线之下，平击不能坏其机器，然船可毁坏，人必痍伤。敌如击我，高则弹子飞空，低则入地；我击敌，遥则仰炮，近则平炮。凡从高击低，难以命中；从下击上，易得炮线。平原旷野，宜用克鲁伯八生后膛，及五管哈乞开司车轮炮、大毛瑟枪，可以击远。若山路崎岖，宜用火箭及呍啫士打快轮、单管哈乞开司炮，改用单轮以行山径；倘守营垒隘口，宜用鱼雷及四管拿腾飞炮。
二十二日记驻法参赞庆常来函云：修约一事，法约有十年之期，而无半载之限。虽已逾期五月之久，如彼此愿修，仍可声明。法议院会议税务，有请仍旧者，有请加重者，尚无定论。据外部总办葛拉物里云，旧章行之已久，商务亦好，似可无须修改；如彼此有小不便处，不妨声明量为变通，现未查出不便之处，等语。盖彼所得利益，无以复加，所以愿仍旧贯也。吕宋地方，日本已设领事而我独无；况日都倭无使馆，以驻法公使兼之，用力少而成功多，令人可愧。驻华俄使葛希尼赴京任事，兼修约章。昨过巴黎，晤谈甚久。西贡设领事，减身税，皆有可图之机。
义国拿波里中西书院，既经教会，学部商定，由书院赔给一万二千佛郎并家具等物，似可就此收场矣。
二十四日记是日为西五月三十日，赴君主寿宴，盖后诞期六日开筵也。
二十五日记徐筱云少司农来书云：“香港设领事，往年未经办到。去岁华尔身来署，述其外部之意，欲在喀城设官。本署未经允许。并告以即如香港，中国欲设领事，英国何以不允？此原是抵制之辞。华使当时即云，如中国许其在喀设官，则香港领事亦可相商。本署恐其遂欲两相抵换，又复用言支宕，遂作罢论。想华使必将问答之语，达知本国，故于阁下请设香港领事，即行允诺以示先施，冀可遂其所请。现在此事势难再拒；且借以牵制西邻，使之有所顾忌，未始无益。若能如来示所云，稍索利益，则更善矣。领事给发准照一节，为西国通例，索之不为无辞。度彼必云，俄领事如给准照，彼亦可以照办。此事能否办到，恐无把握。至其愿照税则纳税，则前数年署使欧格讷早经言之，盖其注意新疆久矣。刻下华使尚未提及。拟俟其开谈，再行函致尊处与之商议，较之在此商办，自更得手。阁下力任其难，曷胜钦佩。此事或须先行奏明，请旨办理，尚须与诸公商酌也。”
二十六日记巴黎《覃排报》云：去冬，马尼布酋为其两弟所废，逃至嘎尔格达。其弟，一摄国政，尊称曰序白拉，将待印度总督之核准；一掌兵权，名扇那蒲低。序白拉为人懦弱；而扇那蒲低则精明强干，甚得民心。印督将以废兄之罪归之扇酋，仍听序白拉久于其位；派驻扎阿桑大臣（印度东北之省，居民四百九十万）经同，前赴马尼布，欲擒扇酋，仅带四百人以往。而马尼布有强兵六千。驻马尼布之英员格林胡特，密告经同，云扇酋非低首就擒之人。经同不听，遂欲诱擒扇酋。届期，扇酋称病不到。经同登门搜捉，格门不胜，与其随带员弁皆被擒见杀，格林胡特亦被杀。英驻缅甸大员调兵进发。马尼布人三万，开仗而败。英国分屯葛依玛、街萨、八募之兵，克期会集于马尼布。印度前月电信云，大兵已抵马尼布，该邦宫殿空无一人。邦主兄弟及统兵之将，皆已逃遁，英官被杀者之尸尚存。邦主潜入山内，英兵跟追，获之以归。
二十七日记于地面仰测诸曜，见其时时行动、异于恒星者，不独日月也，又有诸星。其近且大者，曰水、金、火、木、土、五纬也；其远而难见、非远镜不能察者，曰天王、曰海王。其微而难见者，亦必窥以远镜。近时所以测见者，约有百十馀星；恐未测见者尚多，与小恒星难别也。诸行星之道，亦自西而东。除谷女、武女、天后诸小星外，其道俱近黄道。凡行星皆小于日，然有大如地及大于地者。诸行星上设有动植诸物，其性质必较地面诸物不同。盖诸行星异于地球者三：受日之光热，多不不同；摄力大小不同；体质疏密不同也。土星实径约二十二万五千里，体积大于地球约一千倍。
二十八日记实徽拦江矶地方，形势扼要，沈仲复中丞奏请建造炮台。刻下工程告竣，中丞驰往验收。
印度报云：西历一千八百八十八年，印度茶、锡兰茶运进英国口岸者，重英权一百十三兆磅；八十九年，进口者一百二十七兆磅；九十年，一百四十六兆磅。而中国茶进英口者，一千八百八十八年，一百五兆磅；八十九年，八十八兆磅；九十年，七十四兆磅。恐捋年少一年矣。
二十九日记法属越南之南圻度支：岁入净银七百五六十万圆，而地方公捐杂派不与焉；岁出不及七百万圆，而地方公费不与焉。计入浮于出者七八十万圆。岁入以出入货税为大宗，约得四百万圆；次地丁两税，约一百二三十万圆；次工商之税，约七八十万圆；次杂税，如洋药材木之属，约五六十万圆；次华民身税，约三十五六万圆；又华民进出口及寄居执照税，约六七万圆；又华民于常例之外，另交身税、照税等项，岁约四十万圆有奇。度支出款以俸饷为大宗，工程之费次之。
三十日记南圻赋税之制十有六种。现开稻田约九十万顷（每法地一顷计中国方二千八百丈），岁开新田以万顷计。岁产米九百五十万石至一千万石不等。除供民食外，出口之米岁约八百六七十万石，共得米价约一千二百五六十万圆。运往中国者十之六七，往南洋者十之三四。售米经华商手者十之八九，经西商手者十之一二，故南圻米市之利，华商独擅之。粟米之外，产皮革、材木、鱼、盐、木棉、骨角毛羽、漆、丝、靛、椒、燕窝、鱼翅之类，除本地需用外，每岁出口值价四百万圆左右。进口货以洋布、鱼网为大宗，岁价约五百万圆；次五金之属，值二百万圆；次煤，次杂货，每岁进口价值七八百万圆。凡南圻商务之利，华商得十之七，西商得十之三。
五月甲子朔记石兰莪，亦曰吉隆，去年核计民数，西人、巫来由人、华人、印度人、杂种人，共男女八万一千四百有奇，内华人五万一千一百名。白蜡民数二十一万四千七百有奇，内华人九万四千四百有奇。又统新嘉坡、槟榔屿、麻六甲三府民数，男女共五十万二千有奇。
中俄商务，以茶为大宗，近日华茶之在俄销流者，较昔为盛。盖华茶虽减销于英属，仍倍售于俄邦。然絜长补短，有绌无盈。
初二日记姚文栋禀称：缅甸海口之埠凡三处，而仰光扼其要；沿江之埠二十二处，小者二十九处，而阿瓦与新街扼其要。海口商务，闽商主之；沿江商务，滇商主之。粤商，生意之大不如闽，人数之多不如滇，等诸自郐以下而已。
天津林西铁路，业已竣工。铁路公司接筑铁路，拟由开平、古冶、林西而至山海关，经沈阳以达吉林，已派员在唐山一带履勘插标。
附近澳门有青洲海岛，系香山县属地，周回二里许，矗立海中，在澳门租界之东。葡人踞而有之。英人于岛中建筑楼台，为避署之地。现闻英葡议填塞海面，正对澳门莲峰庙筑马路以达彼岸。
初四日记姚文栋函称：云南边外有孟拱、孟养、木邦、蛮暮诸土司，向属中国。其地为玉石百宝精华所萃，内有红宝石矿、蓝宝石矿、悲翠矿、琥珀矿，种种不可胜计。英人占其地为己有，恐中国索之，是以愿将掸人各地让归中国。缅属掸人，相传有九十九土司，华人经商于其地甚众，民情颇向中国，山中物产亦伙，有乾隆年间所遗界碑及粮台遗迹数处。腾越人毛英德（捐分部员外郎）言之甚详，彼有分号两处在掸人境也。又商人许姓言：去年外部接中国星使照会后，知勘界在即，印度总督派员分道查界，一查北路野人山一带，一查东路掸人一带（此员名华丽）。方两路员弁首途时，有腾越举人张成濂，遣人潜尾其后，伺察彼之所为，以缅文详记之。北路查勘四阅月，已蒇事而归；东路去已六月，尚未回。张成濂生长缅地，熟悉缅文，留心边事，与毛英德同为有用之才。
初六日记诸行星，除水金火诸小星外，皆有月。少者一，多者至六七。月之绕行星，犹行星之绕日也。木星有四月，土星有八月，天王已测得四月，或云六月，海王已测得二月。木星经历代细测，其四月甚明了，绕行木星，亦自西而东。天王四月之绕本星，则自东而西。至彗星借日光而明，无可疑者。盖彗乃薄气积成，能透日光，故内外通明也。盖彗体甚小，而包体之气甚大，体与气俱受日光而明焉。
初七日记海参葳电信云：西伯里亚第一段乌苏里铁路已成。四月二十五日，俄太子首先开车，众人称贺，极其热闹。太子在车站立一银牌，以示不忘之意。此已成之路，不过二俄里半云。
古巴初设领事时，中日所订之约：凡日国准他国设领事之处，均准中国设立。况日本在小吕宋已设领事；日本在西班牙并无使馆，只以驻法公使兼之，而中国在日都早有使馆。然则小吕宋设领事一事，但能认真争论，未必无把握也。
许竹筼星使现即赴荷，欲议噶罗巴设领事事，又恐难允，尚在踌躇。又接西班牙参赞函，小吕宋设领事一层，复经外部驳却，势难再议。
初八日记李伯行星使奏称：中国与日本通商口岸，横滨、神户、长崎设正理事官外，嗣因箱馆、新澙、夷港，商务渐兴，添设副理事官一员。此外，筑地一处，归横滨理事兼辖；大阪一处，归神户理事兼辖。近年大阪商务日盛，交涉渐多；而筑地坐落东京，华民寄寓益众。现拟请筑地、大阪二处，仍归横滨、神户理事官兼辖，惟再设副领事各一员，于随员中择其廉干有为者，分别派充，以资助理。二月十三日奉朱批：著照所请，该衙门知道，钦此。
初九日记俄造西伯里亚铁路，三年前已有人建议。自叨母斯克至欧库资克（一译作耳库池），有一千五百六十七俄里，即一千零三十四英里，为第一段。越拜开湖，自拜开湖之东岸，沿西伦格江、乌大江、希尔楷江，过大金山而至司屈来真司克（一译作司颓屯），有一千俄里，即六百六十英里，为第二段。再由黑龙江顺流而下，至乌苏里，复由彼处造至珲春，有三百八十三俄里，即二百五十三英里，为第三段。加以枝路三十一俄里，即二十里半英里，其路共长二千九百八十一俄里，即一千九百六十七里半英里。其造费与备火车约需俄银一万万二千二百万卢布，即英银一千八百三十万磅。
俄廷会议，西伯里亚太平铁路事宜，限定六年竣工。
初十日记中国所设电线，几遍二十一行省。海军衙门王大臣又以铁路当与电线相辅而行，奏明由林西接至山海关。俟此路告成后，每年由户部拨银二百万两以作经费。再由山海关经东三省而达珲春。芦汉铁路暂议罢筑。
十一日记俄国之教门最杂，计从希腊教者八十兆，从天主教者八兆，从耶稣教、犹太教者各三兆，从回回教者两兆六十二万。
馀前檄派姚文栋查看印度缅甸商务。其所经历之各埠，曰印度：曰麻打拉萨，曰加刺吉打，曰达芝零，曰孟买；曰缅甸：曰仰光，曰岭刺波利，曰万底。除仰光一埠外，皆张芗帅前遣王馀两委员所未到者。华人在加刺吉打通商，已一百五十馀年，开埠最早，生意极大，为亚欧两洲贸易之枢纽。上年驻藏升大臣勘界到此，众商求派领事，允为设法。
十二日记美国朝廷初拟由旧金山设立海底电线通至日本，派水师副提督卑路勒前往查勘。勘至一处，将铅放下探其深浅。至四千六百四十三寻，尚未到底。现已停止兴工。
近来俄境分十一部，每部有大臣统辖。此外，军机处为朝廷为事之所，统理事权者系俄皇季父。教会之事，别有教部掌之。国中省会分六十三处外，又有十四路，每省有巡抚统辖。
十三日记天空除日、行星、彗、月之外，尚有无数光体，大小明暗不等，而相与成方位，永不变乱，故名之曰恒星。天文家测恒星之明暗，自一等至七等，光渐微；自八等至十六等，非远镜不能见矣。恐十六等以下，尚有无数星，今未能见也。前人所测定之等，不尽同，大约一等星二十三或二十四，二等约五六十，三等约二百，总计一等至七等，见于各家表者，自一万二千至一万五千未定。天河为无数小星之光所积而成，更不可数计。盖行星俱受日光；恒星不借日而自发光。或者各自为日，而别有诸行星绕之，固未可知。但远不能测，亦未敢悬断耳。
十四日记天主教入中国以来，教士被杀者前后已有九十人。此次芜湖之变，幸未伤一人。查天主教在华教会有二十五处，以大教士二十九人分治之。传教者计有法人七百五十一名，华人四百二十一名。佐之以教授一千八百五十八名，尼姑三千名，在三十一经院（专教教门书籍，以便学成教士一业）、一千零八十一学塾中，为生聚陶淑之计。
中国现有电线，长二万六千五百三十启罗迈当。今又在甘肃之西设立一线，接至俄西北〔东北？〕边界。中俄新立合同，载明华线俄线接头处，在黑龙江境内之山谷中。
十五日记越南之北圻，以宁平、清华两省为中圻之分画，截长补短，东西广九百里，南北长八百里。河内乃安南历代旧都，城名升隆，越人谓之东京。其近海之河内等八省，江河萦绕，谓之江套。江套诸水，多发源中国，最著者四。一曰富良江，又名红红（因江水逐红沙以行，水为之赤，故名），发源卫藏，由保胜入北圻，历兴化山，西南会沱江，北会洮江，贯注河内，，发源滇粤群山之间，历太原、北宁、海阳、广安以入海；海防一埠，即太平江入海之咽喉也。富良、太平二江之间，有运河三道，水深六七尺，为贯通二江之渠：曰滩河，在河内之北；曰渡河，在海阳之南；曰竹河，在兴安之南。二江支流环绕，四通八达。三曰洮江，又名清河，发源云南，由开化之莲花滩入北圻，历兴化之北，东会泷江，经宣光而南入富良江，其汇流处即越德关也（在山西、兴化之间）。四曰沱江，又名黑河，发源云南，由土司地入北圻，历兴化南境，东流至石埔闸，转流而北，入富良江。凡诸水上游，为山林矿厂之境；下游为水泽稻田之乡。下游多良田沃野，财赋食货之所自出也。
十六日记华民在谅山、高平者，由广西陆路而来，娶越妇，长子孙，视为熟路。故二省民数，华民居三之二，越民不及三之一。其在各口者，则来自闽、广、琼州，而粤人最众。大抵海道来者为通商，陆路来者为开矿。从前华民在谅山、广安、高平、太原、北宁诸矿者十馀万，而在河内、北宁、海阳、南定各口贸易者三四万。开衅以后，矿厂大半停工，商务为之阻滞。目前各口华民二万有奇，以海防为总汇；各矿厂及边界华民约五六万，而佣工无几。盖北圻生齿极繁，已有人满之患，凡力役之事，越之男女皆优为之，工价廉于华人也。至黄黑旗之馀党，法人目为“华寇”者，亦有数千，而越民之不服法者亦附焉。
十七日记向来英馆每隔一二年或四三年，必请茶会一次。自丁亥年刘前大臣任内曾有茶会，至今已越四年矣。馀到此一年有半，酬应主客官绅，赴招茶会已不下数十次，自不能不答厚谊而联众欢。先期一两月，即分帖延订。是晚十点锺至一点锺，各国公使参赞随员及伦敦著名官绅，会者五六百人。此事由马清臣悉力经营，陈设华焕，花草鲜美，肴果丰洁，佥谓此等排场，为各使馆所仅见云。
十八日记《覃排报》云：马尼布叛酋擒获后，英官连日审迅，以该酋扇那蒲低与英君主大兵抵敌，且杀害英国武员，厥罪难辞，遂判以缳首之刑。
巴黎报云：驻华各使干请中国政府之事，已有效验：中国大皇帝明降谕旨，申明保护西人及教士等一切章程；扬子江闹事各犯，即按律惩办；悬搁事宜亦将速结。闻此道谕旨，并须刑印张挂。
二十日记姚文栋密函称：
滇兵有两营度野人山至蛮弄迎候，英兵欲送至野人山半路之红蚌河交卸，以为彼界在此。已力辞之；并招华兵四人至新街迎接，又函属大营移至蛮弄，驻扎四日而后启行，以微露中国之意：须以新街为界，而蛮弄为吾内地也。缅甸地广人稀，洋兵势弱，故汲汲赶造铁路，不日可由格萨通至嘎尔格达，以便运兵往来。同舟有铁路工师一人，即系经理格萨铁路者。此路由格萨通至孟拱，由孟拱通至阿桑。阿桑本有铁路，接至嘎尔格达。又有兵房工师一人，系至新街营筑兵房，闻为剿抚野人山之计。英兵驻新街者，英人二百名，印度人八百名，皆系新调到者。滇边恐不免多事矣！英派查探北路之员，觅得一间道，可通腾越之古永练；又觅得一间道，可由昔董通至盏西（皆中国土司）。或其意欲为后来潜师入滇之地，出于滇人所不防邪？
二十二日记通商以来，论者虑银钱流出外洋，固矣。然外洋之耗中国，乃黄金，非白银也。西洋制币，皆以金钱计数，零星交易始用银钱。英美诸国皆然。法国银币较重，仍不敌金．德国二十年前尚重银币，近始改铸金币。美国近来金矿渐虚，银矿尚盛。闻昔内地金仅银数两，二十年尚在十两内外，今至二十两以外，与西国金价相若。非西人运往而何往哉？曩者云南出金，经兵乱而止；吉林出金，驱逐金匪而亦土。今惟恰克图边外，俄人所采金砂，经华人窃购，流入中国，转借邻邦漏出之银〔金？〕以供挹注。设彼禁绝私销内地，金源将竭。经营北边金矿，似为时务所宜。据俄矿师云，自恰克图至库伦，中途乌罗河、乌峒山一带，皆有金苗金砂。至于唐努山北、叶尼赛河上游之水，富有金砂，俄人越界淘金，前年驱逐有案。
二十三日记英属阿洲之急打羽因地方稽核户口，西人之居是地者共三十七万七千名，土人一百十四万七千名，合计一百五十二万四千人。
开平煤矿历年共费银二百三十万，近来生理甚旺，所出之煤不敷销售。近又在林西另开一煤矿，只费工本银三十万两，煤质甚佳，其苗较旺。
二十四日记从前水师制胜，端推水雷，西语名曰“托皮惰”。现在新制雷船，如鱼游泳，能于水底驶行。各国式样不一，惟法国价廉，且坚利无前。其式如鱼，长一丈八尺，宽五尺，身圆而短，全以纯铜制成；中坐两人，旋以螺丝，水不得入；进退上落，不用舵而用轮，不用火而用电。比及敌船，即解本船两旁所系之“托皮惰”，潜置敌船之下，引以铜丝，而拨本船至极远之区；仅将铜丝撚合，当即过电，而“托皮惰”声响如雷，敌船立成齑粉。并有铁练，两端系以浮桩，置于敌船之下，瞬即上浮，缠绕重轮，船难行动。此船每点锺能行二十里，入水可深至三十丈；又有收取空气之区，每两点锺能换养气，人坐其中，至八点锺无妨。每船费银不过八千两，约有十艘，便足防护海口。西班牙已仿造矣。
二十六日记葡萄牙幅员三万四千六百方里，比西班牙地得六分之一。旧分十七省，现分境内为六省。从前兼辖巴西，地大于葡萄牙数十倍；道光四年，巴西始改为自主。葡萄牙讲求航海之学，始于宋末元初。迨明洪武年间，国王约翰励精图治，勤于探地行海经商之要务，遂以航海称欧洲之冠，明世所称“大西洋”者也。弘治年间，先至好望角，遂由好望角而至印度，是为欧洲通印度之始。又与日本立通商之约。嘉靖以后，国势浸弱。至今商务亦大逊于前，盖为英人所夺云。
二十七日记近核东西洋各国在中国通商者，统共八千一百七人，洋行五百二十二家。内英国三千三百十七人，洋行三百七家；美国一千一百五十三人，洋行三十二家；日本八百八十三人，洋行二十九家；德国六百四十八人，洋行八十家；葡萄牙六百十人，洋行五家；法国五百八十九人，洋行十九家；西班牙三百四人；俄一百三十一人；瑞典一百五十五人；其馀各国，皆不过数十人而已。
二十八日记俄西伯利亚铁路，自乌拉岭南专利阿排起，穿西伯利〔亚〕而抵海参崴，长七千四百启罗迈当。工部估本四百八十兆卢布，期以三十二年竣工；俄提督项曩谷夫估本三百兆卢布，期以四年竣工。其经费则拟借国债于巴黎。今日自欧运华之货，如煤、面、糖等及种种出产制造各物，每年约值三百五十兆方；俄路若成，冀分其一半生意。又有运往日本之货。且茶叶自华运欧，亦可揽载。从此由伦敦至海参崴，只须旱路十七日，再由海参崴至上海，海程三日耳。
二十九日记昨准总理衙门密电云：
月来教案叠出，芜湖、丹阳、武穴、无锡、金匮、阳湖、江阴，凡七处。武穴毙教士一人、洋关拖手一人，皆英籍。馀皆法教堂。焚毁情形不一。至谣诼所由，因芜湖教堂华妊医，为街上幼孩治病，孩父执送以为迷拐。芜令留押一宿，教士往索即释。匪众遂哗，竟将教堂焚毁。上下游各案因之纷起。当拿芜案首要，正法传首两名，馀罪十名。武穴获十数名，讯实两名拟抵偿。外丹阳获九名，无锡获六名，尚无确供。本处申明条约保护，奏请谕旨明发，以期彼此相安，业经咨会在案。现英法德三使屡次同来争论，尚以我办理未速为词。告以匪犯四散，各督抚已派员兜拿，购线访缉，办理毫不松劲；芜令撤任，五县摘顶，地方官应得处分亦并不姑宽。但拿犯须严密，抵罪须确实，地方官办理如何，亦须全案奏结，方能定夺，断断不能以愤词急索。以上各节，望详告外部，免为一面之辞所摇，致伤睦谊。并转电竹使照办。均电复。馀接此电，除转电俄馆外，又函属庆参赞告法外部。馀自赴英外部，面见克蕾告之。克蕾以笔一一记文，且云此事除失物赔偿外，窃望中国办理严速，以惩匪党，庶可日久相安。
六月癸巳朔记总理衙门三月二十九日吉字七号函开：
昨接夔石制军、序初中丞咨称，据腾越镇总兵张松林等电禀，正月间传闻有野人杀毙英人之事，当即饬人密查。旋探禀洋人因不时失马，带同野子勒令请查，自带帐棚，宿野寨外之山岭。野人夤夜入帐，杀毙洋人三十馀名。洋人烧焚汗董、户董、罗哄三野寨，每寨野人约五六家、七八家不等。又接普洱镇总兵屈洪泰等转据委员刀丕文禀称，正月二十五日抵猛海宣慰司驻扎处所，突遇洋官二员带有洋兵六十名，亦由孟连来到猛海，会该宣慰司后，又来会标下，据称奉镇守缅甸大官饬来踏勘缅属地界，到整控一看，仍转回缅都。又有洋人五六十名，由猛笼到九龙江。咨请查照核办前来，即希照会外部，嗣后遇有差遣洋人，须先行知会中国，免滋事端为要。
初二日记腾越厅镇所禀英兵焚烧野寨情形，系据陇川土司转据铁壁关抚夷排天贵所禀。计被焚汗董、户董、罗哄三野寨，距排天贵麻汤五六十里。洋兵旋进驻麻汤西北山上，又移扎垒弄，垒弄在铁壁关外五十里，麻汤内四十里。又查陇川与缅甸分界，系在洗帕河（一作锡箔河），麻汤在洗帕河以内，垒弄又在麻汤以内，实系腾越厅所属土司地界。
又普洱镇迤南道禀：孟连、车里与孟艮连界。洋人所以到整控踏看地界者，盖思茅之整控江以上，为糯札、喇卡等江，再上，为威远、双江、打环、大{ 奉}等江，为镇边之南北等江，为缅宁之马台等江，其源则丽江府之澜沦江也。整控下游则为九龙江，流经暹罗、南掌，过越南入海。水势至整控下之九龙江较大，只有渡口，并无行船，此水路也。由孟艮至孟连八站，由孟连至九龙江十馀站，由孟艮直走九龙江亦十馀站，由九龙江上至整控江至六站，此旱路也。思茅、倚邦、易武各茶山，俱在九龙江内；运茶出外，过思茅整控江上之糯札江为多，此茶路也。以上俱系内地，至孟连、车里毗连孟艮，自有两土司所管旧界为凭。此中外交界所在也（车里现在宣慰司）。
初三日记《传》云：“或多难以固其国”，吾于今之日本见之。日本自魁柄下移，而平氏、源氏、北条氏、足利氏、织田氏、丰臣氏、德川氏迭起称霸，国主虚拥神器，逾七百年。咸丰、同治之间，德川氏之势日衰，而诸侯并起力争；英、法、俄、美兵船，环伺互逼。于是内讧外忧，纠结莫解。有二三豪杰者流，起而倡议，谓不合于一，不足以御外；不和于敌，不足以靖内。因尽废诸侯而退德川氏，以全国之权归之国主；陆续与诸国通商，步趋西法，名曰维新之政。三十年来，外交之道日益讲求，披隙导窾，措注得宜；工艺益兴，商务益旺，有蒸蒸日上之势。盖日本之地，小于中国不啻十倍；而风气之开，先于中国则不止十年，期所以能转贫弱而渐基富强也。藉非多难以磨砺之，激励之，安能若是？是故国不在大小，而在人才之奋兴；才不限方隅，而惟识时务者斯谓之俊杰。吾于今之日本见之。
初四日记德国皇帝于数日前到伦敦，各国驻英公使均于午刻往谒，会集柏金韩模宫。德皇每见一使，殷勤数语。见馀问：近日想接中国来信，皇太后大皇帝好否？馀答云好。德皇又言：中国近派许星使驻德，已第二次来吾国矣，馀甚欣喜。又言如有信到中国，代我为皇太后大皇帝请安。遂点头而退。午后五点锺，馀又赴英太子宫茶会，英君主及德皇德后皆在焉。
初六日记泰西诸国都城皆有大书库。如法、义等国，以印板精致、装潢华美胜；德、俄、丹、瑞、挪等国，以品类繁多、目录谨严、排列整齐胜。大约各有短长。惟英京之大书库，尤为尽善尽美。库中善本，为数极多；且非止存有本国三百年前印出之书甚富，即存地球各国之书亦甚多。即所存中国书籍，非泰西他国所能企及也。
初八日记《泰晤士报》论法国似蓄狡谋，颇有兼并暹罗全土之意，力斥暹罗优待法人之非，并劝暹廷预防法国新派华印总督设谋暗害暹罗之事。
初九日记《泰晤士报》录莽达拉（一译作满得雷）新报云：密光（译音）河东岸之小山（译音）邦干昌（译音），拟将并入英国所属境内。干昌本介于密光河东西两岸，将来情形究竟何如，尚难定断。从前缅王每争此地为其县邑，现为暹罗不法党羽占据云。
初十日记总理衙门吉字第八号函开：
新金山禁阻华民，本处以此事于华商华工生计大有关碍，曾于十四年七月间与华使再三辩论，酌拟章程六条，函送华使转达政府。迄今已逾数年，尚无消息，则此项章程能否照办，殊难悬揣。
朝鲜遣使泰西，上年曾有改全权为三等使之说，北洋大臣复信有“先谒华使”，如谓无庸挈往。即准予通融“之语，嗣后亦未能遽定。
十一日记法外部总办倪萨尔称：上海领事来电，南方各省会匪蜂起，其扰害西人者，皆会匪之党，恐于中国大局有碍。是以各国协力自守，调兵船二十馀入江巡防。现催李梅加毕，即日启行。俄使与驻法参赞庆霭堂晤谈修约之事，大致尚无扞格，且有相抵之处，不日就道矣。
基隆龙潭渚，出产金沙。当轴设局抽厘，招民淘洗。近经矿师察阅，金苗甚旺，穿山逾岭，其势蜿蜒，自基隆迄台北，绵亘六七十里，几于无地蔑有。现拟节节推广，委员开办。又饬绅董雇募淘夫六十名，在锡口下游择地试办。俟有端倪，再行招徕民人，由近及远，逐渐扩充。
十二日记法议院之斐理党，以德国苛待法商，攻讦外部。议绅亦随声附和。外部尚书李宝请退，各部留之，十二日同至议院转圜。
总理衙门来函，属馀与法外部商议减免西贡华人身税。因查许前大臣前与外部辩论数次，未有成议，系专指中圻、北圻而言，并未提及南圻。此次应包括三圻，意方周匝。馀即函嘱庆霭堂办汉洋文照会稿。
十三日记总理衙门电开：
教案除七起外，又五月抄如皋毁堂三十馀间，未伤人；南昌但拆华教士房一进。现各省严防，尚安静，希告法外部。惟武穴已诛正凶二人，而英领事意在株连，并欲罪及印官，多方作难，并未提及恤偿，尚难了结。庚。
十四日记法国《麦丹报》云：俄太子抵海参崴时，适火车道之铁轨第一条造成，于西五月十二日奉俄皇之命，督率安置。此路将来应抵乌苏里之克拉弗斯该，为发轫之始基。由此展至斯拉多思德，经亚欧两洲二车站，接入乌拉岭一段之车道，与俄境之车道相合。又乌苏里迤逦向北，沿水流以达克拉排禄街，入黑龙江境，转西经黑龙江省城白拉谷维申斯克，并顺江流以达克拉排禄街，由吉林界外环绕而过，将近蒙古进德郎斯培格里，复入西伯里亚境，乃经挤搭、依尔哥斯克、东斯克、卑忒禄把佛禄斯克，及哥尔冈，以合于乌拉岭车道之接笋处。路长八千启罗迈当，程期十四日。若今日自海参崴赴森比得堡，则须二月也。
十五日记《泰晤士报》云：印度民数，十年以来，由二百五十五兆增至二百八十五兆。德国民数，五年以来，增多二兆二十六万五千名。法国民数，增多一百万名。俄国民数，增多十兆。又本年英国查伦敦及威尔司居民，计五百四十六万九百七十六名，十年前不过四百八十一万三千五百名，九十年前仅得一百五十七万五千九百名。
十七日记暹罗由曼谷造一铁路，直抵八克那无（一译作潘干）。暹京十一日来电云，是日暹王亲自兴工，观者甚众。
英相沙侯在议院宣议云：“谣传法人已占据暹罗之朗布拉班（译音）省，却不甚确；馀深望暹罗自主之权，毋为他人侵夺。然欲联欧洲各国，以保比利时之例保暹罗，尚恐不能也。”
十八日记德奥意三国连和之密约，盖隐防俄法两国也。旧约初订五年，近又展订六年，法人闻之不悦。英国初不在约中，而外部与意国亦隐有成议；沙侯曾密许意人，如一旦俄法有事，意之水陆全军可尽力战守，英之水师当代为守护各海口，不必意人分神。其初机事甚密，厥后意王在一兵舰为其武员述之，语渐闻于外，法廷闻之滋不悦。有英人自法归者，称见法人恨英之意，更甚于恨德国，盖因其有助意之密约云。
俄太子在日本遇刺客受惊，伤痕旋愈。日本将遣有栖川亲王赴俄廷谢罪，俄皇发电止之，乃辍其行。
十九日记英自嘉庆二十一年以来，国势蒸蒸日上。即如国债一事，经格兰斯登、诺此谷德、蔡尔夺、哥申诸人办理抽捐还债一法，自咸丰六年至光绪十一年，已还国债一万万佛郎。英伦三岛当道光十七年，居民止二十六兆，今则增至三十八兆。咸丰六年之税，仅三百零八兆镑；及光绪十一年，至六百三十一兆镑。道光十六年出煤二十兆吨，出铁一兆二十万吨；光绪十一年出煤一百五十兆吨，出铁七兆吨。咸丰六年，进出口货价二百六十兆镑；光绪十一年，七百四十二兆镑。道光十八年，商船运出之货二兆三十万吨；光绪十一年，七兆四十万吨。道光二十年，信局分送之信八十二兆四十七万一千封；迨后按照博郎条议，整顿邮政，复于同治十三年成培侯恩城瑞士条约，邮递得以遍通天下，光绪十一年得信一万万四百零三兆封〔此数疑有误〕。以上系进款加增之一证。至于居民在公家行之存款，得英金一百零八兆镑，富户之款置各项公司者尚不在内，入塾之孩，至四兆四十六万五千馀名；且学塾之规制益精。年数亦较昔加四倍。印度则自咸丰九年（一千八百五十八年）起，设一总督以治二百四十兆之居民；澳大利亚洲田皆开垦，有议院，有每年用款，城之繁庶不减欧洲；格那大（一译作坎纳达）自同治八年（一千八百六十七年）改为行省后，居民八兆有奇；阿非利加一洲，英所得之属地足与法国颉颃。以上种种宏业，人皆归美于英主维多利亚之英明果决，任贤使能。五十年来，执政虽分两党，而和衷共济，朝无幸位，是以能致一朝郅治之隆也。
二十日记申刻，赴沙侯所招哈得飞尔花园茶会。乘马车至金司克罗司车栈，坐汽车，约行一点锺到园。园乃三百年前英女主以利撒毕所居旧宫也，厥后以赐其宰相，实沙侯之远祖，故沙侯先世居此已三百年。园地极为闳敞，其室皆如宫殿之制，犹多三百年前旧式。馀复观其男女图像，服饰亦异于今日。大抵昔时之宫室衣服，其形式转多与中国相似者，非若今日之迥然不同也。沙侯因意大里太子兼拿波利王（一译作南柏尔斯王，迩来意国太子皆兼此王号云）到此，特设茶会以款之。是日天气晴朗，官绅及各国公使参赞会者颇众。
《泰晤士报》录俄电云：俄已整备查探路径之人，共五百名，前往中亚细亚之潘密尔平原地方游历，以壮声威。
二十一记近闻部库奇窘，现议开源节流四事：一、裁勇营，一、四品以上廉银减兰给发，一、加抽盐斤，一、准捐举人。
今年英国官册：首相兼外部尚书系侯爵沙力斯伯里，大律师霍尔司伯里，军机处尚书子爵克兰白鲁谷，管印尚书伯爵卡多庚，户部尚书哥申，内部尚书麦丢司，藩部尚书纳子福，兵部尚书斯丹糯布，印度部尚书子爵克罗司，海部尚书哈密尔登，商部尚书喜克司比处，农部尚书车泼林，邮部尚书雷克司。又捡今年各国驻英公使总册：法使华亭登，俄使狄斯德尔，土耳其使洛斯丹巴沙，德使伯爵哈子飞尔德，奥使伯爵代姆，意使伯爵汤义利，西班牙使侯爵狄卡色，皆头等也；二等公使除中国外，荷兰使伯爵狄拜伦德，比利时使男爵琐尔文斯，美使林庚，葡使狄琐佛辣尔，日本使子爵高瓦西，波斯使总兵阿辣爱士，巴西使苏色柯里，丹使狄比尔，瑞典使阿格门，阿真丹（一译作阿根庭，即拉巴拉他国）使多明干士，智利使敦卡罗士，哥伦比亚使安格罗，考斯德立加（一译作哥斯得尔黎加）使巴辣德，希腊使陈纳地士，海谛（一作海地）使辣多久，秘鲁使敦卡罗，皆二等也；暹罗署使侯爵狄忙得里，葛丁马腊（《志略》作危地马拉）使敦克利生多，檀香使火甫能，墨西哥署使马丁乃士，尼葛辣格（《志略》作尼戛拉瓜）使巴利士，罗马尼亚署使南兑杨糯，色斐亚（即塞尔斐亚）使姚维纪记，尤辣干使阿尔白多，大抵皆三等四等也。瑞士向仅有总领事，近闻新派公使，尚未知其姓名。又衣久多国亦仅有总领事。
二十五日记统地球各国约计之，共得男女一千五百十兆二十八万人。亚洲约八百三十兆五十九万九千人，欧洲约三百四十九兆八十七万三千人，阿洲约二百三十兆三十二万一千人，美洲约一百二十一兆三十二万五千人，澳大利亚洲及旁近各巨岛约四百五十万人。欧地凡三百七十一万三千三百四十英方里，每方里居九十四人；亚地凡一千七百十五万零二百十英方里，每方里居四十人；阿地一千一百五十一万四千七百七十英方里，每方里居十八人；美地一千五百三十一万一千四百九十英方里，每方里居十人；澳大利亚三百五十万英方里，每方里居二人；波刺兰各岛一百七十二万八千五百英方里，每二十方里居一人。
二十六日记福州创兴织布局，系巨绅陈伯潜阁学为之倡，在其本乡设局纺织，各曰果善堂。置机千馀架，招男妇学习，愿领机架者听之。惟棉、纱非自种自纺，须由上海贩运洋纱。购布者嫌其著身不暖，故难畅销。然各绅见其办有成效，前年禀请卞制军设立总局，逐渐推广，远近仿效，今省城织布局已有二十九处矣。南台之藤山畔已设有分局，长乐县亦另分一局。
法国由河内筑至谅山之铁路，其首一站现已落成。
客冬德国清查户口，计通国男女共四十九兆四十二万二千九百馀名；追溯五年前户口，共男女四十六兆八十五万五千七百馀名。
二十七日记缅甸稽核户口，英属下缅甸，约有三百七十三万人，较诸十年前增多七十万人；上缅甸约共二百五十万人。
美国纽约一埠，十一年前男女共一百二十万零六千二百馀人；去年稽核户口，共有一百五十一万三千五百馀人。
白蜡，即卑力国也。去年所收税课，共洋银二百五十万元，支费共二百四十四万七千九百馀元。
重庆自通商后，凡挂洋旗之船驶入川中者，须完落地厘金。而商人尚不甚愿，挂旗入川者寥寥。近始有两船前往，尚未知到埠后如何办法。若照旧章完正半税而不完落地厘金，则挂旗之船自必异常踊跃。
二十八日记有议东三省铁路起讫地段者，其言曰：他省之铁路，为自强计，兼为富民计；东三省则但可计自强而已。今议东路起自营口，轮船运货，由此舍船就车；且去沈阳仅四百里，较诸山海关至沈阳近九百里，创造之费较省。惟营口冻河，自立冬至春分，轮船不通者五阅月；天津冻河，由大雪至惊蛰，仅三阅月。且北洋水陆防军之精锐，皆在津沽，则东三省之铁路，不如由津沽起手。查天津铁路已造至滦州之林西，若东展三百馀里，可至山海关，出关三百六十里至锦州府，再二百六十里至牛庄，再二百七十里至沈阳，如此，则东三省与津沽一气贯注。由津沽至牛庄，皆为沿海要区，有事时应援更为便速。况目下官商员董人役，及火车客车货车，可暂与津沽公司通融取用，随后从容购造。且牛庄距营口甚近，牛庄建有铁路，其赴营赴津之两路，货物生意必旺，通年常有车脚进款，无须另筹养路之费。此起处之宜审其也。
又由沈阳经长春府而达吉林，由吉林或经敦化县或经宁古塔至凉水泉，过大盘岭而达珲春，如此设防，似为周密。然先后缓急之间，有宜详慎者。吉林迤东，恒然十里不见人烟，而俄人常欲赴宁古塔购运来粮牲畜；若路接珲春，我无利而俄有益。且无事时游历觊觎，争搭客车，较量运脚，争端难免。且珲春仅一土圩，防军甚形单弱，而距俄卡仅三十五里，虽筑铁路，无可恃以保护；万一失和，彼族古夺，为害更大。至商民稀少，养路无资，犹患之小焉者也。由吉至珲，中间之老鸦岭、张广才岭、海庆岭、大盘岭，皆壁立千仞，天然屏蔽；且遍地哈墉，人过即陷，若因铁路而铲平填实，亦属非计。因思铁路经长春府至吉林，陆路距伯都讷仅三百馀里，水路达三姓呼兰皆顺流东下，足揽奉、吉、黑三省之全局。总之，筑路至吉林后，似宜择地势之相宜，工费之较省者，再行相机筹画，目前暂至吉林为止。此讫处之宜审者也。
二十九日记申刻赴外部，晤副尚书克蕾，与理论芜湖武穴教案缉凶恤偿等事。
《泰晤士报》录俄电云，俄兵部议由中亚细亚之达司哈车站造铁路，接至阿富汗边界之撒拉司。此路于运兵通商，颇关紧要。
三十日记俄报云：欧洲商务以伦敦为最盛，中国以上海为最盛。英沪往来，若经苏彝士河，须历程四十四日；若取道纽约大西洋，则历程三十四日，而川费较巨。若西伯利亚铁路告成之后，由伦敦至浮司罢勒华，仅须三日，再十四日至珲春，又三日至上海，合计之仅二十日耳。
查美国之铁路，计有四条，英属加拿大亦造一条，皆自东海至于西海，计长俱有万里之遥。遣民开垦，征兵调饷，保国致富，通商利民，莫便于铁路。故俄人刻意经营，不遗馀力也。

[book_title]卷二
光绪十七年辛卯七月癸亥朔记近年户部库帑支绌。治河拨赈，用款已极浩繁；而太和门、祈年殿、颐和园各要工，所费不赀，帑项竭蹶。七堂公拟开源节流十数款，四月杪奉朱笔批准五事：一、八旗兵丁季支甲来，折色银两，岁需银一百三四十万两之谱。自本年五月起，正白、厢白、正红三旗将折色银全数停领，按照例价折给米石。除原有老米二成不计外，其馀八成照例价每石折放实米三斗。如此变通，虽无折色之银，实领米已逾二石四斗；盖因通仓存米甚多，将以散放为盘验也。已由仓场咨复，现计仓储堪备支放一年，俟一年后再斟酌办理。一、八旗文武京官王公世职岁支俸来，向以五成放实米，五成放折色，每石例折银四钱六分，此项岁支约四十万金。今亦一律停支，改照例价，折发老米。亦俟一年后体察情形，米多则放米，银多则给银。似此变通，计八旗兵米俸米两项，岁可挪出银二百万金。一、各省现在水陆马步防营，再行裁汰一成。一、海军衙门经费，暂行停解二年。仍专款解部，另备拨用。一、加捐盐引，每包原定抽捐东钱四千四百文，今再加二千二百文，共抽捐六千六百文。以上各款，专备经营河防、修理要工、建筑铁路之用。
初三日记今年英国稽核户口，伦敦方广十五英里内之人，共有五百六十三万二千六百六十一名。追溯十年前仅得四百七十六万六千六百六十一人，然则十年之间已增八十六万六千人之众矣。
初四日记五行之气，相磨则生光电；五行之味，相炼则化药电。水汽土磨生电，木气金磨生电，火气水磨生电，金气火磨生电，土气木磨生电；甘炼咸气则化阴电，咸炼苦气则化湿电，苦炼辣气则化干电，辣炼酸气则化缩电，酸炼甘气则化阳电。盖五行之气，感于火则光发为电；五行之味，化于火则气流为电。是故电以磨气为感发，以化气为流行。天地人物之通灵运动，皆因有此生化之电气也。西制电报用干电，其德律风亦用干电，电灯用湿电阴电，其留声机器用干湿电，石印拍相均用缩电，自来火药水用阳电，救火药水用阴电。惟西人精于格致，帮五行之气为其所用。若不自格致，而徒用其呆法，安能深知五行之气化，以神其妙用哉？
初五日记巴黎初二日《代摆报》云：外部接到中国消息知中国各省现已平静，不复如前日所传之吃紧，福州亦并无闹教之举。又英外部接福州领事来电，亦言并未闹事，且称华官弹压得宜，甚为安堵。
法国官报云：红江至云南之商务，日盛一日。北圻运滇之货，以所产活兽、鱼干、面食、水果、棉花、烧酒、米粟、竹筐、盐末为大宗。四年以来，商家获利颇丰。虽行船不易，而丁亥、戊子两年运华之货，几增三倍，自华运出之货，几增二倍；己丑、庚寅两年转运货物，则增十倍。今而后，云南为东京出产之销场，东京为云南商务之汇，洵可收实效而偿夙愿。至商家得法官之助，整顿红江，驶行轮舶，亦觉日起有功。
初六日记前浙海关税务司葛显理来谒。馀在宁绍台道任内时，曾与同筹防务，人甚稳练。据称此次请假三月，回英养病。由上海五日到日本，又十三日到旧金山，乘汽车五日到纽约，又附轮船七日到伦敦，共行三十日；今回华拟由加那大一路行走，仅须二十八日云。
乾隆二十六年平定回疆，所设阿奇木等伯克，照各边省土司之例，铸给图记。查明回部设立阿奇木，共三十一城，计其大小酌为三等：叶尔羌、喀什噶尔、阿克苏、和阗，为四大城；乌什、英吉沙尔、库车、辟展，为四中城；沙雅尔、赛哩木、拜城、库尔勒、玉古尔、牌租阿巴特、塔什巴里克、哈喇哈什、克勒底雅、玉陇哈什、齐尔拉、塔克、阿斯腾阿喇图什、阿喇古、玉斯腾阿喇图什、英额奇盘、巴尔楚克、沙尔呼勒、鲁克察古、托克三、喀喇和卓、洋赫、克勒品，为二十三小城：俱给与阿奇木伯克图记。
初七日记柬埔寨一国，东西广八百里，南北长六百里。近代以来，国势陵夷，东败于越而失占越，西败于暹而亡北鄙。同治初年，法取南圻，即占越也。柬既与法邻，遂为法、暹两属之国，荷日英葡视为鱼肉，寻割西境以与暹罗，又割南境江套之地以归南圻。初分五十七郡，为王畿者四十有一，为王弟之食邑者五，为王母之汤林邑者三，为丞相之食邑者一，为五大臣之食邑者七。自归法保护后，改制度，废封建，并五十七郡为八省。建都于努邦，在澜沧江之口，四岔口之交，地当要冲，形势雄胜。首省亦名努邦，属县五，曰努邦，曰陆安，曰金锁，曰白获，曰和通。努邦之西为汉埠省，汉疆要区，西南屏障也；属县四，曰汉埠，曰洪丰，曰唐，曰港别塞。努邦之东为巴南省，南圻邻境，下游重地也；属县四，曰巴南，曰塞陇，曰佩文，曰隆德。努邦之北为洪山省，腹地通衢，沿江巨镇也；属县五，曰洛皮，曰洛维，曰三龙洞，曰宾旅，曰韩三里。努邦东北为洪丰峡省，乃哀牢交界之区，东境要害也；属县五，曰洪丰峡，曰皋墨，曰托敦图海，曰千美，曰喀苏定。洪山省之西北为普萨省，暹柬接壤，西境藩篱也；属县三，曰普萨，曰康，曰世丰。洪山省之北为洪丰洞省，亦暹、柬接壤，西北关塞也；属县四，曰洪丰洞，曰志艮，曰洪丰岭，曰巴莱。洪丰峡之东北为剀阶省，越柬苗蛮交会之所，东北门户也；属县二，曰剀阶，曰三宝。凡八省五十六县。
初八日记柬埔寨之西北有大湖，周七百馀里，暹得西境十之三，柬得东境十之七。利甲南海，而湖水消长以澜沦江为枢纽。澜沦江发源卫藏，经云南、南掌、暹罗，贯柬埔寨全境，南入于海。柬境以上三千馀里，山峡滩险，节节阻隔。柬境以下七百里至南圻，又三百里入海，水深丈馀，轮舟畅行。江流上下，以努邦城之四岔口为关锁，江至此分为三。一折而北注于大湖，曰湖河；一折而东，分四支入海，曰前江；一折而南入海，曰后江。二江下流皆在南圻，咽喉已为法所扼。每值夏秋，江水盛张，泛滥下游，漫溢湖滨方千馀里，水退后变为稻田，米粟饶富。但各省陆路，恃江流为命脉；江路一塞，势成坐困耳。柬境东西北三面皆山。东山与越南横山同脉，为横山之西南干，蜿蜒迄于海表，是为澜沦江之东壁。西山与暹罗之横山同脉，为其南干，逶迤至海，是为澜沦江之西壁。江流夹于两山之间，倾注而下，溜疾水猛，拖泥带沙，积淤于尾闾，沦海桑田，岁数十顷。下游之地，活壤日增，而南圻亦得分润。故水田之利，与南圻相表裹焉。
初九日记乾隆六年，中国男女共一垓四京三兆四亿一万一千五百有奇。十六年，共一垓八京一兆八亿十一万一千有奇。三十六年，二垓一京四兆六亿零三百有奇。五十六年，三垓四兆三亿五万四千有奇。嘉庆十六年，三垓五京八兆六亿一万有奇。道光二十二年，四垓一京四兆六亿八万六千有奇。统扯每十年内，添二京七兆一亿人，约得一大省户口。
泰西各国日报，德国有五百六十种，英国一百六十九种，法国一百二十八种，意大利一百五种，比荷二国共四十九种，其馀各国共二百五十种，美国日报九百六十二种，南美洲共一百十五种。中国各报除《京报》外，自始至今共有七十六种，大抵以西人教会报为多。其华人主笔而现存者，则有《循环日报》、《中外新报》、《维新日报》，皆出香港；《广报》出广东，《沪报》、《申报》出上海，《时报》出天津。此外，按月出者，有《万国公报》、《中西教会报》、《闽省会报》；按季出者，有《格致汇编》
初十日记近来英法俄美等国每因捕鱼之故，致起争端。海上渔家，美国最多，每年得鱼约值银二千八百万两。英人获鱼岁值银二千万两，多则二千五百万两。加拿达在美洲之北，获鱼约岁值银一千五百万两。外有纽芬兰海岛，获鱼约岁值银四百万两。法国、那威国，获鱼约各岁值银一千二百万两。盖鱼莫多于美洲东岸，水又不深，故渔人多聚于此。按各国章程，本境十里之内有鱼，不准外人网取，十里之外则任渔焉。美国西境有大鱼，渔人烹熟，装入光铁盒，每四十八盒装一箱；每年一百万箱，分运各国，远游者携作食品甚便。美国多出蚌蛤。英出青鱼，又有鳘鱼，肝可作油。日本出鱼最伙，土人食大米饭烹鱼，无二味。其海参惟华人食之。印度南有一岛，蚌蛤皆有珠，岁获珠值六七十万两。中国捕鱼之具，甲于五洲；十年前英国赛鱼会中，土人啧啧称之。
十一日记柬埔寨民分四种。一曰柬民，本华印之苗裔。华裔来自秦汉时，取道黑水，称扶南人。印裔来自汉晋时，取道南海，称牁莫人，盖随佛教而至者。历年既久，化为土著。二曰华民，乃近代航海贸迁而来者。三曰越民，乃越南流寓之众，而风教语言则迥不相同。四曰杂夷。陆有苗蛮，来自北境；水有岛夷，来自南洋。约计柬民一百四十万有奇，华民十四五万，越民十二三万，杂夷七八万，共得一百八十万众，此户口之大略也。今柬民分五类，曰旧世家，曰新世家，曰道士（系印度婆罗门教），曰僧徒（系佛教），曰齐民。新旧世家及僧道共十馀万人，皆免赋役，取给于民，故民生日困。民又习于惰逸，好佛信巫，故利权多操于华越商民。华民有商有农，努邦（柬邦名）约九万有奇，居都城者二三万，馀居沿江村邑；汉埠省约二万五千，剀阶省约二万人，其馀各省约五六千人。努邦居民约五十万有奇，得全境人数三分之一。华民虽多于南圻，皆耕耨佣工之辈。富商不及十之一二，大半来自南圻，随时贸迁，未尝久居。至西国商民不满二百，盖惮柬地水土之劣，视为逆旅而已。
柬国法令烦苛，官墨民疲，吏治远逊越南。故事有三王，一为正王，一为前王，一为副王──即正王之弟。又有护国教主，君民奉若神明。自归法保护后，改制革弊，废前王、副王之名，削教主僧道之权。柬王诺洛敦，本法、暹所立，今专属法，不受暹封。置丞相一，操进退黜陟之柄。大臣四；曰廷尉，曰司农、曰司工、曰司马。外省设总督，各县设县官。法置总部护使于柬都，兼丞相之位，参谋国政，仍受华印总督节制。设四司，曰收发司、文案司、方言司、杂务司，每司置法官二三员、华柬官吏数人。各省置都护正使，稽察吏治；其下置按察使、邮电使、掌榷使。柬官虽众，皆受制于法官。柬王则听命于法使，徒拥虚名。法亦以其恭顺，未肯灭之，非若越王之隔膜猜嫌、尚图恢复者比；而国势陵夷，则更甚于越矣。南圻官商早有兼并之议，为今总督拉纳桑阻止。拉抵任后，赴柬都与王通款，王亲至西贡报之，情意相洽，浮言顿息。
十二日记柬埔寨赋税向准什一，第官吏苛征，数倍正供，民不聊生。自归法保护后，改定新章。岁入大宗款项有十：一，出入口货税，洋银三十五六万圆；二，洋药烧酒税，约三十万圆；三，丁税，约十二万圆；四，渔税，约十万圆；五，客民身税，约六万圆；六，赌税，约六万圆；七，田赋，约五万圆；八，堤税，约三四万圆；九，林木胶漆之税，约一万圆；十，丝棉烟靛等杂课，五六千圆。每岁共得一百三十万圆。而洋药烧酒出入货税，均有法官征收，岁得六七十万圆，以充法国官俸兵饷一切经费。洋药改为官办，设厂销售，如南圻办法。烧酒包与华商纳税。出入货税向皆值百抽十，今改行法国总例，加税数倍，商民深以为累，税课顿觉减色。且法于各省遍设税关，縻费滋多，此赋税归法征收之弊也。其仍归柬官征收者，岁得四五十万圆，以充柬王官吏一切经费。第法人言语不通，情形捍路，柬官苛征，莫能稽查。以民为鱼肉，以法为怨府，此又柬官自征之积弊也。柬王屡以裁冗员节经费为请，恒为西贡法官所格。今华印总督拉纳爽深知其弊，柬王欲借其声望，以收权利而杜后患。拉虽许诺，恐难挽回。
柬之食货，以江湖为渊薮。湖以鱼称，江以粟著，二者为出产大宗。惟民惰农疲，田野荒芜，沃壤虽广，垦者不及十之五六。所产之粮，虽足自给，无甚盈馀。其土产杂物，如棉、丝、烟、糖、胶、靛、槟榔、肉桂、樟脑、香料、颜料、材木、药材以及皮革、骨角之属，华民皆得分其货利。出口货约值洋银二百六七十万圆。其大宗为咸鱼，岁销四十馀万圆；次鲜鱼，销十二三万圆；次烟，销十五六万圆；次米，销十万圆；次胶，销十万圆；次棉，销九万圆；次木料，销八九万圆；次胡椒，销六七万圆；次丝、麻、皮革等，销一二万圆至四五万圆不等。而陆路由暹罗、老挝出入之货不与焉。
十三日记柬埔寨在秦为扶南，在汉为九真。后为真腊国。吞并占越，为占腊国，战胜攻取，威震南洋。自佛法流入国中，始化强悍为懦弱，变勤奋为惰逸，遂为暹罗、越南所困。法得其地，易如拾芥，君臣俯首，恭顺无违。然数年前，柬王之弟名倭达者，惧社稷将危，起兵恢复，四方响应，鏖战不屈者三四年。厥后法军出境，重立盟约，但归保护，永不兼并，干戈始息。今法兵驻柬者仅三百人，为都护诸使之守卫，而柬王则无兵以守，法亦不敢灭之。至其水道咽喉，并于南圻，陆路关塞，归于暹罗，固足制其死命。然暹未敢图柬者，畏法为之保护也。
十四日记午初，偕马清臣、张听帆赴干白雷池省，答拜英国前任驻京使臣威妥玛。乘汽车行一点零十分锺。此地向多大书院，系四五百年前所建，学生三千数百人，专攻格致、星算、舆地之学。威君年已七十四，而步履甚健。导游各处，风景清幽。书库藏书甚富。另一大间储中国书籍，皆系威君四十年间购觅于中国者，凡经史子集应藏大部之书，几无不备；尤难在多精板初印，大半于中国兵燹以前所得。若兵燹以后，则虽出善价，无从尽得之矣。酉刻，乘汽车还使馆。
十五日记瑞士居欧洲腹地，东界奥，西界法，南界意，北界德。当赤道北四十五度四十八分至四十七度四十九分，北京西一百十度三十四分至一百零五度五十九分。东西最长处一百八十英里，南北最广处一百三十英里，全境江湖不计，为地一万五千二百三十三英方里。得户四十万五千，得口二兆八十万。岁入四十兆四十四万二千佛郎，岁费四十二兆八十一万八千佛郎。此皆光绪四年数也。境内多山，为欧洲冠。山脉自阿耳魄来者，由东而西，环绕南境，岩壑高下，不仅全境之半，尽于来因江岸之沙搿；自及腊山来者，则由西而东，绵亘北境，山势升降，乍险乍夷。二山之间有平地，袤百里，广或二三十里。唐宋间听命于日耳曼。元成完末年，叛日耳曼，逐日吏而自立。嗣后累岁用兵，屡胜法、奥、德三国之师，邦基益固。国朝嘉庆三年，为法所灭。十二年，复立为国。道光二十八年，内乱既平，国事更新，立联盟公会，公议国政。若乌黎、若翁德尔瓦黎的、若埃奔塞尔、若卡拉利斯、若给里孙、若瓦来斯诸部，则民权尤重，无论贵贱皆得入院议事。律法本日耳曼。教尚耶稣天主。国内学校极盛。进口货以盐、粟、生丝、棉花、腌鱼、果实、各种热地物产及金类合制锺表之用者为大宗；出口货以绸布、木料、木炭、首饰、时辰表、畜类、牛羊脂（制烛之用）、乳油、乳饵为大宗。
十六日记天空本有电气，雷亦电气也。是气之为用极广，收之可以镀金银、燃炮火、通文报、代灯烛，皆可以人力制之。然最忌五金之物，一遇铁器，便顺流而下。观于电气行所储之电，引以铁物，下必贴近瓶边，即相离四五寸，瓶中火光激射而出。故西人言大船桅杆及屋中，皆不可用铁柱，恐近天空，电气即乘之而下，以致轰击也。中国雷之所击，亦往往在千寻乔木，或旗杆等物，时遭雷劈。西人言人之遭雷殛者，乃天空电气偶然相触，死于火，非死于击；死于气，非死于神。
十七日记大东公司已与荷兰商准，由槟榔屿设电线以达日里埠，期以一年竣工。
从前中国货物，如丝、茶、皮、草帽辫等类，皆由恰克图陆运到俄，再运欧西各国。自苏彝士河开通后，华货轮运出口者较前加多，而中俄陆路生意日衰。近五年内，俄国税项少进八百八十三万两，所以不能不着意于西伯利亚铁路也。
中国海关自光绪五年至十六年，通共十二年中，进口货值银一千一百二十二兆十七万八千馀两，出口货值银九百三十兆八十六万五千馀两。实多出口银一百九十一兆三十万两有奇，收税银一百二兆六十五万二千两有奇。
十九日记越南国王阮福时，于光绪九年卒。立其弟，卒。立其弟之长子，又卒。立其弟之次子，出亡被执，幽于法之阿尔治里属部。立其弟之三子，又卒。宗室阮本林立，年甫十岁，生于光绪四年，即今在位之王也。太王太妃有贤德，与闻国政，抚育幼主。
美国将军色蛮有云：水师中不必用极大之炮，而炮台中当造更大更灵之炮。陆路炮五，可抵兵船中炮一。兵船之中，保护汽机，船身固欲其厚，且宜护以铁甲；若炮口舱门，则不宜于厚而宜于薄，薄则炮弹之出也便。即防海炮台之上，亦当如是。所宜变通尽利，不可徒执成见。
二十日记近者美国试验钢板，用钢板三种，一纯钢板，一镍钢板，一双层钢板，以八寸口径之炮，用二百十磅之弹试之。纯钢板有裂痕而弹碎为三，镍钢板则洞穿而弹在洞中不碎，双层钢板则粉碎而弹更深入于钢板后护土之中。此次试验之后，知镍钢之足恃。海部将令其新造之炮台船，悉用镍钢板云。盖金类之中有所谓镍者，一名德国银，其性较韧。
前年皇上大婚，英君主特命锺表匠名手，专制全银大锺一座，高五尺，周围嵌宝石，镌刻极细花纹。
美国上下议院，请其总统商于英国，并商于墨西哥国，禁自英之属地加那大（一作坎捺达）与自墨西哥而往之华佣。英外部未允。
二十一日记俄报言，俄皇偕其后幸墨斯科（一译作模士高），以圣彼得堡乱党太多，有迁都墨斯科之意。或谓俄欲创新都，未免轻弃旧业，不知墨斯科实俄旧都也。按俄国古都在诺弗哥罗，至西八百八十二年迁都基辅。一千一百六十八年，俄王安得罗迁都乌拉的米尔。一千三百二十五年，俄王伊高第四始迁都墨斯科。当时屡被元兵所扰，攻破三次；迨蒙古渐衰，元〔？〕裔稍振，计俄都莫斯科者，三百七十馀年之久。至西一千七百零三年，即康熙三十三年，彼得罗崛起称帝，并有波罗的海之地，创都城于屁洼河，名曰圣彼得堡。通海道，便转输，筑炮台，兴制造，卒成一大都会。俄帝仍往来两都，未尝废旧都也。一千八百十三年，法皇拿破仓举兵袭俄，直逼墨斯科都城。俄皇亚力山德弃其旧都，撤城堡，输粮食于僻地，全郡皆成焦土，遂得大破法军。自是，俄皇始专驻圣彼得堡。
八月壬辰朔记馀前与英外部商定，香港设领事，新嘉坡领事改为总领事官，于正月间具折陈奏。奉旨交总理衙门议奏。会有沮之者，总理衙门遂久搁不复。而外部亦乘机稍有翻异，谓香港领事先给试办一年准照，如不侵英官之权，不违华民之意，即可换给常年准照。而沮之者因得益以为辞，欲罢此事。馀屡发电争之，相持未决。至是，适因新嘉坡领事左秉隆，以亲老多病，告假回籍。左即拟调香港领事者也，馀乃为调停之法，电致总理衙门云：拟暂缓港事；请先议准新嘉坡总领事，并发凭，以便请外部给准照，此事关系南洋合局，亦不牵涉他事，且为英待中国与他国一律之据，似应受之。旋接回电云：“新嘉坡总领事已奏准，以黄遵宪充补。香港领事暂缓，可告以一年之议未惬，看其答复如何，再由尊处请旨。”
初六日记喀什噶尔边外之帕米尔地方，为中、英、俄三国交界之区。英人闻俄有占踞之意，恐其为中英两国患；而阿富汗北界外之瓯脱地，英人以隔一大山，不易收管，且其地硗瘠无用，欲会同中国勘明地界，以其地让归中国，俾免俄之来占也。兹外部送一秘密节略，嘱马格里转呈于馀。内云：
中国使馆马参赞昨在外部谈及，兵官杨哈思班近日到帕探路，并到喀什噶尔游历各节，欲请将印度政府所以派杨兵官前往之故，明白示知，以便转禀中国钦差。当时已告知该参赞，一则考查该处地方官暨居民等，有认定实在界限，能指明何处属阿富汗、何处属中国与否。因阿王与英交际，英廷视为甚关紧要故也。据杨兵官禀称，查悉旧有界限，足备考证之用。此界限自玛司达克（一译作麦司德）及兴都哥士两山毗连不远之处而起，有一大山岭可以画分南北──南为音达司洼地，北为叶尔羌与奥克色司江；自此山岭起，由克里克山峡而西，共分六段云云（其说已见公牍书函中）。以上所开界限，图说并观，便知详细。此次所开界限，未审中国政府以该处所辖边界认为相符与否？英国之意，认此为无误。倘中国亦以为然，希即示知，即当知照印度政府办理可也。
初七日记前接总理衙门电开：“疆抚文函喀什噶尔道禀：英兵现侵坎巨提部落，酋目告急，请询外部构衅情形，作何了结？”馀遣马参赞赴外部询问。据山特生云：克什弥尔回王，去年开辟新路，筑一炮台，颇近坎境；然尚隔一河，并非侵坎。馀既电复总理衙门矣，昨又接外部函云：
宝星巴克雷因坎巨提一事复来见我。印度政府认坎为克什弥尔之属部，且坎酋岁领印度政府津贴银两。本处必先问印度总督，俟总督回文来后，与印度部尚书察核，然后方可答复，稍觉耽延时日。至本国未曾攻坎，惟克什弥尔于坎界之外，开辟一路，并筑一炮台，派兵驻守，此系确音。再，敝处接得兵官杨哈思班来信，喀道已留心西首边界，派兵巡视该处有何举动。
初八日记法外部接中国来电，宜昌教堂及西商房屋，均被乱民焚毁，有比国教士一名、义国道姑（道姑一名童贞女）二名均被重伤，生死莫卜。此处教堂为佛郎希斯该教会公产，义、比二国教士所管之地。如义、比欲作专案，则自行申诉，或即归并英、法各案完结，皆未可知。馀谓法人用意，欲专收保护天主教之权。既非法人这事，何必任其包揽？自应专与义使比使商之，隐披法人之势。
初九日记是日拜发密陈教案治本治标之计一折，根查教堂拟索赔款实数一片，缉治哥老会匪一片，遴派随员翻译一片。
初十日记四五月间，沿江各省教案叠出。总理衙门请旨严饬各督抚，迅速筹办以靖地方。兹录其折稿如左：
奏为各省教案叠出，请旨严饬各督抚迅速筹办，以靖地方而弭后患，恭折仰祈圣鉴事。窃臣衙门于四月初间闻芜湖教堂被毁，当即电致南洋大臣调拨兵轮弹压保护，一面派员驰往查办；又因安庆、上海等处，同时均有匿名告白，布散谣言，并令饬属加意防范。嗣据南洋大臣、安徽巡抚电称，芜湖之事，因谣传教中女医迷拐幼孩，群疑莫释，聚众滋闹，遂将教堂焚毁。旋经拿获首犯二名正法示众，地方业已安静。乃未几丹阳复有焚毁教堂之案。湖北之武穴地方，教堂亦被焚毁；并闻杀害洋人二名，尚未悉详细情形。此外，若江宁、九江，亦有匪徒滋事，幸经官兵保护，登时解散。似此纷纷滋扰，中外人心不无惶惑。推原其故，盖由沿江各省游勇会匪，所在多有，张贴告白，无非借此摇惑人心，乘机生事，决非安分良民之所为也。
查泰西之教，本是劝人为善，遍行于西国，由来已久。自各国通商以后，条约载明“凡在中国，或崇奉或传习天主耶稣教之人，皆全获保佑身家；其会同礼拜诵经等事，概听其便”等语。其教中施医育婴，皆属善举。近年各省被灾地方，教士等捐资助赈者颇不乏人，其乐善好施，亦属可嘉。即或从教之人良莠不齐，然同系中国子民，仍归地方管辖。遇有词讼案件，教士亦不能干预，是民教本可相安。乃好事者往往捏造无根之言，转相传揪，致起群疑；不逞之徒，又复借端滋事，意图抢掠。若不早为严防，诚恐中外商民皆将不得安居，于大局殊有关系。应请旨饬下各省将军督抚，出示晓谕居民，切勿轻听谣言，妄生事端。倘有匿名揭帖，造言惑众，即行严密查拿，从重治罪。各国商民教士，地方官必当随时设法保其身家，勿涉大意；倘防范不严，保护不力，致启衅端，即应据实参处。至此次滋事各案，除芜湖案内首犯业经正法外，其馀各案，应由两江、湖广、江苏、安徽、湖北各督抚迅饬查拿首要各犯，从严惩办，以儆将来。至从前各省未结各案，各该将军督抚亦应设法从速办结，不得任听属员畏难延宕，以清积牍。为此恭折具陈。是否有当，伏乞皇上圣鉴训示遵行。谨奏。
十一日记庆霭堂来信云：“西国政教，判为两途，故遇事易办。中国则混而为一，动成巨案。徒使各国居间权衡其事，借此要挟。此非教会所愿，亦非中国之利也。此次教案须银二十馀万两，可以了事，难保外部不索虚价以挟我，或为意外之诛求。若与教会自行商办，必有减无增，省却许多争论，保全中国体面。彼教士在华托我庇荫，必不敢为无理之求。此釜底抽薪之策，捷足先登之著也。”馀因属霭堂，赴各教会密询暗访。旋据称：江苏、安徽教堂为耶稣会教士之公产，江西教堂为辣萨里教士之公产，均属教王管辖，另立会首于罗马以总其纲。耶稣会最富，他会次之。此次闹教，耶稣会受害亦最重，偿款居十之七八，而以芜湖一处为最多，拟索赔十三万两有奇。他处各数千至一万两不等。此苏、皖偿款数目也。江西教堂受害最轻，约索二三万两。通计三省赔款二十万两有奇，均按房产物价券契底帐，开单寄驻京法使，教会自称毫无浮昌，不得核减。而法使有无虚价，则不可知。然以二十五万为度，则有减无增矣。
十二日记昨接总理衙门来电云：
接鄂督电，英领事偕水师总兵来呈节略，以奉本国札，饬会同地方官保护各国民人，遇有匪徒聚众滋闹，于洋人身家性命遭有危险，即用枪炮击散，等语。鄂督告以保护弹压责在有司，即或焚毁受伤，亦必办匪恤偿。现中国正力任保护，若外国兵船卤莽用武，难免伤及无辜，别生枝节，等语。即祈转告外部，电诫兵官，非有华官知会，约其帮助，万不可轻率登岸，致伤及无辜，办理更形棘手。除由本署面告英使外，特电候复。
馀遗马格里往告外部，据云系海部之意；再三与商，始允劝海部电告兵官审慎行事，非到万难忍之时，暂缓用武。外部又密告云：接华尔身电，称各使接总理衙门复文，心滋不悦，订期会议，以为无可复商；又以前奉上谕，未发京报，不慊于意；又谓总理衙门告以查禁匿名揭帖，非国家之事，为大不协；各使已皆报其国家，怂恿启衅。此间法、德、义各使，屡往外部探问消息；法人尤以全力联英外部，劝英勿速结武穴案。而宜昌新案、吉林殴教士案复出，鄂督许给恤偿费一万一千镑。华使谓数非不足，然今非议恤偿之时，宕而未复。惟闻芜湖道成章已撤任，前作芜湖王令已复任云。
十三日记徐仲虎来信云：法人来华，准其传授天主教，地方官应为保护，原载条约；而在教之人，应由地方官管束，荷兰约第四款亦有明文，并有历办成案可援。即洋人教士住居中国者，地方官必有管束之权，方任保护之责，本是各国通例。其教堂之内增设育婴、妇女等堂，和约中并无此款。中国定章，凡此等善举，如系民捐民办者，应先禀地方官批准给示，方能举行；平时所办各事，亦须造册汇报，俾便稽核而杜弊窦；如有匪人生事，官府方为弹压。若不先行禀候批准而私设善举，虽不生事，如为官府访闻，或被他人告发，例应封闭，尚何保护之有？今以外人来此设教，于约章之外私立善举，又不照华民之例，禀请地方官批准，本在封禁之列，自然易生猜疑。则与民不和，滋生事端，亦是自贻伊戚，不能责地方官以保护不力，为索赔之地也。
昨准总理衙门电开：“八月初十奉朱笔，薛福成补授大理寺卿。钦此。”
十四日记今年香港稽核户口，欧美两洲人及水陆军兵，共得八千五百四十五人；较十年前多五百五十五人。华人及附近村民蛋户，共得二十一万零九百九十五人；较十年前多六万零三百零五名。此外各国旅寓之民，共一千九百零一人；较前多一百七十九名。总而计之，十年前共十六万零四百馀人，今岁共约二十二万一千馀人。
十五日记中国电线发源于京畿，分三大支；又从镇江分二支。兹详其脉络如左：由京师至天津，天津以西达肃州为一支，中经保定、获鹿、太原、平遥、侯马、潼关、西安、泾州、固原、兰州、甘州、凉州是也。天津以东，达珲春、爱珲、海兰泡为一支，中经紫竹林、北塘、大沽、芦台、山海关、锦州、营口、旅顺、盛京、凤凰厅、吉林、宁古塔、伯都讷、齐齐哈尔至爱珲是也。天津以南，至山东阿城为一支，中经白塘、德州是也。自山东分三支者，阿城以南至济宁，自济宁西至曹县、开封府为一支；自济宁东至威海卫、刘公岛，中经济南、周村、潍县、胶州、沙河、烟台、高村为一支；自济宁至台儿庄、清江浦、扬州、镇江为一支。从镇江分两支者，西则至下关、金陵、芜湖、大通、安庆、九江、汉口、荆州、沙市、襄阳、宜昌、夔州、万县、重庆、泸州、成都、毕节、贵阳、云南、大理、腾越是也；东则至无锡、江阴、苏州、上海、南浔、嘉兴、杭州、绍兴、馀姚、宁波、镇海、竹溪、浦城、建宁、延平、福建、马尾川、石山、淡水、基隆、台北、新竹、彰化、嘉义、台湾、打狗、安平、澎湖是也。此外又有两支，一自福建而西，则泉州、厦门、漳州、潮州、汕头、海丰、惠州、石龙、香港、广州、黄埔、虎门、肇庆、梧州、昭平、桂林、浔州、横州、南宁、龙州、凭祥、百色、剥隘、广南、开化、蒙自、蛮耗、河口至云南府；一自安庆至广州，中经九江而至南昌、吉安、赣州、南雄、韶州、英德、连州、连山，由佛山以接广州，又自广西之横州，南至崖州，中经廉州、钦州、防城、北海、高州、雷州、琼州、海口、海头、岭门、陵水，以合于崖州而止。
十六日记欧州各国山之高且多者，瑞士第一，奥斯马加第二。奥国著名之山有三，曰阿尔魄士，曰汉斯纳，曰卡丕宣恩。阿尔魄士山自瑞士入境，延至多恼江，东边有卡丕宣恩山，西边有阿尔魄士山，匈牙利全境平原之地，围绕其中；阿山南抵意国之折阿海口并亚得亚海，北抵德境来因河并康司腾司河东南岔，至法国之罗尼河，直东多恼江〔按：此处疑有误〕。匈牙利境截长补短，约计占地七万七千五百英方里，而奥斯马加占其三万三千五百英方里。或称奥斯山景，比瑞士尤佳。汉斯纳山在奥境占地三万二千英方里。卡丕宣恩山在奥斯马加最为广大，两倍于阿尔魄士，起于多恼江之中间，迤至西南环绕匈牙利，又至西北、正北、东北、正东及东南，至夏沙浮境止，即多恼江之下游。该山占江之长，约有八百英里。
奥斯马加国有二十四万一千英方里，大于英伦四倍。欧洲大国，奥居第三。极北至极南约七百英里，极东至极西约九百英里。多恼江从拜晏国（即巴华厘）入奥境，流至东南，过匈牙利，为欧洲第二大河，亚于俄之伏耳加江。适为两山夹道，南有阿尔魄士并蒲尔耕山，北有汉斯纳并卡丕宣恩山。匈牙利南界之赛甫江并特莱甫江，皆汇流于多恼江，由东阿尔魄士山发源。宣斯江横流南界，贯通匈牙利全境，发源卡丕宣恩山；商贾云集，并多鱼，亚于多恼江；下流与多恼江会合，长约八百英里，占五万六千英方里，并占东半匈牙利之境。
十七日记南洋群岛中有白蜡者，一名卑力国，又译作霹雳。近接槟榔屿，由屿对岸陆路可通，绵亘数百里，层峦叠嶂，向为巫来由（一作穆拉油）人所居。洪荒初辟，近属于英。同治间，华佣始来采锡，苗旺产多，英人设关征税，岁得数十万金。通岛分大白蜡小白蜡，二境以一河为界。草创之初，民多茅舍，今始有灰泥版筑者，土产槟榔、椰、山竹、榴连、婆罗诸果。此岛产锡最多，惟彭亨兼产金，白蜡亦偶产翡翠玉石。土番无部落，不相统属。间有强酋，亦自君其地，不能兼辖他境。其地无官无兵，故其酋与民无所区别。性悍戾好门，亦常劫杀过客。英人得白蜡后，虽有轮船往来，不能驶入内河，近拟造车路以便行旅。
十八日记总理衙门电开：
武穴正法两名，军流徒杖八名，英领事复函无异议；惟恤偿六万五千圆，只收文牍，原款存候英使批，云英使闻须商允各国乃决。金匮议偿六万六千圆，阳湖议偿一千四百馀圆，丹阳偿八千四百两，此三案教士均签字允从。如皋四千两，丰利五百两，江阴九千元，无锡七千圆，此四案南洋报结，未叙教士签字。芜湖已枭两犯，馀仍饬拿；议偿十一万一千圆；教士索堂外空地两段，已准令另案与订，以杜规求。地方官保护不力，南洋顷奏参五员。各案匪犯，拟定军流徒杖二十一名。凡此办法，足顾邦交。各使犹以各电本国恫喝，因将确切情形电请转告英法外部，并电竹使告德外部。电复。
十九日记馀昨电致总理衙门云：“寒电已分告英法外部。庆常禀称：法外部云接沪总领事电，各口西人朝不保夕。答使谓：中国疲玩成习，煌煌上谕，视为具文；口舌难争，拟即绝交。会商各国为自全计，又送节略，谓中国如无严厉痛切办法，难再顾睦谊等语。探各国有添兵船、分据商埠之议，俟再出案即下手。英外部于登岸耀武，持之甚坚；且谓各埠暂安，赖洋轮保护之力。此权一失，后患无穷。可否再电饬各省，悉力保护，有教堂处暂扎哨勇，多派兵轮分巡要口；查禁匿名揭帖；前奉上谕再饬遍贴，声明不准删节；处分最迟延者一员。力任保护之权，隐寓自强之计。祈酌定电示，以便答复外部。”又电致李傅相云：“各使与总署绝交，应请钧座转圜。此次各国联帮，非仅一国为难，与烟台、越南等役不同。关系重，幸留意。”
二十日记湖北省之教堂，均系佛朗希斯该教会产业。此会有三，二属义大利，一属比利时、荷兰，宜昌本系第三会传教之处也。
法国所筹安南东京等处费用，年少一年。如四年前有法银六千二百万佛郎，逾年而减至五千一百万佛郎，又逾年减至四千五百万佛郎，去年仅三千八百万佛郎，今年减至三千六百万佛郎矣。
二十二日记英报云：中国煤矿较欧洲多二十倍，即湖北一省之煤，已足抵欧洲。此外，山东之金、银、铅、铁、煤各矿，满洲之南与直隶有出煤之地二十五万方里，山西有十四万方里。中国之煤，即年用三百万吨，足供天下二千四百三十三年之用。
二十三日记德国克鲁伯厂，为俄造一大炮。炮身系铸钢所成，长四十英尺，炮口大十三英寸半，重二百三十五吨，每分时可放二次。经驻德俄官在德国爱森地方试放，以十九寸厚之铁板为靶，其弹既洞穿而过，复直至一千四百码之远。计每放一次，药弹之费英金三百磅。
阿非利加一洲，虽经英、法、德等国开辟，然旷土山林，从古人迹不到之处尚多。其中树木阴森，干霄蔽日者，约计有二万万二千四百万英亩。
夏初，吉林将军长顺函致总理衙门云：海参崴华民二万，为俄所虐，亟宜筹设领事以保护之。
二十四日记南北亚美利加之间，曰中亚美利加。有一土颈甚狭，曰巴拿马。西历一千八百七十九年，法人立公司以开通其地，预估十二年而成，并筹十万万佛郎之费。今逾十年，所费亦已不赀，尚未竣工。惟是河成后，每年修河及管理之费，须一千万佛郎；初开后三四年所得之净利，以三千八百万佛郎为率，以后可得五千万佛郎，十二年后可得六千一百万佛郎。是河成后，可仓比亚政府允给一百二十五万英亩于公司。其地饶矿产，开采必能获利。
欧洲各国虽人烟日密，然树林之地尚多。德有三千四百五十九万六千亩，俄有四万万九千四百二十二万亩，奥斯马加有四千六百九十五万亩，瑞典有四千二百万亩，法有二千二百二十四万亩，西班牙有一千九百七十六万亩，意大利有九百八十八万亩，英有二百四十七万一千亩。以上皆西亩，大于中亩约六倍。
二十五日记印度烟土，近来所出日稀，价亦日廉。西历一千八百六十年及六十一年，每土一箱约可售至一千八百七十罗比（一译作劳卑）；至一千八百七十一年，每箱仅售至一千二百罗比；本年西三月，每箱降至一千零十一罗比。又查一千八百八十六年，出口烟土尚有四万一千箱，迨一千八百九十年，出口烟土仅二万八千箱而已。
二十六日记南北美洲各国，从天主教者四百十七兆二十万人，从耶稣教者三十兆人，从希腊教者无之。欧洲各国，从天主教者一百四十七兆八十万人，从耶稣教者七十一兆八十万人，从希腊教者七十兆二十万人。亚细亚洲各国，从天主教者四兆七十万人，从耶稣教者一兆八十万人，从希腊教者八兆五十万人。阿非利加洲，从天主教者一兆十万人，从耶稣教者一兆二十万人，从希腊教者三兆二十万人。澳大利亚各岛，从天主教者四十万人，从耶稣教者一百五十万人，从希腊教者无之。
二十七日记马来斯之地（马来斯一作巫来由），印度佛经称为“苏佛尔那波米”，译言金地，盖佛教来此最先也。宋宁宗庆元六年，暹罗人至其北面，同时苏门答腊之马来斯人亦至其南面。其地以麻刺甲一城为最古，故称全境亦曰麻刺甲；而兵政商务所荟萃之处，则在新嘉坡。新嘉坡译言狮子城，在马来斯土股极南，与柔佛隔一萨赖当博罗海峡，亦称旧峡，屹然为南洋重地；地据两大洋中间，又在土股尽处，遂成印度极东总汇之所。光绪十一年，英政府联合新嘉坡附近各地，定其名曰海门属部，而设一总督以统辖之。
先是明正德六年，葡萄牙人始据麻刺甲，其时号称极盛，为泰西人极东最大商埠。崇祯十四年，荷兰人夺之。本朝乾隆五十年，英人从吉德购得槟榔屿。道光四年，与荷兰立约，以苏门答腊之万古累，易麻刺甲。而新嘉坡一岛，则嘉庆二十三年向柔佛购得之。此岛当中国海、印度洋之冲，为诸海国之中市。英人据以通商屯兵，称天下要口。盖百年之间，垦辟经营，几全有马来斯之地矣。
二十八日记马来斯即巫来由之转音。南洋之人，多巫来由种也，因以名其地焉。实即《梁书·海南诸夷传》所称“扶南海崎上之顿逊国”，《元史·外夷传》所称之“麻里予儿国”。按：曲岸曰崎。泰西地志称“马来斯”，或谓之土股，或谓之地嘴，以其三百临海，一百濒岸也，《梁书》所谓“海崎”者是已。《元史》言麻里予儿与暹人旧相仇杀，后渐归顺。今马来斯诸国虽多属英，然昔固属暹也，则西志所谓“马来斯”，以音求之，盖麻里予儿是已。至《明史·外国传》之“满刺加”，只据今麻六甲一城言之，非马来斯全境也。其地狭而长，斗入海中，海水环其三面，惟北面接暹罗。东有暹罗海湾及中国海；西有秘古海湾及麻六甲海峡，与苏门答腊隔海相望。自赤道北十三度三十一分暹罗海湾起，至赤道北一度二十二分三十秒阿罗马尼角及新嘉坡岛止，共长一千五百三十启罗迈当（合中国三千馀里）。地形自北趋南，又自南斜伸稍向东。其极狭处曰克老，在赤道北七度，宽只七十启罗迈当。其极宽处曰卑刺克，在赤道北五度。自北京西十二度零七分至十八度零七分，宽约三百三十启罗迈当。
马来斯诸地，有旧属暹罗或进贡之国，有新属英吉利或保护之国，有马来斯苏丹自主之国。暹罗所属之地，自赤道北三十度三十分起至四度止，约长一千一百四十五启罗迈当；克老以北各部，其民多暹罗人，其酋皆由暹罗派之；六昆以南各部，其民与酋多马来斯人，皆进贡暹罗，为其属国。至吉德、大呢、吉兰丹诸国，则系自主；虽亦入贡暹罗，然一年一次，不过金花银瓶而已。若英国属部，则有威利斯雷省、麻六甲、丹定斯、槟榔屿、新嘉坡诸地；归其保护者，则有白蜡、石兰莪、芙蓉诸国。昔时以印度总督辖之；今则别立海门属部，复设一总督治其事焉。
二十九日记马来斯自主之国凡三：曰柔佛，二万零七百二十启罗迈当方里，居民十万；曰彭亨，二万五千九百启罗迈当方里，居民五尤；曰尼格利桑比郎，先有合众九国，今只有五国，曰绕阿尔（或曰爪诃拉），曰泗里忙打尼（或曰美囊底），曰宗波尔，曰质赖（或曰遮利），曰乌鲁茅（合赛嘎麻为一国），五千一百八十启罗迈当方里，居民三万。
暹罗属国及进贡之国凡五：曰六尾，四万四千零三十启罗迈当方里，居民五万；曰吉德，九千三百二十四启罗迈当方里，居民三万；曰大呢，一万二千九百五十启罗迈当方里，居民三万；曰吉兰丹，一万八千一百三十启罗迈当方里，居民二万；曰丁葛奴，一万五千五百四十启罗迈当方里，居民五万。
英国保护之国凡三：曰白蜡，二万零七百二十启罗迈当方里，居民十一万；曰石兰莪，一万二千九百五十启罗迈当方里，居民五万；曰芙蓉，一千二百九十五启罗迈当方里，居民一万四千。
英国海门属部凡五：曰新嘉坡，五百八十启罗迈当方里，居民十三万九千二百；曰槟榔屿，二百七十七启罗迈当方里，居民九万九百五十一；威利斯雷省，六百七十八启罗迈当方里，居民九万七千九百五十；麻六甲，一千六百五十七启罗迈当方里，居民九万三千五百七十九；丹定斯，五百五十启罗迈当方里，居民二千。
以上统共十九万零四百八十一启罗迈当方里，居民九十五万七千六百八十九人。
三十日记俄报云：西伯利亚铁路种种利益，关系颇大。自开工后，截至西历七月，计在乌苏里第一段之一百浮而司德中（每一浮而司德，合一千零六十七迈当），造成路基二万立方沙然恩（每一沙然恩，合二迈当有奇）；石块工程（即桥梁山洞等）造成一百二十五立方沙然恩；在佛拉堤复司多克（即海参崴），造成车栈基址一块，石砌方基一块，又医院房屋完工。所用之人，计陆兵二千五百名，苦工犯人九百名，充发犯人三百名，俄工匠四百名，中国、朝鲜工匠一千七百名，俄国泥匠一百二十五名，中国泥匠三百九十名。铁道界线，已划至尼谷尔司葛爱。所有克夫司该至街排罗佛克划线之事，亦已开办。至黑龙江上之桥，拟在街排罗佛克下游相距七浮而司德处起造，车栈则离越三浮而司德起造。近又有划线人员起程，办街排罗佛克至斯忒来当斯克划线之事。九月壬戌朔记日本通国肄习洋学者，几于十居四五；往泰西读书学艺者，络绎不绝，拔取医学、矿学、律学者皆有其人；译西书为日本文字者，汗牛充栋。询以西事西学泰西掌故，无有不知者。惟汉学则微矣，谓其无所用之也。
至地球各国日报之数，约计之共有四万四千种。欧洲居其大半，有二万四千种。欧洲之中，德国最多，有五千五百种，法有四千一百种，英有四千种，奥有三千五百种，意大利有一千四百种，西班牙有八百五十种，瑞士有四百五十种，比利时、荷兰各有三百种，其馀各小邦有其零数。欧洲之外，美国有一万二千五百种，加那大、澳大利亚各有七百种。亚细亚洲共有三百种，而日本居其二百。
初三日记初记八月二十日总理衙门密电：
各国公使领事电报危词，几伤睦谊。其实，刻下各口防范周密，何致“朝不保夕”？无论如何摇惑，在我断不驰保护之责。连日分电南北洋添派兵轮，沿江巡防。今年教案纷起，本疑会匪作崇。昨（初十日），沪关盘获私运洋枪三十五箱，由香港运至镇江，系英人梅用（一作梅生）经办；又经镇关于梅用行李搜出炸药五磅。梅为镇关司税帮办，当即解沪。据供英人爱司美，在香港代镇江会匪购办军火，内有头目英人泰山，另有不知姓名洋匪六名。均住虹口。现经本署照会英使，迅饬领事捕拿会讯，并饬赫德电沪、镇各税司究查。现教案未结，洋人又串同会匪谋乱，办理愈形棘手。望详告英廷，俾知闹教实缘会匪，而匪党却有英人，洋枪运自英属。请其电属英使秉公商办。来电，法以办匪、劾官、偿恤三事办到，允电李梅和平商办。是前此“绝交”、“耀武”各节，当不再恫喝。至洋人串谋近事，婉告有约各国，并分电许、崔。
初八日记《泰晤士报》录上海电云：“中国不知时势之吃紧，所筹兵备，尚嫌不足，恐仍不免多事。盖刻下北洋馀剩之兵船，皆仍在波得阿尔达（即旅顺）海湾内停泊；在上海及吴淞者，统共兵不满五千人。”
“俄国拟守局外之例，不与欧洲各国会同用武，以与中国为难，致失其与中国友好之情。然俄国亦防将来有开衅之端，是以于西伯利亚建筑铁路，一旦有事，便可发大股之兵至中国边界。”
初九日记丝、茶两宗为中国利源，近以日本、印度、意大利各种茶桑夺我厚利，而中国之丝茶日形减色。查光绪十四年闽、汉茶叶运载出口者，共五十三万七千九百零四担，次年有二十七万八千五百六十六担，又次年有三十四万六千三十四担，本年有三十六万四千二百五十五担。上海、广州丝绸出口者，光绪十四年共有五万五千九百七十九担，次年有五万三千六百七十四担，又次年有五万七千三百三十六担，本年有七万三千七百十六担。综而计之，茶务虽日形减色，然于减少之中仍有增加之处；若丝绸则固未尝不畅旺也。
十一日记庐山在九江、南康间，磅礴郁积，峰峦层叠。其支干绵延，在鄱湖中曰虾蟆石，在长江侧有回风、乌石等矶，或显或隐。回风矶去湖口十馀里，颇宽广，居民环绕成村落。循南岸而上，距九江二十里许为乌石矶。矶分三墩，在上为拦江矶，洋关设塔灯于此以利轮舶；中即乌石矶，矶小而坦，上有古庙；名白石矶，最险恶，舟误触之立碎。光绪十六年四月，德晓峰中丞（馨）阅兵至此，筹款委前南城知县任国铨购立铁柱为标识。会水涨不能立，署德化知县张鸣珂，先置水鼓于江面，复就岸旁架琉璃灯以烛之。入冬水涸，矶石毕露，乃获坚立铁柱于上。而矶之左右，巉石齿齿，岝{Ф}怪伟，不可名状，以篙刺之，坚逾镠铁。遂募石工凿孔，纳火药于中燃之，轰去大小礁石七八十处。而舟行无滞，化险为夷，则德中丞与任、张二令之力也。
十二日记袁爽秋来信云：
喀越驻英员一节，孙莱山尚书尝问之，云：此事薛大臣极谓有益无损；而筱云侍郎力持以为，浩罕边境中国小部落尚多，英借驻喀为名，渐渐煽诱诸回部归英，俄必生疑，何厚于英而薄于俄？于是亦启瓜分之心，则疆事去矣。予始亦以薛大臣之论为然，而筱老力持之意甚坚。究竟其说孰长？谨答之曰：喀什噶尔以西，与俄以依尔克什唐为界，布鲁特部已尽割入俄境，此外别无未归俄之小部落；叶尔羌、和阗别有通西藏一道，俄之费尔干省八城，紧逼喀城，将来心窥伺西四城，渐为入藏之谋。喀城得英驻员牵制，使俄人不测，中英协谋，彼将有所忌而转求好于我，真目前长算也，薛大臣议是。莱公终以筱老坚持，不能不和衷共济谢之。
户部自阎相去后，库款匮乏，十四五六年岁计簿并无刑本。沪关积年存出使经费一百九十万两，从前文文忠公煞费经营，谓此款关系紧要，无论何项急需，不得挪动。前月海军衙门以园工支绌，奏提一百万两作万寿山工程矣。
十三日记光绪十六年，由香港出洋华工四万七千名，往南洋者为最多；由外埠过香港回华者九万九千人。香港土产虽少，而地当津要，实为商货总汇之区。港界连穗垣之东南海滨，共地面丁方十英里，居民约四十万；每年出入口货物，约值银四千一百万磅；总督每年养廉三万二千圆。
北亚墨利加洲之冰疆，常出大龟。龟背上生有异草，可疗气痛之症，其效如神。
十四日记俄人筹办铁路，先在中亚细亚竭力经营。欧亚两洲分隔之山曰乌拉岭，造成之路，早经越此。庚辰年间，距中国之塔尔巴哈台仅四千里，虽有土耳其战事，而此工不辍。其电线之设，则北至恰克图，西至伊犁，东至黑龙江，几遍于中亚细亚矣。
西伯里亚者，俄之东陲也，有大江三。一曰沃皮江，江面广阔，所经由处皆繁富地也，与喀什噶尔一带贸易甚便。沿江产皮货。经拔奴城，产铅铜极旺。经汤玛斯克省，为五谷皮货聚会之所，人民繁盛，约百万有奇，大半开矿为业，铁路即在此交会焉。用轮船驳货至珊迷派，由陆路车行至图尔齐斯坦，地产金石，层叠可揭如螺甸，尤光彩陆离。西伯里江中，岁有轮船往来数十艘。有一地曰区明，设立制造局，宏敞异常，所制之物，与满洲交易，生意颇形热闹，非有铁路不能致此。
其先增造铁路，自裹海东北岛伦伯克耳，以致撒马儿罕，计长二千六百五十俄里。每俄里估费为六万五千六百七十九乌鲁伯，共费一百七十四兆五十万乌鲁伯（即罗布）。俄于珲春设立船厂，兵船损坏，可以就近修整。轮船之取道也，由黑海、地中海、红海经印度太平洋直抵珲春。铁路自珲春造至格兰孚司吉地方，系沿太平洋岸造至乌苏里江上，按俄程计之，约四百俄里，已派造费二百九十万罗布。夫西伯利亚与中国接壤，每座界石相距各亘三百里；铁路之限，似当先与申明，毋越界石一步。界间有二水直注俄境，而发源则在中国。俄人近察得金矿之总脉，故谋使界线作弓背形以据之云。
十五日记沪电云：北洋兵轮由波得阿尔达（即旅顺）海湾开来，仅有二只。
《司丹达报》谓：俄兵游历帕米尔者，占中国之地约二万英方里；占英属阿富汗之地，约万二千英方里。英之游历兵官杨哈思班被俄兵所逐，遂回印度。
德国沟通波罗的海（一作保耳剔克海）与北海者，盖在溪耳地方开一运河至哀耳孛江口也。河长六十一英里，四年前早已兴工，今已告竣。河面阔一百八十六英尺，河底阔八十五英尺，深二十八英尺。自有此河，凡行商于波罗的海者，大受其惠云。
十六日记雪之为用，俄人既以之成堆以御枪弹，今又为墙以御炮弹。曾未〔抹〕雪墙二道，离六百码远放之以炮，炮弹仅过墙，后十八英尺而止；若炮弹之来较远，则雪墙尚可较薄。俄步兵亦曾筑雪墙试枪，墙长五十英尺，厚十八英尺，高四英尺半；墙后相间，置以四靶，每靶放枪一排。离百步而放者，弹入九英尺；二百步而放者，弹入五英尺七寸；八百步而放者，弹入四英尺。是可见隆冬有战事，雪大可为保护兵丁之用也。
十七日记奥斯马加户口之总数，同治八年共得男女老幼三千五百六十三万四千有奇，而匈牙利（即马加）得一千一百十一万七千有奇。光绪十二年，奥斯马加之民三千九百六十四万有奇。居民各种分十一类，曰徐克斯，曰日耳曼，曰波尔斯（即波兰国人），曰罗生纳斯（即俄国人），曰施洛文斯，曰克罗茨并搜孛斯两种，曰曼搿野斯，曰意大林斯（即意国人），曰罗马尼斯（即罗马民种），曰渠斯（即犹太种），曰佛立嗄斯（系杂种）。
十八日记巴西在南亚墨利加诸国中为最大。幅员之广，合欧洲俄、德、法、奥、丹、义、瑞典、挪威诸国之地，尚有过之无不及焉。地当赤道北纬四度三十分至南纬三十三度，京师西经一百五十一度二十九分至东经一百七十度三十一分；最袤处二千六百六十英里，最广处二千七百零五里。海岸自北至南约四千英里；而近〔近字疑衍〕南亚墨利加各国，除智利外皆与接壤。全国疆域约三百二十一万九千英方里，几占南洲之半。明弘治十三年，葡萄牙人始寻得之。道光二年，巴西民不悦葡政，奉葡王子为巴西王，复上尊号为皇帝，称自主，是为汤伯禄第一。光绪十五年，逐其皇啤度路，改为民主。户口除土番二十五万外，其贵贱男女老幼共十二兆十六万五千（光绪十三年终之数）。大江曰亚马孙，曰拉巴拉他，曰凡悉，曰马提耳腊，曰巴拉圭，曰巴拉那，曰乌拉乘，曰泊腊那亦罢。光绪十一年，岁入之款一百二十兆五万一千七百密累（葡钱名，巴西同。每一密累值二仙令），岁出之款一百五十兆四十九万五千八百密累。
十九日记俄人御枪弹之新法：以积雪堆成六英尺之厚，即可御隔三百步之枪子；若雪堆坚结，即五英尺厚已足；若浇以水，使其结冰，则虽四英尺厚已可，且在三步半之外，弹不能入。
美国人数约有六千二百五十万。惟阿辣司楷土人所居之处，并土人之未服教化者，均不在其内。较十年前已增一千二百三十二万有奇。然所增之中，有他国人迁往者，计五百二十四万六千有奇。
二十日记阅《光绪十六年通商各关贸易总册》，合进出口税、船钞半税、洋药厘金计之，统共收关平银二千一百九十九万六千二百馀两，较之十五年多收十七万二千四百馀两。进口洋货，较十五年货价多至一千六百二十万九千馀两。内有进口免税之洋米，值银五百万两之多，以顺直等省荐饥故也。棉货进口，价值骤增至四千五百万两，较之上年溢九百万两；其故由棉纱运进更多，而推印度为最盛，进口值银一千九百三十馀万两，较上年增至六百万两之多。中国若以机器纺纱，定获厚利。又洋米进口，过九龙关运销于广东一省者，值银至一千一百五十万两之多，足征该省人民繁盛，贸易畅旺。出口土货，较十五年价绌九百五十万两；其税少征七十五万九千馀两。茶叶出口值银二千六百六十六万三千馀两，较上年短银一百六十万馀两矣；追溯至光绪十二年，则出口茶价尚有三千六百五十万两也。湖丝出口值银三千二十五万馀两，较上年短银六百十五万馀两。
二十一日记光绪十六年，天津一口洋货进口价值银一千七百十三万馀两；而十五年则系银一千五百三十七万馀两，十四年则系银一千三百五十七万馀两。所以年多一年者，缘是年顺直各属水灾极重，出产稀少，不能不仰给于进口之货；且洋货俱由本口运往河南、山西、陕甘等省，故能畅旺若比。土货出口价值银四百九十七万馀两，较上年多银二十七万馀两。其中径运外洋之货，仅有七万三千馀两；而运往通商各口者，乃有四百九十万五千馀两。盖天津一口情形，向来大致如此。土货之不敌洋货，所以相去悬殊者，一则北方数省，物产究远逊于大江以南各省；一则水运不便，铁路未兴，土产运销不多，民情遂安于偷惰，以致地有遗利，人有馀力，当事所亟宜设法也。
烟台一口，洋货进口价值银八十九万馀两，较上年少四十四万九千馀两，以洋布棉纱减色也。土货出口价值银三十九万四千馀两，与上年无甚悬殊。其沿海贸易，原出口之货，共价值银四百四十二万馀两，较上年少一百一万馀两；复出口之货，共价值银二十三万六千馀两，较上年多八万馀两；复进口之货，共价值银七百三十九万九千馀两，较上年多一百七十万馀两。综计洋货进口，实估值银五百八十一万馀两，土货进口，实估值银二百二十三万馀两，二共关平银八百四万馀两；除去完纳本口税厘十三万五千馀两，再除赚利及各费（以每百两去七两计之）共五十五万三千馀两，实估银以上岸为定，计七百三十五万八千馀两。综计出口货物市价银四百八十一万馀两，加完纳本口税银十六万七千馀两，二共四百九十八万馀两；再加赚利及各费（以每百两加八两计之）共三十八万五千馀两，实共估值以下船为定，计五百三十六万七千馀两。
二十二日记上海一口洋货进口，按时价估算，共约关平银二千二百二十六万馀两；如除去进口税三百四十二万馀两，栈租、零费等项计百分之七，约一百三十一万八千馀两。起岸时计净值银一千七百五十二万馀两。土货出口，按时价估算，共三千二十万馀两；加出口税八十二万九千馀两，又栈租、零费等项计百分之八，约二百四十一万馀两，下船时共估值银三千三百四十四万五千馀两。至进口货，因夏秋间镑价较贱，商人有利可获，是以生意甚旺。华商恐日后镑价昂贵，乘机置货，因此存栈货多，来岁销场恐须滞塞。出口之红茶，货色似较往年精进，内以下等之红茶为最；绿茶相同；平水茶货尚均匀，恶劣者少。丝项生意总未见佳。新设织布、纺纱两局，一照英美两国之原布，组织成布；所纺之纱，闻与印度之货可以相比。两局作工均尚未全，其能否畅销获利，尚难预拟。深盼中国实力保护，以至畅旺；从前总办局员未能得法。据西人观之，纺纱局之利，较织布局尤厚耳。
现闻各国兵轮在沪者十艘，在长江各口者八艘。
二十三日记宁波出口绿茶十五万一千馀担；闻所产较佳，炒制亦似精洁，内地收价廉，商人得少沾利益。福州一口，十六年进口货价计银五百三十四万九千馀两；照卸船时估计，已将税银及经手七厘用金各费并加在内，实仅四百九十一万馀两也。出口货价六百四十六万九千馀两，再加税银一百六万九千馀两、经手八厘用金各费五十一万七千馀两，则出口货实价八百五万馀两矣。茶叶一项，光绪六年出口七十四万担，十二年减至六十六万馀担，十四年减至五十五万馀担，十六年减至三十九万担。较之前十年，商民少得之银约有四百万两，税厘少征之银约一百五十万两。
推原其故，一则闽茶年逊一年，久为英人所弗喜；一则印度茶日盛一日，英人以其味浓，乐于购用。三十年前，茶为闽省独有之物，其价颇昂，中外商人皆大获利。印度人遂仿而植之。初未谙种制之法，出产无多，亏本甚巨；既而渐有起色。咸丰十年，印度出茶八千担，同治九年至十万担，光绪六年至三十万担，十六年至一百万馀担。因印人讲求种茶之法，树宜易者易之，宜植者植之；摘茶合乎天时，制茶需乎机器；故货色均归一律，虽天气不时，无虑也。不数年后，恐印茶愈盛而闽茶愈减矣。闽省种茶买茶之人，均不肯留心讲究。据洋商云，印茶味色之美，因其种制得宜。闽人则不肯渐易其老树，以致所出之叶，难以制作好茶。果能幡然改图，茶务仍有振兴之日，否则不堪设想矣。今闽省种茶之地，已有改种地瓜者，其人亦有别谋生计者，宜亟仿印度种制之法以整顿之也。
二十四日记淡水一口，进口货价银二百二十二万馀两，除去税厘各项并该商所得利息溢款，应作实价银一百八十三万馀两；出口货价银三百三十万馀两，增添完税并该商所得利息溢款，应作实价银三百八十九万七千馀两。出口以茶、煤、樟脑三项为大宗，馀货寥寥。淡茶至美，其超等上茶尽可获利，无如该处茶户种制未能得法，不及印度之良。基隆煤矿欲求起色，当厚其资本，多备机器，慎选干才为要。从前樟脑出口本少；本年起色之故，因外国新法，创制无烟火药必须用之也。打狗一口，进口货银一百六十二万馀两，除去完税及各用，实一百四十九万三千馀两；出口货价银一百九十五万馀两；再加完税等项，实二百二十万九千馀两。进口以洋药为大宗，火油次之；出口以糖为大宗，樟脑次之。
二十五日记去年厦门一口，进口货，除复出口之处，值银九百二十一万九千馀两，除进口税及洋药厘金并杂费，实银七百八十一万馀两；出口货值银二百二十二万九千馀两，加税饷及杂费，实银二百五十八万馀两。出入货价相去悬殊，盖闽南山多地瘠之故。然洋货除洋药、火油两宗，馀者亦属寥寥。进口货中，土货由他口来者，值银至五百五十馀万两，以淡水茶叶、北口豆饼、上海棉米为大宗，然不尽销于夏门也。
汕头一口，洋货进口价共关平银八百九十四万八千馀两，土货进口价银八百十七万八千馀两，共一千七百十二万馀两；除去税项及各费及洋药厘金，实银一千四百八十三万馀两。土货出口价银七百七十八万八千馀两，再加税项及各费，实银八百八十一万馀两。复进口之货以豆饼豆子为大宗，是年运到豆饼二百八十七万馀担。潮人用以粪蔗，故甘蔗旺则销豆饼愈多。土货出内地，商人不向洋关请给税单，故土货不由轮船出口者，洋关即不能知其数。各关所载土货出口之数，实尚不止此数也。
二十六日记总理衙门议复馀《奏请添设香港领事折》云：
此案于光绪八年二月间，经前使臣曾纪泽以互交逃犯一事，照商英外部于香港设立领事。十二年三月，前两广督臣张之洞亦经奏请催设香港领事，谓此举有通商、保民、交犯、巡缉、防海之益者五。又前出使大臣郭嵩焘暨总税务司赫德先后筹议香港情形，亦谓若于该处设官，实多裨益。近年以来，均因英外部支展迟延，迄未有成。闻此次于香港领事仅允试办一年，日后有无异言尚未可定。应请旨饬下薛福成察探情形，究竟英廷之意是否不至反复，或明告以试办一年之议中国未能满意，略作停顿，看其如何答复，再行商办。悉由该大臣妥慎筹议，请旨定夺。奉朱批：依议，钦此。
二十七日记许竹筼来信云：游历帕米尔之俄兵，据俄外部称已于八月回塔什干营。其时确有一王爵由喀什噶尔赴印度，乃另为一事。与王爵偕行者，有英馆参赞日爱里鄂脱，已先加俄，亦称俄兵已归，自可信也。
去年广州一口，进口洋货价银一千一百二万馀两，进口土货价银九百九十九万五千馀两，两共二千一百一万馀两；除去税厘及各费，实仅一千八百四万馀两。土货出口价银一千七百四十六万六千馀两，再加税项及各费，实共银一千八百十六万馀两。所产红茶内工夫茶一项，味可中等；花香茶一项，色美力胜，惜其搀末太多。计此年岁厘并算，大约按值百抽二十一之谱；比十五年按值百抽二十九之例，则见轻矣（原订值百抽五，因茶价年减一年而税不减，所以见多。每年茶价低昂不同，所以按值所抽之多寡亦不等）。
澳门葡官议招徕商旅之法，欲设轮船往来墨西哥国，以为该国招工开造铁路之用。有德国轮船至澳，装载华工四百七十名前往墨国；旋又有轮船至澳，欲载华工六七百名赴墨。或谓数万之众，佣工于无约之国，并无领事官弹压保护，诸多可虞；不若先订和约，然后赴工，始无窒碍。
二十八日记琼州一口，进口货价值银一百二十三万九千馀两，除去税项、洋药厘金及经手七厘用金并各费，实银一百六万馀两；出口货价银八十四万馀两，再加税项及经手八厘用金并各费，实共九十三万五千馀两。
北海一口，进口货价银三百七十一万馀两，除去税项药厘及各费，实银三百二十二万八千馀两；出口货价银八十三万馀两，再加税项及各费，实银九十三万七千馀两。
龙州一口，进口货价实银一万九千馀两，出口货价实银一万二千馀两。查广西全省销售洋货，每年约值银二百万两；土货出口，每年约值银五十万两。洋货价甚昂贵，有逾香港三倍甚至七八倍者，以厘金重叠故也。
去年四月朔，中国龙州电报与法国北圻电报，在镇南关接线。
二十九日记蒙自一口，每到冬令须封河数月，又红河间有劫盗之虞，而所收税课仅四万三千馀两；因照丁亥续议商务专条减海关税则，减三成收纳，出口土货减四成收纳，进口货价实银五十七万七千馀两，出口货价实银五十二万八千馀两。
九龙一口，查核去年粤海关各厂贸易情形，最为畅旺，综计进出口货物，估值银三千八百五十万馀两，较上年增至六百三十七万馀两，较前年亦增三百二十九万馀两。是年进口货价内，洋米已居其大半，足见内地各县收成非甚丰足。居民购食洋米，其资财亏耗已甚，似非兴旺之象。
新报云：上海英按察司审判英人梅生私通会匪购运洋枪一案，已定监禁做苦工九个月。
三十日记朝鲜通商三关，曰仁川，曰元山，曰釜山。统计去年进口货，值洋银四百七十二万馀元，出口货值洋银三百五十五万馀元，共八百二十七万馀元。溯光绪十一年，则进出口货价仅二百五万馀元也。出口土货
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:00:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>