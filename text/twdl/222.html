<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="天文大象赋,天文大象赋全文在线阅读,天文大象赋全文在线下载,大玄古籍书库">
<meta name="description" content="隋李播撰。一说汉张衡或唐杨炯撰。用歌赋形式介绍全天星斗。因偏重文学词藻,对认识星空和记忆星座位置帮助不大,故流传不广。有《传经堂丛书本》传世。_天文大象赋_全文在线阅读_天文大象赋_全文在线下载_大玄古籍书库">
<title>天文大象赋_李播_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">天文大象赋</span> <br/>
          作者： <span class="inputVal" id="bkauthor">李播</span> <br/>
          朝代： <span class="inputVal" id="bkdate">隋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,天文,完结</span> <br/>
          字数： <span class="inputVal" id="bknum">[book_length]4951</span> <br/>
          说明： <span class="inputVal" id="bkdec">隋李播撰。一说汉张衡或唐杨炯撰。用歌赋形式介绍全天星斗。因偏重文学词藻,对认识星空和记忆星座位置帮助不大,故流传不广。有《传经堂丛书本》传世。</span> <br/>
          封面： <span class="inputVal" id="bkimg">Z_11267.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]天文大象赋
[book_author]李播
[book_date]隋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,天文,完结
[book_length]4951
[book_dec]隋李播撰。一说汉张衡或唐杨炯撰。用歌赋形式介绍全天星斗。因偏重文学词藻,对认识星空和记忆星座位置帮助不大,故流传不广。有《传经堂丛书本》传世。
[book_img]Z_11267.jpg


[book_title]天文大象賦
垂萬象乎列星，仰四覽乎中極。一人為主，四輔為翼。句陳分司，內坐齊飭。華蓋於是乎臨映，大帝於是乎游息，尚書諮謀以納言，柱史記私而奏職。女史掌彤管之訓，御宮揚翠娥之色。陰德周給乎其隅，大理詳讞乎其側。天柱司晦朔之序，六甲候陰陽之域。其文煥矣，厥功茂哉。
環藩衛以曲列，儼閶闔之洞開。北斗標建車之象，移節度而齊七政；文昌制戴筐之位，羅將相而枕三臺。天床于玉闕，乃宴休之攸禦，肅天理於璿璣，執威權而是預。天槍天棓以相指，內廚內階而分據。雙三夾斗而燮諧，兩乙賓門而佐助。
爾乃天牢崇圉，設禁暴之提防；太尊明位，擬聖公之寵章。太陽接相以班跡，元戈撥杓而耀芒。勢微微而有象，輔熠熠而流光。薦秋成于八穀，務春采於扶筐。天廚敞兮供百宰，傳舍開兮通四方。偉天官之繁縟，立疏廟之隆崇。何大角之皎皎，夾攝提之融融。七宿畫野以分區，五宮立都而對雄。
既以歷于中宮，乃回眸而自東，觀角亢于黃道，包分野于營中，開天門之燦耀，揖進賢之雍容。是推紀於變節，是正綱於大同。其次則梗河備預，招搖候敵，泛舟亢池，飛觴帝席，周鼎毓神，天田豐籍。按三條于平道，賓萬國於天門；置平星以決獄，列騎官而衛閽。陽門守于邊險，折威犯而將奔；頓頑司於五聽，車騎參於八屯。望南門之峻關，覿庫樓之城府；偃蹇列於四衡，的曆分於五柱。或藏兵而蓄銳，或重扃而禦侮。煥蒼龍之中宿，矚氐心以及房。聽朝路寢，布政明堂。
爰俾其地于宋之疆，粵若大火赫然天王。鉤鈐儼于鳳闕，積卒穆于龍驤；天輻備於轝輦，鍵閉守于關梁。騎陣啟將軍之位，從官主巫醫之職。罰作贖刑，日為陽德。二咸防非而體正，七公議賢而糾慝。陣車雷擊乎其南，天乳露滋乎其北。彼貫索之為狀，實幽囹之取則。
歷龍尾以及箕，跨北燕而在茲；配四妃而立序，均九子以延慈；龜曳尾而波泳，魚張鱗而水嬉。天江為太陰之主，傅說奉中闈之祠。糠為簸揚之物，枚為舂臼之用。天鑰司其啟閉，丈人存其播種。狗以吠盜奸回靡縱，却睇女床，前瞻天紀，耀棘庭之金印，粲椒宮之玉齒。
中有崇垣，厥名天市。車肆中衢以連屬，市樓臨箕而鬱起。帝座類候而獨尊，候臣光熙而燮理。宗星派疏而遠集，宦者刑餘而近侍。列肆與屠肆分行，宗正與宗人同峙。帛度立象以量用，斗斛裁形而取擬。
若乃眺北宮于元武，洎南斗於牽牛。賦象通犧廟之類，司域應江淮之洲。建星含曜于黃道，天弁寫映於清流。河鼓進軍以嘈囋，兩旗夾道以飛浮。天淵委輸於南海，狗國分權於北幽。雞揚音而顧侶，鼈曜影而來游。天田臨於九坎，羅堰逼於天桴。是司溝洫，是制田疇。遂聳睇於漢陽，乃攸窺於織女。引寶毓囿，搖機弄杼。輦道清塵而俟駕，漸台飛灰而候呂。可以嬉遊，可以臨處，瞻須女之繒室，奄開邦於會稽。離珠耀珍于藏府，匏瓜薦果於宸閨。離瑜佩瓊而彩服，敗瓜委蔓以分畦。
其外鄭越開國，燕趙鄰境，韓魏接連，齊秦悠永，周楚列曜，晉代分囧。天津橫漢以摛光，奚仲臨津而泛影。既編梁以虹構，亦裁輪而電警。列虛危于齊濟，職悲哀與宗廟。墳墓寫狀以孤出，哭泣含聲而相召。敗臼察災而揚輝，天壘守夷而駢照。司命與司祿連彩，司危與司非疊耀。伺禍福之多端，總興亡之要妙。人掌詔以優遊，儼為人之質；鉤主震而屈曲，宛如鉤之象。車府息雷轂之聲，造父曳風鑾之響。杵軍給以標正，臼年豐而示仰。土吏設以司存，斧鉞用誅之所掌。虛梁闃寂以幽閟，蓋屋喧轟而宴賞；天錢納赆以山積，天綱憩輿而野饗；北落置候兵之門，八魁建張禽之網。
瞻廟府於室壁，諒有衛之封畿。布離宮之皎皎，散雲雨之霏霏。霹靂交震，雷電橫飛。壘壁寫陣而齊影，羽林分營而析暉；土公司築而開務，天 飛御而起機；騰蛇宛而成質，水蟲總而攸歸。動則飛躍於雲外，止則盤縈於漢沂。迤奎婁之分野，辨鄒魯之川陸，豢馴獸于囿苑，隸封豕於溝瀆。左更處東而掌虞，右更居西以司牧，立囷倉之儲聚，樹溷屏之重復。司空立土以搜祥，鈇锧萦蒭而薦畜。軍南門列轅而遠出，天將軍揚旗而示逐。伊王良之策馬，則車騎之滿野。蒙居河而路塞，策裁鞭而電寫。閣道優遊而據中，附路備闕而居下。
自胃倉而昴畢，實趙地之交衢。建旄頭而肅引，畢罕車而迅驅。捲舌列天讒之表，附耳屬天高之隅。天高望氣，天讒備巫。捲舌安其寂默，附耳矜其諂諛。天船泛影乎清瀨，貯積水而窺害。太陵分光乎耀虛，包積屍而如帶。礪石資乎鋸刃，月宿歸乎太陰。天街畫於戎野，天阿察于山林。天節宣威於邦域，天陰進謀於腹心。天庾積粟以示稔，天廩備稷以祈歆。天園曲列兮儲芳樹，天苑圓開兮畜異禽。芻蒿遵納秸之軌，殊國曉重譯之音。九遊排鋒以進退，軍井依營而淺深。天關嚴扃于畢野，諸王列藩於漢潯。何五車之均明，而三柱之昭煥。納五兵于藏府，圖七國之邦貫。
天潢利涉以淪漣，咸池浮中而渺漫。關岷峨之沃壤，睎觜參之曜形。示斬刈以明罰，收葆旅而獲甯。參旗懾于邊寇，玉井通于水經。坐旗肅穆以昭禮，司怪幽求而發冥。屏嫌於客，廁咎於清，亦有天屎，質黃效靈。
於是仰東井之輿鬼，覽西秦之伯邑；質明祀而變生，鉞淬水而刑及。四瀆斷江淮之候，兩河占胡越之戢。水位瀉流而迅奔，天樽奠饌而翕集。軍市通貨以圓綴，五侯議疑而衡立。積水醞燕酬之勞，積薪備牲庖之給。野雞俟兵而據市，天狗吠盜而映漣。闕丘擬乎兩觀，水府司乎百川。狼援戈而野戰，弧屬矢而承天。老人作主而秋煥，丈人通臣而夜懸。子扶尊而眇邈，孫孕緒而連 。惟天社之赫若，實句龍之神焉。
觀柳星以及張，知周疆之爰啟。儼頸以分嗉，奉滋嘗而賜醴。觀夫軒轅之宮宛，若騰蛇之體。交雷雨之靄靄，列后妃之濟濟。酒旗緝以承歡，內平繩愆而執禮。爟含烽而喋寇，實防邊之有俟。長垣崇司域之備，少微彰處士之懿。外廚調別膳之滋，天相居大臣之位。天紀錄禽而獻齒，天廟嚴祠而毓粹。天稷報五稼之勤，東甌表三夷之類。爰周翼軫，厥土惟荊。驅風驛之千乘，奏雲門之六英。長沙明而獻壽，車轄朗而陳兵。青丘蔭于韓貊，器府總於琴笙。軍門坐甲於軍閫，司空掌土于司平。
矚太微之崢嶸，啟端門之赫奕。何宮庭之敞，類乾坤之闔辟。五坐參一帝之謀，九卿踵三公之跡。儲以太子，參之幸臣。從官肅侍，謁者通賓。郎將司戟於丹陛，郎位含香於紫宸。乃寄屏以持法，控端門之內闉。明堂演化，靈台候神。虎賁之征猛士，進賢之訪幽人，謀于諸侯，儼營衛于常陳，胡天漢之昭回。
自東震而綿絡，北貫箕而聯斗，南經說而緯鑰，合乘津而浮瓜，分漂杵而泛閣，歷玉潢以汪洋，淪七星而依泊。惟木德之含精，為歲星而明麗，雖盈縮所察，禍福攸系。然得之者隆，失之者替，祚明君而耀朗，罰昏主而光翳。下為社靈，上為天貴。如夭胎而毀卵，具職仁而施惠。回騖愆期，前馳舛契。奮槍棓以示慝，峙樓垣而表戾，粵若熒惑，火帝之精，每執法以明罰，必司災而告誠，守其邦而歲戰，去其野而時清。
若虧信而廢禮，則下乘而上征。居惟釁發，合與憂並。浮天讒而聳劍，列蚩尤而耀旌。司危見而失國，昭明出而起兵。伊土宿之播靈，為鎮星而耀質。尋所履為休慶，視所居為貞吉。廣邦徼而斯留，復軒宮而載出。
若崇奢而賤義，則行虧而度失。或含丹而舉兵，或噙黑而遘疾。旬始發而侯起，獄漢明而主黜。彼金方之耀色，有太白之垂文，乃降神於屏翳，實建象于將軍。
若用兵而不察，匪先達之攸聞。高出利於深戰，順指著乎勳。苟恩義之不溥，則禍福之攸分。或飛芒而蝕月，或引彗而橫氛。六賊陳災而構禍，天狗殺將而破軍。諮太陰之稟粹，粵辰星之攸揆。乘四仲而顯晦，歷一周而匝履，為用罰之淵謨，為出師之令軌。
若淫刑而縱欲，則委孛而流矢。白其角而表喪，黑其規而應水。察函劍之相去，候正旗之所指。非其出而夏寒，錯其宜而將死。
於是究經緯之終始，徵幽微之機符。昭晰兮，為人主之明鑒；杳藹兮，實冥只之秘樞。固聲聞而響集，方形移而影趨。若山石之旌處士，谷風之應騶虞者也。
若夫退寒暑而無舛，中昏旦而不越。畢露雲油，箕躔吹發，亦有樞降軒而繞電，景瑞堯堯而麗月。雖肸響之難窮，信靈爽之未歇。嘉大舜之登禪，耀黃星而靡鋒。壯高祖之遇時，聚五緯而相從。殷堪縱眺，識曹公之潛跡；李郃流目，知漢使之幽蹤。荊軻入秦，白虹貫日，衛生設策，長庚食昴。星隕如雨而周衰，彗長竟天而秦滅；蛇隨楚而九域含嗟，狗過梁而千里流血。晉君終而婺妖見，漢帝圍而參暈結；周楚滅而南沖，晉齊殃而北裂。
自大辰以及漢彰，宋焚而衛爇，或除舊而布新，顯陳盛而薑絕。諒吉凶之有兆，匪災譴之虛設。固罔念而作狂，在恭巳而成哲。是以帝王之有天下也，莫不分設其官，式司其告。唐則羲和降察，夏則昆吾演奧；嘉殷巫之美服，登周史之雅號。宋述子韋，鄭稱碑竃；唐昧與尹宣範，甘德暨石申垂誥。故能下守職而恪恭，上知變而無傲。此希夷之妙象，豈蒙昧之私好，有少微之養寂，無進賢之見譽。參器府之樂肆，掌貫索之刑書。恥附耳之求達，方捲舌以幽居。且扃扉而絕駟，奈臨河而羨魚。望天門而屏跡，安知公卿之所如。
附跋一首
嘉慶庚申歲，淵如先生在淅中，得晴川孫之手鈔本《大象賦》，並《注》一帙，題云張衡《大象賦》，苗為注。因考《困學記聞》云《天象賦》，《唐志》謂黃冠子李播撰，《李台集解》：「播，淳風之父也。」今本題楊撰，畢懷亮注。《館閣書目》題張衡撰，李淳風注。愚觀賦之末，曰有少微之養寂云云，則李播撰無疑矣，播仕隋高祖時，棄官為道士，張衡著《靈憲》，楊作《渾天賦》，後人因以此賦附之，非也。故改定題為《天文大象賦》，李播撰，依《唐志》及《崇文總目》、《通志·藝文略》也，注人厚齊未經論定，考《宋史·藝文志》云張衡《大象賦》一卷，苗為注，獨與晴川相合，苗為，不詳其人，亦不知今注與所謂《李台集解》等，若何異同也，故仍其舊題焉，先生以此注世間罕傳，屬予校刊以行。今年五月，遂取隋唐閒人言天文之書，若《史記·天官書》、《正義》、《漢書·天文志》、《顏注》、晉隋兩《天文志》、《開元占經》等，參互細勘，凡晴川本之脫、衍錯、不能卒讀而的然可知者，幾數百處，悉補改刪乙之矣，至稍涉疑似，如《注》云羅堰三星，而晉隋志皆云九星，《注》云礪石四星，而《隋志》云五星，《注》云天庾三星，而晉隋志皆云四星，當是別有所出，未敢據彼改此，又如賦云「其外鄭越開國，燕趙鄰境，韓魏接連，齊秦悠永，周楚列曜，晉代分。」《注》云：「鄭一星在越南，越一星在鄭北，燕一星在鄭東北，趙二星在燕東南，韓一星在晉南，魏一星在韓北，秦二星在代西，代二星在晉東北，十二國合十六星。」脫去齊周楚晉，而《開元占經》引巫咸占則云：「齊一星在九坎東，趙二星在齊西北，鄭一星在趙東北，越一星在鄭西北，周二星在越東北，秦二星在周東南，代二星在秦東南，晉一星在代西南，韓一星在晉北，魏一星在韓北，近秦星，楚一星在魏西南，近鄭星，燕一星在楚東南，近晉星。」《隋志》則云：「九坎東列，北一星曰齊，齊北二星曰趙，趙北一星曰鄭，鄭北一星曰越，越東二星曰周，周東南北列二星曰秦，秦南二星曰代，代西一星曰晉，晉北一星曰韓，韓北一星曰魏，魏西一星曰楚，楚南一星曰燕。」皆與此注差違不合，當亦是別有所出，非可相補，又如賦云：「峙樓垣而表戾。」《注》脫去樓垣，《晉志》引《京房風角書·集星章》所載妖星，有天樓、天垣，皆歲星所生也，《隋志》引作天樓星生亢宿中，天垣星生角宿中，《開元占經·妖星占》天垣在角宿中云云，天樓在亢宿中云云，其語尤詳，而不知此《注》原文若何，亦非可相補，又如注大理一條、天柱一條、天庾一條、天廩一條、內五諸侯一條、常陳一條，其末皆脫去占，又如注凡五星一條、土末脫去與火合云云，更無以補之，斯類均標明為缺，以存其真，校既畢，繕寫一通，質諸先生，而記其書之本末，及校之大略於後。壬申五月廿八日，和顧廣圻書于江寧皇甫巷之思古人齋。

        </div>
      </div>
    </div>
  </div>
</div>
<!--update:2025-08-30 10:01:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>