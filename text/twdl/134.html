<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五">
<meta name="description" content="七十二卷。明邢云路撰。邢云路字士登，安肃(今河北徐水)人。万历进士。曾任河南佥事，陕西按察副使等职。其书详于历而略于律。只六卷讲音律，辨黄钟三寸九分之非，甚为精当，余无新意。六十六卷讲历法，从六经到明《大统历》，一一加以考订。六十五卷中有驳《授时历》八条，驳《大统历》七条。主体是总结历代历法知识。卷七十二中已明确提出行星运动受太阳支配的观点。该书有《畿辅丛书》本传世，《丛书集成初编》本流传较广。_古今律历考_全文在线阅读_古今律历考_全文在线下载_大玄古籍书库">
<title>古今律历考_邢云路_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古今律历考</span> <br/>
          作者： <span class="inputVal" id="bkauthor">邢云路</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,天文,完结</span> <br/>
          字数： <span class="inputVal" id="bknum">[book_length]363184</span> <br/>
          说明： <span class="inputVal" id="bkdec">七十二卷。明邢云路撰。邢云路字士登，安肃(今河北徐水)人。万历进士。曾任河南佥事，陕西按察副使等职。其书详于历而略于律。只六卷讲音律，辨黄钟三寸九分之非，甚为精当，余无新意。六十六卷讲历法，从六经到明《大统历》，一一加以考订。六十五卷中有驳《授时历》八条，驳《大统历》七条。主体是总结历代历法知识。卷七十二中已明确提出行星运动受太阳支配的观点。该书有《畿辅丛书》本传世，《丛书集成初编》本流传较广。</span> <br/>
          封面： <span class="inputVal" id="bkimg">Z_11179.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古今律历考
[book_author]邢云路
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,天文,完结
[book_length]363184
[book_dec]七十二卷。明邢云路撰。邢云路字士登，安肃(今河北徐水)人。万历进士。曾任河南佥事，陕西按察副使等职。其书详于历而略于律。只六卷讲音律，辨黄钟三寸九分之非，甚为精当，余无新意。六十六卷讲历法，从六经到明《大统历》，一一加以考订。六十五卷中有驳《授时历》八条，驳《大统历》七条。主体是总结历代历法知识。卷七十二中已明确提出行星运动受太阳支配的观点。该书有《畿辅丛书》本传世，《丛书集成初编》本流传较广。
[book_img]Z_11179.jpg


[book_title]提要
钦定四库全书　　　　子部六
古今律厯考　　　　　　天文算法类一【推歩之属】提要
【臣】等谨案古今律厯考明邢云路撰云路字士登安肃人万厯庚辰进士官至陜西按察司副使是书详于厯而略于律七十二卷中言律者不过六卷亦罕所发明惟辨黄钟三寸九分之非颇为精当而编在厯代日食之后步气朔之前不知何意厯法六十六卷则自六经以下迄于明代大统厯一一考订其论周改正即改月大抵本于张以寜春王正月考惟于书惟元祀十有二月则指为建丑之月谓商虽以丑为正而纪数之月仍以寅为首与春王正月考之説不同然均之改正而于周则云改月于殷则云不改月究不若张以寜説之为允也六十五卷中有驳授时厯八条驳大统厯七条其驳大统厯谓斗指析木日躔娵訾非天星分野之次乃月辰所临之名而大统厯乃以天星次舎加为地盘月建殊袭赵縁督之误又谓授时厯至元辛巳黄道躔度十二交宫界郭守敬所测至今三百余年冬至日躔已退五度则宜新改日躔度数而大统厯乃用其十二宫界不合岁差又谓大统厯废授时消长之法以至中节相差九刻葢云路工于推算多创新术大统为当时见行之厯故辨之尤力又大统仅发授时消长一术其余多所承袭故因而并及授时也梅文鼎勿庵厯算书记曰从黄俞邰借读邢观察古今律厯考惊其卷帙乏多然细考之则于古法殊略所疏授时法意亦多未得其防又曰邢氏书但知有授时而姑援经史以张其説古厯之源流得失未能明也无论西术矣是文鼎于云路此书葢有未满然推步之学太抵因已具之法而更推未尽之奥前人智力之所穷正后人心思之所起故其术愈阐愈精后来居上云路值厯学壊敝之时独能起而攻其误其识加人一等矣创始难工亦不必定以未宻议也乾隆四十六年四月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]原序
古今律厯考原序
史称帝王治天下以律厯为先儒者通天人至律厯而止大哉言乎何则律为大块之窍人一嘘噏繇是厯为斡维之运人一作息繇是天且不违而况于人是故圣人宝焉然而律生于厯则厯其尤重也自重黎道防马彪记误末流转乖全妙莫准丝棼辄骛如斯者众匪天度之差殊考察异意故也余不敏蚤躭首晚益笃嗜以詧环籥役智为劳盖尝挈坤复之符劵权子母之遇在窃心计防祘之有年矣因博访当世求我党类于山中得魏生焉生名文魁古之祖冲之陈得一其人也余乃相与校雠羣籍营于至当于凡厯之宏纲细目遡古迄今靡不根究其蕴奥缕析其端倪壹切纰璺胥弥订之亡爽焉然后起而上之当宁上嘉悦下庭议佥曰可防中涓愳而格不行余退叹曰使天不欲斯术之行则无庸畀吾人以斯术天既以斯术畀吾人非余任之而谁也夫道术公器也公器在我而不以公诸人将鬼神恶之矣余故因金明诸君子之请而彚集成编命诸剞劂傥因是晤言知命以镜太清璧聨珠灿轨顺阶平庶防哉上律隂阳之变下存亭毒之功尧厯载光传之勿壊传曰四时行焉百物生焉则余与天复何憾邢云路序

[book_title]卷一
钦定四库全书
古今律厯考卷一　　　　明　邢云路　撰经一
周易考
象曰泽中有火革君子以治厯明时
水火相息为革泽中有火二性相息势必变革夫不有克何以生不有革何以因君子观革之象知天地乃革之大者也所以治厯明时盖天地革斯四时成而其数最难明也自羲和以后二宫失次七元无纪春秋有食晦之讥汉世昧岁差之理唐宋以来其法渐宻至元授时乃益亲焉自元至今又三百余年消息之法顿亡厯理之原尽失斯时也正泽火当革之时也昔汉厯凡五变唐厯凡八改宋厯凡十六改使厯可仍旧何乐改作然而天运难齐人力未至不容不改也杜预云治厯者当顺天以求合非为合以验天正谓是耳且古厯甚疎汉时尚不知岁差至汉末刘洪始觉冬至后天乃减岁余并创月行迟疾法作乾象厯魏文帝时韩翊作黄初厯始课日食晋姜岌始以月蚀冲检日度宋何承天作元嘉厯始以日行盈缩推定小余祖冲之作大明厯始取至前后日测晷景北周时马显作丙寅元厯始推定交蚀之小余隋张冑作大业厯始立五星入气加减法刘焯作皇极厯始推黄道月道术立躔度凖四序升降唐僧一行作大衍厯歩日躔始宻近周世宗时王朴作钦天厯始变五星法使迟疾留行舒急有渐宋初用应天厯继改乾元等厯逮靖康间凡百六十余年而厯八改南渡后统元等厯凡百余年而厯又八改盖宋厯未精自相紊乱故愈改而愈不效也元承用金厯至至元郭守敬乃测验周至改作始精作授时厯然非谓授时之法遂一成不易可岁岁无改也观守敬之言曰以至元十八年岁次辛巳为立元上考往古下验将来周岁消长皆距立元为算其诸应等数随时推测不用为元曰诸应不用为元者正欲后人随时改革也岂惟后人即守敬自改之矣至元十七年守敬作授时厯定闰应二千万一千八百五十分转应一十三万一千九百四分交应二十六万一百八十七分八十六秒此载在元史可考也至至元三十一年甲午才十四年耳而守敬复测天道见其少差乃于闰应加二百分于转应减一千六百九十九分于交应加二百一十四秒逾十四年即改三应至今畴人用之独柰何后人一无所改乎随时变易乃谓之革及今不革谓泽火之义何隆庆间监官周相不云乎谓自至元辛巳为厯元至今己巳二百八十九年年远数盈天度渐差失今不考所差必甚夫相达者也其言良是而柰何今之司厯者不味其言耶即今月离经甲午更订犹称宻近至日躔遭元统销没遂差至逾时其若五星之度应则自累代来因革失真皆所当亟正也
律厯配六十四卦
干律中仲吕音征厯为小满四月中中卦辟干次候靡草死居震之六五
坤律中应钟音羽厯为小雪十月中中卦辟坤次候天气上腾地气下降居兑之九五
屯律中黄钟大吕音羽厯为冬至十一月中末卦侯屯内小寒十二月节始卦侯屯外冬至末候水泉动小寒初候鴈北乡居坎之初六九二
蒙律中太蔟音角厯为立春正月节中卦大夫次候蛰虫始振居坎之六四
需律中太蔟夹钟音角厯为雨水正月中末卦侯需内惊蛰二月节始卦侯需外雨水末候草木萌动惊蛰初候桃始华居坎之九五上六
讼律中姑洗音角厯为清明三月节中卦大夫讼次候田鼠化为鴽居震之六二
师律中仲吕音征厯为立夏四月节中卦大夫师次候蚯蚓出居震之九四
比律中仲吕音征厯为立夏四月节末卦卿比末候王瓜生居震之九四
小畜律中仲吕音征厯为小满四月中始卦公小畜初候苦菜秀居震之六五
履律中林钟音征厯为大暑六月中始卦公履初候腐草化为萤居离之九三
泰律中太蔟音角厯为水正月中中卦辟泰次候鸿鴈来居坎之九五
否律中夷则音商厯为处暑七月中中卦辟否次候天地始肃居离之六五
同人律中夷则音商厯为立秋七月节末卦卿同人末候寒蝉鸣居离之九四
大有律中仲吕蕤賔音征厯为小满四月中末卦侯大有内芒种五月节始卦侯大有外小满末候麦秋至芒种初候螳螂生居震之六五上六
谦律中大吕音羽厯为小寒十二月节中卦大夫谦次候鹊始巢居坎之九二
豫律中夹钟姑洗音角厯为春分二月中末卦侯豫内清明三月节始卦侯豫外春分末候始电清明初候桐始华居震之初九六二
随律中夹钟音角厯为惊蛰二月节中卦大夫随次候仓庚鸣居坎之上六
蛊律中姑洗音角厯为清明三月节末卦卿蛊末候虹始见居震之六二
临律中大吕音羽厯为大寒十二月中中卦辟临次候鸷鸟厉疾居坎之六三
观律中南吕音商厯为秋分八月中中卦辟观次候蛰虫坏户居兑之初九
噬嗑律中应钟音羽厯为立冬十月节末卦卿噬嗑末候雉入大水为蜃居兑之九四
贲律中南吕音商厯为秋分八月中始卦公贲初候雷乃收声居兑之初九
剥律中无射音商厯为霜降九月中中卦辟剥次候草木黄落居兑之六三
复律中黄钟音羽厯为冬至十一月中中卦辟复次候麋角解居坎之初六
无妄律中无射音商厯为寒露九月节中卦大夫无妄次候雀入大水爲蛤居兑之九二
大畜律中南吕音商厯为白露八月节末卦卿大畜末候羣鸟养羞居离之上九
頥律中黄钟音羽厯为大雪十一月节末卦卿頥末候荔挺出居兑之上六
大过律中应钟音羽厯为小雪十月中始卦公大过初候虹藏不见居兑之九五
坎律中黄钟大吕太蔟夹钟音羽角厯为冬至小寒大寒立春水惊蛰卦由冬至之中孚以至惊蛰之晋候由冬至之蚯蚓结以至惊蛰之鹰化为鸠盖坎为正四卦之北其六爻居月中节之在北方者也
离律中蕤賔林钟夷则南吕音征商厯为夏至小暑大暑立秋处暑白露卦由夏至之咸以至白露之大畜候由夏至之鹿角解以至白露之羣鸟养羞盖离为正四卦之南其六爻居月中节之在南方者也
咸律中蕤賔音征厯为夏至五月中始卦公咸初候鹿角解居离之初九
恒律中黄钟音宫厯为大暑六月中末卦侯恒内立秋七月节始卦侯恒外大暑末候大雨时行立秋初候凉风至居离之九三九四
遯律中林钟音征厯为大暑六月中中卦辟遯次候土润溽暑居离之九三
大壮律中夹钟音角厯为春分二月中中卦辟大壮次候雷乃发声居震之初九
晋律中夹钟音角厯为惊蛰二月节末卦卿晋末候鹰化为鸠居坎之上六
明夷律中无射音商厯为寒露九月节末卦卿明夷末候菊有黄华居兑之九二
家人律中蕤賔音征厯为芒种五月节中卦大夫家人次候鵙始鸣居震之上六
暌律中大吕音羽厯为小寒十二月节末卦卿暌末候雉雊居坎之九二
蹇律中黄钟音羽厯为大雪十一月节中卦大夫蹇次候虎始交居兑之上六
解律中夹钟音角厯为春分二月中始卦公解初候鸟至居震之初九
损律中夷则音商厯为处暑七月中始卦公损初候鹰乃祭鸟居离之六五
益律中太蔟音角厯为立春正月节末卦卿益末候鱼上冰居坎之六四
夬律中姑洗音角厯为谷雨三月中中卦辟夬次候鸣鸠拂其羽居震之六三
姤律中防賔音征厯为夏至五月中中卦辟姤次候蜩始鸣居离之初九
萃律中南吕音商厯为白露八月节中卦大夫萃次候鸟归居离之上九
升律中大吕音羽厯为大寒十二月中始卦公升初候鸡乳居坎之六三
困律中无射音商厯为霜降九月中始卦公困初候豺乃祭兽居兑之六三
井律中蕤賔音征厯为芒种五月节末卦卿井末候反舌无声居震之上六
革律中姑洗音角厯为谷三月中始卦公革初候萍始生居震之六三
鼎律中蕤賔林钟音征厯为夏至五月中末卦侯鼎内小暑六月节始卦侯鼎外夏至末候半夏生小暑初候温风至居离之初九六二
震律中夹钟姑洗仲吕蕤賔音角征厯为春分清明谷雨立夏小满芒种卦由春分之公解以至芒种之卿井候由春分之鸟至以至芒种之反舌无声盖震爲正四卦之东其六爻居月中节之在东方者也
艮律中无射应钟音商羽厯为霜降九月中末卦侯艮内立冬十月节始卦侯艮外霜降末候蛰虫咸俯立冬初候水始冰居兑之六三九四
渐律中太蔟音角厯为雨水正月中始卦公渐初候獭祭鱼居坎之九五
归妹律中南吕无射音商厯为秋分八月中末卦侯归妹内寒露九月节始卦侯归妹外秋分末候水始涸寒露初候鸿鴈来賔居兑之初九九二
丰律中林钟音征厯为小暑六月节中卦大夫丰次候蟋蟀居壁居离之六二
旅律中姑洗仲吕音角征厯为谷雨三月中末卦侯旅内立夏四月节始卦侯旅外谷雨末候戴胜降于桑立夏初候蝼蝈鸣居震之六三九四
巽律中夷则南吕音商厯为处暑七月中末卦侯巽内白露八月节始卦侯巽外处暑末候禾乃登白露初候鸿鴈来居离之六五上九
兑律中南吕无射应钟黄钟音商羽厯为秋分寒露霜降立冬小雪大雪卦由秋分之公贲以至大雪之卿頥候由秋分之雷乃收声以至大雪之荔挺出盖兑为正四卦之西其六爻居月中节之在西方者也
涣律中林钟音征厯为小暑六月节末卦卿涣末候鹰乃学习居离之六二
节律中夷则音商厯为立秋七月节中卦大夫节次候白露降居离之九四
中孚律中黄钟音羽厯为冬至十一月中始卦公中孚初候蚯蚓结居坎之初六
小过律中大吕太蔟音羽角厯为大寒十二月中末卦侯小过内立春正月节始卦侯小过外大寒末候水泽腹坚立春初候东风解冻居坎之六三六四
既济律中应钟音羽厯为立冬十月节中卦大夫既济次候地始冻居兑之九四
未济律中应钟黄钟音羽厯为小雪十月中末卦侯未济内大雪十一月节始卦侯未济外小雪末候闭塞而成冬大雪初候鹖旦不鸣居兑之九五上六
右六十四卦配五声十二律符合亡论已至其以卦配候起自中孚每卦六日七分及所配公辟侯大夫卿之数其原出于孟氏章句京房又以卦爻配直一朞之日以附易纬之文用占灾吉凶至于观隂阳之变则错乱而不明以后乾象天保各有因革亦皆不经其于厯数之差率则毫无关系自后魏来始载于厯经相沿厯唐宋至今不变至至元庚辰郭守敬造授时厯始删去删之诚是也其法大都自冬至初候起中孚而坎离震兑各主其一方其余六十卦以一年分之盖以一朞三百六十五日二十四刻有奇除离坎震兑各主一方外以六十卦分一朞之数每卦得六日八刻七分有奇为卦策半之得三日四刻三分半有奇为贞防置冬至大小余命之为公中孚卦以卦策六日八刻七分有奇加之为辟复卦又以贞策三日四刻三分半有奇加之得九日一十三刻有奇为侯屯内卦又加一贞防得一十二日一十七刻四分有奇为侯屯外卦又加一卦防得一十八日二十六刻一分有奇为大夫谦卦又加一卦防得二十四日三十四刻八分有奇为卿睽卦再加一卦防得三十日四十三刻五分有奇为公升卦是冬至一月三十日四十三刻半有奇交大寒十二月中每一月分五卦也一年十二月皆然然一月固分五卦而以冬至一阳生论之则一月总谓之复卦惟复之前原有中孚一卦居六日八刻七分有奇逾六日而后乃七日也七日方交复卦故曰七日来复此其术也于厯法何预焉焦延寿曰得我道以亡身者京生也京房以易卦杀身身且不保于道何居
天一地二天三地四天五地六天七地八天九地十此仲尼言天地隂阳自然奇偶之数即河图数也天也者隂阳对待之体一至十者隂阳流行之序然独阳不生独隂不成故生于天者成于地生于地者成于天天一生水地六成之地二生火天七成之天三生木地八成之地四生金天九成之天五生土地十成之其位一六居北二七居南三八居东四九居西五十居中为河图之数也以配律厯一六水为北方七宿其音羽二七火为南方七宿其音征三八木为东方七宿其音角四九金为西方七宿其音商五十土为中央大衍之数其音宫故唐厯志云大衍为天地之枢如环之无端盖律厯之大纪也
天数五地数五五位相得而各有合天数二十有五地数三十凡天地之数五十有五此所以成变化而行鬼神也
天数五一三五七九五奇也地数五二四六八十五偶也天地之数各五位五位相配以合五行天一与地六相得合为水地二与天七相得合为火天三与地八相得合为木地四与天九相得合为金天五与地十相得合为土天数二十有五五奇之积也地数三十五偶之积也天地之数合二十五三十凡五十有五干凿度所云天地合和数正谓此也隂阳五行八卦六爻皆变化也隂阳五行之屈伸往来八卦六爻之吉凶休咎皆鬼神也变化以数成鬼神以数行圣人衍易揲蓍使人知趋吉避凶以前民用此所以成变化而行鬼神也大衍之数五十其用四十有九分而为二以象两挂一以象三揲之以四以象四时归奇于扐以象闰五嵗再闰故再扐而后挂
大传云天生神物圣人则之神物谓蓍也五十者大衍之蓍数也衍演也天地之数五十有五而大衍之数五十者以五行五数为衍母以十数为衍子数备于五极于十故以五大衍之以母衍子而各极其数以至于十为五十也其用四十有九者虚其一以象太极也盖数始于一如辰不动如君无为故虚一不用而万变出焉王弼曰不用而用以之通非数而数以之成斯易之太极也太极生两仪故分而为二盖以两手中分四十九防左手分天右手分地以象两仪也五十除一者无一也四十有九挂一者有一也易变为一是也故以右手于左分天数之中取其一防悬挂于左手之小指间所以象人而配天地是象三才揲数也奇所揲四数之余也扐指间也以四数左手分天之防而归其余数或一或二或三或四于左手三四指间象四时者以四数也象闰者归余于终也又以四数右手分地之策而归其余数于左手二三指间是为一变筮法一揲不五则九得五者三所谓奇也得九者一所谓偶也再揲不四则八得四者二所谓奇也得八者二所谓偶也八九为多四五为少三少得老阳之数九三多得老隂之数六两多一少得少阳之数七两少一多得少隂之数八五岁再闰者五岁之间再积日而成月故蓍者凡有再扐然后别起一挂也毕中和言三揲皆挂正再闰后挂之义凡十九年七闰爲一章五岁再闰略举其凡也衞元嵩元包论曰混茫既判天地辟矣天地既辟三统分矣三统既分四时序矣四时既序闰斯生矣正闰相生数无穷矣此之谓也
干之策二百一十有六坤之策百四十有四凡三百有六十当期之日二篇之策万有一千五百二十当万物之数也
策者蓍之茎数曲礼所谓策为筮是也揲蓍之法通计三变之余去其初挂之一凡四为奇凡八为偶积而数之则为六七八九盖余三奇则九而其揲亦九策亦四九三十六谓其三揲挂扐通十三策而见存三十六策为老阳爻也余二奇一偶则八而其揲亦八策亦四八三十二谓其三揲挂扐通十七策而见存三十二策为少隂爻也余二偶一奇则七而其揲亦七策亦四七二十八谓其三揲挂扐通二十一策而见存二十八策为少阳爻也余三偶则六而其揲亦六策亦四六二十四谓其三揲挂扐通二十五策而见存二十四策为老隂爻也大传所谓乾坤二篇之防正以其挂扐之外见存蓍数而为言耳阳爻六干老阳一爻三十六策计六爻凡二百一十有六隂爻六坤老隂一爻二十四策计六爻凡百四十有四合二百一十有六一百四十有四凡三百有六十曰当期之日者每月三十日合十二月为三百六十也厯法以气言之则三百六十六日以朔言之则三百五十四日今举气盈朔虚之中数而言故曰三百有六十也盖挂扐之数象月之闰过揲之数象嵗之周总过揲以成四时即一期也然少阳之策一爻二十八六爻则一百六十八少隂之策一爻三十二六爻则一百九十二二少之合亦三百六十此独以老阳老隂言者以易用九六不用七八也何也九六有象七八无象也以卦则六子之卦七八隐于其中而无象也以画则六子皆乾坤之画而六子无画也惟乾坤有用九用六之道诸卦得奇者皆用干之九得偶者皆用坤之六终无用七用八之道故曰九六有象七八无象也二篇者易上下经六十四卦也每卦六爻六十四卦共三百八十四爻隂阳各半阳爻一百九十二以阳爻三十六乗之得六千九百一十二隂爻一百九十二以隂爻二十四乗之得四千六百八合六千九百一十二四千六百八共得万有一千五百二十当万物之数也万物之数固不尽于此但取象于万若云自一而万当万物之数耳若少阳一百九十二以二十八乗之得五千三百七十六少隂一百九十二以三十二乗之得六千一百四十四合之亦万有一千五百二十也
是故四营而成易十有八变而成卦八卦而小成引而伸之触类而长之天下之能事毕矣显道神德行是故可与酬酢可与祐神矣
四营者四次经营也分二一营也挂一二营也揲四三营也归奇四营也易变易也尚未成爻成卦故止谓成一变易也如是者三变成一爻一爻得两仪之画二爻得四象之画三爻得八卦之画至于积七十二营凡十有八变则六爻见而得六十四卦之一矣然方其三十六营而九变也已得三画而天地山泽雷风水火八卦之名已立此内卦之贞八卦而小成也自是引进而往伸之又九变三十六营以成三画再得小成之卦一则外卦之悔亦备内外成卦是谓大成也如是然后观其爻之变与不变而触逢事类以增长之如干则推其为圜为君为父之类以定吉凶悔吝一卦变六十四卦六十四卦变四千九十六卦天下所能之事法象皆尽人之趋吉避凶向悔背吝者其道皆不越此故曰天下之能事毕矣惟易理备天下之能事故可以显明无为之道而神灵其德行之事是故可与酬酢应对万物之求盖筮受命如飨吉凶悔吝取决不爽也可与佑助神化之功盖神不自见待易道方见即谓以易助神可也道在天德行在人在天者幽显道阐幽也在人者显神德行微显也酬酢其在人者即祐助其在天者皆易之神也故关朗曰神也者易之灵也灵应冥契不思而得强名曰神故易之神在乎道而所神在人
夫是易也显道祐神何物不有厯固在其中矣然谓之曰象四时象闰曰当期之日象者象其奇耦当者当其成数也至于气朔之分秒陟降消长一而不一则在人随时测验以更正之正其数即神乎易也汉史不知遂以大衍大率之数牵强凑合以步气朔而谓厯数诸率皆出于此则非矣
古今律厯考卷一

[book_title]卷二
钦定四库全书
古今律厯考卷二　　　　明　邢云路　撰经二
尚书考
乃命羲和钦若昊天厯象日月星辰敬授人时
古帝尧克明峻德化致雍和其道曷繇尧以治厯明时政之首务也乃命重黎之后羲氏和氏敬顺昊天厯数以纪之象器以察之使日月星辰各得其所以此天时敬授于人焉昔少昊氏衰九黎乱德神人杂扰颛顼命南正重司天以属神北正黎司地以属人其后三苗复九黎之恶尧乃复育重黎之后羲承重和承黎掌天地之事日中星鸟之类即天事平秩东作之类即地事而四时分职在焉日谓日之甲乙躔有盈缩月谓月之大小离有迟疾二十八宿众星丽天不动者为经金木水火土五星有迟速顺逆者为纬辰以日月所防分周天之度为十二次也日行迟月行疾每月朔月行及日而与之防其必在周天二十八宿分之辰集防有时故谓之辰正月防亥辰为娵訾二月戌为降娄三月酉为大梁四月申为实沈五月未为鹑首六月午为鹑火七月巳为鹑尾八月辰为夀星九月卯为大火十月寅为析木十一月丑为星纪十二月子为枵是也然非一定古正月防亥在初旬至今水后方防亥久之则以渐后移矣厯象既明节悉均乃成一嵗之厯敬授于人俾随天时早晚以为人事耕获之焉其总为一嵗之厯其分有四时之异
分命羲仲宅嵎夷曰旸谷寅宾出日平秩东作日中星鸟以殷仲春厥民析鸟兽孳尾
分者分其职也帝尧于羲和之内分命其羲氏而字仲者令居嵎夷之地掌春天之政曰旸谷者日出于谷也据日所出谓之旸谷指其地名即称嵎夷盖官在国都而测之所则在嵎夷东表之地嵎夷即今山东登州府寅敬平均秩序作起也于仲春方出之日如敬賔客而引之识其景也圣人重农事春在东方故曰东作盖以节气之早晚均序之以劝民兴作也日中者春分之日漏以候之昼夜皆五十刻也举昼以见夜故曰日中星鸟南方朱雀七宿井鬼栁星张翼轸是也未曰鹑首午曰鹑火巳曰鹑尾春分之昏鸟星毕见于南方也在天成象星作鸟形曲礼言军陈象天之形前朱雀后武左青龙右白虎雀即鸟也武谓甲捍御故变文武焉是天星有龙虎鸟之形东方成龙形西方成虎形皆南首而北尾南方成鸟形北方成形皆西首而东尾天道左旋日体右行故星见之方与四时相逆尚书考灵曜云主春者张昏中可以种谷主夏者火昏中可以种黍主秋者虚昏中可以种麦主冬者昴昏中可以收敛故曰敬授人时然古厯若斯久之星渐右移一鸟宿四时皆可昏中种谷如今万厯年仲春昏中井初则将出鹑首而入实沈四时皆非一定在随时耳殷中也仲春阳之中也析分也先时冬寒民聚于隩至是则分析而作事矣乳化曰孳交接曰尾鸟兽皆以尾交卽物之生育其气之和可验也
申命羲叔宅南交平秩南讹敬致日永星火以正仲夏厥民因鸟兽希革
申重也帝尧又于羲氏之内重命其羲氏而字叔者令居南交之地掌夏天之政蔡注云南交南方交趾之地又陈氏曰南交下当有曰明都三字考交趾在云南之南尧时未必属中国曰明都三字亦无考证阙之可也讹化也谓夏月时物长盛所当变化之事也夏在南方故曰南讹敬致周礼所谓冬夏致日盖以夏至之日中伺日而识其景如所谓日至之景尺有五寸谓之地中者也永长也日永昼六十刻也星火东方苍龙七宿角亢氐房心尾箕是也心宿三星中曰大火左传言火中火见诗称七月流火皆指心星言火乃苍龙之中星举中则七星见可知此夏至昏之中星也夏至阳之极午为正阳之位以此正仲夏之气也因析而又析也希革鸟兽毛羽希少而革易也
分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨
尧又分命其和氏而字仲者令居西方掌秋天之政徐广云西天水郡之西县也今属陜西巩昌府昧也日入于谷而天下防故曰昧谷饯送纳入也盖以秋分之暮夕方入之日而识其景也西成秋月物成之时所当成就之事也秋在西方故曰西成宵夜也秋分之日昼夜亦皆五十刻举夜以见日故曰宵中星虚北方武七宿斗牛女虚危室壁是也虚在武之中亦曰殷者秋分隂之中也夷平也暑退而人气平也毨理也毛更生整理也
申命和叔宅朔方曰幽都平在朔易日短星昴以正仲冬厥民隩鸟兽氄毛
尧又申命其和氏而字叔者令居朔方掌冬天之政唐孔氏曰朔尽也李巡曰万物尽于北方苏而复生故北称朔犹月之晦而有朔也幽暗都聚也北方幽暗故曰幽都今顺天府昌平州有幽都山在察也易改也北方终其隂而始其阳既成今岁之终又虑来岁之始故谓之朔易始而终终而始此天地生生不穷之道人于此时除旧更新作来岁改易之事犹由朔日而改易也日短昼四十刻也星昴西方白虎七宿奎娄胃昴毕觜参是也昴在白虎之中亦曰正者冬至隂之极子为正隂之位也隩室之内也气寒而民入于内也氄毛鸟兽皆生耎毳细毛以自温也夫四时之日与星曰出日纳日曰敬致曰日中日永宵中日短有地里之不同焉曰星鸟星火星虚星昴有古今之不同焉曰出日者卽家之测日出分也曰纳日者卽家之测日入分也曰敬致者卽夏至之测午景也不言冬者测冬至亦以昼影也日有分至而昼夜之刻系焉然各有地理之不同如尧都平阳北极出地三十五度有余夏至晷长一尺五寸春秋分日出卯日入酉夏至日出寅日入戌冬至日出辰日入申其余二十气之日出入可类推焉春秋分昼夜各五十刻夏至昼六十刻冬至昼四十刻其余二十气之昼长短可类推焉此平阳也天地之中也岳台稍南去平阳不逺乃正值天地之中北极出地三十五度夏至以八尺表测晷景长一尺四寸八分日出寅正三刻日入戌初初刻昼六十刻冬至日出辰初初刻日入申正三刻昼四十刻与平阳同若南海在极南北极出地一十五度夏至日景在表南长一尺一寸六分夏至日出卯初二刻日入酉正二刻昼五十四刻冬至日出卯正二刻日入酉初二刻昼四十六刻北海在极北北极出地六十五度夏至晷景长六尺七寸八分夏至日出丑正初刻日入亥初三刻昼八十二刻冬至日出巳初三刻日入未正初刻昼一十八刻此极南极北也其余九州四海俱各不同即冬夏至皆可以推春秋分至于元京即今之顺天府也元世祖至元十七年太史郭守敬造授时厯测北极出地四十度太强冬至去极一百一十五度二十一分七十三秒夏至去极六十七度四十一分一十三秒冬至昼夏至夜三千八百一十五分九十二秒夏至昼冬至夜六千一百八十四分○八秒夏至日出分一千九百○七分九十六秒冬至日出分三千○九十二分○四秒用四丈表测夏至晷景长一丈一尺七寸有奇在八尺表则二尺三寸四分日出寅正二刻日入戌初二刻昼六十二刻冬至晷景长七丈九尺八寸有奇在八尺表则一丈五尺九寸六分日出辰初二刻日入申正二刻昼三十八刻元史云地中以南夏至去日出入之所为逺其长有不及六十刻者冬至去日出入之所为近其短有不止四十刻者地中以北夏至去日出入之所为近其长有不止六十刻者冬至去日出入之所为逺其短有不及四十刻者今京师夏至昼六十二夜三十八冬至昼三十八夜六十二盖地有南北极有高下所以日之出入早晚不同今授时昼夜刻一以京师为正其各所实测北极高下又各不同此郭守敬之言何其示人以明悉也乃今之大统厯推夏至日出分二千六十八分三十秒推冬至日出分二千九百三十一分七十秒夏至日出寅正四刻日入戌初初刻昼五十九刻夜四十一刻冬至日出辰初初刻日入申正四刻昼四十一刻夜五十九刻夫今之京即元之京也授时夏至昼六十二而大统曰五十九授时冬至昼三十八而大统曰四十一各差至三刻矣想大统所测之景必非顺天府之景也盖偏北北极高而夏昼长冬昼短偏南北极低而夏昼短冬昼长大统之刻或系国初洪武时南京所测之日出分未可知也昔郭太史作厯明示人以昼六十二刻夜三十八刻系京师晷刻与各处不同今大统不明言所测之景系何年系何人系何方海上所测系去极若干度亦不明言自国初至今厯年监官所测之日出分与授时合否而但抄写立成自北京以颁之天下徒令人闷闷耳其尧典之中星有古今之不同者何也尧仲春星昏中而今则井昏中尧仲夏火昏中而今则角昏中尧仲秋虚昏中而今则斗昏中尧仲冬昴昏中而今则室昏中盖天度有余岁度不足天度外运而微阔日度内转而稍狭天渐移而西岁渐移而东尧时日在女在子今在箕在寅日自子而移寅是天渐西而日渐东此所以不同也惟其所差至微前人未觉自尧时日躔女虚之交以后渐移至汉时犹未觉汉武帝时洛下闳作太初谓八百年后当差一度当有圣人定之至今犹神洛下闳能前知真圣人也殊不知帝尧时不过八十余年差一度至今三千余年减至六十余年差一度八百年差一度之説何不情之甚耶迨汉末刘洪始觉冬至后天至晋虞喜乃以天为天岁为岁立差法以追其变约以五十年日退一度然失之过宋何承天倍増其数约以百年退一度又失之不及隋刘焯取二家中数以七十五年退一度唐僧一行推大衍以八十三年差一度各亦相近至郭守敬推冬至在箕十度斯为宻近然守敬谓六十六年差一度亦非定法六十六年惟守敬之时为然而守敬之后则又在六十六年下矣试即今岁万厯二十七年冬己亥岁上距至元十八年辛巳又上距尧元年甲辰推之尧元年甲辰至至元辛巳积三千六百三十八年以授时法推得女宿八度余为尧元年天正日躔赤道度盖女八度近虚止二度今时以距星论虚尧时女末未必非虚郭守敬所云尧时日在女虚之交谓此也若以大统厯法推尧元年冬至赤道日躔危一度其女八度则加于商之沃甲相去八百余万而在天违十三度有奇矣帝尧冬至日在女虚之交则昏中昴可推冬至昏中昴则春分昏中星夏至昏中火秋分昏中虚皆可推也至元辛巳至今万厯二十七年己亥积三百一十九年授时推中积一十一万六千一百四十七日○一刻九十六分得箕宿五度一十三分四十六秒为天正赤道度箕宿四度七十二分八十二秒为天正黄道度是冬至日躔在箕也复以法推四仲昏之中星则冬至昏之中星在室宿一十三度春分昏之中星在井宿一十一度夏至昏之中星在角宿六度秋分昏之中星在斗宿四度若以大统推己亥岁前冬至赤道度得箕宿五度二十三分黄道度得四度八十一分则有不同矣授时推己亥岁前冬至余四十二万○七九得丙午日丑初三刻大统则四十二万一七五丙午日寅正初刻授时推春分一十三万三九得己亥春二月丁丑日巳初一刻大统则一十三万四八丁丑日午初二刻授时推夏至四十四万七得戊申日申正三刻大统则四十四万七九六戊申日戊初初刻授时推秋分一十六万○一得庚辰日子正一刻大统则一十六万一○六庚辰日丑正二刻此四仲皆差也以推雨水授时丙午亥正三大统丁未丑初初推小暑授时癸亥亥正初大统甲子子正一则皆当子半之交差一日矣摠之二十四气皆差也嗟嗟授时原多宻合何大统竟弃之不用耶又法推洪武元年冬至日躔箕八度六十八分仍是六十六年差一度乃元统上言七十年差一度非也李德芳上言毎百年上推长一日下推消一日其言消长固是而言各一日则非也至嘉靖初光禄少卿华湘上言尧冬至日在虚七度今冬至日在箕三度计差五十度然以法推尧冬至日在女八度嘉靖初退至箕六度至今万厯年方退至箕五度自尧至嘉靖止退四十五度而湘云已退五十度今仍在箕五度而湘云嘉靖初已退至箕三度信如湘言自虚七度至箕三度以为退五十度也然以钤歩天虚七度至箕三度乃五十八度而亦非五十度岂不误哉
<子部,天文算法类,推步之属,古今律历考,卷二>
<子部,天文算法类,推步之属,古今律历考,卷二>
<子部,天文算法类,推步之属,古今律历考,卷二>
<子部,天文算法类,推步之属,古今律历考,卷二>
<子部,天文算法类,推步之属,古今律历考,卷二>
帝曰咨汝羲暨和朞三百有六旬有六日以闰月定四时成岁允厘百工庶绩咸熙
咨嗟暨与也匝四时曰朞王肃云朞四时是也十日为旬允信厘治工官庶众绩功咸皆熙广也一朞凡三百有六旬有六日然气朔不齐则置闰焉以定四时之气节成一岁之厯象以此告时授事则能信治百官而众功皆广此帝尧命羲和而叹其善也夫古时真厯遭战国及秦而亡汉存六厯虽详于五纪之论皆秦汉之际假托所为不得正要但以梗概言之六厯与周髀及考灵曜干凿度诸纬皆然汉传疏之蔡传宗之固非尧厯亦非宋厯也其云周天三百六十五度四分度之一日行一度则一朞三百六十五日四分日之一经言三百六十有六日者王肃云四分日之一入于六日之内举全数言故云三百六十六日也至解所以置闰之意亦据大率言之何则羲和厯法不传故也天体至圆绕地左旋乃自子而丑而寅即自北而东转而南为左旋日月右旋乃日月行不及天若右旋然盖经星皆丽天卽天体而日月不丽天各有行度今以蔡传之所宗于汉传疏者一一剖析之传云天体三百六十五度四分度之一天行一日一周而过一度日行少迟一日亦一周而在天为不及一度积三百六十五日九百四十分日之二百三十五而与天防是一岁日行之数月行尤迟一日不及天十三度十九分度之七积二十九日九百四十分日之四百九十九而与日防十二防得全日三百四十八余分之积又五千九百八十八如日法九百四十而一得六不尽三百四十八通计得日三百五十四九百四十分日之三百四十八是一岁月行之数夫曰四分度之一者一度以四分之每分二十五分共三百六十五度二十五分也曰九百四十分日之二百三十五者九百四十分乃周髀等术之日法置二百三十五以日法九百四十而一得二千五百分卽四分日之一为二十五刻一朞共三百六十五日二十五刻为岁周若以日法乘岁周得三十四万三千三百三十五筭为朞摠亦曰朞实也曰十三度十九分度之七者置一度七之以十九而一得三十六分八四二一不尽共十三度三十六分八四二一不尽为月不及天之平行度也曰二十九日九百四十分日之四百九十九与日防十二防得全日三百四十八余分五千九百八十八如日法九百四十而一得六不尽三百四十八通计三百五十四九百四十分日之三百四十八者置四百九十九以九百四十而一得五千三百○八五一不尽乃五十三刻有奇共前二十九日五十三刻○八五一不尽为一防之月即今月防一歳十二月凡十二防以十二防乘二十九日得全日三百四十八日余分四百九十九以十二防乘之得五千九百八十八以日法九百四十而一得六日不尽三百四十八通计得三百五十四日九百四十分日之三百四十八即置三百四十八以九百四十而一得三千七百○二不尽乃三十七刻有奇每岁三百五十四日三十七刻○二不尽也传云岁有十二月月有三十日三百六十者一岁之常数也故日与天防而多五日九百四十分日之二百三十五为气盈月与日防而少五日九百四十分日之五百九十二为朔虚合气盈朔虚而闰生焉故一岁闰率则十日九百四十分日之八百二十七三岁一闰则三十二日九百四十分日之六百单一五岁再闰则五十四日九百四十分日之三百七十五十有九岁七闰则气朔分齐是为一章夫曰多五日下九百四十分日之二百三十五者卽四分日之一乃二十五刻为气盈也曰少五日下九百四十分日之五百九十二者置五百九十二以九百四十而一得六千二百九十七分不尽卽六十二刻九十七分不尽为朔虚也合而言之多五日少五日共十日多二百三十五少五百九十二共为日之八百二十七置八百二十七以九百四十而一得八千七百九十七分八六不尽卽八十七刻九七八六不尽共十日八十七刻九七八六不尽是为一岁之闰率即今之通闰也曰三岁一闰三十二日九百四十分日之六百单一者置六百单一以九百四十而一得六百三十九分有奇加入三十二日内共三十二日六百三十九分有奇若以一岁闰率三因之亦得也曰五岁再闰五十四日九百四十分日之三百七十五者置三百七十五以九百四十而一得三百九十八分有奇加入五十四日内共五十四日三百九十八分有奇若以一岁闰率五因之亦得也曰十有九岁七闰气朔分齐为一章者则二百六日七十一分有奇以十九年因一年之闰率所得也至是所积之二百六日七十一分有奇以月策二十九日五十三刻○八五一除之皆尽则气朔分齐是为一章矣月防者置岁实三百六十五日二十五刻以一章十九年乘之得六千九百三十九日七十五刻以十九年之二百二十八个月并闰之七个月共二百三十五数归除之得一月之策二十九日五十三刻○八五一不尽卽前一防之月策也岁法者置月策二十九日五十三刻○八五一不尽以十二月乘之得三百五十四日三七○二一二卽于日下之三七○二一二以九百四十乘之共得三百五十四日三百四十八分也月法者置月策以日法乘之得二万七千七百五十九分也岁余法者置朞实以十二月而一得二万八千六百一十一分二十五秒用减月法余八百五十二分二十五秒以十二月乘之得一万○二百二十七分为岁余法也通闰者置岁余法以日法而一亦得卽前闰率也一岁余一万○二百二十七分二岁余二万○四百五十四分三岁余三万○六百八十一分四岁余四万○九百○八分五岁余五万一千一百三十五分六岁余六万一千三百六十二分七岁余七万一千五百八十九分八岁余八万一千八百一十六分九岁余九万二千○四十三分十岁余十万○二千二百七十分十一岁余十一万二千四百九十七分十二岁余十二万二千七百二十四分十三岁余十三万二千九百五十一分十四岁余十四万三千一百七十八分十五岁余十五万三千四百○五分十六岁余十六万三千六百三十二分十七岁余十七万三千八百五十九分十八岁余十八万四千○八十六分十九岁余十九万四千三百一十三分三岁一闰以三因岁余法一万○二百二十七分得三万○六百八十一分以月法二万七千七百五十九分减之复余二千九百二十二分五岁再闰以五因岁余法得五万一千一百三十五分以减两因月法五万五千五百一十八分少四千三百八十三分八岁三闰以八因岁余法得八万一千八百一十六分以减三因月法八万三千二百七十七分少一千四百六十一分十一岁四闰以十一乘岁余法得十一万二千四百九十七分以四因月法十一万一千○三十六分减之余一千四百六十一分十四岁五闰以十四乘岁余法得十四万三千一百七十八分以五因月法十三万八千七百九十五分减之余四千三百八十三分十七岁六闰以十七乘岁余法得十七万三千八百五十九分以六因月法十六万六千五百五十四分减之余七千三百○五分十九岁七闰以十九乘岁余法得十九万四千三百一十三分以七因月法十九万四千三百一十三分减之减尽是七闰之外无余分也十九年余一百九十日一万五千七百一十三分者是岁余一十日日之八百二十七分以十九年乘之得一万五千七百一十三分以加入十九年一百九十日内以日法归除前一万五千二位得十六日加入一百九十日内共得二百六日余六百七十三分也若置满法十九万四千三百一十三分以日法归之得二百○六日七百一十五分九五七以七闰月归之得月策亦无余矣然必以十九岁而无余分者十九年七闰为一章也积八十一章计一千五百三十九年内有五百六十七闰则盈虚之余尽而复始矣十九年为一章二十七章为一防凡五百一十三年三防为一綂乃八十一章凡一千五百三十九年三统为一元凡四千六百一十七年此古厯之大较也然古厯但云四分度之一四分日之一殊无天周歳周之差又无上下消长之法非的数也厯代以来至授时而始密授时厯天周三百六十五度二十五分七十五秒岁周三百六十五日二十四刻二十五分而日与天防月一日不及天一十三度三十六分八十七秒五十微积二十九日五十三刻五分九十三秒而与日防十二防通计得日三百五十四日三十六刻七十一分一十六秒是一岁月行之数日与天防而多五日二十四刻二十五分为气盈月与日防而少五日六十三刻二十八分八十四秒为朔虚合气盈朔虚共得十日八十七刻五十三分八十四秒为一岁闰率三岁一闰则三十二日六十二刻六十一分五十二秒五岁再闰则五十四日三十七刻六十九分二十秒十有九岁七闰则二百六日六十三刻二十二分九十六秒至今家遵用之盖不用积年日法以实测得之也今去授时三百余年矣其朞实之数自应推测改正而朔实交转亦如之柰何犹然用胜国为元耶况消长法竟置之不用以推徃古一无所合岂理也哉正月上日受终于文祖
上日朔日也正月朔故云上日言一岁日之上也受终于文祖谓舜受尧终帝位之事于尧文德始祖之庙也尧舜皆以建寅为正月观日中星鸟以殷仲春为卯月则正月建寅可知夏后氏因之至商乃建丑周乃建子孔子曰行夏之时夏时固遵唐虞者也
在璿玑玉衡以齐七政
在察也璿美玉也玑机也运转者为玑持平者为衡以璿饰玑衡为横箫以望天象亦玉为之汉世以来谓之浑天仪者是也七政日月五星也舜初摄位首察玑衡以齐七政盖日月五星在天有常度其灾祥与政事相应舜仰察天文观七政之迟速顺逆各由其道与否以审政事之得失何如即钦若之意也蔡邕天文志云言天体者有三一曰周髀二曰宣夜三曰浑天宣夜絶无师説周髀术数具在考验天象多所违失惟浑天者近得其情今史所用候台铜仪即其法也宣夜者惟汉郗萌记先师所传云天本无质苍苍然也日月众星自然浮生空虚之中其行其止皆顺气焉晋虞喜因宣夜之説于是有安天之论虞昺亦祖宣夜之说有穹天之论吴姚信又有昕天之论虞喜曰宣明也夜幽也幽明之数其术兼之故曰宣夜安天论谓天高无穷地深不测天常安于上地居静于下方则俱方圆则俱圆葛洪讥之曰茍辰宿不丽于天为无用便可言无何必复云有之而不动乎穹天论曰天形如笠而冐地之表浮而不没者气充其中也日绕辰极没西还东不入地中也昕天论曰天若裹地如卵地何所依若无四维天何以立天经地行于水中日月星辰将不得其性是以有两地之说下地上地之根也冬至天低近南故昼短夏至天起近北故昼长此皆不通之论也贺道养又谓宣夜为夏殷之法亦无所据周髀者卽盖天之説也髀股也股者表也周人志之故曰周髀其言天似覆盆中高而四边下天左行日月旁转右行随天左转如蚁行磨上磨左旋蚁右旋日近而见之为昼日远而不见为夜又云天形如倚盖极在天之中而今在人北故见以为倚盖汉王仲任据盖夭之説以驳浑仪谓天转地下今掘地一丈辄有水天何得从中行乎是尤浅之乎论天者又传周髀本于庖牺黄帝为盖天者皆无凭也惟浑天为得之春秋文曜钩云唐尧卽位羲和立浑仪则浑仪之设其来远矣舜之玑衡卽浑仪也厯代相传史官禁宻学者不覩故宣盖沸腾后乃遵用之王蕃浑天説曰天形似鸟卵天包地外犹卵裹黄如弹丸故曰浑天言其形体浑浑然也其术以为天半覆地上半在地下天居地上一百入十二度半强地下亦然北极出地三十六度南极入地亦三十六度而嵩高正当天之中极南五十五度当嵩高之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也其南北极持其两端天与七政斜而回转此必古有其法遭秦而灭汉唐以来其法渐密故前汉则有洛下闳浑天仪东汉则有张衡在呉则有王蕃在晋则有陆绩在宋元嘉则有钱乐唐贞观则有李淳风在开元则有梁令瓉皆作浑天仪而其中之最善者则张衡李淳风也张衡之仪以八尺圆体具天地之象有内规外规南极北极黄道赤道而转之以漏水告之以灵台又作灵宪以说其状为可考也淳风之仪表里三重一曰六合仪二曰三辰仪三曰四游仪而其推验之法本于黄道为可考也汉自张衡之外而洛下闳之仪亦有取焉汉太初洛下闳等造圆仪考厯度扬子云论浑仪曰洛下闳营之鲜于妄人度之耿夀昌象之是也唐自李淳风之外而梁令瓉之仪亦有取焉唐志云梁令瓉以木为游仪僧一行是之乃共令瓉更铸为铜仪注水激轮立人击钟皷令其自转机械皆藏柜中是也宋太平兴国中张思训之浑仪则有地轴地轮地足之异横轮侧轮斜轮之别此又踵一行之遗象也大中祥符间韩显符之浑仪则有游规直规之分龙柱水臬之号此又本淳风之遗法也宋自靖康之乱仪象尽归于金元初袭用金旧岁乆渐疏世祖时郭守敬以司天仪本宋皇祐中汴京所造于大都测天规环不恊比量南北极差四度有奇于是别创简仪仰仪及方案闚几圭表景符诸仪各臻其妙谓以管窥天宿度余分未得其的乃用二线推测于余分纎微皆有可考盖古人所未及又遣使四方测景凢二十七所东极高丽西至滇池南逾朱崖北至铁勒以考验之酌取中数盖五年而厯成以察七政厯代以来其数不同郭守敬所定其日月行度已详于尧咨羲和简下木曰岁星周率三百九十八万八千八百分率四千三百三十一万二千九百六十四分八十六秒五十微火曰荧惑周率七百七十九万九千二百九十分率六百八十六万九千五百八十○分四十三秒土曰镇星周率三百七十八万○九百一十六分率一亿○七百四十七万八千八百四十五分六十六秒二十五微金曰太白周率五百八十三万九千○二十六分率三百六十五万二千五百七十五分水曰辰星周率一百一十五万八千七百六十分率三百六十五万二千五百七十五分五星各以应加中积段日而合伏迟疾留退各得其位此郭太史之术也其简仪等仪与歩七政术至今钦天监遵用之夫宣夜之谬勿论已盖天不合以南方之度渐狭知浑非盖也然天下地里南北不同卽守敬测大都较汴京极差四度可知晷度冬夏亦不同卽古有谓日景于地若千里差一寸者然各不同湏测乃定王蕃谓嵩当天中然非天中乃中国地中从测影就昼夜五十刻得之也又考书传大全圗载水星春见奎娄夏见东井等语又曰木星四仲年行三宿四孟四季行二宿又云火星常以十月入太防夫五星何常之有古今不同何宿不丽何必水春奎娄夏东井火岂十月常入太微况井宿三十余度觜宿不及一度木安得分仲行三宿孟季二宿之异以此载之经典徒令人惑耳大都五星之行皆视日度以为之准日度正斯五纬正厯代以来测歩五星各有不同皆从日度推之也自元至元辛巳距今三百余年岁差不明日度未改则五纬之歩安所适从必也察玑衡测圭晷先正日度之失而后以距日距星课五纬之差庶乎其不失矣固待其人而后行也
古今律厯考卷二

[book_title]卷三
<子部,天文算法类,推步之属,古今律历考>
钦定四库全书
古今律厯考卷三　　　　明　邢云路　撰经三
尚书考
岁二月东巡守至于岱宗柴望秩于山川肆觐东后协时月正日同律度量衡
诸侯为天子守土故称守天子适诸侯曰巡守岁二月当巡守年之二月也舜既正月班瑞二月即行顺春东巡春位在东故顺春也人君顺天道以行人事四时顺令又各当其时之中故以仲月至岱宗夏五月至南岳秋八月至西岳冬十一月至北岳皆顺时之义舜时正月建寅此巡守四仲之月即二月卯五月午八月酉十一月子也岱始也宗长也万物之始隂阳交代故泰山为五岳之长舜以二月至于岱宗之岳郊特牲云天子适四方先柴盖祭时积柴加牲其上而燔之是燔柴为祭天告至也于东方境内名山大川则望而秩祭之秩者具牲币祝号之次第如五岳视三公四渎视诸侯其余视伯子男也盖视其祭祀祭五岳如祭三公之礼云觐见也柴望既毕遂以礼见东方诸国之君于此诸国协合其四时之气节十二月之大小正其日之甲乙使之齐一均同天子告朔于邦国恐侯国不齐故以巡守而合和之卽在璿玑之意也时月详见咨羲和简中日之甲乙有干有支世编云天皇氏制干支干干也名曰母支枝也名曰子以定岁之所在十干曰阏逢为甲旃蒙为乙柔兆为丙彊圉为丁着雍为戊屠维为巳上章为庚重光为辛黓为壬昭阳为癸十二支曰困敦为子赤奋若为丑摄提格为寅单阏为卯执徐为辰大荒落为巳敦牂为午协洽为未涒滩为申作噩为酉阉茂为戌大渊献为亥邵子曰干阳也支隂也干十而支十二隂数中有阳阳数中有隂也律法制也律以截竹为管而度有丈尺量有斛斗衡有斤两三者皆取法于律故曰法制汉书律志云度量衡出于黄钟之律也律谓十二律黄钟太蔟姑洗防賔夷则无射大吕夹钟仲吕林钟南吕应钟也六为律六为吕凡十二管皆径三分有奇空围九分而黄钟之长九寸大吕以下律吕相间以次而短至应钟而极焉长者声下而浊短者声高而清此律吕之大较也度者分寸尺丈引所以度长短也本起于黄钟之管长容以子谷秬黍中者每寸容一百三十三黍三分黍之一九寸则容千二百黍十分为寸十寸为尺十尺为丈十丈为引而五度审矣量者龠合升斗斛所以量多少也本起于黄钟之管容以子谷秬黍中者千二百实为一龠两龠为合十合为升十升为斗十斗为斛而五量嘉矣衡者铢两斤钧石所以权轻重也本起于黄钟之管容以子谷秬黍中者一龠容千二百黍百黍一铢一龠十二铢两龠二十四铢为两十六两为斤三十斤为钧四钧为石而五权审矣权衡一物衡平也权重也称谓之衡锤谓之权所从言之异耳此黄钟所以为万事根本诸侯之国其有不一者则审而同之也时月日正朔所自出律度量衡制度所自始然律之十二又生于之十二律厯志云推成律故同律度量衡必先协时月正日
帝曰夔命汝典乐敎冑子直而温寛而栗刚而无虐简而无傲诗言志歌永言声依永律和声八音克谐无相夺伦神人以和
胄也继父世者长子故以胄为长自天子至卿大夫之适子也周礼大司乐以乐德敎国子中和祗庸孝友则乐最能感人舜命防典乐以教胄子直者多严故令其正直而温和寛者多缓故令其寛而庄栗辅其偏也刚彊者必傲故令其刚而勿苛虐简易者必傲故令其简而勿傲慢防其失也心之所之谓之志心有所之必形于言故曰诗言志旣形于言则必长言以歌之故曰歌永言旣歌则必有高下清浊之殊故曰声依永声者宫商角徴羽也声之长而浊者为宫以渐而清且短则为商为角为徴为羽也有声必有律则以十二律和之阳六律隂六吕如黄钟为宫则太蔟为商姑洗为角林钟为徴南吕为羽盖以三分损益隔八相生十二律旋相为宫所谓律和声也周礼太师云播之以八音金石土革丝木匏竹金钟鏄石磬土埙革鼓鼗丝琴瑟木柷敔匏笙竹管箫也以其声律被之八音无不谐协各得伦理不相侵夺可以奏之朝廷荐之郊庙而神人以和矣大司乐云大合乐以致鬼神示以和邦国以谐万民以安賔客以说远人是神人和也律吕声音之数详见别简
百工惟时抚于五辰庶绩其凝
工官抚顺凝成也五辰四时也木火金水旺于四时而土则寄旺于四季也臯陶言百官抚顺五行之时则众功皆成所抚顺者即尧典敬授人时平秩东作之类是也礼运曰播五行于四时五行在地为物在天为时顺其时而抚之则五物皆成其材而为人用矣故仲春斩阳木仲夏斩隂木所以抚木辰也季春出火季秋纳火所以抚火辰也司空以时相阪隰所以抚土辰也秋为徒杠春逹沟渠所以抚水辰也书传大全圗谓木辰配于春自立春至立夏九十一日八十分之二十五火配夏金配秋水配冬其数皆同八十分日之二十五者二十五以八十分之得三十一分二十五秒加于九十一日下以四时之四因之得三百六十五日二十五刻为一朞之日土分旺于四时一时十八日有奇四时计七十三日○五刻亦皆自其大槩言之耳授时厯则一时九十一日三十一刻○六分二十五秒四时共三百六十五日二十四刻二十五分土王策三日○四刻三十六分八十七秒五十微加入气策一十五日二十一刻八十四分三十七秒五十微内共得一十八日二十六刻二十一分二十五秒为土寄旺于一时之数以四时之四因之共得七十三日○四刻八十五分至今厯家遵用之郭守敬曰厯年距立元为筭其诸应则随时推测不用为元今距元年乆正改宪时也若改而推测则岁实防有不同而诸数皆异矣
惟时羲和颠覆厥德沈乱于酒畔官离次俶扰天纪遐弃厥司乃季秋月朔辰弗集于房瞽奏鼓啬夫驰庶人走羲和尸厥官罔闻知昏迷于天象以干先王之诛政典曰先时者杀无赦不及时者杀无赦
此夏仲康命侯掌六师以征羲和也惟时羲和颠倒反覆其德沈冥昏乱于酒官以职言次以位言羲和畔其所治之职离其所居之位俶始扰乱遐逺也天纪谓天时厯数司所主也自尧命羲和厯象授时之后为羲和者世守其职未尝紊乱至是始乱其天纪而逺弃其所主之事士文伯谓日月防次为辰集汉书作辑房宿名言日月防次不相和辑而掩蚀于房宿也日月防于月朔东西同度南北同道则月掩日而日为之食是时季秋月朔日食凡日食礼有救日之法天子伐鼓于社瞽目之乐官以祭天之雷鼓奏进而伐之瞽以其无目于音声审也啬夫主币之官驰取币以礼天神庶人在官者则奔走以供救日食之百役周礼庭氏云救日之弓矢盖救日以太阳之弓以枉矢是救日必有多役庻人走供之车马曰驰歩曰走日食之变羣工促遽以助救日若此羲和为厯象之官尸居其位若无闻知昏迷于天象以干犯先王之诛其罪不可赦也故先王为政之典曰厯象授时气朔不忒若布筭一失气朔先天时者杀无赦不及而后天时者杀无赦先后之差尚罪死无赦况废官乎此仲康所以命侯征之也大都日月之食乃防于交道数有一定朱子注是章谓日月之行虽或当食而月常避日故其迟速高下必有参差而不正相对所以当食不食为王者修德所致又谓月食虽阳胜隂毕竟不好若隂有退避之意则不相敌而不成食皆非也盖日月有迟速高下不正相对乃未当交道史载当食不食者多厯筭之差纵日行失度间有当食不食乃几百年有一非其常也则月岂有退避日遂不相敌而不成食乎唐大衍厯载太康十二年戊子岁冬至日在女十一度仲康五年癸巳岁季秋九月庚戌朔日蚀在房二度授时称仲康五年癸巳距至元辛巳三千四百八年九月庚戌朔交泛二十六日五千四百二十一分入食限然以厯年考之太康元年癸巳至十二年甲辰非戊子也仲康元年壬戌五年丙寅非癸巳也其癸巳距至元辛巳积年九月庚戌朔交泛入食限之数歩之固是然癸巳乃帝相十九年去仲康五年丙寅后二十七年矣今以法推仲康元年至十三年之九月朔惟六年九月朔入食限仲康六年丁卯距至元辛巳三千四百三十四年天正中积一百二十五万四千二百五十四日四十二刻九月定朔一十七日四十二刻得辛巳日巳时合朔九月朔交泛一十四日七十五刻入食限其余一十二年之九月朔俱不入食限当时羲和失职之年或是六年未可知也法推太康仲康年间天正日躔女七度非女十一度帝相十九年天正日躔女六度仲康五年九月朔日丁亥非庚戌也九月朔日躔氐末近房初古厯与今不同仲康时以氐末为房初亦未可知若以大统推太康仲康帝相年间天正日躔俱在虚七度其女七度则加于南庚阳甲盘庚年间相差七百余年在天差十度余矣所以大统太谬
惟元祀十有二月乙丑
唐虞曰载夏曰岁商曰祀周曰年一也元祀者太甲卽位之元年十二月者商以丑月为正朔也乙丑日也不系以朔者非朔日也商虽以十二月丑为正朔行事而纪数之月则仍以寅为首非若周之改子为正月也商惟以正朔行事故太甲三年亦以十二月朔奉嗣王归于亳
惟十有三年春大防于孟津
十三年者文王受命之十三年也春者孟春建子之月卽夏之十一月也泰誓篇序云惟十有一年武王伐殷又云一月戊午师渡孟津説者疑十有一年误史记云九年观兵十一年伐纣説者疑人臣无观兵胁君之理九年十一年皆误夫时世既逺记年之误诚有之观兵不见经传其有无亦不足信苐考大戴礼云文王十五而生武王礼记文王世子云文王九十七而终武王九十三而终史称文王受命九年武王在位七年又无逸称文王享国五十年则文王为西伯至卒非止九年而已帝王世纪云文王即位四十二年文王更为受命之元年盖是年虞芮质成归周者四十余国三分天下有其二以为受命之元年观君奭篇云文王秉德闻于上帝惟时受有殷命朱子解为受有殷之天命良是大学云文王为人君止于仁夫诸侯虽不敢称王然既受有殷之天命而为人君则自有年号初即位为元年至四十二年虞芮质成纣赐弓矢使西伯得专征伐乃改元又九年共在位五十年崩武成篇云我文考文王诞膺天命以抚方夏惟九年大统未集九年又四年为文王之十有三年即纣亡三十二年之终武王伐纣言十有三年者续文王受命之年明其卒父业故也是年春一月戊午是周改正建子之正月戊午日师渡孟津以伐纣也朱子不查而谓十三年为武王卽位之十三年谓春为孟春建寅之月谓文王未改元武王非冒文王之元谓周不以建子之月为春又引诗周颂维暮之春以为建辰之三月皆非也朱子旣谓武王卽位十三年然武王未伐纣尚为臣也安得卽位所卽者王位乎侯位乎朱子许武王卽位十三年而独不许文王卽位九年乎武王亦岂有卽位十三年而犹称我文考九年大统未集乎谓文王未改元不知古诸侯自于其国各有年号汲冡竹书魏惠王有后元年非改元乎且武王伐商徂征之时所过名山大川告于皇天辄曰惟有道曽孙周王发夫伐纣之前尚未胜纣卽已自称周王矣况文王虞芮质成之年已受纣赐弓矢使为西伯得专征伐诸侯皆附岂不得称元年乎武王伐商之时业已称周王则必不肯用商年号尚未杀纣又难称武王元年其称惟十有三年安得谓冒文王之元谓周不以建子之月为春殊不知武王胜商之后即改正朔以十一月建子之月为春王正月丑为二月寅为三月周之史官追称记事即用当代正朔故书曰惟十有三年春一月师渡孟津夫复何疑诸儒纷纷之议徒令后人惑耳且如春秋称周【阙】　十五年正月朔旦冬至僖公五年正月朔旦冬至昭公二十年正月朔旦冬至夫世岂有正月冬至乎而犹谓周不以建子为正月耶汉律厯志称武王即位九年崩又云武王即位十一年盖以九年并周公摄政二年共为十一年是年正月朔旦冬至周公摄政且得称武王即位十一年况武王伐商岂不可称文王年号安得谓之冒周公之时称正月冬至则建子为正又何疑焉况以厯数上推春秋日食三十余次俱以建子为正月何诸儒不查也朱子谓毛诗维暮之春为建辰之三月又谓三月牟麦将熟何不查汉人原注汉注云周之季春于夏为孟春诸侯来朝遣之劝农治牟麦具田器久必多铚艾也汉注训奄为久朱子训奄为忽谓三月牟麦将熟乃以周三月为正月便是三月麦得熟乎朱子旣称周建寅为正月又何以注孟子云周七八月夏五六月耶此厯象授时所系恐误后学故不得不详辩之也
惟戊午王次于河朔时甲子昧爽王朝至于商郊牧野注释戊午是一月二十八日甲子二月四日也昧防爽明也昧爽将明未明之时也正月二十八日戊午师逾孟津二月三日癸亥入商郊夜布陈未毕而雨雨止毕陈俟天休命次日四日甲子昧爽王乃至于商郊牧野卽朝歌南郊外将战于郊故至牧野也以授时推武王元年己卯岁建子之正月朔二十九日九十四刻癸巳日亥时合朔以歩至建丑二月朔五十九日五十七刻癸亥日未时合朔则二月一日癸亥二月二日甲子也戊午乃朔前五日之二十六日非二十八日也是武王一月一日癸巳朝步自周东行非三日癸巳其壬辰之死魄乃前月之晦魄耳至二十六日戊午次河朔二月一日癸亥入商郊二月二日甲子昧爽至商郊伐纣汉厯志则称二月朔日庚申四日癸亥五日甲子刘商王纣是与周厯又不同者何则古厯不正自六厯以来斗分皆四之一汉邓平厯亦然故宋书论六厯率皆六国及秦人所造差至三日或二日上不可检于春秋下不验于汉魏虽复假称帝王祗以惑人耳目至太初斗分太多过天一度又无盈缩迟疾故常以朔日月见西方晦日月见东方差亦至二三日以此歩厯则晦朔甲乙安得无愆魄明生死焉能不舛则知古厯为误授时为真也如其不然武王去春秋公才四百年耳授时去公二千年以歩日食三十六皆不爽而以歩四百年前即差不逾刻而奚至二三日之逺耶以此知授时为真周汉皆失之矣此论定则武成诸书所记旁死魄哉生明丙午朏等日皆四分之一之厯所歩差至二三日者先后不合故皆不必置辩
惟十有三祀王访于箕子
十有三年武王胜殷释箕子之囚卽四月以箕子归镐京访问天道商曰祀箕子称祀不忘本也存商之旧也此篇箕子所作箕子商人故记传引此篇者皆云商书箕子尝言商其沦丧我罔为臣仆今称祀不称年称王访箕子而不称箕子见王称王乃言而后箕子乃言不臣周之意也武王知箕子贤不可得而臣而其道则当师于是访问天道箕子知天以是道畀之禹传至于我不可使自我而絶以武王而不传则天下无可传者矣不臣周所以正万世君臣之大法陈洪范所以传万世天人之大法洪范之五纪卽七政厯也十有三祀卽文王之十有三年盖武王胜殷初归尚未颁元年正朔商既亡箕子又难以称纣年号故称十有三祀也天道难明武王恐箕子不传故急访之洪范既陈武王卽封箕子于朝鲜以遂其不臣之志或谓箕子走之朝鲜武王以朝鲜封之箕子既受封不得无臣礼故来朝因其朝而问洪范非也
一五行一曰水二曰火三曰木四曰金五曰土
五行志云圣人行其道而宝其真降及于殷箕子在父师之位而典之周既克殷以箕子归周武王亲虚已而问焉盖洛出书戴九履一一防居北为一禹第初一曰五行箕子对武王演此五行之数天一生水地二生火天三生木地四生金天五生土五行之生序也唐孔氏曰万物成形以防着为渐五行先后亦以防着为次水最微为一火渐着为二木形实为三金体固为四土质大为五亦其序也九畴先于初一五行先于水五行九畴之一水五行之一耳然天一所生五材所始胡可汨焉鲧湮洪水汨其一行而五行遂皆汨一畴既汨而九畴遂皆斁帝乃震怒禹乃嗣兴然则有国者惕然思之凡土木之妄兴铸山煮海一切暴敛之虐政亦可以止矣其生成变化之数详见别简
四五纪一曰岁二曰月三曰日四曰星辰五曰厯数纪者如纲之有纪天时所以相维者也此即帝尧命羲和所掌者详见咨羲和简中尧之象舜之在璿玑禹之叙畴武王之访天道莫急于此也
庻民惟星星有好风星有好雨日月之行则有冬有夏月之从星则以风雨
星民象故众民若星箕星好风毕星好雨日月之行各有常度日行黄道极南则为冬至极北则为夏至南北中近赤道则为春秋分月行九道黒道二出黄道北朱道二出黄道南白道二出黄道西青道二出黄道东周厯四时出入黄道内外逺去六度并黄道为九行也然厯数歩分至之率则随地南北各有不同焉箕四星像簸箕为簸鼓风之器故月行东北宿之则多风春秋纬云月离于箕则风沙是也毕八星像义网漉鱼之器漉则水淋故月行西南宿之则多雨诗云月离于毕俾滂沱矣是也民情好恶犹夫星然上能同民好恶则风以时否则致异皆庻徴之事也
秋大熟未获
秋乃周季秋建申九月即夏孟秋七月七月正禾熟未获时朱子乃谓周未改正为酉戌月非
戊辰王在新邑烝祭岁在十有二月
春祠夏禴秋尝冬烝烝冬祭也周虽改正而祭祀则用夏时周十二月建亥之季冬即夏十月孟冬烝宜用仲冬子月而亦有孟冬烝者礼也
古今律厯考卷三

[book_title]卷四
钦定四库全书
古今律厯考卷四　　　　明　邢云路　撰经四
诗经考
诗三百自孔子删之自天子以至于庶人莫不有诗古男年六十女年五十无子者官衣食之使采诗邑移于国国以闻于天子则诗之所系大矣诗被诸声乐协十二律配十二辰如黄钟为子之类是也故诗通于律厯定之方中作于楚宫揆之以日作于楚室
尔雅云营室谓之定星北方宿也营室二星上一星为天子宫下一星为天庙有离宫六星两两相系为天子别宫故置羽林军四十五以卫之郄萌云将有土功占于营室明则国昌不明则鬼神不享定之方中羙卫文公也卫为狄所灭文公徙居楚邱始建城市而营宫室国人悦之故作此诗言十二月定星昏时在南方正中作此楚宫楚宫楚邱之宫也楚邱在济河间周十二月建亥卽夏十月建亥小雪之中气也揆度也谓度其景也公刘传曰考于日景是也其术四角立柱而以水注地望其高下高下旣定其位乃平于所平之地中央树八尺之臬以悬防正之又画地为圆防朝识日景其端指西暮识日景其端指东两端长短必与防齐测其端则东西正就其中屈之卽为南北盖日中则景短又于昼漏午时叅日中之短景以正南方夜漏子时幷窥北极以正北方此揆日之法也揆正四方作于楚室室亦宫也然营室十月昏中惟卫武时为然厯代以来室渐东移中星各异至今万厯年以法推十一月中天正冬至日躔箕四度室星昏中以推至小雪十月中日躔房宿而女星昏中以较卫文时退天二十六度矣朱子谓十月可以营制宫室故谓之营室是若营室以十月得名者不知室乃宫室之星占营造则占室星非以十月名营室也若以十月名营室则今十月女昏中于室无预矣乆之天日渐移凢二十八宿十月皆可昏中一室星厯十二月皆可昏中此推歩之数万世可知者也绸缪束薪三星在天今夕何夕见此良人子兮子兮如此良人何
绸缪犹纒绵也三星心星大火东方苍龙七宿之第五宿也晋国大乱婚姻失时诗人叙其妇语夫之词曰方绸缪以束薪也而仰见三星之在天今夕不知何夕也而忽见良人之在此又曰子兮子兮其柰此良人何哉盖喜幸之甚而不自胜之词也心宿之象三星鼎立中大心天王前星太子后星庶子心星以三月昏见东方春秋时婚姻之礼自季秋尽于仲春三星尚未出也今三月昏心见东方过时矣过时方得婚故作是诗说者谓心为父子夫妇之星为合星嫁者之候又谓三月昏时大火星见使民出火是若以心星主嫁主火矣不知天日渐移心星东转即如营室星自卫文公至今日躔退天二十六度久之则凡二十八宿皆可三月昏见东方一心星厯十二月皆可昏见东方也主嫁主火又何取焉
七月流火九月授衣一之日觱发二之日栗烈无衣无褐何以卒岁三之日于耜四之日举趾同我妇子馌彼南畆田畯至喜
七月陈王业也周公陈豳风之诗见先公后稷公刘风化之所由欲成王知王业之艰难也七月夏正七月建申之月也火大火心星也流下也六月昏火星犹见于南方至七月昏则火下而西流矣知是将寒之渐至九月霜降蚕绩功成故授人以冬衣使御寒也一之日谓十一月建子一阳之月二之日谓十二月建丑二阳之月变月言日言是月之日也下文凡言日者仿此觱发风寒也栗烈气寒也觱栗吹角九窍者栗至罅发将坠有战栗象故以比寒寒而无衣无褐何以终岁乎故九月豫授衣也三之日谓次年正月建寅三阳之月四之日谓二月建卯四阳之月耜田器趾足也馌馈也田畯田大夫劝农之官也正月则徃修田器二月则举足而耕其时少者在田老者率其妇子具食馈饷彼南畆中之耕作者田畯来至见其勤于农事则喜也月令季冬命农计耦耕事修耒耜孟春天子躬耕帝籍然则修治耒耜当以季冬举足而耕当以孟春今言豳人以正月修耒二月始耕者豳戎狄之地晚寒故先一月也夏七月即周九月夏九月即周十一月一之日夏十一月即周正月二之日夏十二月即周二月周公陈诗乃用夏正者公刘居豳在夏后氏时故用夏正此诗朱子以为周公所作疑者以为豳人所作逺无所考亦不必辩五月斯螽动股六月莎鸡振羽七月在野八月在宇九月在戸十月蟋蟀入我床下穹室熏鼠塞向墐戸嗟我妇子曰为改岁入此室处
此皆夏正也斯螽蚣蝑也股似玳瑁五月中两股相切揺动作声闻数十歩是以股鸣也江东呼为蚱蜢莎鸡一名天鸡如蝗而斑色毛翅数重其翅正赤六月中飞而振迅其羽索索作声是以翅鸣也幽州人谓之蒲错自五月而隂生动股振羽气使之然也月令季夏云蟋蟀居壁蟋蟀之虫六月居壁中至七月从壁内出在野八月在宇下宇屋霤也九月在室户内至于十月则入我床下此皆将寒之渐故三虫应节而变虫且近人大寒将至穹穷室塞也向北出牖也墐涂也月令云孟冬之月命有司曰天气上腾地气下降闭塞而成冬则十月为闭塞之候故穷尽塞其室中之孔穴熏防令出其窟向牖属北则塞之不塞南窻而塞北者御北来寒风也庻人筚户乃荆竹织门以其荆竹通风故以泥涂之使寒气不入豳人又吿妻子言已备寒之意曰我所以为此者为岁将改天既寒而事可已过此十月觱发栗烈当避寒气入此室塞之室而居处之也吕东莱曰十月而曰改岁三正之通于民俗尚矣周特举而迭用之耳朱子亦谓周厯夏商其未有天下之时固用夏商之正朔然其国僻逺无纯臣之义又自有私记其时月者故三正皆曽用也故云十月改岁不知十月曰改岁者盖时至冬岁事将改犹尧典称冬为朔易之义盖十月入寒一岁之女功已止不日觱发栗烈即过明春又更新岁矣况孟冬隂气已极仲冬阳气始萌为一阳之日又以阳气肇始数也此改岁之说也若谓周先公改用子正私记其时月无纯臣之义恐未必然且果以十月改岁则又何以二之日为卒岁耶
春日迟迟卉木萋萋仓庚喈喈
此出车之诗汉注谓西伯受命于商王因命南仲为将徃伐玁狁成功而归述其所见春日之景也宋注周王命南仲非西伯说者遂谓周若以仲冬季冬为春何以见草木之荣仓庚之鸣因疑周不改夏正殊不知此文王时诗也书称西伯戡黎诗称伐崇伐宻则其伐玁狁又何疑焉汉去古未逺其说必有所据宋儒何故改之寅月草木萌动卯月仓庚鸣文王时尚未改周正建子则此景正是商之春月【六月出征章乃四月建巳亦非未月】
正月繁霜我心忧伤
正月夏之四月乃正阳之正非三正之正也此周大夫刺幽王也幽王用刑急酷以致伤害万物故天降寒气而使夏日多霜大夫有忧之曰我心忧伤也洪范曰急恒寒若正此咎征之谓也四月建巳乃正阳之月纯阳用事不宜有霜非正月建寅之正若正月建寅则固宜有霜不足忧矣昭公十七年夏六月甲戌朔日有食之左传云祝史请所用币平子御之曰止也唯正月朔慝未作日有食之于是乎有伐鼓用币其余则否太史曰在此月也经书六月传言正月太史谓之在此月是周之六月为正月也周之六月是夏之四月故知正月夏之四月也谓之正月者巳月以干用事正纯阳之月传称慝未作谓未有隂气故此笺云纯阳用事也建巳之正月建寅之正月皆去声之正字至秦始皇时讳始皇名政始改去声之正字为平声至今犹讹呼之【以厯推昭公十七年九月日食六月不应食则正月纯阳之义亦无取】
十月之交朔日辛卯日有食之亦孔之丑彼月而微此日而微今此下民亦孔之哀
十月之交大夫刺幽王也周之十月夏之八月也交防而交也十月朔日辛卯日月交防而食日君象月臣象以月掩日是隂侵阳臣侵君之象故为亦甚恶也防不明也彼月臣象容有被食而不明此日君象今反被食而不明君臣失道灾害将起天下毒故今此下民亦甚可哀矣厯法周天三百六十五度四分度之一日月皆右行于天日日行一度月日行十三度十九分度之七是月行疾日行迟二十七日有奇而月行天一周又二日追及与日防方防则月光都尽而为晦已防则月光复苏而为朔毎月皆防而月或在日道表或在日道里故不食日月之防东西同道南北同度则适当交道月掩日而日为之食日月相对则月光正满而为望望而日月之对同度同道则月亢日而月为之食此之谓交食也交与防不同防但言其同度交则同度当交道也朱子谓王者修德则日月虽或当食而月常避日故高下参差不正相对所以当食不食苏氏谓十月纯隂纯隂而食为隂壮之甚二説皆非也日月适当交道而食无当食避日之理古史载当食不食多推筭者之误间有当食不食者百余年或一见非月常避日也不正相对是不当交道所以不食耳周之十月乃夏之八月为建酉之月苏氏以为十月纯隂则建亥矣然非建亥也朱子亦谓十月以夏正言之为建亥之月不知以厯法推之十月之交是在周幽王六年乙丑正月建子至十月建酉为十月朔日辛卯日食周十月卽夏建酉之八月朱子与苏氏俱作建亥盖未察厯数耳古之书亡矣后有周厯鲁皆汉初为之其文无迟疾盈缩考是以汉世通儒未有以厯考此辛卯日食者今以授时法上推周幽王六年乙丑岁距至元辛巳二千五十七年中积七十五万九百四十二日六十九刻冬至一十二日三十六刻丙子日辰时冬至以歩至十月建酉朔日定朔二十七日三十七刻辛卯日辰正四刻合朔交泛一十四日五十七刻入食限是日辰时日食梁太史令虞邝唐僧一行亦歩得是日日食至有谓辛卯日支干俱隂为变者尤谬厯阳月而日支干俱阳皆食与隂一也
哆兮侈兮成是南箕彼譛人者谁适与谋
此巷伯刺幽王也寺人孟子遭谗被刑故作是诗也哆说文云张口也因物益大为侈南箕即箕星二为踵二为舌其踵狭而舌广踵为足根适主也言箕星二踵哆然张口相去已若寛大因又侈之更益寛大而为舌故成是南箕其云踵狭而舌广者踵对舌为狭耳以比谗人因寺人初有小嫌因而搆之益成其刑罪之祸故云彼谗譛人者谁主与谋而令至此乎安成刘氏曰箕星常见于南方故谓之南箕不知天日渐移以厯法推之箕星有时昏见南方亦有时昏见东南或西南或在地中如前室星心星之更歴十二辰无定在也非常见于南方也其曰南箕者箕在南对斗在北而为言耳维天有汉监亦有光跂彼织女终日七襄
此大东之诗刺乱也东国困于役而伤于财谭大夫作是诗以告病焉汉天河监视也跂隅貌襄驾也谓更其肆也东国财力俱困上人不恤无所赴愬愬之于天而已言天有云汉亦有其光而能监视我耶言有光不能照也织女虽终日七襄徒见其如是有何益耶言未见其织也织女三星鼎足在汉傍跂然如隅陈卓云织女乃天女主女功天有十二次经星一昼夜左旋一周而有余则终一昼自卯至酉凢七时更其肆凢七辰故云七襄其云自卯至酉之七襄亦东国人时偶见织女从卯东出而言耳以厯推织女亦犹室心诸星之出无定时非常以卯东出也
虽则七襄不成报章睆彼牵牛不以服箱东有啓明西有长庚有捄天毕载施之行
睆明貌牵牛六星卽牛宿也主牛车牺牲道路闗梁之事尔雅谓河鼔为牵牛非是盖河鼓三星在牵牛北非牵牛也服驾也箱车箱也金星一名太白东方先日而出名曰啓明啓开也先开日之明也西方后日而入名曰长庚庚续也长续日之明也捄长貌天毕毕星也毕八星状如掩之毕承上文言织女虽则七襄终日不能织成报我之文章不惟织女如睆彼牵牛不可以用于驾我之车箱啓明长庚亦未见其助日之光天毕亦未见其掩兽摠无实用但施之行列而已至是则天亦无若我何矣金星太白啓明长庚摠是一星郑渔仲妄云啓明金星长庚水星金在日西故日将出则东见水在日东故日将没则西见殊不知水星或在日前或在日后亦犹夫金也但水星去日近耳金大而色白故曰太白日一年一周天金星附日而行亦一年一周天有迟疾留退合伏或在日前或在日后前后逺日各三十度盖太白隂星出西则当伏西出东则当伏东不得专行刘向曰太白少隂不得专行故以己未为界不得经天而行李淳风曰经天者谓太白昏旦当午而见也当午经天其殃为大昼见与经天不同者昼见谓当昼而见犹未过午也经天则旦时当午而见逆行至未而不复昏时当午而见顺行至巳而不复所以出东而入西出西而入东也至是则隂不附阳放恣甚矣故其殃大经天昼见乃金星失其常度非厯数自然之度是为变异乆之仍留退合伏附日而行合于厯数一年一周天百世不爽也
维南有箕不可以簸维北有斗不可以挹酒浆维南有箕载翕其舌维北有斗西柄之掲
箕斗二星名挹酌也翕引也舌下二星也箕卽巷伯之南箕箕星好风有簸之义南斗六星东四星为魁西二星为柄主爵禄亦酒浆之义言南箕不可以簸糠粃北斗不可以挹酌酒浆箕徒翕引其舌斗徒西掲其柄何尝有所用乎盖谭人困于供亿取资于地者皆已竭矣欲取于天又一无所得也南箕对北斗而言箕之东北与斗最近以东西言箕之十度末卽东接斗初度以南北言斗去极一百二十二度在赤道外三十一度箕去极一百二十三度在赤道外三十二度则南北止差一度故以南箕北斗对言之诗传注谓箕斗二星以夏秋之间见于南方安成刘氏曰六七月间见于南方者指当时昏见为言也刘氏之说为是盖箕斗二星亦犹室心诸星昏见不同古今各异以厯推之如今万厯年间夏至昏角中秋分昏斗中各有不同耳
四月维夏六月徂暑先祖匪人胡宁忍予
四月刺幽王也此大夫遭乱自伤之诗徂往也从此适彼之辞东山云我徂东山小明云我征徂西皆从此往彼也周之四月建卯夏之二月也周之六月建巳夏之四月也言四月建卯为孟夏六月建巳为季夏自巳月而往为午月暑将至矣我先祖岂非人乎何忍使我遭此祸也人穷则反本穷则告亲犹正月之篇怨父母之意毛注朱注皆以四月六月为夏正此刺周幽王之诗安得用夏正若以六月为建未未月正小暑大暑之时何言徃暑耶
秋日凄凄百卉具腓乱离瘼矣奚其适归
凄凄凉风也腓动也承上言由夏而秋秋日凄凄则百草俱发动矣世道乱离瘼病我将何所适归乎周七月建申为季秋月令七月凉风至天地始肃禾乃登正凄凄具腓之时也诗传训腓为病考易六二咸其腓正义曰腓足之腓肠也腓体动躁王廙云动于腓肠斯则行矣故言腓体动躁也并无训病之説则季秋禾乃登百草俱发动何疑
冬日烈烈飘风发发民莫不谷我独何害
烈烈寒也发发疾貌谷善也承上言由秋而冬冬日寒而且风人莫不善我独何故遭此乱离之害天下莫不被害乃云民莫不善者据作诗者怨恨之言也周十二月建亥为季冬夏之十月也月令十月水始冰地始冻天气上升地气下降闭塞而成冬正烈烈发发之时明明上天照临下土我征徂西至于艽野二月初吉载离寒暑心之忧矣其毒大苦念彼共人涕零如雨岂不懐归畏此罪罟
小明幽王大夫悔仕于乱世厌于劳役也征行徂徃也艽野地名逺荒之地也周二月建丑之月即夏之十二月非夏正建卯之月也初吉朔日离厯也共人僚友也罟网也言明明之上天照临下土宜无幽不烛者而我今劳于行役我行往西方至于荒逺之地昔以二月朔日西行今则更歴寒暑矣尚未得归我心之忧有如毒药之苦念及靖共尔位之僚友至于涕零如雨我岂不思归畏此刑罪罗网不敢归尔
昔我往矣日月方除曷云其还岁聿云莫念我独兮我事孔庶心之忧矣惮我不暇念彼共人睠睠懐顾岂不懐归畏此谴怒
除除旧生新也孔甚庶众惮劳也睠睠勤厚之意谴怒罪责也言我初往艽野日月方除旧更新之时曷时其还望得早归也今乃岁已暮矣念我身独而事众心之忧愁勤劳不暇念彼共人眷眷懐顾我岂不思归畏此罪责不敢归尔日月方除如尧典平在朔易言丑月岁功将兴正除旧更新之时自二月丑至十二月亥是岁聿云暮载厯寒暑矣若以二月为建卯安得有除旧更新之事
昔我徃矣日月方奥曷云其还政事愈蹙岁聿云莫采萧获菽心之忧矣自诒伊戚念彼共人兴言出宿岂不懐归畏此反覆
奥室之内也蹙急诒遗兴起也反覆无常之意言昔我徃丑月寒时人方在奥室至今政事愈益蹙急岁聿云暮采萧获菽矣而尚不得归念彼共人不能安寝夜而起宿于外我岂不思归畏此反覆不常恐得罪尔传注奥暖以为春温二月考韵奥隩同室之内也取藏之义尧典厥民隩言冬月气寒而民聚于室之内也故奥为丑月况云获菽菽豆也收豆正今之十月建亥周之十二月为岁暮也是知周正建子
嗟嗟保介维莫之春亦又何求如何新畬于皇来牟将受厥明明昭上帝迄用康年命我众人庤乃钱镈奄观铚艾
此诸侯来朝成王遣戒劝农之诗也保介农官之副也暮春晚春畬三岁田也于皇叹美之词来牟麦也明上帝之明赐也迄至也众人甸徒也庤具也钱铫镈鎒也钱以刬削镈锄属皆田器也奄久也铚获禾短鎌也艾获也叹息言尔农官今维暮春何求于民新畬所种牟麦之美将受天之明赐上帝明赐瑞麦至用丰年宜命甸徒具田器治新畬终久必观铚获牟麦也维暮之春乃周之季春建寅之月于夏为孟春朱子以为夏正建辰之三月且曰麦将熟也不知月令季冬命民修耒耜具田器孟春天子载耒耜措之保介之间若待建辰之三月方始劝农则晚矣汉郑氏训奄为久谓久必观获朱子训奄为忽谓三月牟麦将熟乃以为建辰之三月然三月亦非麦熟时也周制诸侯朝用孟月三月亦非诸侯来朝之月则周正建子明矣
古今律厯考卷四

[book_title]卷五
<子部,天文算法类,推步之属,古今律历考>
钦定四库全书
古今律厯考卷五　　　　明　邢云路　撰经五
春秋考
隐公
元年春王正月
周平王四十九年己未即鲁隐公元年也诸侯奉天子正朔必用天子之年其国史纪政则自用其年加周王于正月大一统也周以建子为岁首冬十一月建子即春正月盖并时与月俱改之矣以厯数上考周之春正月即夏之冬十一月春二月即冬十二月以推十二月皆然胡氏谓以夏时冠周月引孔子告顔渊行夏之时为证程伊川谓假天时以立义朱子谓天时不可改引尚书秋大熟未获为酉戌之月以证周未改月皆非也夫孔子之告顔渊乃斟酌四代之礼乐无不可者盖孔子之私言也春秋鲁国纪事之书也孔子之事莫大于春秋天子未改月而孔子假以夏时冠天子之月有是理乎尚书秋大熟乃周季秋九月建申即夏孟秋七月七月正禾熟未获之时又何疑焉近世周文安又谓鲁史纪年必始于冬十一月所以遵周正朔孔子春秋则始于春王正月所以垂法后世其于春秋以事繋日以日繋月以月繋时以时繋年之法舛错殊甚矣以厯法推春秋日食皆周正建子之数且如春秋屡书春正月日南至若用夏正岂有正月冬至乎经书二月无氷若用夏正正月东风解冻况二月惊蛰舟楫可通矣何以书无氷也经书秋大水无麦苗夏正之秋安得有麦苗经书十月雨雪十月殒霜杀菽夏正十月安得有菽夏正之冬正霜雪之候而何以爲灾则岂非周十月夏八月乎
三年春王二月己巳日有食之
隐公三年春三月朔己巳日食此书二月日食杜预曰是二月朔不书朔史失之谷梁曰言日不言朔食晦日也公羊曰某月某日朔日有食之者食正朔也其或日或不日或失之前朔在前也或失之后朔在后也谓己巳爲朔二日食也姜岌曰似失一闰朱子曰王者修德则日虽当食月常避日故高下参差不正相合所以当食不食若国无政则当食必食爲非常之变故春秋日食必书张氏洽曰于厯应食入限者不必尽食月或变行以避之或五星濳在日下御侮以救之或在阳厯阳盛隂微则不食或德之休明而有小焉则天爲之隐虽交而不食皆非也盖隐公三年春二月朔日日不食己巳乃三月建寅月之朔日即夏之正月朔日也春秋时鲁厯不正三月朔日己巳误推爲二月晦日见其晦日食也史官遂不敢书朔然亦非二月朔也姜岌校春秋日食谓是岁二月己亥朔无己巳三月己巳朔去交分入食限爲是然闰在岁前冬十二月建亥之月其谓似失一闰则非唐大衍厯元授时厯推之皆是岁三月己巳朔日食既食在朔则谷梁食晦日公羊食朔二日之说皆非古厯载当食不食者多推筭之误即间有失行者八分才一乆之旋复其常也朱子谓高下参差不正相合高下不合正是不当交道故不食则岂有日之行应食入限月却变行避日之事无德则食有德则不食固非至于张氏论五星濳在日下御侮以救之日在阳厯阳盛隂微则不食又云天爲之隐无论不经之甚且并其五星行度并日在隂阳厯不知爲何事也此亦笔之于经传中几何而不误后学耶以授时上推隐公三年辛酉岁距至元十八年辛巳积年二千年中积七十三万○四百八十九日天正冬至六日六刻闰余二十九日四十八刻经朔三十六日五十七刻岁前闰十二月是岁辛酉正月朔日庚午冬至即夏正建子之十一月也以推至二月朔己亥非己巳不入食限推至三月朔五日三十二刻合朔在春三月朔日己巳辰时周之春三月即夏之正月建寅也交泛二十六日六十六刻加时在昼去交分入食限是己巳日辰时日有食之春秋时误书三月己巳爲二月遂因而误书三月庚戌天王崩四月辛邜尹氏卒八月庚辰宋公和卒以法推之四月庚戌三月无庚戌五月辛邜四月无辛卯九月庚辰八月无庚辰是年因一误书而遂三误其书皆疑以成讹也至次年隐公四年书春二月戊申卫州吁弑其君完则正矣法推四年春二月有戊申
九年春三月癸酉大雨震电庚辰大雨雪
震雷也电雷光也左传谓夏之正月微阳始出未可雷电爲非时谷梁谓八日之间再有雨雪大变故谨而日之公羊谓月令二月雷乃发声正月雷电爲不时刘向云雷未可以出电未可以见雷电既已出见则雪不当复降皆失节也雷电阳也雨雪隂也雷出非其时者是阳不能闭隂隂气纵逸而将爲害也法推隐公九年春三月无癸酉庚辰癸酉乃二月十日庚辰乃二月十七日春秋时厯法不精日官筭失一闰故以二月作三月既爲二月则是夏之十二月建丑之月非建寅之正月也十二月大寒东风尚未解冻去二月雷乃发声始电之时更逺此时震电失节益甚矣若大雨雪则是十二月之常非变异也非变异则经不必书盖由日官误推二月爲三月故以雨雪爲寅月之变异而不知是月之爲丑月也甚至公羊遂信春秋志异而以雪爲盛隂爲桓将弑隐之象嗟嗟世岂有建丑月雪爲灾异耶法推周桓王五年即鲁隐公八年丙寅距元至元辛巳一千九百九十五筭中积七十二万八千六百六十二日七十七刻三月朔六日五十三刻三月朔日庚午是月二十一日庚寅我入祊春秋书之是也闰五月朔三十五日一十二刻是闰五月朔日己亥蔡侯考父卒是月十三日辛亥宿男卒经书六月己亥蔡侯考父卒辛亥宿男卒是不知闰五月也以步至戊辰日四十六刻小满戊辰即次月六月之朔日也周之六月乃夏之四月故六月爲小满六月朔四日六十五刻是戊辰日春秋筭失一闰则自此以徃皆差一月矣春秋失闰五月故以夏六月作秋七月经书秋七月庚午宋公齐侯衞侯盟于瓦屋不知庚午之盟推是夏六月三日也经书九月辛夘公及莒人盟于浮来是九月乃八月也八月朔三日七十一刻八月丁夘朔推至二十五日辛夘是公及莒盟之日隐公九年丁夘中积七十二万八千二百九十七日五十三刻三十分二月朔○日九十刻是二月甲子朔步至初十日癸酉十七日庚辰经书三月癸酉大雨震电庚辰大雨雪即此二月初十之癸酉十七之庚辰因失八年五月之一闰故以二月作三月法推三月朔三十○日四十三刻是甲午朔是月无癸酉庚辰以推周桓王七年戊辰即鲁隐公十年中积七十二万七千九百三十二日二十八刻六月朔五十三日三十九刻是朔日丁巳六日壬戌十五日辛未二十五日辛巳经书六月壬戌公败宋师于菅辛未取郜辛巳取防此六月六日之壬戌十五日之辛未二十五日之辛巳无不合者则是春秋时日官自八年失五月一闰以后俱差一月差至九年三月以后日官觉其不合方补一闰所以至十年六月仍合厯数复其常也经书十年冬十月壬午齐人郑人入郕法推十月朔五十一日五十一刻朔日乙夘二十八日壬午爲齐郑入郕之日允合则以补足一闰之故耳春秋时厯官不惟无盈缩迟疾考并其步朔亦踈所以二百四十二年间多有失闰月日既差以推交食有在晦者朔后者夜食者皆非也举此一年之差余可知矣
桓公
三年秋七月壬辰朔日有食之既
此周桓王十一年鲁桓公之三年也姜岌以爲是岁七月癸亥朔无壬辰亦失闰其八月壬辰朔去交分入食限大衍与姜岌合元史谓以今厯推之是岁八月壬辰朔加时在昼日食六分有奇夫元史所谓今厯者授时法也以授时推周桓王十一年壬申岁距至元十八年辛巳岁积一千九百八十九筭中积七十二万六千四百七十一日一十一刻一十六分以步至七月癸亥朔不入食限八月定朔二十八日六十三刻是八月朔日壬辰申时合朔交泛二十七日○加时在昼去交分入食限日食六分有奇经书七月日食乃春秋时不应闰而先闰以致误八月爲七月然八月朔日食六分有奇亦非食既则有不同耳
四年春正月公狩于郎
周之正月夏之十一月建子之月也取兽于田曰狩狩冬猎也周礼中春教振旅遂以搜中夏教茇舎遂以苗中秋教治兵遂以狝中冬教大阅遂以狩戎祀国之大事狩所以讲大事也用民以训军旅所以示武取物以祭宗庙所以教孝周虽改正然田狩则从夏时十一月正夏之仲冬当狩之时故以春狩盖用冬狩之礼书时礼也礼诸侯田狩不过郊郎非国内之狩书于郎讥逺也即春行冬狩是周正建子之证若庄四年书冬公及齐人狩于禚是周之冬十二月夏之冬十月僖二十八年冬天王狩于河阳亦然周文安乃疑庄僖之狩爲秋非也哀十四年书春西狩获麟是子丑之月亦爲冬狩五年秋大雩螽
雩者旱请雨祭名雩之言吁也大旱则吁嗟以求雨凡祀启蛰而郊龙见而雩始杀而尝闭蛰而烝过则书龙见者周时建巳之月秋大雩书不时也成王尊周公赐鲁重祭得郊禘大雩爲坛于南郊之旁雩五方上帝配以先帝盛乐皆作故曰鲁之郊禘非礼也雩得雨书雩不得雨则书旱昭二十五年再雩则曰旱甚经书雩二十一书秋者七书七月者二书八月者四书九月者七书冬者一秋不雨雩之是也成七年书冬大雩谷梁云冬无雩也非也然周之十月今之八月若久不雨可无雩乎螽蜙蝑之属蝗也长而青长角长股一生九十九子上书雩螽常因旱而生既旱又蝗故书以记灾礼月令曰仲冬行春令则蝗虫爲败何氏曰烦扰之应刘歆曰贪虐取民则螽春秋书螽者十凡八皆应螽之时惟哀十二年十三年两书十二月螽十二月今之十月不宜螽而螽则以失闰之故误建戌月爲建亥月也左氏论之详矣
六年秋八月壬午大阅
大阅简车马也外事用刚日兵外事故用壬午先王四时之田皆于农隙以讲武三时所教其法皆略惟仲冬农事皆毕乃教大阅大修战阵是周正建子之月夏之仲冬也今桓公秋之八月乃建未之月夏之六月盛夏烦暑而驱南亩之民大阅兵车只以惧郑忽畏齐人故也厉农不时甚矣故书
八年春正月己夘烝夏五月丁丑烝
春曰祀夏曰禴秋曰尝冬曰烝烝冬祭也周虽改正而祭祀则用夏时周之正月夏之仲冬也左传杜氏曰此夏之仲冬非爲过而书者爲五月复烝见凟也谷梁则谓烝冬事而春兴之爲志不时非矣周之仲夏五月建辰乃夏之季春三月也桓公以春行冬祭爲非礼故追书正月烝以见其凟再书而一贬也若不书前一烝即似子月未烝辰月乃烝耳
冬十月雨雪
周之十月孟冬建酉夏之八月也建酉之月隂阳方中而寒气先至未霜而雪爲隂侵阳之象若僖十年书冬大雨雪周之冬酉戌亥月也酉戌之月大雪非时虽建亥之月尚属小雪亦非大雨雪之时故书高氏以申月爲冬非也
十有四年春正月无冰
豳风曰二之日凿冰冲冲三之日纳于凌隂四之日其蚤献羔祭韭凌人之职丑月凿冰于山寅月藏于冰室夘月献羔开冰先荐寝庙今子月沍寒燠而无冰记异也五行传曰视之不明是谓不哲厥咎舒厥罚常燠是谓君不明政治舒缓纵夫人淫佚隂爲阳行之所致此年正月书无冰成元年二月书无冰襄二十八年书春无冰皆周之春夏之冬也
秋八月壬申御廪灾乙亥尝
御廪公所亲耕以奉粢盛之仓也天火曰灾尝秋祭也公羊曰何以书记灾也讥尝也御廪灾不如勿尝而已矣谷梁曰未易灾之余而尝也志不敬也左传谓御廪虽灾不害嘉谷祭不应废则非矣周之八月建未夏之六月也秋尝以建酉之月隂气始杀嘉谷始熟取物成荐新爲义今夏之六月物未西成未可尝也失其时也周官时享前期十日帅执事而卜日誓戒今壬申灾距乙亥相间止二日正遇灾而惧修省之时乃不改卜不誓戒灾尚未易用火灾之余以祭宗庙则不敬也不如勿尝而已矣
十有七年冬十月朔日有食之
左氏云不书日官失之谷梁曰言朔不言日食既朔也谓月二日食也大衍推在十一月朔交分入食限以授时推桓公十七年丙戌岁距元辛巳中积七十二万一千三百五十七日六十九刻以步至十月朔不入食限十一月定朔六日五十九刻是十一月朔日庚午未时合朔交二十六日八十五分加时在书去交分入食限经书十月者乃春秋时不应闰而先闰以致误十一月为十月史官见其不合也遂不书日谷梁谓食朔二日亦非
庄公
七年夏四月辛夘夜恒星不见夜中星陨如雨
恒星列星即常见之经星也陨坠也言众星流坠如雨之众也经星没众星流其变大矣天星虽有时不见久之仍复其常虽陨乃气之散非坠而无也天星有数若真没而陨何以从右至今并未少一星耶厯法推日月躔离今在某星度古在某星度千岁可坐致也
秋大水无麦苗
周之孟秋七月夏之五月也高下有水灾曰大水五月麦熟禾苗正发大水漂尽故书无记灾也苗者五稼之通称生曰苗秀曰禾至二十八年书冬大无麦禾酉戌亥月俱谓之冬冬正五谷通获之时是年麦与诸禾一无所获故冬书大无麦禾经防自明而传谓有司防计岁入之多寡虚实然后知仓廪之竭非也
八年春正月甲午治兵
周礼中秋教治兵酉月也此以建子之春正月教治兵非其时矣庄公与陈蔡有事于邻国师次于郎以俟陈人蔡人不至暴师露众役乆不用则有失伍溃散之虞故复申明军法以整齐之其志非善之也讥黩武也十有八年春王三月日有食之
谷梁云不言日不言朔夜食也何以知其夜食也王者朝日盖天子冕而朝日于东门之外日始出而有亏伤之处是以知其夜食也大衍推是岁三月不应食五月朔交分入食限以授时推庄公十八年乙巳岁距至元辛巳中积七十一万四千四百一十八日四刻以步至三月朔不入食限既不入食限则夜亦不食春秋推三月食见其不食遂疑不书日谷梁以爲夜食则凿矣法推是岁五月定朔四十八日六十五刻是五月朔壬子日申时合朔交一十三日五十一刻八十分加时在昼去交分入食限元史云盖误五爲三也
二十有三年夏公如齐观社
诸侯非享觐不逾竟社者诸侯祭土示之常事未闻邻国之君徃观之者齐因祭社搜军实夸示威众聚人观之庄公乃越竟如齐观社谷梁以是行爲尸女尸主也以观社爲辞主爲女徃尔盖盛其车华其服以惑妇人之聚观者而蛊其心要其从已也故书以讥之祭社在夏仲春建夘二月周之夏四月也
二十有五年夏六月辛未朔日有食之鼓用牲于社鼔伐鼓也鼓有声救日伐鼓举阳事以鼓声压隂气也左氏云非常也唯正月之朔慝未作日有食之于是乎用币于社伐鼓于朝言夏之四月建巳纯阳爲正阳之月其五月隂慝之气尚未作日食则鼔余则否此周之六月夏之四月也以长厯推之辛未实七月由置闰失所不应闰而闰误以七月爲六月实非正阳常鼔之月故传云非常也夫谓置闰失所固是谓唯正阳伐鼓则非夏书记季秋月朔辰弗集于房瞽奏鼔岂必正阳之月哉盖礼诸侯用币于社伐鼓于朝退而自责社乃上公之神故用币以请救于上公牲则祭祀之事书鼔用牲于社讥其不鼓于朝而鼓于社又用牲皆非礼也若公羊谓用牲爲责求乎隂之道社爲土地之主月爲土地之精上繋于天而犯日故鸣鼓而攻之以胁其本又谓社爲日光所闇恐人犯之以朱丝营卫之则凿矣大衍推是岁辛未朔交分入食限以授时推庄公二十五年壬子岁距至元辛巳中积七十一万一千八百六十日八十九刻以步至六月朔不入食限七月定朔七日六十一刻是七月朔日辛未未时合朔加时在昼交二十七日四刻去交分入食限则左传注疏谓长厯推辛未爲七月朔春秋时不应闰而先闰误书七月爲六月是也
二十有六年冬十有二月癸亥朔日有食之
以授时推是岁癸丑十二月定朔五十九日三十八刻癸亥朔巳时合朔交一十四日三十五刻入食限合二十有九年冬十有二月城诸及防
诸防皆邑名左传云书时也凡土功龙见而毕务戒事也火见而致用水昏正而栽日至而毕谓周十一月夏之九月龙星角亢晨见东方三务始毕戒民以土功事周十二月初夏之十月初大火心星次角亢之后而晨见东方则致筑作之物周十二月中夏之十月中北方水星七宿中之定星昏见于南方正中于是树板干而兴作日南至周之正月夏之十一月也冬至微阳始动故土功息今以十二月城邑故云书时也谷梁云可城也范氏注凡城皆讥今云可者谓冬可用耳不谓无讥吴氏曰年前冬筑郿大饥告籴今春新延廐又城诸防岂不爲讥范吴之说爲得之厯推星渐东移晨见昏中各异乆之龙火厯十二月皆可晨见东方定厯十二月皆可昏中非一定也若日至而毕则古今一致
三十年秋九月庚午朔日有食之鼓用牲于社
书鼔用牲于社讥失礼如二十五年也以授时推是嵗丁巳九月朔不入食限十月朔六日五十七刻庚午朔日未时合朔交泛一十四日四十六刻入食限大衍同盖春秋不应闰而先闰一月误以十月为九月也
僖公
二年冬十月不雨三年春王正月不雨夏四月不雨六月雨
左传注疏云一时不雨则书首月皆竟时不雨次月不雨不复书也故四月不雨五月不不复书六月得雨乃书之此由不雨日乆方始追叙其事每时一书也谷梁曰不雨者勤雨也一时言不雨闵雨也闵两者有志乎民者也雨云者喜雨也喜者有志乎民者也僖公贤君也因旱退辟正殿饬过求已循省百官放佞臣郭都等理寃狱四百余人精诚感天不雩而得防雨故冬不雨而书春不而书夏不雨而书以志勤六月雨而书以志喜若文公不知勤民则自十有二月不雨至于秋七月而书自正月不至于秋七月而书以着其慢也夫僖公之六月夏之四月建巳之月也巳月得雨犹可耕种若用夏正则六月乃建未之月厯三时不雨未月方雨则春不耕夏不种爲灾大矣何杜氏云不曰旱不爲灾也诸儒犹谓周正不建子耶
五年春
左传五年春王正月辛亥朔日南至公既视朔遂登观台以望而书礼也凡分至启闭必书云物爲备故也注防谓辛亥朔月一日也南至冬至也不曰冬至而曰南至周改十一月爲春也天子班朔诸侯受而藏之于太祖庙每月朔告庙受而行之天子有灵台诸侯有观台台上构屋可以逺观望也公既视朔遂以其日往登观台以望云物之气色书其所见是礼也周礼保章氏以五云之物辩吉防水旱降丰荒之祲象故观凡春秋分冬夏至立春立夏爲啓立秋立冬爲闭用此八节之日必登台书云物察妖祥逆爲之备也视朔者月朔之礼也登台者日至之礼也此朔即是至日故视朔而遂登台也步厯之始以朔旦冬至爲首至十九年七闰复得朔旦冬至爲一章是先闰十二月月半已得正月节故此正月朔日南至也然春秋厯法不精推筭误矣以授时推周惠王二十二年即鲁僖公五年丙寅岁距元至元辛巳一千九百三十五年中积七十万六千七百四十七日九十一刻四十分天正冬至辛亥一十四刻闰余二十七日九十七刻经朔一十九日一十七刻是岁正月壬午日合朔三十日辛亥日南至二月经朔四十八日七十刻壬子日合朔三月经朔一十八日二十三刻壬午日合朔闰三月经朔四十七日七十六刻辛亥日合朔是三月方闰也春秋时不宜闰而先闰十二月遂以正月爲闰十二月以正月三十之辛亥日南至误推后天一日爲闰月后正月朔之辛亥日南至乃以二月朔壬子推爲正月二日且二月朔原是壬子春秋既以辛亥晦推爲朔此朔幸不遇日食若遇日食则在朔二日故春秋时日食日官见其不合也遂不敢书朔而公羊亦疑其爲朔二日或晦日然实非朔二日与晦日也盖春秋厯官不知僖公五年三月方置闰故以不闰作闰以后月作前月以晦作朔也元史谓僖公五年正月辛亥朔旦冬至授时得辛亥与天合谓辛亥与天合则可谓正月朔旦与天合则不可亦守敬忽而未察耳是嵗九月日食何允合则以春秋十二月闰授时三月闰均之已闰所以合也夫朔旦南至爲厯闰一章之首朔爲告庙班令之期至日爲书云物察妖祥之备所系匪轻此而俱差日官谓何叵柰后之畴人犹安于差且认爲无差而泄泄然也
秋九月戊申朔日有食之
元史无是年日食春秋有之盖守敬遗之也以授时推僖公五年丙寅距元辛巳中积七十○万六千七百四十七日九十一刻四十分步至九月定朔四十四日五十七刻是戊申日未时合朔交泛二十六日八十九刻八十五分入食限允合
冬晋人执虞公
左传晋侯假道于虞以伐虢公问于卜偃曰吾其济乎对曰克之公曰何时对曰童謡云丙之晨龙尾伏辰均服振振取虢之旂鹑之贲贲天防焞焞火中成军虢公其奔其九月十月之交乎丙子旦日在尾月在防鹑火中必是时也冬十二月丙子朔晋灭虢遂袭虞灭之执虞公注疏谓徒歌无乐谓之謡乙亥日夜半合朔在尾十四度尾辰合朔故龙尾伏而不见至丙子晨旦日行四分度之一月行三度有余日在尾星月在天防傅说星栁星张之鹑火星在南方正中是时上下均同戎服振振而盛取虢国之旌旂鹑火星贲贲可见天防在日东近日焞焞无光此鹑火中之时军功成虢公奔在九月十月晦朔之交其云九月十月谓夏九月十月也云冬十二月则夏十月也以授时推僖公五年丙寅距元辛巳中积七十万六千七百四十七日九十一刻步至周十一月即夏九月丁未日合朔是月大月三十丙子步周十二月即夏十月定朔一十三日二刻丁丑日子时合朔日躔尾一十三度九十八分晓中星翼八度四十分在鹑尾左传谓丙子旦今推丁丑旦昔推鹑火中今推鹑尾中似微不同然鹑尾即近鹑火晋人用兵破敌自丙子破至丁丑皆可兵岂在一时固不害其爲同也若夏九月十月之交即周十一月十二月之交卜偃周人何以言夏正想周虽改正而周人相沿或犹以夏时论事不然何以上文云童谣十月朔丙子旦奔虢公下文即继云冬十二月丙子朔晋灭虢是知十二月之丙子即十月之丙子也
十有二年春王三月庚午日有食之
杜氏云不书朔官失之姜氏云三月朔不应食五月庚午朔入食限大衍同以授时推是年癸酉距元辛巳中积七十万四千一百九十一日二十分步至三月不食五月定朔六日五十六刻是庚午日未时合朔交泛二十六日五十一刻入食限元史云盖五误爲三也十有五年夏五月日有食之
左氏云不书朔与日官失之范氏云夜食大衍推四月癸丑朔入食限以授时推是年丙子距元辛巳中积七十万三千九十五日四十七刻步至四月定朔四十九日九十三刻是癸丑日亥时合朔交泛一日一十三刻一十六分乃入月食限非日食也即入日食限而食于亥时夜食亦不救况两月皆不入交乎郭守敬筭入食限亦不明言加时在昼夜皆非也
十有六年春王正月戊申朔陨石于宋五
邵子云星在地则爲石在天则爲星宋襄公不德致有陨石之异闻其陨视之石数之五也以厯数推僖公十六年丁丑岁距元辛巳一千九百二十四年中积七十万二千七百三十日二十二刻天正冬至四十四日八十三刻天正闰余二十九日五十刻天正经朔一十五日三十三刻合朔戊寅日是嵗嵗前应闰十二月步至正月经朔四十四日八十六刻戊申日合朔即是日八十三刻天正冬至是春王正月戊申朔日南至
三十有三年冬十有二月陨霜不杀草李梅实
周之十二月夏之十月也十月霜宜杀草而不杀李梅宜剥落反花而再实皆冬暖之咎徴也以授时推僖公三十三年甲午距元辛巳一千九百七年中积六十九万六千五百二十一日七刻步至三月经朔五日三十四刻己巳日合朔是月十三日辛巳二十五日癸巳四月经朔三十四日八十八刻己亥日合朔是月无辛巳癸巳经书四月辛巳晋人及姜戎败秦师于殽癸巳葬晋文公乃三月之辛巳癸巳也盖由三十二年癸巳应置闰而失闰故差一月至十二月经朔三十一日一十二刻以缩疾减之甲午日合朔至十二日乙巳是月十九日得中气则乙巳正十二月公薨于小寝之日也长厯推为十一月十二日乙巳谓是月经书十二月公至自齐乙巳公薨于小寝陨霜不杀草李梅实晋人陈人郑人伐许以上四事皆差则非矣春秋忽然而四月差又忽然而十二月不差其矛盾类如此
古今律厯考卷五

[book_title]卷六
钦定四库全书
古今律厯考卷六　　　　明　邢云路　撰经六
春秋考
文公
元年春二月癸亥日有食之
左传不书朔官失之公羊有朔字姜氏云二月甲午朔无癸亥三月癸亥朔入食限大衍亦以爲然以授时推是年乙未距元辛巳中积六十九万六千一百五十五日八十二刻步至三月定朔五十九日四十八刻癸亥日午时合朔交泛二十六日五十九刻入食限春秋书二月错也若二月朔癸亥则三月癸巳四月癸亥至二十五无丁巳矣经何以曰四月丁巳葬僖公
夏四月丁巳葬我君僖公
左传云闰三月非礼也先王之正时也履端于始序则不愆举正于中民则不惑归余于终事则不悖谓先王履步厯之初始以爲术厯之端四序则不愆过举中气以正月民则不疑惑归其余日于终以置闰则时事不悖乱是年春秋闰三月非礼也法推前闰月当在僖公三十二年至文公元年十二月方再闰元年四月经朔二十九日二十四刻癸巳日合朔至二十五日丁巳是葬僖公之日春秋于僖公三十二年失闰至文公元年三月方置闰故左传以爲非礼惟三月补闰所以四月朔得癸巳之常而月内有丁巳也孔颖达谓春秋之世厯法错失所置闰月或先或后不与常同积而成多以失望朔晦则不得不改宪以顺之者以此
十有五年六月辛丑朔日有食之鼓用牲于社
左传云非礼也言犹庄公之非也以授时推是年己酉中积六十九万一千四十二日四十刻六月定朔三十七日三十二刻辛丑日辰时合朔交泛二十六日四十四刻入食限
宣公
八年秋七月甲子日有食之既
杜氏云七月三十日食姜氏云十月甲子朔食大衍同授时推是年庚申中积六十八万七千二十四日五十二刻步至秋七月朔不入食限十月定朔五十六刻甲子日未时合朔交泛二十六日七十九刻日食九分有奇日食九分以上亦爲食既经书七月元史云盖十误爲七也
十年夏四月丙辰日有食之
左氏云不书朔官失之范氏云食晦以授时推是年壬戌中积六十八万六千二百九十四日三刻步至四月定朔五十二日三十五刻丙辰日辰时合朔交泛一十四日九刻入食限合范谓食晦非
十有七年夏六月癸卯日有食之
左氏云不书朔官失之姜氏云六月甲辰朔不应食大衍云是年五月在交限六月甲辰朔交分已过食限盖误以授时推是年己巳中积六十八万三千七百三十七日三十二刻步至五月定朔一十一日七十四刻乙亥日酉时合朔交泛四十刻入食限若六月甲辰朔交二日已过食限大衍爲是盖春秋失一闰误以五月爲六月也然郭守敬亦不明言加时在昼盖疑七十四刻酉时恐入夜故如僖公十五年夜月食不明言加时昼夜殊不知酉时合朔食甚则初亏在申可知是加时在昼合矣
成公
十有六年夏六月丙寅朔日有食之
以授时推是年丙戌中积六十七万七千五百二十八日一十七刻六月定朔二日六十一刻丙寅日未时合朔交泛二十六日九十八刻入食限合是月日食乃爲正阳之月慝未作隂侵阳伐鼓用币爲宜
十有七年冬十有二月丁巳朔日有食之
姜氏云十二月戊午朔无丁巳似失闰大衍推十一月丁巳朔交分入食限授时推是年丁亥中积六十七万七千一百六十二日九十三刻步至十一月定朔五十三日四十八刻丁巳日午时合朔交泛一十四日二十八刻入食限与大衍同盖春秋时失一闰误以十一月爲十二月也
襄公
十有四年春二月乙未朔日有食之
授时推是年壬寅中积六十七万一千六百七十六日二十六刻二月定朔三十一日五十四刻乙未日未时合朔交泛一十四日一十三刻入食限合
十有五年秋八月丁巳日有食之
杜氏云八月无丁巳丁巳七月一日也姜氏云七月丁已朔食失闰也大衍同授时推是年癸卯中积六十七万一千三百一十一日二刻步至七月定朔五十三日三十一刻丁巳日辰时合朔交泛二十六日三十三刻入食限是七月朔食非八月
二十年冬十月丙辰朔日有食之
授时推是年戊申中积六十六万九千四百九十二日八十刻十月定朔五十二日六十三刻丙辰日申时合朔交泛一十三日七十六刻入食限合
二十有一年秋九月庚戌朔日有食之冬十月庚辰朔日有食之
谷梁释此年与二十四年皆频月日食据厯无频食之理但古或有之姜氏谓比月而食非大衍亦以爲然授时推是年己酉中积六十六万九千一百二十七日五十五刻步至九月定朔四十六日六十五刻庚戌日申时合朔交泛一十四日三十六刻入食限是也步至冬十月庚辰朔已过交限不应频食姜説爲是盖厯推日食凡一百七十三日一交一年止二交交在朢前朔则日食朢则月食交在朢后朢则月食后月朔则日食交正在朔则日食旣前后朢不食交正在朢则月食旣前后朔不食盖前后不出阳八度隂六度日月交有一定岂有比月频食之理刘云汉末以来八百余载都无频月日食之事盖多歴世代传冩失真先儒因循莫敢改易也入春秋惟是年九月十月又二十四年七月八月两书频食考二十一年闰在夏前二十四年闰在春初想当时日官筭失一闰误以二十一年之九月作十月朔日食以二十四年之七月作八月朔日食已书之史矣旣而见其失闰不合也乃于二年各补足一闰书爲二十一年九月朔日食二十四年七月朔日食此两册俱存而后之修史者遂并収录之然比食之说则千古所无不必辨者
二十有三年春王二月癸酉朔日有食之
授时推是年辛亥中积六十六万八千三百九十七日六刻二月定朔九日三十七刻癸酉日辰时合朔交泛二十六日五十六刻入食限合
二十有四年秋七月甲子朔日有食之旣八月癸巳朔日有食之
大衍云不应频食在误条授时推是年中积六十六万八千三十一日八十二刻四十七分步至七月定朔五十七刻甲子日未时合朔交泛一十三日八十七刻入食限日食九分有奇爲食既是也步至八月朔立分不叶不应食犹之二十一年无比食之理
二十有七年冬十有二月乙亥朔日有食之
左氏书经十二月乙卯朔日有食之传十一月乙亥朔日有食之辰在申司厯过也再失闰矣经十二月乙卯非传十一月乙亥是左云辰在申再失闰者谓从子至亥十二谓之辰斗柄在天指角亢之防在大角摄提谓之建星日昏时斗柄所指于十二辰在焉周十一月夏九月也九月斗当建戌而辰指在申申与戌差两月是司厯再失闰两月未闰也厯法十九年爲一章章有七闰自文公十一年至襄公十三年凡五十七年已成三章当有二十一闰又从襄十四年至二十七年凡十四年又当有五闰通计七十一年应有二十六闰而长厯推得二十四闰计少两闰故云司厯过也姜氏云十一月乙亥朔交分入食限大衍同以授时推是年乙卯中积六十六万六千九百三十六日九刻十一月定朔一十一日二十四刻乙亥日夘时合朔交泛七刻入食限若推十二月朔无乙亥亦不入食限然斗柄所指九月宜戌昔时则然乆之十二辰皆可指非一定也
二十有八年春无冰
左传云梓愼曰今兹宋郑其饥乎岁在星纪而淫于枵以有时菑隂不堪阳蛇乘龙龙宋郑之星也宋郑必饥枵虚中也枵耗名也土虚而民耗不饥何爲禆灶曰今兹周王及楚子皆将死岁弃其次而旅于明年之次以害鸟帑周楚恶之注疏谓梓愼鲁大夫岁岁星也星纪在丑斗牛之次孙炎曰星纪日月五星之所终始也故谓之星纪枵在子虚危之次虚在正北北方色故曰枵枵之言耗虚之意也九年传称晋侯问公生岁乃云十二年矣是谓一终一星终也言岁星十二年一周天也十八年晋董叔曰天道多在西北是言其年岁星在亥也岁星右行于天至此十一年行未及周当在星纪明年乃当在枵今年已在枵是淫行失次也时菑无冰也盛隂用事而温无冰是隂不胜阳地气发泄也虫兽在地而有象在天二十八防分在四方方有七防共成一象东方爲青龙之象西方爲白虎之象皆南首北尾也南方爲朱鸟之象北方爲武之象皆西首东尾也蛇二虫共爲武故蛇是武之防虚危之星也龙岁星木也木爲青龙乃天之贵神福德之星今失次出虚危下龙在下蛇在上爲蛇所乘也岁星本位在东方东方夘爲大火房心宋之分野辰爲寿星角亢郑之分野龙爲宋郑之星故饥枵虚星在中地气发泄而春温无冰是土虚不实而人民耗损不饥何爲禆灶郑大夫言岁星弃其所居星纪之次乃客旅于明年枵之次岁星所在其国有福失次于北祸冲在南南爲朱鸟帑者细弱之名于人则妻子爲帑于鸟则鸟尾爲帑天之分野鹑火周分鹑尾楚分歳星之冲当此周楚之分故周王楚子受其咎也岁星客在枵惟冲鹑火而鹑尾亦有咎者盖以岁星渐西冲则渐东故冲其鸟身而及其尾也是年天王崩楚子卒明年郑饥宋亦饥皆验夫一岁星淫也梓愼禆灶所占不同其事俱验丘明两载之以示占卜之验惟人所在耳以授时推春秋岁星皆先天一宫益疏逺盖授时步气朔近宻于五星则仍旧未改其数故疏须测验更正乃得其真余测法详见别简
昭公
七年夏四月甲辰朔日有食之
授时推是年丙寅中积六十六万二千九百一十八日四十刻四月定朔四十日五十二刻甲辰日午时合朔交泛二十七日二刻入食限合考之左传云是日日食晋侯问于士文伯曰谁将当日食对曰鲁衞恶之衞大鲁小公曰何故对曰去衞地如鲁地于是有灾鲁实受之其大咎其衞君乎鲁将上卿注云亥娵訾衞地也戌降娄鲁地也娵訾之次一名豕韦日食于豕韦之末及降娄之始乃息故祸在衞大在鲁小言灾发于衞而鲁受其余祸也八月衞侯恶卒十一月鲁季孙宿卒验矣授时推是朔日躔由亥入戌十余度则已过其界似与春秋不恊但古今宫界之分或有不同不可考耳九年夏四月陈灾
天火曰灾陈已灭矣此何以书公谷皆云存陈也不与楚灭也左传郑禆灶曰五年陈将复封封五十二年而遂亡子产问其故对曰陈水属也火水妃也而楚所相也今火出而火陈逐楚而建陈也妃以五成故曰五年岁五及鹑火而后陈卒亡楚克有之天之道也故曰五十二年注陈颛顼之后爲水属火畏水爲之妃以丁爲壬妃也楚之先祝融爲高辛氏火正主治火事火心星也火出于周爲五月而以四月出者长厯推闰当在此年五月后而前年已闰八月故四月得火见火星见而天火适灾于陈陈水也水得妃而兴陈兴则楚衰故曰逐楚而建陈五行各相配合得五而成故五年陈复封天数以五爲纪故五及鹑火也岁星天之贵神所在之国必昌岁在鹑火火得岁星之助火盛则水衰陈封四岁及鹑火后四周四十八岁凡五及鹑火楚复灭陈故曰五十二年授时推是年戊辰中积六十六万二千一百八十七日九十一刻步至三月朔日甲子二十九日壬午得中气闰三月朔日癸未无中气四月朔日壬子得中气是是年闰三月也旣闰三月则四月朔日日躔娄三度戌宫之尽将退入酉昏后火出于东固其宜也长厯推前年闰八月此年闰五月皆非
十有五年六月丁巳朔日有食之
大衍推五月丁巳朔食失一闰授时推是岁甲戌中积六十五万九千九百九十六日四十五刻五月定朔五十三日五十五刻丁巳日未时合朔交泛一十三日九十五刻二十九分入食限经云六月非
十有七年夏六月甲戌朔日有食之
左传祝史请所用币昭子曰日有食之天子不举伐鼓于社诸侯用币于社伐鼓于朝平子御之曰止也唯正月朔慝未作日有食之于是乎有伐鼓用币礼也其余则否太史曰在此月也注疏谓此年六月日食是夏之四月正阳之月也礼正阳之月日食当用币故鲁之祝史请之昭子谓日食天子不举盛馔伐鼓于社以责羣隂诸侯用币于社请上公以救日伐鼔于朝退而自责礼也平子禁御之曰止也惟四月纯阳用事爲正阳之月五月一隂生之隂气未动隂爲慝乃慝未作此朔日食隂侵阳重于是乎伐鼓用币礼也余月则否盖平子以六月非四月不知周之六月夏之四月也四月建巳正是纯阳五月一隂未生之月故太史曰在此月也姜氏云是年六月乙巳朔交分不叶不应食当误大衍云在九月朔六月不应食姜氏是也授时推是年丙子中积六十五万九千二百六十五日九十六刻歩至六月朔不入食限九月定朔一十日一十八刻甲戌日寅时合朔交泛二十六日七十六刻入食限夫日食旣非六月则于慝未作正阳之月无取矣
秋郯子来朝
左传郯子来朝公与之宴昭子问焉曰少皥氏鸟名官何故也郯子对曰吾祖也我知之矣昔者黄帝氏以云纪故爲云师而云名炎帝氏以火纪故爲火师而火名共工氏以水纪故爲水师而水名太昊氏以龙纪故爲龙师而龙名我高祖少皥摰之立也鳯鸟适至故纪于鸟爲鸟师而鸟名鳯鸟氏厯正也鸟氏司分者也伯赵氏司至者也靑鸟氏司啓者也丹鸟氏司闭者也仲尼闻之见于郯子而学之考郯子少皥之后少皥金天氏黄帝之子也少昊受黄帝黄帝受炎帝炎帝受共工共工受太昊故先言黄帝上及太昊稽之于易炮牺神农黄帝相继之世可知鳯鸟知天时故以名厯正之官鸟燕也以春分来秋分去伯赵伯劳也以夏至鸣冬至止靑鸟鸧鷃也以立春鸣立夏止丹鸟鷩雉也以立秋来立冬去故分至啓闭以鸟名官以鳯凰氏爲之长夫天时鸟且不违而况于人乎
冬有星孛于大辰
孛彗星也左传冬有星孛于大辰西及汉申湏曰彗所以除旧布新也今出于火必布焉诸侯其有火灾乎梓愼曰火出于夏爲三月于商爲四月于周爲五月夏数得天若火作其四国当之在宋衞陈郑乎宋大辰之虚也陈大皥之虚也郑祝融之虚也皆火房也星孛及汉汉水祥也衞颛顼之虚也故爲帝丘其星爲大水水火之牡也其以丙子若壬午作乎水火所以合也若火入而伏必以壬午不过其见之月郑禆灶言于子产曰宋衞陈郑将同日火若我用瓘斝玉瓉郑必不火子产弗与注疏谓冬夏之八月也月令仲秋日在角昬牵牛中大辰房心尾也天汉在箕斗间于是时大辰见天汉之西今有孛于大辰之西而尾东指光芒厯辰星而东及于天汉也申须鲁大夫布布新也火出谓昬见也夏三月见商四月见周五月见夏数得天时之正也虚者旧居之处谓先王先公尝居此地也大辰大火宋分野大皥居陈木火所自出祝融高辛氏之火正居郑火房火舍也衞地昔帝颛顼居之内有颛顼冢故爲帝丘天汉爲水衞营室星水也隂阳有五行嫁娶之法水畏火故以丁爲壬妃是水爲火之牡牡雄也丙是火日午是火位壬是水日子是水位丙子壬午水火合而相薄必行其意但慧在大辰爲多及汉爲少水少火多故水不胜火火行其意水必助之故此丙子壬午之日当有火灾火入而伏谓火灾毕而伏也壬午即明年四国火灾之日不过其见之月谓明年五月火见也瓘玉珪斝玉爵玉瓉于圭头爲器可以挹鬯祼祭者禆灶欲用此三物以禳火而子产弗从以爲天灾流行非禳所息故也次年夏五月壬午宋衞陈郑灾是五月心星昬始见壬午同日四国皆火禆灶曰不用吾言郑又将火子产不从亦不复火是又有验不验矣
二十年春
左传二十年春王二月己丑日南至注疏谓是正月己丑朔日南至当是年前闰月史官失闰故书爲二月嗣后八月方补一闰传于八月书闰月戊辰杀宣姜是也夫二月爲夏正建亥之月亥月固无冬至之理而是岁正月亦非己丑之朔授时推周景王二十三年即鲁昭公二十年己夘岁中积六十五万八千一百七十日二十二刻天正冬至戊子八十三刻闰余二十七日八十三刻经朔五十六日九十九刻是岁正月庚申日合朔越二十九日戊子日八十三刻日南至二月朔日己丑尚未宜闰故也春秋误矣夫戊子南至而梓愼以己丑望氛应验亦可取焉
二十有一年秋七月壬午朔日有食之
左传梓愼曰二至二分日有食之不爲灾分同道也至相过也其他月则爲灾阳不克也故常爲水于是叔辄哭日食昭子曰子叔将死非所哭也八月叔辄卒注疏冬夏二至长短极则相过春秋二分昼夜等则同道以爲日月之交理必相侵不爲灾今秋七月夏五月爲夏至不爲灾也其他非分至之月则爲灾日食是隂侵阳阳不胜也故日食常爲水灾不知日月之行一百七十三日有奇而一交交数满则同道相过非分至之说也梓愼妄矣诗云十月之交朔日辛夘日有食之亦孔之丑周十月乃夏八月秋分之月也而甚可丑恶是不爲灾乎庄二十五年七月日食秋大水是日食水灾固有之此二十四年五月日食梓愼曰将水昭子曰旱也其年八月大雩旱矣亦不常爲水也日食之变所关至重恐亦与叔辄之哭不哭无涉授时推是年庚辰岁中积六十五万七千八百四日九十八刻七月定朔一十八日四十二刻壬午日巳时合朔交泛二十六日八十七刻入食限
二十有二年冬十有二月癸酉朔日有食之
杜预以长厯推十二月朔与明年正月朔中有一闰此十二月当爲癸夘朔经书癸酉朔是误非也授时推是年辛巳岁中积六十五万七千四百三十九日七十四刻十二月定朔九日三十六刻癸酉日辰时合朔交泛一十四日一十八刻入食限与春秋合
二十有四年夏五月乙未朔日有食之
授时推是年癸未岁中积六十五万六千七百九日七刻五月定朔三十一日三十七刻乙未日巳时合朔交泛二十六日三十八刻入食限
三十有一年十有二月辛亥朔日有食之
左传是夜也赵简子梦童子臝而转以歌旦占诸史墨曰吾梦如是今而日食何也对曰六年及此月也呉其入郢乎终亦弗克入郢必以庚辰日月在辰尾庚午之日日始有谪火胜金故弗克注疏谓转宛转也史墨知梦非日食之应故释日食之咎而不释其梦是年至定公四年爲六年定公四年十一月庚辰呉入郢是其言之验也孔疏云周十二月夏之十月日食在龙尾谓爲尾宿谪变也谓日食虽在辛亥然变起于十月十九日庚午午南方楚位也午火庚金火胜金故呉虽入郢楚亦不亡以授时推是年庚寅岁中积六十五万四千一百五十二日三十六刻十二月定朔四十七日三十三刻辛亥日辰时合朔交泛二十六日六十二刻入食限推日躔是年天正冬至赤道斗二十三度有奇加时黄道斗二十一度有奇十二月朔辛亥黄道积度三百一十四度有奇是日日躔黄道亢四度九十一分盖东方七防角亢属辰爲龙亢在辰宫将末故爲龙尾孔氏谓尾防非也言十一月入郢则十二月尚在郢故曰及此月定公
五年春王三月辛亥朔日有食之
公羊作正月食非是授时推是年丙申岁中积六十五万一千五百六十日八十九刻三月定朔四十七日五十六刻辛亥日未时合朔交泛十四日三刻入食限十有二年十有一月丙寅朔日有食之
授时推是年癸夘岁中积六十四万九千四百四日一十八刻十月定朔二日五十二刻丙寅日午时合朔交泛一十四日二十六刻入食限盖春秋时失一闰误以十月作十一月也
十有五年八月庚辰朔日有食之
授时推是年丙午岁中积六十四万八千三百八日四十五刻八月定朔一十六日五十刻庚辰日午时合朔交泛一十三日七十六刻入食限
哀公
十有二年冬十二月螽
左传季孙问诸仲尼仲尼曰丘闻之火伏而后蛰者毕今火犹西流司厯过也注疏谓周十二月夏之十月火心星也九月昏火星见于西南渐而下流十月之昏则伏今十月火犹西流是厯官失一闰以九月爲十月也长厯推是年失一闰十二月实夏之九月九月尚温故得有螽仲尼虽言季孙未改明年十二月复螽始悟十四年春乃置闰授时推哀公十一年丁夘岁中积六十四万四千二百九十日九十四刻冬至四十四日一十一刻闰余二十七日七十三刻步至二月朔日己酉大尽三十日戊寅爲二月申闰二月己夘日合朔无中气哀公十三年己巳岁中积六十四万三千五百六十日四十五刻冬至五十四日六十刻闰余一十九日九十六刻步至十一月朔日甲午小尽二十九日壬戌爲十一月中闰十一月癸亥日合朔无中气是哀公十一年闰二月十三年闰十一月春秋失之故十二月两书螽仲尼觉之以爲司厯过也长厯谓十二年当有闰非是十有四年夏五月庚申朔日有食之
授时推是年庚申岁中积六十四万三千一百九十五日三刻五月定朔五十六日五十五刻庚申日未时合朔交泛二十六日九十一刻入食限
春秋隐三年二月桓三年七月十八年三月二十五年六月三十年九月僖十二年三月五月十五年五月文元年二月宣八年七月十七年六月成十七年十二月襄十五年八月二十一年十月二十四年八月二十七年十二月昭十七年六月定十二年十一月之朔食皆非其月也桓十七年十月二日二十六年十月二日皆非其日也而董仲舒刘向皆系之以事应夫既非其月日矣则事应复何关且举其一二商之如桓公十七年十月朔日食谷梁云言朔不言日食二日也董仲舒遂以爲言朔不言日恶鲁桓公且有夫人之祸不终日也岂知是年实是十一月庚午朔未时日食既非十月亦非二日仲舒夫人祸不终日之説将置之何地属之谁何耶庄公十八年三月日食谷梁曰不言日不言朔夜食也刘向遂以爲夜食隂因日明之衰而夺其光象周天子不明齐桓将夺其威权会诸侯而行霸道其后遂纠合诸侯天子使世子会之此其效也岂知是年三月不入食限夜亦不食实是五月壬子朔申时日食旣非三月又非夜食刘向隂夺日光天子会齐之占曰此其效也果效耶非耶襄公二十四年七月甲子朔日食八月癸巳朔比食董仲舒以爲比食又旣象阳将絶夷狄主上国之象也后六君弑楚子果从诸侯灭舒鸠鲁往朝之卒主中国伐呉讨庆封遂灭赖又杀蔡侯灭陈蔡而县之岂知是年七月旣食无八月比食之理旣不比食又何与于簒弑之説而曰楚子果从战伐应占如响也吁嗟刘向亡论已以仲舒称汉醇儒乃无端说梦着爲典籍使后世司天家从古及今视此占验无敢违越岂不诬哉余故谓仲舒之洪范灾异等传宜亟火其书也向子歆读父书治厯亦用其父四分之一斗分爲法妄推隐三年二月桓二十五年六月二十六年十二月宣八年七月成十六年六月襄十五年八月二十三年二月昭十七年六月二十一年七月二十四年五月三十一年十二月定五年三月十二年十一月哀十四年五月之朔皆步爲二日于桓十八年三月朔宣十七年六月朔皆步爲晦朓则皆不知岁差与盈缩迟疾之故非其厯也
考春秋二百四十二年间日食三十七事若僖十五僖二十五并无比食之理亡论已凡三十五事其合者十八庄二十六僖五文十五宣十成十六襄十四襄二十襄二十一襄二十三襄二十四昭七昭二十一昭二十二昭二十四昭三十一定五定十五哀十四是也庄十八僖十二误五爲三丈元误三爲二宣八误十爲七昭十七误九爲六此五事皆记载之误也隐三桓三桓十七庄二十五庄三十此六事皆以后月作前月不应闰而闰先时也宣十七成十七襄十五襄二十七昭十五定十二此六事皆以前月作后月应闰而不闰后时也或记载之误或置闰之差然正之则皆是盖其食限之入干支之合有足徴耳惟僖十五年五月之交宜在四月然乃亥时月食益误且何以曰朔日月食则交交则朔未有不交而朔不朔而食者春秋时周衰天子不颁朔鲁厯不正置闰不得其月月大小不得其度日食言朔而实非朔或不言朔而实朔或脱不书朔与日皆官失之也旣差而觉觉而补闰所以有合有不合以授时推之春秋之食晦与朔二则皆朔无爽矣公羊谷梁不知而亦以爲食晦食旣朔京房等不知而言日食不以朔日曰薄食爲变之大皆非也
古今律厯考卷六

[book_title]卷七
<子部,天文算法类,推步之属,古今律历考>
钦定四库全书
古今律厯考卷七　　　　　明　邢云路　撰经七
礼记考【周礼附】
月令
孟春之月日在营室昏参中旦尾中其日甲乙其帝大皥其神句芒其音角律中大蔟其数八是月也东风解冻蛰虫始振鱼上冰獭祭鱼鸿雁来草木萌动是月也乃命太史守典奉法司天日月星辰之行宿离不贷毋失经纪以初为常
此秦始皇时吕不韦集诸儒着十二月纪名曰吕氏春秋篇首皆有月令言每月政令所行也月用夏正夏正孟春建寅之月日月防于营室之辰营室即室宿在亥宫娵訾之次葢天有十二辰一嵗周天十二防也汉三统厯推立春日在危十六度正月中日在室十四度昏时参星在南方之中旦则尾星在南方之中月令昏明中星皆大略而言不与厯同但一月之内有中者即得载之记昏明中星者人君南面而聴天下视时以授民事也其日为东方之甲阳乙隂木其帝大皥宓戯氏以木德王句芒乃少皥氏子曰重曾为木正之官此二人生时木王主春立德立功死后春祀则祀大皥句芒角音属木律谓候气之管以铜为之中犹应也大蔟者孟春之寅律大蔟林钟之所生三分益一长八寸律管入地气至而灰飞古为应也五音十二律详见别简天三生木地八成之但言八者举成数也通卦验云立春条风至氷解条风即东风也汉时以惊蛰为正月中水为二月节至前汉之末刘歆作三统始改水为正月中惊蛰为二月节葢蛰虫正月始振振动也二月乃惊耳夏小正鱼陟负氷谓鱼游升于水上近氷而负氷即上氷也此时鱼肥美獭将食之先以祭也来自南而北也是月天气下降地气上腾天地和同交泰故草木萌生发动于其时农事将兴之候也夫月令天所命也王者继天行事乃命太史守六典奉八法在人为六典八法在天为七政日循星以进退月应日以死生二十八宿众星为经金木水火土五星为纬周天十二辰次其行皆有一定之度所谓经纪也宿谓宿之于此离谓离之于彼贷忒同或宿或离进退迟速无有愆忒是在司天者推歩之毋失经纪以初为常初犹故初所谓茍求其故日至可坐致是也其日躔中星详见后篇仲春之月日在奎昏弧中旦建星中其日甲乙其帝大皥其神句芒其音角律中夹钟其数八是月也桃始华仓庚鸣鹰化为鸠鸟至雷乃发声始电是月也日夜分
仲春建夘之月日在奎宿戌宫降娄之次弧在舆鬼南建星在斗上余月昏旦中星皆举二十八宿此云弧与建者以弧星近井建星近斗井斗度多星广不可的指故举弧建以定昏旦之中夹钟夘律夷则所生三分益一长七寸二千一百八十七分寸之千七十五仓庚骊黄也鸠布谷也惊蛰之日桃始华又五日仓庚鸣又五日鹰化为鸠葢五日为一候三候为一气六候成月六气成时故一歳二十四气有七十二候鹰好杀而撃以秋鼠好贪而出以夜皆隂类也鸠鴽皆阳类也夘辰者阳之中故仲春则鹰化为鸠季春则田鼠化为鴽葢隂为阳所化物理如此爵乳子而集以春雉求雌而雊以朝皆阳类也蛤蜃皆隂类也戌亥者隂之极也故季秋则爵入大水为蛤孟冬则雉入大水为蜃葢阳为隂所化物理如此草腐则幽之类也萤则明之类也季夏则腐草为萤葢离之明极于此故也是皆化而已于鹰鼠言化于腐草爵雉则直言为何哉葢因形移易曰化鹰之为鸠鼠之为鴽皆因形移易而已故言化腐草则植物也萤则动物也爵雉飞物也蛤蜃濳物也植物为动飞物为潜则不特因形移易矣而化固不足以言之故皆直言为而已鸟燕也燕以施生来巢人堂宇而乳嫁娶之象也人以其至为祠禖之候季冬雷在地下则雉应而雊孟春动于地上则蛰应而振至此声乃动于天之下其声发也以雷出有渐故言乃电阳光也阳微则光不见是月阳气渐盛以撃于隂其光乃见故云始电阳生于子终于午至夘而中分隂生于午终于子至酉而中分故阳中春分隂中秋分昼夜各五十刻为日夜分
季春之月日在胃昏七星中旦牵牛中其日甲乙其帝大皥其神句芒其音角律中姑洗其数八是月也桐始华田鼠化为鴽虹始见萍始生鸣鸠拂其羽戴胜降于桑是月也命国难九门磔攘以毕春气
季春建辰之月日在胃宿酉宫大梁之次七星星宿也姑洗辰律南吕所生三分益一长七寸九分寸之一鴽鹑防之属防蝀谓之虹雄曰虹雌曰蜺雄谓明盛者雌谓闇微者萍水上浮蓱也鸣鸠飞以羽拍其身戴胜织纴之鸟是时恒在桑言降者重之若自天而下也为蚕事之候难所以难隂慝而敺之也难之事方相氏帅百而时难聚众戏剧以盛其喜乐之气则足以胜隂慝九门路门应门雉门库门臯门城门近郊门逺郊门关门是也裂牲谓之磔除祸谓之攘天气左转故斗建左行为阳气日月右行日月比天为隂隂气右行也此月初日在胃月中从胃歴昴昴有大陵积尸之气主死尸气佚则厉鬼随之而行故命方相索室中敺疫鬼以逐之又磔牲以攘于四方之神所以毕止春之厉气也必于九门者欲隂慝之出尔
孟夏之月日在毕昏翼中旦婺女中其日丙丁其帝炎帝其神祝融其音徴律中中吕其数七是月也蝼蝈鸣蚯蚓出王生苦菜秀靡草死麦秋至
孟夏建巳之月日在毕宿申宫实沈之次婺女即女宿其日南方丙阳火丁隂火炎帝大庭氏即神农也以火德王颛顼之子名黎为火官徴属火仲吕已律无射所生三分益一长六寸万九千六百八十三分寸之万二千九百七十四地二生火天七成之故其数七蝼蝈蛙也隂而伏乘阳而鸣蚯蚓隂而屈乘阳而伸王萆挈本草作菝葜王色赤感火之色而生苦菜味苦感火之味而成靡草葶苈之属靡细也隂类阳盛则死秋百谷成熟之期此于时虽夏于麦则秋也
仲夏之月日在东井昏亢中旦危中其日丙丁其帝炎帝其神祝融其音徴律中蕤宾其数七是月也螳螂生鵙始鸣反舌无声鹿角解蝉始鸣半夏生是月也日长至隂阳争死生分
仲夏建午之月日在东井即井宿未宫鹑首之次蕤宾午律应钟所生三分益一长六寸八十一分寸之二十六螳螂一名不鵙博劳也反舌百舌鸟解脱也半夏药名居夏之半而生故名半夏诸物皆感一隂生而然也至极也夏至日长之极昼六十刻阳尽午中一阴欲起此阴阳争辨之际也分半也阴气欲起故物半死半生
季夏之月日在栁昏火中旦奎中其日丙丁其帝炎帝其神祝融其音徴律中林钟其数七是月也温风始至蟋蟀居壁鹰乃学习腐草为萤土润溽暑大雨时行季夏建未之月日在栁宿午宫鹑火之次火大火心宿也林钟未律黄钟所生三分去一长六寸温风暑热之风也蟋蟀生于土中此时羽翼稍成未能逺飞但居其壁至七月方在野也蟋蟀今之促织鹰感阴气乃有杀心学习搏击之事萤火夜飞腹下如火光曰即炤仲春鹰化为鸠仲秋鸠化为鹰故言化腐草为萤萤不复为腐草故不言化润溽涂湿也蔡传谓暑湿大为东井之所主也以仲夏日在东井乎而季夏则在栁矣况嵗久以后日渐西星渐东仲夏亦不在东井则东井所主之説何为也
中央土其日戊巳其帝黄帝其神后土其音宫律中黄钟之宫其数五
土寄旺于四时各十八日共七十二日厯所谓土王用事是也则木火金水亦各七十二日土寄旺于辰戌丑未而未月在金火之间又居一歳之中故特揭一令于此以成五行之序焉其日戊阳土巳隂土居十干之中黄帝轩辕氏黄精之君也颛顼氏之子黎为土官句龙初为后土后祀以为社乃黎以火官兼后土焉宫属土最尊君象也故配之中央黄钟本十一月律而黄钟之宫于诸宫为长与中央土声相应土旺于四时宫亦冠于十二律非如他律以配气言也天五生土地十成之四时皆举成数此独举生数者四时无土不成而土以生为本也
孟秋之月日在翼昏建星中旦毕中其日庚辛其帝少皥其神蓐收其音商律中夷则其数九是月也凉风至白露降寒蝉鸣鹰乃祭乌天地始肃农乃登谷
孟秋建申之月日在翼宿已宫鹑尾之次其日庚阳金辛隂金少皡金天氏以金德王少皥之子名该为金官商属金夷则申律大吕所生三分去一长五寸七百二十九分寸之四百五十一地四生金天九成之故其数九寒蝉寒蜩也似蝉而小鹰欲食鸟之时先杀鸟而不食似人之食不即食而祭先代为食之人也
仲秋之月日在角昏牵牛中旦觜觽中其日庚辛其帝少皥其神蓐收其音商律中南吕其数九是月也鸿鴈来鸟归羣鸟养羞雷始收声蛰虫坏户水始涸是月也日夜分天子乃难以逹秋气
仲秋建酉之月日在角宿辰宫夀星之次觜觽即觜宿也南吕酉律太蔟所生三分去一长五寸三分寸之一鸿鴈来自北而来南也鸟归春来而秋去也羞食也养羞藏之以备冬月之食也蛰虫坏益其户使通明处稍小至寒乃墐塞之也秋气返故水涸秋分书夜各五十刻此难难阳气也阳暑至此不衰害亦及人葢阳气左行此月斗建在酉酉是昴毕本位毕亦得大陵积尸之气于是仲秋亦难明堂曰仲秋九门磔攘以发陈气御止疾疫是也季春命国难以毕春气此独言天子者此难阳气阳者君象故诸侯以下不得难也退暑气以逹凉气曰逹
季秋之月日在房昏虚中旦栁中其日庚辛其帝少皡其神蓐收其音商律中无射其数九是月也鸿鴈来宾爵入大水为蛤鞠有黄华豺乃祭兽草木黄落蛰虫咸俯
季秋建戌之月日在房宿夘宫大火之次无射戌律夹钟所生三分去一长四寸六千五百六十一分寸之六千五百二十四鴈以仲秋先至者为主季秋后至者为宾爵为蛤飞物化为潜物也鞠即菊菊色不一而独言黄者秋令在金黄为正色也祭兽者禽兽初得则杀而祭之于天也
孟冬之月日在尾昏危中旦七星中其日壬癸其帝颛顼其神防其音羽律中应钟其数六是月也水始冰地始冻雉入大水为蜃虹藏不见天气上腾地气下降闭塞而成冬
孟冬建亥之月日在尾宿寅宫析木之次其日北方壬阳水癸隂水颛顼高阳氏以水德王少皥之子曰修曰熈相代为水官羽属水应钟亥律姑洗所生三分去一长四寸二十七分寸之二十天一生水地六成之故其数六蜃大蛤门户可闭闭之窻牖可塞塞之
仲冬之月日在斗昏东壁中旦轸中其日壬癸其帝颛顼其神防其音羽律中黄钟其数六是月也鹖旦不鸣虎始交荔挺出蚯蚓结麋角解水泉动是月也日短至隂阳争诸生荡
仲冬建子之月日在斗宿丑宫星纪之次东壁即壁宿黄钟子律律之始也长九寸鹖旦夜鸣求旦之鸟也夜鸣隂类也求旦以求阳阳生得所求矣故不鸣虎隂物则亦感阳生而交合荔挺香草结犹屈也蚯蚓出穴屈首下向阳气气动则宛而上首解脱也水者天一之所生阳生而动也冬至日短之极昼四十刻阳欲起故争诸生者万物之生机也荡动也
季冬之月日在婺女昏娄中旦氐中其日壬癸其帝颛顼其神防其音羽律中大吕其数六是月也鴈北乡鹊始巢雉雊鸡乳征鸟厉疾水泽腹坚是月也命有司大难旁磔出土牛以送寒气是月也日穷于次月穷于纪星囘于天数将几终歳且更始
季冬建丑之月日在女宿子宫枵之次大吕丑律蕤宾所生三分益
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:00:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>