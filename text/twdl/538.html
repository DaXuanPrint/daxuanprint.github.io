<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="首卷,卷之一,卷之二,卷之三,卷之四,卷之五,续琉球国志略全文在线阅读,续琉球国志略全文在线下载,大玄古籍书库">
<meta name="description" content="1808年（清嘉庆十三年），齐鲲时任翰林院编修，任册封琉球王国正使，奉命出使琉球，费锡章时任工科给事中，任册封琉球王国副使，随齐鲲一同出使琉球。齐鲲、费锡章共同编著的《续琉球国志略》记载，“十三日天明见钓鱼台，从山南过，仍辰卯针行船二更，午刻见赤尾屿。又行船四更五，过沟祭海。”_续琉球国志略_全文在线阅读_续琉球国志略_全文在线下载_大玄古籍书库">
<title>续琉球国志略_齐鲲_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">续琉球国志略</span> <br/>
          作者： <span class="inputVal" id="bkauthor">齐鲲</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,游记,完结</span> <br/>
          字数： <span class="inputVal" id="bknum">[book_length]34180</span> <br/>
          说明： <span class="inputVal" id="bkdec">1808年（清嘉庆十三年），齐鲲时任翰林院编修，任册封琉球王国正使，奉命出使琉球，费锡章时任工科给事中，任册封琉球王国副使，随齐鲲一同出使琉球。齐鲲、费锡章共同编著的《续琉球国志略》记载，“十三日天明见钓鱼台，从山南过，仍辰卯针行船二更，午刻见赤尾屿。又行船四更五，过沟祭海。”</span> <br/>
          封面： <span class="inputVal" id="bkimg">Z_11583.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]续琉球国志略
[book_author]齐鲲
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,游记,完结
[book_length]34180
[book_dec]1808年（清嘉庆十三年），齐鲲时任翰林院编修，任册封琉球王国正使，奉命出使琉球，费锡章时任工科给事中，任册封琉球王国副使，随齐鲲一同出使琉球。齐鲲、费锡章共同编著的《续琉球国志略》记载，“十三日天明见钓鱼台，从山南过，仍辰卯针行船二更，午刻见赤尾屿。又行船四更五，过沟祭海。”
[book_img]Z_11583.jpg


[book_title]首卷
翰林院編修臣齊 鯤
工科給事中臣費錫章
恭輯
御書
海表恭藩
嘉慶五年賜王尚溫
詔勅
嘉慶五年封王尚溫詔
奉天承運，皇帝詔曰：朕惟撫辰凝績，宅中恢柔遠之經，繼世象賢。裕後重承祧之選，隷藩畿于屬國，鯷壑同風。恢圖域于遐陬，鴻臚獻款，眷懷雁列。律乃有民，誕賁龍光，昭哉嗣服。爾琉球國，壤分瀛嶠，職奉溟疆。中山王世孫尚温，率乃祖攸行，篤前人成烈。固圉克堅于申畫，世守封陲。齋心夙拱于辰居。遥通象譯，重洋候律，輪年循奉賮之期，百宿趨朝。菉幣効來庭之悃。茲以序當纘服，奏懇嗣封，騰章循覽。夫畺臣秉節，遄馳于海嶼。特遣正使翰林院修撰趙文楷、副使内閣中書李鼎元齎詔，往封爾爲琉球國中山王。爾國臣工以曁士庶，尚其輔乃王，綏寧茅土，殫竭葵忱；踐修厥猷，厥邦厥民。越時叙，毋替朕命；朕心朕德惟乃知。於戲！踰鰈水以褒封，恩垂帶礪；錫龍綸而式典，慶洽屏藩。益勵忠誠，祇承詔示。
嘉慶五年七月十九日。
嘉慶五年封王尚溫勅
皇帝勅諭琉球國中山王世孫尚溫：惟爾遠界瀛壖，虔修琛貢；嘉象賢于世守，克篤忠貞；綿燕譽於藩維，夙昭恭順。茲以序膺主鬯，表懇承祧，齎壤奠以來庭，敂畺臣而羾悃。念箕裘之立範，詒厥孫謀；眷帶礪之凝禧，繩其祖武；景風式典，俾綏磐石之宗；湛露覃煕，允叶苞桑之繋。特遣正使翰林院修撰趙文楷、副使内閣中書李鼎元，勅封爾爲琉球國中山王，并賜爾及妃文幣等物。爾其敬承渥眷，懋紹先猷；益毖肫忱，彌勤翼戴。康乃心而顧乃德，率由典常。視爾師，而寧爾邦。愼固封守，嚮風慕義。聿膺褒渥于新綸，守典承休，遥奉聲靈于奕葉。欽哉。特諭。
頒賜國王：蟒緞二疋、青綵縀三疋、藍綵縀三疋、藍素緞三疋、閃縀二疋、衣素緞二疋、錦三疋、紗四疋、羅四疋、綢四疋。
頒賜王妃：青綵縀二疋、藍綵縀二疋、粧縀一疋、藍縀素二疋、閃緞一疋、衣素縀二疋、錦二疋、紗四疋、羅四疋。
嘉慶五年七月十九日。
嘉慶十三年封王尚灝詔
奉天承運，皇帝詔曰：朕惟聲教覃敷，綏遠懋柔懷之典；藩維永固，褒庸勵翼戴之忱。昭燕譽，以凝禧。箕裘載纘，詣鴻臚而獻款，綸綍宜頒。爾琉球國，受職中華，符分瀚島；承麻奕葉，壤鞏瀛壖。中山王世孫尚灝，迪惟前光，用承家以開國；繩其祖武，能移孝以作忠。嚴申畫而拱紫宸，金鼇奠海；矢寅恭而將丹悃，石鮔趨風。共球勿懈於朝宗，帶礪允膺夫疆服。茲以序當主鬯，表懇嗣符。特遣正使翰林院編修齊鯤、副使工科給事中費錫章齎詔，往封爾爲琉球國中山王。爾國臣工以曁士庶，其咸輔乃王，益勵恪恭；永延祉祚，綏爰有衆。望協乎宜民宜人。欽乃攸司。勲懋乎維屏維翰。翊皇圖於清晏，式孚三錫之崇褒；保世守以敉寧，長荷九重之渥眷。故茲誥示，咸使聞知。
嘉慶十三年八月初一日。
嘉慶十三年封王尚灝勅
皇帝勅諭琉球國中山王世孫尚灝：惟爾世隷藩維，職修方貢；象賢貞度，迪儀矩于觿辰；燕譽延光，振英聲于寶冑。茲以系膺紹序，誠籲求章。敂關遥羾于鴻臣，夐賮遄伸夫鰈水。雲疆宅宇，虔齎葵表。以臚忱，水驛宣綸。俾紹茅封而衍緒。眷忠猷之世篤，詒厥孫謀；勗寵命以時忱，昭哉嗣服。特遣正使翰林院編修齊鯤、副使工科給事中費錫章，勅封爾爲琉球國中山王，并賜爾及妃文幣等物。爾其祗承恩賚，敬率典常，聿膺蕩節之新榮，允副楓延之篤眷。修其禮物，攄夙悃於共球；質爾人民，迪前光於帶礪。繩武稟箕裘之訓，亮釆有邦；承祧綏磐石之宗，增修厥徳。欽哉。特諭。
頒賜國王：蟒縀二疋、青綵縀三疋、藍綵緞三疋、藍素緞三疋、閃縀二疋、衣素縀二疋、錦三疋、紗四疋、羅四疋、綢四疋。
頒賜王妃：青綵縀二疋、藍綵縀二疋、粧縀一疋、藍素縀二疋、閃縀一疋、衣素縀二疋、錦二疋、紗四疋、羅四疋。
嘉慶十三年八月初一日。
追封故世子尚成制
奉天承運，皇帝制曰：景風式典，紹封兼闡夫幽光；湛露覃禧，錫類不忘於繼序。永孝思而請命，載鑒葵枕；眷忠順，以推恩允綏茅胙。爾琉球國權署國事故世子尚成，夙孚民望，攝守藩疆，以稟命之不融。致恩綸之未被，燕翼衍瀛壖之澤，日篤不忘。象賢綿帶礪之休，毋替厥服。茲特追封爾爲琉球國中山王，錫之誥命。於戲！龍光寵賁本支，慰肯構之思；鴻藻榮褒奕葉，奉來庭之職。克膺茂典，永賁遺徽。
嘉慶十三年六月十五日。
諭祭文
嘉慶五年諭祭故王尚穆文
維嘉慶五年，歲次庚申，六月壬子朔越八日己未，皇帝遣正使翰林院修撰趙文楷、副使内閣中書李鼎元，諭祭於故琉球國王尚穆之靈曰：朕惟鳳綸錫祚，聿昭柔遠之經；龍節推恩，彌茂飾終之禮，分金符於櫻島，世土增昌，賜玉鬯於球陽，天漿沛渥。列爵既申之礪，冊憫逝應，賚以龍章。爾琉球國中山王尚穆，繼序惟庥，效忠勿替，境環溟渤，誠每切于占風，地近扶桑，心常殷乎捧日閱四十三年之久，篤矢臣忱。擇三十六姓之材，恭同王會。久荷中朝之寵，應臻上壽之期。何遽悼乎逝！波宜優崇乎，享醴茲加延賞。追念前勲，特舉隆文，用昭鉅典。於戲。式嘉乃德在遠，不遺瑞泉徵衍澤之長，新潮倍潔，安里見御香之降，古柏皆春。庶享苾芬，式光楹桷。
嘉慶十三年諭祭尚溫文
維嘉慶十三年，歲次戊辰，六月乙未朔越十有五日己酉，皇帝遣正使翰林院編修齊鯤、副使工科給事中費錫章，諭祭於故琉球國王尚溫之靈曰：璆冊膺符茅壤錫景風之胙圭卣賜醊椒馨推湛露之恩，緬履海以疏封象胥典屬(耳卷)拱垣以抒悃，燕譽承庥守祧勿替乎雲礽制帛用頒夫芬苾。爾琉球國中山王尚溫備藩溟澨，稟朔天朝，揆律序以占風，爻閭列賮，效崇朝之順軌，臚句來庭。咨槎使於庚郵曾馳龍節覽。匭章之申達奄戢駒陰。睇影榑桑，指滄波而偕逝。封題英簜，齎丹詔以遐宣。維嗣服之顯榮，宜飾終之稠渥。聿崇妥侑，懋舉彛章。於戲。華嶼分邦，疆索鞏寰瀛之福瑞泉衍派淵渟延奕禩之祥梴桷云遙璯瑩如接式昭嘉薦冀克欽承。
諭祭故世子追封國王尚成文
維嘉慶十三年，歲次戊辰，六月乙未朔越十有五日己酉，皇帝遣正使翰林院編修齊鯤、副使工科給事中費錫章，諭祭於琉球國故世子追封國王尚成之靈曰：藩條衍緒，銀題碧鏤之封，瀛嶠推恩，玉策金符之命。緬瑞泉之世澤，秀蔚波羅。溯安里之宗支，哲推冡嗣。永念繩承之義，特加軫卹之文。爾琉球國故世子尚成，令德象賢，流光裕後，身荷守祧之寄，待命於朝序。符當璧之名，宜享面國紀象胥於鞮。譯久切來庭，垂燕譽於邦家。是稱肯構。龍章寵賁，佇承湛露之華。鶴馭長徂莫返逝川之駛屬。嗣孫之祇服，將使節之榮，頒聿新誕誥之儀。益懋追封之典，晉階王號，允恊國常。於戲。帶礪長延，用慰依光之願。箕裘有自，無忘育德之庥。顧几筵庶歆芬苾。
加封天后神號諭祭文
嘉慶五年正月二十九日，奉上諭，沿海地方崇奉天后。仰承靈佑，垂歷徵顯。應溯查乾隆二年加增神號四字，嗣於二十二年、五十三年兩次各加增四字。現在各洋面巡緝兵船及商船往來，均賴神力庇佑。著該衙門再議，加增四字，并著翰林院衙門撰擬祭文，即交此次册封琉球正使趙文楷齎往福建，敬謹致祭。欽此。
內閣擬進欽定四字曰垂慈篤祜。維嘉慶五年，歲次庚申閏四月癸丑朔越，祭日乙丑，皇帝遣冊封琉球國正使翰林院修撰趙文楷致祭於護國庇民妙靈昭應宏仁普濟福佑羣生誠感咸孚顯神贊順天后之神曰：惟神德冠用靈功，叅昊縡誕英奇於宋代，貞稟坤元，資保障於閩疆。信孚坎習，欽茲神力，翊我皇圖。涌澚泉而歡，噪三軍長島，而捷騰七日，靖逆殄鱷鮫之暴，助順徠魚鳥之祥。屢佐鴻勲，疊彰偉績。皇考高宗純皇帝三加懿號，載賁御詩。湄洲展故里之詞，淮甸踵時禋之典，用以答嘉貺。顯明威懷柔之義，昭然佑相之符爍矣。朕腃綏南服，篤念洪庥報能禦捍之功，匪禮臣畺臣之請，特修馨祀，肆晉崇褒衆人之母，曰慈來蘇其后。萬年所受者，祜合德於天飭，冊使以告虔冀淵祗之効職，雲旗默導，哨巡迅掃，鯨鯢星炬朗懸配渡，穩移鵝鸛。至於南海聰明正直之謂神康我兆民享祀妥侑以介福。於戲。迓颷車於瀛澨，薦黃蕉丹荔以敶詞，恬波鏡於滄流，佇鞏羽金支之來格懋申豐潔溥藉靈長。
諭祭天后文
維嘉慶五年，歲次庚申五月壬午朔越，祭日丙戌，皇帝遣冊封正使翰林院修撰趙文楷、副使内閣中書李鼎元致祭於護國庇民妙靈昭應宏仁普濟福佑羣生誠感咸孚顯神贊順垂慈篤祜天后之神曰：惟神超蹟湄洲，儲靈閩嶠。肇禎圖而表貺，稽祀典以升禋。溯賜額於宣和、延光，象宇洊加封於永樂，覃恩惠瀛壖。惟我朝遠撫鵬溟，懷柔徧德，每冊使遄臨鰈國，衛翊安行，揚帆利涉之庥。神所勞矣。崇德報功之祀禮，亦宜之。駛勁旅於臺灣，夙資祥佑。奉專祠於清口，並晉褒稱。茲以齎詔球陽，汛程溟漲。特修昭薦冀溥靈徵鯷壑平瀾引星槎而遠居麟洲候館衛簜節以遙頒式是馨聞尚其歆格。

[book_title]卷之一
翰林院編修臣齊 鯤
工科給事中臣費錫章
恭輯
表奏
臣等謹按：《志畧》以請封、謝封表疏附於封貢之後，以前封謝恩各表疏載入藝文。茲特另列表奏一門，具載如左。
嘉慶五年請封表
琉球國中山王世孫臣尚温，誠惶誠恐，稽首頓首，謹奉表上言：伏以玉版恢圖，煥規模於舊制，寶綸沛澤，隆體統於藩臣，率土莫不尊親。衆星拱北，普天咸稱神聖。諸水朝宗，歡洽臣民，慶騰宇宙。恭維皇帝陛下光華匝地，覆育同天，侯甸要荒，盡入職方之府。躬桓蒲穀，悉歸王會之圖。八埏徧沐仁風，四海皆曕化日。臣温叨聖澤，代守海藩，胙土分茅。自古帝王之大典，請封襲爵於今。臣子之微忱，謹遣陪臣向國垣、曾謨等，仰請綸音，望龍墀而悚慄叩。希天眷曕，鳳詔以遙頒。伏願至德彌崇，覃恩愈廣，建官分職。由內臣及外臣，合軌同文。因舊典以開新典，將見江河獻瑞，萬方沾熙皥之隆；川嶽效靈，九有覲昭光之盛矣。臣温無任瞻天仰聖，激切屏營之至。謹奉表恭進以聞。
嘉慶三年八月十九日
請封疏
琉球國中山王世孫臣尚温謹奏：爲瀝懇循例封襲，以光世土，以效忠勤事。竊以敝國蕞爾彈丸，渺茲尺土，世沐天朝深仁厚澤有加無已。臣先祖尚質，於順治十一年，荷蒙天恩，頒給王爵印篆，爲中山王。世奠海邦。臣先祖尚貞，於康熙二十一年荷蒙詔勅冊封。臣元祖純、高祖益未及請封，早已辭世。臣曾祖尚敬，康熙五十七年恭沐詔勅冊封。臣祖尚穆，於乾隆二十一年，叨蒙冊封，爲中山王。嗣爵以來，夙夜惟寅，矢勤矢愼，虔輸忠誠，恪恭匪懈，於乾隆五十九年四月初八日薨逝。臣父尚哲爲世子時，早已辭世。念臣小子温以嫡孫承祧，恭循典例，虔請封襲。謹遣陪臣耳目官向國垣、正議大夫曾謨等趨叩丹墀，虔齎奏請。伏乞聖恩，體循臣先祖事例，差遣天使按臨蛟島。俾臣温拜綸音於海表，世守藩疆，膺詔命於波，區代貢職，則頂祝皇恩浩蕩，世世不朽矣。臣温不勝惶悚待命之至，謹具奏以聞。
嘉慶三年八月十九日

[book_title]卷之二
翰林院編修臣齊 鯤
工科給事中臣費錫章
恭輯
封貢
臣等謹按：琉球入貢，自察度始；【明洪武五年】受封，自武寧始。【永樂二年】前明貢無定期，或一歲兩進，或五歲一進。冊本朝定例，二年一貢。該國王遵行，世不失職。
封自康熙二年，至今凡六次。其在乾隆二十一年以前者已詳前志。茲謹錄乾隆二十二年尚穆受封以來如左：
乾隆二十二年丁丑春，王尚穆遣陪臣向全才、阮超羣表貢方物。
臣等謹按：此係丙子年正貢，例以上歲冬進。據琉球世統云：以海風不順，是以踰年。
臣等又按：琉球貢使，俱用耳目官一員、正議大夫副之；謝封，則王舅、法司、紫金大夫等官。
二十三年，戊寅，冬，王尚穆遣陪臣毛世俊、鄭士綽表貢方物，並遣官生梁允治、蔡世昌、鄭孝德、金型四人入監讀書。金型、梁允治未幾病故。恩賞銀各三百兩，交毛世俊帶回養贍其家；仍將貢物留作庚辰年正貢。其庚辰年應進表文，行令於壬午年應貢之期一同恭進。以丁丑春，王尚穆遣馬秉哲、鄭宣哲隨使臣全魁等恭進謝冊封，並貢方物。奉旨：以進到貢物，准作戊寅年正貢也。
二十七年，壬午，冬，王尚穆遣陪臣馬國器、梁煌表貢方物。官生鄭孝德、蔡世昌隨同歸國。
臣等謹按：向例，禁蠶絲出洋。至是，尚穆附請，以本國仰賴內地絲絹為冠服之用，陳請購買。經部議准，歲買土絲五千觔、湖絲三千觔。嗣尚穆又以准買絲觔，未有綢縀字樣，於此年再行陳請。復經部議准，原定絲觔八千觔之內，量買綢縀。於是該國織絍有資國用，足備衣裳、冠帶等威秩如一，洗從前之簡陋矣。
二十九年，甲申，冬，王尚穆遣陪臣向廷器、鄭秉和表貢方物，並謝官生讀書歸國，加進布一百疋、屏紙五千張。
三十一年，丙戌，冬，王尚穆遣陪臣何必振、阮大鼎表貢方物。阮大鼎至山東德州病卒。
三十三年，戊子，冬，王尚穆遣陪臣毛德儀、毛維基表貢方物。
三十五年，庚寅，冬，王尚穆遣陪臣毛自煥、魏獻蘭表貢方物。
三十七年，壬辰，冬，王尚穆遣陪臣向宣謨、毛景晟表貢方物。
三十九年，甲午，冬，王尚穆遣陪臣向崇猷、蔡懿表貢方物。蔡懿至閩病卒。
四十一年，丙申，冬，王尚穆遣陪臣翁崇基、鄭鴻勛表貢方物。
四十三年，戊戌，冬，王尚穆遣陪臣金有華、蔡煥表貢方物。蔡煥至福建浦城縣病卒。
四十五年，庚子，冬，王尚穆遣陪臣向翼、毛景昌表貢方物。常例外，加賞縀二十疋、硯二方、玉器五件、玻璃器十件、甆器一百件。
四十七年，壬寅，冬，王尚穆遣陪臣毛廷棟、蔡世昌表貢方物。
四十九年，甲辰，冬，王尚穆遣陪臣向猷、毛景裕表貢方物。常例外，加賞御書匾額、如意一柄、玻璃器四件、甆器四件、絹箋四卷、硯二方、筆二匣、洋磁琺瑯合四件、雕漆盤四件、玉器二件。
五十一年，丙午，冬，王尚穆遣陪臣翁秉議、阮廷寶表貢方物。
五十三年，戊申，冬，王尚穆遣陪臣向處中、鄭永功表貢方物，並謝賜御書匾額。常例外，特賜平定金川圖五十張，加賞御筆福字一幅、玉如意一柄、玉器二件、磁器四件、玻璃器四件、硯二方、筆三匣、墨三匣、絹箋四卷、福字方一百幅、雕漆盤四件。
五十五年，庚戌，冬，王尚穆遣陪臣馬繼謨、陳天龍表貢方物。常例外，加賞大縀二疋、福字方一百幅、絹箋四卷、雕漆盤四件、筆四匣、墨四匣、硯二方。
五十七年，壬子，冬，王尚穆遣陪臣毛國棟、毛廷柱表貢方物。常例外，加賞大縀二疋、福字方一百幅、雕漆器四件、絹箋四卷、墨四匣、筆四匣、硯二方。
五十九年，甲寅，四月，王尚穆卒，王世孫尚溫權國事，遣陪臣向文鳳、鄭作霖表貢方物，並遣鄭國樞告哀。福建巡撫浦霖以聞。
嘉慶元年，丙辰，冬，王世孫尚溫遣陪臣東邦鼎、毛廷柱表貢方物。常例外，特賞王世孫各色八絲縀十疋、硯二方、玉器十件、玻璃爐瓶盒一副、琺瑯盌六件、磁器一百四十件、玻璃器十件。又加賞蟒縀二疋、福字方一百幅、雕漆器四件、絹箋四卷、筆四匣、墨四匣、硯二方、玻璃器四件。【以陪臣賦詩故。】
三年，戊午，冬，王世孫尚溫遣陪臣向國垣、曾謨表貢方物，兼請襲封。
四年，己未，秋，遣翰林院修撰趙文楷、內閣中書李鼎元充正副使，往封王世孫尚溫。遣陪臣梁煥至閩接封。
五年，庚申，夏，趙文楷等至國，諭祭故王尚穆，冊封尚溫爲王。
六年，辛酉，春，李鼎元囘京，代請官生入學。【趙文楷至閩，聞訃丁憂，囘籍守制。】王尚溫遣陪臣王舅毛國棟、紫金大夫鄭得功隨同謝封，表進方物。並遣向必顯、阮翼表進庚申年正貢。
七年，壬戌，冬，王尚溫遣陪臣向銓、梁煥表貢方物，並遣官生向尋思、向世德、鄭邦孝、周崇鐈四人入監讀書。副官生向善榮、毛長芳、蔡戴金、蔡思恭。
臣等謹按：琉球官生，向祇四人。尚溫欲加增人數，又恐與例不符。因先咨請禮部，准另選四人作伴。由是始有八人肄業太學，亦可見雅慕文教、樂育情殷矣。
八年，癸亥，七月，王尚溫卒。世子尚成權國事，遣陪臣梁允功告哀。福建巡撫李殿圖以聞。是年十二月，世子尚成卒，年甫四歲。尚溫弟尚灝權國事。
九年，甲子，冬，王世孫尚灝遣陪臣毛廷勷、鄭國鼎表貢方物，並遣蔡邦錦告尚成訃。又以壬戌年所遣官生未知下落，再遣官生向邦正、毛邦俊、梁文翼、楊德昌入監讀書。副官生伯恢緒、榮景祉、孫國棟、紅泰熙。
十一年，丙寅，冬，王世孫尚灝遣陪臣楊克敦、梁邦弼表貢方物，兼請襲封。楊克敦至浙江杭州府病卒。
十二年，丁卯，秋，遣翰林院編修齊鯤、工科給事中費錫章充正副使，往封王世孫尚灝。遣陪臣蔡邦錦接封。至閩海壇鎭遇風觸礁，舟破漂沒數十人。事聞，優卹蔡邦鼎，呈請福建巡撫懇借銀兩，購辦物件，以備迎詔大典。經巡撫張師誠代奏。奉旨賞給銀五千兩。
十三年，戊辰，夏，閏五月十七日，臣鯤、臣錫章至國，追封故世子尚成爲王，諭祭故王尚溫、追封王尚成，冊封尚灝爲王。
十四年，己巳，春，二月十二日，臣鯤、臣錫章囘京，代請官生入學。王尚灝遣陪臣法司王舅毛光國、紫金大夫鄭章觀隨同謝封，表進方物。
臣等又按：中山世譜云：嘉靖三十九年，尚元遣長史梁炫、使者馬加等迎接封舟，是爲接封之始。康熙十七年，尚貞遣耳目官陸承恩等入京，表奏，乞增船一隻，迎接勅書及貢使，是爲接貢之始。
典禮
臣等謹按：諭祭、冊封各典禮，經前使臣汪楫更定以來，皆有成例。惟此次追封一節向未舉行。臣等載叅前志，酌定儀文，先期諭令演習，皆能將事無誤。又該國款待使臣，向例有宴七次。茲因追封國王，請增一次。臣等諭令與諭祭同日舉行，俾從減省。謹將儀注備載於左：
【追封諭祭】儀注：
先期諭所司備龍亭四、綵亭五，灑掃廟堂，設御案三。中案奉節，左案奉誥命，右案奉諭祭文。設香案於廟中，司香二人開讀臺於滴水，西首設開讀位，東向設中山先王及故世子神位於露臺。東首西向設世孫俯伏位於神主位之下，北向設世孫拜位於露臺中，北向設衆官拜位於世孫拜位之後。設奏樂位於衆官拜位之後。本日黎明，法司率衆官及金鼓儀仗畢集天使館前。俟啓門叅謁畢，迎請龍亭、綵亭入中堂。正使捧節授捧節官，副使捧誥命授捧誥官。捧軸官捧諭祭文二道，各奉安龍亭中。捧幣官捧祭絹、祭銀，各奉安綵亭中。奏樂，引禮通事官唱排班，衆官行三跪九叩。禮畢，前導至安里橋。世孫吉服，率衆官伏迎於橋頭。道左，龍亭暫駐。天使降輿趨前，分立龍亭左右。世孫率衆官行三跪九叩頭，接誥。禮畢，世孫及衆官前導至廟門外，龍亭由中門進廟中。捧節官脫節衣，捧節授正使；捧誥官捧誥命授副使；捧軸官捧諭祭文隨行。至廟內中堂，各奉安御案上。捧幣官捧銀、絹，分列於先王、故世子神位之前。天使分立御案左右。捧節官、捧誥官等退立東邊門外，西向。宣讀官立，開讀臺下，東向。司香二人，舉香案，置御案前，添香奏樂。引禮官引世孫由東階升，詣香案前。樂止，引禮官唱跪，世孫及衆官皆跪。司香者捧香跪進，三上香。訖，奏樂。引禮官引世孫就拜位，率衆官行三跪九叩頭，拜誥。禮畢，樂止。世孫退立世子尚成神位之下，西向。副使詣前正中，捧誥官由東階升，奏樂。副使取誥命授捧誥官，高舉下階，同展軸官【即捧軸官】、宣讀官上開讀臺，誥命置案上。宣讀官就開讀位，樂止。引禮官唱跪，世孫、衆官皆跪，俯伏於世子尚成神位之下，北向。引禮官唱開讀，捧誥官捧誥命，與展軸官對展。宣讀官讀畢，引禮官唱焚誥，世孫及衆官皆平身，至焚誥所，捧誥官捧謄黃加帛焚之。焚畢，奏樂。捧誥官捧誥命由中門入，交副使，仍奉安御案上。引禮官引世孫率衆官就拜位，行三跪九叩頭謝封。禮畢，樂止。正使取節授捧節官，加節衣，仍奉安御案上。引禮官唱退班，世孫入廟中，請天使暫憩更衣。【追封禮畢。】
少頃，行諭祭禮。世孫易皂袍角帶出，至先王尚溫神位之下。天使分立御案左右。捧軸官立東邊門外，宣讀官立開讀臺下。司香二人舉香案，置御案前添香。引禮官引世孫就拜位，率衆官行三跪九叩頭。禮畢，退立於先王神位之下。捧軸官由東階升，天使先取諭祭先王尚溫文授捧軸官，捧軸官高舉下階，同展軸官、宣讀官上開讀臺。諭祭文置案上，捧軸官分立案左右，宣讀官就開讀位。引禮官唱跪，世孫及衆官皆跪，俯伏於先王神位之下，西北向。引禮官唱主祭官就位，天使詣先王神位前，從官跪進香，上香。從官跪進爵，獻爵，不行禮。引禮官唱開讀，捧軸官捧諭祭文對展。宣讀官讀畢，引禮官唱焚帛，世孫、衆官皆平身，至焚帛所。捧軸官捧謄黃加帛焚之。焚畢，捧軸官捧諭祭文由中門入，奉安御案上。世孫率衆官就拜位，行三跪九叩頭謝恩。禮畢。引禮官唱退班。天使又取諭祭先王尚成文，授捧軸官，如前儀。禮畢，世孫遣法司官跪請誥命一道、諭祭文二道留供廟中。天使詣先王神位前，行一跪三叩頭禮。世孫率衆官俯伏於位側。禮畢，退班。世孫謝天使，亦一跪三叩頭。天使答拜諭祭。禮畢，世孫出易服，天使更衣。世孫揖至前堂，行相見禮。天使居東，世孫居西，行一跪三叩頭。禮畢，安坐。正使居東，副使居西，俱南而坐；世孫居西，而東北坐。不設茶酒，皆親獻。天使辭，紫金大夫代獻。天使酬獻，世孫亦辭，引禮通事官代獻。席終，世孫仍導至御案前。正使捧節，授捧節官，安龍亭內。天使隨出，至滴水前，與世孫揖別，乘輿。世孫先行，率衆官至廟外，候龍亭過，跪送。天使至，出輿，揖。衆官跪送。是日，世孫遣官詣舘，謝勞天使。次日，亦遣官至府中謝宴。是爲第一宴。
迎送儀注：
臣等謹按：封舟到港，向例，世孫以守次不出，遣官恭接。乾隆二十一年，始行更定：封舟已抵那霸，世孫先至迎恩亭，恭請皇上聖安，拜迎詔勅。事竣舟旋，仍至迎恩亭拜送，啓請代奏。自後遂以爲例。
學校【入監讀書附】
臣等謹按：琉球當前明之世，雖通中國，未知有學。逮至本朝，漸被文教，始於康熙十三年啓建聖廟。五十六年，添設明倫堂。及尚溫傾慕華風，思廣文治，建國學於王城北，建鄉學於三平等處。設考試之司，置講課之法，文學蒸蒸，居然有彬雅之風焉。
嘉慶三年，尚溫諭國相、法司曰：「國家之治，教化爲先；立教之本，學校爲重。今欲建國學、設鄉學，以興教化而育人才。其亟圖之。」於是擇地於王城之北，鳩工庀材，以次興建。於嘉慶六年告成。【先因五年有冊封大典，暫於舊官署舉行。】尚溫躬自臨視，凡學中員役、講解師及肄業諸生，俱賜酒食，以獎勵焉。【尚溫有訓士子諭，詳載藝文。】
國學，在首里王城之北，地名龍潭。講堂曰彝倫堂，學舍四楹，東二楹爲國王臨視休息之所。官生無定數。【現有五十五名。】設講解師一人，【由總理唐榮司考取。】按司、親方各一員，奉行、中取、筆者各二員，首里縉紳子弟年十六以上得入焉。外府布衣子弟，則由法司考取俊秀，始得入學肄業。每月，御鎖側【即耳目官，又曰日帳主。】考試一次，或四書文，或五言、四韻、六韻詩。國相、法司官四時稽察勤惰，其勤學而詩文佳者，升爲學長，以次入仕籍。
鄉學有三，一在眞和志，【國人呼爲鄉學。】堂曰敷典堂；【官生有三十五名。】一在南風平，【國人呼爲講舍。】堂曰敦倫堂；【官生有三十一名。】一在西平，【國人呼爲虎舘。】堂額曰崇儒重道。【官生有三十六名。】各設講解師一人，奉行、中取、筆者各二員，凡國之子弟皆造焉。【國學生遇行典禮，在王左右趨侍；鄉學生等，支應雜項差使。】
臣等謹按：前錄云：取士之法，惟憑總理司及諸長史僉辭薦舉，即許出身，無考試詩文之例。今則按月會課詩文，並試良由。該國沐浴聖澤，涵濡雅化，所津逮者匪淺云。
附：入監讀書
琉球國入監官生，向例祇有四人。嘉慶七年，以王尚溫陳請，部議准增副官生四人。舊例，凡入監者，俱於唐榮【係閩中七姓所居。】選取。王尚溫以首里【係王親族所居。】子弟亦須造就成材，特更定唐榮二人、首里二人。副官生亦如之。
臣等又按：琉球不設科目，不學制義。所欲講明者，《四書》、《五經》、《小學》、《近思錄》等書，及學爲詩、賦、序而已。雍正八年，遣鄭秉哲等入監。教習官但以教制義，歸國不副所願。至乾隆二十二年，又遣鄭孝德等入監，始聲明情由。自是令讀書，學古律、詩駢、散文、諸體，頗有成章可觀者。
政刑
琉球自舜天以武定國，始著武事。至今先王廟中，舜天位前有箭一枝，相傳是其遺意。迨自山南、山北併於中山，尚氏一姓相傳爭端絕少。至臣事我朝以來，重熙累洽，共樂太平。且數百年不見兵革，武備久闕而不講。故《志畧》莫可詳焉。惟生齒日繁，地利漸出，擘畫漸多。賢王仰體列聖生息休養之恩，勵精勤治，其意不可没云爾。
雍正四年，王尚敬命法司向和聲至山南，察視地形，鑿溝引泉。【泉出自山南與座村。】於是東風平間切不憂旱焉。
雍正十三年，王尚敬命法司蔡溫至羽地改修川隄。又至北谷、讀谷、越來、名護、今歸仁等處教民培植山林之法，以該處民人向未嘗知樹藝故也。
乾隆元年，尚敬命法司向汝楫巡視國中，改正田地。先是，有均田之法，立制未詳，經界屢混。至是，法司蔡溫重修舊法，命向汝楫行諸郡邑，釐定疆界，均分田畝、山林。原隰之沃始盡出焉。
乾隆五十一年，王尚穆命國相尚和、法司馬宣化等編成褒獎例一本、科律一十八本，以爲賞罰。蓋即中朝部頒，則例中之明白易曉者，摘取數十條，錄以球字而用之。前此固未有也。
乾隆五十八年，王尚穆命法司巡視中頭及國頭杣山，飭令曲木焦枯，盡行芟除，依法栽植培養，以成大木。以棟梁之材不足於用故也。
官制
臣等謹按：琉球官制，定於尙眞之世，簪別金銀，冠分黃紫，秩爲九等，前錄詳之。其掌政而位尊者爲王相，緣明洪武時察度之相亞蘭匏奉表入貢，奏請乞授品秩。太祖允之，令稱王相，秩視中國王府長史。後遂因之。近則以法司官【有三員。舊稱阿司多部，明季改稱法司官。】當國位，雖在王相之右，而權過之。國相一員，冠赤地五色花錦，【前錄作二員，誤。】凡錢穀、兵刑之事皆聽決焉。國王間日一理事，覽奏而受其成。其稱總理唐榮司者，專主文移、禮儀及考試事。
臣等又按：乾隆十三年，王尚敬於玉陵門外【在王城西南，宏治十四年尚眞建。】建屋宇，置黃帽二員，每年交代，是爲守陵官。五十二年，王尚穆於淑順門外【王府大門。始建未詳。】造屋一楹，令下庫里筑登之一人輪班值守，是爲門官。皆前此所未設也。
臣等又按：中山世譜云：尚巴志以山北一帶地係險阻，令第二子尚忠監守之，設有府署，稱之曰今歸仁，自是厯世因之。至尚圓時一仍其制，而專令世子監之。康熙年間，以晏寧已久，始移居首里，而遙領其地。凡世子未嗣位以前，總稱今歸仁王世子云。
府署
臣等謹案：隋書稱：國王所居曰波羅檀洞，其初固未有屋宇也。逮後風氣漸開，遞經締構，上通中國，規模體制始有堂殿門宇之名。今則垣墉樸斵，堅好精良。亦既大擴前模，不安簡陋。特地處重洋，颶颱間作，府居不宜高大，故無飛甍峻宇之觀耳。以云攸芋或庶幾焉。茲謹述剏建之由，前錄所未詳者，以備叅攷。
明宣德三年，尚巴志始建國門，榜曰中山。
正德十年，尙眞始建西御殿，以爲待天使之所。
嘉靖二十三年，尚清於王城美福門外加門一重，題曰繼世。二十六年，又建大美殿於首里，【即在歡會門外。】凡子女誕生及居喪事於此舉行。
萬厯十七年，尚永於首里門榜曰守禮之邦，【取制詞內語。】遇冊使來則易之。【平日仍用首里二字。】
國朝康熙二年，封使張學禮、王垓至國。首里門外始定用守禮之邦四字。
康熙十年，尚貞脩國殿。先是蓋屋皆用木板，至是始易以瓦。
臣等謹按：球地屋宇礪石爲垣，內無磚墻，門壁皆以木板，惟屋頂多用𤭁瓦。王府、民居皆然。
雍正七年，王尚敬重修國殿，仍西向設王座於正中。
乾隆四年，王尚敬建漏刻門，命法司蔡温至幸地邑帽子峰立表，以測日景、考節候、改正刻分，設於門樓。
乾隆十九年，王尚穆改奉神爲左右三門。
附：礟臺隄工
嘉靖三十二年，尚清以屋良座森【即那霸港。】係江口緊要之所，創築雉堞。【即兩礟臺。】
景泰二年，尙金福命國相懷機築長虹隄，自安里橋至伊嘉麻橋。【即長虹秋霽，中山八景之一。】

[book_title]卷之三
翰林院編修臣齊 鯤
工科給事中臣費錫章
恭輯
祠廟【寺院附】
臣等謹按：琉球祠廟，創建於有宋之時，今舊址皆已不存。明初，上通中國，漸知禮教，猶以寺爲廟也。成化時，尚眞改造國廟、家廟，別置佛寺，其制始畧備。爰及國朝，代有修建。然基址狹隘，久米聖廟、首里三大寺外每處不過室三四楹而已。所供神佛像，多奉自閩中。先師、關帝、天后之外，有辨才【亦作辨戈。】天女、【即中國斗姥，在圓覺寺。國人云：神昔著靈異，號辨戈天女，能易水爲鹽、化沙爲米，以禦外患。某天使至，改稱辨才天女，遂不驗。】大士、【各寺多有】天滿大自在大神、【天神供奉板閣一楹，常閉不開，神像未詳。】三首六臂天孫不動王、【善興寺】、雷聲普化天尊、【護國寺】手劍而立不動尊、【安禪寺】龍神、【天后宮內】金剛【天王寺內】諸像。至於祈福禳灾，則皆以石爲之神嶽。叢祠之所，多有陰崖灌莽，巨石離立，供獻牲醴，膜拜其下。今將祠廟之大者，詳考其興建之由，具載於左。已見前志者，不復及焉。
至聖廟，在久米村泉崎橋北。康熙十三年建，乾隆二十四年增修。向稱夫子廟，乾隆二十一年從使臣周煌言，改今稱。旁有啓聖祠，【康熙五十七年建】改稱崇聖祠。臣等每月朔望於是廟行禮，仲秋、上丁，恭祭爼豆，禮器咸備，惟琴瑟、鼓鐘、羽籥尚未肄焉。
天后宮，【向稱天妃宮，乾隆二十二年始改今稱。】一在久米村，曰上天妃宮。明嘉靖中，冊使郭汝霖建右楹，爲關帝神堂大門之左供龍王。臣等朔望於是廟行禮。一在那霸，曰下天妃宮，明宣德間尙巴志建。一在姑米山，由乾隆二十二年使臣周煌致國王代建。先王廟，在泊村安里橋東。臣等謹按：諭祭之禮，始於察度。其初無廟，臨期陳設於萬壽、天界等寺，後又專以慈恩寺爲之。成化時，尚圓始創先王廟於泊村，自舜天而下，凡即王位者，奉安此廟，春秋二祭；遇諭祭，特於此行禮。自後因之，是爲國廟。此外，圓覺寺供諸王主，自尚圓而下爲本宗香火；天王寺供諸王妃主，係雍正年間尚敬改建，是爲家廟，並仿中國制，每遇朔望、佳節及先王、王妃忌日，國王於此二廟行香焉。
風俗
臣等謹按：古者，輶軒之使，必采風以備金匱石室之藏。琉球雖處海外，而職貢賦、奉正朔，猶吾郡國地也。徐錄最爲詳悉。翁長祚謂：三省四嶽之外，尚有四森，可見摉討所及，不無挂漏之患。況風俗今昔不同。球地涵濡聖化，必有蒸而日上者。前志所載，已非蹋蹄媟主之舊矣。茲更就闕者補之，以見海隅日出漸成於變、時雍之美焉。前志云：國中人十三四歲皆以僧爲師，習字讀書。近則久米多開館授徒，首里人亦有家自延師者。書籍，則有《十三經註疏》、《欽定詩書》、《傳說彙纂》。及唐榮詩文每逢二、八月丁祭至聖座前，必有數種官書陳設。士大夫家頗有購藏者。讀經、書寫漢字、作五言詩，那霸十之二三，久米、首里十之七八。
球人名帽曰八卷，向無纓絆。乾隆五十六年，尙穆仿中國，制以纓繫帽。王用黃絲組，王子、按司青絲組，自法司以下至諸士、秀才俱黑絲組，座敷以下用黑棉座。
衣名衾，制詳前錄。近以內地綢縀許其購買，士大夫頗有以各色紬綾作襯衣者。惟外袍，則夏秋以葛、冬春以紬，皆純紺色。履則自國王以下皆著草靸，國王惟行禮時著鞾，中國之屨不適於足故也。
男女皆作髻，或正或欹。中山世譜云：舜天氏右髩有瘤，常結髻於右，以掩其瘤，國人皆效之。夏錄云：首里人髻偏右，久米髻居中。徐錄云：綰小，髻於頂之正中，首里與久米無異。以今驗之，殊不盡然。
生日，以十二年爲紀。自始生至十二歲爲一紀。自是二十四、三十六以至六十爲大慶。國王是年受各屬島慶賀，民間亦然，與中國以十紀者不同。故平居不知有生日也。
臣等謹按：遼史：有再生儀，以歲星一周舉行。正與此同。
嫁娶必以五更，不用樂，猶存古意。不以十月，俗謂是月爲无神月。
正月節，王府中有烟火戲，始於宏治年間松氏比屋勢頭。【人名。】
五月五日，競渡，始於閩中賜姓。九月朔日，始放風筝，亦與閩同。
徐錄謂：正月，有板舞戲。李記中謂：從客某亦曾見之，詢之，球人則云其法不傳已有百餘年，近時老人亦無見是戲者。今昔不同，故不可以槩論。如七宴中演劇，向來止有桿舞、菊舞、扇舞等戲。近則有舞獅、跳猴諸技，視昔爲較精矣。
久米竹籬爲中山八景之一，前使臣多有題咏。近則竹籬之外多圍以礪石、短垣，蓋久米人深以爲陋而諱之。且有誾誾而辨者，若中島蕉園亦日就湮廢矣。
前錄謂：渡海者，家立長竿，置小木舟作風輪五葉，安船首尾，以候風。歸，乃撤之。近則球人多有求畫虎，而旁加柳一枝者，云：虎取其風，從行速；柳取其平安，早歸。凡家中有出外之人則懸之，歸則卷之。習俗相沿固已久矣。國中通行錢名鳩目，二十爲一貫，順治十三年尚質所鑄。然以銅少，用寛永錢者居多。【來自東洋。】銀亦以目計，一兩則曰十目。
國中有堪輿而無星卜，有僧而無道士、尼姑。中元節有盂蘭祀。家有喪事，延僧誦經懺。
臣等謹按：中山世譜云：宋咸淳年間，有僧名
人物
琉球素稱守禮之邦。自明初通中國，沐浴涵濡數百年矣。周煌《志畧》輯人物爲一卷，發潛闡幽，不以異域而遺之。迄今聲教覃敷，益喁喁向化。臣等畱心採擇，勿尙新奇，凡所爲有合乎倫紀之常，所學有本於詩書之澤者，謹識於篇，以見小國之醇風，皆天朝之雅化焉。
尚質，尚賢弟。順治五年，聞世祖章皇帝定鼎燕京，喜中國有聖人出，即遣使歸誠，繳前明勅印，兼請冊封。帝命冊使至其國封之。【在尚敬前。以上賢王。】
尚象賢，尚質從弟。聰明才俊，佐其姪王尚貞夙夜匪解，甚著勞績，作《中山世鑑》。後尚穆改稱《世譜》。
蔡堅，久米人，官紫金大夫。始繪聖像，率鄉之紳士祀之。
金正春，久米人，官紫金大夫。康熙間，請王立廟，卜地久米村，鳩工庀材，塑聖像及四配。二年工竣，請令儒臣行釋奠禮。
蔡溫，字文若，久米人。讀書篤信程朱之學，一言一動必蹈規矩，殫心啟沃，裁定國制。王甚尊信之，擢法司，入居首里，食采數縣。著有《澹園集》、《要務類編》等書。【按：蔡溫，附見前志文苑。以上賢臣。】
龜壽，玉村臣，里川庇柳長子。玉村按司妻有美色，八重瀨按司欲奪其妻，襲殺之。妻遣子小按司逃入平安名大主家，乃自縊。龜壽既聞變，復聞八重偵小按司所在，欲潛師往勦，遂走報平安，速爲備。平安召其下吉田問計。吉田曰：「事急矣！誠得一人肯以死代君，可徐圖也。」龜壽請以身代。吉田乃縛龜壽獻八重。八重怒，命速斬壽。壽大詈。八重益大怒，乃下之獄，欲徐苦，而後殺之。日親近吉田。會玉村大城波平大主亦起兵復仇，聞縛獻事，不信。至平安，見小按司，乃大喜，因密約吉田爲內應。時八重新舉子，日爲淫宴。兵既至，八重醉不起，就床上斬之，出龜壽於獄。【以上忠義。】
貴壽，伊佐大主長子。伊佐大主妻生貴壽，死。繼妻生嵩壽，愚甚。貴壽善事父母，有令名。繼母妬之，日短貴壽於伊佐。伊佐惑焉，欲死貴壽，以悅其意。守僕謝名堂聞之，匿貴壽於家，往諫伊佐，不聽。伊佐知謀已洩，乃逐貴壽。貴壽日夜號泣，欲自盡，又恐彰母惡。值天雨雹，病殭於道。有潮平御鎖者，巡行見之，覆以衣。甦，詰其故。不答，予之食而去。初，御鎖微聞貴壽事，至是見言語支吾，遣人訪得其狀。乃集村人，繫伊佐繼妻數之，且將告諸王。貴壽奔求，御鎖乃釋，而勸諭之。婦感悟，遂爲母子如初。【以上孝義。】
蔡文溥，字天章，康熙間入監讀書。歸，以其所學教久米村及國人，人多化之。著《五雲堂集》。金堅、鄭國觀皆有詩集。【文溥，附見前志文苑。溥作浦。】
梁允治，字永安，官外間親雲上。少從蔡鐸學，日夜忘寢食，遂以其意繪《身心性命圖》。又倣朱子問法，著《服制辨義》。乾隆二十二年來入學，一字一句必求。至是詩文亦可觀。又有鄭孝德、蔡世昌皆能詩文，前後來入學。【以上文苑。】
普德，萬壽寺僧，有戒行。姑塲村有陶姓子名松瑞者，穎悟喜讀書。年十五，父母遣就傅首里。道出浦添，暮雨驟至。遠望燈火出林間，遂冥行借宿。至，則少女燭而應，門室內閴然。兒徘徊不入，女延之，欲具酒食。兒伏案假寐，女輒來相迫。兒力拒之，乘間逸。覺後有追者，奔至寺前，大呼求救。普德納而坐諸方丈中，遣其徒置鐘門外。女躑躅不敢進。鐘忽躍起覆女。天明，啟鐘，則死貍在焉。【以上方外。】
物產
臣等謹按：琉球地瘠民貧，未通中國以前，惟恃與朝鮮、日本諸國相貿易，以資國用。據《中山世譜》云：自尙寧以後，諸國不相通，僅有日本屬島度佳喇商民來球互市，一切器用皆自彼來，故稱度佳喇爲寶島。本國自五穀、六畜、蔬菜、魚蝦、蕉苧之外，別無殊產。今即《志略》中所未詳者叅攷之，具補於左。
海松、海柏，志畧仍前錄系於石下。按：海松色如糙米，有枝無葉。枝上出短而尖，或三四，或五六，爲一叢，如松花之含苞未坼，細孔纍纍，質硬如石，叩之有聲，是爲海松。海柏，赤色，枝葉扶疎，與側栢無異，極軟脆，折之有液迸出，是爲海栢。右二種，其根皆蟠結石上，久遂合而爲一。別有形如蜂窼、色如雞冠，或純白附著根旁，是爲海石。【疑即石芝。】又有純黑色，枝細長作秋柳形，是又於松栢之外別出一種。球人概以海松名之，殊未深究也。《傳信錄》云：海松、海栢，有紅白二種。臣等所見海松有白、有綠、有藍，而無紅；海栢有紅而無白。初山水時，腥不可近；既而腥漸消，色亦漸褪。枝又脆而易折，誠如前志所云，不能致遠。故不貴也。
阿呾呢，一名鳳梨，葉似棕櫚，實如瓜，色黃膚紋，作釘稜一稜至八九稜不等。舊志云：皆六稜。細數之，亦不盡然。
萬壽榮，葉似秋葵，本如梧桐。莖中通，有雌雄二種。雄者開花似蓮，瓣合尖色白；雌者結子如瓜，色綠，其實與根皆可食。球人云：出自呂宋，嘉慶六年有飄風船帶回，非向時土產也。
福木，樹身直上數丈，四時不凋。球人云：可以禦風，必令堪輿視方向所宜，而後植之。亭亭在目，比戸皆然。實如橘可食。
國中多畜馬，小如蜀駒。球人翦其鬉、削其尾，遠望之，如鸁然。
螺貝大小百有餘種，土人亦不能指名。特就其形色而別之。其大者，或以爲盎，或以爲釜；其小者，或磨之，令光潔，以爲酒器。
毛魚，海中成陣。志云：惟七月朔、八月朔爲然。球人云：六月朔，先有成陣者。每歲不爽。
鷹以寒露乘東北風來。舊志云白露，誤。
球地椀盒，多以獨木爲之，亦不甚堅緻。陶器極麤劣，自萬厯年間，以高麗人爲師，始有陶甑。數百年來，未有踵而增美者。凡宴會所用，皆購自閩中也。
球地豆腐，出山北各島。作法不以豆，而用芋連皮和肉搗之成泥，置大盆中，浸以雪水。【雪惟山北隆冬有之。】過冬融化，以石壓之，令其堅實；然後刀切成塊，風使之乾，可以致遠。其平日所市者與內地同。
綠菜細如髮，宴會中與紅菜並用。【前志止載紅菜。】
針路
琉球處大瀛之東，自閩出五虎門至彼國姑米山，始有山可寄椗。其中厯溝逾洋，水天萬頃，非可以臆計度也。前明惟夏子陽封舟不落北漈，餘皆多用卯針。至本朝使臣汪楫深鑒前轍，著錄折衷。使臣周煌復叅定舊規，敬謹將事故針路比前愈加精密。臣等茲役，厯考汪、周二臣所用而酌行之，往返皆不越旬日。良由天語賁臨，陽侯效職，同舟供役能踴躍奉行，不致隕越。皇上覆載之恩，臣等實深受其賜用。謹詳針路顚末，以附於後。
前海行記攷
明夏子陽云：梅花所開洋，過白犬嶼，又取東沙嶼，丁上風，用辰巽針。八更，取小琉球山，未上風，乙卯針。二更，取雞籠山，申酉上風，用甲卯針。四更，取彭家山，亥上風，用乙卯針。三更，未上風，用乙卯針。三更，取花瓶嶼，丁未上風，用乙卯針。四更，取黃尾嶼，丙上風，用乙卯針。七更，丁上風，用辰巽針。一更，取姑米山，又辰巽針。六更，取土那奇翁、居里二山，【在馬齒之西。】又辰巽針。一更，取馬齒山，到那霸港。
國朝汪楫云：乙辰，八更，取雞籠山，用辰多。辰巽，三更，取梅花嶼，單卯。十更，取釣魚臺北邊過。乙辰，四更，取黃尾嶼。甲卯，十更，取姑米山。乙卯，七更，取馬齒山。甲寅并甲卯針，取那霸港。徐葆光《錄》云：二十二日，自五虎門放洋，丁風帶午日，入至進士門。夜至九漏，轉丁未風，用乙辰針，三更半。二十三日，出丁未風，用乙卯針，二更。二十四日，日出，丁午風，仍乙卯針。是夜，風益利，用乙卯針，八更半。二十五日，日出，丁未風輕，用單乙針，二更；乙卯針，一更。半夜至四漏，轉正南風，用單乙針，一更。二十六日，日出，正南風；日未中，轉丁午，逾時丁未風微起，用單乙針，一更。晚晡，轉丙午風，用乙卯針，風靜船停，不上更。日入，風微起，至四漏，轉丁午風，用乙卯，一更。至八漏，又用單卯，二更。二十七日，日出，丁午風；日中，風靜船停；日入，丁午風起；至二漏，轉丁風，用乙辰針，二更半，共用卯針二十。七更半，應見釣魚臺、黃尾、赤尾等嶼，皆不見。二十八日，改用乙辰針；日未中，丁未風，行二更半，見山一點在乙位；日入，風轉丁午，用辰巽針，二更。二十九日，出見東北小山六點，始悟用卯針太多，船東北下葉壁。乃順風迴針東南行。
周煌《志畧》：六月初十日，早潮，出五虎門，過官塘進士門，開洋，單午風，乙辰針。至日入，行船六更。夜，單午風，單乙針，行船五更，見雞籠山。十一日上午，坤未風，單乙針，三更。下午，單酉風，單乙針。至日入，行船四更，見釣魚臺。夜，單丙風，單乙針，行船四更。十二日，單午風，單乙針，一更，見赤洋；轉單丁風，單乙針。至日入，行船五更。夜，單午風，乙針，四更。是夜，過溝。十三日，丁午風，甲卯針，行船二更，見姑米山；風轉單午風，單乙針。日入，行船一更。夜，丁午風，乙卯針。二更，十四日，單甲風，姑米山下椗。【以下遇暴。】
李鼎元《記》：五月初七日，五虎門放洋，午風，單辰針。初八日午刻，丁風，仍辰針。入夜，用乙辰針。初九日，丁未風，單乙針。初十日，丁未風，單乙針。午刻，東北風，船不進。申刻，仍轉西南風，單乙針。十一日，丁未風，單乙針，見姑米山，由山南行，用乙卯針。十二日，過馬齒山，用甲寅針，入港。
今次封舟，閏五月十一日早潮出五虎門，過官塘，開洋，正南風，單辰針。行船三更，三見東沙。日入，又行船一更。夜，西南風，單辰針。行船四更，五見半架島。十二日，天明，西南風，卯辰針，一更，五見二林山。又二更，見花瓶嶼，從山南過。午刻，未風，用辰卯針。至下午，行船一更半，入夜。行船二更，見梅花嶼。十三日，天明，見釣魚臺，從山南過，仍辰卯針。行船二更，午刻，見赤尾嶼。又行船四更，過溝祭海。申刻，轉西北風。夜半，轉東北風，船欹側，危甚。十四日下午，轉東南風，仍不能進。十五日雞鳴，回西南風，仍辰卯針。十五日黎明，見姑米山，行船九更，五從山南過，仍辰卯針。行船三更，五至馬齒山下椗，縋水四十托不到底。日入，風微起，收篷，順風蕩漾。十六日，行一更，三至那霸港外下椗。十七日，進港。【共七日，實行船四日。以風暴停一日，以兩處下椗，躭遲二日。】
臣等謹按：厯來五虎開洋，其用針皆以乙爲主，而叅用辰卯。今封舟則專用辰卯，自五虎抵馬齒四日徑到，極爲穩捷，竟不用乙針，與前諸錄不同。大要總在相風用針，詳加斟酌，不可拘泥成說。初出洋時用辰，多須防太上；【汪錄云：幾近臺灣。今本舟夥長亦慮之，以風甚和而免。】過釣魚臺後用卯，須防落漈；【徐錄詳載。】後之行者，尚其審之。【今次封舟已抵那霸，不能進口，致停兩日。亦因船太落北之故。】
後海行針路記
臣等謹按：封舟夏至乘西南風，自福州五虎門放洋；以冬至乘西北風，自琉球回閩。南風和北風猛，兼之水勢又有順逆之異，故歸程尤難。載稽前志，遇颶居多，針路殊無準的。惟前使臣全魁等歸舟安吉，針路詳明。庚申之役，遵而行之，亦甚穩速。今次前事可師，針路一一符合。至於靈鳥來翔、大魚雙挾，雖有過船之浪，了無漂泊之虞。是則皇威之赫濯，神力之保持，固非可專言人事矣。具載如左：
志畧：正月三十日，率三舟開洋，乙卯針。行三更，至馬齒山安護浦下椗。二月初四日，單癸風，用午針，出澚。巳刻，轉丑風，單辛針，三更。午時，過姑米山，單申針，五更。初五日早，乙辰風，單辛針，五更。夜，辰巽風，單辛針，六更，過溝祭海。初六日，單艮風，辛針，三更。申刻，大霧，不見山，寄椗。初十日，霧開，見台州石盤山，用未針，七更，下羅湖下椗。十二日，申針，收入定海。
李《記》：十月十五日，登舟。二十日，東北風利，自那霸放洋，至馬齒山安護浦下椗。二十五日，由馬齒放洋，子丑風，用辛針。酉刻，過姑米山。二十六日，早，風與針故。巳刻，轉寅卯風，仍用辛針。二十七日，辰刻，轉己卯風；午刻，轉辰卯風；針皆如故。二十八日，寅刻，轉辰巳風，舟不能行。辰刻，風轉子丑而微，仍用辛針。未刻，霧大起。二十九日，風微大霧，針如故。巳刻，霧開，見溫州南杞山。入暮，北風大至。十一月初一日，早，到官塘。申刻，泊定海。
今次十月初二日登舟，初五日駛至馬齒。因北風甚緊，恐有暴，於安護浦下椗。初九日，由馬齒山開洋，東北風，用辛針。戌刻，過姑米山，行船三更半。初十日，早，東南風，用辛針，行船三更。午刻，東南風盛，用辰針。至十一日，天明，行船四更。十一日東風微，仍辛針，行船一更。入暮，過溝祭海。夜，東北風盛，仍辛針。至十二日，早，行船五更。十二日狂風大作，浪從船上過，針不能定。入夜稍平，仍辛針。至十三早，行船十更。十三日早，東北風和，仍辛針。至十四日早，行船八更，見南杞山。十四日，風針如故，行船八更。夜，至定海下椗。十五日，辰刻，乘潮進五虎門。【自初十至十二日，二號船相離不過數十里。十二日，以風猛，不可復見。十四日夜，至定海會齊。】
靈蹟
臣等謹按：琉球自通貢以來，冊封之使遠涉重洋者，或以紅光示現，或以魚鳥告祥。不仰藉神庥用資佑助。迄本朝德威遠播，靈貺益臻，輶軒所屆，履險如平。舊錄所載詳哉其言之矣。我皇上如天之福，海波不揚，而冊遣微臣，輒蒙溫旨體卹，俾得往來無滯。至於褒崇祀典，無不俯徇所請，錫以恩綸。故顯應之徵視昔有加焉。臣幸膺斯役，寶筏慈航，身受生成之德。謹增輯前志所未備者，著之於編，以誌不忘。
臣等謹按：高宗純皇帝御製文三集，有右旋白螺贊註云：每年藏中喇嘛於新正及萬壽節進丹書，所陳供器時，有獻右旋法螺者，以爲奇寶，而不多見。涉海者攜帶於舟，則吉祥安穩，最爲靈異。前大學士貝子福康安進勦臺匪林雙文時，首蒙頒賜，往來順利，靈助非常。蕆事後，畱貯福建督臣署中。前次趙文楷等風靡冊封尚溫爲王，恩准督臣所請，奉以渡海。臣等此次又蒙恩賞，敬謹安奉舟中，果復往來順濟。仰見我皇上體恤使臣，無微不至云。
前使李鼎元《使琉球記》云：天后父名愿，字維慤，宋時官都巡檢；母王氏。宋寶祐五年，封父積慶侯、母顯慶夫人。嘉慶五年五月初十日，封舟過赤尾嶼，大雨，雷以震，風轉東北，柁無主舟，轉側危甚。使臣焚香跪禱，默祈靈祐，轉風回日，當籲請加封神之父母。不半刻，風雨頓止，仍轉西南風。差旋，恭摺奏聞。奉旨加封父爲積慶公、母爲積慶公夫人。
臣等封舟，閏五月十一日放洋。十四日將至姑米山，北風暴起，船身欹側，舉船惶恐。臣等焚香，叩禱天后暨拏公像，默祝平安。回日當據實奏聞，恭請御書匾額，以答神庥。瞬息間，仍轉東南風。次日即過姑米山。聞同日二號船遇暴亦然，文武員弁虔叩尙書神像前，乃免於厄。按：尚書陳姓，名文龍，福建興化人。宋咸淳四年廷對第一，官叅知政事，知興化軍，爲賊所執，不屈死。明時顯靈，護救封舟，封水部尚書，立廟閩省南關外。
國朝冊封琉球，向例：請天后、拏公神像，供奉頭號貢船；請尚書神像，供奉二號船。此次猝遇風暴，化險爲平。二號船來往俱早到半日。臣等恭摺奏聞，與天后、拏公並請賜御書匾額。得旨允行。
十月初一日，囘舟，泊馬齒山候風。初九日放洋。時二號船已循山而西，頭號船離山僅數尺，尚未折囘，羣呼船已迫山，立成齏粉！臣等危急之際，默祈神佑。倏忽間船至山邊，若有引之而西者，咸稱：海船重逾二十萬觔，非神力不能然也！
十月初十日，爲水仙暴。老舵工云最准，遲早必在三天前後。初九日放洋時天日晴霽，十二日過黑水洋。是夜，颶風大作，一晝夜不止，白浪如山，飛壓船面，鍋竈皆沒。舵動搖不定，針盤亦屢移。臣等在風濤簸蕩中虔心求禱，合船誦佛號不絕。十三日黎明，風稍息。考之，針路已斜走數百里矣。幸蒙神佑捩舵，仍用原針。十四日，即望見溫州山。
前錄及志略俱載放舟後魚鳥之異。茲役，自五虎門開船，次早即見白鳥似燕，而大五六爲羣，飛繞前後，若導引。然過赤尾嶼，有二大魚傍舟。行黑溝，遇風，舟後有大鳥黃色，踏一朽木相隨。風靜，即不見。
詔書所在，百靈擁護，皆聖德懷柔之感云。

[book_title]卷之四
翰林院編修臣齊 鯤
工科給事中臣費錫章
恭輯
藝文上
春鶊秋蟀，各效歌唫。火浣冰蠶，皆充職貢。凡茲天籟，不隔海隅。惟聖朝宏無外之規，斯薄海普同文之治。况扶桑日窟奉節經年，牛女星墟，浮槎萬里，緣情之作，投贈之章，宜其各出體裁，無分畦畛者也。臣等謹按前志，謂國中撰著間存甄錄。而凡以網羅，故實以資博聞。茲故更循舊例，詳加採擇，備載於編，以繼其後。
國學訓士子諭
中山王尚 温
稽古之學校，天子曰辟雍，諸侯曰泮宮，皆所以興行教化，作育人材，典至渥也。今予國都，自古以來，未建泮宮，典尚闕如。應建國學，興教化，育人才，以臻美備。然現今國財未裕，不遂興建之志。故於舊官署權爲國學，著派按司向國藩、紫巾官向元佐充爲國學奉行，並令當座官金世裕、麻克昌，偕爲中取役，督理學務。既又簡派紫金大夫蔡世昌以爲學師，公同議立學規。董勸諸生，務期風教修明；賢才蔚起，庶幾械樸作人之意。今蔡世昌不幸病故，乃命中議大夫林家槐充補學師。特製訓言，警飭諸生，其各諦聽：蓋古之學者，先立品行，次及諸藝。爾諸生，幼聞庭訓，長列郷學；朝夕誦讀，寧無講究。必也躬脩實踐，砥礪廉隅，敦孝順以事親，秉忠貞以立志。窮經考業，勿雜荒誕之談；取友親師，務化驕盈之氣。常防蕩軼，毋事逸遊。苟行止有虧，雖讀書何益？若夫宅心弗淑，行已多愆。或蜚語流言，惑聽官長；或營私獻媚，出入權門；或依附勢豪，欺孤凌弱；或招呼朋類，樹黨爲援。又以當悲當恨之行，反爲得計。而不公不道之事，罔顧害人。乃若此人，名教不容，郷黨勿齒。縱幸脱褫革濫竊章縫，返之於衷，寧無愧乎？種種弊端，深可痛恨。故反復惓惓特宣訓言，使爾等共體予心，恪遵明訓；一切痛加改省，争自濯磨。勤學積行，逢時得志。不特爾身有榮，即爾祖先，亦増光寵矣。若乃玩愒勿儆，暴棄自甘，則是爾等冥頑無知，終不能率教也。既負栽培，復于咎戾。國法具在，予亦不能爲爾等寛矣。自茲以往，無論名門與塞陋，如有積行勤學，爲國宣猷者，則雖布衣子弟，我將舉而用之；如或敗檢踰閑，不遵明訓者，則雖貴族子孫，我將退而去焉。凡各學奉行師長，並宜傳集諸生，多方董勸，以副予懷。否則職業勿修，咎亦難逭。勿謂予言之不預也，爾多士尚敬聽之哉。
【尚温於國學講堂內題額曰：海邦養秀。聯曰：教育英才人龍國瑞，琢成德器豐劍驪珠。】
大安禪寺碑記【寺已廢】
明冊使內監柴 山
宣德五年，柴山奉命遠造東夷。東夷之地，離閩南數萬餘里。舟行累日，山岸無分。茫茫之際，蛟龍湧萬丈之波，巨鱗漲馮夷之水；風涛上下，捲雪翻藍，險釁不可勝紀。天風一作烟霧，忽蒙潮瀾；渀湃波涛之聲，振於宇宙。三軍心駭，呼佛號天。頃之，忽有神光，大如星斗，高掛危檣之上。耿煥昭明，如有所慰。然後衆心皆喜，相率而言曰：「此乃龍天之庇，神佛之光矣，何以至是哉。是咸賴我公崇佛好善，忠孝仁德之所致也。」迨夫波涛一息，河漢昭明，則見南北之峰，遠相迎衛。迅風順渡，不崇朝而抵岸焉。既而奉公之暇，上擇岡陵，下相崖谷。願得龍盤虎踞之地，以爲安奉佛光之所，庶幾以答扶危之恵。於是掬水焚香，得其地於海岸之南。山環水深，路轉林密；四顧清芬，頗類雙林之景。遂闢山爲地，引水爲池。捄之陾陾，築之登登。成百堵之室，闢四達之衢。中建九蓮座，金容於上，供南方丙丁火德於前。累石引泉，鑿井於後。命有道之僧董臨其事。內列花卉，外廣椿松。遠吞山光，平浥灘瀨。使巢居穴處者，皆得以觀其光焉。此酬功報德者之所爲也。且東夷與佛國爲鄰，其聖跡海靈鍾秀者，有素矣。此寺宇之建，相傳萬世無窮，良有以夫。
瑞泉記
中山陪臣鄭孝德
王城之中有泉，曰瑞泉。嵌鐵龍於泉眼，水從龍口噴出，故一名龍泉。側有石巖，峭屹丈餘。巖上多鐵樹，鬱葱而叢茂，其勢彷彿蒼龍隱於青雲之中，蚐蟉而欲騰。是泉也，碧澄而甘醴，雖旱弗竭。烹茗而茗清香，釀酒而酒清洌，宗廟朝廷莫不需焉。前後冊封天使飲而嘉之，勒碣二，曰：中山第一，又曰：雲根石髓，志瑞也。凡官吏登朝道，必由乎斯泉之旁。遠而聞之，其聲琤琮然，如鼓瑟弄絃，聞於城郭之外。近而觀之，其脉瀺灂然，若跳珠飛雪，灌於金溝之中，誠足以清塵耳，沁詩脾也。若乃徑圓覺寺觀蓮橋直滙於龍潭，民間賴以灌田圃，屢享歲豐之樂，其又瑞之所由溥歟。是惟我王至誠不貳，敬事天朝，故能措國家於磐石之安。邇自三山，遐及三十六洲，靡不沐浴膏澤，敬宣教化。繇是其泉滃然而清，永表瑞於億千萬葉耳。微臣欣覩斯泉之溥，博無窮而竊歎至誠之無息也。爰綴文以記之。
那覇港記
鄭孝德
王城之西有江焉。潮汐震蕩，浩浩湯湯，源遠派別，厥利無疆。在那覇南數十歩之近，故名那覇港。其東北徑唐榮、泉崎橋、泊江以通城北山川村，其東南過豊城、眞玉橋、國塲、極新城下，津嘉山之前，吞溟海，達諸江。凡入貢天朝，與外島入貢之舶賈貨之船靡不會。茲洵中山之咽喉也。港之左曰屋良座，其後有閣曰住吉亭。右曰見城。其旁搆院曰臨海寺。登見城而西望，則遙岑聳翠，出没於雲霞之間者，馬齒山也。其偏東平底數百畝，沙光耀眼，銀浮於滄瀛之中者，奇洲也。登屋良座而東眺，則層巒嵯莪，有亭飛聳隣雲霄而枕綠波者，波上山也。其偏北，青嶼十餘里，橫流於碧瀾之內者，讀谷山也。港後一二里，古松鬱葱，峙於中流者，奥山也。其南筆架峯麓，遙聞水聲琤然，出松林直灌江流者，落平泉也。朝嵐暮靄，一碧萬頃，天高水闊，氣象萬千。此固覇港之奇觀也。至若港腹中流，有暗礁礙舟，砌石爲表，謂之馬喀牙。夾江皆鐵板沙嵌空嵯岈，自馬喀牙直達大瀛，波濤衝激，怒號澎湃，如萬馬之騰空，潮長，則没舟誤觸，無不立碎者。港崖左右築長堤，建兩礟臺，雉堞翼如，有龍蟠虎踞之勢。其天之所以付以金湯，俾奠國祚於無疆也乎。德不敏，竊有感於大，易設險之文，逐書以爲記。
久米村記
中山陪臣蔡世昌
久米村，一名唐榮，即古之普門地也。明洪武，賜唐人三十六姓，聚族於此，故曰唐營。又以顯榮者多，故改曰唐榮。國王厚其裔，世其糈，故取世祿之義曰久米。村之中有長道，紆回數里。其南口港堤突出，圓廣如唇。泉崎水縈帶其間。島石卓立如印洵，所謂天馬行空者。故是村有文明之象，而俊髦輩出，嶄然見頭角也。村之中有文廟，紫金大夫金正春請王建之，厥宇背林，厥位面陽，殿堂墻扉黝堊丹漆，皆如法殿。外爲露臺，後楹爲神座，塑王者像，垂旒搢圭，而署其主曰至聖先師孔子神位。左右二龕四配，各手一卷，則詩書易春秋四經也。廟之左有明倫堂，紫金大夫程順則啟建之。堂中北壁分三小龕，奉啟聖王及四氏神主。兩廡設學，選立二師，一曰講解師，一曰訓詁師，村中通事、秀才及童幼皆從業於焉。師生有舍庖廩有次，人知嚮學，爭自濯磨，改粗鄙之俗，爲儒雅之風，皆廟學之賜，而吾村之盛跡也。自村口而入，行數十步，有神廟曰上天妃宮。嘉靖中，冊使郭汝霖所建，寛不過數畝，周圍繚垣，殿宇宏敞。其正中爲天妃神堂，其右爲關帝位座，其左爲久米公議地。凡中朝使者及一切渡海，官民莫不賴天妃靈佑。故使者皆謁廟行香，立匾聯以酬之。廟東門之內有小院，爲龍神廟，香火亦盛。至於首對奥山尾，注大瀛，出大門，【村別名。】望山翠登，波上觀海瀾，則遊人之適情者，多吟咏焉。其天鍾秀於茲，以俟唐人之居，而開百世之盛者歟。不書所由，使勝跡鬱堙，是貽唐榮之愧。故記之。
中山賦【有序】
國朝冊使周 煌
臣煌言：臣聞古者王人使於下國，所以獎善忠、宣上德也。然若周秦八月，常奏方言春秋，五善兼稱，咨事入國而問俗陳詩以觀風。先王採焉，以辨八方有由然矣。臣昧道瞢學，忝職史館，謬荷選擇，銜命琉球，慮負明恩，夙夜祇想。臣謹案：琉球介在海表，自隋以來始見簡策。厯世而降，史官㳂列名號，而前明始通職貢。至我朝恭順有加。前此奉使者多訪攬殊俗，筆之於書，以識遐異。而諧以聲韻，播之詞章，闕有間也。臣汎剽單慧，不自揣量，輶軒所蒞，博考廣搜，或聽覩所閱，或諏詢所及，凡山川形勢、都邑宮室、與夫典禮制度、物産人風，各附其俗，攝其體統，以成斯賦。非敢務采色夸音聲而已。抑將庶幾古詩之流，合乎採風之意，雖辭理野，質不足以承高天之垂聽宣冊府以永留要惟慺慺之誠，蘄以宣讚盛化光闡幽末，故敢陳聞闕廷，冒顏奏御。伏惟萬幾閑燕賜觀覽焉。臣煌無任惶悚屏營之至，其辭曰：惟大清百有十三載，累盛光乎烈駿，冠三五而登閎，被萬億以赫震有飛車以稟朔，或測水而納賮，散景耀以矚幽，胥砥礪而率順于時，百越之表，大壑之東，國曰琉球，實惟海邦，易世繼祚稟於王朝，以丐庸封。我聖皇鑒乃稽舊章，渙大號，頒鵠纓，降鳳詔，選使星於鸞坡，載龍節於海嶠，肅奉皇靈，遙臨虎戸，靺𩊂成圍，舳艫按部，挂帆百尺之梢，覘風五兩之羽，晷漏定辰，南針指道，馬銜避旗。陽侯應禱，雞籠之巔。【自閩五虎門放洋，十一更見雞籠山。】厯花瓶之島，【花瓶嶼近雞籠。】問鳬翼以霞征，掣鯨波而電掃釣魚之臺，【自花瓶十更見釣魚臺。】渺若玦環。黃尾赤尾，【釣魚臺四更見黃尾㠘，十更見赤尾㠘。】泱漭其間。姑米點墨，【自赤尾六更見姑米山。】馬齒浮鬟，【馬齒有東西二島，爲入琉門戸。】䞟漲截澗，暨乎中山。夫中山者，兆基太古，萌柢大荒，洪濛絪縕，天孫啟疆，闢黿鼉之居，踞蛟龍之磧，三男二女，神人是宅，厯萬七千八百餘年，世更代易。至於舜天，乃卓犖而光赫，【中山世鑑云：始有一男一女，生于大荒，白爲夫婦，生三男。伯爲王，稱天孫氏；叔爲官；三爲民。二女昔三首六臂，姊名君君，爲天神；妹名祝祝，爲海神。傳二十五代，厯萬七千八百二年。後因其臣利勇篡立。日本人舜天爲浦添按司，舉兵討之。】迺疆迺理，既庶既繁勝。國初建，奉詔稱藩。【明洪武五年，遣行人楊載齎詔至國，於中山王察度遣其弟表貢方物。】巴志中起，【中山自元延祐中，國分爲三。洪武中，三王並封。山南佐鋪按司巴志滅三王，奉其父爲王。永樂二十年嗣位，賜姓尚，及冠服。】推亡固存，隨風乘流，內附中原。洎逢盛世，歸命一尊，通冠冕於上國，傳帶礪於外垣，爾其地勢，則散渙夷陸㟪廆葳磈，上當牛女，分野斯在，【琉球分野與揚州、吳越同屬女牛星紀之次。】洲渚沇溶，巖峻堀礨。南北廣斥袤延數倍，施靡曼衍，四百餘里，狀如長虬，浮乎積水。【隋使羽騎尉朱寛望其地形，如虬浮水中，故始曰流虬。】所以取類，錫名職方，附紀也。芒芒黖黖，呀叩相吞，臨崖周流，四屬無垠。洪潮廻復，澎濞雷奔。修鯢妖蜃，噓噏雲昏。環以崇島三十六，所監撫鎮之。【各島酋長外，歲遣監撫官莅之。太平八里，大島各三員，馬齒二員，餘小島各一員。】無有齟齬。星羅綦布，縈衛周禦。於是層淵爲池，襲險爲阻，鐵沙限其門，【將至那覇港，皆鐵板沙。】金城崇其堵。跨三省【中山分山南、山北爲三省。】以帶坰指五嶽，【國中辨嶽、八頭嶽、隹楚嶽、名護嶽、恩納嶽爲五嶽。】以鎮宇茂，區域之昄章。按經途而即敘其山南，則有兼城、大里、豐見城、小祿、眞壁、佐敷。振溪通谷，曰具志頭，曰麻文仁，曰喜屋武。南隅之瀕泊雲城之玉泉。【在玉城村，國王每歲祈雨於此。】蓊觸石而雲吐尊，常雩於龍。見應皇舞而興雨。【山南省間切十二：大里、玉城、豐見城、小祿、兼城、高嶺、佐敷、知念、具志頭、麻文仁、眞壁、喜屋武。】其山北則歸仁都會，治始金武、久志、羽地，旁帶本部，厯大宜味，以暨國頭，維邊陲之險棘。極湫湄於陰陬。【山北省間切有九：金武、恩納、名護、久志、羽地、今歸仁、本部、大宜味、國頭。】若乃首里居中，長世守器。那霸、泊津冕緩攸萃。西原、中城，環列後蔽。前倚久米唐榮之地，三十六姓中朝之賜，世舉茂才，敷納明試，乃有閟宮。在真和志廟，衣冠守祧。是寄於左，則南風之原、東風之平，澶漫靡迤，拱向作屏於右，則枕輢北谷，結湊勝連。與那有城，具志有川，越來、美里，繦屬纚聯，【中山省，惟首異、泊、那霸、久米四村不入間切，眞和志、南風原、東風平、西原、浦添、宜野灣、中城、北谷、讀谷山、勝連、與那城、越來、美里、具志川，其間切十四。】間切【間切，球音麻吃力，譯言府也。】之號，三十有五，綺繡相錯，唇齒相輔，采地是頒，世祿是取。獻𥡥納秸以奉其主，號爲村頭者，蓋以百數，雖伍保而一屬等神州之小部，要統轄之有定，亦蜂屯而蟻聚。其山則南起高嶺，隱轔鬱律，表以八頭，鍔鍔列列，連岡乎國吉。【山名。】中瞻辨嶽，鬱乎漸漸，踞土中以偃蹇俯，而觀乎浦添、眺恩納之崛。錡軼雲雨，而北起名護。鞠其莪莪，又林岑以𡼶嵯，隹楚巍巍，以造天日月經於岩㠋，厯倒景而絕神焱，厥高慶而不可乎彌度。與夫儀間、姑場七里，萬松、龜山、櫻島、石火、金峯，【皆山名。】運天屹𡿖，【在今歸仁，亦名運天。】砂岳辨華，【在大嶺砂川海中一里許。】干青霄以飛翠，吐丹氣而爲霞。比方壺與崑閬，恍松喬之所家。其陂澤有霸江、【爲中山咽喉，兩礟臺夾峙。】玉湖、【即玉泉。】許田、【有湖在許田山下。】饒波、【在石火山下，水東北流。】大榮通津、【在宇勝山下】富藏長河【在金武山下。】，宛潬膠盭，浹渫盤渦，控清引濁，灌注陂陀，滈滈乎若星畢之下，澤湄布濩而滂沱。於是毛魚布陣，【極小，七八月朔前後五日出海，餘月則否。】文鰩戾空，【有翼能飛，俗呼飛魚。】海膽似蝟，【背生刾如蝟，蠕蠕能運行。】鰝蝦如龍，【大可一二尺，形極似龍。】石鮔义手，【首圓，下生八手。】針魚淬鋒。【頭戴針，亦名鱵。】文螺紫貝，蛼螯玳瑁，詭類殊質，彩錯錦繢，振鬐奮甲，拜浪揚風，噞喁贔屭聱耴乎。其中鳥則太和，異雞王母鳥鳳，【鳥名。一名王母鳥。】元鳥秋來，【燕常以七月至，不巢人屋。】海鷹颷送，【白露日從日本隨風飄至。應期不爽。】容蕊【雀名。】黑首，麻石【雀名。】白眉，綠毛辨莫讀史【雀名，亦呼莫讀吏。】之異。金羽翽古，哈魯【雀名。】之儀，𦒑𦐴頡頏，隨波刷盪，濯翮珠灑，鼓翅雲颺，沸卉軿訇，來往於其上。其獸則牛羊犬豕野猿山猪，馬不齧豆，【馬終歲食青，不識棧豆。】鹿乃化魚。【六月沙魚躍岸，化爲鹿。鹿長，熱，亦化爲沙魚。】其蟲豸則蚯蚓寒唱，蟋蟀春鳴，毒虵添足。蝎虎作聲，【聲洪如雀。】元螘腹水。【蟻腹有水。】花豹冬雷，【蚊四時皆有。】蜥蜴朱丹，厥耀皚皚，緣延榛莽，趯踔窪隈。爾乃臯澤，玦圯林藪，镺蔓異荂，灌叢榮色，晃炫煌扈扈更盛，迭蒨馝馞。四時肸蠁萬變，花則佛桑、山丹、石竹、銕錢、吉茄、【土名雷山花。】火鳳、【人家墻上多植之，以辟火。】帚桃、【帚桃似郁李而尤生。】猿莚、【一名山蘇花。】青陽、菊芳、白露梅、妍歡冬之花，仙人之竿，美人紅。名護香蘭，【名護嶽出蘭。】吐芬揚烈，宗生族茂，抑若沉麝，競爇而馥郁，觸齅貝錦，散彩而繁豔。錯繡其嘉，卉則油樹、【實不可食用，以榨油。】鐵樹、【即鳳尾蕉。】、烏木、紅木、鬭鏤舒黃、【土名呀喇菩。】常盤染綠、【一名福木，可染綠色。】梯姑吐棻、【葉大如柿，每葉抽作品字，形如花，葉如紫木筆。】地分含毒、【地分有毒，可藥魚。】、古巴梯斯、【一名戊土。】悉達慈姑、【葉類桃，子如葡萄，深藍色，不可食。】福滿卑結、【木高數尺，葉似木槿，而差小。】右納高株、【樹高三四丈，花如黃石葵。】攢柯拏莖蔚，若鄧林輸囷，蚪蟠橚矗蕭蔘。或從風而鳴條，或映日而乘陰，連卷巖碕之岊羃，藶潭淵之潯，其果則枇杷迎春，【枇杷熟最早，常以元日食新。】芭蕉結夏，【蕉實如手揸指，一名甘露。】鳳梨津潤，【阿呾尼菓，長旁刺，其實名鳳梨，云即波羅密別種。】芝子圓寫，【如橡栗而小，一名儲子，又名椎子。】甘至滿房，實落被野。陸獻桃梅，隰儲蔗藕，任土所麗，亦莫不有其蔬。則女蒡辛蕎，茯苓松露，【松根所産蕈。】麒麟雞脚，石花昆布，【俱海中苔藻之類，各就其形似名。】瓜疇菜畦，縝紛軋葱，陽蓲陰敷，隨時代茁，若其原野，則畛畷鱗接，墳衍瓜分，百穀條暢，蔭翳鋪棻，山種豆而卒，歲隴刈麥而方。春黃粱當，暑以登圃，綠秧負霜而懷新，【土冬煖，常以十月插秧。】其賄貨，則麻姑、草簟、大島木棉、【麻姑即太平山，大島土名烏父世麻。】供蕉布於刀尺，【土人織蕉爲布。】流日本之鐶鋋。【市用倭國寛永錢。】太平甘醖，密林紅黏，廩栖北谷【北谷多稻田】之稻，國榷宜野之鹽，【宜野灣，曬鹽處。】其寶利珍，怪則硫磺，【鳥島所出。】紅銅、海螺、石松、【有紅白二種，馬齒人没水取之。】珊瑚，交柯，産自八重，隱賑葳蒐，精曜陸離，誠節慎以經理，良賈貿而咸宜。若乃荒陬，詭譎倜儻，罔巳紅日，墜而生泉。【牧志村有泉，相傳見紅日入地而生。】白沙化爲米，【金武村有千手院，一僧泛海至，大著神異，民歌曰神人。遊子白沙化米。】石變金以築宮，【謝名村有金宮，察度王母行其地，見石物皆黃金銀，其父取作金宮樓閣。】劒騰光而出水。【親泊村有獲劍溪。】是其幽遐，極異旁魄，衆態禹鼎之所不圖，山經之所不載。倘神農之未知，雖伯益其猶味烏可以靉霼，其形仿像其概。若乃觀其內，奧浮游中，區豐蔚所盛，惟王之都亘崇墉之䡾䡾，越岑嶺而特建標龍岡與虎崒。【近王宮左右，石壁鐫龍岡虎崒字。】託喬基之漫漫，繚垣緜聯崢嶸，絫輯霞駮，電烻皜曜，赩歙通門，四闢增崖，臨磴左啟水門，右顧久慶，【俱王城門名。】宏璉廓落，蠻黝糾東極繼世，【王府後爲繼世門。】跨躡于後。其前則歡會西向，【歡會，王府前門名。】義取朝宗中華，日仰忠順，恪共，瑞泉、刻漏，【二門名俱歡會門內。】廣福、奉神，【俱近王殿內門名。】重闈洞出，爌炾嶙峋，霐寥𥦖以中處九房，【王殿九間，俱西向。】環句而連櫨，累層構以庨，豁赫昈昈，以宏敷駢，密石與雕磶互磊砢而相扶，瓌材攢羅以叢，倚仡戢孴而枝柱。刊層平堂，颱颶是防，木無綈錦，土無壁璫，廣庭砥平，連闥對廊，用覲陪貳，布教頒常。於是波臣助理，毗代作楨，上自國相、法司，權衡大夫，謁者，庶務經營。下逮百司登仕，有程莪紫巾曳錦帶戴華簪，飛翠蓋蹡蹡濟濟，直事廳理以出入高門者衆矣。徒觀夫王城之外，比屋連甍，里巷四達，街衢相經，𤭁瓦茅薝，竹簾籬屏，亦有甲第，當道橫陌，柱列樫木，墻壘礪石，戸設重版，室布層席，粉箋木壁，滲綠界白匠，斵之費動鏹。千百向、翁、毛、馬，此是宅班列肆於辻山。【辻山在那霸，女集地。】會日中而競走，集魚蝦而駢坒，委懋遷於女手，并所在任之重輕，咸有戴而無負。若巨鼇之冠山，時疾趨而矯首。濟有無以常偏，侈化居之充旱。雜喧嘩以隍呷，渾袖幕而紛蹂。若其舊俗，良辰吉日，始春終冬，炫奇鬭巧，以樂熙雍，搫毬場【歲初，女子皆擊毬板舞爲戲。】而珠颺，驚雹響於月杖，橫巨板以對舞，若飛仙之上，舉飫飲海濱，士女繽紛麗服，蔥菁照水，暎雲撫花舟而競渡，犯巖淵以拔河，【舊錄，六月有月之夜，士民皆拔河爭勝。】鏦金鼓以揚旌，栧憚夔龍而感蛟鼉。乃迎祖師火炬，炘炘秋而盆祭。【七月十三日夜，家列火炬二，以迎祖神。十五日，盆祭。】熛訛碩麟，引大年，以久在待廣廷而拜月。【八月，家家拜月，謂可益壽。】羅蕡實於華籩，焚椒蘭之漨勃。守天孫以鍵戸，【舊錄，白露先後三日守天孫。】懼毐螯之難逃。奉粢餅而餉鬼，【臈日，餉鬼餅。】謂獝狂之不可。遭汲新潮探雪崎，【正、三、五、九月，婦女相率雪崎洞，拜水神祈福。】饗巨石，拜叢祠，徘徊降靈，君君祝祝，天神颬颬，厥臂有六宿，麥既秀，新穀既嘗，一日之腊，御彼女王。【舊錄，國中有女王者，王之宗屬，世由神選，以相代。五穀成時，女王渡海至姑達隹山，探其熟者嚼之，各處乃敢穫。】鉦鼓響箏，笛和太平，唱落鴈歌，【落鴈，笛曲。】梵唄激殷，嘍囉巫覡，舞翩婆娑，神迟迡福嵯莪膜拜，貝蠻顏酡，所以希錫羡樂嘉祐者，汾沄沸渭於前，故荒俗之繆訛也。然其君子温恭明懿，恪共典憲，附麗皇極，緣督自觀，望帝紘而北面，嚴庶翼於等威，隔歸墟之渤潏，凜天顏之不違。爾乃乾元聖節，履端始辰，清臺授時之日，職方貢篚之晨，服其荒服，蹈舞揚塵，儼璇樞之遙，燭爰端拜而稱臣。然後坐層臺班，土揖鞮鞻，嘈吁囐喁，翕習酌清醥以獻壽，曲跽而擎拳授饔餼以大饗，亦命爵而割鮮，尊卑歡樂，軌物昭宣，巳事而竣，徧爲德焉。及將奉禋祀，獻精誠豊，融暗藹，介爾昭明，搢守圭整，皮弁拂石鼎以炷香。詣木亭而馨，薦望於山海。偏隅所瞻，貍沉疈辜，徠祇綦嚴，大川、玉城、知念、久高，率有攸報，取血啟毛。【中山世鑑：久高島、知念、大川、玉城諸處，春稻夏熟。至今在彼，春夏四度蜡祭。】慨霜露之既濡，聿感物而增思，省崇元之梵宇，【崇元寺，即先王廟，左間監司香火。】妥先靈而罔匱。致敬恭於明神，合羣祀以咸秩，懋顧德而允懷祚，多福以元吉，若夫泉崎之宮，俎豆莘莘，命教後學釋義菜。是遵庠序，既設典籍，紛紜惇，誨師傅於茲，爲羣啟發舊章，校理同文於是，生徒祁祁，陶化染學，習華音而訓詁，漸立志於禮樂。苟不安於蠕蠢，克興道而慕義。更漸摩而就將，徵茂德之廣被。是以絲綸下賁，赫濯遐荒，懷憓奉恩，雍蕭祇莊，上舞下歌，頒斌咸戾，躡踵接肩，掎裳連襼，稽顙樹頷，扶服蛾伏者，莫不蒸聖風，而草靡欽德音而麗，奕世頒玉之儀既備，幣餘之錫既逮，登降宴飫，式禮毋廢，乃復增修貢職，仰答皇賚。移珍來享，傾城面內于斯之時，疏俗同熙，含和吐詞。頌聖人之在上，慶滄嶼之安，流景昭光之振，耀羌風翔兮雲游，環大瀛以爲家。奄窮髪與重舌，裁員嶠之文錦。佩瑤池之玉玦，頻伽鳴於元墀，紪罽陳於紫闥焉。獨蠻陬隅，仰辰光之末哉。

[book_title]卷之五
翰林院編修臣齊 鯤
工科給事中臣費錫章
恭輯
藝文下
冊封禮成恭紀
國朝冊使全 魁
聖澤涵濡四海同紫泥親捧。大瀛東天連辨嶽，春雲綠地，近扶桑海，日紅島服屏藩，歸鞏固，朝廷典禮識優崇，花冠錦帶，迎恩早願。得千年漢節，通灑露堂，開瑞靄晴，御書稷殿，倚崢嶸，九霄鳳舞，龍飛宇，萬歲嵩呼。華祝聲視草臣原香案吏，皇華歌到。此城衣冠，後日圖王會舊使，還應認姓名
五虎門放洋，次副使周煌韻
全 魁
使節承天籠，封舟出海門。
風帆凌浩渺，雲樹隔川原。
荒島鼍更靜，層樓蜃氣昏。
萬靈齊擁衛，方識聖朝尊。
閏九月，同副使周煌、從客王文治、徐傅舟游湧田畸，不果。雨中至城嶽。因過察侍紀官馮纘宅，次韻二首
全 魁
山寺溪橋一徑幽，肯因微雨阻清游。
爭誇客有鍾王筆，【王文治工書。】敢說仙同李郭舟。
絕域風光仍澹宕，佳時海國暫淹留。
登高未羡龍山會，親到金鼇最上頭。
蓬山花草自清新，臨水園亭愛絕塵。
乘興更裁尋菊序，移情先對抱琴人。【傅舟善彈琴。】
箋分護壽吟初就，酒釀林禽味劇眞。
薄醉不辭歸路晚，濛濛烟翠欲沾巾。
封舟到那霸港，王世子親率陪臣出迎恩亭衹迓紀事
周 煌
詔書東下大瀛州，祇命王儲禮數修。
五色仗開雙雉尾，三呼聲動六鼇頭。
翹瞻漢節依香案，恍識天顏拜玉旒。
徃日拘牽傳守次，如今亭共聖恩留。
先師廟行香紀
周 煌
三山霑聖澤，萬世仰人師。【萬世師表，今摹懸其上。】
俎豆猶循魯，宮墻詎陋夷。
升天階莫及，觀海水難爲。
不是遭明盛，桴浮若爲隨。
冊封禮成恭紀四首
周 煌
扶桑初旭放新晴，佳氣葱籠入島城。
遠捧天書金錯落，高擎內帛玉縱橫。
龍亭乍過羣神伏，鳳蓋旋臨列騎縈。
盛典幾人親再見，華顛呼似作嵩聲。
八幡橋接萬松間，嗣服趨迎守禮坊。【坊距歡會門半里，世子例跪迎於此。】
虎士隊中森棨戟，騶官聲裏簇旂常。
四家【向翁毛馬爲大族。】勲舊承新澤，七姓【蔡鄭梁金林毛阮，皆明初賜籍。】班聯近末光。
故國會從何處見，樹人樹木歲年長。
錦幄連雲喚仗齊，傳宣朝命上丹梯。
諸侯自不用夷禮，天子元來輯介圭。
賜有拜登嚴咫尺，容無俯仰謹端倪。
即看震兌宮開處，知是葵心總向西。【王宮殿皆西向，中國在海西也。】
御書樓出殿高層，奉使儒臣此一登。
銀牓久懸天露渥，金泥常惹海雲蒸。
聲靈已自隆三錫，典禮寧惟崇百朋。
歡宴北宮歸路晚，蓬瀛山色碧崚嶒。
諭祭禮成恭紀
周 煌
醲露灑扶桑，覃恩卹故王。
作屏雄震位，輯瑞翊乾綱。
廣樂聞何所，遮須夢未央。
爰因予纘服，特用沛旌良。
哲嗣初繩武，皇仁重錫光。
永言推不匱，曠典出非常。
明幣頒天府，朱提降尚方。
苾芬凝酒醴，朗潤燦圭璋。
彩旭暄宗祏，松雲護古岡。
衣冠增僾愾，階戺盛趨蹌。
儐爾馳工祝，休哉肆享嘗。
龍文欽寶籙，執事蕆焚黃。
中秋宴即事
周 煌
北宮秩秗啟賓筵，卜晝還兼卜夜便。
桂向小山寧借月，【時九月四日。】燈開秋節不須年。【是夜放烟火。】
一時蘭麝香煙上，百尺樓臺蜃氣連。
猶有堪誇三五夕，醉人扶路火城邊。
重陽宴即事
周 煌
桄榔樹葉暗龍潭，烏榜紅舷倒影涵。
蜃氣正收山點碧，蛟涎未斷水拖藍。
乍催鼉鼓橫流發，旋拂霓旌取道探。
芳荇自開蘭桂入，浴鳬分散綺羅叅。
在田見處爻占二，燒尾成時浪躍三。
巖旭漸低光不夜，頷珠頻奪睡猶酣。
騎鯨客路如相導，乘鯉仙人本素諳。
忽憶一槎天海濶，長風何日馭。
九日粵山登高，用杜牧之齊山詩韻
周 煌
久見煙林一葉飛，登臨磴道尚依微。
海門翻雪鶴初到，洞口沉雲龍不歸。【舊爲蛇窟，僧心海來，住蛇相率遠去，故名龍渡寺。】
藉草還來尋勝地，【寺東北松下，前使憩飲之所。】挂帆直擬送斜暉。
蓬山暑氣何當飲，歇九日頭未授衣。
馬齒山看日出
周 煌
泰山日觀何孱顏，欲往從之修且艱。
昨者乘軺出奇下，但聞鷄鳴欲出。
千里一瀉同朱殷，朅來海上浮楂去。
云何亦苦天緣慳，初如坐井與窺牗。
心目眩晃難爲堪，強從扶持出倉外。
望望巳復高三竿，頗疑此願竟不遂。
僮僕爲我司溫源，連朝走報東方啟。
天水一色如流丹，以雲爲車雨爲馬。
倏忽蔽掩收金丸，我聞神龍見尾不見首。
變態出沒虛無間，蘇公守登看海市。
見由所感，不見，亦偶然。
晨發姑米，夕馬齒，輕風送我，生微瀾。
仙人脚踏羅與紈，促渡鳥鵲鞭文鸞。【時正七夕。】
海中有雲更無數，獅象一一朝天門。
須臾赤霞開左右，下照魑魅如犀煙。
扶桑頂上陰火燃，格格不吐猶將吞。
逡巡斗大出萍實，非珠非彈流晶盤。
執規秉矩亦何有，體其方也用其圓。【日初出，望若方，體光滿。後始圓。】
六螭就御騑而驂，羲和率職無尸官。
世人之論日長如年，鳥知夫其終無既始無端。
我初讀書天保篇，穫福義取朝光暾。
乃知古今貞明者，惟用其晦明斯懸。
今朝喜得天地全，平昔守管安足存。
吁嗟乎，平昔守管安足存。
遊善興寺
周 煌
當年支許有前因，我亦人間不住身。
展卷發興憐古寺，【寺剏見汪徐二錄。】聞鐘早暮結比隣。
得從晴日扶藜暇，且取花光飫眼新。
後者視今今視昔，三生石上坐傷神。
冬至月霸港候風，遊臨海寺，示太演上人
周 煌
我昔閱圖經，末吉稱最勝。
道遠未遑遊，徒思佛火塋。
鬱鬱萬松中，演師演上乘。
積翠薄南樓，郵詩抒清興。
臨海偃波心，曾試金瓏鐙。
皛潏盪吟襟，萬頃恣高瞪。
浮天怵心目，石欄隨意憑。
門外葺草深，策馬下回磴。
爾時師未來，搬柴龜嶺磴。
閱日報信調，奉節臨津庭。
可奈舶竣遲，潮定風無定。
蠲悶上霸岸，古寺紆沙徑。
山花笑欲迎，林鳥遙相認。
頓息鄉國愁，微風酒力醒。
演也新住此，前詩出印證。
三衣凈塵坱，泠泠數聲磬。
重叅話莫墮，醉筆輕持贈。
留別中山士大夫二首【有序】
冊使趙文楷
東風昨夜蕭然，旅客之魂。秋雨連朝凄絕，離人之緒，僕也。乘槎東至，持節西歸，挂海上之孤帆，望刀頭之明月。然而浮屠桑下，欲別殊難。那霸江邊，重來未必。諸大夫惠而好我，舉國人皆不棄予，荷長亭折柳之情，值大海廻瀾之候，經年爲客，慨援筆以增愁。七子從君，請賦詩而見志。倘能報玖，定擬藏珠。
七星山上望中原，瘴雨蠻烟氣吐吞。
甲帳未應留夢住，弓衣見說有詩存。
路經馬齒看山色，天八龍沙落漲痕。
十丈蒲帆風力健，去來安穩載君恩。
相逢傾蓋忍言歸，後會重期是也非。
雪渚鴻泥遲我跡，海天龍雨濕人衣。
一尊酒盡寒潮急，九月霜清落木稀。
珍重漫湖隄下水，垂楊垂柳最依依。
圓覺寺古松
明隨封從客胡 靖
知是天工巧自栽，遙瞻海色廻蓬萊。
孤根勁挺亭三尺，古幹橫斜蓋二臺。
夜靜龍鱗明月照，天空鶴影片雲來。
菁葱已濕千年露，曾見山花幾度開。
冊封禮成兼贈紫金大夫鄭秉哲
國朝隨封從客王文治
大瀛三島外，小界九州東。
合沓山蟠踞，奫淪氣鬱葱。
有王稱守禮，奉職最輸忠。
正朔滄波遠，名藩辨岳雄。
獒曾重譯獻，琛已百年通。
纘緒修侯服，封章達帝總。
璽書儀部發，使命侍臣充。
秉節將天語，揚帆駕海風。
迎恩冠盍肅，適館豆籩隆。
蠲吉開丹詔，凌晨啟雪宮。
前驅黃繡繖，後騎紫花驄。
周道平如砥，連橋曲似虹。
街臨椰子碧，牗出佛桑紅。
處處垂朱箔，家家結綺櫳。
拜瞻來父老，喧笑聚兒童。
次第穿雲磴，廻翔轉錦幪。
建邦良己古，喬木盡成叢。
翬閣聞銀漏，【刻漏門。】蛟涎滴石谼。【瑞泉門。】
大廷言聖訓，香案表臣衷。
黃紙題緘鳳，彤墀序列鴻。
趨蹌如對闕，舞蹈聽呼嵩。
內殿開筵敞，官厨辦膳豐。
錯惟酋長貢，【三十六島之長，歲貢方物，悉以宴賓。】鮮得獸人罿。
奔走俱膚敏，盤飱逮僕僮。【是日使臣僕僮俱有宴。】
歌徵弦(口厯)(口厯)，樂奏鼓逢逢。
簾捲山光秀，窻延海色融。
杯行歡已接，火繼讌方終。
小相趨章甫，儒臣倚鄭崇。
詩書鄒魯士，鬚髩綺黃翁。
石鼓曾披蘚，金臺舊剪崧。【秉哲曾入國子監讀書。】
翩翩鸞入掖，噦噦鳥鳴桐。
君意勞傾蓋，予慙類轉蓬。
鶢居厭鐘鼓，鸜鵡避樊籠。
汗漫身何託，風塵而久蒙。
星槎隨幕府，蠻語學叅戎。
雪暗孤鴻過，天高一鶴翀。
乾坤青眼在，山海碧雲空。
冷露馨巖桂，清霜變岸楓。
相期攜酒榼，還興遞詩筒。
一笑人間世，交親氣概中。
渡海吟
王文治
海門一揚帆，浩蕩不能止。
地維天軸乍，低昂老魚屈，
曲潛蚪起，元氣，頃刻風雨驚。
天外罔两陰陽。爭眼中，
誰辨路遐邇，耳邊，但聽擊雹轟雷聲。
羲和騰御於朝潮之內，顧菟委照於夕汐之外。
大于世界，若浮空一髪，中原定安。
在川后陽侯儵往，忽來金支翠旗，靈光洞開，
赤鱗白鳥前導而後送，天神欲降。
心徘徊，忽將黯慘，變瑤碧。
黑水之溝深似墨，混沌如遊邃古初。
元黃不辨，乾坤色那須燃犀。
更照耀颯颯，陰風戰毛骨。
方知中外有分疆設險，惟天界殊域。
我聞百川萬派，清濁殊於廓靈。
海常委輸奔騰，日夜不肯歇。
機關運轉，如轆轤偷閒。
我欲問眞宰，問渠東去，將何如？
圓覺寺題壁三首
王文治
野梅枯盡白蓮荒，天女橋邊海色涼。
片片辭柯巖際葉，被風都捲過廻廊。
王家宮殿鎖雲深，【寺有龍淵殿，奉厯代先王木主。】日暮輕烟單薄陰。
松檜乍疑雷雨響，鐘魚齊作水龍吟。
不借軍持逸興孤，舍人詩句半模糊。【壁間有前冊使林舍人：虛廊雙不借，靜案一運持之句。】
行藏老衲休相問，萬里中原一釣徒。
筍崖月夜聽徐傅舟彈琴
王文治
大海無人處，月明生暗潮。
孤琴時一奏，薄霧曖層霄。
夜靜水逾澹，秋涼天更遙。
鮫人如解聽，清露濕水綃。
恭慶聖母皇太后七十萬壽詩
中山官生鄭孝德
球藩奕葉荷絲綸，累譯來王拱紫宸。
萬里風恬波靜海，三山日暖草囘春。
惠覃遠塞修聲徧，恩覆炎荒壽宇新。
喜值慈寧綿聖算，叨隨屬國頌皇仁。
華府【琉球王殿名。】門前膺冊封，一方阜壽沐恩隆。
三平村【琉球村名。】酒千家碧，萬歲山【取望闕嵩呼之義。】花四野紅。
地應離明長捧日，天瞻乾極遠呼嵩。
今朝恭慶璇宮福，躬沐春暉虎拜同。
文教遙敷島嶼邊，辟雍詔許沐陶甄。
手摩鼓碣春光暖，身託槐陰舊廕妍。
豢養恩波深似海，栽培德化博如天。
幸邀聖母長庚日，同效華封祝晚年。
炎徼常懸向日心，喜將姓字附青矜。
履長共慶徽音遠，稱壽同霑聖澤深。
玉宇祥雲浮鳳闕，瑤池瑞靄徧雞林。
從知海屋添籌永，難老松齡邁古今。
律轉初陽繡線長，九霄慶靄正無疆。
聖皇孝德高于古，壽母慈暉照萬方。
日下尊親同覆載，春臺頌祝徧梯航。
自欣陪隸隨多士，恭上南山壽一觴。
聖壽緜緜慶九圖，純祺稠疊錫慈幃。
珠連五緯叨丹陛，璧合雙輪擁紫徵。
閬苑書繙瓊玉檢，瑤堦綵試袞龍衣。
共歡天意同人意，於萬斯年仰懿徽。
禹拜皐颺頌母儀，許陳任韎奏侏𠌯。
兩階羽雜𣰽毺舞，六律鐘調韶薓詩。
歡洽敷天長燕喜，慶流薄海普鴻慈。
謳歌此日同中外，歲歲年年祝介禧。
萬國車書拱帝京，普天齊唱九如聲。
春明露掌開瑤席，日麗彤堦捧兕觥。
錫類無窮綿景福，推恩有永洽皇情。
虎闈幸聽康衢頌，山阜歌吟喜載賡。
入學呈教習
中山官生梁允治
奇文詔許共窺探，萬里從遊意興酣。
海外長瞻星聚北，帷前眞喜派分南。
藏書有庫常兼四，淑世餘肱巳折三。
更羡同門人濟濟，春風春雨灑青藍。
遊趙殿撰所題巢雲園【冊使趙文楷題額】
中山陪臣鄭永泰
芳園多勝景，更羡署巢雲。
地接蓬瀛近，書從閬苑分。
爲邀滄海使，重寫擘窠文。
雅望詞林重，高懷漱石羣。
山房憑徑轉，谷響隔巖間。
此日逢才子，棲遲日欲曛。
遊善興寺
中山秀才馬執宏
尋幽來古寺，旭日照松門。
石髪翠踰頂，山丹紅到根。
偶聞清磬落，巳遠俗塵喧。
四壁琳琅滿，都成不朽言。
久米竹籬
馬執宏
久米籬編竹，當年藉作垣。
北南山所界，卅六姓之村。
海氣侵茅舍，文光拱聖門。
及肩墻叠石，漫說聚廬蕃。
長虹秋霽
馬執宏
雨過塵初斂，晴暉浸碧流。
撥開千仞霧，洗出一天秋。
翠滴橋頭樹，霞烘水而樓。
漸看新月上，隔岸夕陽收。
志餘
臣等謹按：前志畧志餘一冊，節錄舊聞，旁搜軼事，雖以資談苑之助，而於使事亦間有裨益。我國家體恤外藩，厚往薄來。凡供億一切節次，裁省視前朝，最爲詳盡。故天章所臨，莫不讋慓；琛賮之忱，世世罔懈。今時之著錄，即後起之徵信，敢次見聞以存，叅攷正副使奉命冊封例，許隨帶從客、醫士等。正使跟丁二十名，副使跟丁十五名，經禮部奏定有案。臣等查：前使張學禮從客陳翼授王世子、王婿輩琴，操醫士吳燕授國人醫理。徐葆光從客陳利川授那霸官毛光弼琴法。但球人質樸好文，使臣將命後求，請求字日不暇給。從客長於筆墨者，自不可少。其他不必求備。至僕從人等，不過以壯觀瞻而已。臣等此次各帶跟丁十名，已可敷用。緣彼國供應頗繁，從客有廩給，跟丁有口糧，宜酌減，以省糜費。
前明冊封琉球，渡海每帶兵數百不等。國初，始定水師兵二百名。此次又添礟手二十名。向來帶武弁二員，用守備、千總等官。嘉慶五年，用都司一員、守備一員。此次用遊擊一員、都司一員，隨帶千把總四員，愈昭慎重。究之前此，琉球初通中國，恐有叵測之慮。今則臣服已久，恭順之極。所帶弁兵，祗以壯國威，國朝初次，冊封時，先期遣舟，必合使臣年庚，動帑督修，大需時日。嗣改用戰船。近又改用商船，准船戸帶貨壓儎，以爲水脚之資。商船甚堅固可用，但貨物定例，每船只一千一百石，不許私帶多貨到球，後教該國評價館公平交易，不得擡價勒銷至該國。所用寛永錢文，例禁私帶回閩。返棹日，先出示嚴禁。球人皆深以爲便。向例，封舟隨帶匠役，俱交武弁管束。嘉慶五年，添從九品一員，令武弁管兵、文員管匠役，較爲周密。但匠役從前爲數甚多，節次裁汰。此次又減鼓手八名，艦匠、艌匠等十名。蓋邇來球人頗習工技，除成衣匠、刻字匠、剃頭匠必須中國帶徃，此外皆非必需。即各項書役、轎班人等尚可再減。舟中既無擁擠之患，海外更無騷擾之虞，誠爲妥便。至閩省，向設柔遠驛，【俗名琉球館。】接待陪臣入貢。其附近舖戸，與球人交易，間有被其賒欠回國者。每逢封舟蒞球，此輩輒來應募匠役，到彼索逋，紛紛滋擾，殊失體統。此次嚴行示禁，嗣經督撫奏明禁止，此後可絕其弊，亦體恤之一端也。
臣等謹按：前使錄所載，封舟以夏至往，冬至歸，有遲至次年二月者。此次查兩船人數不下四百餘名，少住一日，省彼國一日之費。故自八月朔日恭行冊封大典，後即飭兵役、船戸料理歸棹之事。立冬後，東北風大盛，遂定於十月初二日開船。中山王遣陪臣再四敦留，臣等宣諭皇上德意，體卹小邦，並告以吉祥白螺在舟，必無他虞，决計登舟，候風放洋，七日夜即抵五虎門。閩省臣民咸謂天威神力，感應如響，從來歸舟無此神速。琉球謝恩貢使隨同開行，至姑米山停泊觀望，於十月二十四日始到，已離冬至不遠矣。

        </div>
      </div>
    </div>
  </div>
</div>
<!--update:2025-08-30 10:02:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>