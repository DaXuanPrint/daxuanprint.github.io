<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="十二州箴,十二州箴全文在线阅读,十二州箴全文在线下载,大玄古籍书库">
<meta name="description" content="地理总志。西汉扬雄撰。存一卷。雄,字子云,蜀郡成都(今属四川)人。少游学,博览群书。历官郎、给事黄门。著有《方言》等。雄仿《虞箴》而撰此书,。简称《州箴》,早佚。清廖寅、王谟共辑十二条,附《汉官解诂》十二州文,。皆韵语。增考证十二条。依次为冀、扬、荆、青、徐、兖、。豫、雍、。益、。幽、并、交十二州,各为一箴。所考为常山、济河、海岱、淮沂、彭蠡、衡阳、岷梁、黑水、。朔方、。南越、幽、并十二地之名称、方位、建置、沿革。内容广涉汉以前十二州之地理特征、出产、贡赋、山川、城镇、历史沿革、典故、人物、史事。颇有地理">
<title>十二州箴_扬雄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">十二州箴</span> <br/>
          作者： <span class="inputVal" id="bkauthor">扬雄</span> <br/>
          朝代： <span class="inputVal" id="bkdate">汉代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地理,完结</span> <br/>
          字数： <span class="inputVal" id="bknum">[book_length]3005</span> <br/>
          说明： <span class="inputVal" id="bkdec">地理总志。西汉扬雄撰。存一卷。雄,字子云,蜀郡成都(今属四川)人。少游学,博览群书。历官郎、给事黄门。著有《方言》等。雄仿《虞箴》而撰此书, 简称《州箴》,早佚。清廖寅、王谟共辑十二条,附《汉官解诂》十二州文, 皆韵语。增考证十二条。依次为冀、扬、荆、青、徐、兖、 豫、雍、 益、 幽、并、交十二州,各为一箴。所考为常山、济河、海岱、淮沂、彭蠡、衡阳、岷梁、黑水、 朔方、 南越、幽、并十二地之名称、方位、建置、沿革。内容广涉汉以前十二州之地理特征、出产、贡赋、山川、城镇、历史沿革、典故、人物、史事。颇有地理资料价值。 《汉唐地理书钞》据《汉魏遗书钞》转录,有清嘉庆间刻本,1961年中华书局铅印本。</span> <br/>
          封面： <span class="inputVal" id="bkimg">Z_11160.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]十二州箴
[book_author]扬雄
[book_date]汉代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地理,完结
[book_length]3005
[book_dec]地理总志。西汉扬雄撰。存一卷。雄,字子云,蜀郡成都(今属四川)人。少游学,博览群书。历官郎、给事黄门。著有《方言》等。雄仿《虞箴》而撰此书, 简称《州箴》,早佚。清廖寅、王谟共辑十二条,附《汉官解诂》十二州文, 皆韵语。增考证十二条。依次为冀、扬、荆、青、徐、兖、 豫、雍、 益、 幽、并、交十二州,各为一箴。所考为常山、济河、海岱、淮沂、彭蠡、衡阳、岷梁、黑水、 朔方、 南越、幽、并十二地之名称、方位、建置、沿革。内容广涉汉以前十二州之地理特征、出产、贡赋、山川、城镇、历史沿革、典故、人物、史事。颇有地理资料价值。 《汉唐地理书钞》据《汉魏遗书钞》转录,有清嘉庆间刻本,1961年中华书局铅印本。
[book_img]Z_11160.jpg


[book_title]十二州箴
冀州牧箴
洋洋冀州，鴻原大陸。岳陽是都，島夷被服。潺湲河流，表〈初學記作夾。〉以碣石。三后攸降，列為侯伯。隆周之末，〈初學記作降周之秦，古文苑作降周之末。〉趙魏是宅。冀土糜沸，炫沄〈文選思玄賦注、初學記作泫沄。〉如湯。更盛更衰，載從載橫。〈初學記作衡。〉陪臣擅命，天王是替。趙魏相反，秦拾其弊。北築長城，恢夏之場。漢興定制，改列藩王。仰覽前世，厥力孔多。初安如山，後崩如崖。故治不忘亂，安不忘〈初學記、古文苑作遺。〉危。周宗自怙，云焉有予隳。六國奮矯，果絕其維。牧臣司冀，敢告在階。〈藝文類聚六、初學記八、古文苑。〉
兗州牧箴
悠悠濟河，兗州之㝢。九河既導，雷夏攸處。草繇木條，漆絲絺紵。濟漯既通，降丘宅土。成湯五徙，卒都於亳。盤庚北度，牧野是宅。丁感雊雉，祖己伊忠。 爰正厥事，遂緒高宗。厥後陵遲，顛覆湯緒。西伯戡黎，祖伊奔走。致天威命，不恐不震。婦言是用，牝雞司晨。三仁既知，武果戎殷。牧野之禽，豈復能耽？甲子之朝，豈復能笑？有國雖久，必畏天咎。有民雖長，必懼人殃。箕子歔欷，厥居為墟。牧臣司兗，敢告執書。〈藝文類聚七、初學記八、古文苑。〉
青州牧箴
茫茫青州，海岱是極。鹽鐵之地，鉛松怪石。羣水攸歸，萊夷作牧。貢篚以時，莫怠莫違。昔在文武，封呂於齊。厥土塗泥，在丘之營。五侯九伯，是討是征。馬殆其銜，御失其度。周室荒亂，小白以霸。諸侯僉服，復尊京師，小白既沒，周卒陵遲。嗟茲天王，附命下土。失其法度，喪其文武。牧臣司青，敢告執矩。〈藝文類聚六、初學記八、古文苑。〉
徐州牧箴
海岱伊淮，東海是渚。徐州之土，邑於蕃宇。大野既瀦，有羽有蒙。孤桐蠙珠，泗沂攸同。實列蕃蔽，侯衛東方。民好農蠶，大野以康。帝癸及辛，不祗不恪。沈湎於酒，而忘其東作。天命湯武，勦絕其緒祚。降周任姜，鎮於琅邪。姜氏絕苗，田氏攸都。事由細微，不慮不圖。禍如丘山，本在萌芽。牧臣司徐，敢告僕夫。〈藝文類聚六、初學記八、古文苑。〉
揚州牧箴
矯矯〈藝文類聚作夭矯。〉揚州，江漢之滸。彭蠡既瀦，陽鳥攸處。橘柚羽貝，瑤琨篠簜。閩越北垠，沅湘攸往。獷矣淮夷，蠢蠢荊蠻。翩彼昭王，南征不旋。人咸躓於垤，莫躓於山。咸跌於汙，莫跌於川。明哲不云我昭，童蒙不云我昬。湯武聖而師伊呂，桀紂悖而誅逢干。蓋邇不可不察，遠不可不親。靡有孝而逆父，罔有義而忘君。太伯遜位，基吳紹類。夫差一誤，太伯無祚。周室不匡，句踐入霸。當周之隆，越裳重譯。春秋之末，侯甸叛逆。元首不可不思，股肱不可不孳。〈初學記作慈。〉堯崇屢省，舜盛欽謀。牧臣司揚，敢告執籌。〈藝文類聚六、初學記八、御覽九百七十三、古文苑。〉
荊州牧箴
杳杳巫山，在荊之陽。江漢朝宗，其流湯湯。夏君遭鴻，荊衡是調。雲夢塗泥，包匭菁茅。金玉砥礪，象齒元龜。貢篚百物，世世以饒。戰戰慄慄，至桀荒溢。曰我在帝位，若天有日。不順庶國，孰敢余奪！亦有成湯，果秉其鉞。放之南巢，號之以桀。南巢茫茫，多楚與荊。風慓以悍，氣銳以剛。有道後服，無道先強。世雖安平，無敢逸豫。牧臣司荊，敢告執御。〈藝文類聚六、初學記八、古文苑。〉
豫州牧箴
郁郁荊河，伊洛是經。滎播〈初學記作波。〉枲添，惟用攸成。田田相挐，廬廬相距。夏殷不都，成周攸處。豫野所居，爰在鶉墟。四隩咸宅，㝢內莫如。陪臣執命，不慮不圖。王室陵遲，喪其爪牙。靡哲靡聖，捐失其正。方伯不維，韓卒擅命。文武孔純，至厲作昬。成康孔寧，至幽作傾。故有天下者，毋曰我大，莫或我敗。毋曰我強，靡克余亡。夏宅九州，至於季世，放于南巢。成康太平，降及周微。帶蔽屏營，屏營不起。施于孫子，王赧為極，實絕周祀。牧臣司豫，敢告柱史。〈藝文類聚七、初學記八、古文苑。〉
益州牧箴
巖巖岷山，古曰梁州。華陽西極，黑水南流。茫茫洪波，鯀堙降陸。于時八都，厥民不隩。禹導江沱，岷嶓啓乾。遠近厎貢，磬錯砮丹。絲麻條暢，有粳有稻。自京徂畛，民攸溫飽。帝有桀紂，湎沈頗僻。遏絕苗民，滅夏殷績。爰周受命，復古之常。幽厲夷業，破絕為荒。秦作無道，三方潰叛。義兵征暴，遂國于漢。拓開疆宇，恢梁之野。列為十二，光羨〈初學記作美。〉虞夏。牧臣司梁，是職是圖。經營盛衰，敢告士夫。〈藝文類聚六、初學記八、古文苑。〉
雍州牧箴
黑水西河，橫截〈初學記作屬。〉崐崙。邪指閶闔，畫為雍垠。上侵積石，下礙龍門。自彼氐羌，莫敢不來庭，莫敢不來臣。每在季主，常失厥緒。侯紀不貢，荒侵其㝢。陵遲衰微，秦據以戾。興兵山東，六國顛沛。上帝不寧，命漢作京。隴山以徂，列為西荒。南排勁越，北啓彊胡。幷連屬國，一護攸都。蓋安不忘危，盛不諱衰。牧臣司雍，敢告贅衣。〈藝文類聚六、初學記八、古文苑。　案。初學記八又割分此為涼州牧箴。〉
幽州牧箴
蕩蕩平川，惟冀之別。北阨幽都，戎夏交偪。伊昔唐虞，實為平陸。周末荐臻，迫于獯鬻。晉溺其陪，周使不阻。六國擅權，燕趙本都。東限穢貊，羨〈初學記作爰。〉及東胡。強秦北排，蒙公城疆。大漢初定，介狄之荒。元戎屢征，如風之騰。義兵涉漠，偃我邊萌。既定且康，復古虞唐。盛不可不圖，衰不可或忘。隄潰蟻穴，器漏箴芒。牧臣司幽，敢告侍傍。〈藝文類聚六、初學記八、古文苑。〉
幷州牧箴
雍別朔方，河水悠悠。北辟獯鬻，南界涇流。畫茲朔土，正直幽方。自昔何為，莫敢不來貢，莫敢不來王。周穆遐征，犬戎不享。爰貊〈初學記作藐。〉伊德，侵玩上國。宣王命將，攘之涇北。宗幽罔識〈初學記作崇幽罔識，古文苑作宗周罔職。〉，日用爽蹉。既不俎豆，又不干戈。犬戎作亂〈藝文類聚作難。〉，斃于驪阿。太上曜德，其次曜兵。德兵俱顛，靡不悴荒。牧臣司幷，敢告執綱。〈藝文類聚六。初學記八。古文苑。〉
交州牧箴
交州荒裔，水與天際。越裳是南，荒國之外。爰自開闢，不羈不絆。周公攝祚，白雉是獻。昭王陵遲，周室是亂。越裳絕貢，荊楚逆叛。四國內侵，蠶食周 京。臻于季赧，遂以滅亡。大漢受命，中國兼該。南海之宇，聖武是恢。稍稍受羈，遂臻黃支。杭海三萬，來牽其犀。盛不可不憂，隆不可不懼。顧瞻陵遲，而忘其規摹。亡國多逸豫，而存國多難。泉竭中虛，池竭瀕乾。牧臣司交，敢告執憲。〈藝文類聚六、初學記八、古文苑。

        </div>
      </div>
    </div>
  </div>
</div>
<!--update:2025-08-30 10:00:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>