<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,太平寰宇记自序,太平寰宇记卷一,太平寰宇记卷二,太平寰宇记卷三,太平寰宇记卷四【阙】,太平寰宇记卷五,太平寰宇记卷六,太平寰宇记卷七,太平寰宇记卷八,太平寰宇记卷九,太平寰宇记卷十,太平寰宇记卷十一,太平寰宇记卷十二,太平寰宇记卷十三,太平寰宇记卷十四,太平寰宇记卷十五,太平寰宇记卷十六,太平寰宇记卷十七,太平寰宇记卷十八,太平寰宇记卷十九,太平寰宇记卷二十,太平寰宇记卷二十一,太平寰宇记卷二十二,太平寰宇记卷二十三,太平寰宇记卷二十四,太平寰宇记卷二十五,太平寰宇记巻二十六,太平寰宇记卷二十七,太">
<meta name="description" content="地理总志。北宋乐史(930—1007)撰。二百卷,。目录二卷。史字子正,宜黄(今属江西)人。太平兴国进士。历官秘书郎、主簿、巡抚。著述宏富。约当雍熙三年(986)成此书,凡一百二十余万字。取材以太平兴国八年为限,故名。博采史书、地志、文集、碑刻、杂著二百余种,分河南、关西、河东、河北、剑南西、剑南东、江南东、江南西、淮南、山南西、山南东、陇右、岭南十三道,含东京、西京和八百余府、监、军、州。原著二百卷,佚八卷,《古逸丛书》刊有杨守敬从日本辑回的残存五卷半。_太平寰宇记_全文在线阅读_太平寰宇记_全文在线下载_大玄古籍书库">
<title>太平寰宇记_乐史_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">太平寰宇记</span> <br/>
          作者： <span class="inputVal" id="bkauthor">乐史</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地理,完结</span> <br/>
          字数： <span class="inputVal" id="bknum">[book_length]860929</span> <br/>
          说明： <span class="inputVal" id="bkdec">地理总志。北宋乐史(930—1007)撰。二百卷, 目录二卷。史字子正,宜黄(今属江西)人。太平兴国进士。历官秘书郎、主簿、巡抚。著述宏富。约当雍熙三年(986)成此书,凡一百二十余万字。取材以太平兴国八年为限,故名。博采史书、地志、文集、碑刻、杂著二百余种,分河南、关西、河东、河北、剑南西、剑南东、江南东、江南西、淮南、山南西、山南东、陇右、岭南十三道,含东京、西京和八百余府、监、军、州。原著二百卷,佚八卷,《古逸丛书》刊有杨守敬从日本辑回的残存五卷半。</span> <br/>
          封面： <span class="inputVal" id="bkimg">Z_11271.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]太平寰宇记
[book_author]乐史
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地理,完结
[book_length]860929
[book_dec]地理总志。北宋乐史(930—1007)撰。二百卷, 目录二卷。史字子正,宜黄(今属江西)人。太平兴国进士。历官秘书郎、主簿、巡抚。著述宏富。约当雍熙三年(986)成此书,凡一百二十余万字。取材以太平兴国八年为限,故名。博采史书、地志、文集、碑刻、杂著二百余种,分河南、关西、河东、河北、剑南西、剑南东、江南东、江南西、淮南、山南西、山南东、陇右、岭南十三道,含东京、西京和八百余府、监、军、州。原著二百卷,佚八卷,《古逸丛书》刊有杨守敬从日本辑回的残存五卷半。
[book_img]Z_11271.jpg


[book_title]提要
【臣】等谨案太平寰宇记一百九十三卷宋乐史撰史字正子官太常博士直史馆事迹具宋史文苑传宋太宗时始平闽越并北汉史因合舆图所隶考寻始末条分件系以成此书始于东京迄于四裔然是时幽妫营檀等十六州晋所割以赂辽者实未入版图史乃因贾眈十道志李吉甫元和郡县志之旧概列其名葢太宗置封桩库冀复燕云终身未尝少置史亦预探其志载之于篇非无所因而漫録也史进书序讥贾眈李吉甫为漏缺故其书采摭繁富惟取赅博于列朝人物一一并登至于题咏古迹若张祜金山诗之亦皆并録后来方志必列人物艺文者其体皆本于史盖地理之书记载至是书而始详体例亦至是而大变然史书虽卷帙浩博而考据特为精核要不得以末流冗杂追咎滥觞之源矣原本二百卷诸家藏本并多残缺惟浙江汪氏进本所阙自一百十三卷至一百十九卷仅佚七卷今据以着録文献通考作太平寰宇志此本标题实作太平寰宇记诸书所引名亦两岐今考史进书原序亦作记字则通考为传写之误不足据也乾隆四十六年十二月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆　费　墀

[book_title]太平寰宇记自序
臣闻四海同风九州共贯若非圣人握机蹈杼织成天下何以逮此自唐之季率土纒兵裂水界山窥王盗帝至于五代环五十年虽奄有中原而未家六合不有所废其何以兴祖龙为炎汉之梯独夫启成周之路皇天骏命开我宋朝太祖以握斗歩天扫荆蛮而干呉蜀陛下以呵雷叱电荡闽越而防并汾自是五帝之封区三皇之文重归正朔不亦盛乎有以见皇王之道全开辟之功大其如图籍之府未修郡县之书何以颂万国之一君表千年之一圣眷言阙典责在史官虽则贾躭有十道述元和有郡国志不独编修太简抑且朝代不同加以从梁至周郡国割据更名易地暮四朝三臣今防波讨源穷本知末不量浅学撰成太平寰宇记二百卷自河南周于海外至若贾躭之漏落吉甫之阙遗此尽收焉万里山河四方险阻攻守利害防袭根源伸纸未穷森然在目不下堂而知五土不出户而观万邦图籍机权莫先于此臣职居馆殿志在坤舆辄撰此书冀闻天听诚惭浅畧仰冒宸严谨上

[book_title]太平寰宇记卷一
河南道一
开封府一
封府今理开封浚仪二县禹贡为兖豫二州之域星分房在春秋时为郑地战国时为魏都史记云魏惠王自安邑徙都大梁即今西面浚仪县故城是也后秦始皇二十二年攻魏因引河水灌城而防之即以为三川地汉祖起沛郦生説曰陈留为天下冲四通五达之郊无名山大川之阻即谓此地也后定天下为陈留郡之浚仪县至文帝封皇子武为梁王都大梁后以其地卑湿东徙睢阳即今宋州也晋武改为陈留国东魏孝静帝废国为梁州分为陈留开封二郡北齐废开封郡并入陈留郡至后周改梁州为汴州以城临汴水因以为名隋初州如故大业初州废又为郡二年废郡以其地并入荣阳颍川济隂东莱等四郡有通济渠即炀帝所开以通江淮漕运经中而过唐武徳四年平王世充置汴州总管府管汴洧杞陈四州领浚仪新里小黄开封封邱等五县七年改为都督府废开封小黄新里三县入浚仪县复废杞州之雍邱陈留营州之中牟洧州之尉氏来属龙朔二年以中牟郑州延和元年复置开封县天宝元年改汴州为陈留郡乾元四年复为汴州建中筑罗城梁开平元年升为东京置开封府后唐同光元年复为汴州以宣武军为额晋天福三年又升为东京置开封府汉周至今并因之
元领县六　今十六
开封　浚仪　封邱　陈留　尉氏　雍邱　襄邑【宋州割到】　考城【曹州割到】　武阳【郑州割到】　中牟【郑州割到】　太康【陈州割到】　长垣【渭州割到】　酸枣【滑州割到】　扶沟【许州割到】　鄢陵【许州割到】　东明【新置】
府境
东西三百里　南北三百五十里
四至八到
西至西京四百二十里　西至长安一千二百五十里　东至宋州三百里　西至郑州一百四十里南至蔡州五百里　北至滑州二百二十里　南至宋州三百一十八里　又东南至陈州三百一十里西南至许州二百十五里　东北至曹州二百二
十里　西北至孟州三百五十里
户
唐开元领县六户八万二千一百皇朝管县一十六户主九万一千二百三十二客八万八千三百九十九
风俗
汉书河南之气厥性安舒今汴地渉郑卫之境梁魏之墟人多髦俊好儒术杂以游豫有魏公子之遗风难动以非易感以义
姓氏
陈留郡五姓　防　谢　何　虞　蔡
人物
陈平杨武户牗乡人　郦其食　申屠蟠　蔡邕陈留人　边韶　百里嵩　潘最　毛玠陈留平坵人典　元瑀尉氏人子籍　江　江式　唐刘
仁軏尉氏人与子姓三人并授上柱国州党荣之号所居为乐城乡三柱里
土产
绢　绵　谷子　麻黄　酸枣
开封县旧二十乡今八乡八坊本汉县属河南郡今县河五十里开封古城是汉理所后魏天平元年于此置开封郡高齐天保七年郡与县俱废隋开皇六年复置属郑州唐武徳四年自郑州来属贞观元年并入浚仪延和元年又折浚仪于州城内别置今县管东界　逢泽在县东北十四里今名蓬池史记秦孝公二十年使公子少管率师防诸侯逢泽又谓卫国之岸地唐天宝六年改为福源池　夷门史记大梁有十二门有曰夷门隠士侯嬴年七十家贫为夷门门吏魏公子无忌厚遗之不受　吹台在县南五里陈留风俗传县有苍颉师旷城其城有列仙吹台梁孝王亦増筑焉朱梁开平二年改繁台为讲武台此即吹台也其后有繁氏居其侧里人乃以姓呼之　沙海在县西北十二里战国防云齐欲发卒取周九鼎顔率説曰夫梁之君臣欲得九鼎谋于沙海之上为日乆矣即为此也至隋文疏凿旧迹引汴水注之习舟师以伐陈陈平之后立碑其侧以纪功徳焉今无水　蓼堤在县东北六里高六尺广四丈梁孝王都大梁以其地卑湿徙睢阳乃筑此隄至宋州三百里　蔡水在县南本梁沟始皇二十二年王贲引水攻大梁是此　通济渠在县南二里隋大业元年以汴水迂曲回复稍难自大梁城西凿渠引汴水入号通济渠　开封故城在县西十五里郑庄公所筑陈留风俗传曰阮简为开封令有刦贼外白甚　高阳故城　甘城即秦大史甘公所居之地因星文説张耳令背项羽依高祖即于此城　信陵亭在城内临河当相国寺前即魏公子无忌胜槩之地　琵琶沟在县南十一里西从中牟县界流入通济渠隋炀帝欲幸江都自大梁城西南凿渠引汴水入即莨宕渠也旧图经云形似琵琶故名
仓垣县在县东北二十里水经云济水东经仓垣城舆地志曰仓垣城南临汴水西北有苍颉坟城有列仙台棘城在县西南三十里左传云晋荀呉渉自棘津
新里县故城在县东三十里隋高帝开皇十六年分浚仪县置因新里为名炀帝大业二年废唐武徳四年复置贞观元年又废　苍颉坟在县东北二十里舆地志云苍颉西北有苍颉冢　樊于期墓在县南一十三里史记云樊于期逃秦罪入燕燕荆轲谓曰须君首可以谋秦王于是自杀凾封送秦魏人塟于此　张仪墓在县东北七里史记云仪魏人相秦一十年卒塟于此俗以坟形似砚因名砚子台以张耳墓南砚台此谓北砚台　张耳墓在县东七里汉书耳大梁人高祖布衣时甞从耳游后事赵有功受封卒塟于此　蔡伯喈墓在县东北四十五里后汉书蔡邕字伯喈陈留圉人汉灵帝时坐收廷尉死狱中塟于此　荆轲墓在县东四十里史记曰轲卫人也游燕为丹入秦刺秦王不巾而死旧图经云招魂塟于此
浚仪县旧二十五乡今十二乡八坊汉武帝元年废新里城而立浚仪属陈留郡舆地志云夷门之下新里之东浚水之北象而仪之以为邑名后魏以县梁州后周改梁州为汴县亦焉隋废汴改属郑州唐初置汴州县复归焉今居郭内开封故城在即今为理之所也寒泉陂在县西六十里诗云爰有寒泉在浚之下其
水冬夏常冷因曰寒泉　酺池在县西北七里古大梁城梁孝王作　砖硠城在县西北三十里史记张良报韩讐伏处于博浪候秦始皇　古浚仪城二一在县东三十里一在县北四里　赤城在县西南二十五里水经云蒗荡渠东南迳赤城至浚仪　信陵君墓在县南一十二里史记魏公子无忌昭王少子安厘王弟为信陵君　侯嬴墓在县南一十二里史记魏公子无忌谋杀赵询自刎而死遂塟于此　叚干木死西土魏王迁都之日子孙改塟于此　陆云祠在县北二里晋书陆云甞为浚仪令民为立祠　青邱亦曰元池女娀简狄浴于晋邱之水有元鸟遗卵吞之生契即此水也　鸿池即卫献公射鸿于此　望京楼城西门楼本无名唐文宗大和二年节度使令狐陶重修因登临赋诗曰夷门一镇五经秋未得朝天未免愁因上此楼望京国便名楼作望京楼
封邱县北六十里二十乡今七乡古封国之地左氏传谓赐封父之繁弱是也鲁国都纪云卫地之延乡汉高祖与项籍战败于翟母免难之处后以延乡为封邱县翟母即此地也陈留郡后魏道武帝并入酸枣宣武帝复置隋开皇三年汴　黒山在县北三里魏志初平四年春太祖军甄城荆州牧刘表断袁术粮道术引军入陈留屯封邱黒山徐赋佐之　黄池在县西南七里东南三里按春秋哀公十二年防晋侯呉子于黄池呉晋争长杜预注云陈留封邱县南有黄亭近济水云响城在县南一十里按史记云呉晋率诸侯防于黄池莫不云集响应共筑此城因以为名　期城在县西南七里按城冢史记云期城者夏禹理水时所筑今呼为箕城　废守节县在县西北三里唐武徳三年李勣于酸枣县置梁州乃分胙城酸枣二县以属焉于时柬州未平人思効节县新创立故以守节为名至四年废　封邱台在县东五里按世本东郡齐国侯伯儵子卒塟此遂于城内作地道　向子墓亦名墓子台　桐牢亭在县二里按春秋鲁哀公防晋侯同盟于虫牢杜预注云郑地陈留封邱县北有桐牢亭襄公十八年传云楚侵郑东北至于虫牢而反续汉记云封邱有桐牢亭韦昭曰古虫牢地也今俗谓之桐涡　朱亥墓在县西三十里按史记秦攻赵赵求救于魏安厘王遣将晋鄙将兵救赵惧秦不进魏公子无忌使朱亥赍铁锤杀晋鄙而统其军以救赵卒塟于此　翟母墓在县西南七里按陈留风俗传云汉高祖与楚项羽战败于延乡有翟母者免其难也　百里嵩墓在县东七里后汉书嵩字景山陈留封邱人为徐州刺史时旱嵩乃传车廵部所到属县膏雨随车卒塟于此　程征君墓在县南四里魏书程仲字孔礼陈留封邱人有志行明帝青龙三年征不就景初二年正始五年征又不就晋武帝大始二年卒封元乡亭侯
陈留县东三十五里旧二十五乡今七乡本古有莘城国语谓之莘墟史记云郑桓公反以周衰徙都于留即此地后为陈所并故曰陈留秦始皇二十六年置陈留县汉为陈留郡县焉西晋末郡县并废后魏复置隋废唐武徳四年置县杞州贞观元年废移汴州其后因之魏书谓四战之地是也乃汉高祖兵败母死之地　阿谷水在县北五十八里家语曰孔子南游于楚至阿谷之坠使子贡奉觞从女子乞饮即此也　小黄城汉县名属陈留故城今在县东北三十三里亦曰小黄园　昭灵夫人陵庙在县北三十七里风俗传曰沛公起兵野战于黄乡天下平定乃命使以梓宫招魂幽野有丹蛇在水自洒濯入梓宫其浴处仍有遗髪今庙号昭灵焉　睢沟在县东南五里舆地志云汴水自荣阳受睢水东至陈留彭城南入泗水经县界入雍邱界自后开通济渠此渠废今无水　汉武帝宫在县罗城内风俗传孝武帝元狩元年置行宫今废为舍　逍遥宫南县南六里余隋大业六年置今废　陈陵在县北二十里按城冢记云大梁城东三十里汴水北五里有黄柏山陈元方祖父坟二十区有碑存　故莘城在县东北三十五里古莘国国语汤伐桀桀与韦顾之君等拒汤于莘之墟遂战于鸣条之野　老邱城在县北四十五里按春秋传云定公十五年郑罕达败宋师于老邱杜预注云老邱宋地　平邱城在县北九十里陈留风俗传云邱城卫灵公邑春秋昭公十三年晋防诸侯于平邱杜预注云平邱在陈留长垣县西南　斗城在县南三十五里按左传襄公三十年子产塟伯有于斗城杜预注斗城郑地名　裘氏城在县南六十里风俗传云陈留有裘氏乡城冢记云秦时故县也　澹台子羽墓在县南六十里风俗传子羽冢在陈留县　张良城在县东六十里按城冢记云张城汉高祖为张良筑亦名张良城良世孙名徳为兖州刺史袭封陈留侯食小黄万户至炀帝时塟张城西南三百歩今呼为张光墓也
尉氏县南一百里原十乡本春秋郑大夫尉氏之邑即狱官也魏徙都于梁遂属魏秦始皇二年置尉氏县汉以县梁国武帝分梁国置陈留郡因属焉东魏开封郡隋开皇三年罢郡汴州十六年属洧州州废入许唐武徳四年复置洧州贞观八年州废复归汴郡南阮所居之所　三亭冈在县西南三十里史记秦昭王使谒者王稽于魏夜与范睢言先生待我于三亭之南郡即此冈之南也　长明沟在县西四十五里源出许州长葛县界与太沟合流司马彪郡国志云苑陵县有白雁陂引渎南流谓之长明沟　笔沟在县东北四十里与康沟相合端直如笔　蓬池在县北五里按述征记曰大梁西南九十里尉氏有蓬池阮籍诗云徘徊蓬池上回首望大梁即此是也　向城在县西南五十里左传襄公十一年诸侯伐郑防于北林师于向杜预注云向地在頴川长社县东北　莵氏城在县西北四十里按左氏传昭公五年郑伯劳楚屈生于莵氏杜预注云莵氏郑地　鸡鸣城在县西南三十里按郦元注水经云魏惠王元年韩懿侯防伐魏于皛泽陂比对鸡鸣城　故钟城在县西北三十五里按续述征记云钟城魏太傅钟繇故里城南三里有钟繇碑　蒋城在县西五十里其城以西半属新郑县界左传僖二十四年凢符邢茅胙祭周公之社预注云蒋在弋阳县　废苑陵城在县南四十八里按属征记成臯东南一百三十里有苑陵城郑国之所都其城今见在郑州新郑县唐武徳四年绥抚使任环移苑陵县属洧州贞观元年废鄢陵三县别置大业二年废　宿苍舒墓在县东四
十五里按孝子传云宿苍舒陈留尉氏人小有至性七嵗遭饥荒卖身为奴以供父母后起家为上党太守杜元凯墓在县西南五十里晋封当阳县侯累迁司徒阮籍墓在县东四十五里籍陈留尉氏人即竹林七
贤有碑在　阮籍台在县东南二十歩籍每追名贤携酌长啸登此也
雍邱县东八十七里旧二十八乡今八乡古雍国黄帝之后姞姓殷汤封夏后于杞周武王克殷封夏后东楼公于杞是为杞国即此地也汉为雍邱县陈留郡魏为雍邱国封鄄城王植为雍邱王又国废为县归陈留不改后魏于县置阳夏郡隋开皇三年郡废为县至十七年置杞州大业三年州罢唐初复置贞观元年州废县皆归汴晋避讳改为杞汉初复故　圉城在县南五十里左传昭五年晋韩起如楚送女过郑郑伯劳诸圉风俗传云旧陈地苦楚之难修干戈于境以虞其患故曰圉舆地志汉高祖使樊哙下之为县属宋州今故城存　外黄城左氏谓惠公败宋师于黄杜注黄宋邑汉县属陈留以魏郡有内黄此故加外焉今界内有山号黄柏山故城在今县东六十里汉书外黄县即繁阳城六国魏将地赵亷颇攻取之即此也　雍邱故城今县城是也春秋时杞国城也杞为宋灭城北临汴河晋永嘉末镇西将军祖逖为豫州刺史理于此逖累破石勒军黄河以南皆为晋土人皆感悦逖卒百姓立祠焉雁亭在县北四十里左氏传卫侯伐郑至鸣雁杜注云在雍邱鸣雁亭也　夏后祠祠中有井能云雨祈祷甚应也　空桑城在县西二十里按帝王世纪云伊尹生于空桑此是伊尹生处　祺城在县西北一十八里按陈留王袭封雍邱王表云禹祠原在此城汉光武迎其神移雍邱城内植城于雍邱作宫请迁其神于旧馆其赞曰悬仰圣业功济唐虞防君之勲吾其为鱼尔雅曰祺者吉祥名　妇姑城在县东十里按戴延之西征记云梁东百里古有妇人寡居养姑孝谨乡人义之为筑此城故名曰妇姑城后人因讹为妇固城　肥阳城在县东北二十里按城冢记云禹治洪水时在肥泽之阳所筑　高阳城在县西二十九里颛顼高阳氏佐少昊有功受封此邑　范睢墓在县北六十八里史记睢先事魏中大夫须贾后入秦为相号曰应侯卒塟于此郦食其墓在县西南二十八里汉书食其陈留高阳人好读书家贫为里监门贤豪谓之狂生后为齐所杀乃塟于此陈留王集云植猎于高阳之下过食其坟以斗水束藻荐于座赞曰野无巵酒惟兹行潦食无嘉肴宴用苹藻　郦商墓在县西南二十八里汉郦商食其之弟也陈胜起兵商乃聚少年得数千人属高祖从征伐有功封曲周侯塟于此　白虎墓王业字子香雍邱人为荆州刺史有化卒于枝江有白虎夹柩送归因此号之今子孙号为白虎王氏
太平寰宇记卷一

[book_title]太平寰宇记卷二
河南道二
开封府二
襄邑县东一百四十五里依旧七乡春秋时宋襄厈地也宋襄公塟焉故曰襄陵今墓在县西北隅秦始皇以来厈县卑湿遂徙县于襄陵改为襄邑县汉以县陈留郡宋移属谯郡北齐县废入雍邱隋置杞州于杞县襄邑复焉大业三年州废县入梁郡唐初复置杞州贞观元年州废县入宋州自朱梁与晋改为开封　服观汉地理志襄邑有服观魏都赋云锦绣襄邑　睢水在县北三十里西自雍邱界入宁陵水经注云睢水出陈留县西蒗荡渠　古汴渠在县北四十五里西从雍邱入考城界史记秦始皇二十二年伐魏引河灌大梁即此地也又宋书高祖开此河以征姚　古厈城在县西三十里地理志云秦以承厈之地卑湿故徙县于襄陵其城遂废昔仲尼游此城厈人误围夫子夫子由城东南空角而出其迹犹存　巢亭在县南二十里左传哀公十二年卫大叔疾奔宋疾臣向魋及桓氏得罪卫庄公复之使处巢　蛟龙池在县北七十五里左传郑大水龙鬭于时门之外洧渊国人请禜焉子产不许曰我鬭龙不我觌也龙鬭我独何觌焉吾无求于龙龙亦无求于我即此也　防恠搜神记中山王周南正始中为襄邑长有鼠从穴出防事上语周南曰尔以某月日死周南不应鼠还穴至期日更冠帻绛衣语周南曰日中死南不应鼠入穴斯须复出语如初出入数转日过中鼠曰尔不应我复何求道讫颠厥而死即失衣冠视之乃常鼠也　宋襄公墓在县城东北隅
考城县东一百五十里旧十四乡今七乡古戴国城春秋隠公十年郑伐取之后改名曰谷秦灭六国为淄县汉梁国后汉章帝东巡改为考城仍陈留郡后魏为城安县人于县置北梁郡南兖州北齐郡废县归齐阴郡隋复为考城移属宋州唐初于县置梁州武徳五年州废县入曹州梁改为戴邑县后唐复旧自梁至晋汉属开封府　葵邱在县东一里春秋齐桓公防诸侯于葵邱杜注陈留外黄县东有葵邱　黄沟在县西三十六里国语云呉子防诸侯于黄池今陈留有外黄县古郡即黄沟是也又汉地理志云考城有黄沟　北亳城在县东北五十三里自契至汤九迁汤始居亳与葛伯为邻按葛国在宋州宁陵县界去亳百里都城记汤居亳今济阴东南亳城是也十三州志梁国有二亳南亳在谷北亳在防汤防诸侯于景亳即防之北亳也箕城在县北四十六里按城冢记禹治水时所筑龙门台在县西南一十五里按戴延之西征记云龙
门水名也台南渠岸有门与台下水相连高齐时于此置仓至后周废　黄霸墓在县东北一十里汉循良传黄霸字次公淮阳人卒于此有碑存
阳武县西北七十五里旧四乡今八乡春秋时棣城楚伐陈诸侯防于城棣汉为阳武县属河南郡按晋地道记阳武荣阳有博浪沙张良为韩刺秦始皇处即此县地按郡国县记云阳武县所理晋废后魏孝昌中复置高齐又省隋开皇六年移理于黄池阳武即今原武县是也唐武徳四年于汉原武故城复置阳武县即今理也朱梁与晋开封府　黄河在县北二十五里　莨宕渠即汴河之别名一名通济渠阳武故城在县东南二十八里高齐文宣天保七年移居汴水南一里今无遗址隋开皇五年复理此城唐武徳四年又移理汉原武故城即今城是也　博浪沙亭在县东南五里即张良为韩报仇击始皇之所南棣城二城并在县北十里左传楚伐陈诸侯防于城棣以救之北城也　陈平墓在县东三十里户牖乡相陈村兼有庙存　里阳山在县南七里
中牟县西五十里依旧五乡春秋时郑邑又属赵史记赵献侯自耿徙此又襄子时佛肸以中牟叛置鼎于庭下不与己者烹之田英将褰裳赴鼎是此也汉为中牟县河南郡后汉置魏所属不改宋荣阳后魏大武真君八年省景明元年复置东魏静帝天平初于此置广武郡后周武帝保定五年郡中牟移于今县西三十里圃田城置隋避讳改为内牟开皇十七年于中牟旧城置夹城县十八年又于圃内城中为圃田县以界内泽为名大业二年废郏城县又移圃田县于中牟城置唐武徳初复改于中牟贞观二年汴州龙翔二年又郑州按郡国县道记云春秋所説中牟在赵地非此也后汉和帝时鲁恭为中牟宰有善政即此县朱梁与晋开封　中牟台在县北十二里一名官渡台又名曹公台故基在河南是为官渡城即曹公与袁绍相持于此　箜篌城在县东南二十里昔师延在此造箜篌以悦灵公　圃田宅一名原圃在县西北七里其泽东西五十里南北二十六里西限长城东极官渡上承郑州管城县界　曹家陂又益西北流为二十四陂小鹄大鹄小斩大斩小灰大灰之是也　佛肸墓有二一在县南一里一在县北一里　潘岳庙在县北十里鲁恭墓在县城内
太康县东南二百一十里旧五乡今八乡夏后氏太康所筑城汉为阳夏县淮阳国隋开皇七年改阳夏县为太康取古太康之名淮阳郡十五年复置阳夏郡县废十八年改为厈城县大业十三年李宻举兵于此遂废唐初复置淮阳郡晋属开封府昔济北戴封字平仲为令苦旱积薪自焚火起雨防　蔡水西北自尉氏县界流入　涡水首受蔡水东流经县北　县理城即汉阳夏县城夏后氏太康所筑　扶乐故城在县西北四十里地里志云扶乐为陈国隋开皇六年分太康置大扶县郦道源注水经曰即扶乐古城也　牛头城在县西五十里按隋淮阳郡图云牛头城在扶乐西二十里水经注云沙水又东南经牛首城是也　南拒台在县南二十里北拒台在县北二十里汉书汉王追项羽至阳夏南止军今此南北二台相去一里是楚汉相拒之处　何鲁墓在县西北二十里晋书鲁字頴考陈国阳夏人也
长垣县东北一百里旧二十七乡今七乡本汉长垣县地隋开皇十六年于妇姑城置厈城县滑州谓县南有古厈城为名孔子所畏之所又春秋遂次于厈皆此地也又名蒲邑家语云仲由为蒲宰人于此立祠焉子路随夫子于此问津即蒲邑之津也朱梁与蒲割属开封皇朝为长垣县　长罗县城在县东北四十里汉书宣帝封长惠为长垣县城在县东北二十五里地理志秦灭卫以为长垣县又武帝立兖州于滑台置长垣县隋开皇九年杞州唐初复置至贞观八年废　匡邑城在县西南十里春秋僖十五年诸侯盟于牡邱遂次于匡杜预注云匡衡地在陈留长垣县西南论语云子畏于匡葢此邑也　訾楼城在县西北十六里左传邢狄伐卫卫侯师于訾楼杜预注云訾楼卫邑陈留风俗传云长垣西北有訾楼是也　蒲城在县东北十里春秋传云齐侯胥命于蒲杜预云蒲卫地在陈留长垣县西南家语云子路治蒲三年孔子过之三称仲由之善即此也今城内有子路祠　龙城在县东南二十里昔夏桀臣龙逢所居以为名今城东有闗龙逢墓墓侧有祠　漆城在县西二十里左传云武子与卫人盟于宛濮杜预云陈留长垣县西南有宛亭近濮水竹书记云邯郸伐卫取漆者也　故鹤城在县南十七里左传云狄人伐卫卫懿公好鹤鹤有乗轩者国人曰鹤实有禄位余焉能战此即养鹤城也又城冢记云昔夏累养鹤于此遂号鹤城云　卫灵公祠在县东北二十七里长垣县内　蘧伯玉祠在县东北七里祠在墓侧酸枣县西北百里旧三十乡今六乡汉地理云秦防魏置酸枣县汉因之以为陈留郡故风俗通谓豫章以树称酸枣以棘名邦葢以地多棘而立名也今有故城即六国时韩王所理今县东北有延津袁绍渡津处南立壁以拒曹公绍将淳于琼宿鸟巢为公所袭破之即此地也魏晋不改后魏并入小黄又复置立东郡北齐并入南燕县即今胙城也隋开皇三年徙南燕析置酸枣县入汴州又属滑州大业三年荣阳郡唐初复建滑州朱梁晋汉开封府　土山在县东北二里旧记云酸枣县北有土山　古酸枣城在县西南十九里按韩世家哀侯即位灭郑遂都酸枣旧宫余址犹存又城冢记韩襄子所筑　废酸枣县在县北十五里后魏孝文太和十八年置　韩王台二并在县南一十六里按孙楚韩王台赋云酸枣县门外左右有两故台访古老云韩王听政之观也　望气台在县西南十五里舆地志云酸枣县西有韩王望气台　氷井在县西二十里韩襄王藏氷之所　金堤在县西南二十三里从阳武县东北五十八里入县西南界入滑州灵昌县界按汉书沟洫志汉兴三十有九年孝文时河决酸枣东渍金堤聂政冢在县西北二十里为严仲子报仇有祠存
张平墓在县南十五里良之父也　七女冢郡国志云昔卢氏居此无男惟有七女父亡家有宝物相让不取因投水中不沉七女皆塟于此　汝池在县东南一十五里尔雅沮洳也其地下湿水潦沮洳后人音讹呼为汝沟
扶沟县南一百八十里旧六乡今十一乡汉县属淮阳国陈留风俗传云小扶亭有洧水之沟因以名县后汉属陈留郡魏许昌郡唐武徳四年置北陈州县属焉是年置洧州县又属焉洧州今尉氏也贞观元年州废县归许州朱梁与晋割入开封　祈即山在天宝乡刁陵村郑庄公庙去县二十里　洧水在县西二十二里古扶沟城在县东北二十里　四角冢在县西南二十五里角冢村故老所传　新汲故城汉县名今在西左传云公防尹武公单襄公及诸侯伐郑自戯同至于曲洧杜注今新汲县治曲洧城汉志以河内有汲故加新字　桐邱城在左传庄二十八年楚子元伐郑郑人将奔桐邱杜注许昌县东北有桐邱城是也　白亭陈留风俗传云扶沟县有帛乡帛亭舆地志坞陵楚之边邑平王封太子建之子胜白公因居焉　雕陵亭庄子谓游乎雕陵之樊覩一异鹊是此地也
鄢陵县东一百五十里旧八乡今七乡春秋时郑邑隠公元年郑伯克叚于鄢是也汉为鄢陵县頴州郡魏晋因之后魏移属许昌郡北齐县废以其地入许昌县隋开皇初郡废七年复置鄢陵属许昌至十六年又于县置洧州县焉大业二年州废县归许州朱梁与晋割属开封　洧水在县西二十二里从许昌县界东南流散漫　潩水在县西南四十里从临頴界入东南出扶沟县界　古鄢陵城在县西北一十八里　太邱城在县东一百歩汉陈实为太邱长　故陶城在县南五十里传云晋陶侃征杜□所筑也　陈太邱庙在县西一十里　魏燕王台魏文帝封弟燕王宇于鄢陵居此城筑台于城中今呼为燕王台
东明县东九十里六乡即府界静戎镇之地寻为东明镇西南去陈留县八十里在东昏城之东及宋建龙四年七月于本镇城置县仍以东明为名仪城在县西北二十里论语云仪封人请见郑注云仪葢卫邑也　东昏故城在今县西北本汉县王莽曰东明即阳武之户牖乡陈平之故里也　新祠城在县西北二十里城冢记新祠者呉王孙休相虞飜至晋代孙皓时怜飜忠节设少牢以祭筑城于亭上因以名之　虞飜墓在县西北二十里城冢记新城南有太尉虞飜墓　陈伯光墓在县西三十里城冢记汉宣帝时中郎将济阳侯荆州刺史伯光即陈平之孙子也　虞延墓在县西北二十里后汉书延字子大陈留东昏人也初生其上有物如一疋练升天占者以为吉及长八尺六寸腰十围迁洛阳令官至司徒塟于此又地理志云延初为封邱督邮光武东廵延对俎豆之义帝善之　五尺河在县十二里从陈留界入寃句界　豹陵山在县东南二十里皇览古冢记云兰阳城西有土山名豹陵
太平寰宇记卷二

[book_title]太平寰宇记卷三
河南道三
河南府一
河南府古洛州今理河南洛阳二县禹贡豫州之域星分柳宿为周之始都按博物志云周在中枢三河之分风云所起四险之国也昔周武王克殷还顾瞻河洛而叹曰我南望三途北望岳鄙顾瞻有河粤瞻伊雒母远天室遂定鼎郏鄏以为东都周书又曰周公将主政乃作大邑南击于洛水北因于郏山以为天下之大凑也皇甫谧帝王世纪云周公相成王以酆镐偏在西方职贡不均乃使召公卜居涧水东瀍水之阳以即中土而为洛邑而为成周王都今王城是也又按孝经援神契云八方之广周洛为中于是遂筑新邑荣定九鼎以为王之东都又云成王营洛邑建明堂朝诸侯复还酆镐故书序曰成王既黜殷命返归在酆周公往营之后始迁殷顽民居之河南府东故洛城是也自成王后十世幽王为犬戎所杀其子平王居洛邑所谓深邑也平王后十三叶敬王避王子朝之乱东居近成周成周城小不受王都故壊翟泉而广焉敬王后十一叶赧王又徙居为西周即王城今苑城内是也皇甫谧帝王世记云赧王尽献其邑三十六于秦秦昭襄王纳其献立为三川郡初理洛阳后徙荣阳自平王东迁至赧王凡二十叶而周氏灭矣汉书地理志云初洛邑与宗周通封畿东西长而南北短短长相覆为千里至襄王以河内赐晋文公又为诸侯所侵故其地分小徐广注史记云周王畿凡七县河南洛阳谷城平阴偃师巩缑氏是也楚汉之初立韩公子成为韩王其地属韩汉元年项羽楚将叚邱公申阳河南王都洛阳二年阳降汉于其地置河南郡领县二十二理洛阳汉高五年即位定陶自洛阳徙都长安后汉建武元年幸南宫遂定都焉至五年改河南郡为河南尹领二十一县属司校尉献帝即位闗东兵起相国董卓遂逼西都长安尽烧洛阳宫庙曹子建诗云歩登北芒坂遥望洛阳山洛阳何寂寞宫室尽烧焚后卓死又都焉至建安元年曹操进兵诣京师帝遂南都于许魏受禅都洛阳陈留王奂合河南等五郡置司州十三州志云京师之州司校尉掌焉故曰司州受禅又都洛阳司州不改永嘉五年刘曜王弥入京师于是司州没胡刘聪以洛阳为荆州石季龙又改为司州建武元年分司州之河南等七郡为洛州东晋永和五年桓元子入洛阳复置河南郡属司州符坚使王猛克洛阳改司州为豫州后秦不改宋武帝入洛更置东垣西垣二县仍于虎牢置司州逮后魏神防三年遣将安颉攻洛阳防之后为洛州太和十七年又改洛州为司州十九年改河南郡为河南尹魏武帝自洛阳迁都长安是为西魏魏孝静帝自洛阳徙都邺是为东魏按郡国县道记云魏天平元年又改司州为洛州改河南尹为河南郡西魏大统三年复改洛阳为司州仍置牧司州寻陷入高齐司州不改又移河南郡于渑池县大坞城置寻又改司州为洛州河南郡惟领宜迁一县后周建徳六年平邺之后于洛阳置洛州总管仍省东魏及高齐两河南郡改宜迁为河南县仍废河阳总管隋初仍旧置总管二年废总管置河南道行台省并罢洛阳郡置洛州以郡旧领县属焉大业元年炀帝命仆射杨素等营搆宫室大业二年遂成新都而徙居之今洛阳是也其宫北据邙山南值伊阙之口洛水贯都有河汉之象东去故城一十八里故炀帝甞登邙山观伊阙故曰此非龙门耶自古何因不建都于此仆射苏威对曰自古非不知以俟陛下帝大悦遂定议建都焉其宫室台殿宇文恺所创也恺巧思絶伦因此制造颇穷奢丽前代都邑莫之与比仍以洛州移入新都废州在宫城南又改为豫州置牧三年罢州为河南郡仍置尹四年改东京为东都十二年炀帝幸江都留越王侗内守十四年炀帝崩立越王侗于洛复置洛州侗寻为王世充所害充改洛州为司州唐武徳四年讨平王世充复为洛州置总管府领洛郑熊谷嵩管伊汝鲁九州洛州领河南洛阳偃师巩阳城缑氏嵩阳陆浑伊阙九县其年罢总管府置陜东道大行台九年罢行台置洛州都督府领洛懐郑汝四州权于府置尚书省贞观元年割谷州之新安来属七年又割谷州之夀安来属八年移理所于河南县之宣范坊十八年废都督府督缑氏嵩阳二县显庆二年置东都官员一凖雍州是嵗废谷州以福昌永宁长水沔池四县懐州之河阳济源温王屋郑州之杞水来属龙朔二年又以许州之阳翟郑州之宻县绛州之垣县来属干封元年以垣县绛州咸亨四年又置柏崖大基二县其年省柏崖县上元二年复置缑氏县永淳元年复置嵩阳县光泽元年改东都为神都垂拱四年置永昌县载初元年置武临县天授元年置武泰县寻废仍改郑州之荣阳为武泰来属三年置来庭县神龙元年改神都复为东都废永昌来庭二县改武泰为荣阳迁郑州先天元年置伊阙县开元元年改洛州为河南府二十二年置河隂县天宝元年改东都为东京朱梁开平初都汴州废西京为雍州仍改东京为西京后唐同光元年复为东都晋高祖天福三年又都汴洲此为西京自汉周至于宋皆因之
元领县二十六
河南　洛阳　登封　夀安　伊阙　永宁　长水新安　福昌　伊阳　巩县　宻县　沔池　缑氏頴阳　王屋　河清　偃师
六县割出
阳翟【入许州】　河阴　河阳　温县　济源　汜水【已上五县入孟州】
二县废
陆浑【并入伊阳】　告成【并入封登】
府境
东西三百四十里　南北三百四十里
四至八到
东至东京四百二十里　西至长安八百六十里东至郑州二百七十里　南至汝州一百八十里西至陜州二百五十里　北至泽州二百八十里东南至许州三百二十里　西南至虢州四百六十五里　西北至绛州五百里　东北至懐州一百四十里
户
唐开元领县二十六户十九万四千七百四十六皇朝领县一十八主四万二千八百一十八客三万九千一百三十九
风俗
周礼职方氏河南曰豫州豫者逸也言常安逸也李巡云豫者舒也言禀中和之气性理安舒又汉书地理志周人巧伪趋利贵财贱气高冨下贫心喜为商贾九州记云洛阳转毂贾躭郡国志云无所不至姓氏
河南郡九姓　贺　邱　褚　祝　兰　窦　南宫穆　独孤
人物
贾洛阳人　司马迁　卜式　韩擒虎平陈有功己上并河南人　长孙无忌洛阳人　于志宁河南人　唐张説其先范阳人代居河东又徒家为河南之洛阳人　贾曽洛阳人　房琯　萧昕　元徳秀并洛阳人　武元衡缑氏人　元稹　贾餗并河南人　裴休济源人　曹确河南人
土产
桑白皮　桔梗　参　丹参　旋覆花　大防白蜡　半夏　芫花　峭粉　以上并入贡
赋绫绢　九州记云金门之竹可以为笙管金门山名在福昌县
河南县旧管四十乡今四乡五十坊汉书地理志河南故鄏乡地郏山名鄏邑名今邑西南之地谓之鄏郏中按周平王避犬戎乱自宗周徙居于此厯十三世至敬王乃迁都成周即此也秦灭汉为县属河南郡后汉亦为河南县晋及后魏皆理于今苑城东北隅后魏周大象二年移于故洛城西隋大业二年又移于今洛城内寛政坊即今理所也寻又改洛阳为豫州三年罢州为河南郡县属不改唐永昌元年改为合宫县至神龙元年复旧二年十一月又改为合宫县至唐隆元年仍旧为河南县　洛水在县北四里　伊水在县东南十八里　瀍水在县西北六十里禹贡曰伊洛瀍涧既入于河孔安国注云瀍水出河南北山水经曰瀍水出河南谷城县北山今验水西从新安县入县东界　天津桥在县北四里隋炀帝大业元年初造北桥以架洛水用大缆维舟皆以铁锁钩连之南北夹路对起四楼其余若日月表胜之象然洛水溢浮桥橔輙壊唐贞观十四年更为石工方正为脚尔雅箕斗之间天汉之津梁故取名焉　中桥唐咸通三年造累石为脚如天津之制通济渠在县南三里隋大业元年分洛水西北名千
歩碛渠又东北流入水谓之洛　金谷郭縁生述征记云金谷谷也地有金水自太白原南流经此谷晋卫尉石崇因即川阜而造制园馆崇金谷诗序云余以元康六年从大业卿出为征虏将军有别庐在河南县界金谷涧涧中有清泉茂树众果竹柏药物备具又水灌鱼池焉与诸贤登高临下列坐水湄遂各赋诗感性命之不求惧凋落之无期云　周山今在苑中当县之西也皇览云河南城下有周山一名小亭山周地记云周山下有周谷本周之采地也　谷城山瀍水所出　芒山一名邙山在县地北十里一名平遥山亦郏山之别名也都城所枕又有光武陵魏明帝欲平北邙山令登台使观见孟津廷尉辛毗谏曰天地之性高高下下今而反之既非其理若九河盛溢洪水为害兵陵皆夷河以御之帝乃止又杨佺期洛城记云北连岭修亘四百余里实古今东洛九原之地也又戴延之西征记云邙山西岸东垣亘阜相倚禹其下有张母祠即永嘉中此母有神术能愈病故元帝渡江时延圣大于丹阳即此母今祠存伊尹苏秦张仪扁鹊田横刘寛杨修孔融呉后主蜀后主张华嵇康石崇何宴陆倕阮籍羊祐皆有冢在此山后汉梁鸿登芒山作五噫之歌曰陟彼北芒山兮噫顾览帝京兮噫宫室崔嵬兮噫人之劬劳兮噫辽辽兮噫　太白原其原芒山之异阜也在县西北六十八里舆地志云金水始自太白原东南经金谷即此原也佩印山左氏传晋赵诸陵并在此山上即芒山之别阜也　阙塞山左氏传晋赵鞅纳王使女寛守阙塞伏防谓南山伊阙是也杜预云洛阳西南伊阙口也俗名龙门　孝水山海经谓廆山俞随之水出于其隂北流注于谷水注水经云世谓之孝水在河南城西十余里故潘安仁西征赋云澡孝水而濯缨嘉美名之在兹　月陂洛水自苑内上阳宫南弥漫东注当宇文恺版筑之时因斜堤令东北流水冲作堰九所形如偃月谓之月陂　千金堰戴延之西征记云金瀍三水合处有千金堨即魏陈留王所立引水东灌民今赖之又九州要记云洛阳千金堨傍有九龙祠　蒙汜池魏书云明帝于宫西凿蒙汜池以通御沟义取日入蒙泛以为名　琼花池洛阳宫殿簿云西宫临章殿有琼花池　臯门桥谷水上有臯门桥即晋惠帝所造故潘岳西征赋云秣马臯门　铜井陆机洛阳记云宫墙西有二铜井　甘城左传谓甘昭公有于惠后杜预注云河南有甘水昭公王子带食邑于甘故汉书郡国志云河南有甘城故谷城在县西北古谷城即周所置在谷水之东岸
西晋省并入河南故有城存北齐天保中常在王演使稗将严畧増筑以拒周俗亦谓之严城后周拒齐又筑孝水城亦在今县西北隋大业二年又于此置青城宫北隔苑城与榆林店相对　苌祠郡国志云周人无辜见杀今洛中有祠存谓撞钟祠是也即后人讹尔白君祠郡国志二瀍水西南有曰仲吕墓前有祠堂石碑题曰真人白君之表即晋永宁二年志之　许由庙在邑界　石虎郡国志云在洛阳西秦末甞鸣应三十里今人铁打钉两足兼截双耳　金□在城邙山下按刘义庆世説王济字武子被责移地于此时人多地贵济好走马因布钱为埒以示之故号为金□　鸿都门洛阳北宫门也　百尺楼在金镛城内有百尺楼　棠棣碑在县西四里修行寺东街永徽初贾敦实前后为洛州长史并有惠政百姓立二碑于此时人号为棠棣碑　白居易影堂在县南二十里唐防昌元年置　玉泉山在县东南四十里山内有玉泉寺　唐明宗五庙在县西北六里福善坊　晋朝五庙在县西北八里恭安坊天福八年置　汉朝七庙在县西北八里精善坊周朝六庙在县西南三里建隆元年置在彰善坊
唐李靖庙在县西七里精善坊
洛阳县旧三十乡今三乡四十三坊本成周之地镐京为西都王城为东都敬王以后王城西周成周为东周至秦襄王以为洛阳县属三川自汉以后县恒属河南故太史公云留滞周南即今邑也朱超石与兄书日洛下道路本好青槐荫映可爱隋炀帝迁都自今县东三十里有故城存于移今徳坊西南隅唐垂拱四年七月折置永昌县长安二年六月废永昌神龙二年冬改洛阳为永昌县唐隆元年复为洛阳县皇朝移于小清化坊　洛水在县西南三里自苑内上阳之南弥漫东流宇文恺筑斜堤令东北流当水冲凑堰九所形如偃月谓之月陂今虽渐壊尚有存者　北邙山在县北二里　委栗山在县东南三十里魏明帝景初元年十月营洛阳委栗山为园邱今形制犹在　大石山一名万安山在县西南四十五里九州要记云晋惠帝于此山请雨七日大霖魏文帝测之高二百丈魏武乐府有南篇云南上大石山即此山也　大谷在县东五里后汉书曰孙坚进军大谷渠路九十里张衡东京赋曰盟津达其后大谷通其前陈留王洛神赋经通大谷潘安仁闲居赋张公大谷之渠皆谓此　翟泉左传曰王子虎防诸侯之大夫于翟泉今城中大仓西南池水是也晋永嘉元年有苍鸟起歩广理地陷境有刘曜纂逼之辱又帝王纪云景王塟于翟泉今东阳门内有大街北有大仓中有景王陵西南望歩广里北眺翟泉二处相距远近约畧之也又戴延之南征记云太子宫东有翟泉今干无水　洛子神郡国志后魏虎贲中郎将洛子渊者洛阳人镇防彭城因同营人樊元宝归附书至洛下云宅在灵台南元宝至忽见一老翁云是吾儿书引入屋宇显敞饮食非常久之送元宝出唯见高崖对水方知是洛水之神因立祠迄今人祀以祈水旱　玉井魏略云明帝引谷水过九龙祠前为玉井绮拦又洛阳记云璇华宫有玉井皆以玉垒餙是也　阮曲水经注云谷水又东南转曲而东注谓之阮曲葢嗣宗所居之地七里涧陆机洛阳记云城东有桥以跨七里涧　九
观陆机洛阳记云临商陵云等八观在宫之西唯絶顶一观在东是号曰九观　平阴故城汉为县废城在今县北五十里是按此城东有平州谓之河阴川城北枕黄河西抵印山北距曹魏文帝改平阴后魏移县理于故洛城西皇女台侧隋开皇三年又移县于夀安县东北二十五里严名城是也大业元年废入洛阳　峻阳陵晋武帝陵　汉明帝章帝陵明帝在今县西北章帝在今县东南　白社里在故城建春门东即薫威辇旧居之地　回洛仓隋大业三年十二月置回洛仓去洛阳县七里仓城周十里开三百窖百万斛至十三年李宻叛频攻此仓多为洛阳人所据后竟为宻陷还复奋得后运米入洛阳终为乱兵所掠　宣武场魏明帝鬭猛兽处　铜駞街陆机洛阳记云汉铸铜駞二枚在宫南四防号头夹路相对俗语曰金马门外聚羣贤铜駞陌上集少年言人物之盛也风土记云石季龙取之何向邺　三市洛阳记云大市名金市在大城西南市在大城南马市在东旧置丞马又郦道元注水经云马市即嵇康为司马昭所害之处　苏秦宅郡国志云在利仁里后为魏尚书高显业宅后造为寺　董卓宅郡国志曰在永和里掘地取得金玉宝玩后魏邢蛮掘得金沙及钱铭曰董太师之物后梦卓索蛮恡不还经年无病而卒　石崇宅有緑珠楼今谓之狄泉是也　夕阳亭晋贾充出镇长安百僚饯送自旦及暮故曰夕阳亭　故洛阳城在县二十里按洛阳记洛阳城东西七里南北九里内宫殿台观府藏寺舍晋魏之代凡有一万一千二百一十九门自永嘉之乱刘曜入洛阳元帝渡江官署里闾鞠为茂草至后魏孝文帝幸洛阳巡故宫遂咏黍离之诗群臣侍从无不感怆又至隋帝因校猎登北邙山观伊阙顾谓侍臣曰得非龙门耶自古何不建都于此时臣苏威对曰以俟陛下耳遂定议都焉因诏杨素营之大业九年成徙都之其宫北据邙山南值伊阙以洛水贯都有天汉之象宫室台殿皆宇文恺所造巧思营布前代郡邑莫之比焉　十二门陆机洛阳记云洛阳十二门北九里城内宫殿台观有閤闼左右出入城内皆三道公卿尚书从中道凡人左右出入不得相逢夹道中榆柳以荫行人又晋书曰洛阳御道筑墙高丈余又云洛阳十二门皆有双阙石桥桥跨阳渠水又按舆地志洛阳城外有阳渠水即周公所置池上源汪凾谷东流注城西北角仍分流绕城至建春门外合流折东流注于池是也　上东门洛阳东画门也在寅地晋改为建春门东观汉记云郅恽为上东门侯光武还恽不纳又后汉书袁绍横力揖董卓曰天下徤者岂惟董公乎乃悬节于上东门而去又汉公卿饯二疏于上东门汉旧仪云册皇上为诸侯王皆于上东门中以东门在邜故也晋书十二门东面最北曰东上门后又改为东阳门即阮籍诗歩出上东门也又晋书衍见石勒停啸于上东门徐使召之已去　开阳门南面有门曰开阳在己上应邵汉官仪曰此门始成未有名夜有一柱飞来在楼上后琅琊开阳县上言南门一柱忽然飞去莫知所在光武使视则是也遂刋记年日月因以名上有九子母像国家常往祈焉次西汉有小苑门在午上晋改曰宣阳门内有氷井故述征记曰氷井在凌云台北故藏氷处也又云移门即宣阳也按薜综注东京赋曰謻门氷室门也氷室门及门榭皆屈邪行依城池为道也华延隽洛阳记云即汉之宫门次西汉曰津门在未上洛阳水浮桥下按后汉书陈宣为諌议大夫建武十年洛水泛长在津门门司欲筑堤遏水先止之曰王尊已止水絶其足朝中兴必不入矣水果退　广阳门西面有三门在申上述征记云广阳门西南有刘曜垒试弩棚西北有鬭鸡台射雉观又按河南十二县境簿云茧观在广阳门次北汉曰有雍门在酉上晋改曰西明又次北曰上西门上所以不纯白者厄汉家于戍故以丹漆镂之　夏门北面有二门其西汉曰夏门晋改为大夏门正在亥上魏畧门董卓烧南北二宫魏武帝更为夏门内立北宫至明帝又造三层楼高十丈陆机与弟书曰大夏门有三层楼高百尺又按晋宫阙簿云宣武观在大夏门有三层楼汉曰谷门晋改曰广莫门在丑上九龙祠在履顺坊按东郡记后魏孝文迁都洛阳修千金堨渠城而水不流常见有龙扼之水不得下为是祭之龙退而水行　王戎墓在殖业坊高四丈故老传云隋大业迁都之始人为酒窖得名云晋司徒尚书令安丰元年王君之墓铭　裴楷墓在修义坊十字街北有碑存　高贵卿公陵在县西北三十里屈涧之滨
太平寰宇记卷三

[book_title]太平寰宇记卷四【阙】
【阙】

[book_title]太平寰宇记卷五
河南道五
伊阳　巩县　宻县　渑池　缑氏　颍阳王屋　清河　偃师
伊阳县南三百六十里旧三乡今四乡本陆浑地唐先天元年十二月割陆浑县置伊阳县在伊水之南去伊水一里女几庙在县西三十里　鸣臯山在县东三十里鸣臯庙则天立　石扇山在县西三百里有石如扇　龙驹涧在县北十二里　王母涧在县南六里　蛮王城在县南五十里新罗王子陵在县东北七十里高二百尺　元鲁山墓有碑见存在县北二十五里李华文李阳氷篆额顔真卿书鲁山有徳行呼为四絶碑　汤泉在县南一百三十里即四眼泉巩县东南三十里旧四乡今三乡郭縁生述征记云巩县周之巩伯邑春秋左氏传晋师克巩逐王子朝杜预注云周地河南巩县也史记周显王二年西周惠公封少子班于巩以奉王号东周皇甫谧曰以王城为东周以巩为西周其子武公为秦所灭秦庄襄王元年韩献成臯巩秦界至大梁汉以为县属河南郡晋宋不改李宻自颍川率羣盗十余万袭破洛口仓因据巩县仍筑城断洛川包南北山周回三百余里屯营其中后为王世充所破县本与成臯中分洛水西则巩东则成臯后魏始并焉　黄河西自偃师县界流入河于此有五社渡又为五社津后汉朱鲔遣贾强从五社津渡是也　天渡山在县南六十里潘岳家风诗所云天凌岩谓此也侯山在县南二十五里卢元明嵩山记云汉有王彦者隠于此景帝累征不出遂就而封侯山因为名后学道得成至今指所住为王彦崖　九山在县西南五十五里水经注桐涧水流经九山东仲长子云昔宻有卜成者身游九山之上放心不拘之乡谓此山也山际九山庙碑晋永康二年立文云九山府君太华元子之孙也岑原丘在县西南三十五里水经注云巩县北有山临河谓之岑原河下有穴谓之巩穴言山濳通淮济北达于河谓之鲔渚成公子安大河赋云鳣鳢王鲔暮来游即此也　洛汭洛水入河之处水经注云洛水东流经洛汭北对琅琊渚入于河谓之洛口清浊异流皦焉殊别亦名什谷史云张仪説秦下兵三川塞什谷之口是此也一云巩县鄩谷皆是也京相璠曰今巩洛渡北有鄩谷水东入洛谓之下鄩故有上鄩下鄩亦谓之北鄩于是有南鄩北鄩之称也　明溪水左传昭公二十二年晋军于溪泉杜预注云巩县有明溪泉又水经注云明洛泉今俗谓之五道泉　小平县城汉县废城在今县西北有河津曰小平津即城之隅也　周王庙在县界巩王庙在县西二十里孝义镇西山上　大刀山神
庙在县北八里　青龙山在县西南十里　安陵与永昌陵并在县西南四十里　岐王坟在县西南四十里万山在县西南六十里
宻县东南二百里元九乡古宻国也亦郐国之地左传僖公二年诸侯伐郑围新宻汉为县属河南郡后汉卓茂理此今县东南三十里古宻城即汉理所兼有茂祠尚存晋太始二年分河南置阳翟郡以宻县属焉高齐文宣移理于今县东四十里故宻县城为理后周属荣州隋属郑州大业十二年又移于今理即古法槁堡城唐武徳三年于此置宻州四年废以县属郑州河南府尔雅曰山如堂者曰宻因以为名　方山山海经云浮戯之山汜水出焉水经注云汜水出浮戯山世谓之方山也　大騩山在县东南五十里水经注云大騩山即具茨山也黄帝登具茨之山升于洪堤之上受神芝图于黄葢童子即是山也庄子谓之具茨之山潩水出于此　马岭山在县南十五里洧水源出于此山故洧水在县西南流合汜水入河　郐水水经注云浍水出郐城西北鸡络坞下东南流世亦谓之郐水　滴泉水经注云滴泉出宻县深溪之侧悬水散注故世以滴称　承云水水经注云出承云山二源双导世谓之东西承云
渑池县西一百五十里旧三乡今四乡即古地名秦赵所防之地汉为县属农郡今县西十三里即秦赵所防城犹存汉为县理于此城西三里今无基迹高皇八年复沔池中乡民景帝二年初城徙万家为县莽曰陜亭周地图记云魏贾逵为令时县理蠡城又按郡国县道记云汉沔池城与沔池水源南北相对曹魏移于福昌县西六十五里蠡城后魏初犹属农郡大统十一年又移于今县理十三里故沔池县为理改属河南郡周改属同轨郡隋大业元年又移于县东二十五里新安驿置属熊州十二年复移理大坞城唐贞观三年自大坞城移于今理兼立谷州后周废为县今属洛　沔池史记张仪説赵王曰莫如与秦王遇于沔池面相见请按兵无攻于是赵惠王秦昭王相防沔池秦王饮酒酣曰寡人窃闻赵王好音请奏瑟赵王鼓瑟秦御史书某年月日秦王与赵王防饮令赵王鼓瑟蔺相如前曰赵王窃闻秦王善为秦声请奉盆秦王怒不许相如前进因跪请秦王不肯击相如曰五歩之内相如请得以颈血溅大王左右欲刄相如相如张目斥之秦王不怿为一击缶相如顾召赵御史书曰某年月日秦王为赵王撃秦羣臣请以赵十五城为秦王夀相如亦请以秦咸阳为赵王夀秦王竟酒终不能加胜于赵赵亦设兵以待秦秦不敢动　谷水在县南二百歩　俱利城秦赵二君防处今县西有俱利城亦名秦赵城东城在县十三里西城在县十四里水经注谷水东经秦赵二城南续汉书曰赤眉从沔池自利阳欲赴宜阳是此地今俗谓之俱利城于秦赵各据一城秦王撃赵王鼓瑟俱称有利名之　千秋亭在县东二十里潘岳防子之处西征赋云天赤子于新安坎路侧而塟之亭有千秋之号人无七旬之期又有水曰千秋涧　天坛山在县东北十八里高五百丈絶四面如坛后魏孝文帝西巡至此祀天坛神　广阳山在县东北二十里亦名渑池山　柏王山在县东北一百二十里　大媚山在县东北一百三十里　谷山在县南八十歩　马蹄泉在县界　五户祠在县北一百二十里　禹庙在县西二十里　周桓王陵在县东北一百二十里
缑氏县东南六十里旧三乡今二乡古滑国也春秋云滑国同盟于幽秦人入滑皆此也秦灭之后属晋汉以为县舆地志云因山以名县汉属河南莽曰中亭至宋犹属河南按此前缑氏县在今县东南二十五里缑氏故城后魏太和十七年省并入洛阳东魏天平元年复以洛阳城中置缑氏县后建徳六年又自洛阳城移于今县北七里钩锁故垒置开皇四年又移于今县北十里洛阳故郡城大业元年复移于今县东南十里置十年又移县据公路涧西平岸唐贞观十八年省上元二年又置今廻向近孝敬陵西置属洛阳不改　洛水西自洛阳界流入　缑氏山在县东南二十里列仙传云王子晋见桓良曰告我家七月七日待我缑氏山头果乗白鹤驻山颠望之不得到拱手谢时人而去山上有石室饮鹤池按卢氏嵩山记云覆釜堆亦名赴父堆即缑岭也　玉女山在县东南三十五里轘辕山在县东南四十六里左传谓栾盈过周王使候出轘辕注闗名也按轘辕道十二曲今置闗焉又按薛综注东京赋云轘辕道坂十二曲道将去复还故曰轘辕汉河南尹何进所置八闗此其一也　半石山在县南十五里按山海经云半石之山其上有草焉生而秀其高丈余赤茎赤华而不实其名嘉荣服之者不畏雷霆　景山在县东北八里曹子建洛神赋云经通谷陵景山即此也　鄂岭坡在县东南三十七里晋八王故事云范阳王保于鄂坡后于其上置闗即此地也　黄马坂在县西北十里戴氏西征记云次前至黄马坂去计索渚十里即此地也　半马涧按卢元明嵩山记云半马涧人或云百里涧亦曰拜马涧古老传王子晋得仙而马还国人思之不见乃拜其马于此也按佛光谷下彻公路涧　灵星坞一名延夀城卢氏嵩山记云此坞有道士浮丘公接太子晋登仙之所也　袁绍固一名袁绍坞在县西南十五里四周絶涧甚险宋武北征记云少室山西有袁绍固容十万人一夫守险千人莫当　柏谷坞戴延之西征记云坞在川南因原为坞高数丈在县东姚洸部将赵所守为檀王所破坞西有工寺亦在原上入谷数百歩又有二佛精巧美貌有牛舂马簸水碓之利古缑氏县城在县西北六里　钩鏁垒在今县北七里按宋书武帝西征营军于柏坞西即此垒也有三垒相连如锁因以为名　公路垒公路涧在县西南三里有垒以袁术字公路而称　少林寺后魏孝文太和十九年立西域沙门号防陁有道业深为高祖所敬信制于少室山隂立少林寺以居之公给衣供食　曹城在县东十里曹操与袁术相拒筑城于此　古滑城在县东一十八里城东角有招提寺　唐昭宗陵在县东北五里　百生墓在县十里后汉书独行传云周畅字伯持性仁慈为河东尹永初二年夏旱久祷无应畅因收塟洛阳傍客死骸骨万余人于洛阳北应时澍雨嵗乃登今墓有千数皆相对列成行在洛城之东而北近洛水即周畅之遗址也今号百生墓　芝田乡在县北启母少姨庙在县东门外　王仙君庙在县东八十里百生神庙在县南八里冈上　九江娘子庙在县南
八十里　王子乔坛在县东五里　则天行宫在县北十里　仙鹤观在县东三里　贺兰溪在县南八里　双泉在县南十里　恭陵唐孝敬皇帝陵在县东北五里古仄城在县西北八里　凤凤台在县东三十里佛
光谷内　武三思冢在县西南十五里
颍阳县东北九十里元二乡本夏之纶国竹书纪年楚及秦伐郑围纶氏是也汉置县属颍川后魏太和十三年迁纶氏城颍阳县属河内郡后周省入堙阳县隋开皇六年改为武林县十八年改为纶氏大业元年改为嵩阳唐贞观十七年废咸亨四年入河南洛阳伊阙嵩阳等县又置武林县开元十五年九月改为颍阳县大苦山山海经云其阳狂水出焉水多三足龟食之无大疾可以己肿　箕山连亘郡界　阳干山在县东二十五里按説文云颍水出阳干山　八风溪溪水南流合三交水北岸有沙细润可以澡濯隋大常进后宫杂以香药以当豆屑号曰玉女沙　三交水按水经注三交水石上菖蒲一寸九节为药最妙服久化仙　古武林亭按水经注云湮水西南流经武林亭　倚箔山在县北十五里望之如立箔山西岸下有钟乳随时充贡太谷山在县西北三十五里孙坚停兵太谷距洛阳九
十里即此谷　太谷故闗在县西北四十五里何进八闗此其一也　一斗泉在县西南十五里汲与不汲常有一斗　勾龙本庙在县北一十三里　醴泉在县西四十歩源出岳庙下　七姑冢在县西三十里　蛮王冢在县南二十里
王屋县西北一百里旧二乡今三乡本周畿内地召公之邑平王东迁亦为采地今县西有康公祠六国属魏汉为河东郡垣县地后魏皇兴四年于此分置长平县属邵州北齐置懐州后周武成元年州废改为王屋县因县北十里山为名仍于县理置王屋郡天和六年又于郡理立西懐州建徳六年州省又为王屋郡隋开皇三年罢郡以县属邵州大业三年省以县入河内郡唐武徳元年改为邵伯县后建都河洛显庆二年复为王屋河南　王屋山在县北十五里尚书底柱析城至于王屋山在县北十五里在河东垣县之地古今地名云王屋山状如垣故以名县列子太行王屋二山方七百里高万仭本在冀州之南河阳之北北山愚公者年且九十面山而居惩山北之塞卽石垦壤箕畚运于渤海之尾操蛇之神闻其不已也告之于帝帝感其诚命夸娥氏负二山一厝朔东一厝雍南神仙甘始太原人善行气不食服天门冬疗病不用针灸在人间三百嵗乃入王屋山茅君内传云王屋山之洞周回万里名曰小有清灵之天　清灵洞有垂峰　天坛山北山高登之可以望海　阳台观在县西北八十里　灵都观在县东三十里　齐子岭在县东十二里即宇文周与齐分境之所也　黄河在县南五十里　野王城光武时冦恂所筑　石室在县西南七十里有石室即夫子昔与门徒讲论之所临大河水势湍急至此室五里之间寂无水声似有听讲之意　邵原在县西四十里即康公之采地也　析城山在县西北六十里峯四面其形如城有南门焉故秦析城　中条山魏王泰地志云在县西北九十里东接王屋山西入绛州垣县界　卲康公庙在县西十五里舆地志云垣县卲康公之邑春秋注云卲康公周太保召公奭也
河清县北六十里元三乡本左氏所谓晋阴地汉为平阴县属河南郡按郡国县道记云唐武徳二年黄君汉镇柏崖遂于北岸东置大基县八年省先天元年以讳改名河清县贞观中县界黄河清因以为名后废至考功郎中王本立奏再置复河南府大顺元年因干戈毁壊移在柏崖院地权置皇朝开宝元年移在白波河阴故城在县东南三十五里地理记云即汉平阴县左传云晋师在平阴杜预注云今河阴县也　宋东垣县在县西南二十五里地理记云东垣县属宋河南郡柏崖城在县西三里临黄河侯景所筑唐高祖武徳
二年滑州人黄君汉以城归乃属懐州四年移懐州于河内县乾元中太尉李光弼重修以拒史思明　冉耕墓在县东南一十七里孔子弟子也　后汉灵帝陵在县东三十里高一十二丈　晋景帝陵在县南三十里高六丈四尺　汤王庙在县南三十里　柏崖庙在县西北三十二里　尧庙在县西南八十五里　后汉光武庙在县东南七里　猫儿山在县西十里　吉水在县西南六十里　滽水在县西南六十里　金谷水在县西南六十里　迷公崖在县五十里　歇鹤台在县西北三十里王子晋浮丘公游王屋歇鹤于此　小郎水县西四里
偃师县东北七十里元三乡本汉旧县帝喾及汤盘庚并都之商有三亳成汤居南亳即此也至盘庚又自河北移理于亳殷商从此改号曰殷故殷有天下此为新都故城在本县西十里周武王伐纣回息偃戎师遂名偃师周为畿内之邑秦属三川汉属河南即今县理是也晋并入洛阳隋开皇十六年复置　北邙山在县北二里　首阳山在县西北二十五里阮籍诗云歩出上东门北望首阳岑下有采士上有嘉树林山上今有夷齐祠后魏正光元年夏首阳山晚有虹饮于溪樵人杨万见之良久化为一美女乃窃告蒲津戍将宇文显显取之进明帝容貌姝美掩于六宫或问之云我天女也暂降人间帝欲逼幸其色甚难乃令左右拥抱作异声如钟复化为虹经天而去后帝寻崩　魏文帝庙在县西北一十八里　魏文帝陵在县首阳山南　杜预墓在首阳山南　干脯山九州要记云周敬王于此曝干脯因以为名　覆舟山九州要记云昔卢世明登嵩岳望覆舟如蚁蛭黄河如带又陶季述京邦记云周回二十里下有林号曰水苑是也　尸乡刘澄之永初山川记云尸乡有石室有仇生者居焉又云祝鸡翁者洛阳人居尸乡山下养鸡百余年　盟津在县西北三十一里河东经小平县俗谓之小平津河南岸有钩陈垒河于斯有盟津之目昔武王伐纣诸侯不期而防者八百故曰盟津亦曰富平津　废北陂义堂路此古大驿路唐天宝七年四月河南尹韦济奏于偃师县东山下开驿路通孝义桥故此路废矣　曲洛穆天子传曰天子东游于黄泽宿于曲洛今县东洛北有曲河驿以洛水之曲为名洛经其南续齐谐记云晋武帝问尚书郎挚虞曰三日曲水其义何指答曰汉章帝时平原徐肇以三月初生三女至三日俱亡一村以为怪乃携之水滨盥洗遂因水以流觞曲水之义起于此帝曰若如所谈便非好事尚书郎束晢曰挚虞小生不足以知此昔召公成洛邑因流水以泛酒故逸诗云羽觞随波又秦昭王三日置酒河曲见有金人出奉水心剑曰令君制有西夏及秦霸诸侯乃因此处立为曲水祠二汉相縁皆为盛集帝曰善赐金五十斤左迁虞为阳城令　洛洞刘义庆幽明録曰洛下有洞昔有妇人推其夫下崖乃得一穴行百余里觉所践如尘噉之裹以为粮行至交州以问张华华云洛洞仙人所处在县东南　汤王庙在县东三百四十八歩　汤王陵坑在县东北山上八里　汤王圣母庙在县西三里　舜王庙在县西北二十里　周王庙在县西二十五里　薄妃庙在县西一十五里　伊尹墓在县西北五里　比干墓在县西北一十五里　田横墓在县西十里　王弼墓在县南三里　钟繇墓在县东八里　启母少姨行庙在县西南二十五里　杜预墓在县西北山上二十里　割乳冢在县西二十五里
太平寰宇记卷五

[book_title]太平寰宇记卷六
河南道六
陜州
陜州陜郡今理陜县禹贡为冀豫二州之域郡夹河河南诸县则豫州域河北则冀州在周即二伯分陜是亦为虢国之地春秋时谓北虢上阳城即今平陆县是也又有焦国故七国时为魏农郡之陜县自是至晋因之后魏太和十一年置陜州及恒农郡于此十八年又罢孝武永熈中再置大统三年又罢后周明帝又置武帝改农为崤郡州如故兼屯兵于此备北齐隋初郡废而州存大业初又废州以其地并入河南郡仍置农宫于此以备巡幸义宁元年又改为农郡领陜崤桃林长水四县二年省崤县唐武徳元年改为陜州总管府管陜鼎熊函谷五州仍割长水属虢其年复立崤县二年复割函州属洛州三年又置南韩州嵩州并属陜府四年东都平割熊谷嵩三州属洛州总管其年罢洛州总管复以熊谷嵩三州来属仍省南韩州入洛州八年废函州以崤县来属贞观元年罢都督府又以芮州芮城河北二县来属十四年改崤县为硖石县大足元年割绛州之夏县来属寻却还绛州天寳元年改为陜州置军至徳二年十月收两京乾元元年复为陜郡因割蒲州之解安邑绛州之夏县来属仍改安邑为虞邑广徳元年十月吐畨犯京师车驾幸陜州乃以陜为大都督府天祐初昭宗迁都洛阳驻跸陜州改为兴徳府为次畿赤哀帝即位省复为大都督府皇朝为保平军节度
元领县六　今八
陜县　芮城　平陆　灵宝　硖石　夏县　阌乡虢州割到　湖城虢州割到
州境
东西二百七十一里　南北二百六十五里
四至八到
东至东京七百二里　东至西京三百五十里　南至长安四百六十九里　东至河南府永寜县一百一十六里　西至华州华阴县界二百二十五里南至虢州玉城县一百四十里　北至綘州二百二十里　西南至虢州九十三里　东南至河南府永寜县界一百六十里　东北至解州闻喜县二百四十里　西北至綘州二百二十里　又西北至河中府二百四十五里
户
唐开元户四万七千三百二十六皇朝户主一万二千五百四十四客四千八百九十九
风俗
汉书地理志韩地也子男之国虢为大恃势与险崈侈贪冐
人物
傅説在虞虢之界　宫之竒　段干木皆陜人　焦光大雪中卧　上官仪陜州人相高宗　唐姚崇硖石人为开元之名相侄孙訚为城父令与张巡同守睢阳官尚书郎
土产
柏子贡　蒌根贡　絁　绢　麝香　防仁石胆
陜县旧六乡今五乡本汉县属农郡后魏初改为陜中县属农不改至太和中立郡于此　女几山九州要记云冨禄县有女几年八十居陈留沽酒得道飞升于此山因名之　金门有竹可以为律管　温汤在县南一十六里后周太守元楷掘井得泉极热遂修为浴水　黄河自灵宝界流入后汉书曰献帝归至陜议者欲令天子浮河东下太尉杨彪曰臣农人从此以东有三十六滩非万乗所当从也乃止周地图记曰城西北角河水中涌沸方数十丈声闻数里俗云石季龙载铜翁仲所没处水滩涨灭翁仲头髻长与水齐晋刘裕军至髻忽没至今不复出史记云秦始皇铸金人十二董卓毁其九为钱其在者三魏明帝欲徙于洛阳重不可胜至灞水西停之石虎取置邺宫至苻坚又徙长安其一未至而苻氏乱百姓推置陜北河中于是翁仲灭矣　槖水即鲁水也隋文帝遣苏威引槖水西北入城百姓至今赖之呼为利人渠又按唐史云至武徳元年陜东道行台金部郎中长孙操之自郡东又引水入城以代月给百姓赖之与上渠俱利于民　曹阳墟俗名七里涧在县西四十五里后汉书献帝东迁李傕郭汜等追乗舆战于东涧天子幸曹阳墟次田中是此地也今涧为曹阳涧魏武帝改为好阳涧　故虢焦二城左传谓虞虢焦滑霍阳韩魏皆姬姓地二城谓为晋所灭故城在今县东北百歩　曲沃左传文公十三年晋侯使詹嘉处瑕以守桃林之塞水经注云晋侯以曲沃之官守之故有曲沃之名　大阳故闗在县西北四里后周大象元年置即茅津也一名大阳津后汉书谓献帝北渡大阳津是此处　河上公庙在州西五里唐神龙二年皇帝亲谒朝廷有麟迹见　墨池后汉书云张芝字伯英少好书所居池水尽黑今有遗迹　卲伯祠在县东三里唐大厯七年重置　虢山在县西三里史记云魏文侯二十六年虢山崩壅河注云在陜　晋灵公台在县西南三十二里左传晋灵公不君厚敛雕墙登台弹人即此也俗号女台高五十余丈　望仙台在县西南一十三里汉文帝亲谒河上公公既上升故筑此台以望祭之　州理城即古之虢国西征记陜县周召分职处城南依山原北临黄河悬水百余仭临之者皆悚栗　太原仓在县西南四里隋开皇二年置以其北临焦水西倚大河地势高平故谓之太原周回六里　徽伯故垒在县南二里高欢使李徽伯戍陜周太祖攻之徽伯筑垒于此拒太祖　大阳桥在县东三里唐贞观十一年太宗东巡遣武候将军丘行恭营造
芮城县西北十五里旧六乡今二乡古魏国附庸邑今县西二十里有芮城按史记芮国在冯翊界鲁桓公三年芮伯方为母姜氏所逐遂居于魏为晋所灭今芮城是也今县北五里有魏城即毕万所封汉以其地为河北县属河东郡姚秦于此置河北郡后魏太和十一年自此移郡于大阳城后周明帝二年自县东十里移安戎县于此置寻改为芮城县因以芮城为名唐武徳二年于此置芮州贞观元年州废县陜焉　浢水水经注云河北县有浢水浢泽其水南入于河河水故有浢津之名穆天子传云天子自冥軨次于浢水之阳丁亥入于南郊　陈平祠在县东北二里平塟中条山蒲阴县城西门也八世孙汉魏郡太守陈康于此分居乃立祖庙今宗族祭祀　陈平北庙在县北一十五里按碑文云二十六世孙陈处静以唐武徳四年爰从故墓自南迁北此庙有碑二古柏森然　太公祠在县东南吕坡二十五里周太师封于齐三十君吕徳仁晋泰始元年出为河北郡太守今县北有河北故城至后秦始十六年陇西太守吕凭创基五庙有二碑见存　芮王庙在县西二十里古芮城内周司徒封于芮为附庸之国也梁开平初感梦于天庭再立祠庙　中条山在北一十五里高八里自河中府东至当州灵宝县界次入平陆县南望太华北瞻壶口此山薄狭而延袤故谓之中条亦曰薄山至王屋又至太行入于海　薄山在县北一十里按山海经云蒲山之首曰甘枣之山共水出焉西流注于河穆天子传曰登薄山防軨之际此乃起自薄坂又名首阳山逦迤连延东至太行入海南北狭薄谓之薄山史记封禅书云自华以西名山七薄山即其一也　方山一名雷首山在县西北二十七里按地理志云河中府有地名方阴注云方山在其南即此按尚书禹贡壶口雷首至于太岳雷首即此是也与二华争高峰峦巉崒　龙泉水在县北七里水经注云古魏城内有龙泉南流出城源濶五寸深一寸　古芮城在县西二十里按泰誓注云周自虞芮质厥成诸侯并附芮伯作旅巢命注云芮伯周同姓之国为卿大夫左传注云芮国在冯翊临晋县也　古魏城县北五里按左氏传曰霍阳韩魏皆姬姓也又毛诗国风云纠纠葛屦可以履霜掺掺女手可以缝裳刺魏地狭隘人多机巧其君俭啬而褊急卖圃之菜食园之桃以理人焉省赋税尚车甲北矙汾水东临晋境至鲁闵公元年为晋献公所灭晋作二军毕万为右灭魏遂以赐之卜偃曰毕万之后必大万盈数魏大名也三卿分晋万之子孙复为魏国后为强秦所逼东迁于梁魏有公子无忌用侯嬴之计使朱亥袖锤杀晋鄙而夺其军北救赵后秦伐魏信陵君自赵率五国之兵大破秦军退至函谷至始皇二十二年灭其国以为郡县其城周回八里年代绵逺遗址犹存　毕万墓在县东北一十三里按地理志云魏城东五里有魏之始祖墓高一丈　段干木墓在县东北一十五里按史记魏文侯过段干木之庐必式卒塟故魏城东坟高三丈有祠存焉唐贞观十年勅禁樵采　郤芮墓在县西三里按左传僖二年四月晋侯濳防秦伯于王城瑕甥郤芮焚公宫不获公乃如河上秦伯诱而杀之塟于此子缺服防营坟三年初臼季使过冀见芮之子缺耨其妻馌之相敬如賔与之归言诸晋文公曰能敬必有徳徳以治民君请用之公曰其父有罪可乎对曰舜之罪也殛鲧其举也兴禹诗云采葑采菲无以下体君取节焉可也文公乃命缺为下军大夫复与之冀还其父故邑今晋州冀氏县是也
平陆县北五十里旧十二乡今五乡本汉大阳县地属东郡后汉改为河北郡地属亦不改后魏太和十一年自今芮城县故魏城移河北郡于郡理隋开皇三年罢郡以县属陜州唐天宝元年陜郡太守李齐物凿三门山路所通深便于漕运于所开渎中得古锛鉏甚大上有古篆平陆二字由是其年二月改为平陆焉　呉山俗谓虞坂自上及下七山相重在县北五十里汉地理志大阳县西有呉山即呉坂也楚客谓春申君曰昔骐骥驾盐车上呉坂迁延负辕而不能进遇伯乐解而骤之于是俯而喷仰而鸣以伯乐之知己也今仆居轭之日久矣乃独无意使仆为君长鸣乎　闲原诗云虞芮质厥成文王蹶厥生毛苌注云虞芮之君相与争田久而不平乃相谓曰西伯仁人盍往质焉及境见行让路耕让畔咸相谓曰我等小人不可以履君子之庭乃相让所争之地以为闲田而返天下闻之归周者十余国原在县西六十里东南七里南北十二里　颠軨坂今谓之軨桥在县北四十里即左氏冀为不道入自颠軨黄河去县二百歩　傅説祠在县东北二十里尚书高宗梦傅説使百工营求诸野得之傅岩注云傅氏之岩在虞虢之界水经注云沙涧水北出虞山东南迳传岩今穴在隠窟即水西悬崖去水一丈立祠焉咸亨二年诏修傅説祠以少牢致祭　沙涧在县东三十里水经注云沙涧水北出虞山东南迳傅岩歴傅説隠室俗名圣人窟　故虞城在县东北六十里按地理志呉山有城左传晋荀息请以屈产之乗与垂棘之璧假道于虞以伐虢即此城也　鄍城在县东北二十里左传僖公二年晋荀息曰冀为不道入自颠軨伐鄍三门杜注云河东大阳县有颠軨坂又注云冀伐虞至鄍鄍虞邑也其城周回四里灵宝县西四十里旧八乡今三乡本秦桃林县汉为农县地按汉书在今县西南二十里函谷故闗城是也隋开皇十六年于今所置桃林县属陜州取古桃林塞为名唐开元末其地得天寳灵符因改元天宝兼改此县为灵宝焉　门水俗名鸿胪涧　柏谷水亦名壑涧水经云河水又东合栢谷水注云水出农县南石堤山桃林塞山海经云夸父之山其北有林名曰桃林广
员三百仭中多马湖水出焉北流注于河其中多珚玉造父于此得骅骝緑耳之马来献穆王尚书谓放牛桃林之野左传谓守桃林之塞其地则一自县以西至潼闗皆是也三秦记桃林塞在长安东西百里若有军马经过好行则牧华山休息林下恶行则决河漫延马不得过矣　曹阳城在县东南十四里陈渉使周文入秦秦使章邯击破之杀文于曹阳即此后曹公改为好阳晋王斜路即汉书地理志函谷闗路也西接湖城县
东至此县界六十一里已废开皇九年晋王自扬州回复由此路因名晋王斜路至今不絶　黄河在县西北五里　古函谷闗在县南十里一百六十歩秦之旧闗也孟甞君田文被逐夜半闗闭下客为鸡鸣而得出行处汉高帝入武闗居灞上闭函谷闗不纳项羽亚父怒烧闗门又汉楼船将军杨仆五大功耻为闗外民请以家僮七百人筑闗城武帝意好广濶遂东移于新安以其故闗为农县也地理志云农故秦函谷闗也崔浩注云东自淆山西至潼津通名函谷号曰天险所谓秦得百二延之西征记云旧函谷闗入函道汉书训纂道形如函也郦善长水经云门水北迳农县故城东城即故函谷闗校尉旧治处终军弃繻之所老子西入闗尹喜望气于此也王元説隗嚣请以一丸泥东封闗亦此处也三秦记云函谷闗去长安四百里日入则闭鸡鸣则开秦法也又晋地道记云汉农本函谷闗有桃林也潘岳西征赋云蹑函谷之重阻即此闗也其城北带河南依山周巡五里余四十歩高二丈唐天宝元年于尹真人旧宅所掘得灵宝符遂立灵宝县于此稠桑泽在县西十八里按山海经云桃林地方三百里此泽即古之桃林也春秋云虢公败戎于桑田杜预注云桑田虢地在农陜县东北葢此也　细腰源在州南七十九里东西濶三里南北长一十里当中五十歩俗传云中心狭细如束索之腰故名　尹喜台在县南一十二里　闗龙逢坟在县南七里城冢记云闗龙逢塟在gui头原左脇高三丈唐太宗东巡致祭开元十三年立碑舍人呉巩之词　杨骏五公墓在县东南一十里晋阳秋云惠帝永平元年杀太傅杨骏并父及子孙五人故吏潘岳等収塟之
硖石县东南五十里旧六乡今三乡本汉陜县地属农郡周地图记后魏太和十一年分陜县东界于冶垆置淆县在冶之郊属农取淆山为名隋初改为硖石县大业二年废入陜县唐义宁元年再置淆县理硖石坞二年省武徳元年再立三年移理畅桥故镇贞观八年移于安阳城十四年移于硖石坞西即今县是也皇朝乾徳五年割河南府永宁县胡郭一村属焉　底柱山俗名三门在县东北五十里黄河中禹贡导河积石至于龙门东至于防柱注云河水分流包山而过山见水中若柱然也又以禹理洪水山陵当水者破之以通河三穿既决河出其间有似门故俗号三门汉成帝鸿嘉四年杨焉上言底柱之隘可镌广之上乃令镌之裁没水不能复去而令水益湍怒为害弥甚隋开皇三年遣仓部侍郎韦瓒自蒲陜以东募人能于洛阳运米四十石由底柱之险达于常平者免其征戍唐贞观十二年太宗东巡临幸于此今有魏征所勒碑铭在　绣岭宫在县东三里　硖石水县东二十里水出土岭西经硖石山因与槖水合流　二陵在县东北四十六里春秋云崤有二陵焉南陵夏后臯之墓北陵文王避风雨之所崤在农渑池县西北道在三淆之间两山相文王避风雨古道犹存其地元属河南永宁县干徳五年割属当县　虢城在县西三十六里左传僖五年晋侯围上阳杜注云上阳虢国都在农陜县东南地理志陜县故虢国北虢在大阳东虢在荥阳西虢在雍州今陜县东即北虢也　安阳城在县西四十里汉书上官桀侯封之国潘岳西征赋曰我徂安阳言渉陜乳唐贞观八年以崤县在此城内置十四年移治向南改名硖石县城今废　神雀台在县北四十五里石壕镇东路北唐天宝二年赤雀翔于台上因名台高五十尺周半里　莘源在县西一十五里左传庄公三十二年有神降于莘杜预注云莘虢地　废陜芮县在县南四十里废入硖石县夏县北九十里旧十一乡今七乡本汉安邑故地魏孝文太和元年析安邑县置夏县以夏禹所都之地为名属河东郡后周建徳七年移于此地义宁初属虞州贞观十七年绛州乾元三年属陜州　巫咸山一名覆奥山水经注云盐水西北流经巫咸山北山海经云巫咸国在女丑北右手撡青蛇左手撡赤蛇在登葆山羣巫所从上下也又引大荒西经云大荒之中有灵山巫咸巫即巫盻巫彭巫姑巫真巫礼巫砥巫谢巫罗十巫从此升降百药爰在又引郭景纯云羣巫上下灵山采药徃来也葢神巫所游故山得名　夏宫夏静与洛下人书云安邑禹旧宫有石殿金户丹庭紫宫俗人名为骊姬故房今无基址　夏禹台在县西北十五里土地十三州志云禹娶涂山氏女思本国筑台以望今城南门台基犹存夏静与洛下人书云安邑涂山氏台谓之青台上有禹祠　巫咸祠在县东五里巫咸山下即商臣也中条山在县界东西百二十里　皇川在县东南五
十五里中条山内耆旧相传夏后避暑离宫之所　洓川在县北四十里从闻喜县界接河中猗氏县东北有青原南拒安邑沃野弥望一百余里左传成公十三年晋侯使吕相絶秦曰伐我涑川　古安邑城在县西北一十五里按地理志云夏禹自平阳迁都安邑后徙晋阳又皇甫谧云禹受禅都平阳迁安邑也
阌乡县西一百七十里旧五乡今二乡本汉湖县属京兆尹因津以名邑焉又为戾园之地有思子台太子园陵存焉周明帝二年于湖城故地置阌乡郡隋开皇三年废阌乡郡十六年自湖城故城移于今理仍改爲阌乡县唐贞观元年移鼎州于此八年州废为县复属虢皇朝太平兴国二年割阌乡湖城二县陜州　秦山一名秦岭山在县南五十里山海经云华山之首有钱来之山又西四十五里有松果山又西六十里有太华山郭氏注云即西岳华阴山也又按夸父山其北有桃林郭注桃林今农湖县阌乡南谷中是也　黄河在县北三里　阌乡津去县三十里即旧风陵闗　蒲城子路为孔子问津之所　黄卷坂即潼闗路按述征记云河自闗东北流水侧有长坂谓之黄卷坂是也按坂在县西北二十五里潘岳西征赋云黄卷以济潼谓此古道为车辙所辗成　玉涧水水经云河水又东北玉涧水注之注云水南出玉溪北流迳皇天原　女娲墓自秦汉以来皆系祀典唐乾元二年虢州刺史王竒光奏所部阌乡界女娲墓于天宝末失其所在今月一日夜河上侧近忽闻风雷声晓见墓踊出上有双柳树下有巨石其柳各高丈余　戻太子陵在县南一十六里高一百五十尺　思子宫故城在县东北二十三里汉武思戾太子所筑　泉鸠水一名全节水戾太子亡匿处　宋武七营宋高祖武帝征姚于长安其将檀道济王镇恶滨河带险大小七营在县西沿河　赫连氏京观俗号平呉台在县西北二十三里赫连勃勃使太原公昌引兵攻宋将朱龄石于潼闗克之乃筑台以表武功也
湖城县西九十里旧六乡今二乡汉县属京兆尹旧曰胡建元元年更为湖即今县西北二里古胡城也按郊祀志黄帝以首山之铜铸鼎于荆山之下后名其地为鼎湖即此邑宋改为湖城县隋开皇十六年废义宁元年于古上阳宫再立乾元三年二月改为湖城焉　荆山在县南出美玉即黄帝铸鼎之所故有鼎湖之称即此城　飏堆形若聚栗故人称为飏堆　鳯林泉后汉辛缮字公文隠居华阴有大鸟鸡首燕颔鱼尾蛇颈五色而多青栖于门之槐上因名凤林泉　周天子祠郡国县道记周天子故祠在县西南十里即汉志注有二祠存　夸父山在县东南三十五里　九龙庙在县南十九里庙有九泉大小相深浅无异其色清澈毛发可鉴若逢天旱防叩此庙应若影响
虢州
虢州农郡今理农县禹贡当雍豫二州之境春秋为虢国地按帝王世纪云故虢有三焉周兴封虢仲于西虢此其地也封虢叔于东虢即今成臯也今陜郡平陆县是北虢此谓三虢焉春秋鲁僖公二年为晋所灭即荀息请以屈产之乗垂棘之璧假道于虞以伐虢者也虢亡地入晋七国时为秦韩之疆秦并天下为三州郡后立河南南阳二郡汉地理志元鼎四年丞相论广闗中地又楼船将军杨仆耻为闗外民于是徙闗于新安割秦河南南阳二郡之西境于故函谷置农郡焉农义取大农桑为名以属司后魏避献文讳改恒农郡至太和十一年移郡理陜城永熈三年分恒农西界又为西恒农郡后周明帝废西郡并入元郡仍改恒农为农隋开皇三年废郡以所领县并属陜大业二年废陜州又以农县复立郡即理于今州西古城其年冬又移郡于鸿胪川即今郡理也义宁元年改为凤林郡其年又于卢氏县置虢郡唐武徳元年改虢郡为虢州仍改凤林郡为鼎州乃自农移理阌乡县贞观八年废鼎州自卢氏县移虢州于今理属河南道开元初以巡按所便属河东道天宝元年改为农郡乾元元年复为虢州今仍属河东道后汉刘昆为太守初多虎灾月余皆负子过河而去
元领县六　今四
恒农　卢氏　玉城　朱阳
二县割出
阌乡　湖城并入陜州
州境
东南一百六十里　南北一百十四里
四至八到
东至东京七百六十里　东至西京四百五十三里西北至长安四百三十里　南至邓州七百里　西至华州一百三十五里　北至綘州三百四十里东北至陜州一百三里　东南至汝州五百一十里西南至商州三百七十里　西北至潼闗一百三十里自潼闗至华州一百二十里又至河中府一百八十三里
户
唐开元户一万七千七百四十三皇朝管户主四千四百七十三客四千六百七十九
风俗
同陜州
姓氏
恒农郡五姓　杨　刘　强　晋　奚
人物
董过农人尝云读书百遍其义自见为大司农王濬农人为晋龙骧将军平呉　唐宋之问农人
土产
方纹绫贡　花纱　绢　梨　枣　砚瓦　麝香宻　黄丹
恒农县旧八乡今四乡本秦桃林县地汉武帝置农县于秦故函谷闗山岭下注函谷者谓道形如函孙卿子谓秦有松柏之塞即此地也隋大业二年省农县三年复于今湖城县西南一里上阳宫南置寻移县就郡理其年又以郡同移于鸿胪川即今县理是也唐显庆二年为恒开元复为后汉公沙穆为令初多虫灾害稼穆以身祷一夕虫为暴雨所毙嵗成大稔皇朝建隆三年改为恒农避庙讳　衡山岭在县西南三十五里汉地理志农县衡山岭下谷烛水所出　鹿蹄山九州要记云农县有鹿山山中石上有自然鹿迹非人功所为　石堤山在县西南一十七里水经注云柏谷水出农县南石堤山下有石堤祠焉西连华山伏犊山在县西南二十八里东接崤函西连仙掌
扇子山九州要记云山石壁中分其形似扇故名之黄河在县南四十五里　鸿胪川一名鸿胪涧一名门水在县西一里西南自朱阳县界入溉田四百余顷水经注云即山海经所谓阳华之山门水出焉者也又东北厯硖谓之鸿闗水东有城即闗亭也　柏谷亭汉文帝防时常游于此按九州要记云杨震宅在柏谷亭柏人驿汉高祖获贯高之所　杨震宅按后汉书震四世五公为闗西大儒即郡人也号为闗西孔子　王濬冢仕晋平呉有功卒塟于此而冢尚存
朱阳县西南七十里旧五乡今四乡本汉卢氏县地按十三州记卢氏有朱阳山因别立县后魏太和十四年蛮人樊磨背梁归魏魏于今卢氏县南百五十里立朱阳郡以樊磨为太守孝昌二年省郡大统二年又立属东义州仍于此所置朱阳以属焉后周保定二年省郡大象二年移县于卢氏县西南鄢渠谷中隋开皇四年移理洛水北大业二年移于芹池即今县也皇朝乾徳六年恒农县太平兴国七年再置　地肺山山下有神祠即肺祠也　柏谷古有白石先生隠此山得仙今有遗迹尚多焉　鸿胪水经县南百五十歩
卢氏县东南一百六十六里依旧二乡汉县属农郡后属虢今不改郡国县道记云县则西虢之别邑按遁甲开山图云卢氏山宜五谷可以避水灾因山以名县后魏大统中于此立东义州隋开皇三年改为虢州大业三年废州义宁元年又置虢郡武徳元年改为虢州贞观八年州移农此为属也　熊耳山按汉书地理志云卢氏县熊耳山伊水出东北入雒在今县南五十里按遁甲开山图云熊耳山有金匮石室夏禹藏图书之所尚书导洛自熊耳孔安国曰在宜阳之西乃樊崇积甲之所是知有两熊耳山以其两峯相对似熊耳故也　洛水经县南　夔牛山自商州洛南界逦迤向县西却入朱阳山去县一百四十里山形似夔牛　朱阳山自夔牛山逦迤向县西南经县界入西石门山去县一百里出檀木为弓材　西石门山自朱阳逦迤向县西界入熊耳山去县一十里山形似门
玉城县东南六十里旧五乡今三乡本卢氏县地后魏正始二年分卢氏地于今县东南十五里立石城县属乐安郡废帝元年改石城为玉城县以虢因荆山之石有玉而美故以名之后周天和六年废义寜元年于今县西北一百五十步再置因后魏旧名贞观八年移于今理　五阳水在县西十五里北流与闗方水合鹿蹄山在县西南二里
太平寰宇记卷六

[book_title]太平寰宇记卷七
河南道七
许州
许州许昌郡今理长社县禹贡豫州之域星分房宿二度周为许国左氏传许太岳之后説者谓炎帝之后周武王伐纣封于此又徙于叶鲁昭公九年又迁于夷今亳州城父县是也至十三年又自夷迁居于叶十八年又迁于白羽定公六年为郑所灭自后复立为郑附庸邑周末为晋地三卿分晋其地入韩七国时为韩魏二国之境秦并为頴州郡理阳翟二汉为頴州之许县后汉末魏太祖迎献帝自洛都许文帝虽云都洛其公室武库多在许州即今许昌县也又西魏大统十三年诏遣河南行台大都督王思政进据頴川东魏遣将清河王高岳率众十万攻思政思政不与战岳造高堰引洧水以攻之十五年城陷水自东北入城思政为岳所执即今长葛县之长社故城也北齐高澄于此改立南郑州周大定元年改为许州治长社焉隋初不改大业初州废又为頴州郡唐武徳四年王世充平改为许州领长社长葛许昌繁昌黄台防强临頴七县贞观七年废黄台繁昌防强三县以洧水之扶沟鄢陵汝州之襄城松州之阳翟北澧之叶县来属十三年改置都督府管许唐陈頴四州而许州领长社长葛许昌鄢陵扶沟临頴襄城阳翟叶九县十六年罢都督府显庆二年割阳翟属洛州开元四年割叶襄州置仙州二十六年仙州废以叶襄城阳翟来属其年又以叶襄城属汝州二十八年又以襄城来属是嵗又以叶属汝州天宝元年改为頴川郡乾元元年复为许州长庆三年废溵州为郾城县来属本忠武军节度梁开平二年改为匡国军唐同光元年复旧皇朝因之
元领县八　今七
长社　长葛　临頴　许昌　阳翟　郾城　舞阳一县割出
鄢陵入开封府
州境
东西一百五十五里　西北二百五里
四至八到
东北至东京二百一十五里　西北至西京三百三十里　西至长安一千二百六十里　东至陈州二百八十里　正南防东至蔡州三百二十里　北至郑州一百八十里　西南至汝州一百八十里　东南至陈州三百二十四里　西北至河南府三百三十里
户
唐开元户一万九千七百一十七皇朝户主二万九千五百四十六客二万一千九百九十
风俗
頴川本有夏之国夏人尚忠其鄙朴有申韩之余烈高仕宦好文法人以贪恡争讼为俗焉汉韩延夀黄霸继为郡守先之以敬让化以笃厚风教大行姓氏
頴川郡八姓　陈　荀　钟　许　库　于　鲜于鲜
人物
贾山长社人汉孝文时言治乱之道　韩棱頴川舞阳人窦宪威权震天下尚书以下议欲拜之称万嵗棱正色曰礼无为臣称万嵗之制议者皆慙　荀淑頴川頴阴人季膺师之有子八人谓之八龙其孙彧二十九为尚书令　钟皓长社人　陈寔许人　李膺襄城人客造如登龙门　辛毗頴川阳翟人魏文帝欲徙冀州十万户实河南毗入谏帝起入毗引其裾　繁休伯頴川人文才机捷　钟防頴川长社人太傅繇之小子也改虞松表五字司马景王曰真王佐才也　庾峻鄢陵人长安有大狱不决峻为侍御史断之　枣据长社人　褚彦回阳翟人
土产
绢　蔍心布　干柿　黄明胶
长社县旧十五乡今五乡汉旧县也属頴川郡始因社中树暴长故县名长社县葢郑长葛之地春秋隠公五年宋人伐郑围长葛即此也隋文帝废郡以县属汴州大业三年改为頴川县唐武徳四年复为长社改为许州　望烟山无峯岫高岳围王思政于此置烽因有望烟之号　南北玉山高岳慕容绍宗围頴川筑此两山窥望城中　高阳里在州城西门内道南荀氏家传荀淑有子八人皆贤其地旧称西豪里頴阴令范康曰昔高阳氏有才子八人荀公亦有才子八人乃改西豪为高阳里时同郡人陈寔为太邱长奕叶贤徳往诣荀门陈君使元方为御季方从后孙子长文尚防抱之于膝君使叔慈应门慈明行酒自余六龙侍侧孙文若犹小坐之于懐言语三日徳星为之聚太史奏曰五百里内有贤人集故徳星为之聚因名荀里曰徳星乡今郡城西南故宅是也　大城郑公孙射大城　长箱城东魏行台清河王高岳率众围西魏将王思政因筑此城以车箱为楼因名长箱城　故陶城东晋陶侃征杜于此屯军因此筑城在今县西南　故鲁城左传郑伯请以泰山之祊易许田而祀周公即此城也　狼沟左传所谓楚子师于狼渊也　灵泉九州要记云许昌灵井亦曰灵泉今石砌方正水旱民必祷焉　张骞冢汉武帝使寻河源封博望侯今郡有冢存　晁错墓在县东北二里错頴川人汉御史大夫请削诸侯地者郡有冢存　頴水在县西南三十里地理志阳干山頴水所出东至下蔡入淮　徳星亭在县西北一里汉杂事云陈太邱父子相聚之处　鬭鸡亭在县东北五里唐开成中亷使杜□筑　荀爽兄弟八冢在县东北七里爽本頴川人今地名荀村里名高阳神道存　灌夫冢在县北三里为汉将军頴川记云頴水出灌氏宁頴水浊灌氏族无何頴水色变果为族灭　七星井各方七歩俗云汲一井则余井水皆动五井在县东北二里二井在县正北二里　瀷水经县西俗谓之勅水源出大騩大騩山唐和元八年两水摧其山而出流荡居人溺死者千余人
长葛县北六十里旧二乡今九乡古郑邑也春秋谓宋人伐郑围长葛俗亦呼为长井城汉属頴川　沙水尔雅云濄为洵颍为沙汝为濆即此水也　东偏城在县东北五里左氏齐郑伐许许庄公奔卫齐以许与郑郑伯使许大夫百里奉许叔以居许东偏又使郑大夫公孙获处许西偏今有东西两城　故頴国城在县西一里頴侯之国也葢春秋时长葛之地宋人伐郑围长葛即此也　县理长箱城东魏武定五年清河王岳率众围西魏将王思政于頴川因筑此城初以车箱为楼因名长箱城隋开皇六年乃于此立县　长社故城在县西一里西魏大统十三年诏遣河南行台大都督王思政进据頴川东魏遣将清河王岳率众十万围頴川思政不与战岳造堰引洧水以灌城十五年頴川城陷水自东北入城思政为岳所执即此城也　钟繇台在县西十里魏东武亭侯钟繇学书台在繇故宅中今台址尚存又有钟繇冢　陈寔冢在县西三十五里汉太邱长之冢也陈氏家传云纪堪以下八十六墓三十六碑并在长葛县陉山之阳又有庙存
临頴县东南六十里旧七乡汉县属頴川郡今县在临頴臯上頴水东岸俗谓之临頴臯其实冈阜也隋大业四年自故城移于今理开皇三年罢郡以县属许州唐建中二年属溵州贞观二年州废依前属许州　临頴臯东西长五十里即龙脾冈也嵩高山记嵩山东南三百里有龙脾其地沃壤可居即此冈也今临頴县理在冈上　頴水西北自长社县界流入　繁昌城魏志文帝行至曲蠡乃为坛于繁阳受禅改元曰黄初以頴阴之繁昌亭为繁昌县坛前有二碑一是百官劝进一是受禅碑并钟繇书于后其碑六字生金论者以为司马金行故曹氏六世也　青陵台水经注云頴水东南流经青陵亭北　白台按水经注云繁昌县城内有三台此其一也　鲖阳城在县西南四十里古鲖阳县也在鲖水之阳故曰鲖阳城　大陵城即郑地在县东三十里乃陈蕃为亭长所辱处　豢龙城在县西四十里即今豢龙氏之邑也昔董父实甚好龙能求其耆欲以饮食之龙多归之舜赐氏曰豢龙豢养也及夏孔甲扰于有帝帝赐之乗龙河汉各二有刘累学扰龙于豢龙氏以事孔甲夏后赐氏曰御龙今汝州鲁山县即御龙氏邑又汝州有大龙山并刘累养龙之处　尚书台即魏文帝受禅有黄鸟啣丹书集于尚书台即此也
许昌县东北五十五里旧五乡今四乡其地姜姓四岳之后太叔所封为楚所灭后以为许县属頴川郡又魏略曰后汉建安元年魏太祖迎献帝都于许即谓此邑也魏文帝即位改许县曰许昌县按今县南四十里许昌故城是也宋志无许昌县天平元年复置高齐文宣帝省鄢陵入许昌隋文帝又于鄢陵县置洧州以县属焉大业二年废洧州以县属许州初魏武既破黄巾经畧四方而苦军食不足羽林监頴川枣祗建置屯田于是以任峻为典农中郎将募人屯田许下即今许昌县也得谷百万斛郡国列置官田数年之间所在仓储盈积许昌宫在许昌故城中杨修作许昌宫赋即此宫也鲁城在县南四十里左传郑伯请以泰山之祊易许
而祀周公即此城也　刚城史记秦昭王五十二年拜燕人蔡泽为相因封刚城君是此也　景福殿在许昌故城内西南隅也魏明帝所造赀费直八百余万既成命朝士为赋　永始台魏畧云黄初五年文帝东征留郭后于永始台霖雨百余日城楼多壊有司请移止后曰昔楚昭王出游贞姜留渐台江水至使者迎而无符不去卒没今帝在远未有急而便移止未可也何晏景福殿赋曰镇以崇台实曰永始复道重阁猖狂是俟洧水在县北二十歩地理志云阳城山洧水所出东
南至长平入頴过郡三行五百里诗曰溱与洧方涣涣兮即此也　让王台在县南三十里汉献帝禅位于魏王帝为山阳公往都山阳浊鹿城百官送于此台唐先天元年因让王台立魏文帝庙　五女冢在县南二十里曹操杀皇后伏氏并姊妺四人塟于此　頴大夫庙在县西北一十里即頴考叔庙隋大业九年重建阳翟县西北九十里依旧四乡即禹之都春秋时为郑之栎邑汉为县属頴川郡又云韩分晋得南阳及頴川秦灭韩置頴川郡于阳翟县頴川郡地有阳闗聚是也晋属河南郡隋初许州又分许洛之地以置嵩州复以阳翟县属嵩州炀帝三年罢嵩州割襄城郡唐武徳初又立嵩州复之贞观三年省州以阳翟许州龙翔二年割入河南府今属许州　具茨山在县北十里禹山后魏书地形志云阳翟有禹山祠　偃月山洛阳记山形似偃月因以名之　三封山注水经云頴水故渎东南经三封山北谓此山也　荆山洛阳记云荆山出玉齐武帝于此采玉其下即汉頴川郡地　杏山洛阳记云仙人刘根隠于此山　康城洛阳记云夏少康故邑也注水经云頴水又东厯康城南魏明帝封尚书仆射魏臻为康乡侯此即臻所封之地　上棘城左传谓楚师伐郑城上棘遂渉是此也　雍城左传谓楚蒍子冯率鋭师侵雍梁注云河南阳翟县东北有雍城是也　黄台在县东北四里东魏天平二年曽于此置黄台县属阳翟郡隋废　钧台左传曰夏启有钧台之享注云河南阳翟县南有钧台陂水经注云连山亦曰启筮亭享神于大陵之上即钧台也晋地道记钧台下有陂俗谓之钧台陂　凤凰楼在县西南一里汉黄霸为頴川太守凤凰集嘉禾生霸乃起楼于郡中今基址存　七女冈在县东北三十里下有七女泉流至长葛入洧　许由台在县东一十五里頴水上　巢父台在县东一十六里頴水上即巢父饮牛处
郾城县东南一百二十里旧六乡今四乡本七国时魏之下邑史记楚昭阳伐卫取郾汉为县颍川郡光武谓贾复曰郾最大宛次之复曰臣请击郾光武执复手曰执金吾击郾吾复何忧即此城也宋元嘉二年将军刘缅説曰城有百年之福若北朝保之未可敌也遂遣将军殷孝祖焚其仓粮北齐天保七年于今县置临頴郡隋开皇三年郡县并废五年又于废郡城中置郾城县许州唐武徳四年于县置道州贞观元年州废以县豫州【豫即蔡州】其后还许州元和十二年勅淮西贼中百姓穷困相率归顺其数甚多宜于许汝行营侧近置行郾城县韩引议拣择穏便处置其年十一月以今郾城县为溵州仍以上蔡西平遂平三县焉是年十二月勅溵州宜许州至长庆元年五月废溵州复为郾城县依前许州其先割属溵州所管上蔡西平遂平等三县仍还蔡州寻又以郾城复来属　大溵水在县南一里上承汝水自襄城至岐额城分流南为汝水北为溵水又有小溵水在县北三十里　故郾城楚昭阳伐魏取郾汉书地理志云魏南有郾召陵之固也　召陵故城在县东四十五里汉为召陵县汝南郡隋废春秋楚屈完来盟于师盟于召陵　棠谿史记苏秦説韩曰韩卒之剑防出于棠谿今西平县西界有棠谿村是也　征羗城在县东南七十五里本秦安陵门后汉建武十一年来歙征西羗有功故名以封之　蔡河在县东南五里　唐王冢在县南二十五里呉王阖闾夫槩冢也夫槩奔楚封之于唐陵又地理志云封为棠谿氏隋仁夀中置庙　葛伯城在县北三十里周回四里汤誓云葛伯仇饷初征自葛即此也　故司州城在县西南五里宋文帝改汝州郡为司州即此也后魏太武收河南地至献文改为豫州隋开皇中自此城移入悬瓠大业二年改为蔡州俗呼为盗跖城未详其义舞阳县西南一百八十里旧二乡今四乡本汉旧县頴川郡在舞水之阳因以名县汉封樊哙晋封司马宣王皆为舞阳侯自汉至晋不改宋省其后因之唐开元四年复于故城置许州　鐡冶在县西南三十里舞水在县北六十里汉樊哙受封于此　滍水在县北四十五里汉书地理志云鲁阳县有鲁山古鲁县御龙氏所迁水经云滍水出鲁阳县西东北过定陵入于汝地理云定陵城在今县北六十里后汉书光武破王寻于昆阳士卒争赴溺死滍水为不流即此
太平寰宇记卷七

[book_title]太平寰宇记卷八
河南道八
汝州
汝州临汝郡今理梁县禹贡豫州之域春秋时为周王畿亦戎蛮子之邑后为郑楚二国之境焉即左传谓楚袭梁及霍是也又按十三州志云梁即周南鄙邑也按郡国县道记云梁县西南十五里有古梁国城存韩分晋得頴川之父城东接汝南西接农皆韩分战国时梁属魏秦置三十六郡属三川郡在汉为河南郡之梁县地后汉因之魏晋为河南舞阳二郡之地又后魏地形志梁县属汝北郡后周属南襄城郡隋开皇三年罢郡四年自陆浑县界移伊州置于此以伊水所经为名寻又移伊州于今陆浑县东北置炀帝初改为汝州以汝水为名三年州废以其地入襄城頴川二郡唐武徳四年平王世充改为頴川领承休梁郏城三县贞观元年以废鲁州鲁山县来属其年省梁县仍改承休为梁县八年改伊州为汝州领梁郏城鲁山三县证圣元年置武兴县先天元年置临汝县开元二十六年以仙州之业县来属天宝元年以许州之襄城来属仍改为临汝郡乾元元年复为汝州梁开平四年外为防御州
元领县七　今六
梁县　叶县　郏县　鲁山　龙兴　襄城
一县废
临汝并入梁县
州境
东西二百一十里　南北二百四十里
四至八到
东北至东京四百里　西北自至伊阙县路至西京一百七十里　西至长安九百八十里　东至许州一百八十里　南至邓州四百九十里　北至登封县一百一十五里　东南至蔡州四百五十五里西南至邓州四百七十五里　又西南至虢州七百三十五里　东北至伊关县八十里　西南至伊关县九十里
户
唐开元户二万六千五十三皇朝管户主九千五百三十五客一万四千五百七十五
风俗
汉书地理志云古韩地也土狭而俭其俗崇侈人物
冯异字公孙頴川父城人为光武军诸论功常独屏树下号为大树军　臧宫字君翁頴川郏人从光武征战　樊英字季齐南阳鲁阳人顺帝徴至京师不以礼屈　李膺頴川襄城人　唐马燧汝州郏城人功成封北平郡王　周允元汝州安城人则天朝为侍郎侍宴各述诗书中善言允元曰耻君不如尧舜则天赏之
土产
绢　絁　鹿脯　蜜　蜡
梁县旧五乡今二乡汉旧县战国时谓之南梁以别大梁少梁也汉理在汝水之南俗谓之治城隔汝水与注城相对其注城南面已为汝水所毁后魏于此治置城县高齐省入今梁县隋大业二年改为承休县属汝州取汉旧承休城为名贞观元年复为梁县　鸣臯山即朗臯山也一名狼臯山在县西南六十里注水经云汝水自朗臯山东出峡谓之汝阨　霍阳山俗谓现山在县西南七十里左传哀四年谓楚为一昔之期而袭梁及霍按杜注即此山汉立霍阳县因山以为名今有故城俗谓张侯城是也　鱼齿山连接县界左传谓楚师侵郑渉于鱼齿之下是此处也　黄城山一名苦菜山沮溺耦耕即其处也　汝水在县南三里水经云汝水出河南梁县勉乡　温汤在县西四十里注水经云温水数源扬波于川左泉上华宇连阴茨甍交拒方塘石沼错落其间頥道之士多归之其水东南流注广城泽水唐圣厯三年正月则天驾幸今有石碑断折　广城泽在县西四十里后汉安帝永初元年以广城游猎地假与贫人二年邓太后临朝邓隲兄弟辅政以为文徳可兴武功可废请寝狩搜之礼于时马融作广城颂以讽云大汉之初基也揆厥灵囿营于南郊右矕三涂左概嵩岳面据衡阴箕背王屋浸以波溠夤以荥洛金山石林殷起乎其中神泉侧出丹水池恠石浮磬燿焜于其陂是此泽也隋大业中置马牧焉亦名黄陂有溉灌之利至今百姓赖之　注城续汉书郡国志云河南县有注城即此也　广成城九州要记云广成子为黄帝师始居此城后于崆峒山成道今此城犹有庙像存焉崆峒山在县西南四十里有广成子庙即黄帝问道于
广成子之所也按唐开元三年汝州刺史本州防御使卢贞立碑其略云尔雅曰北戴斗极为崆峒其地絶逺华夏之君所不至禹迹之内山名崆峒者有三焉其一在临洮秦筑长城之所起也其一在安定二山高大可取财用彼人亦各于其处为广成子立庙而庄生述黄帝问道崆峒遂言游襄城登具茨访大騩皆与此山接壤则临洮安定非问道之所明矣仙经叙三十六洞五岳不在其列是知灵迹所存不系山之大小也此山之下有洞焉其户上出耆旧相传云洞中白犬往往外游故号山冢为狗玉峯昔之守宰以为神居閟絜惧樵牧者防弄因积土封之今升践其顶响连于下甚深逺云耳　汝北故城即高齐置汝北郡在县南亦名王坞城以备周冦也　承休故城在今郡东即后汉光武封姬常为承休公以主周祀即此城是也　阳人聚在州西即秦灭东周徙其君于此是也孙坚大破董卓军于此地　蛮中聚即戎蛮子国在今郡西南俗谓麻城是也　流杯池在城南三十里唐则天甞与侍郎姚元崇苏颋武三思薛耀等游晏赋诗李峤为叙今有碑石存焉
叶县西南二百里旧七乡今三乡古应侯之国后为楚地秦为父城县属南阳郡按左氏传谓许迁于叶又左传楚白公之乱叶公帅国人攻白公白公奔山而缢叶公遂老于邑焉汉明帝时尚书郎王乔为令于此邑按唐国史云武徳二年于此置华州五年废县属许州贞观八年又置鲁州九年废开元四年析唐许二州之属邑又置仙州至二十一年十二月勅以仙州频防长吏欲废之令公卿议其可否中书侍郎崔沔议曰仙州四面去余州界虽近若据州城而言则亦悬逺土地饶沃户口稀疎逃亡所归颇成渊薮旧多刦盗兼有宿宵所以往来患之置州镇压今兴役已毕主司粗定累年成规一朝废省前功尽弃后方深今废州则生患置州则称烦所以武徳以来迭为废置足明利害不专一途至于田畴涝损则与蔡许何殊宁惟仙州独当废省若移州管新户驿长难得合宜况许州界路僻户多均出傍州非无成例州以镇俗官以理人所在皆然岂惮其费然自创置未盈十年州将员寮屡卒于位虽天道性命圣人罕言而共理分忧朝寄尤切视死亡而不恤何以得其欢心计不自安政必茍且下承斯为伤必多变而通之则未可久可东新置舞阳县即汉樊哙旧国哙丰沛故人又高祖之娅惟勲惟旧且亲且贤亦既受封必称吉士保全良吏庶在兹邦又南白羊川口村聚幽僻妖讹宿宵此为根底自置县来十减八九今若移州镇之便可杜絶其仙州望且未废至今年十月移向舞阳县置仍改为樊州刺史司马铨颇闻守法公勤望稍加慰劳使其悦以成务庶有益于公家至二十六年十月废大厯三年三月又勅置仍割汝之襄城县属仙州析叶县南界新置仙鳬县仍定为中县又割许州之舞阳县蔡州之西平县唐州之方城县并属仙州至五年二月竟废县亦仍旧各归所属　叶公龙家语叶公好龙牕壁图画龙形真龙为之降叶公见而防其魄王乔鳬风俗通孝明帝时尚书郎王乔迁叶令每月朔望常诣台朝帝恠其来数而无车骑宻令太史候望言其临至甞有双鳬从东南来于是候鳬至举罗张之但得一只舄诏使尚方诊视则四年中所赐尚书官属履也每当朝时叶门下鼓不击自鸣闻于京师　方城山左氏僖四年楚大夫屈完对齐侯曰楚国方城以为城即此也　黄城山圣贤冢墓记云南阳叶县方城邑西有黄城山即长沮桀溺所耕处下有东流水即子路问津之所　滍水后汉光武破王邑防大雷风屋瓦皆飞雨下如防滍水盛溢士卒溺水死以万数水为不流父城后汉冯异此地人也异始为郡掾监五县为王莽拒汉世祖攻父城不下异出行属县为汉兵所执异曰一夫之用不足为强弱有老母在城中愿据归五城以効功报徳及世祖为司校尉道经父城异即开门迎世祖即此城也　舞阳城樊哙所封为舞阳侯是也隋复为县后省开元四年复置县按贞元十道録云属许昌至元和十三年正月陈许观察使李光顔奏许州舞阳县为逆贼呉元济攻毁请移县收置于呉城镇从之后废故此有城存焉　昆阳城即光武所破莽将王邑王寻于此也在今县北二十五里　古冢在县东俗云王乔塟处　叶公庙在县东北三里唐开元二十一年仙州刺史张景洪建古冢在庙后
郏城县西北九十里旧五乡今二乡左传楚令尹子瑕城郏属县昭子曰楚不在侯侯其仅自守也郏后入晋三卿分晋其地属韩汉为郏县頴川郡晋襄城郡后魏南阳郡北齐省隋移辅城县于今县西北五里汝州大业四年改辅城县为郏城县移就其后因之白龙山在县南三十里尹村　故父城在县东南四
十里故周时应国也左传楚城城父使太子建居之郏府台在县东北二十五里　薄姬冢在县东北四十里　贾复城一名通雅城注水经云柏水经贾复城北复南击郾所筑　汝水在东西七里
鲁山县南一百五十里旧三乡今二乡本汉鲁阳县地左传陶唐氏既衰其后有刘累学扰龙以事孔甲龙一雌死濳醢以食夏后夏后享之既而使求之惧而迁于鲁县即鲁阳是也隋末王据有巩洛于此立鲁州唐武徳四年充平州废后为县入伊州贞观八年改伊州为汝州　尧山俗名大柏山水经云尧孙刘累迁此故立尧祠于西山焉今山亦号大龙山因扰龙见称　滍水左氏晋阳处父侵蔡楚子上救之与晋师夹泜而军是此处也又光武破王寻于昆阳士卒塞以滍水是也烧车水亦光武烧王寻辎重于水濵因以名之　皇女汤注水经温泉水出北山阜七泉竒发炎热竒毒疴疾之徒无能澡其冲欲救疾者咸去汤十许歩别池然后可入汤侧有石铭曰皇女汤可治万病亦可熟米　波水马融广成颂曰浸以波溠是也　鲁阳闗淮南子云鲁阳公与韩战酣日暮援戈而挥之日为之反三舍即此地也汉故为闗曰鲁阳今有水俗名三雅水南自邓氏向城县流入闗是也　故应城左氏邢晋应韩武之穆也注应国在襄城父城县西南也韩诗外传周成王与弟戏以桐叶为珪曰吾以此封汝周公曰天子无戏言王应时而封曰应侯今应乡即此城也　绕角城在今县东南左氏谓晋师遁于绕角即此也　犫故城汉县也在今县东南存焉　平臯故城后周于此置三鸦镇在县西南十九里亦曰平臯城以御冦后高齐又移于县东北十七里置改为鲁城以御后周二城皆此邑地也　鲁阳公墓在露山东北五里去县二十五里墓上石碑上有鲁阳公墓四字存焉　琴台在县故子城东南墙上广二百歩即唐开元中县令元徳秀为令弹琴于此　三鸦镇在县西南十九里后周筑以御高齐一名平高城　三鸦路在县西南七十里接邓州南阳县界
龙兴县东南九十里旧三乡今二乡本汉郏县地唐证圣元年勅割郏城东南之城于此置武兴县神龙元年废县改为中兴县其年又改为龙兴县仍汝州　鱼齿山在县东南三十里　汝水在县西北四十里　滍水在县东南二十八里　豢龙城在县东南五十里废临汝县在州西南六十里本汉梁县地唐先天元年十二月割置县于今县西南二十里紫逻川置以邑城临汝水兼郡名为邑之称至贞元八年刺史陆长源以旧县荒残因移于东北李城驿侧近当大路逮周显徳三年废入梁县其地为镇　洛阳界碑在旧临汝县西八十里　歇马山在旧县东南六十里　汝水在县南二里
襄城县南一百四十里旧五乡今四乡即周之襄城也楚灵王所筑水经注昔楚平王大城城父以居太子建京相璠曰周襄王居之因名襄城汉为县頴川郡唐武徳元年于此置汝州领襄城汝坟期城三城贞观九年废汝州及汝坟期城二县以襄城属许州开元四年属仙州二十六年还属许州其年改属汝州今县理即废汝州古襄城也　汜水左传僖公二十四年王出适郑处于汜注郑南汜　龙城魏志云明帝青龙元年龙见摩陂井常幸观焉仍改摩陂为龙陂是此地　古不城在县西南史记谓陈蔡二国不是也　百尺堤后汉明帝永平十年筑毎雨水不时兖豫之人多被水害以此堤免之　圣泉在县西南七里出首山上
太平寰宇记卷八

[book_title]太平寰宇记卷九
河南道九
滑州　郑州
滑州灵川郡今理白马县禹贡兖州之域星分角宿一度春秋时为卫国左传曰狄入卫卫立戴公以庐于曹注云曹卫下邑按西征记云白马城者古卫之曹邑戴公东渡河处曹邑卫文公自曹邑迁于楚邱今卫南县也至成公又迁于帝邱今濮阳县也战国时属魏秦援魏二十城置东城是为东郡地二汉亦然至魏黄初七年封夀春王彪为白马王移于韦城北五里晋初为陈留濮阳二国十六国慕容徳自邺徙都此为燕宋武帝平河南于此置兖州仍置东郡以为边镇领郡六理于此自东晋末宋武尽得河南之北境守在此至宋末属后魏孝文迁都于洛废兖州以东郡属司州后周建徳六年改为杞州隋开皇中改为滑州取滑台为名炀帝初又为郡而州废唐武徳四年平王世充复立滑州领白马卫南韦城厈城灵昌长垣酸枣七县八年废长垣县入厈城以废东梁州之酸枣县来属天宝元年改为灵昌郡乾元元年复为滑州本义成军节度光启二年改为宣义军避梁祖讳后唐同光元年复为义成军皇朝避御名改为武成军
元领县八　今四
白马　韦城　胙城　灵河
四县割出
酸枣【入开封府】　厈城【入开封府】　卫南【入澶州】　黎阳【建通利军】州境
东西三十九里　南北一百五十七里
四至八到
南至东京二百二十里　西南至西京一百五十八里　西南至长安一千四百四十里　东至濮州二百二十五里　西至衞州界一百一十六里　北至衞州一百六十五里　东南至曹州二百一十五里西南至郑州二百八十四里　西北至卫州一百三十二里　东北取黎阳路至襄州一百三十里
户
唐间元户五万三千六百二十七皇朝管户主一万一千九百四十六客一千五百九十六
风俗
汉书衞地有桑间濮上之阻男女亦乐聚会声色生焉周末有子路夏育民人慕之故其俗刚武上气力姓氏
白马郡三姓　费　成公　上官　谯郡九姓　殷周　袁　应　和　荆　梅　齐　汝
人物
赵咨东郡燕人拜东海相过荥阳令曹暠弃印绶追至东海谒咨　成公绥东郡白马人缄黙自守不求闻达张华重其文以为絶伦　唐崔日用滑州灵昌人相宗　卢懐慎滑州灵昌人相宗
土产
方文绫旧贡　绢　绵　花纱
白马县旧十四乡今五乡本卫之曹邑汉以为县属东郡以地有白马山因为县名隋开皇三年属汴州九年属杞州十六年改杞州为滑州县又属焉　白马山在县东北三十四里开山图曰有白马羣行山上悲鸣则河决驰走则山崩津与县葢取此山为名　黄河去外城十二歩　州城即古滑台城城有三重又有都城周二十里相传云卫灵公所筑小城昔滑氏为垒后人増以为城甚高峻坚险临河亦有台慕容超时宋公遣征虏将军王仲徳攻破之即魏武破袁绍斩文丑于北岸者　逯明垒即石勒之将所筑逯明名姓因为垒名今遗址尚存　滑台按水经云河水右经滑台城北小城外大城高昌所筑苻坚乱后丁零翟辽据之小城内辽人弗毁漆林犹存又周书滑台贮粟以拟白马津述征记云登滑台城西北望太行山白鹿岩王莽领冦于众山表也　金堤汉文帝时河决东溃金堤即此　山阳故城魏兖州刺史山阳公所筑城因人以立名　故訾娄城卫侯师于訾娄即此城也　河侯祠在县南一里汉王尊为太守河水壊金堤尊沉白马使巫祝请以身代填金隄以止水水至吏士叩头救止尊立不动水稍却后人因立河侯祠　苍野冢卫之贤大夫也　子路冢在邑内　八角井在州子城外北濠下即唐贞观元年节度使贾耽所凿公自为记云滑城控白马之津迩斥卤之溢里居者井无良焉宰夫司庖汲用自远人则劳止心曷以宁乃相土宜视水脉因使道求美泉得之于城壕之右鬭成八隅合为一甃云云贾魏公庙在北七里　仁风楼在州子城北即晋东郡太守袁宏奉杨仁风之所也
韦城县东南六十里旧二十乡今七乡古殷伯豕韦之地也左氏传曰穆叔如晋范宣子问焉曰昔匄之祖在商为豕韦氏故汉韦贤传诗曰肃肃我祖国自豕韦国都记豕韦氏彭姓名为祝融之后陆终第三子翦封于彭隋置县于韦氏之国故曰韦城　豢龙井在县古城内市之东南即豢龙氏之所有　京观在北二百歩汉翟义为东郡太守起兵为王莽所灭因有此京观俗呼髑髅台　平阳城在县西二十里左传哀公十六年卫侯饮孔悝酒于平阳杜注东郡燕县东北有平阳亭是也　师延邱在县东南二十里史记师延纣之乐师武王杀师延于濮水收塟于此
胙城县西南九十里旧二十四乡今五乡本古之胙国左传凡蒋邢茅胙祭周公之也又为古之燕国左传卫人以燕师伐郑是也汉为南燕县其后慕容徳都之复号东燕县隋开皇三年废东郡为县属汴州十八年文帝因览奏状见东燕县名因曰今天下一綂河东燕之有遂改为胙城属滑州唐武徳二年于此置胙州领胙城又置南燕县四年废州胙城属滑州　石邱在县东北三十里俗传汉成帝时星陨之石也　濮水在县南一里西南自酸枣县界流入
灵河县西南七十里旧十六乡今五乡本汉南燕县地今胙城是也隋开皇十六年分东燕酸枣二县置灵昌县取灵昌津以为名后唐同光元年改为灵河避国讳也　赤眉故城在县东二十四里汉末赤眉贼帅樊崇筑　延津即灵昌津也在县东北二十五里初石勒伐刘曜至河津不得渡时流澌下因风结氷济讫氷泮勒自以为得天助故号灵昌津又左传郑太叔収贰以为已邑至于廪延又曹公北杀刘延至延津皆此津　灵昌湖湖周十里人获菰蒲之利　尧祠在州西南五十里刘盆子所立唐宝厯中节度使李听祈雨有应重修白敏中撰记今存　黄河在县西十里　废金堤闗在县西南五十三里汉文时河决酸枣县东溃金堤大业二年置闗十三年废
郑州荥阳郡今理管城县禹贡为豫州之域星分氐宿古轩辕所都之地高辛氏火正祝融之墟周初封管叔于此故周礼注夀星为郑州之分实豫州之北境也国语郑桓公为平王司徒问于史伯寄孥与贿于虢郐十邑注云十邑谓虢郐鄢蔽补丹依□厯莘也此即莘地后郑为韩所灭韩又徙都之其东境又属魏秦并天下属三川郡汉属河南郡后汉至魏因之晋泰始二年分河南郡地置荥阳郡理古荥阳城宋初如之至武帝又立司州刺史理虎牢领河南荥阳农三郡后魏武帝置东农郡寻罢之文帝又改司州为北豫州所领如之东魏天平元年分荥县置成臯郡理今之汜水又移荥阳理大索城即今之荥阳县也属北豫州寻又分此为广武郡理中牟置东中郎将府以总之高齐天保七年废成臯郡入荥阳郡亦属北豫州后周初改豫州为荥州取荥泽为州之名领郡如故隋开皇三年罢郡改荥州为郑州十六年于管城县分置管州炀帝二年废郑州仍改管州为郑州三年废郑州复为荥阳郡唐武徳四年平王充置郑州于武牢领汜水荥阳成臯宻荥泽五县其年又于管城县置管州领管城须水圃田清池四县贞观元年废管州及须水清池二县以废管之阳武新郑管城圃田四县来属七年自虎牢移郑州理所于管城
元领县七　今五
管城　荥泽　原武　新郑　荥阳
二县割出
阳武【入开封府】　中牟【入开封府】
州境
东西八十五里　南北一百九十五里
四至八到
东至东京一百四十里　西至西京二百八十里西至长安一千一百四十里　南至许州二百八十里　北至懐州获嘉县八十里即至黄河中流为界共九十里　东南至开封府尉氏县一百三十里西南至河南府宻县一百七里　西北至懐州一百五十六里　东北至滑州二百八十四里
户
唐开元户六万四千六百一十九皇朝户主一万七百三十七客六千五百三十八
风俗
与滑州同
姓氏
荥阳郡四姓　郑　毛　潘　杨
人物
頴考叔　烛之武　子产　陈平　张苍　潘岳潘泥皆郑人　唐娄师徳原武人　韦思谦阳武人子承庆嗣立　郑愔荥阳人年十七进士及第中宗朝文馆学士　李日知郑人　郑珣瑜荥泽人土产
藜　麻黄　凤融席尤佳【旧贡】
管城县依旧四乡本周封管叔之国杜预释例管国在荣阳京县东北管城自汉至隋皆为中牟县开皇十六年于此置管城县属管州大业二年改管州为郑州县又属焉　牵渠魏志牵招字子经为广武太守郡中井多咸苦人逺汲水往复七里招乃望势凿源开渠注入城中人赖之号曰牵渠　郑水一名不家水源出梅山注水经云不家沟水出京县东南梅山北溪东北流经管城西俗谓之管水又东北分为二水一水东北流注入黄雀沟即今之黄池　青水唐开元十道志云荥阳有青水中有鱼皆青也　梅山在县西南三十里春秋时楚蒍子冯率师侵费滑石回梅山即此山也　圃田泽在县东三里　武强城在县东三十一里曹参击项羽攻武疆即此城　祭城在县东北十五里　邲城在县东六里晋荀林父帅师与楚子战于邲即此城　李氏陂在县东四里后魏孝文帝以此陂赐仆射李冲故俗呼为仆射陂周回十八里　莘城国语谓史伯对郑桓公虢郐有十邑莘其一也又云前莘后河右洛左济韦昭注莘国也十邑谓虢郐鄢蔽补丹依□厯莘也　故市城在今县西北三十里汉为县后汉省徐晃击袁绍军于此　望母台郑庄公与母誓之后悔因筑台以望之　周世宗庆陵在邑界
荥泽县西六十里旧二乡今四乡本尚书济水溢为荥之地按古者济水河北截河南流而为荥泽自王莽末济水但入河不复过河南荣渎水受河水有石门谓之荣口石门也按今县西南七十里荥阳县故城在平原上索水经其东即汉高祖为项羽所围处秦立三川郡自洛阳曽移理于此晋于此置荥阳郡后魏太和中移县理于大索城即今荥阳县是也隋开皇四年始分荥县地于此置广武县属郑州广武因山为名仁夀元年又改为荥泽县焉　荥泽在县北四里后汉书云显宗东巡泰山至荥泽有飞鸟翔集因命虎贲王吉射之鸟上下其声吉曰鸟哑哑引弓射之洞左腋陛下夀万嵗臣为二千石既而射鸟中之赐钱二百万至今荥泽亭堡之间犹多画鸟即遗事也　汉武涧在今县西二十里西征记二皇山上有二城东曰东广武西曰西广武相去二百余歩汴河水从涧中东流南今无水今城东有高坛即项羽坐太公于上以示汉军处一曰鸿沟衡雍左传僖公二十八年晋文公败楚于城濮还至衡雍作王宫于践土今王宫城在县北四十五里今故城内西北隅有路土台盟诸侯于践土即此也　敖山在县西十五里春秋时晋师救郑在敖鄗之间二山名宋武北征记曰敖山秦时筑仓于山上汉高祖亦因敖山筑甬道下汴水即此地也　敖仓城在县西十五里北临汴水南带三皇山殷仲丁迁于嚻诗曰博兽于敖皆此地秦置城以屯粟汉书云郦生説高祖曰东据敖仓即此也　金堤在县西北二十二里汉孝文时河决酸枣溃金堤东郡太守兴卒塞之孝成时王尊为东郡守又加修筑至明帝永平十二年诏乐浪人王景筑堤起自荥阳东至千乗海口千余里防遏冲要疏决壅积十里一水门至顺帝阳嘉中自汴口以东縁河积石为偃通淮名曰金堤　桑梓苑洛阳记云广武城西四里有桑梓苑
原武县西九十里旧一乡今四乡汉县属河南郡后魏属荥阳郡东魏改至广武县又属焉高齐天保七年郡县并废隋开皇十六年自今县西故原武城移于阳池故城置原陵县属郑州则今理也唐初改陵为武以复汉名　县理古阳池城按竹书记年曰梁惠王十五年遣将龙贾筑阳池以备秦即此也隋开皇十六年于此理县　故卷城汉为县按郡国县道记云即左氏晋文公败楚师甲午至衡雍一名恒雍今故卷城是也北齐天保七年省县而城在今县西北七里曹大姑东征赋云厯荥阳而过卷是此其故国周回约十里又城西三十余里有王宫城即践土所名　黄河在县北二十里新郑县西南九十里旧二乡今四乡昔黄帝都于有熊即其地又为祝融之墟于周为郑武公之国按国语郑桓公问于史伯自王室多故余惧及焉其何所可以迯死曰其济洛河颍之间乎子男之国虢郐为大骄贪背君君以成周之众奉辞伐罪无不克矣若前莘后河右洛左济主芣騩而食溱洧修典刑以守之惟是可以少固又曰唯谢郏之间言在谢之北郏之南谢在南阳后为汉地哀侯灭郑韩自平阳又徙都之秦并天下其地为頴川郡韩诗外传郑国俗以二月桃花水下时防于溱洧之上以自祓除也故诗谓溱与洧方涣涣兮今洧水经县之北过　潩水水经潩水源出宻县　古郐城在县东北三十五里毛诗谱云桧者祝融之墟祝融氏名黎其后妘姓处其地　苑陵故城在今东北三十里苑陵故城是也汉县晋末省后魏于故城东北五里改置苑陵县隋大业末省县　窟室左传郑伯有窟室而饮酒朝者曰公焉在其人曰吾公在壑谷杜注壑谷窟室也　子产郑大夫今有庙在陉山上　纪信冢以身绐楚解汉祖之围羽烧之高祖使塟于此故冢存　万嵗亭后汉荀彧封万嵗亭侯于此　周太祖嵩陵在邑界自然山下荥阳县西六十里旧三乡今四乡即汉荥阳之地唐初废郑州之荥阳于荥西立武泰县属洛州亦曽移此额于今郡西北五十里古荥阳城安置按荥阳城即古大索亭也东虢之地左传晋韩起如楚送女郑子皮劳诸索氏是也京县有大索亭者今县所理即大索城是也又县东北四里有小索城存即六国时二索也又京城大叔邑即在县正东郡城也秦置敖仓史记楚汉战于京索间郦生説高祖据敖仓之粟是此汉为县属河南郡晋泰始二年分河南郡立荥阳郡取名于荥泽也后魏太和十七年荥阳自汉故理移于今所唐天授二年七月分荥阳之地置武泰县割入洛州寻省改荥阳为武泰神龙元年二月复为荥阳县以郑　灵源山按神境记云荥阳县西有灵源山其间生灵芝石茵其岩顶有石髓紫菊往往人闻长啸之声　兰岩山神境记云荥阳县西有兰岩山峭防千丈常有双鹄不絶往来传云昔有夫妇隠此山数百年化为此鹄忽一旦一鹄为人所害其一鹄嵗常哀鸣至今响动岩谷莫知年嵗巗渚山一名小陉山俗名周山在县南三十五里索水所出山海经所谓少陉之山器难之水出焉旧传器难之水即索水也　鸿沟在县西即楚汉分界之所　殷渠晋殷褒字元祚为荥阳令时多雨褒乃课穿渠入河疏道原隰因致丰年时人号为殷渠今尚存　京水在县东二十二里注水经云黄水发源京县黄堆山东南流亦名祝龙泉泉势拂涌状似鼎汤世谓之京水也索水在县南三十五里注水经云索水在京县西南嵩渚山与东闗水同源分流即古旃然水也左传谓楚伐郑次旃然即此水名汉书云京索之间亦楚汉战争之所　京城在县东南二十里春秋姜氏为叔段请京又郑诗曰叔出于京汉以为县后魏省
太平寰宇记卷九

[book_title]太平寰宇记卷十
河南道十
陈州
陈州淮阳郡今理宛邱县昔庖牺氏所都曰太皥之墟禹贡为豫州之域星分心宿二度周初为陈国武王封舜后胡公妫满于此以奉舜祀以备三恪至春秋时为楚灵王所灭乃县之后五年复立陈惠公后五十六年楚惠王复灭陈而其地尽为楚所有又楚襄王自郢徙于此谓西楚是也战国时为楚魏二国之境秦灭楚改为頴川郡汉为淮阳国之地后汉如之晋为汝南郡梁国二境兼置豫州领郡国十理于此后魏得之又为立陈郡至天平二年以淮南内附于此置北扬州理项城以居新附之户高齐天保二年以百姓宇信不附侯景改北扬州为信州隋开皇十六年于宛邱县更立陈州炀帝初州废又为淮阳郡唐武徳元年平房宪伯改为陈州领宛邱箕城扶乐大康新平五县贞观元年废新平箕城扶乐三县三年复以沈州之项城溵水二县来属沈州即今頴川宛邱县长夀元年置武城县证圣元年置光武县天保元年改为淮阳郡乾元元年复为陈州晋天福六年升为防御州开运二年升为镇安军汉天福十二年降为刺史周广顺元年又升为防御州二年复为镇安军节度
元领县六　今五
宛邱　项城　商水　南顿　西华
一县割出
大康【入开封府】
州境
东西一百三十里　南北一百四十五里
四至八到
西北至东京二百四十五里　西至西京七百里西至长安一千五百里　东至亳州二百五十五里南至蔡州平兴县二百五十四里　西至许州二百八十五里　北至雍邱二百二十三里　东南至頴州三百一十五里　西南至蔡州二百一十里　西北至开封府三百一十里　东北至宋州二百二十五里
户
唐开元户五万二千六百九十七皇朝管户主一万一千八百六十三客一万一千四十八
风俗
书序曰古者伏羲氏之王天下也始画八卦造书契由是文籍生焉故文字之兴起于陈州也于是风俗旧多儒学周武王克商封舜于陈州为胡公配以长女妇人尊贵好祭祀其俗事巫故诗曰坎其击皷宛邱之下
人物
逢滑　子张姓颛孙名师　郑当时　黄霸　袁涣何鲁　谢向　王隠陈郡人撰晋书八十卷　袁宏殷仲文陈郡人　谢瞻　谢灵运　谢惠连皆陈郡阳夏人　谢庄
土产
丝　绵　绫　绢
宛邱县旧七乡今二乡本汉陈县春秋时秦灭陈县至秦汉仍为陈县汉属淮阳国后汉属陈国晋属梁国宋属南梁郡高齐文宣帝省陈郡仍移项县理于此隋文帝立陈州改项县为宛邱县　陈州州城枕蔡水周回三十里　洧水西自许州鄢陵县界流入　蔡水自西北流入经县东一里　州理城楚襄王所筑即古陈国也庖牺氏神农氏并都于此及楚顷襄王为秦所伐失鄢郢徙都于陈为秦所灭　宛邱在县南三里高二丈尔雅云陈有宛邱诗陈风云子之汤兮宛邱之上兮清邱在县东北五十里高二丈五尺古老传云汉淮阳王常登此邱游望闻汉中有清邱故遥取为名　砚邱在县东南四十里高五丈古老传云楚王灭陈于此燕防军士遂名醼邱后人语讹为砚邱　固陵在县西北三十里高一丈二尺按史记项羽南走固陵即此陵也今俗呼为谷陵　辰陵亭在县西南四十里春秋云楚子陈侯郑伯盟于辰陵杜预注云陈地頴川长平县东南有辰亭　陈佗沟在县北一十里上从安仁沟出入县郭古老传云陈公子佗开所以灌溉也毛诗墓门刺陈佗无良师傅也墓门有棘斧以斯之夫也不良国人知之　五梁沟按图经县西南十里从西华县界洧水出东流入谷古老传云此沟有五桥渡因名焉注水经云洧水南经长平县故城西又南分为二水支水东出谓之五梁沟南出谓之鸡笼水故水防处有笼口之名淮阳城晋地道记陈城西南角有淮阳城汉淮阳县
国城也　谷水注水经云上承劳陂南暨荦城皆为陂也陂水东流谓之谷水东经涝城又东流入于沙水新平城在县东北二十五里汉书地理志淮阳国有新平县隋开皇十六年分亳州武平县于此置临蔡县大业二年废唐武徳元年复置新平县八年省入宛邱博阳城在县西南四十里汉地理志汝南郡有博阳县应劭云侯国也王莽曰乐家汉丙吉所封之邑　南阳县在县东三十里后魏太和三年于此置南阳武定等县七年废　陈侯弩台在县南一里后汉书陈敬王曽孙宠善弩十发十中中皆同黄巾贼起宠有强弩数千张出军都亭国人素闻王善射不敢反叛故百姓归开元九年移孔子庙于台上　偶台在县西北二十五里二台相对各高二丈古老传云淮阳王城使乐之处一云偶仙台一云舞伎台也　贮粮台在县南二十里古老传云伐陈于此筑台以贮粮北临蔡水下通江淮之利　汤井在州门南古老传云殷汤大旱人民众穿此井　鸣井在县东三里以物投之即如钟声　双女陵在县西南十三里古老传云陈侯之女厉妫之陵也春秋传隠公三年卫庄公娶于陈曰厉妫生孝伯早死其娣戴妫生桓公又按诗风燕燕庄姜送归妾也注云庄姜无子戴妫生桓而州吁弑之二妫同死因塟于陈八卦坛在县北一里即伏羲于蔡水得龟因画八卦
之坛旧有长史张齐贤文后刺史李邕陈旧文撰新文刋之　光武庙在县西南一里后汉书南顿令钦生光武登位幸南顿县舍置酒防赐吏人复田租一嵗父老言皇考居此日久愿赐复十年帝曰天下重器常恐不任日复一日安敢逺期十嵗吏人又言陛下实惜之何言谦也帝大笑复増一嵗光武崩民为立庙　东门池在县城东北角水至清而不耗亦不生草木诗陈风东门之池可以沤麻即此也
项城县东南七十里依旧四乡汉项县古项子国春秋齐师灭项楚襄王徙都陈以项为别都按此城即楚筑在汉属河南郡晋属陈国隋文帝改项县加城字属陈州十六年分置沈州唐贞观中废沈州却属陈州晋时童謡云坚不过项即此也　武邱本名邱头在县东南四十里魏志王陵宻计废立司马宣王乗水道讨陵大兵掩至陵自知势穷至顿邱面防水次即此邱也又司马宣王于此尅定毌邱俭乃更立武邱以显武功也秦邱在县西南四十七里古老传云秦王苻坚将兵以显武功也　秦邱在县西南四十七里古老传云秦王苻坚将兵南征驻于此邱故名秦邱邱侧有故城名为秦母城亦名秦王城东晋孝武帝时秦将祈融攻陷夀春苻坚舍大兵轻骑赴之时有謡曰坚不过项坚出令曰敢言吾夀春者防其舌众諌不从坚遂败项国城在县东北一里古老传云故项子国春秋齐人灭项即此城　互乡城在县北一里古老传云互乡之地论语曰互乡难与言童子见门人惑即此也　公路台在县东四里按隋淮阳郡旧图云公路台东有袁术庙按术身死无后不合有庙葢术生平立先人之庙　封观墓在县西十里汉书云观有志节当举孝亷以兄位未达耻先受之遂称风哑不言火起烧屋观徐行出避之忍而不言后数年兄得举称防而仕于郡死塟于此　贾逵碑在县东南二里词云贾讳逵字道安河东襄陵人也迁豫州刺史魏明帝大和二年卒梁国刘举等为刻石立碑史记上有二字生金魏志云明帝青龙中帝东征乗辇入逵祠诏曰昨过项见贾逵碑像念之怆然古人有言患名之不立不患年之不长逵存有忠勲没而见思可谓死而不朽者矣布告天下以劝将来　百尺堰在县东北三十五里水经云蔡水东南往陈县谓之百尺沟又南分为二水注于頴次有大堰即古之百尺堰也司马宣王讨王凌陈军于百尺堰即此也　宜禄城汉书地理志宜禄县属汝南郡莽曰赏都亭也
商水县西南八十里旧十乡今四乡汉汝阳县地属汝南郡隋开皇三年废郡仍以汝阳县陈州十六年改为溵水县以县界溵水为名　懐邱在县西二十里史记云吴王阖闾与子晋败楚是年惠公卒子陈公柳立懐公卒于呉左传懐公不从其卒塟在陈　枣邱在县东北三十里隋陈州图经云其原邱塘多生枣棘因以名焉　溵水从西华县南来经县西四里过頴水　驿马沟在县西南十三里古老传云楚相孙叔敖截汝坟之水以作塘下有柘塘陂九百顷遂乃凿此沟其湍急如驿马其水发孙塘屈曲六十里入頴水　灌溉城在县东北二十里隋陈州图经云邓艾所筑也魏志邓艾为典农时于陈项以东至夀春开广漕渠溉良田筑此城　扶苏城在县西南三十五里史记云陈渉起兵自称公子扶苏从人望也葢渉筑此城隋越王侗皇泰元年又于此置扶苏县唐武徳五年废　頴岐渡夹河月城在县东北三十里贞元元年刺史曲环筑以备李希烈之乱　章华台在县西北三里左传昭公七年楚子成章华之台愿与诸侯落之杜预注云宫室始成祭之为落台今在华容城内是灵王所筑春秋后语楚襄王二十年为秦将白起所逼北保于陈更筑此台　干谿台在县北三里左传楚师次于干谿注在谯国城父县南又按陆贾新语楚灵王即位起章华之台为干谿之馆作干谿之台五百仞之高欲登浮云窥天　丛台在县北二十五里按史记云丛台在邯郸城説者以为赵丛台此台葢襄王所筑也非赵之丛台名同事异按郎尉之陈州旧图云楚王游观弋钓地或税驾于此往往有嘉禾丛生因以为名也　西华城汉书地理志云西华县属汝南郡济北戴封字平仲为西华令遇天大旱慨理政无感乃积柴坐其上以自焚火起而大雨暴至逺近叹服
南顿县南七十里旧五乡今四乡本汉旧县属汝南郡古顿子国后逼于陈南徙故号南顿其城楚令尹子玉所筑后汉世祖父钦甞为此县令故号曰南顿君汉光武生在此县中刘宋为南顿郡东魏于此置和城县北齐废郡省县入和城隋复为南顿县属陈州唐武徳六年省入项城证圣元年以县有光武乡名符武氏遂于此置光啓中复为南顿　高阳邱在县南四十里应阳南顿人兄弟俱有名自比高阳氏才子故号高阳邱也頴水在县西北三十里　小汝水在县西南四十里頴阴城在县西三十里按阚骃十三州志故顿子城
在頴水之南故谓頴阴城　柏冢在县南二十里古老传云应奉冢多生柏因以为名　光武台在县北四十里按隋淮阳旧郡图云汉光武十九年幸南顿因置此台兼立庙
西华县西八十里旧十乡今四乡本汉长平县属汝南郡唐武徳八年为基城县贞观元年省入宛邱县长夀元年又置为武城县神龙元年改为基城县景云元年改为西华县　宜阳山在县东北五里高五丈翟王河出焉　夏亭城在县西南三十里按陈诗株林刺灵公也胡为乎株林从夏南注云夏南夏征舒也今此城北五里有株林即夏氏邑一名华亭　柳城在县西二十里古老传云女娲氏之都本名娲城魏邓艾营稻陂时栁舒为陂长后人因为栁城隋文帝开皇元年于此置栁城县隋末废　阎仓城在县东北三十里左传云宋华向之乱公子成公孙忌奔郑其徒与华氏战于鬼阎杜预注云頴川长平县西北有阎亭隋淮阳图云阎仓城在扶沟县西南五十里城在今故长平县西北　凉马台在县西三十里相传陈灵公凉马台东南去陈灵公陵五百七十歩　集粮城在县西十里魏使邓艾营田筑之贮粮故名
太平寰宇记卷十

[book_title]太平寰宇记卷十一
河南道十一
蔡州　颍州
蔡州汝阳郡今理汝阳县禹贡豫州也春秋沈蔡二国之地后为楚魏二国之境厯降为晋宋陈魏曹卫鲁八国之地后又为韩魏之地秦兼天下以其地为三川郡汉改三川为汝南郡后汉魏晋如之宋文帝于此立司州领郡四以为重镇使孝武守之元嘉二十七年后魏太武帝率兵攻围汝南太守陈宪守拒四十余日积尸与城齐不防而退地形志云谓之悬瓠城亦名悬壶城又注水经云汝水周城形如悬瓠故取名焉始自魏太和中幸悬瓠平南王肃起层楼于城隅下际水湄降眺栗渚殊为佳观故宋书亦云悬瓠为戍以防郄陂是也皇兴二年改为豫州东魏置行台侯景为悬瓠都督举十三州入梁后周置总管府寻改为舒州以地势平舒为名后又改为豫州其后又改为洛州其后又以此为溱州取城南溱水为名其后又改为蔡州以古国名之也俄置汝南郡隋初移入悬瓠即今州城是也大业二年废郡复为蔡州唐武徳三年平王世充置豫州总管府管豫道舆息舒五州豫州领汝阳平舆真阳呉房房蔡五县七年改为都督府废舆道舒息四州贞观元年罢都督府废平舆上蔡二县复以道州之堰城息州之新息郎州之郎山舒州之褒信新蔡五县来属天授三年又改平舆西平二县开元四年以西平属仙州二十六年省仙州复以西平来属天宝元年改为汝南郡乾元元年复为豫州宝应元年避代宗庙讳改为蔡州汉初升为防御州皇朝因之昔宋檀和之为刺史出猎猛兽伏而不起亦不伤人
元领县十
汝阳　上蔡　平舆　西平　遂平　郎山　真阳新息　褒信　新蔡
州境
东西二百九十里　南北二百四十里
四至八到
北至东京四百七十五里　西北至西京六百二十里　西北至长安一千四百三十二里　东至颍川四百四十里　南至申州二百六十八里西至唐州二百七十四里　北至海州三百二十二里　东至南光州淮水中流为界二百六十五里　西南至唐州桐柏县一百八十四里　西北至汝州襄城县二百八十四里　东北至陈州二百六十四里
户
唐开元户五万一千二百一十皇朝户主一万八千三百九十七客二万九千五百六十
风俗
汉书角亢氐之分东接汝南皆韩地其俗夸奢尚气力好啇贾渔猎难制御今其俗人性清和乡闾孝友男务垦辟女修织絍
人物
李斯上蔡人　戴凭汝南人为侍中与百官説经书夺席五十余重时谓之解经不穷戴侍中　袁安汝阳人五世孙绍字本初　蔡顺　薛包并汝南人黄叔度南顿人　陈藩汝南平舆人　应奉汝南南顿人读书五行并下　应阳汝南人　许劭字子将汝南平舆人评曹操曰清平之奸贼乱世之英雄吕防汝阳人鲁肃代周瑜之任吕防曰君与闗帅为邻将何以备不虞关熊虎也因示肃五策肃乃越席而起曰吾不知卿才畧至是遂拜防母结友　吕范汝南人刘备诣京见孙权范宻诣请留之后权讨闗帅谓范曰早从卿言无此劳也　和峤汝南人　干宝新蔡人撰搜神记三十卷示刘惔惔曰卿可谓鬼之董狐　唐源乾曜西平人为相
土产
旧贡龟甲双距绫　四窠云花鷘绫　今贡龙凤蚊防　泽兰　茱萸　蝱虫　木蛭已上二物各二两　蓍草　生石斛
汝阳县旧九乡今八乡本汉县属汝南郡晋属汝南国宋属汝南郡隋开皇十三年罢郡属豫州十七年改汝阳为溵水属陈州今界内有大溵水名之其年又于上蔡县东北别置汝阳属豫州即今县是也　悬瓠城亦名悬壶城水经注云汝水屈曲形若悬瓠故城取名其上西北隅魏高祖以大和中宰悬瓠平南王肃起高堞于小城建层楼于隅阿下际水湄降聎栗渚殊为佳观宋书悬瓠为戍以防防陂其中城即悬瓠地也　鸿郄陂在县东十里汉书曰汝南旧有鸿郄大陂郡以为饶成帝时闗东数水陂溢为害翟方进为丞相以为决去陂水其地肥美省隄防之费遂奏罢之及翟氏灭乡里归恶言方进诸防下良田不得而奏罢陂王莽时常常枯旱郡中追怨方进童謡曰壊陂谁翟子威饭我豆食羮芋魁反乎覆陵当复谁及建武中太守邓晨使许阳为都水令复为鸿郄陂阳曰昔成帝梦上天天帝怒曰何故壊我濯龙池于是乃因髙下形势起塘四百余里数年乃得立郡亦常熟今废　黄溪水水色纯黄故以名之在郡南　栗园汝水湾中有地数顷有栗园今谓之栗州是也　平舆故城在今县东汝水南旧沈子国地春秋谓蔡灭沈后属楚为邑平舆故城尚存　宜春城汉置北宜春县于此故城在今县西南尚存　安城故城汉为县废城在今县东南即于水北有二龙乡有月旦里是也　西望城在县东南梁太清二年羊鸦仁为魏所逼粮运断絶乃弃悬瓠归义阳仍留夏绍亭西望城以防备邀道　汝南县城唐贞元七年正月割汝阳县汝水之南地置县续元和十三年勅停以地复归汝阳县　戴凭宅凭仕后汉学通九经　荆将军庙即六国荆卿也昔羊角哀梦左伯桃与荆轲战乃自刎以助伯桃今轲冢犹存庙像甚盛
上蔡县北五十五里旧九乡今四乡古之蔡国左传陈蔡方睦于卫史记周武王克殷封叔度于蔡挟武庚作乱周公杀
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:01:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>