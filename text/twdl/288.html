<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,序,康熙台湾府志全文在线阅读,康熙台湾府志全文在线下载,大玄古籍书库">
<meta name="description" content="台湾地方志。清蒋毓英修,季麒光等纂。十卷。毓英字集公,奉天锦州(今属辽宁)人。历官笔帖式、知府、按察使。麒光字圣昭,号蓉洲,江苏无锡人。康熙进士,官内阁中书、知县。著有《台湾杂记》、。《番俗纪略》、。《风说》等。康熙二十三年设台湾府,辖台湾、诸罗、凤山三县。是志约当二十六年(1687)成书,记事止于二十五年,五万余字。分沿革、分野、气候、风信、封隅、物产、风俗、岁时、规制、学校、户口、田土、赋税、人物、古迹、灾祥等二十五门,含海道、潮汐、澎湖三十六屿、城郭、社学、开拓勋臣、胜国遗裔等目,或门下按县、朝代、">
<title>康熙台湾府志_蒋毓英_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">康熙台湾府志</span> <br/>
          作者： <span class="inputVal" id="bkauthor">蒋毓英</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]52665</span> <br/>
          说明： <span class="inputVal" id="bkdec">台湾地方志。清蒋毓英修,季麒光等纂。十卷。毓英字集公,奉天锦州(今属辽宁)人。历官笔帖式、知府、按察使。麒光字圣昭,号蓉洲,江苏无锡人。康熙进士,官内阁中书、知县。著有《台湾杂记》、 《番俗纪略》、 《风说》等。康熙二十三年设台湾府,辖台湾、诸罗、凤山三县。是志约当二十六年(1687)成书,记事止于二十五年,五万余字。分沿革、分野、气候、风信、封隅、物产、风俗、岁时、规制、学校、户口、田土、赋税、人物、古迹、灾祥等二十五门,含海道、潮汐、澎湖三十六屿、城郭、社学、开拓勋臣、胜国遗裔等目,或门下按县、朝代、物类细分,故目无确数。其中以赋税、叙山、叙川、物产门最详。凡载木岗、大岗、鸡笼、赤、凤七十余山,岗山、淡水、浊水等三十余河川。物产有早尖、早籽、薯黍、黄豆、涂豆、番薯、加说豆、海粉、檨、波罗蜜、白蒺藜、猫竹、三友花、千日红、仙草、桃草等三百余种植物,鹩鸰、鬼鸟、海鸡母、金钱豹、海翁、龙鲇、仙人耳、沙蚕等近二百种动物。田赋收录郑成功祖孙统治时期赋额。气候、风信、灾祥所载台湾及其附近水域四季气候、降雪、潮汐、信风、地震、海上交通,对发展海洋经济和海防有重要参考价值,据科学家考证,此志首次论证台风。但有的门目过于简略,统计数字也不够精确。有康熙间台湾府刻本,1985年中华书局《台湾府志三种》本。潘君祥《蒋毓英修述略》 (载上海《社会科学》1982、2)、陈秉仁《第一部考辨》 (载《图书馆杂志》1983、1)可供参考。</span> <br/>
          封面： <span class="inputVal" id="bkimg">Z_11189.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]康熙台湾府志
[book_author]蒋毓英
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]52665
[book_dec]台湾地方志。清蒋毓英修,季麒光等纂。十卷。毓英字集公,奉天锦州(今属辽宁)人。历官笔帖式、知府、按察使。麒光字圣昭,号蓉洲,江苏无锡人。康熙进士,官内阁中书、知县。著有《台湾杂记》、 《番俗纪略》、 《风说》等。康熙二十三年设台湾府,辖台湾、诸罗、凤山三县。是志约当二十六年(1687)成书,记事止于二十五年,五万余字。分沿革、分野、气候、风信、封隅、物产、风俗、岁时、规制、学校、户口、田土、赋税、人物、古迹、灾祥等二十五门,含海道、潮汐、澎湖三十六屿、城郭、社学、开拓勋臣、胜国遗裔等目,或门下按县、朝代、物类细分,故目无确数。其中以赋税、叙山、叙川、物产门最详。凡载木岗、大岗、鸡笼、赤、凤七十余山,岗山、淡水、浊水等三十余河川。物产有早尖、早籽、薯黍、黄豆、涂豆、番薯、加说豆、海粉、檨、波罗蜜、白蒺藜、猫竹、三友花、千日红、仙草、桃草等三百余种植物,鹩鸰、鬼鸟、海鸡母、金钱豹、海翁、龙鲇、仙人耳、沙蚕等近二百种动物。田赋收录郑成功祖孙统治时期赋额。气候、风信、灾祥所载台湾及其附近水域四季气候、降雪、潮汐、信风、地震、海上交通,对发展海洋经济和海防有重要参考价值,据科学家考证,此志首次论证台风。但有的门目过于简略,统计数字也不够精确。有康熙间台湾府刻本,1985年中华书局《台湾府志三种》本。潘君祥《蒋毓英修述略》 (载上海《社会科学》1982、2)、陈秉仁《第一部考辨》 (载《图书馆杂志》1983、1)可供参考。
[book_img]Z_11189.jpg


[book_title]卷一
沿革
臺灣，古蠻荒之地。明宣德間，太監王三保下西洋，舟曾過此，以土番不可教化，投藥於水中而去，此亦得之故老之傳聞也。嘉靖四十二年，流寇林道乾橫行海洋，專殺土番，取膏血造船，擾害濱海。都督俞大猷征之，道乾遁去占城，今有其遺種。天啟元年，又有漢人顏思齊為東洋日本甲螺，引倭彛屯聚于臺，鄭芝龍附之。未幾，紅彛荷蘭人由西洋而來，願借倭彛之地暫為栖止，誘約一牛皮地即可。倭彛許之。紅彛將牛皮剪如繩縷，周圍圈匝已有數十丈地，久假不歸，日繁月熾，無何而鵲巢鳩居矣。尋與倭約：若舍此地，每年願貢鹿皮三萬張，倭乃以地悉歸荷蘭。
崇禎八年，荷蘭始築臺灣、赤嵌二城。臺灣城即今之安平鎮城也；赤嵌城即今之紅毛樓，名城而實非城也，規制甚小，在臺灣府治西北。荷蘭以夾板船為犄角，善用砲攻，雖兵不滿千，而南北各土酋咸服聽命。又設市于臺灣城外，泉漳之商賈始接踵而至焉。
庚寅，甲螺郭懷一（〈彝人設立甲螺，以管漢民。甲螺者，即如漢人所謂頭目之類也。郭懷一被殺，何斌充之。〉）欲謀逐紅彝。紅彝覺之，召土番擒懷一，戮于赤嵌城。商民在臺者，被土番殲滅不可勝數，而商賈視為畏途矣。
延至辛丑，偽延平王鄭成功，芝龍之子也，自京口喪敗，其勢日蹙，孤軍廈門，欲圖退步，乃與甲螺何斌謀進取臺地。從來鹿耳門石關穩險，屈曲盤旋，沙浮水淺，舟師非諳于水道者，不易得渡。鄭舟至鹿耳，水忽漲十餘丈，巨艦畢入。非天之相此逆旅也，蓋將藉手以式廓國朝無外之疆域也乎！荷蘭與成功戰，不利，遂退保臺灣城，歸一王（〈歸一王，紅彝之帥名。〉）以死拒之。鄭師攻之不克，乃環山列營以困之。荷蘭諜報本國，遂整夾板十餘艘，與成功決戰。成功因風縱火，焚燒彝艦，荷蘭終無降意。成功使人告之曰：「此地乃我先人故物，今所有珍寶金銀聽汝載回，但留空城還我，可以罷兵。」荷蘭知勢不敵，爰棄城歸。成功就城居之，改臺灣為安平鎮，赤嵌為承天府，總名東都。設一府二縣，府曰承天，縣曰天興、萬年。未幾，成功死，子經尚在廈門，成功之弟世襲有竊距之意，鄭經攻逐之，世襲渡海歸誠。經嗣立，改東都為東寧，二縣為二州，設安撫司三，南北路、澎湖各一。于是興市廛，構廟宇，新街、橫街是其首建之處。誘致豪傑，招納叛亡，人民聚集，漸成狡兔之窟矣。
辛酉，經死，子克塽嗣，幼冲在位，政出權門，人心已渙，逆運將終。
康熙二十二年，八閩總制姚偵知底蘊，用間諜陰賚札付到臺，離散其左右，以傅為霖為內應，垂成而事泄，為霖遇害。是年，皇上赫然震怒，指授方略，特簡靖海將軍侯施統帥舟師。六月專征，由銅山直抵八罩澳，取虎井、桶盤嶼，克之。誓師戒嚴，不許妄殺一人。由是而百神效靈，海不揚波；鹹水苦軍士，而海岸忽湧甘泉，眾無渴患，一戰而澎湖克復。克塽心膽墮地，識天命之有歸，遂納款歸誠。於是廷議設府一，曰臺灣；縣三，附郭曰臺灣，外曰鳳山、諸羅。
分野
古十二州之域，所以紀地，而十二次之躔，所以紀天。二十八宿周天分布，角亢始于卯，翼軫終于寅，各有定位。後人因地占星，即因星辨地，遂有分野之說。以十二次定十二州，而以齊、晉、燕、秦諸國實之。揚州之域，東南至海，屬于牛女，為吳越之分，先賢之論詳矣。
八閩界在甌粵之間，原非古揚州境，而地盡東南，遂附隸揚州。其所躔牛女之次，自班固以後，范蔚宗、張守節、僧一行之徒，家不一說。
至于臺灣，遠隔大海，不入職方，分野之辨，未有定指。然晉天文志十二次始角亢，以東方蒼龍為之首也。唐十二次始女虛，以十二支子為之首也。按考臺灣地勢，極于南而迤于東，計其道里，當在女虛之交，為南紀之極，亦當附于揚州之境，以彰一統之盛焉。
氣候
臺灣僻在東南隅，地勢最下，其去中州最遠。故氣候與內地每不相同，大約熱多于寒，恆十之七，故有「四時皆是夏，一雨便成秋」之說。秋無霜，冬無雪，獸炭、貂裘無所用也，故土番、窮戶無衣褐，亦可卒歲。花卉則不時常開，木葉則歷年未落，瓜蒲、蔬茹之類，雖窮冬花秀，此寒暑氣候不同也。
春頻旱，秋頻潦。東南雲蒸則滂沱，西北密雲鮮潤澤。所以雲行雨施，必在南風盛發之時，而田穀之登，歲不能再熟，此雨暘之氣候不同也。
四時之風，雨颶居多。七八月間，因風擊浪，檝為摧，檣為傾，其淘沙之聲遠聞數百里外。曉東暮西，風之所自，與中土又大異矣，此風颷之氣候不同也。
自府治至鳳山，氣候與臺邑等。鳳山以南至下淡水諸處，早夜東風盛發，及晡鬱熱，入夜寒涼，冷熱失宜。又水土多瘴，人民易染疾病。自府治直抵諸羅之半線，氣候亦與臺邑等。半線以北，山愈深，土愈燥，烟瘴愈厲，人民鮮至。鷄籠地方，孤懸海口，地高風冽，冬春之際，時有霜雪，此南北之氣候不同也。
風信
自刳木為舟，剡木為楫，舟楫之利，以濟不通，所由來舊矣，但大海波濤，瞬息之間，變幻莫測，颶風一至，人舟俱覆，利之所在，亦即害之所鄰也。後世人巧日甚，察天地之變，占十日之候，或稽節序而紀風雲，或察草木而知陰陽，其詳備至，十九取驗，然皆出于慣習風波、漁子舟人之推測，未有紀之篇章，垂之典籍，使人皆指掌知所趨避焉。
今臺地既入版圖，冠蓋皇華，來往不一。出于漁人舟子之所驗者，能因其迹，未必能窮其理。若士人君子之所歷，考索研究以神明其事，必有深焉者矣。故特附于與志之中，仍俟博聞君子參訂而考辨之。
清明以後，地氣自南而北，則以南風為常風，霜降以後，地氣自北而南，則以北風為常風。若反其常，寒南風而暑北風，則颱颶將作，不可行船。
南風壯而順，北風烈而嚴。南風多間，北風罕斷。南風駕船，非颱颶之時，常患風不勝帆，故商賈以舟小為速；北風駕船，雖非颱颶之時，亦患帆不勝風，故商賈以舟大為穩。
風大而烈者為颶，又甚者為颱。颶常驟發，颱則有漸。颶或瞬發倏止，颱則常連日夜，或數日而止。大約正、二、三、四月發者為颶，五、六、七、八月發者為颱。九月，則北風初烈，或至接連累月，俗稱為「九降風」；間或有颱，則驟至如春颶。船在洋中，遇颶，猶可為；遇颱，不受也。
過洋，以四月、七月、十月為穩，以四月少颶日，七月寒暑初交，十月小陽春候，天氣多晴順也。最忌六月、九月，以六月多颱日，九月多九降也。
十月以後，北風常作。然颱颶無定期，舟人視風隙以來往。五、六、七、八月應屬南風，颱將發，則北風先至，轉而東南，又轉為南，又轉為西南，始止。
颱颶俱多帶雨，九降則無雨而風。
五、六、七月間，多風時，風雨俱至，即俗所謂「風時雨」、「西北雨」也。船人視天邊點黑如簸箕大，則收帆嚴舵以待之。瞬息之須，風驟雨至，隨刻即止。若預待少遲，則收帆不及，而或至覆焉。
天邊有斷虹，颱亦將至。只現一片如船帆者，曰「破帆」；稍及半天如鱟尾者，曰「屈鱟」，即東坡颶風賦所稱「斷虹飲海」者是也。破帆甚于屈鱟，出于北方，又甚于他方也。海水驟變，水面多穢如米糠，及有海蛇浮游于水面，亦颱將至。
昏夜星辰閃動，亦大風將作。
十二月二十一日起，一日有風，應明年正月有大風，二日應二月，三月以至九月俱按日相應。或一日之間風作二次，則來年所應之月颱風亦二次焉；多次，則亦皆如此。記而驗之，無不應者。
土番識颱草，此草生無節，則周年俱無颱；一節，則颱一次；二節，二次；多節，多次；無不驗者，今人亦多識此草。
凡濱山尋澳泊船之處，南風，則以南負山而北面海者為澳；北風，則以北負山而南面海者為澳。南風則尋南風澳，北風則尋北風澳，此其常也。獨五、六、七月應屬南風，而遇北風之時，不可泊北風澳，蓋以北風轉南之時，呼吸變更，臺雨嚴厲，以北風澳而受南風，駕避不及，隨刻粉碎矣。一年之月，各有颶日，驗之多應，舟人以為戒避，不敢行船。
正月初四日（〈舟人名為接神颶〉），初九日（〈名為玉皇颶。此日有颶，皆驗。此日或無颶，則各颶亦多有不驗者〉），十三日（〈名為關爺颶〉），二十九日（〈名為烏狗颶〉）。
二月初二日（〈名為白鬚颶〉）。
三月初三日（〈名為元帝颶〉），十五日（〈名為真人颶〉），二十三日（〈名為媽祖颶。真人颶多風，媽祖颶多雨〉），三月共三十六颶，此其大者。
四月初八日（〈名為佛子颶〉）。
五月初五日（〈係大颶旬，名為屈原颶〉），十三日（〈亦名關爺颶〉）。
六月十二日（〈名為彭祖颶〉），十八日（〈名為彭祖婆颶〉），二十四日（〈名為洗炊籠颶。自十二日起至二十四日止，皆係大颶旬〉）。
七月十五日（〈名為鬼颶〉）。
八月初一（〈名為灶君颶〉），初五日（〈係大颶旬〉），十五日（〈名為魁星颶〉）。
九月十六日（〈名為張良颶〉），十九日（〈名為觀音颶〉）。
十月初十日（〈名為水仙王颶〉），二十六日（〈名為翁爹颶〉）。
十一月二十七日（〈名為普菴颶〉）。
十二月二十四日（〈名為送神颶〉），二十五日（〈名為天神下降颶〉），二十九日（〈名為火盆颶。自二十四日至年終，俱係大颶旬，名為送年風〉）。
封隅
臺灣府治，在福建布政司之南。東至咬狗溪、大腳山五十里，西至澎湖大洋水程四更，除水程外，廣五十里，南至沙馬磯頭五百三十里，北至鷄籠城二千三百一十五里，延袤二千八百四十五里。自府治至京師，除海洋水程十一更外，路程七千四百一十里。
臺灣縣治，附郭。除澎湖三十六嶼外，東至咬狗溪、大腳山五十里，西至澎湖大洋水程四更，除水程外，東西廣五十里，南至鳳山縣安平鎮交界十里，北至新港溪與諸羅縣交界四十里，南北延袤四十里。
鳳山縣治，在臺灣府南一百二十五里。東至淡水溪二十五里，西至打狗仔港二十五里，東西廣五十里，南至沙馬磯頭三百七十里，北至臺灣縣文賢里二層行溪一百二十五里，南北延袤四百九十五里。
諸羅縣治，在臺灣府北一百五十里。東至大居佛山二十一里，西至大海三十里，東西廣五十一里，南至新港溪與臺灣縣交界一百四十里，北至鷄籠城二千一百七十五里，南北延袤二千三百一十五里。
坊里
坊里在社鎮（〈各名號皆偽時所遺，今因之，以從俗也〉）。
臺灣府統轄坊四、里二十六、莊二、社四十六、鎮一，外澎湖嶼三十六。
臺灣縣轄坊四，里一十五。
坊：東安坊、西定坊、寧南坊、鎮北坊。
里：武定里（〈離府治一十里〉）、永康里（〈離府治一十五里〉）、廣儲東（〈離府治二十五里〉）、廣儲西（〈離府治一十里〉）、長興里（〈離府治二十里〉）、新豐里（〈離府治四十里〉）、歸仁南（〈離府治二十五里〉）、歸仁北（〈離府治二十五里〉）、永豐里（〈離府治二十五里〉）、保大東（〈離府治二十里〉）、保大西（〈離府治一十五里〉）、仁德里（〈離府治一十里〉）、仁和里（〈離府治一十五里〉）、文賢里（〈離府治三十里〉）、崇德里（〈離府治二十六里〉）。
另澎湖三十六嶼，詳在敘山志。
鳳山縣轄里七、莊二、社十二、鎮一。
里：依仁里（〈離府治一十六里〉）、永寧里（〈離府治四里〉）、新昌里（〈離府治二里〉）、長治里（〈離府治一十七里〉）、嘉祥里（〈離府治四十五里〉）、維新里（〈離府治三十里〉）、仁壽里（〈離府治五十二里〉）。
莊：觀音莊（〈離府治五十二里〉）、鳳山莊（〈離府治八十里〉）
社：下淡水社（〈離府治一百五十五里〉）、力力社（〈離府治一百七十里〉）、茄藤社（〈離府治一百七十五里〉）、放索社（〈離府治一百九十里〉）、上淡水社（〈離府治一百一十里〉）、阿猴社（〈離府治一百二十五里〉）、搭樓社（〈離府治一百三十五里〉）、大澤機社（〈離府治一百五十里〉）、郎嬌社（〈離府治二百二十五里〉）、琉球社（〈離府治五百三十五里〉）、南覓社（〈離府治四百五十里〉）、加六堂社（〈離府治二百五里〉）。
鎮：安平鎮（〈離府治一十一里〉）。
諸羅縣轄里四、社三十四。
里：善化里（〈離府治二十五里〉）、新化里（〈離府治一十二里〉）、安定里（〈離府治三十里〉）、開化里（〈離府治五十里〉）。
社：蕭壠社（〈離府治三十里〉）、麻豆社（〈離府治四十五里〉）、新港社（〈離府治一十里〉）、大武壠社（〈離府治四十里〉）、目加溜灣社（〈離府治二十六里〉）、倒咯嘓社（〈離府治六十里〉）、打貓社（〈離府治一百三十五里〉）、諸羅山社（〈離府治一百二十里〉）、阿里山社（〈離府治一百一十里〉）、奇冷岸社（〈離府治一百六十里〉）、大居佛社（〈離府治一百二十里〉）、他里霧社（〈離府治一百六十里〉）、猴悶社（〈離府治一百七十里〉）、沙轆牛罵社（〈離府治五百里〉）、柴裡斗六社（〈離府治一百八十里〉）、東螺社（〈離府治二百四十里〉）、西螺社（〈離府治二百里〉）、南北投社（〈離府治三百七十里〉）、蔴務捒社（〈離府治五百里〉）、崩山社（〈離府治六百七十里〉）、大傑顛社（〈離府治八十里〉）、新港仔社（〈離府治七百六十里〉）、竹塹社（〈離府治八百四十里〉）、南嵌社（〈離府治九百二十里〉）、鷄籠社（〈離府治一千八百二十里〉）、上淡水社（〈離府治一千三百二十里〉）、蔴芝乾社（〈離府治二百五十里〉）、南社（〈離府治二百四十里〉）、二林社（〈離府治二百八十里〉）、馬芝遴社（〈離府治四百里〉）、大突社（〈離府治三百一十里〉）、亞束社（〈離府治四百七十里〉）、半線大肚社（〈離府治四百四十里〉）、大武郡牛社（〈離府治三百四十里〉）。

[book_title]卷二
敘山
臺灣之山，崴然而截𡺼者，不可勝計。因鴻濛初啓，多無名號，今舉其可紀者紀之，誠未得十之一也。其形勢，則自福省之五虎門蜿蜒渡海，東至大洋中，起二山曰關同、曰白畝者，是臺灣諸山腦龍處也。隱伏波濤，穿海渡洋，至臺之鷄籠山，始結一腦。扶輿磅礡，或山谷，或平地，繚繞百餘里，直抵東北，而諸山頓起，聳出雲霄矣。巃嵸之勢，不可紀極。四時朝暮，雲霧罥罩，山常朦而不見，必天清氣朗，始覩眾山之形。然遠望之，峰嵐重叠，近者青，遠者碧，碧之外，更有尤碧者，峙乎雲谷、日池之鄉。如是者起伏二千餘里，到郎嬌、沙馬磯頭，而山始盡。深山之中，人迹罕至。其間人形獸面、鳥喙鳥嘴、鹿豕猴獐，涵淹卵育；魑魅魍魎，山妖水怪，亦時出沒焉。相傳有金山，每啓人以涎羨之情，然在層巒叠嶂之內，山外係化外野番巢穴，番獰路險，人踪罕到，亦不知山在何處，與山之高大幾何也。至如仙人之山，云有絳衣、黑衣仙子，時常下游，石蹬、棋盤儼然在焉，則別一洞天世界也。
臺山分界
臺之山，大抵背東溟，面西海，或又云南北相繞，形如畚箕，山勢面東而背西，未知孰是？而郡邑居其中，自木崗山（〈在府治東北約百三十餘里，巍峩特聳。其頂每罩雲霧，必至天氣清朗之時，方見山形。遠望其峰，上與天齊。臺灣之山，惟此山最高而且大〉），南至大崗山（〈在府治東南，此山離府三十餘里。山上有大石聳秀，形如冠帽，中有大湖石洞。俗傳明太監王三保曾至其上，以土民不受教化，投其藥於水而去，故今土番凡有疾病瘡瘍者，用水淨輒愈。見古蹟志。又傳此山今尚有「三保甕」及三保所種之薑。絕頂又有椗構索、蠔蛤殼，豈古時海潮至此乎？其山常鳴，鳴則非吉祥之兆〉），層巒聳翠，上出重霄，為臺灣郡界，而臺灣縣治附之（〈大崗山北為臺灣縣界〉）。自大崗山南至沙馬磯頭山（〈在鳳山治西南，離府治五百三十餘里。其山西盡大海，高峻之極。山頂常戴雲霧，俗傳此山有仙人衣紅、衣黑，降游其上。今有生成石蹬、石碁盤在，見古迹志。凡呂宋往來洋船，皆以此山為指南。西南之山，至此極焉〉），包裹絡繹，環抱鞏固，則為鳳山縣治（〈大崗山南為鳳山縣界〉）。自木崗山北至鷄籠鼻頭山（〈在諸羅縣治東北，形如鷄籠，因以為名。原紅毛時，築有一小城在焉。見城郭志。城東設銃臺一座。臺灣之山自此山發源，凡日本往來洋船，皆以此山為指南〉），諸峰競秀，綿亘千里，則又諸羅之縣治也（〈木崗山南為臺灣縣界，木崗山北為諸羅縣界〉）。蓋鳳山、諸羅雖分縣界，而遠峰近岫，莫不明拱暗朝于郡治焉。
臺灣縣山
臺灣縣治東北百餘里，山之最高而大者，曰木崗山（〈在大目降營之東北境。山之南為臺灣縣治，山之北為諸羅縣治，分界形勢見上〉），南過大目降營，又南歷保大里西、保大里東，至新豐、永豐二里，又南抵崇德里，皆山也（〈大目降營、保大里東西、新豐、永豐、崇德，皆臺灣所轄里名。自大目降營盤至崇德里，相距百餘里，其山崔嵬巉險，人迹所不能到，且日載雲霧，非天清氣朗之時，不見山形。故山雖高大，從來無有名號，今約略志之〉）。巃嵸之勢，矗列無隙，是為府治屏障。由是而西轉，為鳳山之大崗山、小崗山（〈此二山脫落平洋，大崗山在北，形勢見上；小崗山在南，互相對峙焉〉），又西而半崩山（〈在小崗山西南，其山面頗平，遙望之此崩一半，故名「半崩山」。或云山形如半屏，一名曰「半屏山」。堪輿家傳有墳屋向此山者，主凶敗〉）、凹底山（〈在半崩山西北，其山麓泥土低陷，霖雨之時、淖爛甚於他處，陷之者若無底然〉）、打狗山（〈在凹底山南，其山距海岸，上有大潭、石洞，為安平七崑身之宗〉），逶迤而北為七崑身（自打狗山蜿蜒而亘西北，共結七峰，有蛛絲馬迹之象，其山並無𥔖石，俱皆沙土生成，然任風濤飄蕩，不能崩陷。上多生荊棘雜木，望之有蒼翠之色。外係西南大海，內係臺灣內港，周圍里許，宛在水中央，採捕之人多居之）、六崑身（〈自七崑身脫下，相去里餘〉）、五崑身（〈自六崑身脫下，相去亦里許〉）、四崑身（〈自五崑身脫下，相去亦里許〉）、三崑身（〈自四崑身脫下，相去亦里許〉）、二崑身（〈自三崑身脫下，相去亦里許〉）、一崑身（〈自七崑身至此，相距十餘里。其山勢如員珠遞下，不疏不密。每山麓各有民居，雖在海洋之中，而泉之甘冽，較勝於臺灣府街。安平鎮城，即構在此。山之下，偽時居民千餘家〉），皆鳳山縣所轄山也，而實為郡治外扈。北自木崗山脫遞衆山而下，曰馬鞍山（〈自木崗山西遞至此，衆山重叠，不可勝記，至馬鞍山乃其盡處。此山在木崗山西北，狀如馬鞍，故名。壬戌、癸亥年間，被溪水漲裂，中有崩壞一坑〉），巍然西轉者曰大武籠山（〈在馬鞍山西北，尤高聳〉），曰赤山（〈在馬鞍山西北、大武籠山西。其山無石，土赤如黃金色，故名。上有觀音亭，下有龍潭。見廟宇志。周圍皆田〉），皆諸羅縣所轄山也，然亦郡治之東北拱輔焉。西至海有曰海翁窟線（〈在府治西北海洋中，浮有沙線一條，線南有一港，港口內一大澳甚深，名為「海翁窟」。凡過洋之船，皆泊此候潮或避颱〉），曰鹿耳門（〈在臺灣港口。形如鹿耳，鎮鎖水口，其港又甚隘，下有隱石，行船者皆以浮木植標志之。見扼塞志〉），曰北線尾（〈在鹿耳門南，與鹿耳門接壤，其南即安平鎮也。離安平鎮不及里許，中一港，名大港，紅毛時甚深，夾板船從此出入，今淺〉），南與安平鎮七崑身會，是又府治水口羅星也。
鳳山縣山
鳳山之山，自臺灣縣治崇德里東南諸峰蜿蜒而來，崗巒重叠，勢皆南向（〈臺灣縣界至崇德里，其東南諸峰皆屬鳳山縣界〉）。至阿猴林以北諸峰（〈阿猴林在觀音山南。此山溪谷絕險，必扳藤附葛，當道架橋，方得至焉。凡盜賊奸人，多匿此山內〉），若拱若峙，若盤若距，是為觀音山（〈在阿猴林之西北，小崗山之東南，其山生成五片，中一座尖秀，形象如佛，故名曰「觀音山」〉），為七星山（〈此山脫落七頂，至第七峰山頂更高，上有石，圓靜如星，故名曰「七星山」〉），為大滾水山（〈此山甚高，將雨之候，山頂上能滾水海泥、鹽水，故名曰「大滾水山」。見古蹟志〉），為小滾水山（〈此山去大滾水山十里餘，地勢與大滾水山相接。山中所出之水不清，流至溪亦濁，故山下一溪名為「濁水溪」〉），為尖山（〈此山一片峻立秀削，故名〉），隱伏二十餘里，經南赤山（〈在以上諸山之西南，其土色赤，故因以為名，此山去鳳山不遠〉），為鳳彈諸山（〈在赤山西南，有十數小山，或高三、四丈者，或高七、八丈者不等。俱土山圓靜，在鳳山之後，形如卵然，俗呼為「鳳卵」〉），至盡處巍然高大者為鳳山（〈在鳳彈山西。踞其巔視之，其形如鳳，傍有兩山如翅，又有一崙戴𥔖石如鳳冠，另有一崙向海至坑仔口如鼻，後有叠隅形如卵，故名「鳳山」〉），議建縣治焉。治東北為大崗山（〈在嘉祥里，山形勢見臺灣山志〉），為小崗山（〈同上〉），為半崩山（〈在觀音山庄。山之形勢見臺灣山志內〉），轉而西為凹底山（〈在仁壽里。其山形勢見臺灣縣山志〉）。北與鳳山並峙者，為打狗山（〈在觀音山庄。其山形勢見臺灣縣山志內〉），又轉而北為七崑身（〈在安平鎮屬。其山形勢見臺灣縣山志內〉），皆鳳山北條之衛也。治之東，其山之最聳者，曰傀儡山（〈在縣治東。其土番性最頑悍，偽時屢征之，終不順服〉），曰卑南覓山（〈在傀儡山東。卑南覓社即在此山之後，社東南又有二山，名小向山，山外大海之中有嶼，名尚仔嶼，周圍百餘里，此處萬水朝東。嶼外又有一絕大高山，名尚崗山〉）。轉而南，復折向西南，叠巒復岫，莫非山也（〈有麻律律山、呂佳崗山、霄馬干山、知本山、兆貓離山、加流蛋山、龍鸞山、干仔崙山、水里山、樜朥米山、卓落潑舌山、州蚤哥山、加覽弼山、曲文夌山、大板六山、大烏萬山、盡卜山、援人人圍山、把仔益山、老佛山、蜈蜞嶺〉）。更轉而西出於海，為郎嬌山（〈在沙馬磯頭山東南，離府治五百三十餘里〉），為沙馬磯頭山（〈在郎嬌山西北。其山西臨於海，上頂常掛雲，人視之，若有人形往來雲中，疑為仙人降游其上，見古蹟志。離府治五百三十里〉），而山始盡，皆鳳山南溟之衛也。西南洋海中突出一峰，林木蓊鿀，則小琉球山也（〈此山在鳳山西南，在海洋中。周圍約有三十餘里，埼崁巉險，並無拋泊舟隻處。上多出椰子、竹木，並無人居〉）。鳳山水口，藉是山而益縝密。
諸羅縣山
諸羅之山，自木崗山折而西向，峰巒不可紀極。其峙於東北者曰番米基山（〈在木崗山之西北，縣治之東北。阿里山社界至此山上，自此山以東，皆係內山〉）、曰大龜佛山（〈在阿里山八社東南〉）、曰阿里山（〈在諸羅山東北。其山下有土番，共八小社〉）、曰肚武膋山（〈在諸羅山東北，阿里山社北界至此山上。八掌溪、牛椆溪、山叠溪皆自此山出〉）、曰打利山（〈在鹿子埔山東，阿里山社南〉）、曰鹿子埔山（〈在打利山西，覆鼎山東〉）、曰覆鼎山（〈在打貓社大武籠山西北，形如覆鼎，故名〉），此拱輔邑右者也。其聳於東南者，曰馬鞍山（〈形勢見臺灣山志。臺、諸二縣分界之港曰新港，自此山遞入〉）、曰大武籠山（〈在大武籠社。形勢見臺灣山志。山下有溪二條：曰漚灣溪、曰嘓溪〉），西而赤山（〈在開化里，形勢見臺灣山志〉），又西北而小龜佛山（〈在覆鼎山西南。其形如龜，故名。下有古樹高數丈餘，俗傳有神附焉。鄉民近此居者，多疾病夭折，故農家皆徙三里之外為舍〉），皆拱輔邑左者也。至若文峰直插，上與天齊，則有山朝山（〈在鷄籠鼻頭山東南，有土番山朝社，其南即蛤仔灘三十六社〉），有買豬末山（〈在山朝山南。其峰尖秀，如文筆山形。南即哆囉溝社出金者。北即山朝社，離三日路程〉），有黑紗晃山（〈在買豬末山南。秀拔峭麗，與買豬末山並峙。其東南即直脚宣五社〉），是又東北之秀出而遠擁者也。磅礡下，則有斗六門諸山（〈斗六門山甚多，北山在半線社界，南山在大武郡社界。吼尾溪、東螺溪、大武郡溪，皆從斗六門山透出〉），北而猫霧山（〈在斗六門東北猫霧社界內，與小龜崙山隔大甲溪一條〉）、小龜崙山（〈在猫霧山北龜崙社界。此山出灘，流入淡水港〉）、南日山（〈在崩山社界，小龜崙山西。中港在此山北發源〉）、合歡山（〈在南日山西。此山出灘，流入淡水港〉），又北而鷄籠鼻頭山（〈形勢見臺灣山分界志內〉）、奇獨龜崙山（〈在鷄籠鼻頭山西，淡水城東。山後有磺山、圭州山〉）、干豆門山（〈干豆門山有二：一在淡水港東，一在淡水港西，兩山夾港如門柱然，故名〉）、八里分山（〈在淡水港口外，奇獨龜崙山在港東，八里分山在港西，兩山互峙〉）、查內山（〈在八里分山南。山麓有二小社：一名查內社、一名霄里社。山下有小港，通竹塹港〉）、眩眩山（〈在查內山西。有小港南流，入竹塹港〉），以及小鳳山（〈在眩眩山西。其山盡海，北至南嵌港，南至竹塹港〉），莫非邑之朔方外障也。自鷄籠鼻、龜崙之外為大海，海有小嶼曰鷄籠嶼（〈在海岸中，與鷄籠鼻頭山相對，而在其西〉），曰桶盤嶼（〈在鷄籠嶼西。其嶼平坦方正，故名桶盤〉），曰旗干石（〈在鷄籠鼻頭外。二石高聳，形如旗干夾石，因以為名〉），曰石門嶼（〈在旗干石西。一石中空如圓門，故名石門〉），曰鷄心嶼（〈在石門西。狀如鷄心然，故名〉），則又臺灣之腦龍隱見處焉。

[book_title]卷三
敘川
海道
茫茫大海，何處問其道途？然往來有遠近，有平險，不可不知也。臺灣為閩、浙外障，其山皆向內地，所謂障百川而迴狂瀾者也。北路之后壠港，與興化港口南日對峙，后壠而上一百二十里，乃竹塹社，與海壇鎮對峙，竹塹而上一百五十里，乃南嵌社，與福州閩安鎮港口關潼對峙；自南嵌至上淡水七十里，與北溝相照；淡水至鷄籠三百里，與沙埕烽火門相照。是以府縣有北路添兵，以通北方海道之詳議也。
今日往來船隻，必認澎湖為關津，從西嶼頭入，或寄泊峙內或媽宮澳，然後渡甘吉洋，凡四更船至臺灣。則澎湖三十六嶼，又臺灣之門戶也。其行船，常年皆以北極星為准。黑夜無星可認，則以指南車認定南北，是皆以天文測海道。若子午稍錯，南犯呂宋洋，遇逆風則暹羅、交趾，不知所之；北則出溜，無復人境，甚而至於無水力，皆道之險者也，為從澎湖來往為正路。
臺灣本地南北海道，自鹿耳門北至鷄籠、淡水，十九更船；自鹿耳門南至沙馬磯頭，十一更船；呂宋在臺灣南七十更船。
潮汐
潮汐之說，古人之論詳矣。謂晦朔前後，月行差疾，故潮長大，望亦如之，月弦之際，月行差遲，故潮之去來，合沓不盡。即今海濱人以初一、十五潮至日中滿，初八、二十三潮在早暮初，初十、二十五日暮則潮平之說也。又謂月臨卯、酉，則水漲乎東西；月臨子、午，則潮平乎南北。即今海濱人以月初上而潮生，月中天而潮平，月落而汐復長之說也。大約水屬陰氣，月為太陰之母，同類相應，理所必然。故候潮之法，又以太陰每日所纏天盤子、午、卯、酉之位而定其消長。月臨于午，則為長之極；歷未及申、酉則消，消極復長，以至于子，又為長之極；自是至卯而消，復至于午而極盛。然月順天右行，積三十日始一周天。每日臨子、午、卯、酉，四時位有先後，故潮因之亦有晝夜早暮之不同焉。第至遠海之處，潮候又有遠近之期。蓋方之不同而氣有獨盛，海之極遠，其得氣又專，故潮亦因之。要之，東與西對，東海月臨酉而潮平，西酉則卯如之；南與北對，南海月加午而潮平，言午則子如之，總亦水月相應之定理也。至于晝潮大于春夏，夜潮大于秋冬，潮極漲常在春秋之中，濤極大常在朔望之後，又天地之常數，通之四海而皆然。此古人推詳之論至備而不可易矣。然亦止于九州封域之內，若夫南望北斗，與蒸一羊脾熟而天復明之外，即今紅彛所言，彼地有夏、秋概晝，春冬永夜之處；又洋船為颶風所飄，常至萬水歸東之會，水皆東流而強急，無復潮汐，南北流愈甚，則水泥而沸，非東風大作不可挽回。若此之處，理之所窮，又非人之所可測矣。故《方輿勝覽》有「欽、廉、瓊海之潮，大小隨長短星，不繫月之勝衰」之說。此雖未可盡信，亦未可概以為非。四域之外，耳目所不經見之事，荒唐盡有，姑存之緒論，以備參訂。
臺灣地屬東海，地旣東而月常早上，十七、八之夜，月臨卯、辰，僅在初昏，故潮水長退，視同、廈亦較早焉。同、廈之間，初一、十六潮滿子、午，而盡竭于卯、酉；初八、二十三潮滿卯、酉，而盡竭于子、午。臺灣則初一、十六潮滿巳、亥，而盡竭于寅、申；初八、二十三潮滿寅、申，而盡竭于巳、亥。然南北亦有不同處，從半線以下，潮流過北，汐流過南，與澎湖同；半線以上，則潮流過南，汐流過北矣。浮海者，惟狎知潮候，據其上流，方無虞也。夫潮也，湧從何來，汐也，歸于何處，或吞、或吐、或消、或長，故知海水為活水也。
臺水分界
臺郡四面巨浸，臺、鳳、諸三邑，眾水攸歸。郡治在木崗山之陽，夾以兩溪；北為新港，與諸羅界；南納鳳山之崗山溪，西入于臺灣內港，與鳳山界；而臺灣縣治在中焉。茲將三縣水道僅志于左：
臺灣縣水道
臺灣縣之為水凡六：
一曰新港：通木崗山溪，溪從諸羅之馬鞍山南出大目降營盤之北，又西過廣儲西里，又西過大目降草地，至武定里，從洲仔尾滙新港，西入於海（〈此臺、諸界水也〉）。
一曰大目降中溪：從馬鞍山之南，過大目降營盤西，過廣儲西里、大目降草地，至武定里北，而與新港會，從洲仔尾西入於海。
一曰大目降南溪：從木崗山之西南出，西過大目降營盤，逶迤數里，過廣儲東里之北，又西北過廣儲西里、大目降草地，與中溪合，至武定里後，同新港西入於海。
一曰狗咬溪：從香洋仔出永豐里北，過新豐里，又北過保大東里、保大西里，又西北過廣儲里滙於鯽仔潭，合流至永康里之北，西入大目降中溪，至武定里，同為新港入於海。
一曰大橋港、小橋港：合流過武定里之南，分為二；又東過永康里，北為小橋港，南為大橋港。
〔一曰〕安平鎮港：潮汐從鹿耳門北至洲仔尾，受新港溪流，南至瀨口，受鳳山之崗山溪流。港內寬衍，可泊千艘。
鳳山縣水道
鳳山之為水凡十：
一曰崗山溪：出自崗山北，西流過嘉祥里、依仁里，為二贊行溪；又西過長治里，為竹扈塭，西至永寧里，流入於海（〈此臺、鳳界水也〉）。
一曰濁水溪：出小崗山之南，山南有大滾水山，出水常濁，故溪之流皆濁，因以為名。西北過嘉祥里、長治里、維新里，南受鯽子潭流，西滙微羅港，入於海。
一曰萬丹港：在微羅港之南，潮至仁壽里，受崩山之小水凡四，歸於海。
一曰打狗仔港：在觀音山莊打狗山下。其港口有巨石裂成一門，門甚窄，僅容一艦，中有港，可泊船。赤山莊之小流，皆滙於是。
一曰阿猴溪：從阿猴林內山，西出阿猴林，又西南過羅漢文社之北，而與大澤機之北溪會，經搭樓社、阿猴社，為巴六溪，浩瀚縈回十餘里，至淡水，為淡水溪，又為漚灣溪，復折而南，滙於東港，入於海。
一曰大澤機北溪：從大澤機內山北，出羅漢文社之南，西流至搭樓社東，轉而西北與阿猴溪合，西為淡水溪，滙於東港，入於海。
一曰大澤機西溪：從大澤機之西南山而出，北過搭樓社之東，與北溪合，轉為西北，流入阿猴溪；西為淡水溪，滙於東港，入於海。
一曰中港：潮過赤山仔之北，轉而東，過上淡水之南，受上下淡水，赤山雜流，歸諸海。
一曰力力溪：從力力社東南內山，西北過力力社，又西過淡水巡檢司之北，同為中港，西入於海。
諸羅縣水道
諸羅縣地廣山衆，其為水最多，支分流折，凡一十有九：
一曰木崗山溪：從木崗山之西，過馬鞍山，又西過新港東新化里，至新社里為新港，入於海。
一曰歐汪溪：一從大武籠山之東南內山而出，一從大武籠山西出，至新港社東，合流茄犮仔，為茄犮溪，經開化里赤山之南，又西過善化里、安定里，入於海。
一曰蚊港：從南北崑身外，海潮過佳里興之北，分南北二流，東過麻豆社之北，復分為二，受開化里之赤山雜流。港有橋，曰鐵線橋。
一曰嘓溪：從大武籠山北，西出大武籠社，過舊嘓之北，又西過開化里之北，稍轉西北，而與急水溪會，入於海。
一曰急水溪：從大武籠山北，西過大排竹之南，又過下茄冬，經倒咯嘓之北，西迤而與嘓溪會，同入於海。
一曰八掌溪：自鹿子埔山東南出，西過上茄冬之北、諸羅山之南，又西過小龜佛山，逶邐數里，滙于猴樹港，入於海。
一曰牛稠溪：自鹿子埔山西發源，西過覆鼎山南，又西過諸羅山之北、打貓社之南，至南世竹，西入龜子港，同猴樹港而入於海。
一曰山叠溪：源流有三：南從鹿子埔之北流過西北，與中流會；中從斗六門山之南，流過西南，與南流合；遂西過覆鼎山北，又北折過打貓社，至石龜之南，復與北流會，同為山叠溪，至笨港，入于海；其北流則又從斗六門山西出者也，經柴裡社、猴悶社、他里霧社，而與南流、中流合。
一曰吼尾溪：自斗六門西，過柴裡社，南折至猴悶社之北，又折過他里霧北，受蔴芝乾社細流，至南社而西，入於海。
一曰東螺溪：自斗六門與吼尾溪同流，西至東螺之眉里社分支北流，西過西螺社，又西過麻芝干社，為北社溪，西入於海。
一曰大武郡溪：自斗六門與吼尾、東螺二溪合流，西過大武郡，經柴裡社之西支分，北流過東螺社、大突社，從二林社之北，同三林港入於海。
一曰大肚溪：從投捒社之東南內山，北過投捒社西，為投州溪，又北過柴硿仔社，至水裡社之南折而西，經大肚社，為大肚溪，南受半線、阿束二社細流，而西歸于海。
一曰大甲溪：出貓霧、龜崙二山之間，西過牛罵社轉而西南，至大甲社，又西南至于崩山之房裡、茅干、宛里、吞韶四小社，西入於海。
一曰后籠溪：出后籠社西，過新港仔之南，入於海。
一曰中港：潮至中港社分派，從社南東過合歡山，受南日山、武勞灣二流，西歸於海。
一曰竹塹港：潮過竹塹社，受眩眩山一水，又東過查內社，受查內山一水，西歸於海。
一曰南嵌港：潮過小鳳山之北，南受眩眩山一流；又東北至南嵌社，南受查內山一流，東受干豆門一流，而西歸於海。
一曰淡水港：從西北大潮過淡水城，入干豆門，轉而東南，受合歡山灘流；又東過外八投，南受里末社一水；又東過麻里則孝社，東南受龜崙山灘、東北受鷄籠頭山灘，從西北會歸於海。
一曰鷄籠港：其港三面皆山，獨北面翰海。然西北有籠頭線，東北有鷄籠鼻山，港口又有鷄籠嶼、桶盤嶼，周圍甚密，內可泊巨艘。
澎湖三十六嶼
南嶼：橫里許，直二里，亦名大嶼。偽時民居稠密，今俱移在八罩嶼。
花嶼：橫直里許。
鐘子嶼：山石直聳，形如覆鐘，故名。
東吉嶼：周圍里餘。
西吉嶼：橫直不上里許。
上上四嶼并無居民。
八罩嶼：周圍二里餘，頗有居民，冬天可泊船。今澎湖水師撥兵防守。
目嶼：山形如人眼然，故名。
將軍嶼：上有將軍廟一座，故名。有港澳，可以泊船，周圍里餘。
虎穴嶼：形如猛虎，中裂一港，故名。南風起，澎民張網於此，及冬而歸。
大貓嶼：怪石隱約如貓，故名。
小貓嶼：由大貓嶼脫落，山形與大貓嶼如一而小，故土人呼為大貓、小貓。
鳥嶼：澎有北鳥嶼，有南鳥嶼。北鳥嶼澎民往之，以時張網捕魚；南鳥嶼則無民居。《廣輿》所載，必北鳥嶼無疑。
桶盤嶼：嶼上一石大三丈餘，周圍皆圓如桶盤，故名。
四角嶼：偽時設砲臺于此。
西嶼頭嶼：中有二三居民，此嶼即內塹，外塹背山，凡船隻自內地來者，登桅而望，見東南水面上有一黑痕，如竹竿，即是此嶼，故渡澎舟子皆以西嶼頭為準。
大山嶼：澎湖諸嶼，獨此最大，橫直各有十餘里，民居頗多。由此而下有五地：曰風櫃仔尾、曰峙里、曰猪母落水、曰烏嵌仔、曰林投仔。而媽宮前即在此嶼，水師鎮防汛在此。見武衛志。
牛心礁嶼：嶼下有礁，如牛心形，故名。
香爐嶼：嶼有三層，形如香爐，故俗為香爐嶼。
芝眉嶼：周圍不下里許，並無居民。
凌波嶼：荊棘填塞，四面巉巖，澎民罕至。
椗構嶼：嶼出紫菜，澎民常往採焉。
鷄膳嶼：嶼形如鷄膳子，故名。
員背嶼：偽時居民甚衆，今止零落一、二家。
中墩嶼：形如墩堡之狀，周圍里餘，居民十數家。
大倉嶼：澎民罕到，只一壙土耳。
丁字門嶼：周圍不及里許，並無居民，去西嶼頭有七、八里許。
北山鎮海嶼：明金門防守海寇，官兵常哨探鎮駐於此，故名為北山鎮海。
空殼嶼：此嶼並無水利，又無土產，若剩一空殼，故土人呼為空殼，言百物皆無也。
白沙嶼：嶼之周圍皆有輕白粉沙，故名。
姑婆嶼：澎湖居民春往捕蠔，冬往掇拾紫菜。
吉貝嶼：澎民常往張網捕魚。
金嶼：其嶼有黃赤色如金，故土人呼之。
屈爪嶼：嶼形如臥虎屈爪勢。
日嶼：無居民。
鐵砧嶼：山上皆石板，大三、四丈，平坦無痕，若攻鐵之砧然，故名。
顏靖嶼：無居民。
澎湖三十澳
娘媽宮澳：其澳可拋南、北風戈船二十隻，今水師鎮防汛在此。
西垵仔澳：此澳即在娘媽宮澳外，北風僅可泊戈船三、四隻。
雙頭跨澳：媽宮對面有山，名曰案山，後有港，入到盡處即是此澳，潮退時，盡是爛泥。凡遇颶風，官、商船皆收入此澳避風。
東衛澳：媽宮里餘有城，曰暗澳城，明俞大猷所建，今壞，其址尚在，由此轉東五里，即是此澳。
西衛澳：去城西二里許。
鼎圓仔澳：在東衛西，去東衛澳五里許。
紅羅罩澳：在東衛東，去東衛澳八里許。
湖東澳：在紅羅罩東，有一大湖，湖東、西俱有民居，東曰湖東澳，西曰湖西澳。
湖西澳：見上。
龜壁港澳：在湖東澳東北，相距三里許。不時有龜□進港字卵，故名。
小果葉仔澳：在湖東澳東，相距五里許。
良文港澳：在紅羅澳東南，相距八里許，此澳可拋南風船二十餘隻。
林投仔澳：在良文港東南。
烟墩仔澳：在東衛澳南，相去五里許。
鎖管港澳：去烟墩仔澳八里許。
峙內澳：此澳在鎖管仔澳南，相據五里，可拋北風船十餘艘。
瓦銅港澳：在城仔澳西，相距四里許。前年紅毛曾築銃城於此。外有一嶼，曰桶盤嶼。
通梁港澳：在瓦銅港西五里許。
鎮海港澳：在城仔澳北，有潭，名曰萬丈潭。凡官、商船遇颶風，皆收入此處避風。
大赤嵌澳：在鎮海港西三里許。
小赤嵌澳：在大赤嵌澳西三里許，此澳去吉貝嶼不遠，只用小艇往來。
外塹澳：在西嶼頭嶼裡面。
內塹澳：去外塹澳僅有三里之地。凡自廈門來澎者，多拋船於此二澳，風浪甚穩。
竹篙灣澳：離內塹澳五里之地。
輯馬澳：去竹篙澳僅有五里許，此澳盡處，對過通梁山，有一門曰吼門，流水湍急，船罕出入。
八罩澳：與將軍澳相連，可泊船。
大嶼澳
花嶼澳
東吉澳
西吉澳：以上四澳俱小澳，僅小漁艇泊此候流耳。
水利
臺灣縣水利
甘棠潭：在保大東里，係佃民私築，以防秋旱。原多生甘棠樹，故名之。
無源潭：在永豐里，其水不流，內產小魚蝦。
蓮花潭、承元潭：俱有灌溉之利。
王友埤：在仁和里，係佃民王有所築，因以為名。
參若埤：在文賢里，自紅毛時有佃民姓王名參若者，築以儲水灌田，遂號為參若埤云。
十嫂埤：係王十嫂募佃所築，故以名埤。
月眉池：係明寧靖王填築灌田，形如月眉，中植紅白蓮花，甚盛，今廢矣。
鴛鴦潭：在文賢里，紅彛時有鴛鴦戲於潭，故名。
水漆潭：在文賢里，四面生水漆成林，故名。
鯽仔潭：在永康里，東南周圍大十里餘，深不可測。潭生鯽魚甚多，歲有稅。
小坑溝：在仁和里，發源東北，西流入海。
鳳山縣水利
涸水埤：在依仁里，有數處。
風櫃門潭：以其潭形似風櫃然。
竹仔湖：在長治里，灌注甚多。
鯽仔潭：在維新里，闊三百餘步，深丈餘，內產魚。
三鎮埤：係偽時林三鎮所築。
龍鬚埤：水從龍鬚港來，因以龍鬚為名。
草潭：在觀音山莊，蓄水甚多，灌注甚廣。
蓮花潭：中產蓮花，故名。
公爺埤：在鳳山莊，偽鄭輔政公所築。
竹橋埤：灌竹橋莊田。
金荊潭：內多生金荊樹，故名焉。
諸羅縣水利
鼎臍挖：在新港之南。
蟳潛塭：與鼎臍相接，皆出魚蝦。
草埔五塭：在安定里，秋月有魚。
蚊港：統隸南崑身、北崑身、茄藤、頭威里等港，皆漁船採捕之所。
後壠港：由崩山社至新港仔入海。
竹塹港：一支為中港，在武勞、南日兩山之間，合流入海。
南嵌港：自雙寮山、奶奶山異源合流，出鳳山之北入海。
注水潭：在赤山。
石螺潭：在大奎壁內。
鬼面潭：在半線山內，皆水所停瀦，夏秋則溢，冬春則竭，居民土番取其魚、蝦、螺以為食，非罟、繒、𦊓所可施者也。

[book_title]卷四
物產
蓋自敷奠旣奏，禹貢表九土之奇，貨貝漸開，班都誇陸海之富。是以泉府之掌，蠙珠卉服兼收；算地之書，煮海鑄山並重，欲布其利，必因土宜。臺灣土水盤紆，川源清遠。層巒峙乎東北，梓材備棟樑舟楫之需；滄浪繞乎西南，海錯擅魚鹽蜃蛤之利。走獸飛禽之類，咸若羣分；名花異果之種，繽紛錯出。以漁以佃，固可遷有以易無；滿篝滿車，亦足耕三而餘一。雖云僻壤，寧讓中區？留四千年未啓之乾坤，為六十載出闢之土宇。猗歟休哉，爰以為志。
稻之屬
早尖（〈米有赤、白二種，粒小熟早〉）、早仔（〈米白色，粒差大，熟早〉）、埔尖（〈米有赤、白二色，赤多白少，旱園所種，故名〉）、尖仔（〈米有赤、白二種，粒差小埔尖〉）、糯米（〈米白色，粒大〉）、赤殼秫（〈殼赤，米白，粒大〉）、虎皮秫（〈粒赤有文，米白，粒大〉）、白尖秫（〈米白，粒差小〉）、竹絲秫（〈米青白色，粒長〉）、生毛秫（〈殼有芒，米白、粒長而差大，俗呼大武籠秫〉）、過山香（〈米白，味香諸秫〉）、鴨母跳（〈米白，性粘，以上諸稻，俱夏種秋獲，年止一收，三邑俱有〉）、米秫（〈鳳仙八社土民種于園，米獨大〉）。
麥之屬
大麥（〈立冬種，清明熟。有二種，一名早黃大麥，一名青大麥，其米肚青色〉）、小麥（〈可磨作麵粉者〉）。
黍稷之屬
黍（〈有秔糯二種，粒圓，色黃〉）、薯黍（〈葉長大如蘆，粒差大而色赤，俗呼蘆黍，即秬黍也〉）、黃粟（〈即稷別名〉）、脂麻（〈即胡麻，有白有赤，可作油，俗呼香油〉）、鴨蹄黍（〈以上三邑俱有〉）。
菽之屬
黃豆（〈皮黃，粒大如榛，磨碎煮作腐，俗呼豆腐〉）、白豆（〈皮白，粒差小，和麵可作醬，亦可作腐〉）、黑豆（〈皮暗，可作豉，俗呼豆豉〉）、米豆（〈皮白，可和米煮。以上俱九月收〉）、綠豆（〈皮綠粒小，可作粉，早者六月收，晚者九月收〉）、塗豆（〈一名落花生，可作油〉）。（〈以上三邑俱有〉）
蔬之屬
薑（〈三四月種，五六月發紫芽，纖嫩如指，名子薑。隔年者名母薑。能通神明，去穢惡〉）、葱（〈有一種大麥葱，差大；有一種曰風葱，又差大〉）、韭（〈味辛〉）、薤（〈有赤、白二種，似韭而葉差闊〉）、蒜（〈有大小種，諸葷惟蒜有毒，獨瓣者尤辛烈〉）、芋（〈一名土芝，一名蹲鴟。臺有一種最大者，長尺餘，肉似檳榔，紫紋，味佳蜀中〉）、薯（〈有紫白二種，蔓生，結根而成〉）、番薯（〈皮有紅有白，蔓生，多結根，一畝地有數十石之獲，地生薯，力省而獲多，有貧者賴以克腹，味甘，亦可生食〉）、山藥（〈即薯蕷〉）、芥菜（〈青芥有二種：有逐月摘葉者，有只摘一次至冬連叢割之者。其曰芥有二種，味最甘脆。另一種為紫芥，性最辣，可為芥辣，以和食品〉）、六月菜（〈頭白，六月大盛，故名，子可入藥〉）、白菜（〈葉短而小，不比北方者〉）、莧菜（〈色有紫，有白，不宜與鱉同食〉）、芥藍菜（〈其色如藍，故名〉）、莙薘（〈葉厚而柔，晒之難乾，俗呼厚葉菜〉）、菠菱（〈此菜出西域頗稜國，頗訛為菠，俗呼赤根菜〉）、甕菜（〈莖節似竹，此菜來自古倫國，以甕盛之，譯不能通，但名甕菜，能解野葛毒，又曰地網〉）、芫荽（〈本草所謂胡荽是也〉）、茼蒿（〈葉似艾，花似小菊，性冷，吸香辛〉）、芹菜（〈有荻芹，莖白，有赤芹，莖葉俱赤，可瀹食之，亦可為菹〉）、蟳菜（〈蔓生，葉圓而厚，一名浮藤菜〉）、莦瓜（〈蔓生，質長而色斑，又有白色者，亦名白瓜〉）、菜瓜（〈或呼鼠瓜，形似莦瓜而差小，長五六寸許，色綠而皮粗，老則成布，俗呼為天羅布〉）、西瓜（〈蔓生，漢張騫使西域得之，故名。臺灣四時皆有〉）、金瓜（〈有大、小二種，大者有純黃色，有青而斑點色，小者鵝毛黃色，人以供佛〉）、玉瓜、苦瓜（〈亦名癩瓜，蔓生，長五六寸許，皮皺，味苦，甚易瓤。初生色青白，至熟轉紅，如核木鱉子而小，俗呼紅瓤〉）、冬瓜（〈蔓生，切片浸以灰水，和糖煮之，可作茶品〉）、匏（〈亦名瓠，蔓生，有緣地者，有緣架者。種不一，有葫蘆匏，有長匏、有頸匏。老則皮堅，極大者，土民縷空作器〉）、茄（〈有紫、白二種，有長者、圓者〉）、笋（〈味苦〉）、豆芽（〈綠豆用水浸生，亦名豆生〉）、長豆（〈蔓生，角長，亦名筋豆，又名菜豆，又名江豆〉）、加說豆（〈俗名有之，無所考據，內地所無〉）、刀豆（〈蔓生，形似刀，亦名皂夾豆〉）、乳豆（〈蔓生，亦名扁豆，又名肉豆〉）（〈以上三邑俱有〉）、紫菜（〈生海石上，其色紫，十一月者佳，亦名子菜〉）、鹿角菜（〈生海中，形似鹿角〉）、海粉（〈青、白二色，狀如粉條，生海中〉）（〈以上四菜，俱澎湖出〉）、香芋（〈長尺餘，大至數斤，番種〉）。
果之屬
檨（〈乃紅彝從其國移來之種，株極高大，實如猪腎，三、四月間味酸如梅，採而鹽之，可作菜品，病者亦宜。至五、六月間盛熟，皮有青、有黃者，肉有黃、有白者，有微根在核。將食須用小刀剖之，味甘或帶微酸。計有香檨、木檨、肉檨三種。木檨味勝肉檨，香檨其尤者也。即外國志所載「南方有果，其味甘、其色黃、其根在核」者是也〉）、波羅蜜（〈亦荷蘭國移來者。實生于樹幹上，初生如青荔枝，〔形〕亦如之。至熟大如斗而扁，其色黃，皮似如來頂，剖而食，甘如蜜，然甚清，粵亦有之〉）、木瓜（〈俗呼寶果樹。與白萆麻相似，葉亦彷彿之，實如柿，肉亦如柿，色黃，味甘而膩，中多細子〉）、鳳梨（〈葉似蒲而闊，兩旁有刺，果生于叢心中，皮似波羅蜜，色亦黃，味酸甘。果末有葉一簇，可妝成鳳，因名。彰、泉皆有〉）、椰子（〈樹高數丈，直起無枝，似檳榔，叢實近斗大，殼堅硬可作瓢，核外有衣，肉在殼內，色白，味似乳，可以釀油。中空，有水甚多，味淡甘，俗稱椰酒。粵中亦甚盛〉）、檳榔（〈向陽曰檳榔，向陰曰大腹，實可入藥，從似椰而低，實如鷄心而差大，和蔞藤食之，能醉人。粵甚盛，且甚重之，蓋南方地濕，不服此無以祛瘴〉）、蔞藤（〈蔓生，葉似桑，味辛，和檳榔食〉）、桃（〈種亦不一，有紅桃、有白桃、有苦桃、有百葉桃。臺地之桃，小而味酸〉）、梅子（〈味酸，可作鹽梅，所產不多〉）、石榴（〈漢張騫使回國得歸，種有三：皮黃子晶瑩如水晶、核小者曰蜜榴，皮斑赤、肉薄、核大、味酸者曰柴榴，有皮白、肉白、味酸澀者曰白榴，痢疾宜之也〉）、番石榴（〈形與白石榴相近，皮青、肉紅，中多細子，味酸甘，俗稱梨仔拔〉）、甘仔蜜（〈形如柿，細如糖，初生青，熟紅，味濃，肉多細子，亦不堪充果品，可或糖煮成茶品〉）、番柿（〈形似柿，皮有毛，色略紅，味酸澀，皆非佳品，俗呼毛柿〉）、柚（〈實大而皮厚，熟皮黃，其瓣有紅有白，味有甘有酸，人以供佛〉）、葡萄（〈有青、紫二種，藤生，架引〉）、蓮子（〈即蓮花實也〉）、芭蕉果（〈芭心開花結實，味甘膩不佳〉）、桄榔子（〈樹若鐵蕉，葉亦如之，花淡黃而差白，結子至五月始熟，色黑如山茱萸而甘，核亦彷彿之。其結子時土民即種埔尖，是歲桄榔子若多生，即是歲之穀亦有年〉）、甘蔗（〈性濕，味甘，有紅皮者、有白皮者，又有一種幹小者，名曰竹蔗，煮成糖〉）（〈以上三邑俱有〉）。
帛之屬
棉布（〈即吉貝為之〉）、苧布（〈即苧，用糯糊烈日中，過而織之也〉）、麻布（〈即麻為之，喪服用〉）（〈以上三邑俱有〉）、毛被（〈土民以獸毛為之，鳳、諸二縣出〉）。
貨之屬
鹽（〈有煮法、有晒法，臺只用晒法，臺、鳳二縣出〉）、糖（〈有黑砂糖、有白砂糖〉）、冰糖（〈用糖煮成如冰〉）、油（〈有脂麻油、有草麻油〉）、酒（〈有氣酒、有老酒，亦名江東酒、有番仔酒〉）、藤（〈有天藤、有萪藤〉）、菁子（〈種之以作菁靛。彰、泉皆有，產于臺者尤佳〉）、菁靛（〈可以作染〉）、吉貝（〈即木棉花也〉）、苧（〈土民所種，可織暑布〉）、麻（〈有青、白二種〉）、薯榔（〈莖蔓似薯，根似何首烏而大，皮黑肉紅，染皂用之〉）、茄藤皮（〈柴皮也，染皂用之，功同薯榔〉）、灰（〈燒蠣殼為之〉）、炭（〈燒雜柴成之〉）、芒帚（〈即少康所作，用以掃去塵埃也，結芒為之〉）（〈以上三邑俱有〉）、鹿、麕、獐、麂皮（〈鳳、諸二縣出，興販東洋用〉）。
藥之屬
天門冬（〈蔓生，有逆刺，花如茴香、結根如指〉）、土茯苓（〈似茯苓而小，色赤，俗呼山尾慈〉）、鹿茸（〈鹿兒角之初發而茸者，稟純陽之質，含生發之氣，其味甘，其氣溫。鳳、諸二縣出〉）、鹿角霜（〈即煮膠之角渣也〉）、硫磺（〈諸羅縣上淡水出，其出磺之處，日夜如火烟狀不絕〉）、穿山甲（〈即鯪鯉也〉）、桕菰（〈小兒口痛，煎洗即愈。《本草》無載，惟臺有之〉）、藍荼菰（〈色有紅、白，痢疾紅者用紅，白者用白。《本草》無載，惟臺有之〉）、三奈（〈根頗似薑〉）、薑（〈見蔬類〉）、山藥（〈見蔬類〉）、藕節（〈即蓮花根〉）、地骨皮（〈即枸杞根皮〉）、香附（〈俗呼涂香〉）、姜黃、南星、穿山龍、土木通、松寄生、薏苡（〈昔伏波征交趾得之，人讒為明珠者是也。臺極多，土民以之充腹〉）、白扁豆、金銀花（〈蔓生，花初開色白，隔宿色黃，故名。有香，一名忍冬花，一名老翁鬚〉）、通草（〈性能利水，兼能通乳竅，時人染以彩色，製花〉）、水燭（〈生於水中，形如燭，故名〉）、蛇草（〈形似菠菱，有小白花。臺地多毒蛇，傷人輒死，今人解此草，搗敷患處，仍煎服之，多愈〉）、艾（〈葉厚茸多，其細葉者，乃蒿艾也〉）、益母草（〈宜于孕婦，故名益母〉）、木賊草、蒲公英、薄荷、澤蘭、斑節相思、白鷄冠（〈能治婦人血崩〉）、蒼耳子（〈形如羊矢，體有密刺，俗呼其草曰羊帶來〉）、蘆菔子（〈即六月菜子也〉）、郁李子（〈即唐棣花實也〉）、車前子、萆麻子、草果、蟬退（〈以上三邑俱有〉）、白蒺藜（〈澎湖出〉）、鵝管石（〈形如鵝毛管，故名。澎湖出〉）、石決明（〈澎湖出，見下介類〉）。
竹之屬
猫竹（〈生深山，大者如斗〉）、莿竹（〈管節處有刺，臺人種以為圍〉）、筀竹（〈生深山者，萬竿挺立，若移植平原，反細小〉）、長枝竹（〈節疏，故名，差大者又呼鱟脚綠〉）、鳳尾竹（〈俗呼觀音竹〉）、籬仔竹（〈枝細如箭，可用為籬，故名〉）、蘆竹（〈生於溪澗濕處，叢小葉疏而長，最賤也〉）、江南竹（〈做魚滬籬落者，俗共稱江南竹〉）（〈以上三邑俱有〉）。
木之屬
樟（〈木理潤密，可為器材，氣辛味烈，熬其汁成腦，取置水上，火燃不息，人呼樟腦是也。臺莫識熬法〉）、楓（〈樹如白楊，葉闊而岐，春發秋紅冬落、有液而香，謂之楓香〉）、厚粟（〈木甚堅硬，可作棟樑。實似粟，可食〉）、黃心（〈木心黃，故名〉）、百日青（〈雖枯而色如生，故名〉）、桐、柳、朴、赤鱗（〈木色赤，皮如鱗狀，故名〉）、烏裁（〈木皮烏，故名〉）、象齒（〈木硬而直，實鳥可食〉）、夏梅（〈花小而成穗，色白而無香，不能結實〉）、埔柿（〈無實而無花〉）、山荔枝（〈無實亦無花〉）、埔荊（〈俗呼埔姜〉）、苦練（〈結實成穗如棗，味甚苦〉）、桕仔（〈皮可為香，樹枯能生菰，可入藥〉）、黃目子（〈實可浣衣〉）、茄藤（〈有紅、白二色，紅者皮可染，見貨類〉）、林荼（〈內地無，叢生，葉多刺。土語呼林荼，姑以土字名之〉）、土杉、水漆、九芎、雜柴（〈木類不一，莫識其名，但呼雜柴〉）、藍荼（〈生于澗畔，能結實，體圓色黃，堅而如木，人莫嘗其味，不堪充果，樹能生菰，痢疾宜之，見藥類〉）、萆麻（〈莖有紅、有白，實殼黑仁白，可入藥，亦可作油是也〉）、九荊（〈小花如白紫薇花而小，籬落草屋用為豎柱〉）（〈以上三邑俱有〉）。
花之屬
刺桐（〈花木高大，枝葉繁茂，夏初開花，殷紅爛然〉）、山丹（〈其花一朵百蕊，狀如綉球，深紅色，一花四葉，亦有粉紅者〉）、紫荊（〈先花後葉，自下而上，俱中間發花〉）、芙蓉（〈此木芙蓉也，叢高而枝疏，花繁而無香，有紅、有白、有朝白暮紅者〉）、佛桑（〈其葉似桑，故名。其花多葉，紅而無香，四時常開〉）、照殿紅（〈亦佛桑之類，但花單、葉六出，大蕊有心，色深紅，亦無香〉）、樹蘭（〈叢高成樹，花似桂，色黃，香甚清幽〉）、指甲（〈一名七里香，蕊如碎珠，紅色，開花如密色，香氣襲人，至暮則有菁味〉）、梅花（〈開首百花，故名曰花魁。古詩云：「東君選作花開首，不待羣花開處開。」諸羅縣淡水極多，當冬春之交，山谷盛開，沿途十餘里香氣不歇。梅子見果類〉）、百葉榴（〈花多葉而稠密，有紅色、有粉紅色，俱不結實〉）、百葉紅桃（〈花蕊稠於別桃，色甚鮮紅，亦能結實，一名絳桃，花相似，不能結實〉）、百葉白桃（〈亦名碧桃，色甚潔白可愛，不能結實〉）、桃花（〈花單葉，色粉紅，能結實〉）、三友花（〈俗呼番茉莉，樹高，葉似枇杷差厚，蕊生枝杪，花有五六瓣，色白，瓣外微紅，內淡黃，味香〉）、水錦花（〈有紅、有白，俱無花〉）、唐棣（〈叢不甚高，花似百葉紅梅，半線甚多，亦名郁李花，其實可入藥品〉），長春（〈幹長有刺，粉紅色，四時常開〉）、麗春（〈似長春，蕊大，花葉稠密，色嬌紅，三月開〉）、薔薇（〈其枝多刺，花或紅或白，香甚清冽〉）、玉樓春（〈即黃梔花之多葉者，味香，不結子〉）、末麗（〈即茉莉，叢低夏開，花白味香，其根能毒人，亦有百葉者〉）、金絲蝴蝶（〈叢開，花黃無香，形如蝴蝶〉）、一丈紅（〈叢有丈高，直起無枝，一葉一花，有紅、有粉紅、有白者，俱無香，開孟夏。所謂：「五尺欄杆遮不住，還留一半與人看」，即此花也〉）、蓮花（〈亦名荷花，色有紅、有白，葉曰荷葉，蕊曰菡萏，實曰蓮子，根曰藕節，通中直體，花之君子也。臺四時皆開〉）、菊花（〈色有黃、有白、有紅，花有大、有小者，種有數本，開于晚秋，不爭春妍，為花之隱逸者也〉）、玉芙蓉（〈葉似艾而圓，花似菊蕊而青黃，雖不艷不妍，然其葉馥郁，亦覺可愛〉）、鼓子（〈正紅大穗，粗葉無香，端午盛開，俗呼競船花〉）、夜合（〈開夏、秋，其花內瓣白，外瓣青，香淫而濁，昏開夜合，故名〉）、千日紅（〈色紫無香，瓣勁最耐久，雖摘藏之，經年累月，以熱水洗之，則鮮紅如新。亦有白色者，亦無香〉）、金錢（〈葉尖長，花如錢，色紅，有心，無香，午開子謝，亦曰子午花，開仲夏〉）、蓮蕉（〈葉似蕉珠、花無香，開夏秋，亦曰美人蕉〉）、海棠（〈係鐵梗者〉）、番蘭（〈葉如蕙，花亦如之，但無香〉）、鹿葱（〈一名萱草，亦名忘憂。詩云：「焉得諼草，言樹之背。」，是也。相傳謂妊婦佩則生男，又名宜男。其葉似蘭，垂其跗，六出，一幹數跗〉）、月下香（〈葉似蘭而小，花幹亦如之，一幹花十數朵，一朵二蕊，初夏開，自下而上，花長寸許，色白，更闌月出方聞香，故名〉）、鷄冠（〈叢有高、有矮，幹末爲花，似鷄冠，有紅、白二種，無香，白者可以入藥〉）、金銀花（〈見藥類〉）、素馨（〈蔓生，夏開，色白，形略似尖口茉莉，味清，露浥愈香。又一種花黃，曰黃素香〉）、兔絲（〈亦曰凌霄，蔓生，小紫花無香，葉柔嫩如綠絲，開于夏〉）、老來嬌（〈類雁來紅，而葉半黃紫，叢老色愈嬌〉）、曇花（〈花白，夏開〉）（〈以上三邑俱有〉）。
草之屬
仙草（〈搗爛絞汁和麵粉煮之，雖三伏亦成凍，和蜜水飲之，能解暑毒〉）、鼠麯（〈生野田，葉青白色，二月間始採之〉）、排草（〈見藥類〉）、車前草（〈亦名鯽魚草，子可入藥〉）、艾（〈見藥類〉）、羊帶來（〈實曰蒼耳子，見藥類〉）、澤蘭（〈見藥類〉）、白粬草（〈製白粬，可以釀酒〉）、瓶桃草（〈食之，令人顛狂一晝夜〉）、益母草（〈見藥類〉）、乳草（〈婦人乳少者，採而和肉煮食，能通乳竅〉）、仙人掌（〈色綠如掌，不葉不花〉）、茅草（〈可蓋草屋〉）、芋仔、龍舌草、馬鞭草、猪母莧（〈莖紅可食〉）、鷄舌草、旱蓮草、羊耳草、苦草（〈生水畔〉）、遍地錦、淡酸草、馬鞍藤、鷄矢藤、浮萍（〈生於水面上，無根〉）、蘋（〈亦萍類〉）、藻（〈生水底〉）、蚶壳草、曼陀草（〈花開白色，入酒令人昏迷〉）（〈以上三邑俱有〉）。
畜之屬
牛（〈有水牛、黃牛。山多野牛，取來教訓，方可耕田〉）、豬、羊、犬（〈產之番社，而能捕鹿，不咬人〉）、猫、鷄、鵝、鴨（〈以上三邑俱有〉）。
羽之屬
鵓鴿（〈人家畜之，飛去知還〉）、鶺鴒（〈水鳥，足細尾長，背青灰色，腹下白，頸上黑，如連錢，行則搖，飛則鳴。《詩》：「以況兄弟」〉）、雉（〈亦呼野鷄，其羽文明，其交有時，別有倫性，甚耿介〉）、烏鴉（〈惡異物，見之則羣噪，令人聞其聲則唾之，謂其能前知吉凶者。通身黑者，知父母之恩，能反哺，乃孝鳥也〉）、燕（〈有二種，𪁟赤與黃者比內地稍大〉）、鳩（〈知陰晴，以其聲卜之〉）、白鷺（〈頂有毛如絲，一名屬玉〉）、畫眉（〈褐質白眉，善鳴好辟，今按其聲似鶯而小，亦清圓可聽〉）、鴝鵒（〈端午斷舌養之，能人言，俗呼八哥〉）、布穀（〈東作方興則鳴，人以為耕農之候，故名〉）、鳬（〈水鴨也〉）、雀（〈一名佳賓，謂棲宿人家如賓客也。又有一種曰黃雀〉）、鷗（〈水鳥〉）、釣魚翁（〈如翡翠，常宿水邊，伺魚而食之〉）、伯勞（〈食母之鳥，名不孝鳥〉）、鶯（〈一名倉庚，又名黃鸝，其聲青婉如調歌然。冬月以土自裹而蟄，當椹熟時，則應節而來〉）、鷂（〈大如鷹，蒼黑色，尾短，善擊鳬雁〉）、鷹（〈食雀者也〉）、烏鬚（〈俗呼烏秋，身黑尾長，能搏鷹鸇，此極惡之鳥也〉）、白頭翁（〈似雀而大，頭有白點，故名〉），鬼鳥（〈嘴頸脚俱長〉）、鸕鷀（〈無馴者〉）、海鷄母（〈黑背白翼，宿海中〉）、黑鸛、國公鳥（〈形質聲音似百舌，但毛褐而赤，鮮鳴〉）、竹鷄、蘆鷄（〈以上三邑俱有〉）。
毛之屬
金錢豹（〈似豹而小，搏鹿豕以食，不咬人〉）、麋鹿（〈大曰麋，小曰鹿〉）、麂（〈似鹿而小，無角，其皮甚細〉）、麕（〈即麋，如小鹿而無角〉）、�（〈似鹿而大，無角，一名山馬〉）、兔（〈有白色、有青色，望月而孕，提口生，性不淫〉）、猪熊、猴（〈一名狙，一名王孫，一名胡孫，有大、小二種〉）、山猪（〈似家猪，肉赤色〉）、山貓（〈似家貓而大〉）、獺（〈似猴而小，青黑色，膚如伏翼，水居食魚〉）（〈以上鳳、諸二邑出〉）、鼠（〈三邑俱有〉）。
麟之屬
海翁（〈大如山，能吞舟〉）、鯉（〈脊有三十六鱗，為魚之長〉）、鯽（〈池潭皆有〉）、金魚（〈有鯉，有鯽〉）、泥𩽆（〈形頗似馬餃而大，味則尤甘〉）、烏魚（〈其子晒乾，曰烏魚子，味佳〉）、鯊魚（〈大則百餘斤，淺在海沙中，旣不能去，人割其肉，潮至復去〉）、鱸（〈肉細味甘〉）、鯧魚（〈有黑、白二種，形闊而扁者佳〉）、𩵓魚（〈形似鰣魚，多細骨〉）、海鰻（〈大者數斤，味最佳〉）、烏耳鰻（〈池潭皆有，鯽仔潭最多〉）、長翼（〈兩翅差長別魚，故名〉）、紅沙魚（〈皮紅，故名〉）、敏魚（〈形略似鱸，口闊肉粗〉）、烏頰（〈形似過臘而小，隆冬天寒時取之〉）、麻虱目（〈水波化生，倏而大，倏而無，其味極佳〉）、貼沙魚（〈身薄扁，行貼沙〉）、金鐘仔（〈形小而扁，味甘〉）、銀魚（〈澎湖出，不及吳下者〉）、龍鮎（〈澎湖出〉）、鸚哥魚（〈嘴如鸚鵡，而皮綠色〉）、油魚（〈小而多骨，一名涂黃〉）、鱖魚（〈形略似鱸〉）、𩶾魚（〈俗呼𩶾𩸫〉）、鱠魚（〈口闊身斑，澎湖出〉）、獅刀（〈形似大刀，多骨〉）、鰛魚（〈此魚每于夏秋羣聚，乘潮而至，澎湖極多〉）、竹葉鰛（〈似鰛差長，色青〉）、無鱗魚（〈似鰛無鱗〉）、花魿（〈形似金鐘而差扁小〉）、金錢魚（〈形似花魿而差小〉）、牛尾魚（〈體長，頭扁，尾小〉）、狗母魚（〈形似牛尾魚，但頭圓似蛇頭〉）、鐵甲魚（〈亦頗似牛尾魚，其鱗硬如甲〉）、珠帶（〈形與白帶魚相似，而味則遜之，其骨有如珠者，故名〉）、䱋魚（〈形扁而略圓，尾細而甚長〉）、𩽒魚（〈似鯕魚而小，肉有烏者、有白者〉）、青鱗（〈魚小而鱗青〉）、𩹝魚（〈大者如掌，頭上有一刺，長寸許，其皮極粗，剝而晒乾，可磋材器〉）、飼子飯（〈鱗小肉細，而無細骨、可和飯以飼小子，故名〉）、魨魚（〈俗呼鮭魚，肉極細，其膏能殺人〉）、鮡魚（〈音跳，亦名斗湖〉）、鱺魚（〈池潭皆有〉）、鱔魚（〈池潭水田皆有，是魚有子者，烹之則腹拱于水而欲保其子，乃慈魚也〉）、塗虱（〈有刺彈人，亦名彈瑟，生于池潭〉）、梭魚（〈頭尾俱尖，其形似梭〉）、水尖（〈嘴長而尖〉）、遍身苦（〈形扁而圓，皮有黑點，小者味苦〉）、紅魚仔（〈魚小而紅〉）、萬年瘦（〈形似烏仔，四時皆瘦〉）、大頭桃（〈形似金陵魚而小，其頭差大〉）、白腹（〈身黃腹白〉）、廚魚（〈生于池潭，性好鬥，又白斑魚〉）、紅蝦（〈大者五六寸長，肉有紅膏〉）、黃梔米（〈蝦之小而色黃者〉）、大脚蝦（〈池潭皆有，前有兩大脚〉）、章魚（〈足垂，裹肚在中，澎湖出〉）、石拒（〈八足，似章魚而甚大，居石穴中，或取之能以足粘石拒人。澎湖出〉）、烏賊（〈八足集在口，縮喙在腹，一名墨魚，或曰秦始皇遊東海，棄墨袋于海化之，故口猶吐墨水。《談苑》云：「用以寫字，其字跡經年即化。」〉）、鎖管（〈一名靜瓶魚，似烏賊而小，色紫〉）。
介之屬
龜（〈生于池塘、埤圳之間甚多，海中又有一種，其大數尺〉）、鱉（〈一名團魚，一名甲魚〉）、鱟（〈海中甲蟲也，上覆以殼，殼上有刺，下有十二足，尾長尺餘，硬而且尖，雌常負雄，雖波濤不解，漁人每雙得之〉）、蟹（〈其蟹與爪皆有毛，大者曰毛蟹，小者曰石蟹。小而殼微黃色，螯細，無毛其行斜傍，曰蟛𧑅；小而螯赤，生溝渠中，曰螃蜞；殼圓似虎頭，有紅赤斑點，螯扁與爪皆有毛，曰虎獅〉）、蟳（〈形略似蟹而大，其螯與爪皆無毛〉）、䘋（〈殼尖而有紫點，皆蟹類也〉）、牡蠣（〈麗海石而生，鑿下更生，肉各為房，頗房肉，故曰蠣旁，俗呼曰蠔，其殼稍則成灰，見貨類〉）、蚶（〈殼如瓦屋，故又名歪瓦〉）、蛤（〈殼有斑文，半線極多〉）、蚌（〈老者能含珠〉）、空豸（〈殼薄而白〉）、紅栗（〈似蛤而小，殼微紅〉）、土坯（〈殼色綠而旁生毛，有尾如豆芽〉）、蟯（〈殼厚而差圓〉）、仙人掌（〈形似龜脚，又曰龜脚，生于海石夾旁處。澎湖出〉）、仙人耳（〈一名鰒魚，狀如蛤，附石而生，甲惟一片，無對，旁有九孔，俗呼九孔，即藥類石決明也，澎湖出〉）、大螺（〈其殼琢而磨之，可作鸚鵡杯〉）、香螺（〈大者如碗，肉雪白，而尾有膏〉）、硨磲螺（〈其殼厚處可磨作硨磲珠〉）、紅螺（〈其肉紅，不甚大。澎湖出〉）、麥螺（〈殼薄，肉出殼外，浙東謂之土鐵〉）、珠螺（〈殼圓，肉頭有蒂，硬如石而略圓。澎湖出〉）、虎螺（〈形似珠螺而大。澎湖出〉）、海膽（〈殼圓如盒仔形而多刺。澎湖出〉）、酒盞螺（〈面平、底尖、體圓，可磨作酒盞，故名。澎湖出〉）、鯪鯉（〈力能穿山，其甲堅硬，名穿山甲，見藥類〉）、田螺。
蟲之屬
沙蠶（〈此海蟲也，形似蠶而大，色粉紅，肚中有沙，澎湖出〉）、水蛙、青約、水龜（〈有翼，色黑，能走水面，從雨而降，俗呼龍虱〉）、蜂（〈種類甚多，有虎頭蜂、鷄矢蜂最毒，蠆能刺人。又有桶蜂，又有能作蜜者。一種黑蜂，作蜜崖石間。一種黃蜂，作蜜人家，能知君臣之義〉）、螺蠃（〈一名𧕪螉。似蜂腰小而長，傍人家建土作旁，取桑蟲置于空中，祝之，七日即化為己子〉）、蝶（〈有粉蝶、有黃、黑，彩色不同〉）、蝙蝠（〈肉翅，晝伏夜飛，掠蚊䖟食之。一名伏翼，一名天鼠〉）、蟬（〈兩翼，喙長在腹下，以脇鳴，秋深脫于樹枝，名曰蟬退，見藥類。一種小而好鳴秋曰絡緯〉）、蜻蜓（〈一名蜻蛉，飲露，遇雨多集水上款飛〉）、蛾（〈一名慕光，每夜飛，善拂人燈火，多赴燈而死〉）、蜉蝣（〈水蟲也，朝生暮死〉）、螢（〈一名暉光，一名夜光，一名宵燭，陰濕地腐草化生〉）、蠅（〈蠅好交，其前足有紋繩之狀，其後足插翅自扇。又有一種青蠅，赤頸若火，背如負金〉）、螳螂（〈前兩足如斧，舉以拒物，能捕蟬，又名天馬。秋深乳子，至夏秋乃生〉）、螽斯（〈蝗類也，青目、長角、長股，能以股相切作聲，性和柔，一生九十九子，俗呼草馬〉）、蟋蟀（〈似蝗而小，善躍，光澤如黑漆色。有角翅，聲鳴在翅，善相鬥。一名莎鷄，一名促織〉）、螟蛉（〈桑蟲也，螺蠃負以為子。《詩》云：「螟蛉有子，螺蠃負之」〉）、蛇（〈種類甚多，曰水蛇、曰草花蛇，皆水處；曰紅蛇、青竹蛇、百步蛇、飯匙蛇、簸箕甲蛇，皆陸處。臺之蛇最毒，咬人立死〉）、蜈蚣（〈能制毒氣，甚毒，壁間多有之〉）、蠅虎（〈蛛屬，藏間隙，回還周顧能捕蠅〉）、蜘蛛（〈大腹者名蠨蛸，小而長脚者名喜子〉）、蜣螂（〈居牆壁間，晝伏夜行〉）、斑貓（〈生豆葉上，烏腹尖喙，甲上有黃黑斑文〉）、蜥蜴（〈居牆壁間，北人呼曰壁虎。有四種：曰石龍子、白山龍子、曰石蜴、曰守宮。漢武帝午日取以丹朱，和脂飼之，身盡赤，至次年午日搗之，以塗宮人臂上，有所私者，塗之即消。故名曰守宮，又有一種曰蝘蜓〉）、蛩（〈蟬脫曰蛩〉）、蠹魚（〈蛀書蟲也，古詩云：「芸葉薰香走蠹魚」〉）、蟻（〈有數種：有走馬蟻，作穴于樹；有黃絲蟻、有黑蟻，作穴地中；有白蟻，能運土，食人棟樑〉）、水蛭（〈俗呼為蝗，能咂人血〉）、蚯蚓（〈一名土龍，一名蜿蟺，雨後夜鳴〉）、蚊（〈水蛆化生〉）、蚋（〈蚊屬〉）（〈以上三邑俱有〉）。

[book_title]卷五
風俗
風俗之奢儉貞淫，始於人心，而終於國運。故觀化於國，不如觀化於鄉。然中土之民，人世其籍，家世其業。有父兄以教之，有姻族以維之，相安其舊，百年而不變者，習於其方也。臺灣自紅彛僭竊以來，因仍草昧；鄭氏父子相繼，民非土著，逋逃之淵藪，五方所集處，未盡同風而易俗。且其時法網嚴密，攘及牛、豕者，如殺人之罪，故民皆惴惴焉，以盜竊爲戒。今國朝寬大，苛禁咸弛，而鼠竊時聞，非天性之有異，實民心之澆薄也。而最滋害者，莫甚于賭博。夫賭博惡業也，不肖之子挾貲登場，呼盧喝雉以為快，以一聚兩，以五聚十，成群逐隊，叫囂爭鬪，皆由於此。至于勝者思逞，負者思後，兩相負而不知悔。及家無餘資，使則出於典鬻，繼則不得不出於偷竊，亦長奸之訛也。臺習，父不禁其子，兄不戒其弟，當令節新年，三尺之童亦索錢于父母，以為賭博之資，遂至流蕩忘返而不知所止。莫甚于結盟，豪建家兒，自附于結納，聚少年無賴之徒，指皎日以盟心，撫白水而矢誓，稱兄呼弟，修登堂拜母之文，亦自謂雷陳復出，古道相期。不知往來旣頻，則飲酗之累生；聲援旣廣，則爭競之患起。大凡人情，寡則知檢，眾則傲放，習見習聞，口無擇言，相與鼓其雄心，以致身蹈匪僻，實政治之蟊矣。甚至有結交營棍，打帮詞訟，鉗制官長，稍拂其意，聚眾而譁之，恣行無忌，犯上作亂，視爲固然，誠可慨也。
又其俗之不善者：婚姻論財，不擇婿，不計門戶。夫死則再醮，或一而再，再而三，白首婺婦，猶字老夫，柏舟之誓，蓋亦鮮矣。
佞佛諂鬼，各尚茹素，或八、九齋、朔望齋，或長齋。無論男女老幼，常相率入禮拜堂，誦經聽講，僧俗罔辨，男女混淆，廉耻旣喪，倫常漸乖，故異端之教不可不距也。
人亦頗知讀書，兒童五、六歲便教就學，及稍長，即命輟業，雖有穎悟傑出之姿，亦言不及義，而好行小慧，深可惜也，亦可慮也。若不亟設學校，開科取士，動其功名之念，恐無以格其非僻之心矣。
男女出入、輓運背物，俱用牛車，如吳越之用舟楫也。農業頗易，布苗于田，不事耕耔，非凶歲可以無饑。三邑之民務本者多，逐末者寡。無久停之親柩，無永錮之婢女，此亦遐陬之善俗耳。
若夫端風化，正人心，導之以節儉，示之以防閑，重廉耻而敦禮讓，煥然成文物之邦者，是當望有成于三年，俟後仁于必世，非旦夕之間可以為過化存神也！
然統臺郡三邑之人民計之，共一萬六千餘丁，不及內地一小邑之戶口；又男多女少，匹夫猝難得婦，生齒奚能日繁？地廣人稀，蕭條滿眼，蕞爾郡治之外，南北兩路，一望盡綠草黃沙，綿邈無際。故郭外之鄉不曰鄉，而總名之曰「草地」。荒村烟火，于叢草中見之。草地之民所居之屋，皆誅茅編竹爲之，無木梁瓦蓋，經年即壞。風吹臥榻，雨滴寒厨，勁風積霖，多傾巢之恐。男女無完體之衣，適口乏肥甘之味；衢路衣冠，偶或遇之，疲癃慘淡之狀，不堪睹聞。蓋緣地瘠而民貧，民貧而俗陋，誠可悲也，亦可念也。
土番風俗
土番之俗，與吾人異者，重生女而不重生男。男則出贅於人，女則娶婿於家也。產婦甫生，同嬰兒以涼水浴之。人死則結彩於門，不用棺木，所存器皿、衣服，與生人計分均受；死者所應得同埋於院中。三日後，會集親黨，將死者取出，設坐，各灌以酒，重爲撫摩，然後埋葬。
男女應婚娶之時，女集廨中，諸男吹口琴於外，意之所欲，女出與野合，擇其當意者，始告於父母，置酒張彩，邀同社之人聚飲于家，即成配偶，無納幣送妝之禮。女有夫，去其一齒，及後夫婦不和，不論有無生育，各相離異，再自擇配，不復顧戀，甚有互相更易者。
番人無姓氏，不知歲月，惟憑草木，聽鳥音，以節耕種。無祖先祭祀，亦不自計庚甲，父母而外，無伯叔、甥舅之稱。平日以射飛逐走，殪獐殺鹿為事。透草穿林，攀藤援木，是彼之長技。恐腹大難于奔走，當十五六歲時，必編籐竹圍腰，束之使小，以期便捷；又多以鐵鐲環臂，以示壯觀。性好飲，嚼米釀酒，所食無論腥臭，凡可入腹者，舉手輒盡。男、婦皆跣足，不穿褲，上衣短衫，以幅布圍其下體；番婦則以布裹其脛，束髮盤頭，亦知插花草以示艷，或有以稻草束髮者。
土官有正、副，大社多至數人，小社或二、三人，五、六人，隨其交派，各分公廨。有事，即集於廨以聽議。小番之未娶者，不宿于家而群宿于廨中。自紅彛以來，習其字能書者，謂之「教冊」，凡出入之數，皆經其手，用鵝管削尖，濡墨橫寫，自左至右，非直行也。
番素朴愚，不知權量。今諸羅之新港、蕭隴；目加溜灣、麻豆、哆咯嘓、大武壟等社，去府治頗近，多事耕田，猶能以錢貿易。餘社則以其所有，易布、絮、鹽、鐵之類于社商而已。鳳山之下淡水等八社，不捕禽獸，專以耕種為務，計丁輸米于官。大抵番民剽悍，不善治生，而南番尤窮于北番，亦因其地產之多寡不同耳。衣食之外，別無他計，予以酒食，則歡欣趨事。番中亦有聰慧能通彰、泉言語，間能作中州語者。若半線以上，則非使令之所能及也。
諸番好以竹節穿其耳垂，小者可容象子，大者至容鴨卵。身多刺記，或臂或背，好事者竟遍體皆文，其所刺則紅彛字也。番屋高地五六尺，以木梯之而上，其形似船狹而身。自前至後，無所遮蔽，無被褥，即以衣為覆。無厨灶，以三足架架鍋于地，粥以梗米爲之，熱則還向鍋前，各執椰瓢汲食；飯以糯米爲之，熟則各以手捏團而食。米則隨用隨舂，無儋石之儲。粟、麥、衣服皆貯葫蘆中，無捆菌箱籠之器。有番歌唱，則群番攜手成圍，嗚嗚呼呼，咮咮嗞嗞，搖頭顚足，如扮戲狀。每歲春月，社必一擧，男、婦傾社而出，亦有以銀銅作飾，繡綺爲衣者。
疾病不知醫禱，止浴于河。相傳爲大士置藥于水，以濟度諸番，當冬月多入水澡洗以爲快。所用標鎗，長五尺許，取物于百步之內，發無不中。弓則曲竹爲之，以麻爲弦箭，鏃長而細，無翎毛。人必攜一刀橫于腰下，如屠刀而刃圓。竹木之類，隨手砍斷，捷于工匠，編籬造屋，俄頃可成。
若其俗之善者：人至其家，出酒相敬，先嘗而後進。年少之番，遇耆老尊長，必傍立低頭讓其去而後行。他社番偶來本社，相遇亦然。此亦少長賓主之義云。至于男女聚處，暑熱之時，男皆赤身，女皆裸體，相對飲食，淫欲之事，略不羞避。好殺人取頭而去，漆頂骨貯于家，多者稱雄，此則番之惡習也。

[book_title]卷六
歲時
元日早起，少長咸集，禮神、祭先祖羹飯後，詣所親友朋友故舊賀歲；主人出辛盤相款洽，俗謂之賀正。
次日起至元宵止，好事少年裝束仙鶴、獅馬之類，踵門呼舞，以博賚賞，俗謂之鬧廳。
立春前一日，有司迎春，儀仗、彩棚、優伶前導。看春士女，蜂出擁集，塡塞市中，亦東郊寅日之意。
元夕放燈，庵、祠、廟、院及所居門首，各懸繩索竹竿，掛紅紙燈籠一盞。有善歌吹者數輩為耦，制燈如飛蓋狀，或絲、或竹、或角，以次雜奏，謂以鬧傘。更有裝束道、巫、仙、佛及昭君、龍馬之屬，向人家歌舞作慶，謂之鬧元宵。
二月二日，或十六日，各街社里逐戶歛錢，宰牲演戲，賽當境土神，名曰合福。
三月清明，人家無論男婦老幼，謁拜墳墓，輿步壺漿，絡繹郊原。祭畢，藉草銜杯，遞爲勸酬，薄暮乃還，俗謂之上墳。
四月八日，各院僧於閱月前，沿門索施，作龍華會，俗謂之洗佛。
五月五日，家折松艾，懸之門首，以五色絲繫兒童臂上，呼爲長命縷；又以繭作虎子形，帖兒額上，到午時，脫而投之。所在競渡，船不過杉板、小艇，大海狂瀾，難以擊楫，僅存遺意，亦漬米裹竹葉爲角黍。
六月一日，家以米粉抹紅爲丸，供神，俗呼爲半年丸，蓋頌禱團圓之意。
七月七日，是夕人家女兒羅瓜果庭中，謂之乞巧會。
中元，人家各祀所出，以楮作錢、銀、綺錦焚之，又爲畫衣裳雜服，上書菩薩經文，名爲經衣，延僧登壇說法，撒物食羹飯，俗謂普施盂蘭盆會。
中秋，祀當境土神，俗尚與二月同，蓋春祈秋報之意。是夜，士子遞爲燕飲賞月，製大麵餅一塊，中以紅朱塗一元字，用骰子擲以奪之，有秋闈奪元之想。
九月九日，士人載酒登高，菊漿萸佩，盛自繽紛，題糕落帽之興，間或有之。
冬至，以米粉作丸，避祀群神及家先，合長幼團圓而食之，謂之亞歲。
十二月二十四日，俗傳百神將以是夕上天，各備蔬饌供養，以楮印、輿馬、從衛、儀仗焚而送之；至來歲孟陬四日，具儀楮迎之。
歲除之日，親友各以牲羞相餉，謂之餽歲。是夕，各門外爆竹聲傳，謂之辭歲。設酒肴，一家老少合坐而食，謂之圓爐。蓋終歲之勞，一夕之歡，皆係內地人民流寓到臺，則與內地相彷彿云。
規制
城郭
一府、三縣，應設府城一、縣城二，今尚未建。
臺灣縣：附郭。
鳳山縣城：應設鳳山地方，今尚未建。
諸羅縣城：應設諸羅山地方，今尚未建。
紅毛城：在鳳轄安平鎮，係紅毛歸一王所築。周圍廣二百二十七丈六尺，高二丈六尺，設門二。辛丑年，鄭成功率舟師下之，即其城而居焉，今尚存。
赤嵌城：在府治西北隅，近海，周圍廣四十五丈三尺，高約三丈六尺。無雉堞之設，名雖為城，而實樓榭，故又名紅毛樓，紅毛酋長居之。鄭氏因以貯火藥軍械，今因之。
淡水城：在淡水江口，屬奇獨龜崙社，今頹圮。
鷄籠城：紅毛所建，今頹壞。
澎湖暗澳城：明嘉靖間，都督俞大猷追流寇林道乾至此，因築焉；今頹壞，故址尚存。
澎湖瓦銅港澳銃城：係紅毛所築，明金門哨兵尚駐紮于此，今圮。
衙署
分巡道衙門：在臺灣縣西定坊。
臺灣府治：在東安坊。
經歷司：在府治左。
臺灣縣治：在東安坊。
鳳山縣治：未建，今就偽遺房屋修改，暫爲行署。
諸羅縣治：未建，今就偽遺房屋修改，暫爲行署。
臺灣縣丞衙門：在東安坊。
臺灣縣典史衙門：在東安坊。
鳳山縣典史衙門：未建，今就民居修改，在土墼埕保。
諸羅縣典史衙門：在佳里興。
臺灣縣新港巡檢司衙門：未建，今就府治民居修改暫住。
臺灣縣澎湖巡檢司衙門：在大山嶼紅羅罩。
鳳山縣下淡水巡檢司衙門：在下淡水東港。
諸羅縣佳里興巡檢司衙門：在佳里興。
臺灣總鎮衙門：在鎮北坊。
臺灣水師協鎮衙門：在安平鎮。
澎湖水師協鎮衙門：在澎湖媽祖宮澳。
南路營參將衙門：在鳳山莊。
北路營參將衙門：在佳里興。
臺灣鎮中營衙門：在東安坊。
臺灣鎮左營衙門：在鎮北坊。
臺灣鎮右營衙門：在東安坊。
臺灣水師中營衙門：在安平鎮。
臺灣水師左營衙門：在安平鎮。
臺灣水師右營衙門：在安平鎮。
澎湖水師左營衙門：在澎湖。
澎湖水師右營衙門：在澎湖。
學校（附社學）
臺灣府學：在府治西南寧南坊，因偽時文廟而修改焉。前後三層、兩廡、矮屋二十四間。先師殿設至聖先師孔子神位及四配堂，左右列十哲曁先賢先儒姓氏牌。前進爲櫺星門，其泮池、明倫堂、啓聖殿俱未建，且規模隘陋，采繪不施。聖殿止有一間，以梁閣壁，不設旁柱。不過偽時草創，實非興朝郡學之觀瞻也。分巡道周與郡守蔣捐俸修整，然因仍舊址，尚須重建拓闢。
臺灣縣學：未建，康熙二十四年，原任知縣沈朝聘就偽遺房屋修改文廟，崇奉先聖先賢牌位，春、秋祭祀，在東安坊。
鳳山縣學：未建，康熙二十四年，知縣楊芳聲就偽遺房屋修改文廟，崇奉先聖先賢牌位，春、秋祭祀，在土墼埕。
諸羅縣學：未建，康熙二十四年，原任知縣季麒光草創茅茨爲文廟，崇奉先聖先賢牌位，春、秋祭祀，在目加溜灣社。
臺、鳳、諸三邑文廟，文治攸關，亟宜建造。
社學
臺灣府社學：三所，兩在臺灣縣東安坊，一在鳳山縣土墼埕，據係郡守蔣捐俸建立，延請師儒，教誨窮民子弟。
學田
府學田五甲，在臺灣縣文賢里，有竹圍一所，內植檨果、檳榔、椰等樹，係郡守蔣捐俸置。備農具，募佃開墾荒田，以為周恤貧生之需。
廟宇（附養濟院）
府城隍廟：在府署之右，偽時所建，今因之。規模隘小，擴充另建，尚有待于將來焉。
東獄廟：在府治之東，偽時建，以祀東嶽之神。郡守蔣毓英捐俸重修。
上帝廟：在府治東安坊，偽時建，祀北極大帝。內有明寧靖王楷書匾額扁額「威靈赫奕」四字。
關帝廟：三所；府治鎮北坊二所，鳳山縣治土墼埕保一所。
天妃宮：二所；一在府治鎮北坊赤嵌城南。康熙二十三年，臺灣底定，將軍侯施同諸鎮以神有效順功，各捐俸鼎建，廟址即寧靖王故宅也。內庭有御敕龍匾，輝煌海澨。一在鳳山縣治安平鎮渡口。
慈濟宮：四所；一在府治西定坊、一在鎮北坊、一在鳳山縣安平鎮、一在土墼埕保。
觀音廟：在鎮北坊，前後座泥金色相，左右塑十八羅漢，俗呼為觀音亭。
沙陶宮：在西定坊，神之出處莫考，土人共稱沙陶太子。
二王廟：在東安坊，云神乃代天巡狩之神，威靈顯赫，土人祀之，內有寧靖王書扁「代天府」三字。
大人廟：在臺灣縣保大里，其神聰明正直，亦是代天巡狩之神。
王公廟：在臺灣縣長興里。
昆沙宮：在鳳山縣土墼埕保，神稱三太子，有寧靖王手書「昆沙宮」三字扁額。
水仙宮：在鳳山縣安平鎮。
觀音廟：在諸羅縣目加溜灣社，中堂祀觀音，左塑天、地、水三官，又則關帝。庭宇高敞，案座修飾。
龍湖巖：在諸羅縣開化里，偽總制陳永華建。環巖皆山也，前有潭名龍潭，潭左右列植楊柳、緋桃，亭內則碧蓮浮水，蒼檜摩空；又有青梅數株，眾木榮芬，晚山入畫，真巖居之勝地也。
靖海將軍侯施生祠：在西定坊，萬姓公建，甘棠遺意也。
附澎湖廟宇
天妃宮：在東西衛澳。澳前有案山，其澳安瀾，可泊百餘艘，係鄭芝龍建，偽藩更新之，今其靈猶加赫濯焉。
大王廟：四所；一在良文港，一在沙港，在通梁澳，一在八罩嶼。
眞人廟：在奎璧港。
太子廟：二所；一在鼎灣澳，一在赤嵌嶼。
關帝廟：二所；一在吉貝嶼，一在瓦硐港。
將軍廟：在將軍澳，不知何時所建，澳因以為名。
坊亭
貞節坊：在府治鎮北坊，偽藩時豎以旌鄭宜娘，其傳載在人物女貞志。
演武亭：在西定坊，面臨平原，習射以講武事。分巡道周昌捐俸建立。
養濟院
臺灣縣養濟院：一所，在鎮北坊，偽時所為，今因之。
鳳山縣養濟院：一所，在土墼埕，係本縣知縣楊芳聲建。
諸羅縣養濟院：一所，在目加溜灣，係原任知縣季麒光建。
附義塚
義塚：在臺灣縣寧南坊之南鬼仔山。
市廛
菜市：一所，在寧南坊府學旁隙地。五鼓時，菜園人各以牛車裝載雜色蔬菜、瓜果等物，於此聚賣。
柴市：在寧南坊墳山邊隙地，近山人亦以牛車裝載柴薪，于此聚賣，晡時方散。
街
臺灣縣：有嶺後街、油行街，在東安坊；大井頭、瀨口街、新街，在西定坊；大街、橫街，在寧南坊；禾寮港街、過坑仔街，在鎮北坊；又舊社街一所，在歸仁南保。
鳳山縣：延袤荒野，無市廛。
諸羅縣：有灣裏街，在目加溜灣社。
鋪舍
臺灣縣：附郡治曰府前鋪，自縣南抵鳳山縣界曰南路鋪，北抵諸羅縣界曰北路鋪，共三鋪。
鳳山縣：在縣治曰縣前鋪，約下淡水鋪、曰南馬坑鋪、曰中衝崎鋪、曰鯽魚潭鋪、曰江山溪鋪、曰府前鋪，共七鋪。
諸羅縣：曰新港鋪、曰目加溜灣鋪、曰麻豆鋪、曰佳里興鋪、曰茅港尾鋪、曰大路邊鋪、曰赤山仔鋪、曰新嘓鋪、曰倒咯嘓鋪、曰諸羅山鋪、曰打猫鋪、曰他里霧鋪、曰猴悶鋪、曰柴裏鋪、曰草埔鋪、曰西螺鋪、曰埔薑鋪、曰東螺鋪、曰小崗鋪、曰大武郡鋪、曰大肚溪鋪、曰半線鋪，共二十二鋪。
渡橋
臺灣府渡：在安平鎮天妃宮口。
安平鎮渡：在臺灣十字街西，其渡頭牛車雜踏，呶呶招渡，人無病涉也。
西港仔渡：在小媽宮口。
澎湖、廈門原無設渡，僅附搭商船往來。
橋
臺灣縣
大枋橋：在東安坊領仔頂，偽時所建。康熙二十三年大水沖圮，今已修葺。
磚仔橋：在西定坊鳳山縣交界，紅毛所建，今圮壞。
大橋：在臺灣縣永康里，洪水沖崩，今只存舊跡。
枋仔橋：在臺灣縣東安坊，今壞。
烏鬼橋：在永康里。
鳳山縣
坑仔口橋：在下淡水里。
竹仔橋：在竹橋莊。
中衝崎橋：在中衝營。
小橋：在維新里。
萬丹橋：在上淡水萬丹坑。
崗山橋：在嘉祥里。
二贊行橋：在文賢里。
諸羅縣
鐵線橋：在茅港尾保。
茅港尾橋：在急水溪尾。
番仔橋：在開化里。
斗米橋：在新港社。

[book_title]卷七
戶口
臺灣府
民戶一萬二千七百二十七；番戶二千三百二十四；口偽額二萬一千三百二十；底定存冊一萬二千七百二十四；續招徠三千五百五十；實在民口三萬二百二十九：男子一萬六千二百七十四，婦女一萬三千九百五十五。實在番口八千一百零八；另澎湖民戶五百二十三；口偽額九百三十三；底定存冊五百四十六。
臺灣縣
民戶七千八百三十六；口偽額一萬一千七百八十二；底定存冊七千零八十三；續招徠一千四百九十六；實在一萬五千四百六十五：男子八千五百七十九，婦女六千八百八十六。另澎湖民戶五百二十三；口偽額九百三十三；底定存冊五百四十六。
鳳山縣
民戶二千四百五十五；番就男女丁口徵米，並無編戶；口偽額五千一百二十六；底定存冊二千八百零二；續招徠六百九十四；實在民口六千九百一十：男子三千四百九十六，婦女三千四百一十四。實在番口三千五百九十二。
諸羅縣
民戶二千四百三十六；番戶二千三百二十四；口偽額四千四百一十二；底定存冊二千八百三十九；續招徠一千三百六十；實在民口七千八百五十三：男子四千一百九十九，婦女三千六百五十。實在番口四千五百一十六。
田土
臺灣府
偽額官佃上、中、下則田園共計九千七百八十二甲八分九厘五毫二絲三忽五微；偽額文武官上、中、下則田園共計二萬零二百七十一甲八分四厘零四絲八忽五微；底定存冊官佃上、中、下則田園共計八千三百九十一甲二分七厘五毫九絲零三微；底定存冊文武官上、中、下則田園共計一萬零六十二甲九分八厘八毫一絲二忽；通府共計官佃、文武官田園一萬八千四百五十四甲二分六厘四毫零二忽三微。
另，康熙二十四年召募新墾，應于二十五年起科田園共二千五百六十五甲二分一厘五絲八忽。
另，偽額地種五百零四石七斗六升，照石徵銀。底定存冊地種一百五十四石二斗五升七合六勺。
臺灣縣
偽額官佃上、中、下則田園共計七千一百零二甲八分九厘九毫二絲三忽九微；偽額文武官上、中、下則田園共計四千五百九十九甲七分四厘零一絲九忽四微；底定存冊官佃上、中、下則田園共計六千二百零九甲八分三厘一毫八絲九忽七微；底定存冊文武官上、中、下則田園共計二千三百五十一甲九分九厘零七絲七忽四微；通縣共計官佃、文武官田園八千五百六十一甲八分二厘二毫六絲七忽一微。
另，康熙二十四年召募新墾，應于二十五年起科田園四石一十八甲二分一厘四毫四絲九忽。
另，澎湖偽額地種五百零四石七斗六升；底定存冊地種一百五十四石二斗五升七合六勺。
鳳山縣
偽額官佃上、中、下則田園共計一千八百九十二甲五分六厘二毫一絲九忽；偽額文武官上、中、下則田園共計七千三百一十五甲七分八厘四毫一絲三忽；底定存冊官佃上、中、下則田園共計一千五百三十七甲五分三厘七毫八絲九忽；底定存冊文武官上、中、下則田園共計三千五百一十一甲零七厘四絲七忽；通縣共計官佃、文武官田園五千零四十八甲六分零八毫三絲六忽。
另，康熙二十四年召募新墾，應于二十五年起科田園五百二十五甲五分六厘五毫二絲八忽。
諸羅縣
偽額官佃上、中、下則田園共計七百八十七甲四分三厘三毫八絲零六微；偽額文武官上、中、下則田園共計八千三百五十六甲三分一厘六毫一絲六忽一微；底定存冊官佃上、中、下則田園共計六百四十三甲九分六毫一絲一忽六微；底定存冊文武官上、中、下則田園共計四千一百九十九甲九分二厘六毫八絲七忽六微；通縣共計官佃、文武官田園四千八百四十三甲八分三厘二毫九絲九忽二微。
另，康熙二十四年召募新墾，應于二十五年起科田園一千六百二十一甲四分三厘八絲一忽。
賦稅（附存留經費）
田賦
臺灣府
偽時官佃田園科則：上則每甲徵粟一十八石，園每甲徵粟一十石零二斗；中則田每甲徵粟一十五石六斗，園每甲徵粟一十一斗；下則田每甲徵粟一十石零二斗，園每甲徵粟五石四斗。
偽時文武官田園科則：上則每甲徵粟三石六斗，園每甲徵粟二石零四升；中則田每甲徵粟三石一斗二升，園每甲徵粟一石一斗二升；下則田每甲徵粟二石零四升，園每甲徵粟一石零八升。
今官佃文武官田園酌議通勻一例科則：上則每甲徵粟八石八斗，園每甲徵粟五石；中則田每甲徵粟七石四斗，園每甲徵粟四石；下則田每甲徵粟五石五斗，園每甲徵粟二石四斗。
實徵粟共計九萬二千一百二十八石零三升七合九勺四抄八撮一圭。
另，康熙二十四年召募新墾，應于二十五年起科粟一萬一千九百二十八石三斗八升二合九勺八抄四撮。
偽時徵鳳山縣屬下淡水等八社土番男婦丁口米共計五千九百三十三石八斗；今議量減，實徵丁口米共計四千六百四十五石三斗，折粟九千二百九十石六斗。
偽時徵澎湖地種銀三百零二兩八錢五分六厘；今酌減，實徵地種銀六十四兩七錢八分八厘一毫九絲二忽。
臺、鳳、諸三縣田園租粟並八社土番丁口折粟並八社土番丁口折粟供應徵粟一十一萬三千三百四十七石零二升九勺三抄二撮一圭外，應徵澎湖地種銀六十四兩七線八分八厘一毫九絲二忽。
臺灣縣
偽時官佃田園租粟共計六萬二千三百零一石四斗四升二合二勺四抄六撮八圭；偽時文武官田園租粟八千八百九十四石八斗零二合三勺三抄九撮；偽時澎湖地種銀三百零二兩八錢五分六厘；今實徵粟共計三萬九千六百四十一石五斗五升七合八勺四抄三撮三圭。
另，康熙二十四年召募新墾，應于二十五年起科粟二千七百一十二石六斗九升零二勺九抄二撮。
今實徵地種銀六十四兩七錢八分八厘一毫九絲二忽。
鳳山縣
偽時官佃田園租粟共計一萬七千六百一十五石六斗零七合七勺八抄六撮；偽時文武官田園租粟一萬五千五百五十二石九斗二升五合九勺一抄四撮二圭；今實徵官佃、文武官田園租粟並八社土番丁口折粟共計三萬八千三百零八石七斗二升二合九勺三抄六撮。
另，康熙二十四年召募新墾，應于二十五年起科粟二千八百九十六石一斗九升九合七勺八抄。
諸羅縣
偽時官佃田園租粟共計五千零三石四斗三升九合八勺六抄三撮；偽時文武官田園租粟一萬六千九百五十五石六斗四升七合零一抄七撮六圭；今實徵粟共計二萬三千四百六十八石三斗五升七合一勺六抄八撮八圭。
另，康熙二十四年召募新墾，應于二十五年起科粟六千三百一十九石四斗九升二合九勺一抄二撮。
稅鹽
臺灣府
偽時鹽埕共計二千七百四十三格，偽時鹽額徵時銀三千四百八十兩二錢五厘；實在鹽埕共計一千二百九十格，今實徵紋銀二千四百三十六兩一錢四分三厘五毫。
臺灣縣
偽時鹽埕共計一千四百二十一格，每格大小不等，計算一千五百四十三丈一尺五寸，每年徵時銀一千零八十兩二錢零五厘；今實在鹽埕共計八百四十六格，實徵紋銀七百五十六兩一錢四分三厘五毫。
鳳山縣
偽時鹽埕共計一千三百二十二格，共徵時銀二千四百兩；今實在鹽埕共計四百四十四格，實徵紋銀一千六百八十兩。
陸稅
臺灣府
男子壯丁一萬五千九百三十三丁，新增人丁八百八十七丁，每丁徵銀四錢七分六厘，共額徵銀八千零六兩三錢二分。
街市店厝四千七百零五間，內瓦店厝二千八百二十五間，每間徵銀三錢零三厘八毫，額徵餉銀八百五十八兩二錢三分五厘；草店厝一千八百八十間，每間徵銀二錢一分七厘，額徵餉銀四百零七兩九錢六分。
土番社三十八社，各社徵銀不等，共徵餉銀七千八百八十八兩七錢五分九兩二毫。
臺灣縣
男子壯丁八千一百三十五丁，新增人丁四百四十四丁，每丁徵銀四錢七分六厘，共額銀四千八十三兩六錢零四厘。
另，澎湖人丁五百四十六丁，每丁徵銀四錢七分六厘，共徵銀二百五十九兩八錢九分六厘。
瓦店厝二千六百五十九兩八錢九分六厘，額徵銀八百一十八兩四錢三分七厘二毫；草店厝一千七百七十八間，每間徵銀二錢一分七厘，額徵銀三百八十五兩八錢二分六厘。
鳳山縣
男子壯丁三千二百七十四丁，新增人丁二百二十二丁，每丁徵銀四錢七分六厘，額徵銀一千六百六十四兩九分六厘。
土番社四社，社餉額徵銀一百七十九兩二錢二分二厘四毫。
瓦店厝一百三十一間，每間徵銀三錢零三厘八毫，額徵銀三十九兩七錢九分七厘八毫；草店厝一百零二間，每間徵銀二錢一分七厘，額徵銀二十二兩一錢三分四厘。
諸羅縣
男子壯丁三千九百七十八丁，新增人丁二百二十一丁，每丁徵銀四錢七分六厘，額徵銀一千九百九十八兩七錢二分四厘。
土番社三十四社，社餉額徵銀七千七百零九兩五錢三分六厘八毫。
水稅
臺灣府
採捕小船五百八十六隻，計載梁頭一萬三千六百五十二擔，每擔徵餉七分七厘，額徵銀一千零五十一兩二錢零四厘。
尖艚、杉板頭船九十七隻，額徵銀四十二兩八錢分四。
安平鎮渡船三十四隻，計載梁頭九百八十九擔，每擔徵餉七分七厘，額徵銀七十六兩一錢五分三厘。
港潭二十一所，共額徵港餉銀一千二百五十三兩八錢五分一厘二毫。
臺灣縣
小船一百八十九隻，計共載梁頭七千六百七十六擔，每擔徵餉七分七厘，額徵銀五百九十一兩零五分二厘。
尖艚、杉板頭船九十七隻，額徵銀四十二兩八錢四分。
港潭共七所，共額徵港餉銀六百四十五兩六錢二分四厘。
鳳山縣
安平鎮渡船三十四隻，計載梁頭九百八十九擔，每擔徵餉七分七厘，額徵銀七十六兩一錢五分三厘。
採捕小船二百五十六隻，計共載梁頭五千零三十擔，每擔徵餉七分七厘，額徵銀三百八十七兩九錢二分六厘。
港六所，內除拋荒無人承贌一所，實五所，共額徵港餉銀二百一十八兩零三分零四毫。
諸羅縣
船四十一隻，計共載梁頭九百三十八擔，每擔徵餉七分七厘，額徵銀七十三兩二錢二分六厘。
港九所，共額徵港餉銀三百九十兩零一錢九分六厘八毫。
雜稅
臺灣府
採捕罟、繒、𦊓、泊、縺、滾、蠔八十四張條，徵銀不等，共額徵銀五百八十八兩。
大小網、泊、滬三十八張口，每張口徵銀不等，共額徵銀六十一兩六錢。
採捕烏魚旗九十四枝，每枝徵銀一兩五分，共額徵銀九十八兩七錢。
車磨二十五首，每首徵銀五兩六錢，共額徵銀一百四十兩。
蔗車五十七張，每張徵銀五兩六錢，共額徵銀三百零一十九兩二錢。
臺灣縣
罟、繒、縺、𦊓三十張條，每張條徵銀不等，額徵銀零六兩六錢四分。
大小網、泊、滬三十八張口，每張口徵銀不等，共額徵銀六十一兩六錢。
牛磨二十四首，每首徵銀五兩六錢，共額徵銀一百三十四兩四錢。
蔗車二十八張，每張徵銀五兩六錢，共額徵銀一百五十六兩八錢。
鳳山縣
罟、繒、𦊓、縺、蠔、滾、泊三十五張條，每張條徵銀不等，共額徵銀二百六十七兩一錢二分。
采捕烏魚旗九十四枝，每枝徵銀一兩五分，共額徵銀九十八兩七錢。
蔗車七張，每張徵銀五兩六錢，額徵銀三十九兩二錢。
諸羅縣
罟、繒、𦊓、縺、滾、蠔十九張條，每張條徵銀不等，共額徵銀一百一十四兩二錢四分。
牛磨一首，應徵銀五兩六錢。
蔗車二十二張，每張徵銀五兩六錢，額徵銀一百二十三兩二錢。
存留經費
臺灣府
存留項下，官役俸食銀共四千六百九十九兩六錢八分九厘八毫四絲四忽八微。內：
分巡臺廈道副使一員，俸銀六十二兩四分四厘，遇閏年加銀五兩一錢七分三毫三絲三忽，照例奉裁充餉；薪銀七十二兩，照例裁扣餉銀二十七兩四分四厘；實給凑俸銀四十二兩九錢五分六厘，遇閏年加銀三兩五錢七分九厘六毫六絲七忽，照例奉裁充餉。門子、轎傘扇夫、聽事吏、皂隸、快手、鋪兵等役共三十九名，計實給工食銀二百四十一兩八錢。
本府知府一員，俸銀六十二兩四分四厘，遇閏年加銀五兩一錢七分三毫三絲三忽，照例奉裁充餉；薪銀七十二兩，照例裁扣充餉二十九兩四分四厘；實給凑俸銀四十二兩九錢五分六厘，遇閏年加銀三兩五錢七分九厘六毫六絲七忽，照例奉裁充餉。門子、皂隸、馬快、步快、庫子、燈夫、轎傘扇夫、禁卒、斗級等役共七十七名，總計實給工食銀四百七十七兩四錢。
本府同知一員，俸銀四十二兩五錢五分六厘，遇閏年加銀三兩五錢四分六厘三毫三絲三忽，照例奉裁充餉；薪銀四十八兩，照例裁扣充餉一十兩五錢五分六厘；實給凑俸銀三十七兩四錢四分四厘，遇閏年加銀三兩一錢二分三三絲三忽，照例奉裁充餉。門子、皂隸、步快、燈夫、轎傘扇夫共三十一名，總計工食銀一百九十二兩二錢。
本府經歷司經歷一員，俸銀二十四兩二錢二厘，遇閏年加銀二兩一分六厘八毫三絲三忽，照例奉裁充餉；薪銀二十四兩，裁扣充餉銀八兩二錢二厘；實給凑俸銀一十五兩七錢九分八厘，遇閏年加銀一兩三錢一分六厘五毫，照例奉裁充餉。門子、馬夫、皂隸等役共六名，計實給工食銀三十七兩二錢。
臺、鳳、諸三縣知縣三員，縣丞一員，典史三員，巡檢四員，共計俸銀薪銀三百九十五兩六錢四分。臺、鳳、諸三縣并縣丞、典史、巡檢、各衙門門子、皂隸、馬快、燈夫、轎傘扇夫、禁卒、庫子、倉斗級、民壯、弓兵、鋪司等役，共計實給工食銀三千二十五兩四錢四分九厘八毫四絲四忽八微。
臺灣縣
本縣知縣一員，俸銀二十七兩四錢九分，遇閏年加銀二兩二錢九分八毫三絲三忽，照例奉裁充餉；薪銀三十六兩，照例裁扣充餉銀一十八兩四錢九分；實給凑俸銀一十七兩五錢一分，遇閏年加銀一兩四錢五分九厘一毫六絲七忽，照例奉裁充餉。門子、皂隸、馬快、燈夫、轎傘扇夫、禁卒、庫子、倉斗級、民壯等役共一百零三名，總計實給工食銀六百三十八兩六錢。
縣丞一員，俸銀二十四兩三錢一厘，遇閏年加銀二兩二分五厘一毫六絲，薪銀二十四兩，奉裁扣充餉銀八兩三錢三厘，實給凑俸銀一十五兩六錢九分八厘，遇閏年加銀一兩三錢八厘三毫六司七忽，照例奉裁充餉。門子、皂隸、馬夫等役共六名，總計實給工食銀三十七兩二錢。
典史一員，俸銀一十九兩五錢二分，遇閏年加銀一兩六錢二分六厘六毫六絲六忽，照例奉裁充餉；薪銀一十二兩，遇閏年加銀一兩，照例奉裁充餉。門子、皂隸、馬夫等役共六名，總計實給工食銀三十七兩二錢。
新港巡檢司巡檢一員，俸銀一十九兩五錢二分，遇閏年加銀一兩六錢二分六厘六毫六絲六忽，照例奉裁充餉；薪銀一十二兩，遇閏年加銀一兩，照例奉裁充餉。
澎湖巡檢司巡檢一員，俸銀一十九兩九錢五錢二分，遇閏年加銀一兩六錢一分六厘六毫六絲六忽，照例奉裁充餉；薪銀一十二兩，遇閏年加銀一兩，照例奉裁充餉。
巡檢一員，皂隸、弓兵共四十名，總計實給工食銀九十兩五錢二分。鋪司兵十二名，共計實給工食銀一百零八兩三錢三分三厘三毫二絲四忽八微。
鳳山縣
本縣知縣一員，俸銀二十七兩四錢九分，遇閏年加銀二兩二錢九分八毫三絲三忽，照例奉裁充餉；薪銀三十六兩，照例裁扣充餉銀一十八兩四錢九分；實給凑俸銀一十七兩五錢一分，遇閏年加銀一兩四錢五分九厘一毫六絲七忽，照例奉裁充餉。門子、皂隸、馬快、燈夫、禁卒、轎傘扇夫、庫子、斗級、民壯共一百零三名，總計實給工食銀六百三十八兩六錢。
典史一員，俸銀一十九兩五錢二分，遇閏年加銀一兩六錢二分六厘七毫六絲六忽，照例奉裁充餉；薪銀一十二兩，遇閏年加銀一兩，照例奉裁充餉。門子、皂隸、馬夫等役共六名，總計實給工食銀三十七兩二錢。
下淡水巡檢司巡檢一員，俸銀一十九兩五錢二分，遇閏年加銀一兩六錢二分六厘六毫六絲六忽，照例奉裁充餉；薪銀一十二兩，遇閏年加銀一兩，照例奉裁充餉。皂隸、弓兵等役共二十名，總計實給工食銀四十五兩二錢六分。鋪司兵二十八名，總計實給工食銀一百九十七兩九錢二厘九毫。
諸羅縣
本縣知縣一員，俸銀二十七兩四錢九分，遇閏年加銀二兩三錢三分九厘九毫一忽一微，照例奉裁充餉；薪銀三十六兩，照例裁扣充餉銀一十八兩四錢九分；實給凑俸銀一十七兩五錢一分，遇閏年加銀一兩四錢五分九厘一毫六絲七忽，照例奉裁充餉。門子、皂隸、馬快、燈夫、轎傘扇夫、禁卒、庫子、斗級、民壯等役共一百零三名，總計實給工食銀六百三十八兩六錢。
典史一員，俸銀一十九兩五錢二分，遇閏年加銀一兩六錢二分六厘六毫六絲六忽，照例奉裁充餉；薪銀一十二兩，遇閏年加銀一兩，照例裁扣充餉。門子、皂隸、馬夫等役共六名，總計實給工食銀三十七兩二錢。
佳里興巡檢司巡檢一員，俸銀一十九兩五錢二分，遇閏年加銀一兩六錢二分六厘六毫六絲六忽，照例奉裁充餉；薪銀一十二兩，遇閏年加銀一兩，照例裁扣充餉。皂隸、弓兵等役共二十名，總計實給工食銀四十五兩二錢六分。鋪司兵六十七名，共計實給工食銀四百七十三兩五錢五分三厘三毫二絲。
臺灣府
本府進表合用紙箚綾袱銀一十六兩一錢一分五厘九毫二絲八忽四微，照例裁半充餉銀八兩五分七厘九毫六絲四忽二微，實給銀八兩五分七厘九毫六絲四忽二微。
新官到任
府縣儒學（四學）
聖廟香燈銀各二兩五錢二分，共計銀一十兩八分。習儀、春秋二祭、府縣四學、啓聖公文廟、山川、社稷、邑厲銀五百二十八兩。
修理文廟、城隍、社稷、無祀等壇祠六十二兩七錢一分四厘。
修理倉監銀六十兩。
鄉飲一年二次，銀五十四兩六分，照例裁扣充餉銀二十七兩三分，實給銀二十七兩三分。
習儀、救護、庭燎香燭銀一兩八錢。
祈晴、禱雨香燭銀五兩四錢。
鞭春、春牛、芒神、春花、彩杖銀一十三兩。
新官到任，祭品銀五兩七錢六分。
存恤孤寡夏冬衣布銀二百六十八兩二錢五分三厘八毫。
孤寡月糧銀四百六十八兩三錢二分二厘三毫三絲五忽。
囚犯月糧銀七十兩。
臺灣縣
本府進表合用紙箚綾袱等項，本縣實給坐解銀三兩。
新官到任，祭品銀一兩九錢二分。
府學聖廟香燈銀一兩五錢二分。
縣學聖廟香燈銀二兩五錢二分。
習儀、春秋二祭、府縣二學、啓聖公文廟、山川、社稷、邑厲銀二百三十二兩。
習儀、拜賀、救護、庭燎香燭銀六錢。
修理兩學、文廟、城隍、社稷、無祀等壇祠銀四十兩。
修理倉監銀二十兩。
鞭春、春牛、芒神、春花、彩杖、春宴、庭燭，實給銀九兩。
鄉飲一年二次，實給銀一十五兩三分。
祈晴、禱雨庭燭銀三兩。
存恤孤老夏冬衣布，每名年給銀一兩五錢八分七厘三毫，本縣屬孤貧六十三名口，額編銀一百兩。
孤寡月糧，每名口月給銀二錢三分九毫二絲八忽，本縣屬孤寡六十三名口，額編銀一百七十四兩五錢八分一厘九毫七絲三忽。
囚犯口糧銀三十兩。
鳳山縣
本府進表合用紙箚綾袱等項，本縣實給坐解銀二兩五錢二分八厘九毫八絲二忽一微。
新官到任，祭品銀一兩九錢二分。
縣學聖廟香燈銀二兩五錢二分。
習儀、救護、庭燎香燭銀六錢。
春秋二祭、啓聖公文廟、山川、社稷、邑厲銀一百四十八兩。
修理縣學、文廟、城隍、社稷、無祀等壇祠銀一十一兩三錢五分七厘。
修理倉監銀二十兩。
鞭春、春牛、芒神、春花、彩杖銀二兩。
鄉飲一年二次，銀六兩。
祈晴、禱雨庭燭銀一兩。
存恤孤老夏冬衣布，每名年給銀一兩五錢八分七厘三毫，本縣屬孤貧六十名口，共銀九十五兩二錢三分八厘。
孤寡月糧，每名月給銀二錢三分九毫二絲八忽，本縣屬孤寡六十名口，共銀一百六十六兩六分八厘一毫六忽。
囚犯月糧銀二十兩。
諸羅縣
本府進表合用紙箚綾袱等項，本縣實給坐解銀二兩五錢二分八厘九毫八絲二忽一微。
新官到任，祭品銀一兩九錢二分。
縣學聖廟香燈銀二兩五錢二分。
習儀、救護、庭燎香燭銀六錢。
春秋二祭、啓聖公文廟、鄉賢、山川、社稷、邑厲銀共一百四十八兩。
修理縣學、文廟、城隍、社稷、無祀等壇祠銀一十二兩三錢五分七厘。
修理倉監銀二十兩。
鞭春、春牛、芒神、春花、彩杖、春宴銀二兩。
鄉飲一年二次，銀六兩。
祈晴、禱雨香燭銀一兩二錢。
存恤孤老夏冬衣布銀，每名年給銀一兩五錢八分七厘三毫，本縣屬孤貧四十六名口，實給銀共七十三兩一分五厘八毫。
孤寡月糧，每名月給銀二錢三分九毫二絲八忽，本縣屬孤寡四十六名口，實給銀共一百二十七兩四錢七分二厘二毫五絲六忽。
囚犯月糧銀二十兩。
祀典
至聖先師之祭
凡歲以春、秋仲月上丁日，郡守行釋菜禮。先于祭之前一日，潔修祭器，到視牲所視牲；次早五鼓，庭設燎燭，正位：以犢、羊一、豕一、登一、鉶一、籩豆各十、簠簋各二、帛一、爵一、篚一。
四配位：每位羊一、豕一、登一、鉶二、籩豆各十、簠簋各一、帛一、爵三、篚一。
十哲位：東五壇，每位豕一、帛一、篚一、爵三、籩豆各四、簠簋各一、酒盞一；西五壇陳設同。東廡每壇豕一、帛一、篚一、爵一、籩豆各四、簠簋各一、酒盞四；西廡陳設同。
主祭官同陪祭官行三獻禮，其儀文照會典編載。所配先賢、先儒，照各州郡學宮位置。樂舞未備，權以鼓吹侑食迎送。臺、鳳、諸三縣官從祭府學畢，乃詣各縣本學先師廟行釋菜禮，儀文與府學同。
啓聖公殿未建，未行祀禮。
風雲雷雨山川社稷城隍之祭
社稷以春、秋仲月上戊日共壇祭；雲雨、風雷、山川、城隍，以春、秋仲月上旬擇日共壇祭，設三位，雷雨風雲居中，山川居左，城隍居右。獻官及陪祭官各致齊三日，宿齋所。臺灣縣附府祭；鳳、諸二縣各于其境內壇所祭之。府社稷山川壇在府治外永康里界；鳳、諸二縣之壇草創，致祭無定所也。
旗纛之祭
偽時不置旗纛廟，只于霜降日令各鎮率營官、軍兵，皆頂盔披鎧，倍極壯觀，俱到一崑身張幕祭獻。今祭期亦以霜降之日，而祭所各就本營行禮。
郡邑厲祭
郡邑有司每歲春清明日、秋七月十五日、冬十月一日，先期一日，主祭官牒呈城隍。至祭日，設城隍位于壇上，用羊一、豕一；設無祀鬼神牌于壇下，用羊二、豕二，以米三石為飯羹，香燭酒紙隨用，其祭文載會典，甚淒惻。府厲壇在東安坊，臺灣縣附府祭；鳳、諸二縣之壇草創，致祭無定所也。

[book_title]卷八
官制
分巡臺廈道一員。
臺灣府知府一員。海防糧捕同知一員。
經歷司經歷一員。
臺灣縣知縣一員。縣丞一員。典史一員。
新港巡檢司巡檢一員。澎湖巡檢司巡檢一員。
鳳山縣知縣一員。典史一員。
下淡水巡檢司巡檢一員。
諸羅縣知縣一員。典史一員。
佳里興巡檢司巡檢一員。
臺灣府儒學教授一員，額定取進文、武生各二十名。
臺灣縣儒學教諭一員。
鳳山縣儒學教諭一員。
諸羅縣儒學教諭一員。以上三縣，學額定取進文、武生各十二名。
分巡臺廈道：周昌〈瀋陽人，進士，康熙二十二年任〉。
臺灣府
知府：蔣毓英〈錦縣人，官生〉。
同知：梁爾壽〈陝西鎭安縣人，貢生〉。
經歷司
經歷：林起元〈上元縣人，吏員〉，方逢月〈桐城縣人，貢生〉。
臺灣縣
知縣：沈朝聘〈遼東人，官生〉，蔣相〈遼東人，監生〉。
縣丞：趙行可〈陝西永昌衛人，貢生〉
典史：張元初〈涿縣人，吏員〉
新港巡檢司
巡檢：紀文達〈涇陽縣人，吏員〉。
澎湖巡檢司
巡檢：姚法唐〈祥符縣人，吏員〉。
鳳山縣
知縣：楊芳聲〈宣府萬全衛人，貢生〉。
典史：王輅〈易州茂山衛人，吏員〉
下淡水巡檢司
巡檢：袁玫〈騰驤衛人，吏員〉，謝寧〈會稽縣人，吏員〉。
諸羅縣
知縣：季麒光〈無錫縣人，進士〉，樊維屏〈蒲縣人，貢生〉。
典史：楊輔業〈富平縣人，吏員〉
佳里興巡檢司
巡檢：孫寅〈禹城縣人，吏員〉。
臺灣府儒學
教授：林謙光〈長樂縣人，副榜貢生〉。
臺灣縣儒學
教諭：傅廷璋〈南安縣人，擧人〉。
鳳山縣儒學
教諭：黃賜英〈晉江縣人，擧人〉。
諸羅縣儒學
教諭：陳志友〈長樂縣人，歲貢生〉。
武衛
陸師官制
臺灣鎭總兵一員，轄中、左、右三營游擊各一員，每營中軍守備各一員，千總二員，把總四員。
南路營參將一員，中軍守備一員，千總二員，把總四員。
北路營參將一員，中軍守備一員，千總二員，把總四員。
附道標守備一員，即鎭標右營撥出；千總一員，把總二員。
水師官制
臺灣水師協鎭副總兵官一員，轄中、左、右三營游擊各一員，中軍守備三員，千總六員，把總一十二員（〈每營配大、小戰船一十六隻，三營共船四十八隻〉）。
澎湖水師協鎭副總兵官一員，轄左、右營游擊各一員，中軍守備二員，千總四員，把總八員（〈每營配大、小戰船一十六隻，共船三十二隻〉）。
鎭守總兵官楊文魁。
臺灣水師協鎭副總兵李日𬊒。
澎湖水師協鎭副總兵詹六奇。
南路營參將楊懋紱。
北路營參將袁廷芝。
鎭標中營游擊王嘉祿。
左營游擊韓又琦。
右營游擊宰調元。
臺灣水師協標中營游擊許毅。
左營游擊吳輝。
左營游擊徐德濟。
澎湖水師協標左營游擊陳蘭。
右營游擊胡愷。
鎭標中營守備符文煌。
左營守備孟大志。
右營守備高天鳳。
道標守備薛元會。
臺灣水師協標中營守備蔡斌。
左營守備董纘續。
右營守備方冰。
澎湖水師協標左營守備趙廣。
右營守備原爾懷。
南路營守備陳斌。
北路營守備魏進陞。
陸師汛地
一汛舊社把總一員，兵一百名。
一汛大目降把總一員，兵一百五十名。
一汛中港崗把總一員，兵八十名。
一汛桶盤棧把總一員，兵七十名。
一汛府街大井頭把總一員，兵三十名。
以上鎭標防汛。
一汛觀音山千總一員，兵一百名。
一汛鳳彈把總一員，兵五十名。
一汛下淡水千總一員，兵一百名。
一汛康蓬嶺把總一員，兵五十名。
以上南路營防汛。
一汛半線千總一員，兵二百五十名。
一汛下加冬把總一員，兵一百名。
一汛目加溜灣把總一員，兵五十名。
一汛鐵線橋管隊一名，兵二十名。
一汛麻豆港管隊一名，兵二十名。
一汛大線頭百總一名，兵二十名。
一汛茅港尾管隊一名，兵二十名。
一鎭標貼防新港加溜灣把總一員，兵一百名。
以上北路防汛。
水師汛地
一汛大港把總一員，兵六十名。
一汛大線頭千總一員，兵一百五十名。
一汛崑身、蟯港百總一名，兵六十名。
一汛猴樹港、笨港把總一員，兵一百名。
一汛鹿仔港把總一員，兵一百名。
一汛打狗岐後把總一員，兵一百名。
一汛鹿耳門把總一員，兵四十名。
以上臺灣水師防汛。
一汛嵵內千總一員，兵五十名。
一汛八罩千總一員，兵一百名。
一汛良文港把總一員，兵四十名。
一汛西嶼頭千總一員，兵一百六十名。
一汛大北山千總一員，兵二百名。
以上澎湖水師防汛。
陸兵
臺灣鎭兵三千，北路營兵一千，南路營兵一千。
水兵
臺灣協鎭水兵三千，澎湖協鎭水兵二千。
道標兵
分巡臺廈道標兵五百名。
弓兵
臺灣縣新港、澎湖巡檢司二，鳳山縣下淡水巡檢司一，諸羅縣佳里興巡檢司一。每司轄弓兵一十八名，四司通計弓兵七十二名。
鋪兵
臺灣縣共鋪兵一十二名，鳳山縣共鋪兵二十八名，諸羅縣共鋪兵六十七名。三縣通共計鋪兵一百零七名。

[book_title]卷九
人物
開拓勳臣
福建水師提督、內大臣、太子少保、左都督伯施諱琅。今晉靖海將軍、靖海侯，世襲罔替。
興化鎮總兵官左都督吳諱英。今升四川提督，世襲拜他喇布勒哈番。
海壇鎮總兵官左都督林諱賢。今世襲拜他喇布勒哈番。
金門鎮總兵官左都督陳諱龍。今世襲拜他喇布勒哈番。
銅山鎮總兵官左都督陳諱昌。今調補狼山鎮總兵官，世襲拜他喇布勒哈番。
廈門鎮總兵官左都督楊諱嘉瑞。今調補南澳鎮總兵官，世襲拜他喇布勒哈番。
平陽鎮總兵官左都督朱諱天貴（〈澎湖陣亡，特子蔭恤〉）。
正黃旗二等侍衛吳諱啓爵。今授廣東瓊州鎮總兵官左都督，世襲拜他喇布勒哈番。
閩安鎮左都督管副將事蔣諱懋勳。今升浙江溫州鎮總兵官，世襲一等阿達哈哈番。
海澄城守左都督管副將事林葵。今功加世襲三等阿達哈哈番。
江東橋左都督管副將事詹六奇。今調補澎湖水師副將，今功加世襲二等阿達哈哈番。
通政使司六品筆帖式常在。今升宗人府主事，功加二十一級。
興化城守營左都督管游擊事林翰。今功加世襲拜他喇布勒哈番，又一拖沙喇哈番。
浯嶼營都督僉事管游擊事王朝俊。今功加左都督世襲拖沙喇哈番。
晉江營副將管游擊事許毅。今調補臺灣協鎮水師中營游擊，功加左都督，世襲拖沙喇哈番。
提標署中營參將事羅士珍。今功加左都督，世襲拜他喇布勒哈番。
提標署左營游擊事張勝。提標署右營游擊事藍理。今功加左都督。
提標署前營參將事何應元。今升張家口參將，功加左都督督，世襲拜他喇布勒哈番。
提標署後營游擊事曾成。今功加左都督。
提標管理糧務隨征參將陳遠致。今功加左都督，世襲拖沙喇哈番。
勝國遺裔
寧靖王術桂，號天球，明洪武第九代孫長陽王之次支也。乙酉年，新封為寧靖王，初栖金門。癸卯年，挈眷來臺灣。癸酉，我大清兵至澎湖。六月二十七日，王具冠服，投繯而死。同殉者，妾袁氏、蔡氏、媵秀姑、何姐、梅姐。王無嗣，繼益王府宗位之子，名儼鉁，年方七歲。癸亥，北上安置河南開封府杞縣。王葬於鳳山縣長治里竹滬地方。
朱弘桓，字繼恒，父魯王以海，自紹興出舟山。辛卯，舟山失守，遷於金門，又遷南澳。庚子，復來金門。壬寅，病故。癸卯，弘桓始生，同其母至臺灣。淮王由桂，字觀海，自潮州來棲金門，壬辰年，死瀘溪郡府。次孫慈爌，瀘溪郡府將軍；慈某，奉新郡府將軍；慈熺，奉南郡府；宗主和睦，皆自辛丑、癸酉等年渡海。益王世孫怡某、舒成郡府宗生慈著、樂安郡府宗室義浚、巴東郡府宗室尊涷歸命之後，奉旨安置于山東、河南等郡縣。使勝國後裔得邀不殺之恩，實聖朝之寬大，亘古所未有也。
勳封遇難
續順公沈瑞，襁褓襲封；珽，其仲也。甲寅年春，耿逆倡亂，鄭經輔之。明年，經寇廣，以公及弟與其眷屬來臺，設館安置，遇之甚厚，妻以鄭氏。辛酉秋，總制姚公用傅為霖為反間，事覺被戮。時經已死，子克塽立，幼未能國。有用事者，以公與為霖同謀，囚其眷屬。弟珽告公曰：「我家受國厚恩，奈何受制于逆孽，何不早為計？」公曰：「吾志決矣！」命珽結繯，成，公不能及，珽扶之升；旣升，弟珽拜于地，候公氣絕，下之，而珽亦自投繯死。兄弟忠節，史不多書。一時臺之士民，相語以目，群壯其節而悲其死也。
縉紳流寓〈王忠孝、辜朝薦、盧若騰、沈佺期、李茂春、沈光文〉
王忠孝列傳
王忠孝，字愧兩，泉州府惠安縣人，明進士。初授戶部主事，以抽分密雲，疏劾宦豎，忤旨，廷杖下獄，凡九年。及奉謫家居，遂杜門不出。弘光元年，起授饒州知府，未幾，轉冏卿；又未幾，轉院副。明年，隆武建號于閩，又轉總督，賜上方劍，便宜行事。閩之士女皆識其名。至甲辰年，同盧若騰來臺，不仕偽鄭，維日與流寓諸人肆意詩酒，作方外人。丁未冬十一月，卒。將卒之日，沐浴衣冠畢，告辭親朋，端坐而逝，顏色如生。平生喜著作，有《四居錄》及表、章、上諸王札幷詞賦，嗣當搜羅編輯，以傳後世。
辜朝薦列傳
辜朝聘，字在公，潮州揭陽縣人，明進士。始任江南安慶府桐城縣知縣，歷掌科垣，晉秩京卿，與郭之奇、羅萬傑、黃奇遇，時號爲「四駿」。初棲廈門，癸卯隨鄭□往南；甲辰春，至臺灣，尋卒。
盧若騰列傳
盧若騰，字閑之，號牧州，同安縣人，明進士。召對稱旨，授兵部主事。甫筮仕，抗疏劾督輔楊嗣昌，升本部郎中兼總京衛武學。又劾定西侯蔣惟祿，疏上事三。嘉其敢言，將不次擢用。有惡其太直者，沮之，乃除寧紹兵備道。赴任，在水程中，參內使由國興，韙其奏，國興伏辜。旣蒞任，興利去弊，績不勝書，二府軍民有「盧菩薩」之謠，至今屢祝焉。鼎革後，遁跡臺灣，效黃冠故事，杜門著書。癸卯，大師平島，率家渡澎，越明年，卒，時年六十有五也。平生所著詩文甚富，其子孫或有藏之者。
沈佺期列傳
沈佺期，字雲祐，號鶴齋，泉州府南安縣人。登進士第，官諫議。明亡，絕意進取，後至廈門，杜門謝客；後又抵臺，以醫術濟臺人。凡富家貴族相延，輒往；即貧窮者亦不自貴重。壬戌秋，卒于臺，時年七十有五。平生著作，其子孫輯而藏之。
李茂春列傳
李茂春，字正青，漳州府龍溪人，登明隆武丙戌科鄉榜。遁跡至臺，偽藩延以教其子經。其為人好吟咏，喜著述，日字放于山水間，跣足岸幘，旁若無人。知經非令器，素不加禮。搆一禪宇，扁曰「夢蝶處」；與住僧禮誦經文為娛，自號「李菩薩」。尋卒于臺，因葬焉。
沈光文列傳
沈光文，字文開，別號斯庵，浙江鄞縣人，故相文恭公世孫，以副車恩貢，例仕紹興、典州、肇慶之間，由工部郎中家太僕少卿。辛卯年，從肇慶至潮州，由海道抵金門。壬寅，八閩總制李公諱率泰聞其名，遣員至書幣邀之，斯庵不就。七月，挈其眷，買舟欲入泉州，過圍頭洋，遇颶風，漂泊至臺，不能返棹，遂寓居焉。及鄭大木掠有其地，斯庵以客禮相見。鄭經嗣爵，多所變更，斯庵知經無能爲，且以一賦寓譏諷，爲忌者所中，幾死于□。乃改服爲僧，入山不出，于目加溜灣番社傍教授生徒，兼以醫藥濟人。所著文有臺灣賦、東海賦、檨賦、桐花賦、芳草賦及花草果木雜記。
節烈女貞〈鄭氏、陳氏、鄭阮氏、黃氏〉
節烈鄭氏列傳〈附沈氏〉
鄭氏，偽禮部鄭斌女也。續順公沈瑞者，因甲寅耿亂，鄭經輔之，分師寇廣，遷公來臺，時尚幼未婚，經以斌女妻之，遂爲公夫人。辛酉秋，傅爲霖謀洩被戮，用事株及公，囚其眷屬，夫人發歸鄭氏，以父故也。時夫人與公皆幼，夫婦之情未淡，哭謂其父曰：「兒適沈家，生死與共。豈有公罹重禍，兒獨受快活之理？願父遣兒同監。」父從其請，送詣逮所，用事者羈之別室，使不相見也。及公將縊，問夫人何在。人語之故。公解一帶，使特以別夫人曰：「萬事休矣！」遂自結繯。其弟在側，夫人顧謂之曰：「姊以身事人，今日不得不死，父老矣，爲吾弟是賴。歸語吾父，爲謝不孝！」遂登縊，有頃，氣絕，顏色不變。是日也，公有太夫人三，聞公已死，皆縊。公同母妹年十六，聞之撫胸大慟曰：「吾兄弟一家俱死，留此塊肉無益也。」亦自縊死。貞烈萃於一門，芳名垂之千古矣。
節烈陳氏列傳
鄭克𡒉妻陳氏，偽總制陳永華女也。知書守禮，不以貴家女自居。姊妹三人，其姊適克𡒉叔鄭睿，偽藩經弟也，睿喪無嗣。姊歸家，時氏尚未字人，已夫死無嗣當死，微規其姊。姊笑曰：「待汝自爲之未晚也。」及適克𡒉，及偽藩養子，本姓李氏，始偽藩寵妾林氏取他人子秘畜之。克𡒉少敏慧，經特鍾愛之。求婚馮錫范，錫范拒之；偽藩不悅曰：「爾以是兒非吾子也！」後以永華女配之。及偽經西寇，委國政于永華，永華盡心拊循，而經諸弟多豪強不法，永華莫能制，乃請命馳立克𡒉爲監國，實欲藉以節制諸藩弟。而克𡒉亦頗自嚴毅，諸弟皆憚而怨之。至偽藩敗遁東還，即以國事付克𡒉。無何，病亟，乃以克𡒉屬劉國軒。經死，諸藩弟即喪次揚言彼非鄭氏子，孰甘爲之下者？環訴于偽藩母董氏曰：「克𡒉非吾骨肉，一旦得志，我輩無噍類矣。」董氏即命人收監國印，仍召馮錫范以兵脇之。時兵權盡屬劉、馮，而偽經次子又錫范婿。錫范亦欲去克𡒉，聞董氏命，即馳會劉國軒，國軒尚猶豫不決，頃之，竟從錫范意，而克𡒉孤立矣。兵將入，克𡒉顧陳氏曰：「耳目殊異，恐不能相保也。」陳氏曰：「夫在與在，夫亡與亡，必不相負！」克𡒉旣幽縶于別室，而偽藩弟鄭温，尤怨克𡒉，即于是夜格殺之。董氏遂立克塽嗣偽位。以永華爲國之望，猶禮待陳氏，躬親撫慰，而詢其所欲。陳氏曰：「昔爲箕帚婦，今爲罪人妻；官民禮隔，愿出居別室，待亡夫百日飯，即往地下相從耳。」董氏不能違，乃別置一室，停克𡒉柩于中，以處陳氏，仍命偽官備供應。陳氏旣出，旦暮奠泣，絕粒不食，日飲清茶數口而已。其姊弟就省之，曰：「妹歸家亦足守制，毋徒自苦也。」氏笑曰：「姊忘之耶，昔日之言猶在耳。今政自爲之，日無所苦也。人生百歲，富貴何常，但恨不得其死，今旣得，豈可錯過！」百日已周，懸帛柩側，自沐浴，整衣冠，驅處隨從婢女，咸貲而遣發。將就繯，董氏命通國文武同往拜奠，時絕粒已經月餘，神色步履無異平時。受偽官拜，仍拜董氏，就席擧饌畢，即縊而死。從容就義，陳氏有焉。董氏命合克𡒉柩而以禮葬之。
節烈鄭宜娘列傳
鄭宜娘，漳郡人，年十八歸謝燦。燦貧，遠賈，三載歸，以病卒。誓死從夫。鄰慰以姑老矣，無兄弟而家貧，不可。鄭氏答云：「事已至此，不能願矣！」旣卒哭，遂自縊。偽藩令建坊以旌之，表曰「貞節」。
節烈阮氏列傳
阮氏，字蔭娘，張之南門外人也，父以操舶爲生。年十六適王尋。尋，銀同浯江人也，貧食于兵。其兄有遺腹子，幼，母別適，阮取而撫之，教養周至，鄰莫知其爲侄。後尋以病卒，會其仲兄來襄喪事，殯之。夜語之曰：「伯可少安，予亦就息矣！」合戶而入，須臾內響，啓視之，方知氏自縊而幾絕也。救之甦，明日語其嫂曰：「人莫不有死，死于縊殊苦，吾今不敢復爾，愿伯以侄兒繼其兄。」以爲實然，許之，以告諸族。自是，守制哭不甚哀。人爲婦人性欣戚不自持也。比卒哭，飲食笑語自若，同居者防少竦。是夜，復就縊，伯覺而奔慰之。阮曰：「夫死，誓不獨生。旣死之後，伯爲藳葬夫側，此願足矣！」伯憐之，密令同居者以女伴之，不得死。阮以飴作酒，紿使飲醉而就寢，遂自梳洗，著衣裳，服簪珥，取所餘家資首飾，露置死所，投繯而死，時年二十有九。聞其事于偽藩，將旌之，適大師平臺，事遂寢。如蔭娘視死如生，百折不回，可與日月爭光，故無藉于偽旌也。
節烈黃氏列傳
黃氣娘者，黃堂壯女。年十九，適偽賓客司傅爲霖次子。爲霖反間事洩，偽藩磔之，及誅其子，氣娘以閨房不治，准領寧家。初逮之日，氣娘猶冀翁婿之不死也，及聞爲霖父子受戮，哭辭其兄曰：「鬼籙中有妹，人世間無妹矣！」兄慰之，答曰：「妹以身事人，不可以貳，貳則人其謂我何？」遂自縊而死。

[book_title]卷十
古蹟
大井：明宣德間，太監王三保到此，曾在此井取水，即今西定坊大井也。
藥水：在鳳山縣淡水社，相傳明三保太監曾投藥水中，今土番百病，水洗立癒。
三保薑：相傳崗山巔名三保太監曾植薑其上，至今常有薑成叢，樵夫偶然得之，結草爲記，次日尋之，弗獲故道。若得其薑，百病食之皆瘳。
玉山：在鳳山縣。山甚高，皆雲霧罩于其上，時或天氣光霽，遙望皆白石，因名爲玉山。
金山：在諸羅縣萬山之中。山之前後皆化外野番，人跡罕至。山之高大幾何，亦無人見而所傳之者。
湯泉：在鳳山線下淡水社。有赤山一座，山頂並無溝渠，不時出湯，亦無定處，日潑黃灑，夜見紅光。
仙人山：在鳳山縣沙馬磯頭。其巔往往帶雲如仙人狀，傳聞絳衣黑衣常遊其中，今有生成石棋盤及石磴在焉。
石湖：在諸羅縣茄荖罔社，從大武郡入，行程十餘日，有一石湖，大里許，通海，天將雨，湖中水漲丈餘。
木排田：在諸羅縣水沙連社。四面皆水，中一小洲，其土番以大木連排盛土，浮之水上，耕種其中，若欲他適，幷田扯去。
鳳芋：在鳳山縣。大呂覓番原居大呂覓山上，相傳有芋一叢，高丈餘，月將出時，有二物如鳳凰，從芋下奮翮振羽，騰飛戾天。其番驚怪，始移居社內。
水漣潭：在諸羅縣半線社。外高山，內其潭，周圍二、三丈，形圓若井。天將風雨，則潭內發聲如潮，水亦漲滿，番民每以占陰晴。
火山：在諸羅縣猫羅猫霧大山之東野番界內。山上日則有烟，夜則有光，但人跡鮮到，亦止傳聞如此。
湯泉：在諸羅縣鷄籠山後野番內三朝社。
災祥〈附兵亂〉
傳聞古鳳山有石，忽開一隙，內有讖云：「鳳山一片石，堪容百萬人。五百年後，閩人居之。」俄而復合。
辛丑年五月間，鹿耳門水漲丈餘。原鹿耳門水淺，僅小艇可循江出入。是歲，鄭成功攻取臺灣，水漲，大小戰艦遂盡進港。
庚申年六月間，有一星如劍，長數十丈，見西南隅，至經月方隱。
癸亥年五月間，澎湖有一怪物，狀如鰐魚，長四五尺，步沙而上，鳴聲嗚嗚。居民以楮錢送之下海，是夜登岸死焉。
夏六月二十六日，是夕有一大星殞于海，其聲如雷。
冬十一月，雨雪，是夜冰堅厚寸餘。從來臺灣無雪無冰，此異事也。
丙寅年四月二十日辰時，地大震。地震臺灣時時有之，此日大震。
兵亂
明天啓甲子年，紅毛入港，逼逐日本倭，遂築臺灣、赤嵌二城。時居民無幾，各安其生，無所騷擾。
崇禎元年，海寇劉卿攻臺灣，不克而遁，居民無擾。
戊戌年，紅毛肆虐，居民不堪。漢人郭懷一率漢民反叛，事覺，凡漢人屠殺殆盡。
辛丑年夏五月，鄭成功取臺灣，克之。紅毛奪港遁去。居民秋毫無犯。
癸亥年六月間，靖海將軍侯施帥師攻澎湖，克之。秋八月入臺灣，耕市不變，民扶老攜幼以迎焉。
扼塞
古者王公設險，以守其國，所以固疆圉、安井牧也。大司徒掌邦之土地，分九州之域，廣輪平險之數，辨其山林、川澤、丘陵、墳衍之名，制其畿疆。故有山，則守山；有水，則守水。因地度宜，擇要以扼之，制勝以防之。兵可百年而不用，不可一日而不備，誠慎之也。夫地之有險，猶室之有門，或啓或閉，固于其內，以威乎其外，悚然有所不可越者，然後寢闥之間，可以無恐。若不慎，其窺伺之隙，雖千仞之山，百尋之水，仁得而易之。何則？其見于外，未得其要也。
臺灣雖屬荒島，然環海依山，延袤二千餘里。自有天地以來，沉晦于雕題鴂舌之鄉，歷數萬年始入版服，思造物當日之生此地者，不爲無意；而今日之開闢此地，以九州之治治之者，亦非無故。則綢繆鞏固，以爲不拔之基，不可不觀于形勢而樹之防矣。
澎湖一島，乃臺郡之門戶。門戶固守，則堂奧清寧，是所謂扼塞之大者，若澎湖若也。當大洋之衢，而扼其吭者，鹿耳門是已。鹿耳門之上有大線頭，線南有澳曰海翁崛，可泊船隻，港口甚隘。大線頭設防，則寸板不得到鹿耳，守鹿耳，當先守大線也。拊一郡之背，而挈其領者，安平鎭是已。然就海防海，亦就郡防郡，猶其近者也。若入海之道，南路之打狗港、淡水港、沙馬磯頭，北路之半線港、竹塹港、上淡水港，皆可以縱帆四出，陰謀不測之徒，不稽其往來可乎哉？
鷄籠突處外洋，爲諸夷經行之道，紅毛城又孤聳天半，去府治二十餘里。今不置一卒，不設一官，倘奸人窺我虛實，乘間而襲，城以自固，我之應援，由海而上者有風濤之阻，由陸而出者有山溪之險，勞師襲遠，急難攻克，且運芻轉餉，千里待食，師不宿飽，利害所關，誠非淺鮮。固鷄籠雖遠，實扼全勢，不可以不守；打狗等港，亦屬要津，不容不防也。
因山而計之，南路之儡傀山，內有野番七十餘種，南覓社下通直脚宣，與北路接壤，其內深林障蔽，數百里不見日色，非我騎擊之長所可馳騁。北路之斗六門，至二重埔而進，至于林驥，環溪層拱，有田可耕，爲野番南北之咽喉，路通哆羅滿，買猪、抹里、沙晃等種，匪人每由此出入。半線以東，以接沙連三十八社，控弦持戟者二千餘人。三十四年秋，土官單六奉令至郡，今去而不可復問者，恃其險遠，謂非我所能至也。南嵌、竹塹之間，山深水闊，外翻錯襍，亦草竊之淵藪。淡水江南北皆山，據西來之門戶。鷄籠山後，直接三朝以上三十六社。水陸之交，皆要害處也。鄭氏曾設重兵以鎭之，今則寄命于通事，而通事多無賴奸民，托身遠社，不免脧番以自肥。番苦則怨，怨則爭殺易起，道里艱險，非一役一卒所能制。先事之圖，所宜急籌也。
竊計臺灣之形勢，欲內安必先
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:01:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>