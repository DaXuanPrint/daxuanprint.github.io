<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="自序,卷上,卷中,卷下,西洋朝贡典录全文在线阅读,西洋朝贡典录全文在线下载,大玄古籍书库">
<meta name="description" content="记述中国16世纪对外关系和海外交通的重要史籍。黄省曾著。书成于1520年间。版本有《借月山房汇钞》本和《粤雅堂丛书》本。1982年,中华书局出版了以《借月山房汇钞》本为底本、谢方校注的《西洋朝贡典录》,为迄今佳本。本书分上、中、下3卷,约6万字。其述范围以郑和下西洋所历为限。每国1篇,凡23。各国的地理位置、风俗物产、服饰人物、故事传说等,多有详细记载。上卷包括占城、真腊、爪哇、三佛齐、满剌加、浡泥、苏禄、彭亨、琉球等9篇;中卷包括暹罗、阿鲁国、苏门答腊、南浡里、溜山、锡兰山、榜葛刺等7篇;下卷包括小葛兰">
<title>西洋朝贡典录_黄省曾_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">西洋朝贡典录</span> <br/>
          作者： <span class="inputVal" id="bkauthor">黄省曾</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,游记,完结</span> <br/>
          字数： <span class="inputVal" id="bknum">[book_length]22743</span> <br/>
          说明： <span class="inputVal" id="bkdec">记述中国16世纪对外关系和海外交通的重要史籍。黄省曾著。书成于1520年间。版本有《借月山房汇钞》本和《粤雅堂丛书》本。1982年,中华书局出版了以《借月山房汇钞》本为底本、谢方校注的《西洋朝贡典录》,为迄今佳本。本书分上、中、下3卷,约6万字。其述范围以郑和下西洋所历为限。每国1篇,凡23。各国的地理位置、风俗物产、服饰人物、故事传说等,多有详细记载。上卷包括占城、真腊、爪哇、三佛齐、满剌加、浡泥、苏禄、彭亨、琉球等9篇;中卷包括暹罗、阿鲁国、苏门答腊、南浡里、溜山、锡兰山、榜葛刺等7篇;下卷包括小葛兰、柯枝、古里、祖法儿、忽鲁谟斯、阿丹、天方等7篇。本书所载的大部分国家和地区都有“以针位取海道”(又称针路,即中国古代航海家通常所指航向)的记载。如“占城国”条所云:“由福州而往,针位:取官塘之山。又五更取东沙之山,过东甲之屿。又十更见通草之屿,取外罗之山。又七更收羊屿”。各条有关航路的记载是研究中国明初远洋航海技术的十分重要的史料。作者在编撰本书时,曾“摭拾译人之言,若 《星经》、《瀛涯》、《针位》诸编”(自序),故本书还可与《星槎》、《瀛涯》互勘正误,并用来考订蠡测失传之 《针经》以及考订明代的一些海外地名。同时,本书对诸国的土特产品和航海贸易商品记载翔实资料,对研究明代对外贸易和南洋各地的经济情况,也有参考价值。本书仍有明显的不足。作者本人并未直接参与航海活动,对海外地理不太熟悉,一些地名和资料往往弄错。故 《四库全书总目》谓“其精华已采入正史,余亦无他异闻也”。</span> <br/>
          封面： <span class="inputVal" id="bkimg">Z_11624.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]西洋朝贡典录
[book_author]黄省曾
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,游记,完结
[book_length]22743
[book_dec]记述中国16世纪对外关系和海外交通的重要史籍。黄省曾著。书成于1520年间。版本有《借月山房汇钞》本和《粤雅堂丛书》本。1982年,中华书局出版了以《借月山房汇钞》本为底本、谢方校注的《西洋朝贡典录》,为迄今佳本。本书分上、中、下3卷,约6万字。其述范围以郑和下西洋所历为限。每国1篇,凡23。各国的地理位置、风俗物产、服饰人物、故事传说等,多有详细记载。上卷包括占城、真腊、爪哇、三佛齐、满剌加、浡泥、苏禄、彭亨、琉球等9篇;中卷包括暹罗、阿鲁国、苏门答腊、南浡里、溜山、锡兰山、榜葛刺等7篇;下卷包括小葛兰、柯枝、古里、祖法儿、忽鲁谟斯、阿丹、天方等7篇。本书所载的大部分国家和地区都有“以针位取海道”(又称针路,即中国古代航海家通常所指航向)的记载。如“占城国”条所云:“由福州而往,针位:取官塘之山。又五更取东沙之山,过东甲之屿。又十更见通草之屿,取外罗之山。又七更收羊屿”。各条有关航路的记载是研究中国明初远洋航海技术的十分重要的史料。作者在编撰本书时,曾“摭拾译人之言,若 《星经》、《瀛涯》、《针位》诸编”(自序),故本书还可与《星槎》、《瀛涯》互勘正误,并用来考订蠡测失传之 《针经》以及考订明代的一些海外地名。同时,本书对诸国的土特产品和航海贸易商品记载翔实资料,对研究明代对外贸易和南洋各地的经济情况,也有参考价值。本书仍有明显的不足。作者本人并未直接参与航海活动,对海外地理不太熟悉,一些地名和资料往往弄错。故 《四库全书总目》谓“其精华已采入正史,余亦无他异闻也”。
[book_img]Z_11624.jpg


[book_title]自序
西洋之迹，著自郑和。郑和，永乐初为内侍。是时太宗皇帝入缵丕绪，将长驭远驾，通道于乖蛮革夷。乃大赉西洋，贸采琛异。命和为使，贰以侯显，妙择译人马欢辈从之行，总率巨䑸百艘，发自福州五虎门，维艄挂席，际天而行。自是雷波岳涛，奔橦踔楫，掣掣泄泄，浮历数万里，往复几三十年，而身所至者，仅二十馀国云。
自占城西南，通国以十数，苏门最远；自苏门而往，通国以六七数，柯枝最远；自柯枝而往，通国以六七数，天方最远，盖去中国数万馀里矣。故惟天方至宣德始通焉。由是明月之珠，鸦鹘之石，沉南龙速之香，麟狮孔翠之奇，梅脑薇露之珍，珊瑚瑶琨之美，皆充舶而归。凡穷岛日域，纷如来宾，而天堂、印度之国，亦得附于职方。虽曰天子威灵致然，而二三中臣，捧数行之诏，蹈邈绝之境，百尺所至，靡不柔慑，东向而稽首，其殆不辱君命而善于怀诱者，亦贤矣哉！
愚尝读秦汉以来册记，诸国见者颇鲜。至前元号为广拓，而占城、爪哇亦称密迩，乃坚不一屈内内款，至勤兵越斗者数年，竟不得其要领，至今遗笑于海上。人我圣代，联数十国，翕然而归拱，可谓盛矣。不有记述，恐其事湮坠，后来无闻焉。余乃摭拾译人之言，若《星槎》、《瀛涯》、《针位》诸编，一约之典要，文之法言，徵之父老，稽之宝训。始自占城，而终于天方，得朝贡之国甚著者，凡二十有三，别为三卷，命曰《西洋朝贡典录》云。
正德庚辰夏六月二十九日，吴郡黄省曾撰。

[book_title]卷上
《占城国第一》
其国在广州之南可二千里。南际真腊，西接交趾，东北临大海。福州长乐五虎门张十二帆大舶，西南善风十昼夜程。由福州而往，针位：取官塘之山。又五更取东沙之山，过东甲之屿。又五更平南澳。又四十更平独猪之山。又十更见通草之屿，取外罗之山。又七更收羊屿。海行之法，六十里为一更，以托避礁浅，以针位取海道。
国东北百里巨口曰新洲港。港之浒标以石塔。其寨曰设比奈，二夷长主之。户五六十馀。港西南陆行百里为王之都城，其名曰占城，垒石为之。四方有门，门有防卫。
其王修浮图教。王之冠三山金鈒花冠，服五色花布长衣，下围色丝帨。其出入乘象或小车，服以二牛。其臣茭蔁之冠，制如王。饰以金彩，辨品级。服冒膝上，色布帨下，跣足。其服色元黄紫无禁，白辟用。其遇天诏至也，王则花冠锦衣，束八宝方带，腕金镯，服玳瑁履，乘象出郊。介而从者五百人，或舞皮牌，或击鼓，或吹椰筒，或执兵，皆夹王而趋。至，则王膝行以迎。其王之宫峻而广，盖以修瓦，缭以垣，以垩塈之。宫之门以坚木雕百兽以饰。其臣之居，高下有制。民檐过三尺用罚，盖以茅。
其定岁以月生晦为一月，十二月为一岁，无闰。其俗午而兴，子而寝。昼夜十更，记以鼓。以粉画革为书记。性爱其首。羊皮捶薄，或树皮薰黑，或摺削细竹为管，蘸白粉书字如蚯蚓委曲之状。或误触其首，卽有阴杀之恨。
其婚礼先会于女家。旬之后，男之父母宗戚鼓乐以迎男妇，归则饮酒以庆。其制刑五：一曰杖脊，杖以藤。二曰劓。三日贯削木，以坚木削锐，树之舟，以贯罪人之后，末出于口，泛水而为警。四曰烙面，用之奸。五曰断手，用之盗。
其国之怪异：一曰鳄鱼，可以辨讼。二曰尸头蛮，是食婴孺。国有大潭，名曰鳄鱼，凡讼不决，令两造骑牛渡潭，曲者鳄鱼食之，直者屡过不食。尸头蛮一曰尸致鱼，卽民家女子生而无瞳子者，夜寝，飞头往食婴儿粪尖，儿被妖气，卽不育，头仍飞回。若候飞去，移其躯别处，则回不得合而死。民生此女，不白之官，除杀者罪其家。
其常食曰槟榔，裹以蒌叶，包以蠡灰，食不絶口。饮曰瓮酒。瓮酒者，造以饭，和以药，封之瓮中，以生蛆为熟。凡饮，则截纤竹三尺，窍其中，插于瓮。人则围坐，视多寡而入水，轮次以咂饮。至味薄乃不入水。见月则饮酒而歌。其交易以淡金、以银。其利鱼盐。其俗耕田，其谷宜三种，其畜宜六扰。国之马如驴。三种：黍、稷、稻也。六扰：马、牛、羊、豕、犬、鷄也。
其王元日沐浴，用人胆以和，部领献以为礼，谓云「通身是胆」也。其家亦以酒饮。其王在位三十载，则斋戒于深山，一载而复位，国人称为昔𠼝马哈喇扎。入山，子弟摄国，日斋戒而誓天曰：「我为王不道，愿虎狼食我，或病亡我。」期年不死，仍反位。昔𠼝马哈喇扎乃至尊至圣之号。
其山有迦阑香，一曰奇南，其色红紫。是产也，乃海外之特品，有视守，以禁私采，价以银对。多降香、乌木，国以为薪。乌木黑润，皆冠絶于他产。有竹焉，其状如萪藤，色如铁，寸有三节，高几二丈，名曰观音竹。有兽焉，其状如牛，黑质无毫，麟纹而三跲，鼻戴一角，其长有一尺四五寸，曰犀牛。有象，有野水牛，必群而出。人之青衣者则触而死。有鹅、鸭，其鷄足二寸，红冠白耳，曲腰高尾，人置掌中亦啼。多梅、橘、甘蔗、椰子、芭蕉子，多茄、瓜、葫芦。有果，然其状如瓜，皮如荔支，黄肉如鷄卵，味如蜜，子如鹅肾，味如栗，其名曰波罗蜜。
其国之隶有宾童龙国，山地与占城相接。其国有双溪之涧，水极澄澈。有目连遗址。其居丧之事有三：一曰缟服，二曰设佛事荐死，三曰择地而葬。婚姻偶合。是多尸致鱼之妖，民咸庙祀之以禳。其酋长出入从以百人，唱赞曰亚、曰仆。其衣服民俗与占城同。
有山焉，峻岭而方，曰灵山。其俗耕田，田稻。山多黑纹藤杖，以斗锡条易之。纹疏者可一锡而三条。海舶常樵汲于此，或然水灯以求利涉。
其与占城鼎峙而望者有昆仑之山，盘礴千里。其北有弓鞋之屿。山之下曰昆仑洋，其水不见山二十五托，沟内可五十托，过沟可三十五托。舶之往西洋者，善风七昼夜始尽此山。其民渔采而食，巢穴而处，其状怪而黑。谚曰：「上怕七洲，下怕昆仑，针迷舵失，人船莫存。」
又有东西竺之山。东竺一案而两屿，西竺亦一案，而门内之水可三十托，外之水可三十五托。巃嵸对峙，人有蓬莱、方丈之称焉。土不宜谷，资于淡洋。男女断发，系占城之布。其物有木绵，椰簟卧之夏凉而冬暖。
淡洋者，四周皆山。有大溪焉，经带二千馀里而注于海。其流清而甘，过舶汲焉。其田膏腴，田稻。民俗亦淳厚也。
其朝贡以三载。其传位受皇帝之封。洪武二年，其主阿搭阿者首遣其臣虎都蛮来朝贡。诏遣中书省管勾甘桓等封为占城国王。四年，遣使奉金叶表来朝贡。十六年，复遣子来贺圣节，乃遣使赉与勘合文册。二十四年，复来朝贡。以其臣弑立，命絶之。永乐后，其国与诸国皆来朝贡，始定每三年一来。正统后，其国袭封，遣使行礼。其贡物：象牙、犀牛角、犀、孔雀、孔雀尾、橘皮抹身香、龙脑、薰衣香、金银香、奇南香、土降香、檀香、柏木、烧辟香、花黎木、乌木、苏木、花藤香、芜蔓番纱、红印花布、油红绵布、白绵布、乌绵布、圆壁花布、花红边缦、杂色缦、番花手巾、番花手帕、兜罗绵被、洗白布泥。
论曰：周公云：「德不加焉，则君子不飨其质；政不施焉，则君子不臣其人。」信斯言也。乃观占城，洪武中数与安南斗争；高皇帝降赐玺书谕令修睦，卒憬悟相调，保传境土。及正统后，凡嗣王必请命而册封焉，则德政之被于诸国者深矣，宜乎世世献琛于天庭也。
《真腊国第二》
其国在占城之南，东临于海，乃海南都会之所。王居之城方七十馀里。有石河焉，广二十丈。宫殿凡三十馀座，咸壮丽。其男女皆椎髻，服以衫。
其利鱼、盐、齿、羽。其谷宜五种。其俗富侈，饮馔之器皆以金银为之。其土气恒燠。岁时列玉猿、孔雀、白象、犀牛于前，名曰百塔之会。会之日则然香而礼佛。其刑有别、刖、刺配、断支之等，有番人、唐人之等。番人杀唐人则诛，唐人杀番人罚金而已。
其土物多黄蜡、孔雀、翠羽，多速暂香、沉香。其沉香之品有三：緑洋为上，三泺次之，勃罗又次之。有木焉，其状如松，老而脂溢，其名曰笃耨香，其气清远，土人以瓢取之。有木焉，其花如林檎，榆叶而李实，其名曰歌毕陀。其花如木瓜，杏叶而楮实，其名曰毗野。有木焉，其状如菴罗，榆叶而长条，黄花而青子，其名曰苏方，可用以染。有鱼焉，其鼻如象，能吸水上喷，四足而无鳞，其名曰建同。其状如䱉，口如鹦鹉，八足，其名曰浮胡。
其朝贡不常。洪武六年，其王忽儿那遣其臣奈亦吉郎等表献方物。厥后朝贡不常。其贡物：象、象牙、苏木、胡椒、黄蜡、犀角、乌木、黄花木、土降香、宝石、孔雀翎。
论曰：真腊肇自刹利氏，章矣。至宋庆元间，大举于占城，墟其国，更王真腊氏。是时战象几二十万，地方七千馀里，盖南海盛强国也。洪武初乃自重译而来宾，能不谓圣世盛灵之远也哉！
《爪哇国第三》
其国在占城南可一千里。由占城而往，针位：取灵山，灵山之水可六十托。又五十更曰蜈蜞之屿。由屿尾礁而西，五更平冒山。又十更望东蛇龙之山。贯圆屿、双屿之中。经罗帏之山，山之水十有八托。又五更取竹屿。又四更取鸡笼之屿。又十更至勾拦之山，可以治薪、水。又三十更平吉里门之山。又五更平胡椒之山。又三更平那参之山，由是而至杜板。又五更而至爪哇之新村。
其都曰满者伯夷。满者伯夷，地名。番舶来会，先至杜板，而新村，次苏鲁马益，然后至王治所。按《元史·爪哇国传》，八节涧上接杜马班王府，其译人讹为杜板耶。国无城郭。其王之宫室巍墙而重门。其制如楼，盖以板，坐以簟席。墙高三丈馀，以砖为之，周二百馀步，以坚木板代瓦，宫室甚整洁。每三四人布板展细藤箪或花草席跏跌其上。其民之居盖以茅。其藏百物咸以库。库以砖为之，其高三四尺，居止坐卧于其上。
其王被发，或冠金叶花冠，躶而跣，下围丝嵌帨，腰缠以锦绮，佩以刃，其名曰不剌头。其出入乘象或牛车，其辅八人。其国人男子被发佩刃。三岁以上无贵贱俱佩不剌头，皆兔毫雪花最上镔铁为之，以金为柄，或以犀角象牙雕镂人物之状。女子椎髻，上衣，下围帨。男女咸爱其首，触之则出刃以刺。国无鞭答，其刑惟戮。其戮也以藤反缚，拥行数步而刺焉。杀人者，避之三日则原；卽获者死。
其番人居杜板者户千馀。杜板之水曰圣水。杜板，番名赌班，《元史》曰杜马班，夷长主之，其间多广东、漳州流户。海滨一池，国人传云：元将史弼、高兴征闍婆，经月不得登岸，絶水。高、史祝天，甘泉涌出，故名圣水。居新村者户千馀，一曰革儿昔。杜板东行半日至革儿昔，原初亦古滩，以国人剏居，遂名新村。村主广东人。番舶咸聚，货宝俱备。村之人甚富，编茭蔁叶覆屋，铺肆联次为市。
居苏鲁马益者户千馀，一曰苏儿把牙。新村南行一日，抵浅港，小舟行二十馀里始至。其地多猴，欲孕者祷之。港有洲焉，林木森郁，中栖长尾猴万馀，老黑雄猴为之长，一老番妇随之。凡无子之妇，持酒肴花果饭饵祷于老猴。老猴喜则食，衆猴食其馀。随有雌雄二猴前来交感。归卽孕矣。不食不交则无孕。土传唐之时有民丁五百馀口，皆无赖。有神僧至其家，噀化为猴，止留一妪不化。旧宅尚存。按《宋史》，山多猴，不畏人，呼以霄霄之声则出。或投以果实，则其大猴二先至，土人谓之猴王、猴夫人。食毕，群猴食其馀。无求孕事。居满者伯夷者户三百馀。苏儿把牙小舟行七八十里，至一埠，番名漳沽，登岸西南行半日至国。
其国寝无榻，食无匕筯。其食也，嗽盥而团坐，盛以酥饭，撮而食；饮水以槟榔蠡叶灰，其飨宾也亦然。其国人惟三等：回回人、唐人、土人。回回人皆诸番商之流寓者。唐人皆广、漳、泉人窜居者，服食俱美洁。土人形貌丑黑，猱头跣足，崇信鬼教，饮食秽恶，蛇蚁蚯蚓火炙而食。食寝皆与犬同。其国有罔象之妖。
其上下移文称一千三百七十六年。考之肇于西汉。共建岁首以十月。是月也，王乘塔车出，作竹枪会。凡往会所，妃前王后，俱乘塔车。车高丈馀，四牖两轮，服以马。民各携其妻伍列而执剡竹之枪，妻执三尺木梃。鼓严而斗，缓而止。凡三交，妻各以木梃格之，曰「那剌那剌」则退。凡刺死敌人者胜。胜者以金钱一文与死者之家人而有其妻。
其婚礼会于女家，三日归。归则迎以乐，送以彩舟。男之父母迎归，击铜鼓、锣，吹椰壳筒，环以火铳、短刀、团牌。妇被发躶跣，围丝嵌帨，项被金珠络，腕有宝镯，亲朋邻党以槟榔叶丝纫草花插彩船送之为礼。至其家，开宴数日。其送死有三：一曰火化，二曰弃水，三曰犬食。其妻妾多殉死。父母将死，子先请所欲，以遗言终事。欲犬食者委尸于野，食尽则喜，不尽则悲号而弃于海。凡头目妻妾之誓殉死者，架木塔积薪。焚棺之际，簪饰草花，披五色花帨，哭踊赴火同焚。
其民富。其交易用中国铜钱。其谷宜稻、菽，岁二获。其富宜六扰。其书记以刀刻茭蔁叶，文字如锁俚。凡为权衡，二分二厘为姑邦，姑邦四之而为钱，钱十六之为两。两二十之而为斤。凡为量，截竹为之，升之名为姑剌，其容一升八合。斗之名为捺黎，其容倍于升者八。其妇女以月盈之夕，歌于路，其音美软。凡歌，番妇二三十人欢集，一妇为首，臂挽徐步，唱番歌一句，衆妇齐声和之。过亲故之门，皆赠钱物。其国人以图画相解说。纸图人物、鸟、兽、虫、鱼之形如手卷，以三尺木为轴，坐地层图朗说，番人环听笑语。
其土气恒燠。其土物多苏木、金刚子、白檀香、肉豆蔻、镔铁、龟筒。多红緑鹦鹉、珍珠鷄、倒挂鸟、孔雀、槟榔雀、珍珠雀、緑斑鸠。多白鹿、白猿，多蕉子、椰子、甘蔗、石榴、莲房、茄瓜。有果焉，其状如石榴，厚皮而肉白，其名曰莽吉柿。其状如枇杷，内有白肉甚美，其名曰郎扱。有草焉，其叶如蒟酱，其茎如筋，三月而花，其子如椹而紧细，其名曰荜拨，食之已痃癖，其根已核肿。有龟焉，其首觜如鹦鹉，大口盘背，甲有红点斑文，其名曰瑇瑁，佩之可以辟蛊毒。
有山焉，峻而广，内多熊豹，其名曰交栏之山，人以射猎为业。相传高、史征爪哇时登此造船，留病卒百馀而蕃育者也。
其与爪哇相接者曰重迦罗，高山秀石，下有石洞，前后三门，是容万人。煮海为盐，酿秫为酒。是多羖羊、鹦鹉、木绵、椰子。
其山下水程有五：一曰孙陀罗，二曰琵琶施，三曰丹重，四曰圆峤，五曰彭里。其人以寇钞骂业，与吉陀、亚崎诸国相通，商舶少能至也。
其朝贡无常。洪武三年，其王昔里八连剌遣其臣八的占必等贡方物，并纳元所授宣谕二道。十四年上金叶表来贡，及黑奴三百人。后絶其贡。永乐二年，其国东王遣使朝贡，且请印章。命铸镀金银印，遣使赐之。正统八年，定每三年一贡。自后朝贡无常。其贡物：胡椒、荜茇、苏木、黄蜡、乌爹泥、金刚子、乌木、番红土、蔷薇露、奇南香、檀香、麻滕香、速香、降香、木香、乳香、龙脑、血竭、肉豆蔻、白豆蔻、藤竭、阿魏、芦荟、没药、大枫子、丁皮、番木鳖子、闷虫药、碗石、荜澄茄、乌香、宝石、珍珠、锡、西洋铁、铁枪、摺铁刀、苾布、油红布、孔雀、火鷄、鹦鹉、玳瑁、孔雀尾、翠毛、鹤顶、犀角、象牙、龟筒、黄熟香、安息香。
论曰：淳化间，国使陀湛言，中国有真主，乃修朝贡礼云。故元世祖命史弼、高兴发舟千艘，持一岁粮、虎符十、金符四十、银符百、钞锭四万，费大且劳矣，而卒败没以归。至高皇帝以来，不烦一旅，朝贡且百五十馀年，曾不厌怠。不遇真主，则彼高枕海外可矣，亦安肯低心远泛以臣下于方内哉！
《三佛齐国第四》
其国在占城南可一千里，东属爪哇，西抵满剌加，南倚大山，北临大海，是为旧港。由爪哇新村而往，针位五更至杜板。又五更平那参之山。又四更平胡椒之山。又四更至吉里门之山。又三十五更至三麦之屿。又五更至夹门大山。又五更至旧港。其淡港潮汐咸二。港之两涯是多砖塔，自港而入为彭家门，由是至国。
其俗与爪哇大同。其土沃而民富，水多地少。民皆屋筏，维岸而居。水长而浮也，则迁于他。多习水战。其博戏有三：一曰奕棊；二曰斗鷄；三曰把龟。其交易用中国历代钱及布帛。
其谷宜稻，其畜宜六扰。其土物多黄速香。黄蜡、降香、沉香。有鸟焉，其状如凫，黑翼、鹤颈、鹭喙，脑骨厚寸馀，外红内黄，其名曰鹤顶，可以为带靶挤机。有鸟焉，其名曰火鷄，其状如鹤，长喙，羊毫而圆身，红冠而青翼，黑足利爪，喜食𤆮炭，击之不死。有兽焉，其状如巨豕，其高三尺，其毫前黑而后白，豕喙而三跲，其食草木，其名曰神鹿。
其朝贡无期。洪武四年，其国主哈刺扎八剌卜遣其臣王的力马罕亦里麻思奉金字表文来朝贡。六年，复遣使贺正旦，并贡方物。八年，复遣使从招谕拂菻国朝使来贡。十年，遣使奉表请印绶。命赍驼纽镀金银印赐之。其贡物：黑熊、火鷄、孔雀、五色鹦鹉、诸香、兜罗绵被、苾布、白獭、龟筒、乌椒、肉豆蔻、番油子、米脑。
论曰：广人陈祖义，国初窜旧港为酋长，以寇钞为业，舶人苦之。郑和至，有施进卿者白和，乃执祖义归，之京师诛焉，而章绂进卿于其土云。然则和岂贸易珍宝之使哉！除异域之患，为天子光，和亦贤矣。又闻之和貌身长九尺，腰大十围，洪音虎步。文皇帝初遣时谘诸相者袁生忠澈。袁生曰：「郑三保姿貌材智，内侍中无与俦比。」故令统督以往，果所至畏服也。
《满剌加国第五》
其地在占城南可二千里，大海在其东南，老岸连山在其西北。由旧港而往，针位：十更过官屿之左，又五更至长腰之屿，见三佛之屿、鳖鱼之屿。又五更至甘巴门之水。其溜迅急，右曰仁义之礁，左曰牛尾之礁，前曰鬼屿。又五更平披宋之屿。又五更取射箭之山。又五更至五屿。循山而至其国。或曰入由龙牙山门，门之状如龙角，是多寇钞。以国有五屿也，旧名五屿。尝羁事暹罗，而岁输黄金焉。永乐初，诏赐头目双台银印冠带袍服，名满剌加国。暹罗遂不复扰云。
其土气朝燠而暮寒。有溪焉，经带王宫而入于海，王则作梁溪上。而斋戒，缠首以白布，服花青布，长衣而革履，出入肩舆。其民男缠首以方帕，女撮髻短衫，下围色布帨。其俗淳朴。其语音、书记、婚丧与爪哇同。其居如楼，高可四尺许，片劈椰木，藤以缉焉。跏趺其上，竈榻弗殊。其刳舟以独木。其交易以花锡，铸如斗形，其重一斤而八两。十斗小把，四之而为大把，以藤束之。
其利鱼。其谷宜一种。其畜宜牛、马、鷄、鸭。多甘蔗、蕉子、波罗蜜、野荔枝。多黄速香、乌木，多姜、葱、芥、蒜、诸瓜。有树焉，其皮如葛根，捣之澄以为粉丸，如菉豆，日乾以鬻，其名曰沙菰米，可以作饭。有草焉，其状如茅，其厚如笋皮，子如荔枝，其名曰茭蔁叶，子可酿酒，叶可织簟。有鱼焉，足高四尺，龙首而鳞身修牙，其名曰龙，是啮人。有兽焉，其状如虎而小，黑质花纹而善幻，其名曰星虎。有香焉，其脂如松香，可燃照为灯，熔而拭舟，可以辟水，其名曰打麻儿。其明莹如金珀，可为帽珠者，其名曰损都卢斯。
其与满剌加接境有九洲之山，其中多沉香、黄熟香。永乐之岁，郑和采香于此，获六株焉。其径八九尺，其长八九丈，是皆黑花细纹，人所未覩焉。
其尸头蛮之妖与占城同。
其朝贡不絶。永乐三年，其头目西利八儿速剌遣使奉金叶表来朝贡。诏封为满剌加国王，给印及诰。其王慕义愿同中国属郡，岁効职贡。又请封其国西山。诏封为镇国之山，御制碑文赐之。九年，嗣王拜里迷苏剌率其妻子及陪臣五百四十馀人朝贡。命官往劳，上御奉天门宴之。十年，遣使来贡。十二年，国王母来。二十二年、宣德九年，国王复来。正统十年以后，屡遣使来贡。其贡物：番小厮、犀角、象牙、玳瑁、鹤顶、鹦鹉、黑熊、黑猿、白麂、锁袱、金母鹤顶、金厢戒指、撒哈剌、白必布、撒都细布、西洋布、花缦、片脑、栀子花、蔷薇露、沉香、乳香、黄速香、金银香、降真香、紫檀香、丁香、乌木、苏木、大枫子、番锡、番盐。
论曰：传云，海岛邀絶，不可践量。信然矣，况夷心渊险不测，握重货以深往，自非多区略之臣，鲜不败事也。予观马欢所记载满剌加云，郑和至此，乃为城栅鼓角，立府藏仓廪，停贮百物，然后分使通于列夷，归䑸则仍会萃焉。智哉其区畧也。满剌加昔无名号，素苦暹罗。永乐初始建碑封城，诏为王焉。其内慕柔服，至率妻子来朝，实若藩宗之亲矣，则和之贮百物于此也，曷有他虑哉！智哉其区畧也！
《浡泥国第六》
其国在占城西南可六千里。其所统十有四洲。其俗修浮图教，像而礼之，善持斋戒。其王之宫室覆以贝多之叶，民居以草。其男女椎髻，以五彩帛系腰，以花布为衫。
其俗好奢。其途遇中国人也，有醉者则翼之归，寝其家。其土气夏寒而冬燠。其利鱼盐。其谷宜稻秫。有秫酒，多降真香、黄蜡，有片脑、玳瑁。其镇曰 「长宁镇国之山」。永乐六年，国王麻那惹加那上言：「王爵境土，皆属职方，国有后山，乞封表为一方之镇。」王卒，其子遐旺复以为请。遂封今名，御制碑文刻石其上。
其朝贡不絶，洪武四年，国王马谟沙遣其臣亦思麻逸进金表银笺及方物。永乐三年，遣使封其国王麻那惹加那乃为王，给印符诰命。六年，王率其妃及家属陪臣来朝，至福建。遣内臣往宴劳之，令所过诸郡设宴。至京，王奉金字表文及诸珍物，妃进中宫东宫笺及方物。上御奉天门宴王。是年，王卒于南京会同馆，辍朝三日，祭赙甚厚。诏谥恭顺，赐葬南京城南石子冈，以西南夷人隶籍中国者守之，树碑立祠，命有司春秋致祭。复令其子遐旺袭封，遣内官及行人护送还国。十二年及洪熙元年，俱来朝贡。其贡物：珍珠，宝石、金戒指、金縧环、龙脑、牛脑、梅花脑、降香、沉速香、檀香、丁香、肉豆蔻、黄蜡、犀角、玳瑁、龟筒、螺壳、鹤顶、熊皮、孔雀、倒挂鸟、五色鹦鹉、黑小厮、金银八宝器。
论曰：余尝游金陵，至石子冈，过勃泥恭顺王墓，未尝不叹天子待岛夷之至而庆恭顺之遭也。高皇帝时命都事沈秩、御史张敬之往谕其国，至于撤王座令列拜于庭。且曰：「皇帝为天下主，卽吾之君父。」其致词若此。而吾二臣者又却其金刀贝布之赠，则其慕中国而乐宾服者，非一日矣乎！
《苏禄国第七》
其国在东海之洋，其镇曰石崎之山。其男女皆髡，缠首以皂缦，腰围水印花布。其俗尚鄙恶，其田瘠，不宜于谷，以渔盐为业。是食鱼虾螺蛤，有蔗酒。其利竹布、珠玑。珠径寸者，价以千金。
其朝贡无常。永乐十五年，其国东王巴都葛叭答剌，西王巴都葛叭苏里、峒王叭都葛巴剌卜各率妻子头目来朝贡。十九年遣使来贡。其贡物：梅花脑子、竹布、绵布、玳瑁、降香、苏木、胡椒、荜茇、黄蜡、番锡。
论曰：余于《广志》、《漠书》，观二寸珠事。及读《列仙传》云，高后时下书募三寸珠，有朱仲者献焉，赐五百金；鲁元公主复私以七百金从仲求得四寸珠。以为诬矣。今《星槎篇》载苏禄王所献巨珠重几八两，乃始信之。宜乎金印之报锡也。虽然不宝远物，则远人格，天朝之致，此亦有由矣！
《彭亨国第八》
其国在广大海之南，石崖环之如城。其王好怪，雕香木以为神，以人为牲而祷。其土气温和。其王妃以金为圈，四五饰于顶发。其民下以五色烧珠圈饰之。其男女椎髻，服以长衫，系以单衣。
其利鱼盐。其土沃，其谷宜稻。有椰子酒，多花锡、降香、沉香。有树焉，其状如杉，其子如豆蔻，皮有甲错，其脂名曰片脑，一曰龙脑，食之已痔。
其朝贡无常。洪武十一年，遣使奉金叶表，贡番奴及方物。永乐十二年，复遣其臣苏麻固门的里等来朝贡。其贡物：金、水罐、檀香、乳香、速香、片脑、胡椒、象牙。
论曰：祖训有之：诸夷限山隔海，得其地不足以供给，得其民不足以使令。真圣主之谟言也，乃复列不征诸夷国名示诸将来。而眇尔彭亨，亦得载著金匮，何其华荣也。其称同居海中者，有浡泥国，有三佛齐国，有百花园。
《琉球国第九》
其国在泉州之东，其地三分而多争：一曰中山王，二曰南山王，三曰北山王。高皇帝尝有北山王怕泥芝之谕戒。其略曰：「上帝好生，恐寰宇生民自相残害，特生聪明者主之，以育黔黎。迩使者白海中归云，琉球三王互争，于农业少废，人命颇伤，朕闻之不胜怜悯。今因使者往复琉球，特谕王体上帝好生，息征战而育下民，可乎？」
其山多抱合而峙：一曰翠麓之山，二曰大崎之山，三曰斧头之山，四曰重曼之山，皆峻极，不可以上。有鼋鳖岛、高华屿、澎潮岛。其土气恒燠，耕田，田稻，膏腴宜谷。其利鱼盐。国无赋敛。其男女服大袖连袴之衫，造以花印之布。有甘蔗酒。
其土人善诗书，好中国图书古器。洪武中，中山王遣子侄就业太学。其土物，多沙金、黄蜡。有石液焉，出于山谷，其色如鹅子，莹净而无夹，焚之有紫焰，其名曰琉黄，一曰昆仑黄，能化五金，傅之已疥。多善马。高皇帝尝遣使鬻马于国王察度。谕略曰：「王居沧溟之中，崇山为国，环海为固。朕郎位十有六年，王岁遣贡，朕甚嘉焉。特命尚佩监奉御路谦报王诚礼；王复使来致谢。朕今更专内使监丞梁民同前奉御路谦赉符赐王镀金银印一颗，送使者归。就于王处鬻马，不限多少，从王发遣。故兹敕谕。」
其鼎峙大崎之山之东，曰三岛之国，羁事疏球。其民垒石依崖而居，以蚕渔为业，多木绵。
琉球之贡以二载。洪武中，三王皆遗使奉表笺贡马及方物。永乐以来，国王嗣立皆请命册封。后惟中山王来朝，每二年许贡一次，由福建以达于京师。其贡物：马、硫黄、苏木、胡椒、螺壳、海巴刀、生红铜、锡、牛皮摺子扇、磨刀石、玛瑙、乌木、降香、木香。
论曰：魏徵《隋书》言，琉球无马。及洪武间，屡贡良马。高皇帝遣使赐之符印，就令购马，乃知前史多不足信也。盖琉球汉魏以来，不通中华，至焬帝令朱宽入海求访异俗，自是频往掠取人物而还耳。未尝安然揖让于其地，又何以得其详也。

[book_title]卷中
《暹罗国第十》
其国在占城西可一千五百里。由漳州而往，针位：见南澳，取东董之山，山之状如唐冠。又取铜鼓之山。又经独猪之山。又取外罗之山。又过校杯之屿，屿之水十有八托。又过洋屿。又过灵山，过伽喃模之屿，位在乙卯，其出水之礁有三。又过罗湾，见赤坎之山。又取昆仑之山。又七更过真王之屿，屿之水十有七托。又过大横之山、小横之山。又过笔架之山。又过竹屿，由大峯之山而入港。由占城而往者入由新门台。
其地方千里，是多山，山形如城。其土气寒燠无定。其王之宫洁而丽。民居如楼，藉以槟榔之木，簟以藤竹，寝与食处于其上。其王缠首以白布，上无衣，下围丝嵌帨，压腰以锦绮。出入乘象或肩舆，用茭蔁之叶叠而为盖，柄饰以金。
其王锁俚之人，修浮图教。是多僧尼，有寺刹而持斋戒。好习水战，常用师于邻国。其俗事皆决正于妇。其妇椎髻长衫，系腰以青花色布，男亦如之。其缠首以白布，其语如广东之乡音。以椰子为酒。贵者年二十则用嵌砂。其送死，富者葬，浸以水银；贫者弃诸海滨，有金色之鸟羣集而食之，谓之鸟葬；不尽，则家人号哭，沉骨于海而归，亦命僧斋诵而礼佛。
国之西北可二百里，有市曰上水，居者五百馀户，百货咸集，可通云南之后。其交易以金银、以钱、以海𧴩。其利珍宝、羽毛、齿、革。其谷宜稻。其畜宜六扰。有石焉，明净如榴子，其品如红雅姑，其名曰红马厮肯的石。善香四等：一曰降真，二曰沉香，三曰黄速，四曰罗斛。多花锡、象牙、翠羽、犀角。多花梨木、黄蜡，多白象、白鼠、狮子猫。有木焉，其叶如樱桃，其脂液流滴如饴，久而坚凝，紫色如胶，其名曰麒麟竭，食之已折损。
其朝贡以三载。洪武四年，其国王参烈昭毗牙遣使臣祭思俚侪剌识悉替等来朝贡，进金叶表并方物，贺正旦。八年，遣使賷诏及印绶往赐之。十六年，给勘合文册，凡中国使至，必照验相同。永乐九年，其王昭禄羣膺哆罗谛剌遣使柰必表贡方物，乞量衡为国中式。自后定例每三年一朝贡。其贡物：象、象牙、犀角、孔雀尾、翠毛、龟筒、六足龟、宝石、珊瑚、金戒指、片脑、米脑、糠脑、脑油、脑柴、檀香、速香、安息香、黄熟香、降真香、罗斛香、乳香、树香、木香、乌香、丁香、阿魏、蔷薇水、丁皮、碗石、紫梗、藤竭、藤黄、硫黄、没药、乌爹泥、肉豆蔻、胡椒、白豆蔻、荜拨、苏木、乌木、大枫子、必布、油红布、白缠头布、红撒哈剌布、红地纹节智布、红杜花头布、红边白暗花布、乍连花布、乌边葱白暗花布、细棋子花布、织人象花文打布、西洋布、织花红丝打布、翦绒丝杂色红花被面、织杂丝打布、红花丝手巾、织人象杂色红花文丝缦。
论曰：暹国世称赤眉遣种，尚矣，而莫究其详。继览《梁史》云：顿逊之国，其俗多鸟葬，亲宾歌舞于郭外，有鸟食尽，乃去其骨沈海中云云，与马欢所见者符合。且顿逊史云，东可通交州，而暹罗欢亦云西北可通云南，其迹又足徵。然则暹国在梁殆为顿逊也。
《阿鲁国第十一》
其国在满剌加西南可八百里。善风四昼夜程，由淡水港入国。其地西接苏门答剌，南环大山，北临大海。其婚丧诸俗与爪哇同。
其利布帛暨鱼。其谷宜稻，其畜牛羊鷄鸭。有兽焉，其状如猫，灰毫而肉翅，其名曰飞虎，获之卽死。有树焉，其脂类薰陆，其色赤紫，焚之烟如凝漆而清婉，其名曰金颜香。有伐树而取，坚皮而黑理，其名曰黄速香。
其朝贡无常。永乐五年，其王速鲁唐忽先遣其臣满剌哈三等附古里等国来朝并贡物。其贡物：象牙、熟脑。
论曰：西洋诸国，永乐间初来朝贡者四十有二。其阿鲁虽琐细岛夷，因中使临顾其地，故得牵联而载之。若娑罗至日落等二十九国，皆未尝至焉，不得诬而书也。
《苏门答剌国第十二》
共国在满剌加西南可一千里。由满剌加而往，五更至假五之屿。屿之水三十托。又五更过吉贝之屿之浅。又四更平鸡骨之屿。又八更至双屿。又四更过单屿之左。又五更至阿鲁国之港。又十更至淡洋。又五更至大鱼之港。又五更至巴剌之屿。又五更至急水之湾，有泥礁而鼓浪焉。又五更至国。国人称为古须文达那国，乃西洋辖路。满剌加西南行五昼夜至滨海一村，番名答鲁蛮系舶。又东南行十馀里至国。
其地南环大山，北临大海，东抵阿鲁国，西连那孤儿、黎代国。有溪入于海，是达潮汐。其土气朝燠如夏，暮寒如秋。其秋夏之间是多瘴。其山童，而土石俱黄。国无城郭。其俗淳。其语音、婚丧、服饰与满剌加同。其民居如楼，藉以椰子、槟榔之木。其蚕缫而不绵。其渔于海，朝出而暮归。
其交易以金钱、锡钱。金曰底那儿。淡金铸圆径官寸五分，面底有纹，重官秤三分五厘。一曰每四十八个重金一两四分。恒用锡钱。其利硫、椒。其谷宜稻，岁二获。其畜宜牛羊鷄鸭，羊皆骊毫。硫黄出于岩穴。椒则山园种之，蔓生，如广东甜菜，花黄白，结椒成穗，生青老红，摘取日乾，粒虚大。官秤百筋易本处金钱百个，值银一两。一曰官秤三百二十筋，价以银钱二十个，重六两。其土物多甘蔗、芭蕉子、莽吉柿、波罗蜜、柑橘。其柑橘四时不絶。狮橘、緑橘不酸坏而可藏。有果焉，其状如消梨，緑皮而圆核，香烈而备五味，其名曰掩拔。其状如芡实，臭叶而刺皮，熟则瓣开，其肉白而味如栗，其名曰赌儿焉。多葱、芥、蒜、姜、诸瓜。西瓜红仁緑皮，有长至二三尺者。
其国之西曰那孤儿，户千馀。其谷宜稻，其畜宜牛羊。其俗猱头而文面，上下并耕而食。又西曰黎代，户二千馀。其都倚山临海，多野犀牛。二国皆羁事于苏门。
其朝贡无常。永乐三年，其王锁丹罕难阿必镇遣其臣阿里来朝贡，诏封为国王及诰。五年至宣德六年，屡遣使来贡，表用金叶。十年，复请其子封为王。其贡物：马、犀牛、龙涎、撒哈剌、梭服、宝石、木香、丁香、降真香、沈速香、胡椒、苏木、锡、水晶、玛瑙、番刀、弓、石青、回回青、硫黄。
论曰：郑和在旧港执陈祖义，至苏门又执苏干剌，虽古之义人烈士，何以加焉！昔苏门王中他王毒镞死，王妻号于衆曰：「能报者身愿为偶。」有渔人举兵灭之，王妻率践盟配渔人。呜呼！以贱臣而烝国母，履王位，破伦贼化，甚矣！苏门王之子长而杀渔人，岂不伟哉！苏干剌者，渔人子也，因蓄聚而图苏门王之子。和发兵执之，且不敢专杀，槛车京师，两除岛夷之害，和其贤臣也哉，和其贤臣也哉！
《南浡里国第十三》
其国在苏门西可六百里，一曰南巫里国。由沙里八丹而入，针位：十昼夜见观延之屿，又平中央之屿，又巡牛岭之山，以至其国。苏门西行，善风三昼夜到国。
其地东接黎代，西北临大海，南绕大山。其王与民咸回回人。王之宫室如楼，藉以木，是用食处，其高可四丈。楼之下囿养六扰。民居与苏门同。其俗朴。
其交易以铜钱。其利鱼。其畜宜牛、羊、鷄、鸭。多犀角、莲花降香。其西北海内有山焉，巃嵸平顶，名曰帽山。山之西有大海，是曰西洋，一曰那没嚟洋。西来海舶，向山为准。山民户二三十馀，皆称为王。问其姓，答曰：阿孤喇楂。有海树焉，生于海底，其状如枝柯，明润如红玉，其高二三尺，其名曰珊瑚，可以已目翳。生山边二丈上下浅水内，番人捞取为宝，鬻卖，亦常碾其根以为数珠。
其朝贡无常。永乐七年，王率臣下数十人自随宝船至京进贡。
论曰：南浡里户不过千馀，而王与牛羊杂处，其亦不足为国也矣。而往锡兰诸国者必经焉。且其王尝亲浮海稽首于紫庭，斯可取也。
《溜山国第十四》
其国在小帽西南可二千里。由彭加剌而往，取北辰四指有半；又取北辰三指有半；又取北辰二指一脚之半；又取北辰二指半脚；又取北辰一指三脚之半；又取北辰一指三脚。又过鹦𪃿嘴之山，又五更见铁砧之屿。又七更见佛舍座之山。又五更见牙里之大山。由是至溜官之屿而及其国。
其地四面滨海，倚山为都。其都曰牒干。其上下皆回回人，婚丧一如其教。风俗淳美。男缠首以白布，以金帕，下围帨。女帨盖首，上短衣，下亦围帨。其肤体咸黑，其土气恒燠。
其交易以银钱。重官秤二分三厘。其利鱼、𧴩。其谷宜稻、麦。其畜宜牛、羊、鷄、鸭。凡为杯，以椰子为腹，花梨为跗。凡为舟，不以锻铁，以椰纕绳之而贯之而楔之，以龙涎熔之而涂之。
凡取龙涎，多于溜屿。其屿石多蟠龙，春而吐涎，群鸟集之，群鱼𡄋之。其黄者如胶，黑者如五灵脂，白者如百药煎。其气腥。或得之鱼腹，其大如斗，圆如珠，其价以两而易。凡两易金钱一十有二，凡斤易金钱一百九十有二。凡取海𧴩，山积之而罨之、腐之。凡取马鲛鱼，斮之而暴之、贮之。其来易者为暹罗之商，为榜葛剌之商。
国之西海有石门，状如城阙者三。有溜山焉凡八：一曰沙溜，二曰官屿溜，三曰人不知溜，四曰起来溜，五曰麻里奇溜，六曰加半年溜，七曰加加溜，八曰安都里溜。皆可通海舶，皆有聚落。其通也，有主焉。又西有小窄溜，是有三千，是皆弱水，卽所谓「弱水三千」者焉。一曰有三万八千馀溜，舟风而倾舵也，则坠于溜，水渐无力以没。其小窄溜之民，巢穴而处，鱼而食，草木而衣。
其朝贡无常。永乐五年，遣其臣来朝贡。
论曰：《山海经》诸古书及郦道元所引论弱水多矣。虽通人辨士，莫之能明也。兹复知有溜山弱水矣。见览虽益广远，而天地之大，终不能穷焉。
《锡兰山国第十五》
其国在南帽山西可三千里。由苏门答剌而往，针位：十二更见南帽之山。又四更半历龙涎之屿。又十更过翠蓝之屿，屿之水三十托。一曰桉笃蛮山，山有七门，四叠而一峻山。人之出也则乘独木之舟。夏为巢居，冬为穴处。其体裸，不可以布帛，被之则浥烂。纽缀树叶而为蔽。山芋、波罗密、芭蕉子、鱼、虾以为食。又九十更见鹦𪃿嘴之山。又至佛堂之山。又五更平牙里，其下有沉牛之礁鼓浪焉。外过之水三十托。又十更至别罗里，是为锡兰国之港。又北行五十里而至国。
其临海之山有释迦登岸之足迹，其长可二尺许，其陷之水，四时不涸，名曰佛水。至者蘸拭其面目。左有寺，塑释迦之卧像，其身不朽。其寝座以沉香木为之，饰以衆宝，佛牙、舍利俱藏焉。
其王锁俚之人，修浮图教。重象暨牛，私解者辟，或赎以牛头金。国人咸灰牛粪涂其体，食惟其乳，死则埋之。自王以下，晨用牛粪涂其居，而后礼佛。其拜，两手舒之前，两股舒之复，胸腹著地以礼佛，谓之五体投地。
其山之巅，有神人阿聃之足迹，陷于石者二尺许，一曰人祖，一曰盘古。其海中胜望曰白浮之沙。日而照也，则光彩潋灧，为国人之游望，是多螺蚌。其王宫之前曰珠池，凡三年则采炼。其采也，取沙中之螺蚌纳之池，俟其腐烂，水盈而珠出，则取而纳焉。其地广，其民富饶。其男躶，下围丝帨，谓之压腰，缠首以白布。女椎髻，下围白布。其恒食以牛乳，以醍醐，以槟榔、蒌叶。食皆暗室。其国人不须，丧则蓄焉。其葬也以火，取骨而埋之。丧之妇摽乳号哭而为礼。
其交易以金钱。其利玉石珠玑。其谷宜稻菽。其畜宜牛羊鷄鸭。金钱重官秤一分六厘。中国麝香、紵丝、色绢、青磁、铜钱、樟脑等物，彼则以宝石、珍珠易换。其宝石六物：一曰红雅姑，二曰青雅姑，三曰黄雅姑，四曰青米蓝石，五曰昔蓝泥，六曰屈没蓝。是宝石也，皆产于参天之山巅，洪雨之冲则流于山麓之沙，中国人于是而拾采。多芭蕉子、波罗蜜、甘蔗，多椰子，多龙涎、乳香。
其朝贡不絶。永乐九年，以拒絶朝使归路，破其城，生擒国王亚烈苦奈儿及家属。命释之，择其属之贤者立为王。十年，诏谕其国王不剌葛麻巴思剌查。正统十年，国王遣其臣耶把剌谟的里哑等朝贡。天顺三年，其王葛力坐夏，昔利把交剌惹复遣使来贡。其贡物：宝石、珊瑚、水晶、金戒指、撒哈剌、象、乳香、木香、树香、土檀香、没药、西洋细布、藤竭、芦荟、硫黄、乌木、胡椒、碗石。
论曰：梵书载释迦生于迦毗罗国，净饭王其父也。至湼盘时，度须跋陀罗，右肋而卧。今马欢载锡兰别罗里云卽涅般之地，且云卧身尚存不朽，以为诬焉，又何其言之分明如此也。
《榜葛剌国第十六》
其国在翠蓝屿西北可七千里。一曰东印度之国，地方千里。由苏门答剌而往也，取帽山、翠蓝，西北而行，善风二十日至浙地之港，一曰泊察地。小舟以入，五百里至锁纳儿之港，港有城池街市。又行二十站，及坂独哇而至国。
其国城郭壮丽。其王有大殿，四方而垩饰，为间凡九，三门而入。殿之柱裹以黄铜，镂以花兽。其王之衣冠、王之臣之衣冠俱回回制。上下皆回回人，婚丧一如其礼。其民善，富庶而淳，好为商买。其男子髡，缠首以白布，服圆领长衫，下围色帨，革履。女子椎髻，短衫，围色布丝绵，珥宝钿，项佩璎珞，手足约以金镯、戒指。
其土气恒燠。其定岁以十二月。国无闰。刑止于流。百职有印符行移。掌军者谓之巴斯剌儿。有医师、卜人、星官暨百工，市肆咸备。其语谓之榜葛俚，亦善吧儿语。乐工谓之根肖速鲁奈。凡夙兴，举乐于富贵者之家，击小鼓一人，击鼛鼓一人，吹筚篥一人，其音节先徐而后促。举毕，则予之酒物、倘伽。凡款宾以槟榔。凡宴享用乐妇歌舞以娱宾。乐妇之饰也，服浅红线布之花衫，下围色丝帨，肩项佩五色硝子、珊瑚、琥珀珠之缨络，腕约青红哨子之钏镯。其俗有虎戏，铁索拽虎而行。其戏也，解索，虎蹲而据，人躶以击虎，虎乃咆哮作势，与人而对跃。人时掉臂于虎口。戏而毕，则虎伏于地。阅戏之家饲虎以肉，与人以倘伽。
其交易以银钱，名曰倘伽；以海𧴩，名曰考𠼝。其利布帛。其谷宜五种，岁二获，其畜宜六扰。银钱重官秤三分，径官寸一寸二分，底面有纹。海𧴩计斤。其酒之品有四：一曰椰子酒，二曰米酒，三曰桐子酒，四曰茭蔁酒。其布帛之品有六：苾布谓之卑泊，广二尺，长五丈六尺，匀细而白；黄布谓之满者提，广四尺，长五丈，紧而密；布罗谓之沙纳巴付，广五尺，长三丈，状如生平罗；布纱谓之忻白勤搭𠼝，广三尺，长六丈，缠首用之；如三梭者，谓之沙塌儿，广二尺五寸，长四丈；兜罗绵谓之蓦哩蓦勤，广四尺，长二丈，背面有绒起可四五分。
其土物有珊瑚、珍珠、水晶、玛瑙、翠羽，多芭蕉子、波罗蜜、石榴、酸子、甘蔗，多酥蜜，多瓜、葱、姜、芥、茄、蒜。有骆驼。有桑皮纸。有木焉，弱条而青叶，朝花而暮敛，如夜合，其子如李，其名曰菴摩勒，一曰馀甘，食之已丹石毒。
其接天诏之日，明甲马队千馀，设于左右长廊，明光甲，巨漠秉剑，持弓矢以侍。孔雀翎之盖百具设于丹墀，象队百设于殿上。其王升八宝座，横剑于膝，乃有持银杖者二人引导，五步一呼，至中则止。复有持金杖者二人引导如前。其王肃恭拜迎诏勅，叩首而加额。其开读赏赐之讫也，是陈绒毯于殿，以宴天使。以牛羊为燔炙，以蔷薇之露、诸香之密水而为饮。
其朝贡无常。永乐六年，其国王霭牙思丁遣使来朝贡。九年，至太仓，命行人往宴劳之。十二年，又遣其臣把一济等来朝，贡麒鳞等物。正统三年，贡同，表用金叶。其贡物：马、马鞍、金银事件、戗金琉璃器皿、青花白磁、撒哈剌、者扶黑答立布、洗白苾布、兜罗绵、糖霜、鹤顶、犀角、翠毛，莺哥、乳香、粗黄熟香、乌香、麻藤香、乌爹泥、紫胶、藤竭、乌木、苏木、胡椒。
论曰：榜葛剌，其饶富多仪之国也。夫观其于天朝正使有金盔、系腰盆瓶之献，于副使有银盔、系腰盆瓶之献，于行人有金铃、纫紵长衣之献，于兵土有银钱之献，非饶富多仪，曷克若此云。

[book_title]卷下
《小葛兰国第十七》
其国在别罗里西北可一千二百里。由是而归南巫里也，针位：第一之日丁未、丁午，第二之日丙午，第三之日丙，第四之日丙巳，第五之日巽巳，第六之日辰巽，第七之日乙辰、乙卯，以求南巫里焉。
其地东连大山，西、南、北滨海。其王修浮图教。其俗重象暨牛。其风俗与锡兰山大同。其和饭以酥，日二食。
其交易以金钱。重官秤一分。其利苏、椒。其谷宜稻。其畜宜牛羊。牛黄毫，羊青毫。
其朝贡无常。永乐五年，附苏门答剌国来朝贡。其贡物：珍珠伞、白绵布、胡椒。
论曰：小葛兰，《星槎编》又云小㖵喃，云「其国山连赤土，日中为市。」而赤土者，扶南之别种也。西则婆罗娑国，东则波罗剌国，南则诃罗旦国，不知何者为小葛兰也。
《柯枝国第十八》
其国在小葛兰西可二百里。柯枝之港水可四托。其地东倚大山，西、南、北滨海。其王缠首以黄白布，上无衣，下围紵丝帨，压腰以色紵丝。其男女椎髻，服以短衫，围以单布。其民之居用椰子木，以椰叶缉而盖。其藏百物以库，以砖为之。
其为人五种：一曰南毗，是为王族。二曰回回，是为仕族。三曰哲地，是为富族。四曰革令，是为庸保。五曰木瓜，是为贱类，居限三尺，衣限脐膝，途遇哲地以上则伏，任负是事，其状如傩人。
其王修浮图教，敬象暨牛。国有梵宇，其佛像铸以铜，座以青石为之，座之周咸砌水沟，沟旁凿井。夙兴必鸣钟鼓，汲水以灌佛顶，罗拜而退。其出家者名曰浊肌而蓄妻。其发出胎不理不剃，泽以酥，揑而为缕，被于后。灰牛粪以涂体，以黄藤束腰，幅布掩形，时常吹海螺，妻随以行。
其土气恒燠，无霜雪。其雨以半载，晴以半载。二月雨起，卽乘屋修盖备米物。五月六月，日夜下滂沱大雨，街市成河。至七月尽止。八月始晴。次年又复如是。
其交易以金银钱。金曰法南，银曰答儿。金重官秤一分一厘，银重四厘，大如螺靥。金钱一换银钱十五。其利胡椒、珍珠、珊瑚。胡椒园种之，富者居以待商，以筋而易，为斤一十有六而为封剌，二十有五而为播荷。凡播荷以金钱一百易之，视银之为两者五。珍珠以分而易，凡分至三以上以金钱一千八百易之，视银之为两者百。珊瑚以两而易，倩工剪旋以成珠，磨净而售。
其谷宜黍、稻、稷、菽，其畜宜六扰，是多象。其朝贡无常。永乐三年，其国王可亦里遣其臣完者答儿来朝贡。十年，复遣使来请封其国之山。诏封为镇国山，御制碑文赐之。
论曰：柯枝凡雨半载而霁，霁半载而雨，不知大化胡为其然也。昔魏徵敍赤土，言其国冬夏常温，雨多霁少，理庶几矣。必曰半载，其果亲目之乎？然赤土今与小葛兰为邻，其卽为柯枝章章矣。
《古里国第十九》
其国在柯枝西北可六百里，东至坎巴夷替国，西临大海，南连柯枝国，北接狠奴儿国，地方千里。
其王修浮图教，殿而事之。佛像谓之乃纳儿，以铜为之，殿覆以瓦，以铜为之。凿井于傍，凡晨起，王汲以浴佛，是敬象牛。王每晨浴佛，礼拜讫，取黄牛净粪，盛以铜盆，水调以涂壁地。头目富家亦如之。又煅成白灰，盛以布囊，水调以额股，是为敬佛。传云，昔有神人，其名某些，适他国时，命弟撤没𠼝以摄。撤没𠼝铸金牛，矫诬国人曰：「此天神也。」国人遂皆敬礼。某些还，销金牛。撤没𠼝乘象遁去。国人思之，而冀其归，每月言月中必至。及月中又言月尽必至，逮今未絶也。南毗人之敬象牛由此。
其为人五种：南毗、回回、哲地、革令、木瓜。南毗不食牛，回回不食豕，互以为禁。婚丧各如其类。其头目二人，是掌国事。其男长衫，缠首以白布。女短衫椎髻，围以色布，珥金牌珠索，项佩珠宝、珊瑚、璎珞，手足俱约以金银镯，以金宝戒指。其容白而艳。国人修回回教者十分之六。有礼拜寺，寺有三十馀。凡七日一礼拜，巳而往，未而归。
权谓之法剌失，量谓之党戛梨，以铜为之。其制俱倍中国十分之六。权椒为斤二百五十谓之一播荷，其价金钱二百。权香货为斤二百谓之一播荷。布谓之扯梨，其广四尺五寸，其长二丈五尺，其价金钱十。五色丝帨谓之西洋手巾，其广五尺，其长一丈二尺，其价金钱百。算人谓之米纳凡，算之法，计以四支十指。其交易而成也，携手而誓无悔。其交易以金银钱。金曰吧南，银曰搭儿。其钱面底有纹，用六成金铸造，径官寸三分八厘，重官秤一分，银钱重三厘。
其利椒、椰。椰子之种也，富家千树，以为恒业。其资用也，浆为酒，肉为糖、饭，穰为索，壳为碗，为酒食器，亦可厢金，木以架屋，叶以盖。其谷宜稻，其畜宜牛、羊、鷄、鸭。
国有乐妇，以葫芦弦铜丝而歌。其位以女腹为嫡，传之姊妹之子，无姊妹之子则传之弟，无弟则逊于有德。其刑有罚金、断手足、斩、族之等。不服者探之沸膏而验之。以右手二指置油锅，黑而取出封裹，下狱之日开视，如烂坏卽加刑，否则鼓乐送回。
其国有鹿、兔。能畜良马，凡匹价以金钱千。其土物有蔷薇露。有金镂宝带，其造也，赤金三筋，抽丝如发，缀结而成，间以珠宝。有珍珠、珊瑚珠，哲地居之公鬻而取税。多莱菔、胡荽、姜、蒜、四时冬瓜。其状如小指，其长二寸，味如青瓜，紫皮而大叶，曰紫皮瓜。多芭蕉子、波罗蜜。有树焉，其高丈馀，结如緑柿，内子数十，熟而自落者，其名曰木鳖子。有蝙蝠如鹰者，在树而悬宿。有鹰、鸦、燕、鹭，多孔雀，家畜之。
其朝贡无常。永乐三年，遣使朝贡。诏封为古里国王，给印及诘。五年、七年，复遣使来朝贡。其贡物：宝石、金系腰、珊瑚珠、琉璃瓶、琉璃碗、拂郎双刃刀，宝铁刀、苏合油、阿思摸达涂儿气、龙涎、栀子花、花氊、单伯兰布、苾布、红丝花手巾、番花人马象物手巾、线结花靠枕、木香、乳香、檀香、锡、胡椒。
论曰：昔扶南俗事天神，以铜为象。而有讼者，以金环鷄子投入沸汤中，令探取之；若无情者，必焦烂焉。而今之古里亦有天神之谈，探手之法。又云，扶南去林邑七千馀里，今校之亦合，余疑古里即扶南之地云。
永乐三年，郑和统大䑸宝船賷诏敕封为古里王，及颁诰命银印，升赏头目品级冠带，建亭刻石。其略曰：「尔王去中国十万馀里，民物咸若，皥熙同风。刻石于兹，永垂万世。」
宝船至彼，王遣头目、哲地、米纳几见正使，择日论价，将中国锦绮百货议定，乃书合同价数各存之。头目、哲地与正使衆手相孥，其牙人言曰：「某月日衆手拍一掌无悔。」哲地始携珊瑚、珍珠、宝石来议价。二三月方定。原经手头目米纳几算番物若干该紵丝等物若干，照原打手之货交易。
《祖法儿国第二十》
其国在古里西北可二千里，西北倚山，东南临海。以石为城为屋，层起如浮图。
其民容体伟长而性朴。其王缠首以白布，服锦袍，间服青花丝嵌圆领，足有花靴。其出入以舆马，前列象驼，后吹叭𡃤、锁捺拥行。其民男缠首以色布，服长衣，足不跣。女蒙首面以布。其上下崇回回教，有礼拜寺。礼拜之日咸罢市。涂体以蔷薇露，以沈香油。薰衣以沈、檀、俺八儿香。其将礼拜也，浴而涂体，乃服净衣，爇香于胯下，薰而往，街市为之芬芳不歇。其婚丧行回回礼。
其土气温和，其交易以金钱，以红铜钱。金曰倘伽。金重官秤二钱，径一寸五分，一面有纹，一面人形。铜径四分。其谷宜五种，其畜宜六扰，多血竭、芦荟、没药、乳香、木鼈子，多芥瓜。有双峯骆驼，有金钱豹。有禽焉，长身而鹤颈，足四尺而二爪，其状如骆驼，其名曰驼鸡，是食五谷。有香焉，其树高可三丈，叶有四角，黄花而碧心，其胶如饴，其名曰安息，食之已鬼疰。其味笃耨，其色如紫檀，其汁浓净而无滓，其名曰苏合油，涂之已风。
其朝贡无常。永乐中，遣其臣朝贡方物。
论曰：自柯枝而西去，天方益近。而流风沾被，修回回教者益谨。至薰沐其身而始礼拜，其真信习之笃也哉！
《忽鲁谟斯国第二十一》
其国在古里西北可五千里。其地倚山临海。其国富，以石为城。是多番商。
其王修回回教。有礼拜寺，日五度而礼拜。恒斋沐。其俗淳厚。其人白身而魁伟。其男卷发长衫，善骑射。女编发四垂，黄漆其顶，服长衫，出则色布盖首，红纱蔽面，珥络索金钱，以黛饰眉，花纹饰唇，顶佩珠宝珊瑚璎珞，四腕俱约金银镯。
其婚丧用加的礼。掌礼之官谓之加的。凡婚礼，男家先宴加的、亲族、媒氏，然后二姓述三代谱系，为之书，而后成礼，否则以奸论。丧礼以细白布为大小殓衣，瓶盛净水，三灌尸，以麝、脑填口鼻，服衣入棺。坟以石砌，圹藉净沙五六寸。棺至，出尸入圹，石板盖土，筑成隆阜。其书记用回回字。其市肆咸备。国有酒禁，饮者弃市。其国胜兵、良马、医卜、技艺，皆冠于西洋。
其民有羊猿之戏。羊戏：用木尺许、顶平正，可容羊四蹄者，树地，一人拍手念诵。羊依拍鼓舞近木，前足搭木顶，后足跳上，似舞状。人将木段五六次接上，高丈许，于中推断，接羊置地。羊卧作死状，令舒前足即前舒之，令舒后足即后舒之。猿戏：以三尺黑猴演弄毕，令一人帕缚猴眼，别令一人潜击猴首，杂于衆中。解缚，猴于千人中径取出击首者。
其交易以银钱，名曰底那儿。其利玉石。其谷宜稻麦。其畜宜六扰，银钱径官寸六分，面底有纹，重官秤四分。其土气有寒暑，有霜雪，少雨多露，春而花开，秋而叶零。有山焉，其阳多红盐，其阴多白垩，其东多丹［艹+(丹只)］，其西多黄垩。其珍宝之类有八：一曰五色雅姑剌石，二曰祖杷碧，三曰祖母喇，四曰猫睛石，五曰金刚钻，六曰珊瑚，七曰五色玉器皿，八曰大珠，状如龙眼者有之。诸珀谓之撒白植，其类有五：一日金珀，二曰并珀，三曰珠神珀，四曰蜡珀，五曰黑珀。织之类有四：一曰十样锦翦绒，绒起一分，长二丈，阔一丈。二曰五色梭幅，三曰撒哈剌氁纱，四曰青红丝嵌手巾。羊之类有四：一曰九尾羊，二曰大尾羊，三曰狗尾羊，四曰鬬羊。一等尾阔尺馀，拖地，重三十馀斤。一等狗尾羊如山羊，尾长二尺馀。一等鬬羊高二尺七八寸，前半截留毛，后剪净，头似绵羊，角弯向前，上带铁牌，行动有声，此羊快鬬，好事者蓄之，以博钱物。有兽焉，其状如猫，质如玳瑁，黑耳而性仁，出则百兽伏地，其名曰草上飞，番名曰昔雅锅失。其萝卜状如藕而红色。其胡桃质薄而白。其松子长寸许。其葡萄四等，有如莲子色白而无核者，有如白豆圆而白者，有红者，有紫者。有果焉，状如胡桃，尖长色白，内仁甘美者，名把𣆀果。其石榴花如拳，果如锺。有林檎、桃、甘蔗、西瓜。其万年枣一名垜沙布，凡三等：有状如拇指，小核而结霜，味如石蜜者；有挼烂而成软块，味如柿者；有状如南枣而味涩，是用养牲者。
其朝贡无常。永乐五年，遣其臣将麒辚等物并备金叶表文跟随回洋宝船进贡。
论曰：西洋葬埋之礼微，举者鲜矣。此独能行焉，且往往符情合制，可尚也已。然居中国彝伦之地，有火其亲者，不有愧于斯耶！不有愧于斯耶！
《阿丹国第二十二》
其国在古里西可六千里。其国滨海，以石为城，其民庶而勇，骑步兵可二万，威振邻国。
其上下修回回教，其语似阿剌毕，其王尚礼。永乐辛丑，正使太监李充等赉诏赐其王奠到冠服。苏门答剌国分䑸周等领宝船往彼，王率头目迎入王府甚肃。开读赏赐毕，王谕国人，有珍宝者许易。王冠金冠，服黄袍，带以金宝。有礼拜寺，其王日一礼拜，金冠易以白布缠首，顶有金锦饰；黄袍易以白，车而往。其臣服有等。其国人缠首以色布，服撒哈喇梭幅锦绣，足有靴鞋。其女长衣，项佩珍宝缨络，珥宝环，四腕约宝镯，手足指约以金环，蒙首以丝嵌帨，仅露其面。其金银之工精巧，为西方之冠。
其食造以酥蜜。其民以石为屋，石之名曰罗股。以砖覆之，高五丈而三层。有浴室，有洒垆，有彩帛典籍之肆。其交易以金钱，以红铜钱。金曰哺𠼝，铜曰甫噜斯。其利玉石。其谷宜五种，其畜宜牛、羊、鸡、犬。金重官秤一钱，底面有纹。
其土气温和。其定岁以十二月为一岁，以哉生明为一月。其算历如神，某日而春，暨期枯者敷华；某日而秋，暨期荣者凋落。蚀而蚀，潮而潮，风而风，雨而雨，靡有违忒。
其贸采之物，异者十有二品：一曰猫睛之石，二曰五色亚姑，三曰大珠，四曰珊瑚支，五曰金珀，六曰蔷薇露，七曰麒辚，八曰狮子，九曰花福鹿，十曰金钱豹，十一曰驼鷄，十二曰白鸠。土物多紫檀木、薝卜花，多万年枣、把担乾、白葡萄、松子、榴、杏。有象，有千里骆驼、九尾羖羊。其白毫无角，角处有两圆黑毛，项如牛，狗毫而盘尾者，名曰绵羊。有兽焉，其状如螺，白身白面而青纹，其名曰花福鹿。其足前高九尺，后高六尺，蹄三跲，匾口而长颈，奋首高一丈六尺，首昂后低，二肉角，牛尾而鹿身，其名曰麒麟，是食五谷。其状如虎，元质而无纹，巨首而阔唇，其尾黑长如缨，其吼如雷，百兽见之，伏不敢起者，其名曰狮子。
其朝贡无常。永乐间，遣使修金叶表来朝贡。
论曰：国初，天监外设回回司天监，取回回人世官之，用本国土板历并兼推算，乃知圣主御世，一善弗遗者矣。尝闻之长老云：月蚀非回回历算，安得不谬如此。今阿丹人所算春秋候，是尤奇也！
《天方国第二十三》
其国在古里西南可二万里。古里西南申位行，善风三月至镇，番名秩涾，守以头目。秩涾西行一日至王城，本名默伽国，而又谓之天方。其王修回回教，其俗和美而富。见月之初生也，上下皆稽首而礼天。其容貌伟正紫色。男缠首长衣，足有皮鞋。女盖首，面不露。其语用阿剌毕。
国有酒禁，其婚丧悉行回回礼。其礼拜之寺曰天堂。其堂四方而高广，谓之恺阿白。以黄金为佛像，以玉为座，堂之周如城，以五色石垒砌。城之门四百六十有六。其堂以沉香为梁，梁有五。以黄金为阁，以泔黄玉布地，以蔷薇露、龙涎香日涂堂之四壁，馨香不絶。以白玉为柱，柱凡四百六十有七。前之柱九十有九，后之柱一百有一，左之柱一百三十有二，右之柱一百三十有五。其堂之幔以紵丝，色用皂。其守堂狮子二，色咸黑。他国至堂而焚香也，岁一至，不远万里而来，以十二月十日为期，每年此日，诸国回回人虽海行一二年远道者，亦至此堂礼拜，皆割取堂内皂幔一方去为记忆。尽，则王又以幔代之。
其堂之左有古佛墓，是为緑撒卜泥宝石之所筑。其长一丈二尺，高三尺，广五尺。其墓之垣砌以泔黄玉，高五尺。其城四隅咸有宝塔，礼拜者登焉。有授法之堂，皆五色石为之。
其土气恒燠，无雨电霜雪，四时玉烛，草木常不零落。其甘露日降，国人承露以食。其交易以金钱，名曰倘伽。其利玉石。其谷宜五种，其畜宜六扰。钱径官寸七分，重官秤一钱。
其国西行百里日蓦底纳城。城之东曰谟罕蓦德神人之墓。墓顶有五色光，旦夕辉煌不絶。墓后有泉，其名阿必糁糁。其味甘美，其泉能息波涛，泛海者必汲藏于舟，遇飓风而洒之也，波涛随息。
其土物有蔷薇露、俺八儿香。有豹、麂、草上飞、麒鳞、狮子、羚羊，多龙马，有驼鷄、骆驼、骡、驴、凫、鸽。其花有缠枝花，树如大桑，高二丈，岁二收。有葡萄、万年枣、石榴、林檎、梨、西瓜、巨桃，一桃而用二人以举。
其朝贡无常。宣德中使郑和至西洋，遣通事七人賫麝香、磁器、缎匹同本国船至国，一年往回，易得各色奇异宝石并麒辚、狮子、驼鷄等物，并画《天堂图》一册回京。其天方国王亦遣其臣沙瓛等将方物随七人来朝贡。
论曰：玉堂之谚久矣，盖慕其乐土也。今观其国所有，乃知谚语为不虚焉。但国史以默德伽别于天方，而欢云卽其地。余详考之，谟罕蓦德，默德伽王也，而天方之西有其墓焉，则一国二名者矣。

        </div>
      </div>
    </div>
  </div>
</div>
<!--update:2025-08-30 10:02:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>