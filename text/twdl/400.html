<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="重刊武功县续志序,武功县续志旧序,武功县重校续志目录,武功县重校续志卷之一,武功县重校续志卷之二,武功县重校续志卷之三,武功县续志旧后跋,武功县重校续志全文在线阅读,武功县重校续志全文在线下载,大玄古籍书库">
<meta name="description" content="《武功县续志》。知县李绍韩修,张文熙纂,清康熙元年(1662)刊刻问世。全书分官师、人物(附选举)、艺文三卷,约四万字。编纂者在“跋”中写道:“太史公(康海)旧志,昭若日月,兹不复赘,只就后未所及见而记者,缉而续之”。这就说明本志为什么只有官师、人物、艺文而无其他内容的原因。。本志原版已不多见,现存本多为雍正十二年(1734)重刊本。重刊前十年,即雍正二年(1724),本县著名学者、80岁高龄的康吕赐,曾对原本作了校补。“凡诸未妥,类加考订、增删,期于简质可信”,并“更定”了篇目。现在流传的就是更定本。_武功县重校续志_全文在线阅读_武功县重校续志_全文在线下载_大玄古籍书库">
<title>武功县重校续志_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">武功县重校续志</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]33725</span> <br/>
          说明： <span class="inputVal" id="bkdec">《武功县续志》 知县李绍韩修,张文熙纂,清康熙元年(1662)刊刻问世。全书分官师、人物(附选举)、艺文三卷,约四万字。编纂者在“跋”中写道:“太史公(康海)旧志,昭若日月,兹不复赘,只就后未所及见而记者,缉而续之”。这就说明本志为什么只有官师、人物、艺文而无其他内容的原因。 本志原版已不多见,现存本多为雍正十二年(1734)重刊本。重刊前十年,即雍正二年(1724),本县著名学者、80岁高龄的康吕赐,曾对原本作了校补。“凡诸未妥,类加考订、增删,期于简质可信”,并“更定”了篇目。现在流传的就是更定本。</span> <br/>
          封面： <span class="inputVal" id="bkimg">Z_11445.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]武功县重校续志
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]33725
[book_dec]《武功县续志》 知县李绍韩修,张文熙纂,清康熙元年(1662)刊刻问世。全书分官师、人物(附选举)、艺文三卷,约四万字。编纂者在“跋”中写道:“太史公(康海)旧志,昭若日月,兹不复赘,只就后未所及见而记者,缉而续之”。这就说明本志为什么只有官师、人物、艺文而无其他内容的原因。 本志原版已不多见,现存本多为雍正十二年(1734)重刊本。重刊前十年,即雍正二年(1724),本县著名学者、80岁高龄的康吕赐,曾对原本作了校补。“凡诸未妥,类加考订、增删,期于简质可信”,并“更定”了篇目。现在流传的就是更定本。
[book_img]Z_11445.jpg


[book_title]重刊武功县续志序
邑志自对山先生创后，而继之者为国初邑人张君文熙，其减否人物批根抉实，虽不逮对山简古，然百年文献，借以不朽者，则不可谓非文熙力也。第拾遗内为窦武，不列其全傅，官师内如许国秀，则滥摭其秽琐原本，不无简者太简，冗者过冗之憾。南阿以四十老人，博闻强记，久为邑人信服，其于斯志，凡诸未妥，类加考订增删，期于简质可信，政如秦镜高悬，丹加拂拭，而虽妍美恶更无遁形焉耳。则斯志之刊，讵不可与对山后先辉映也哉？邑人请于余，余姑为述其概而道其事如此。
岁次甲寅孟夏，吴门沈华纪荣氏撰。

[book_title]武功县续志旧序
盈天地间，蕃育者难以更仆，而总酝酿于山水，故省会郡邑皆山水所蟠结而成，人物风土于是乎肇。书契遂兴，后人因之以作志。然略焉而勿详，始焉而勿继，识者不无代远人湮之感。庚子春仲，得铨武功令。夏且治装，发自都门，历三千里而后至。见其崇冈环抱，曲水流澌，千峰竞秀，一塔摩空，不觉掀髯鼓掌曰：此中大有佳处。及与邑之大夫士晋接，揖让都雅，不愧名邦。向望气而拟之，今觌面而知之矣。但铃刀初试，未遑观缕。事稍暇，取吏所进城图志书而览之，诸户口土壤，祠坛古迹，耆德尊宿，后先辉映，俱较若列眉。至细阅序跋，则为康太史所纂，终于正德之十四年以后，尚缺焉有待。会许茶台有通修秦省之举，檄取续志，余躬请乡先生酌议玄白，张明府身任厥事，不数日而脱稿，微者显之，幽者阐之，虽良史不是过也。拟即授之剞劂，适事冗未果，忽焉裘葛已更矣。诸先生复以续志相商，余敛容谢不敏曰：忝司邰令，久玷牧符，苦局难了者，尚思了之，矧此为光前传后之书，而又非甚苦，其何敢诿？即紏匠缮写，寿之于木，其工食等费，悉以俸薪相给，断不袭往日陋规。诸先生唯唯而别。因忆少年时，与同人谈及名公巨卿，佳山胜水，辄欣然神往，以足迹未能到为恨。兹邀天家一命之荣，涉淮泗，逾太行，取道于燕豫齐晋之墟，渡河而抵关中，山川映发，应接不暇，获交于先生长者，已不啻锡百朋而贻琼玖。乃卒读邰志，康太史修之于前，张明府续之于后，余拱手受成事，俾识先哲之鸿篇，华胄之世谱，真足以洒练心腑，祓除鄙吝。余小子其有幸哉！其有幸哉！谨役隃糜不律，而纪其巅末于简端。峕康熙无年秋仲，吴兴李绍韩胆人氏撰。

[book_title]武功县重校续志目录
起正德十五年。
卷之一，官师志
卷之二、人物志、选举志杂志附。
卷之三、艺文志
南阿山人曰：余于前续志稍校补之，盖不敢轻没先辈之旧。独目录以故未有成格，僭为更定。

[book_title]武功县重校续志卷之一
邑人直隶高邑县知县张文熙、存白甫纂修。邑人南阿山人康吕赐复斋甫校补。
官师志
知县
明姜恩字君锡，广安州人，以进士知武功县，性勤敏，累官左布政使。许泰和字怀之，河内人。鲁齐之后，气量浑厚，称长者。以应对失序，为直指斥罢。周崇礼四川嘉定人。孟霖河南阳武人。徐化湖广人。祁鲸字化鳞，汲县人。以上四人，任未久，其政无传。唐交，东平县人，操行坚正，诲诸生如子，以忧去。孙由义字子宜，安邑人。少威仪，政亦无大失，然为士类訾薄，无何，以诬去。朱裒郧西人，狠猛严急，恶少屏迹，顾心宾不德，尝凿城西北隅冈阜，断县风脉，人至今追恨之。后迁扬州二守，死于倭，裂尸殊惨，闻者皆归，以为不善之报。聂荣，富顺人，听断不了了，即倦欲寐，为左右所悔，后改教去。刘相字元夫，三河人。沉敏有姿仪。时有均丈地粮之令，相谕民首田，无敢隐者。总括粮亩，仅得二升半，邑人感之。升绥德知州。鲁变字志道，睢州人。平赋均役，与民休息。任四年，迁河间府判。
赵泽民，高邑人，倜傥果毅，言无隐衷，吏事颇殊，以谮去，众皆惜之。其长子后以贡为馆陶令。孙南星为吏部尚书。南阿子曰：余观赵公之治，无甚不宜于民者，其后孙为蒙宰，竟不得与于名宦。此可见当时祀典之严，公谕之信，非后所及矣。余因感而论此，以示从祀之滥竽者，一省观之。陈一濂巴州人，恭而有礼，以不谙吏事，改泾阳尉，轩华亭令，政犹昔，遂罢。贾亘，武强人，忌刻寡和，多与人忤。子如式时以进士知长。安亘持要援，得保全，升凤阳府判。王正守，郫县人，政乐因循，挂吏议去。能诗文。曹崇朴，冠县人。沉潜浑厚，节俭爱人。有巨盗劫于岐阳，朴悉捕得之，两台嘉其绩。盗通衙蠹，持有府檄，府恐其致累，因嘱邻县徐某求盗于朴，朴拒不与。示几，徐陟本监司，遂被谮，调东明。然其善政，人犹称之，为建祠立碑，请祀名宦。李悌，兴济人，岩岩自恃，时望颇重，以不协于州守，降解州判，后迁太原府判。刘中正，代州人，善媚结上知。条编后立现年法，为民累，虽他长不足述。升正定同知，卒于官。薛郭字汝卫，安邑人。疏旷不矜细行，一切出纳泊如也。转汉中府通判。李舒芳字万英，陶邱人。小心谨畏，不喜纷更。长宁镇故属武功、兴平，有任三锡者，妄争其地，芳力请得正，邑人以是感之。升无为知州，终庆阳同知。
岳贡正字瑞征，慷慨脱洒，有古侠士风。然性傲慢，为士大夫所恶，巡按御史劾罢之。卫天命陜州人，任未几，以病去。
相邦教字莲石，安邑人。严敏精明，不避权贵，清赋缓征，扶善剪恶，调停驿递，善政居多。升正定府判，再知赵州，邑人有去后之思，为建祠，请祀名宦。许国秀，沙河人。刻薄寡恩，政柄旁落，左右用事。任五年，无善可闻，惟工弥缝结当事而已。迁荆州同知，累至陜西参政。李云夷陵州人，温厚和平，以仁爱为本。升颖州知州。
韩国英平乡人。任三月，卒于官。
刘渤然字兴伯，新安人。严明有为，法令书一，百姓畏而服之。迁庆阳府通判，寻卒。
陈嘉引字元锡，东平人。宽恕平易，温然长者，士子矜式。民。载如父母，升同知，再迁知府。
张含光西华人，清和镇静，丝毫不贪。时流□逼城，与士民共守，谈笑自若，城竟获保全，有折冲樽俎风焉。迁太原同知，寻卒。
李元春盂县人，性昏庸，无威仪，惟左右是用，民不堪命，以劾罢。
胡三宗蕲水人，湥刻执拗，多与士忤，被参罢。
王永年汾西人，刚愎自用，颇有治才，民畏惮之，以闯贼入关，罢去。
国朝张吉士，字松霞，平原人。以进士起家。顺治初除，任侠慷慨，不矜小节，听断明允，群小敛迹。然民畏其威，实亦怀其德。升兵部主事，累至浙江副使。周日熙字匪峨，即墨人。鄙吝俭啬，宠任衙蠹，以驿递官马尽私派之绅衿，于是士大夫无有不积恨者。迁通政司经历，去未几，事发，遂罢。
费纬祉字支乔，鄞县人。以进士除，温和俊雅，喜怒不形于色，政简刑清，古之遗爱也。改淄川知县。陈廷谔天台人，矜智苛察，为民告罢，屡至丧仪。张鹍鸣字呐夫，南通州人，性执，不达世务，尝患病，事多废阁，然廉分未一年，为巡按劾去。
县丞
明李尚文、李锟、刘铉、李时昌、樊淳、龚、王伫、李聪、罗廷韶、李□、山西人。彭岱、朱之宾、周国济、杜玺、何希哲、陈绅、县渎傅去二官师下。陈绅郧县人，岂弟慈祥，署县一年，邑人戴之。升武定经历。毛廷诤、平陆人。霍时敏、张启良、定远人。杨永祜、新城人。张问行、卫任思、阳和人。叚知微遵化人，以贡除，刚介不挠。张禋□、仁和赵民望、壶关人。何汝霖壁山人。蔚本秀，朔州人。清慎有为，民甚德之。升王官。去向致。巫山人。彭良祥、山西人。赵恒占、山东人。刘孔英北直隶人。国朝傅应宿、浙江人。徐之敬，浙江人，美丰姿，善亦恪守成规，一毫不苟，佐理之良吏也。孔文怖，先师孔子之后，孤介有守，未几以忧去。
典史
明赵峻德、钟有望、石经邦、张大锡、王定邦、齐宗儒、郭金、张守藩、冯廷光、雷鳌、台世昌、杨天用、郭良弼、刘禧、郭洋、张秉彝、吴璋、林绅、王乐贤祁县人，安雅如书生，迁汉中司狱。焦士杰祁州。人张肃臣、黄岗人。张德安、成安人。刘世卿、壁山人。郑秉乾、李胜文武陵人，能诗，儒雅士也。尝题梁山书院联云：二水清堪濯，千山翠可题。升巡检。
国朝张茂猷，山西人，勤干有为，历任九年，会代更之际，险阻备尝，虽廉介不足；一备尝，虽廉介不足，亦一时之能吏也。刘章、冯绪商大兴人，弱而无为，大计墨以赃，则过矣，君子惜焉。
教谕
明王章、历城人。张纪、蒲州人。孙振德、睢州人。曹堂、山东人。夏寅安庆人，宽柔以教，庄雅有容，升南阳三府。杨栋沛县人，谨厚仁恕，三阅月引年弃仕，诸生祖于道，公有回首青毡傲五侯之句，众方知其能诗。程永皿，山西人。朱扬祥符人，平易近人，众咸宗之。未几卒于官。其子若愚登已未进士。张自化衡水人，甫任以违限赴部去。其人实俊爽，惜未见其施为。荆昆，猗氏人，志操端洁，言笑不苟。时学舍倾圮，先大理请于当事经画，昆分任协成之。先为清水训导，后迁宁夏教授，遂谢归。杨叔京酆都人，博通经史，蜀名士也。升国子监助教，历官。
知府
赵体坤太原人，刚方好义，非时辈所及，卒于官。李在宁夏人，简傲固执，能书法。喻嘉言、邛州人。王朝美、李芝、王之屏、内江人。李遵剑州人，好学能文，士咸若于其训。升知鄠县，再知龙阳县。胡淑字涢之，慷慨有侠气，然酗酒放言，迁南京监助教。刘承祖内江人，补任三月，迁知宾州。王一魁开县人，卒于官。安如霍郿县人，转鄜州学正。杜思周猗氏人，卒于官时，升太原教授。高登、程永惠、多建中、高位、叚复性。洋县人。
国朝姚隆运，字泰阶，秦州人。顺治初以举人除，有善教风致，诸生颇敬畏之。迁知良乡，卒于官。喻文、张笔、黄如璞字太素，绥德举人，修文庙有劳绩，以外艰归。
训导
明陶冶、安邑人。高永翊、宜宾人。白以仁、太谷人。张锦上故蔡人，襟怀倏爽，不以贫故伤固陋。转宝鸡谕。蔡邦正解州人。李一元、巩县人。牛佐、潞城人。王一元、绥德人。凌汝孝、高平人。刘佳、唐邑人。牛时和白水人。门张问明、登丰人。张光霁、成县人。范春芳德阳人。李养梁合水人。忠信诚悫，有古人风。费养源解州人。言不妄发，简固少文，盖德唐风淳俭之遗者。刘绘新宁人。为人清不绝俗，教无苛求，近世首蓿斋中仅见者，竟以谮去。
萧应笙金县人。岳希岚郿县人。宁翰卿大同人。王学诗。固原人。
宋朝会，秦安人。治易有时名，仕不废学。迁潼关谕。濒行，于素契者皆微有赠别，以下逮厮役，不遗其人，性行可见矣。
李蓁、南郑人。魏之彦、西宁人。刘位、张登进、朱棂、张纪、王建官，山西人，有守复，饶干略，无寒士气习。
丁长善太平人，宽而有体，恕以喻人，庶几有师模焉。马永庆、马如翰、阎如愚，蔡宗孔岐山人。严正不阿，诸生无敢违者。
国朝郝光耀、大同人。王佐、王之翰、张文熙曰：吾邑官师全设，其来旧矣。顺治初，以邑小事简，裁驿丞一员。既又裁县丞一员，训导二员。南阿山人康吕赐曰：官师设有长佐，义各有司。久之职失本意，具案牍有名，治官事无实矣。且至各以官为钱薮，多一官增一害，则不若省之较无多害也。况责实不称，即一官亦空名，又何取乎？纷纷者。鸣呼，受其名者宜何以求其实哉？
武功县续志卷之一终

[book_title]武功县重校续志卷之二
邑人直隶高邑县知县张文熙存白甫纂修。邑人南阿山人康吕赐复斋甫校补。
人物志
补遗
旧在续志列传后，今以补前志之遗，校补移置前。
汉任安，字少卿，先荥阳人，为人将车入长安，因家武功。尝代人为求盗亭长。邑民出猎，安尝为人分麋鹿雉兔甚均。后除为三老，举为三百石长，以天子出游，供帐不备免，乃事大将军卫青家监。青自元狩四年与霍去病度幕，后日退，而去病日益贵。青故人门下士多去事去病。
辄得官爵，唯任安不背。后有诏择大将军舍人赵禹，适过卫将军，悉名将军舍人，以次问之，言于武帝曰：有任安、田仁两人耳。诏见，问其能略。仁对曰：提桴鼓立军门，使士卒乐死，仁不如安。安对曰：决嫌疑，定是非，辨治官吏，使百姓无怨心，安不如仁。武帝大笑曰：善。使安护北军。征和二年，戾太子召安与节，令发兵，安拜受节，入，闭门不出，太子兵败。帝以任安老吏，欲坐观成败，有两心，与田仁皆坐杀。按史记褚少孙所载任安事，与此异。师古曰：安后为益州刺史，即遗司巴迁书者。
后汉窦会宗，先平陵人，安丰侯融后也。祖嘉，袭安丰侯。嘉卒，子万全嗣。万全卒，会宗嗣。会宗始居武功。
窦武，字游平，定襄太守奉之子，万全之侄也。少以经行著。桓帝延熹八年，长女选入掖庭，为贵人，拜武郎中。其冬，贵人立为后，拜武为特进，封槐里侯，寻迁城门校尉。多辟名士，清身疾恶，礼赂不通，妻子衣食裁足而已。得两宫赏赐，悉散与太学诸生，及匄施贫民，众誉归之兄子。绍不法，即请退绍位，绍卒为善士。是时阍寺专国，李膺等以党事考逮，贾彪说武使讼之，武上疏极言，帝不省，于是称病上侯印绶，为疏理，由是帝，帝稍解。帝崩，无嗣，武白太后立灵帝，以武为大将军，与陈蕃、胡广参录尚书事，封武闻喜侯，子机，渭阳侯。武既辅政，与陈蕃同心王室，征引钩党诸贤与政事，天下延颈望太平。而宦官曹节、王甫交通帝乳母赵娆，荧惑太后，武与蕃谋尽除之，因日蚀，收中常侍管霸、苏康等死于狱。蕃又显疏言之，太后意不纳。刘瑜劝武与蕃速断。武乃奏免黄门令魏彪，以所亲小黄门山冰代之，收郑飒繋狱，令冰及尹勋杂考辞，逮甫、节、勋、冰请收节等，奏上，会武出宿归，会长乐五官史朱瑀盗发武奏，骂曰：中官放纵者自可诛，我曹何罪！欲尽族！因走帝所，大呼曰：陈蕃、窦武欲废帝为大逆。即夜召所亲共普等十七人，请帝御前殿，赵娆等拥卫左右，以白刃胁尚书，作诏板，拜王甫黄门令，收勋、冰杀之，出郑飒于狱，劫太后夺玺符，收捕武等。武驰召北军五校士数千人，屯都亭下曰：黄门常侍反，尽力者封侯。王甫竟执杀陈蕃，矫制使中郎将张奂率五营士讨武，声言惑散武军，武自杀。甫等迁太后于南宫云台，收捕武宗族宾客，尽杀之，徒其家属于日南。其门生故吏皆免官禁锢。武掾胡腾为武殓殡行丧，与令史张敞共匿其二岁，孙辅，仅得免。窦统字敬道，会宗弟章之子也，为鴈门太守，以武之难，亡入鲜卑拓跋部，复居南境代郡平城，号没鹿回，部落，大代内渎进之上人。人得匈奴旧境，又徒居之。生二子异、他。他字建侯，亦袭部落大人，为后魏拓跋氏所并。他生勤，字羽德，拓跋猗卢使领旧部落，命为纥豆陵氏。晋愍帝建兴三年间，猗卢为代王，封勤为忠义侯，徒居五原。
晋苏绍字世嗣，愉子，为吴王师。石崇妻，绍兄女也，有诗在金谷集中。弟慎，左卫将军。
后魏窦真，字玄道，忠义侯勤之子，率众入魏，为征西大将军。生朗，字明远，复领父众。生二子滔、祐、祐辽东公。生三子提、拓岩，自拓不领部落，为魏侍中，从是居洛阳。至孙略，字六头，魏孝文之世，复为窦氏。五子：兴、拔、岳、善、炽。岳后周为清河、广平二郡太守。
周苏衡当元魏之末，周文帝宇文泰时为魏丞相，欲于行台置学，选德行明敏者充之，又于诸生中简淳懿者为侍读，遂以衡并汾阴、薛慎等十二人入选。隋窦毅字大武，父岳早卒，至毅追赠大将军、冀州剌史。魏孝武初，毅起家为员外散骑侍郎。高欢擅朝，毅慨然有徇主之志。及魏孝武永熙三年西迁，从入关中。至周孝愍宇文觉代魏，封毅神武郡公，使突厥，以周武帝邕皇后归，入为大司马。隋开皇初，拜定州总管。有二女，长即唐太穆皇后，唐武德元年，赠司空、杞国公。苏彻、苏肃，皆威从父弟，并以乡正为卢恺征用，文状后至，而先任肃，右足蹇，授朝请郎。国子博士何妥与威不协，上共事。文帝大怒，曰：恺敢以天官为私恩，朋党甚明。恺免冠顿首曰：皇太子将以通事舍人苏夔为舍人。夔、威。子臣以夔未当迁，固启而止。若与夔有私，岂当若此？文帝曰：威之子，朝廷共知，汝乃固执以徼身幸，所不知者，便行朋附。遂黜。苏儇，威之孙，为尚辇直长行，事不可考。
唐刘树义，文静子。贞观二年，追复文静官爵，袭封鲁国公，怨父不得其死，竟以谋报被杀。
苏践言，良嗣子。官太常丞，为酷吏所陷，死岭南，削其父爵，没其家。中宗神龙元年，复赠良嗣司空，以践言子务元袭封，终邠王府长史。
苏献，颋之从祖兄，为太常博士。伊阙人。孙平子以中宗迁别庙，欲还于太庙，下群臣议，献及博士陈贞节等以为七代之庙，不数兄弟，殷时或兄弟四人相继为君，若数以代，则无祖祢之祭矣。今睿宗之室当亚高宗，故为中宗特立别庙，非跻睿宗于中宗之上也。从之。苏灵芝，天宝中为易州录事参军，以善书名，尝书易州铁像碑，有二王法。论者称其成就顿放，当与徐浩鴈行。曳脚类虞世南，亦妙于临仿，与贺知章同时。
苏澄，夔季子，沁州剌史明皇女寿安公主，小字虫娘，曹姬所生，以九月诞，不出降，尝令衣道服主香火。后玄宗为太上皇，代宗起居，帝曰：汝在东官，甚有令名。指虫娘曰：汝后当与一名号。代宗遂令苏澄尚之，封寿安。苏拯，南阿子曰：按：拯履历无所见。原文载昭宗光化中与考功郎中苏璞书，令人缄误书名一事，与其行谊无涉，故不录。
宋苏安世字梦德，仁宗庆历五年，为三司户部判官、太当博士。时有诬欧阳修者，命安世同中官治之，安世白其诬，以此名闻天下。时有令剌陜西民为军，亡者死。有司得亡者皆死之，而安世辄纵去，言于上曰：亡者不赦，恐相聚为盗。惟朝廷哀怜愚民，使得更生。仁宗从之，三十州亡者得不死，安世之力也。官至广西转运使。员外郎。苏致尧字唐卿，庆历甲申，与范阳祖无择、清源王衮游东海，磨崖篆石为三字诗，字大近尺，□峄山真迹。宦迹无可考。苏泳字潜圣，为直都员外郎。英宗治平中，与颖川韩绛等十人过仙游潭，挹玉女泉，有记。康锦字华伯，亦太常健之孙，有文行，膺贡八太学，名在士大夫间。后为长洲县丞，迁常州府知事。
杨舟字济川，性谨厚，至老感念父母，辄泣下。抚两兄之孤如所出，葬无嗣从叔，以礼主其时祀，乡党称孝弟。治易有时名，最后得岁贡，拜夏县学训导，竟告归，甘淡泊共子秉中既贵，禄养虽裕，顾益自俭约，有古人风焉。
仕官，明康海字德涵，号对山，尚书汝楫元孙镛子也。幼疏爽有大志，于书览而不诵，辄掇旨奥，援笔移晷，几万言，才名冠世。弘治间，状元及第，为翰林修撰，时于讲筵敷陈启沃，孝宗皆嘉纳之。武宗即位，游幸无度，上万言疏极谏，留中不报。户部尚书韩公文论权珰刘瑾，属草于李梦阳，瑾矫命下梦阳狱。是时公郁时望，瑾又以同乡才贤，欲诱致为重，公义不屈。瑾虽不即加害，意实摈沮，凡八年，为修撰，不陟一阶。梦阳雅善公，计公肯往，瑾为解，瑾必喜出望外，从之。狱中出五六片纸求公，公皆不应。既而慨然曰：吾宁能坚避见恶人，坐视良友弗念乎？遂不。得已，往，瑾以惜才为言，义形于色，瑾竟喜不自意，出梦阳于狱，随令人谕意，以公为吏部侍郎，旋迁蒙宰，公以死拒之，瑾复大恨，且噬及。会瑾败，获免，乃忌者终以见。瑾诬罢公。公于是寄情诗酒，视富贵浮云矣。公为人抗行不随，矢口无防，喜怒无所假。在史馆，尝为怨者中伤，伪以阁老李东阳诗为已作，就公正，公不疑，撺略尽其人，遂密令东阳见之。
东阳由是湥衔公。既落职，有客欲其援已复进，公方醉，以琵琶击之曰：吾岂向尔求官者？前后以此类招谤挤。然公初遭孝宗知遇，极思建树，既阨于展布时，形之论著，皆湥中当世机宜。宁夏置𫔍之变，与镇西将军曹雄书，谓当诣仇钺谋内应，三辅妖人煽乱，发论二十年前，俱如所料。林居四十年，敦族重友，轻财尚义。或言其爱人之心长而自好短，或谓古之遗直，或称其气节经纶，非直文章士，信然。所为文，自抒超诣，一洗陈言。尝曰：君子不凤鸣而鹦鹉言，陋哉！时与李献吉、王敬夫、何仲默、徐昌榖、边庭实诸公，号海内十子。有对山集、沜东乐府、武功志行世。其余技律历、医卜、地理无不精。嘉靖中，诏命专祀于乡。杨秉中字用之，号南里，舟子。谨厚孝友，正德中进士。初为行人，奉命封韩藩，旧例以金银器酬使臣，固却不受。王重其操，迁御史，丰采益著。桑谨等七人被盗诬陷，为申辩其冤，题释之，谨等肖像尸祝。升山西宪副。宦后与弟同爨诸产毫无所私，晚年尤以此重于乡评。康浩字德充，号蠊斋，銮子。正德中由进士授户部主事，督吕梁饷，累差皆效。转郎中，以戆直左迁嘉定守，礼士爱民，有政声。先是，从兄海与御史陈察不相能，察时按蜀，遂嫉浩罢去。为人孝于亲，轻财好施，里中待以举火者最多。晚善导养，一日，偶作春联云：乘鸾赴海岛，跨鹤上蓬莱。未几无病卒，年八十有二。遗旻斋集。
牛兆祥字朕吉，由乡举司李开封府，明允平恕，上下均称。以河工迁运判，再升昌平守。昌平隶陵下，诸权阉恃提督香火之重，率奴隶有司，祥不为意也。方入谒，傍有博局，祥遂据其局曰：余善此技，试为之权寺郎与之戏，乃不为庭参。祥之权智如此。迁登州二守，后转韩府左长史，贫不能自赡，负贷以归，其自守可知矣。
李朝纲，字振之，号武川，正德丙子举人。初为闻喜令，政令严明，清洁自持。宪司中有恶其形已者，因查钱榖，突入县署，亲检卧室，笥中惟书一帙，布公服一袭。又至灶下，纲妻正纺绩，以马矢为爨。梁叹曰：我真小人也。首荐之。寻擢御史，巡历所至，墨吏望风而化。按：通纪：嘉靖间，撤天下中使，从御史李朝纲之请也。迁岢岚兵备副使，清直犹昔，多所建立，竟以执法不挠，弗偕于时，归老犹不免困窭云。张氏讳儒珍，字待聘，号东田。性纯恪，不事浮靡。岁大饥，人相食，奉父母就食汉中，百方经营，惟亲是养。居一年，母卒，公哀毁骨立，独行负母骨归。所至设案焚香，虽蔬食菜羹必祭，将行必跪：今日将适某处。其孝如此，即传记所称何加焉。以贡司训河间，迁永寿王府教授，每以忠信诲人，王以长者，殊礼遇之。卒于官，以子镈赠大理寺评事，崇祀乡贤。
耿儒字季纯，号南滨，正德时举人。初知河津，丁内艰，起补太平。刚介明察，吏莫敢期。修学校及其城堞桥梁，多美绩，数年，夜户几不闭，士民怀之。迁广平通判。世宗南幸，修行宫有功，晋阶奉政大夫，祀乡贤。
耿朝用字与从兄儒同乡荐，时号双龙。知盱眙县，以仁厚清廉著。升济南府判，转霸州守，终始不变其操，以病致仕。康河字德清，浩弟也。嘉靖初进士，授户部主事。世宗以其才，命征泾王禄米，不数月报绩。厘马房之獘，岁省金钱数万。督永平诸𫇴饷，尽革宿獘，军民便之。转衮州知府，又改赣州，发擿若神。有势宦相雠，互以人命诬讼，前守两畏势，积不决，公廉其皆诬，各以所诬应得罪坐之。两家争自求脱，讼遂解。于是当时难白之讼，皆造公求决焉。后以病告归。有𣲗川集行世。
康濂字德周，锦子。用贡为裕州学正，有文行。
康永嘉字可久，演子。于太史公海为族侄，湥为所器，谊若友生，尝以进士许之。后膺贡入太学，祭酒鲁铎惜其才，久之，和伊阳丞，考绩当受上赏，竟力求致仕去。性行素孤介，耻与世浮沉，居官居家之清谨，时辈莫与伦也。
魏河字本澄，号平轩。嘉靖中举于乡，除常州府判，上江田议，苏江阴累世逋逃患。丁内忧归，复补大名判，囊橐萧然，卒不以为意。年五十六卒。曾孙永禄，贡生，有才思，善古今文词。永禄子菃，举于乡，仕为洛川教论。
张氏讳镈，字伯始，号漆滨，东田第五子。髫年能文，强毅有为。舅氏康太史、民部署丞、太守诸公并早器之。嘉靖戊子，与弟炼同举于乡，时目为双凤。是岁大饥，有鬻女于公者，殊端丽。公疑问之，果为旧家，且故人子也，即以所直赠遣之。壬戌登进士，除知曲沃。沃正令久缺，百务俱隳，公振刷经画，起敝涂隙，政赖以举。邑有显者占丁役，罄一里岁办，公裁之，还官，遂与忤，为所中伤，谪汝宁教授。三迁。始为廷尉评事。时有诬侄刃杀叔者，公为力辩，得白。顾其叔，富室也，关节于主乡，而乡又相张江陵之姻亲，以是沮抑，仅迁寺副，即迁蜀府左史。以病归，优游林泉，心切施济，贫者周，疾者药，死者棺。念行人苦寒，势凿井于东西两原，供夏水冬汤。又经纪邑诸废之大且急者，如葺孔庙，新学宫，作渭桥。尝曰：吾不能道行天下，就目所见，随力可致者为之，庶返心为无负耳。及卒，远迩悲之。祀乡贤。
康从，字河子，学行能不忝厥父，以贡除肃府教授，躬行礼让，其时被容接者，即雍然有儒雅风焉。张氏讳炼，字伯纯，东田第六子，性湥沉有大志。弱冠时，尝作长歌寿舅氏康民部公，参政罗某见而奇之，由是声名籍甚。与兄镈同登乡书。壬辰第进士，以行人迁刑科给事中。齐东有红罗女、田斌之变，当事匿不以闻，公特疏发其事。世宗震怒，下抚臣何鳌狱。时严嵩柄擅，鳌故嵩所厚者，于是公之祸阶矣。先是，河湟久失策，边者难之，公力志恢复，知石塘曾公练达老成，足办其事，每与夏言相公议，俾开府西陲，立不世之功。乃严与夏有夙隙，竟诬杀夏公及石塘，而阻其事。公被廷杖几死。出佥湖广宪。湖南士大夫称荆西设宪来，仅见公一人。归里四十余年，所行大率如立义田、周族党，建邑三峰墩之类。年九十一卒，祀乡贤。有太乙稿、经济录、双溪乐府、太乙词抄行于世。
牛恒，字子古，号槐堂，兆祥子。博大方雅，不专以章句为学。由进士除壶关知县，有政绩。八拜记部郎，支兑密云。时父兆祥为昌平守，政暇即称觞膝下，人以为孝思致此奇遇。寻以草塲灾，左迁河间府判，再转南户部郎，收税维扬，革除积獘，商民便之。后转周府左长史，晋阶大中大夫。尚薰字德馨，嘉靖间与弟芳同膺乡荐，后登进士，知襄陵县，兴除务与百姓相安。迁南水部主事，再迁北工部员我郎，有云南铸钱之役，未几卒于家。尚芳字，嘉靖间，同兄薰举于乡，授荣经令。初为诸生时，读书庆善寺洞中，贫无书，皆借诸友，先以白土垩洞壁，书之辄遍，旋书旋垩，悉能记诵。一时夙儒争自下之。偶于寺中夜梦吕嵓赠之诗，醒，急书之，亦不大解。迨登贤书，始悟无不符者。邑人仅传两联云：金鸡困缚壬辰岁，展翼扬冠甲竿年。忽然化凤翔千仞，回头身在五云端。
马蟠龙号松谷，总角时，英英有虹气，邑先达咸公辅期之。嘉靖中荐乡书，除保宁府通判，清声特著。雨台以其贤，辄委核州县臧否取决焉。卒于官，祀乡贤。元孙有名璋者，学于二曲，未卒志而死。
张氏讳钥，字伯启，东田仲子。生而颖异，始授学，即能了解。年十六，补邑弟子员，以岁贡训导襄城，转太原谕，宽以敷教，多士向风，自奉毫不过侈，人称恂恂君子。
赵珂字德仪，号漆西，庸曾孙。醇恪孝弟，由岁贡历官成都府教授，以礼让诲人。年八十二卒于家。曾孙绳祖，顺治间进士，未仕卒。李时芳字惟荣，号两山，万历中进士，授户部主事，声华籍甚。拟迁天官郎，以他事出守河南，称循良。转岢岚宪副，修葺储练，威神日壮。然时方市赏，无所用武，兹固所谓有备无患者也。晋按察使，以忧归卒。有诗稿行世。康梣字子秀，号小山，海子。任侠慷慨，善诗文，有父遗风。举于乡，公车入都，四方士争与之游。初知闻喜，改灵寿，政绩皆著，当事以卓异闻，未几卒于官。
牛佳字元德，号三槐，恒中子。善属文。以贡除绵竹知县，左迁两浙运司经历，解运京师，坐后期罢。为人高旷诙谐，饮人以和，有古人风焉。
康埙字赓廷，以乡举为河南府通判，有治才。所部州县官缺，上官辄委署之，多政绩。
张氏讳汲，字不弃，号仰滨，漆滨子。博极群书，善为古文辞。以贡除休宁丞，清操不染，邑显者率白眼示之，公曰：居官而为人奴隶之，非夫也。遂拂衣归。性刚敏，善所在辄勇往。素善地理，邑学宫久圯，介诸生请于当事，而躬极苦心经度，创尊经阁于明伦堂后，其东南建魁星楼，又于梁山绝顶创小浮图，以堪舆家有青龙生角说也。下建文昌书院，为后学肄业所。北寺塔亦系一邑风气，见其势将倾，自捐金，且令人广募葺之。又修城隍庙作漆。渭桥置义塳，凡诸可利吾邰者，悉殚厥心。盖大理公之懿行，终身不改，非直三年也。以子封文林郎、邱县知县。有南游稿行于世。李时茂，号望山，时芳弟也。以拔贡授开州同，明爽有为，升河南府判，有贤声，转剑州守，卒于官。
张氏讳相，字爰立，号翼廷，仰滨仲子。幼颖敏，日诵数千言，博闻强记，与兄臬、弟桥，并以文名，一时称三凤。而公入闱，拟中者五。久之，拔贡，入太学，率诸雍士条议，悉为当事嘉纳。出知邱县，爱民有良绩，民戴如父母。以外艰归，遂不仕。或劝之曰：双亲膺恩典，志毕矣，宁复能为五斗折腰耶？林下十六年，象贤厥德，惟日不足。有诗文遗稿，祀乡贤。子文燿、文熊、文烜，俱以倜傥闻于时。
马当字大会，号仕庵，骥曾孙。袭吉子。少有学行，笃于同气。其兄负债百六十金，以已所宅地代偿之，而自僦屋以居，萧然无憾也。以岁贡训导开州。同官吴瑾甫任半年死，当倾已俸赙之，为营殡殓，归其榇。于是士叹服其德，益乐从其教。迁盂县谕，教一如开盂。诸生赵延庆贫不能举火，当时衣食之，并为婚娶，无所不取足焉。后庆与当从孙鸣世同榜进士，道其肖像，私祝，辄泣下。平日爱人，大率如是。年八十有七，卒，祀乡贤。开、盂皆祀名宦。张氏讳桥，字叔济，号元珠，仰滨季子。博学宏才，有诸祖风。万历中进士，授行人，未半载而卒。有南游诗百余首，失于兵燹。其子文煜、孙□，皆以文称。耿志炜字明夫，号孟诸，评子。由进士历官翰林院，提督四译馆太常寺少卿。初为荆州理刑，荆有辽田相田民久。纳价作业，后为福藩搜地，抚按议欲夺之，炜力为申辩，巡抚梁某大怒，将以违旨劾炜，炜持益坚，卒如炜议。荆民苦水患，炜筑长堤障之，得良田数百顷，民因称为耿公堤，立祠其上。擢吏部郎，慨然以进退人才自任。未几，避魏珰用事，杜门不出者八年。崇祯初，起掌选事，绝请托，清铨法，称旨。上御书示韩相公曰：耿志炜可谓至清至公，任劳任怨，久任可也。会枚卜，蒙宰王永光意主温体仕，私嘱炜署名，且濡笔强之，炜微笑不应。光有怒色，炜曰：拜相宜博采群望，岂容私室相议耶？遂拂衣。出由是王与温皆衔之。温因谮炜于上，上曰：耿志炜饶有骨力，殊不类此。寻迁馆卿，归省，王随以他事中伤。后温入相，果不协公谕。炜家居。值流□猖獗，率邑人登陴固守，激以忠义，间出兵斩首，贼不敢近城，县卒赖以安。及卒，士民怀德，立祠。事继母以孝著，人至今称其力学制行。
祀乡贤，郭内俊字见心，万历时举人，清谨自持，手一册吟诵，虽盛寒暑弗辍。有以请托干者，辄谢曰：有司公事，非局外人所敢取与。当路表其门曰真孝廉。除知单县，为政不事粉饰，平易近人。以病罢归。子如嶰，以例监为邹县丞。康圻字君畿，埙从弟。举于乡试，体部主司极赏其文，以犯时讳不第，就芮城教谕卒。
朱国正字翰台，光裕子。闭户读书，成进士，除寿光知县，简易平恕，百姓亲爱之。任二年，调用至京卒。少子运丰，性至孝，温厚雅饬，乡里称恂恂君子。古今文皆优，多授徒，所鉴识，不徒以文词，非近世经师所及。终岁贡。子晸举。乡试。兄子晟亦善文。
赵希乔字北溪，以岁贡训导南漳，转洮岷卫教授，启迪后进，所在称其善。
张氏讳棨，字长白，号斗玺，东田曾孙。倜傥特达，有古侠主风。万历中举于乡，任永平理刑，裁决严明。寻坐商价左，迁开封知事，未几，转玉田知县。玉田去山海关百余里，民积苦兵燹，公抚恤不遗力。又以城不坚，数遭兵患，集议设法修之，数月而成。戊寅岁又有兵变，玉田独得全，且有斩首级功，例应超擢，为寺人素恶已者所抑，复谪大名府经历，善其职，升南川县。爱民慎罚，视往政无异。再逾年，以病归。子承烈，少豪放，晚向正学。尝与二曲李征君游，遣其子志坦从学二曲。志坦早死，二曲表其墓曰笃行士。督学许公孙荃诗以哀之。丁世勋，号钦吾，家徒壁立，将废学，从市儿贾。休宁公怜而面试之，即馆之斋中，与诸子游，时其衣食教诲，而勋亦遂师事休宁公，以成其学。久之，得岁贡，累岐阳教授，颇有声。卒，祀乡贤。李服义，字良贵，号小崖。以岁贡训导登封，转永年谕，升阌乡知县。政尚宽大，而阌最冲，番人进贡，需索滋害，义力争之，遂致台参罢去，年八十五卒。
马鸣世，字声希，号岫旭，蟠龙曾孙。由进士知洪洞，多惠政。其奇绩，砌石梁，使水经梁上，灌漑百余顷。今其民享万世之利。入拜御史，巡山东，察吏安民，不避权贵。时魏珰势焰炙手，抚按争建祠献谀，如汉颂王莽故事。有讽世者曰：鲁人猎较，柰何独违众捋虎须乎？世卒不从。珰衔之。时题差宣大，竟矫命削籍。崇祯初，诏复原职，世抗疏。辨君子小人，上湥嘉之。未几，迁顺天丞，左右通政、太仆寺卿，各奏绩。时流□猖獗，当上疏言增兵措饷，内有云：庙堂之上，以延庆视延庆，未尝以全秦视延庆；以秦视秦，未尝以天下安危视秦，而且误视流贼为饥民。识者谓切中时弊。拜副都御史，巡抚操江。世清白自矢，不通长安一字，惟修饬战备。流□逼近江干，终不敢南下。寻以病归，旋起户部侍郎，丁内忧。会闯贼入关，逼胁不屈，遂与害。其居乡乐与人为善，地方利病，辄口当事为与除。先是陈除。先是，陈监军飞檄欲安插南兵，一邑惊惧，世力请，以地小民贫，得已。邑人怀其德，举祀乡贤。
张氏讳臬，字汝陈，号方壶，仰滨长子。瑰玮磊落，以诗文名，试辄冠诸生。督学前后使皆鉴赏为天下士。或属以纂修陵墓志为总裁。又尝为李本宁太史作甫柏台诗，称奇才。贡游太学，一时知名士争趋识之。旧识督学使时在要路，欲以为通判，督饷广宁，可立跻通显。公以母老固辞，归而卒，有稿藏于家。嗣子文熙，知高邑县，赠文林郎如其官。
张氏讳枢，字斗垣，棨弟也。天启初，以恩贡入太学，授绛州同知，清廉刚正，殊有政声，以弗谐于时而罢。
张氏讳梯，字跻云，号渐字，钥孙也。好义勤学，善诱后进，一时从游者甚众。以岁贡为洛阳训导，转平凉教授，严而恕，诸生敬爱之。初与弟标同爨，窘甚，既析而家渐裕，则殊友其弟，为之娶室及居处衣食，盖乡党所称云。黄建极，字自表，号永锡，天启时举人，除茌平知县。性强毅。有才略，能不困于盘错，为时论所器。崇祯戊寅冬殉难。王钥字北门，以举人署中牟教谕，升知文安县。仁厚明爽，施行本情理。崇祯戊寅殉难，赠尚宝司卿，荫一子入监。尚承业字克承，号九崖，薰之孙。天启间，与侄聘同举于乡，除知石城县。恪慎严明，尝焚香以清白自誓。有僧讼盗金，业曰：僧金非外人得知。及按得，果其徒也。因重惩其徒，追赃至千余金，左右皆以赃当入官，业曰：僧被盗而我获金，是二盗也。终不听。监生某兄弟搆讼，各以厚赀赂业，业皆严却之，谕令友爱如故。石民习争山坟，疑案积年不决，业亲核其地，立与处分。官六年，民感之，建祠者三，立碑者二。闻闯逆之变，趋归，至徐州，道病卒。
丁仕俊字以乡举，除知渑池，历工部郎中，左迁合州，罢归。俊为人淳质，无机械，官最久，人无怨者。
李可植字在敏，号苏门，时芳子也。美如冠玉。登进士，除真定知县，以病归，改补翼城。会闯逆之变，弃官归。顺治初，徽为上犹令，固辞，未几卒。
尚聘字应三，号见予，薰曾孙。仪容俊雅，善诗文图画。与叔承业同举，知镇平县，清静为理，以失迎送，谪常州照磨。顺治初，征为宁国知事，寻卒。康绍叔字殿周，尚书汝楫裔孙。用岁贡为平凉苑学正。平凉士多以所教，革其故习。国朝耿献忠，字伯良，号美阳，志炜子。以贡历广东左布政使。顺治初，忠分巡闽。时执获首功，多不辨珉玉，忠力争。当事赋者讯释之，所全数千人。者讯释之，所全数千人。寻迁粤藩。粤中武健，率摧折士。大夫部使者夙重忠，悉听忠裁处，于是东粤世卿望族，皆获保完卵，以是众誉尤归之。推广东巡抚，未几卒。霍达，字非闻，号鲁斋。崇祯中以进士知曹县，称能吏。尝为曹增筑城，得免□害。升御史。洪光时，擢佥都巡抚。顺治初，复为御史，历督捕侍郎。时逃人连坐法，无辜死者无数，达酌议条例，不至甚病。迁都御史、工部尚书，卒于官。
封赠
受朝命爵服者，故次仕宦。但必有事实可书，乃志与家谱志状自叙其门阀、封拜、履历异，故其余不尽录也。
明康銮，字振声，尚书汝楫曾孙，太常健孙也。以子浩封户部郎中，又以少子河赠知府，教四子俱以才名。其二人成进士，一人应特举。銮倜傥恢豁，善经画干济，称关中豪杰。弘治末，西虏人□出金助边需，因欲见施用，为当事所抑，弗获究。
李文厚以子朝纲封文林郎、监察御史。厚在乡里称长者，及朝纲为御史，执法不易。有巨奸自度不可活，密遣人至其家，求厚为解，厚卒不以枉法嘱纲，于是当时人皆谓文厚有子，朝纲有父云。马旻，县庠生，通判蟠龙孙也，有制行。无子嗣，以犹子鸣玉赠奉政大夫、汾州府同知。素多善行，后得赠。论者曰：此天道不爽。斯言可见旻为人，亦可载以为世鉴。
康国，字济字，号德庵，尚书汝楫七世孙，县学生，以子引叔赠文林郎、汤阴县知县。孝友诚孚宗党，至今宗党中事后母，处异母弟者，必举奉为则。言行忠信，表裹洞然，虽冥冥无少堕。尝醉游，至𣲗垂暮，见一少妇后至，即不脱衣带，亟走入水中避去，不一回顾。里有无赖瞽为雠者，阨于道，将击杀之，值其救，得不死，因更居间，默为两释。其雠，终身不与瞽者言，其他类是。乐道人善是非，顾不少假借。人信服，至被斥责，愈益爱敬之。矫伪者一见自夫为文，千言立就。善楷书法。时有直指御史校阅八郡士，称其文字为关西两绝。卒不遇。然气度豁如，胸次洒落，于声利泊如也。有德庵遣集，失于乱。祀乡贤。
杨师孟，号小楼，御史秉忠曾孙，以子泽赠文林郎、崞县知县。少孤，家贫，跋涉经营，获锱铢必捧至母前，曲娱其志，朝夕供甘旨，定省不衰。母悦，孟始悦。母死，哀毁异常，竭力丧祭，务尽礼，闻者无不感其孝科。明杨缵字矞昔，少有学行，举于乡，以公车至京师，竟客死。贡明康演字文敷，少负经济，有大志，濒仕卒，时论惜之。其孙轮，永嘉。次子学，亦克肖其祖父。膺嘉靖间岁贡。
康淳字德一，太常健曾孙，锦子，与弟濂学行相并，人方之陈元方兄弟时，父锦在上前有三兄，孝友雍睦，人又以窦氏家风拟之。
牛中麒字太征，长史恒之孙，学子，行重于乡，善书画，有清风逸致。所筑室仅容膝，旁饶花木，终日读书其中，暇即莳植隙地，足常不一窥户，里人多不识其面。渭上南司空麒，内表兄弟也，因麒廷试过其邑，发使邀一晤，麒易服过之。耿铨部志炜与麒联姻，屡劝其仕，麒笑而不答，竟穷约以终。
张善诱字诲我，性方严，寡言笑。时流□猖獗，诱议守御，多方略。既岁贡，寻应贤良诏至京师卒。
李可栋字在美，号元乔，岁贡生，博涉群书，粗通六艺，善诸体书法，隶、篆、楷尤工。栋叔知剑州卒，其子将奔丧恐道。远欲与栋偕行，愿割父宦赀赠之。或以不可，矫廉劝栋，栋嗤其导人以薄，竟不利所赠与往，闻者义之。年八十六卒。监明康禹民字水衡，太史海之孙，国学生。性挥霍，有知人之鉴。善诗文书法。尝读苏若兰回文诗，谓可得十万首，视起宗道人及弟万民，所得又多十倍，惜其法不及传而卒。
康万民字公逊，禹民弟。与兄齐名一时，博学能文，风流慷慨，所交游皆当时奇杰。入太学，三馆士争自下之。有雁字新柳落花诗，及增读苏氏回文法行也。
张秀字国华，太学生。好善乐施，与人无竞，诸昆弟待以举火，邑称有德君子焉。
诸生明康焮号后溪，尚书汝楫六世孙，署丞洋孙也。县增广生，操履端洁，动法古人，一介不苟取与。孝弟雍睦，训化子孙，里人称其族有太和元气，奉为教家矩。应博学善文，有盛名于时，数举不第，安贫守义，迄老不怠。诱进后学，先行次文。邑诸生修行谊，举科第者多出其门。卒后，门人犹哀慕如所生焉。遗有后溪集。
李可材字用吾，县庠生，可栋兄也。善医，求药者日诣其门，所活甚众。举乡饮，年九十卒。赵明俊字宾廷，县庠生。父母早逝，善抚诸幼弟以立后析爨。以季弟无子，复与同居。教其子善事叔如事父。诸处已与人，一以恭敬，四十年无只字入公门。年八十三卒。后仲子昌周举于乡。韩识字荆州，贡士霞之孙，县庠生。崇祯甲戌，流贼攻其堡，识登陴计守，以火炮杀贼甚众。堡城陷，识持挺当门，犹击死数贼。贼壮之，不忍杀。识大骂不已，竟磔裂以死。
张文熙曰：识一书生耳，尚能不畏死赴难，世之膺显爵厚禄，习金革行阵偷生者，愧当如何哉？南阿子曰：死有重于泰山者，识所处非其地也，而犹义愤勇烈，不与贼俱生若此，苟令大负荷，取义成仁，谁归乎？余于是又慨世之刚肠义气，能不苟免者，率不幸如韩生之死非其地，使人与湮灭沟壑等观，亦可惜已。
耆德
明张海，性朴厚，里人有掘地得金者，莫能识，携以易锄。海为明语之，且曰：母张侈，恐闻之官，为汝祸也。得金者感，割五铢以赠，海留之，仍报以锄。尝戴星即田工，有驱车者过田畔而东，及晓，见有物横于道，趋视之，则囊金也。将呼同驱车者，则已不可闻矣。遂急踵其轨追之，至则其人犹梦梦然。诘其所携持，始探囊省其乌有，乃堕车泣曰：予县之大户也，赍岁额之金，贡布政司而失之，无生路矣。幸为长者所获，竟追而完付之，真生死骨肉也。愿割金以酬。海摇手不纳，曰：我爱尔金，则不尔追矣。其德行信可风云。耿光前字尔孝，儒之长子，事亲以孝闻。父宦游，前理家政，毫无所私。及兄弟议析，前择仆婢之老者，曰：予与共事久，乐为侣也。取田土之瘠者，曰予所置也。衣服器用，取其旧而敝者，曰吾所习用者也。至今人称其义。
马自履，号后山，蟠龙子也。孝友醇笃，与物无竞。有恶少酗酒侮履者，履避去，佯若不知其长者。自之行类若此。祀乡贤。
耿进素乐善好施。族人某夜盗粮，进获见，曰：即贫，何至是？其人惶伏无措。进更以所窃物予而遣之，终不以告人。又尝因岁祲，悉焚其贷券，皆人所难能。
李时吉，号静山，时芳兄也。素多懿德，至今人有传颂其美者。
刘志德，号仰吾，克敦孝大，尚义急公，举寿官乡饮。子珂，由孝廉谒选，上考引见赐宴，授上虞知县。南阿子曰：异教无关风化，非必当志者，但果有异迹，则亦可存，以备一览。今观前续志言仙一事，曰：庠生耿咏，行次西原，见一道人树下，问休咎。道人言：目下全得个好字足矣。咏不解。又问道人曰：事后自知，约明年是日再会。遂去。既而咏妻双生，子女寻亡。咏异之，至所约来期果来。生适他往，道人谓其仆曰：汝主人食言。言讫，忽武历不见。余谓给此人不见。余谓此道人非其土人，有姓名可记，又非远游至此栖真，或有尸解跨鹤之异也。一时邂逅幻状，恐未可以非凡所见而据实为仙。余故撮记其言，而实阙其人，下释一条，如所志书之。
释圆妙，明天启时人，住持二水寺，人呼为麻和尚。椎鲁若痴，幼时不欲娶，其父母强之，遂逃从释。其师无行，妙数箴，不听，遂走陈仓，起大业。林师死，妙复归。一日昧爽时，有尼入至妙室，妙即叱挥诸门外。后无疾坐化，鼻注双垂，竟日不仆。邑人有自蜀归者，遇妙于岐山市上，饮食笑语如常。及抵家，始知其死，人以此益异之。列女明杨氏张膍妻。膍死时，氏年二十五，子世策甫四岁，氏坚守凡四十有七年。始膍病笃，语氏曰：汝能守，则善事吾母，抚吾子，不然，且适人。氏曰：有不虞，止一死耳。后抚世策渐长，尝勉谓之曰：我原许汝父以死，所不死者，以尔未立，故子其勿负吾志。世策后仕为临津教谕。嘉靖改。元上其事，直指奏表其门。杨氏，灵宝杨方伯维康女，适康太史海子栗。栗早卒，氏誓必死，尝窃吞砒霜，以觉者救之，不死。太史夫人令诸姑姊百方劝谕，氏佯应之。无何，归宁，为舅姑制寿服，还献膝下，竟饮药死。时杨方伯子宋娶武功康民部浩女，以宋早卒，亦饮药死。灵宝为请建双烈祠，武功竟泯泯，不得表，当事者之失也。
景氏邰封里人，南乐丞德璋次女，归清丰簿马万里。万里死，氏仅二十三岁，一女在襁褓，别无依。氏茹苦饮血，织纴自养，得成其女为生吊门桐妇距夫亡三十年，县官上其事，得请建坊，旌其门。
李氏举人杨缵妻。缵会试卒于京，氏年二十有三，仅一女，因抚侄为嗣，纺绩自给。嗣子生孙化麟等七人，氏皆抚以成立。凡四十余年，艰苦万状，无怨言。知县曹崇朴上其事于万历十三年，得请建坊。
屈氏万历时人杜逢云妻。居城北焦阳村。岁大饥，其翁及夫皆就食汉南。无何，翁死，夫归报亦死。氏朝夕泣曰：宁以夫死，而使翁遗骸竟弃客乡乎？遂殡其夫，恳同母弟徒步往汉，负翁骨归葬。未几，亦竟饥死，里人无不哀之。郭氏王继祖妻。继祖早死，抚孤乾明成立。娶张氏，生子受元。元才襁褓，乾明亦旋死。郭与张霜节凛然，并抚受元成立。娶田氏，不数年，受元又死，遗子良臣。田氏年方少，人劝之嫁，田泣曰：祖姑与姑皆坚守至今，予何独不然。亦竟守节终身。有司奏表其门曰三世孤孀。后良臣岁贡，年七十八卒。
牛氏诸生陈懋谦妻，生员牛元升之女也。懋谦死，氏方十九岁，抚遗腹子辂，五十余年，艰苦备尝，清节凛凛。万历末，有司上其事，诏立坊表之。
弓氏耿认妻。年十九夫死，二子尚在乳哺，氏柏舟自誓，抚子成长，教之如严师，咸能立。年七十八卒，邑侯旌其门。
李氏沈来聘妻。少寡无子，有劝嫁者，氏曰：姑在，谁与为养？织𫟃供廿旨，四十余年如一日。
王氏郭榆妻。奉养孀姑三十年，取给绩纺。姑病，侍汤药，昼夜不离侧。姑死，王竟以积劳亦死。其孝声闻于，邑侯遂旌表其门。
陈氏刘弼主妻，百户陈世忠之女。崇祯甲戌，流贼破堡城，强逼欲辱之，必不从，骂不绝口，贼断共两臂，犹骂，遂断其首以死。
张氏生员马佩妻，学生张文燿女也。年十五适佩，性孤介，寡言笑。佩死，氏有娠，哀毁骨立，自矢必死。劝者曰：倘生子，独不为汝夫存后嗣耶？乃止。及产，其姑犹为氏远虑，氏痛泣曰：前此不死者，以有娠故。既生子，吾志毕矣，复图再生耶？遂不食而死。直指御史旌表其门。
国朝杨氏，乡民杨志秀女，世居徐家湾。年十四，顺治辛卯冬，治奁将嫁，贼破其堡，强欲逼污，大骂必不从。贼缚摅至渭水滩，骂不绝口。贼怒，以刀横斫其面，两目俱堕，仍呦呦作骂声而死。
南阿子曰：一十四女子，生长穷乡，所立烈丈夫或难之，其天全其性至，不学虑而知能者，固如是耶？余于其入，哀且敬之，盖益信天德之本刚丈夫具有须眉，顾往往反自失之，其能无怍于此女子哉？
侯氏生员马璟妻。璟病笃，氏知不起，许夫以殉，竟先璟自缢而死。知县费公祎祉闻，两台表之。
耿氏，获鹿知县耿莹然女，适岐山生员李淑世，生子四日而夫死，坚守抚孤，几二十年。归宁卒于父家，子亦寻死，闻者哀之。
选举志
科
明嘉靖元年壬午一人。康河銮季子二提，癸未进士，兖州、赣州知府。七年戊子四人。魏河、常州府通判。杨缵、未仕，卒。张镈、儒珍第五子，四十一年壬戌进士，大理寺寺副，蜀府左长史。张炼、儒珍第六子，二十三年甲辰进士，刑科给事中、湖广佥事。十年辛卯二人。郑时、牛恒、兆祥子，十四年乙未进士。户部员外郎。周唐二府左长史晋阶大中大夫，即十三。年甲午三人。尚薰、二十三年甲辰进士，工臼部员外。尚芳、薰弟，四川荣经知县。马蟠龙骥从孙，四川保宁府通判。二十八年。巳酉一人。乔邦瑞未仕，卒。隆庆四年庚午二人。李时芳、万历二年甲戌进士，山西按察使。陈嘉猷临漳高县知县。万历四年丙子二人。康梣、海子闻喜灵寿知县。李居泰诲子，芮城知县。七年己卯一人。康埙河南府通判十六。年戊子一人。弓燿成都府通判，永宁知州。三十一年。癸卯一人。张桥汲子，四十一年癸丑进士，行人。三十四年。丙午二人。耿志炜、评子四十一年癸丑进士，太常寺少卿。丁仕俊工部郎中。三十七年。巳酉一人。郭内俊单县知县四十年壬子三人。康圻、埙从弟，芮城教谕。朱国正、光裕子，四十四年丙辰进士，寿光知县。张棨儒珍曾孙，永平推官、玉田、南川知县。四十三年。乙卯一人。马鸣世蟠龙曾孙。四十四年丙辰进士，累官副都御史。操江巡抚。天启元年辛酉一人。李可桢时茂子，未仕，卒。四年甲子三人。尚承业、薰孙石城知县。尚聘、薰曾孙，镇平知县。李可植时芳子，崇祯十三年庚辰进士，真定翼城知县。七年丁卯一人。黄建极茌平知县。崇祯三年庚午一人。王钥文安知县，以殉难，赠尚宝寺卿。六年癸酉一人。耿莹然获鹿知县。九年丙子一人。张文相中熙子高邑知县。十五。年壬午三人。康引叔、汝楫八世孙，汤阴知县，户部主事。杨泽秉中元孙，十六年癸未进士，汲县、乌程、崞县知县。张爌炼曾孙，未仕，卒。
国朝顺治二年乙酉一人。刘珂上虞知县。五年戊子一人。焦勤井陉道兵备佥事十一年甲午五人。赵昌周、未仕，卒。杨季昌、十八年辛丑进士，松阳知县。牛衍、引庆、佳曾孙，华知县。张增、文熙仲子，安仁知县。马斑鸣玉长子，康熙六年丁未进士，平山、沭阳知县，吏部主事。十四。年丁酉三人。尚聪、孙业季子，十六年已亥进士，阳榖知县。赵绳祖、珂元孙，十八年辛丑进士，未仕，卒。李大春。
贡
明嘉靖三十三人。孙轩、杨銮、清丰主簿。陈策、昆山县丞。魏华、长垣训导。丁贡、临津主簿。何宗道、大谷县丞。王琼、宝鸡训导。郭完、通州训导。牛梦祥、经子，偃师县丞。张世策、临津教谕。李诲、威远教谕。王永裕、宁乡教谕。康濂、裕州学正。杨汝朝、陈宗尧广陵。陈宗舜、傅朝用、教谕。杨立、曲沃训导。康淳、党昭、任县训导。康轮、侯宗史、庞元吉、唐邑训导。侯宗文、甘州训导。李训、张钥、儒珍次子，襄城教谕。陈得人、潞安训导。于世爵、涪州训导。康桂、西平教谕。赵珂、成都训导，潘府教授。谈廷相、郧西教谕。康伟、齐河教谕。李一元琳次子延长教谕。
隆庆五人。董文益、济南训导。康梣、海子后举万历丙子。魏问之、闻喜训导，湘阴王府教授。弓越、兰州学正。景绍芳灵台训导。万历二十六人。张舜耕、羽元孙，彰德训导。李居敬、诲子太谷训导。康佳、伟弟。牛佳、恒季子，绵竹系知县。王悦言、永裕子，韩府教授。张汲、镈子，休宁县丞。李时茂、剑州知州。耿光世、儒第五子，松江教授。康枞、河子，肃府教授。白思贲、庆阳训导。牛仕、恒长子。张相、汲仲子，丘县知县。杨纹、嘉祥训导。唐大观、郧西教谕。耿评、儒孙。张惟恭、平阳训导。马当、开州训导，盂县教谕。陈尚文、济南训导。赵希乔、洮州教授。朱光裕、岐山训导。韩霞、丁世勋、凤翔教授。党遇春、唐县教谕。李渐羽、洋县训导。李服义。阌乡知县。吕守业泰昌一人。张臬汲长子。天启四人。张枢、棨弟，绛州同。耿识、张梯、钥孙，平凉教授。刘纬镇平教谕。崇祯十一人。杨克一、马鸣玉、蟠龙曾孙鸣世弟，汾州府知府。耿献忠、志炜子，广东布政使。叶蓁、李培茂、牛中麒、恒孙。耿朗然、甘文烨、张善诱、魏立业、河曾孙。李培荣。
国朝顺治十五人。王昌祚、泾州学正。赵行可州学正。康绍叔、平凉学正。李可栋、葛攀桂、江宁知县。康庶、海元孙。李达、南阳府判。康梦卜、代州同。刘继芳、清水教谕。张文燝梯子宜川教谕马玠昌以乐永嘉知县，赠浙江布政司参议。乔可佐、王良臣、乔守约、马珂鸣世仲子。康熙元年三年。李华国、朝纲孙。魏永禄。立业子。
例监
明马时中、序注。王宜、马县主簿。王容、馆城主簿。王守、机子，榆次主簿。马袭吉、骥孙。耿光范、儒子，遂宁主簿。王乾亨、仁寿主薄。李茂嘉兴经历。康禹民、梣子。康万民、梣子。刘芳誉、张秀、张承熹、朱王臣、耿陈忠。
国朝张封、文熙子，临汾县丞。郭如屏、内俊子，邹平丞。程名恩荫、霍于绍。
武职
明康尧民、梣子，左卫指挥。康今民、梣子榆林，操守。陈世忠、百户。冯嘉升、百户。华守远。百户。
国朝康大邦、辛卯，武举浙江守备。王家正、乙酉，武举。马步阶、庚子，武举。戴运隆。庚子，武举。
张文熙曰：诸生廪饩，自顺治间裁三之二，取士之数，视明万历末裁十之七。南阿山人康吕赐曰：取士之数减，以防冒滥，顾士不务实，恐减之所收，竟亦于名无当。至廪饩原以资学，试问世之廪于庠者，学顾奚若耶？则所以不虚其可惜之名，而无素于难得之饩者，盖必有道矣。当事者盍从而责实，而士亦自求立诚焉，则进而科贡，以达于仕，不且有可观乎哉？
封赠附。
明杨舟夏县学谕，以子秉忠封文林郎。监察御史。李文厚以子朝纲封文林郎，监察御史。耿堂以子儒封文林郎、太平县知县。尚达巡检以子薰赠奉训大夫、工部员外。牛兆祥登州府同知，以子恒封中宪大夫周府左长史。
张儒珍教授，以子镈赠文林郎、大理寺评事。李思恕以子时芳封中宪大夫、山西按察司副使。弓既縠以子燿赠承德郎、成都府通判。张汲休宁县丞，以子相封文林郎，丘县知县。
耿评贡生，以子志炜赠奉政大夫，吏部郎中。马晏以子鸣世累赠中宪大夫、顺天府丞。丁橘以子仕俊赠文林郎、渑池知县。马景庠生，以子鸣玉赠奉政大夫、汾州府同知。
康国学生，以子引叔赠文林郎、汤阴县知县。张臬贡生，以子文熙赠文林郎、高邑知县。杨师孟以子泽赠文林郎，崞县知县。霍道以孙达赠光禄大夫工部尚书。霍正以子达赠光禄大夫工部尚书。
杂志
建置悉仍旧。崇祯九年，解送军饷，行至岐山，道中为强贼劫去。抚按上其事，命三县各赔其半。知县张含光不忍尽派之民，将县南府行署旁空地、县宅后空地、驿傍空地，并南北坛余地及诸寺庙古柏变价补之，其事始结。长宁驿在东扶风镇城中，旧有行馆，为上官往来驻节处。崇祯末，为流□焚毁，居民逃散，悉为荒田茂草。二十年来，虽号小康，然民穷财匮，尚未复其旧也。
火星庙为漆水崩泐，逼近神像。顺治十八年，绅衿父老议徒前数丈，工尚未毕。明崇祯初，黄风大作，风后雨灰，如草木余烬。
国朝顺治中，雨荍麦，而小无麺。
武功县续志卷之二终

[book_title]武功县重校续志卷之三
邑人直隶高邑县知县张文熙存白甫纂修，邑人南阿山人康吕赐复斋甫校补。
艺文志
诗
经漆村览有邰古迹
邑人康海。明状元翰林院修撰。
我闻昔人言，此即汉漆县。其东故有邰，草木殊葱蒨。终南当面朝，清渭过如练。直北倚黄山，逶迤控周甸。前望松桧塲，知是何王殿。王迹日已微，气色忽隐见。西南庆善宫，郁当漆村面。胜地迁变多，往躅审弥眩。繄自唐虞来，百祥具兹奠地灵昔所庇，谛此窃中羡。
谒后稷祠
前人
翠柏笼香殿，苍云荫石苔。春湥迷古砌，日夕暗层台。文德通时夏，蒸尝尚有邰。万年瞻庙貌，茅土亦悠哉。
后稷祠
邑人张𨱈，明进士，刑科给事中。
万古无如此世长，先从邰国肇封疆。虽然粒食难称报，岁岁春风俎豆香。
后稷祠
邑人牛恒，明进士，户部员外郎。
危祠梯径入杉松，岭畔浮烟近市重。粒食谁能知帝力，里名吾自识邰封。周原禾黍湥秋熟，隘巷牛羊落。日逢躬耒至今劳圣主，办香千古走村农。
春日登后稷祠
邑人李时芳。明进士，山西按察使。
风尘役役叹霜茎，归到青山自有情。树隐三峰留反照，花明二水抱孤城。唐宗洞口松杉老，后稷祠前蔓草平。直上白云高处立，万家烟火动樵声。
后稷祠
邑人张汲。明选贡，休宁县丞。
万年开粒食，惟帝著玄功。报德崇方国，分茅肖𮤲宫。相天生亿兆，贻惠利颛蒙。坤极含邰秀，慈闱俎豆丰。
游后稷祠二首
邑人张臬。明恩贡生。
岁时伏腊办骍刚，再宿明轩荐豆觞。今日青苹才一筋，能偿黍稷万年香。
十方含哺坐春风，一饮能忘荐𮤲宫。看到春原禾黍茂，光天无处答丰功。
后稷祠
邑人耿志炜。明进士，太常寺少卿。
朱宫丹殿耸崇岗，黍稷由来荐德香。粒我烝民开万世，配天飨帝轶三王。南山云拥森松古，渭水烟笼记石长。率土溥将歌帝力，有邰谁念艺洪荒。
谒绿野书院
康海
吾道自昭晰，谁为岐路漫。揽衣拜祠下，悠悠起长叹。先生发郿坞，挺然障颓澜。讲道绿野亭，斯文得大观。遣趾没兵燹，恢复转郁盘。别兹忽三载，踪迹绊微官。去国但今夕，登拜晏兹坛。岁华春已暮，朱光耿难扳。努力循往训，谅能趋所安。
同仲木谒横渠先生祠
前人
览眺陟雄□，钦访降周原。苍松翳广殿，碧岫当崇门。气畅百形丽，迹胜千古尊。繄昔此夫子，壮志等昆仑。折衷既罔谬，为道久弥尊。微言亦屡示，至德要独存。悲哉迹日远，貌矣述者繁。精英顾莫逮，糠粃宁可餐。讲严理益晦，源涸流岂奔。幽怀每长啸，景秽言复吞。
唐太宗祠
邑人张镈。明进士，大理寺寺副。
唐主神明胄，忧时起晋阳。英雄超魏武，恢豁类高皇。仗钺还三辅，挥戈慰万方。瞻依千载后，追想意何长。
唐太宗读书洞
张炼
自启潜龙小洞窝，紫云常驻碧山阿。翠华一去书声绝，惟有长松挂薜萝。
唐太宗祠
牛恒
山灵犹护读书洞，野老谁知庆善宫。光满枌榆初浴圣，表分天日会乘龙。荒祠古柏留新月，断碣长歌续大风。忆得为童看画千，凌烟生面古墙空。
唐太宗读书洞二首
张臬
荒台剥落傍孤城，石室由来赋帝京。满谷西风吟蟋蟀，空山似有读书声。
洪崖小洞毓飞龙，洞口晴烟锁断峰。龙去不知今在处，山灵犹遣紫云封。
唐太宗祠
邑人张相。邱县知县。
慈恩宫殿锁寒烟，驻马斜阳古柏前。王气销沉挥落日，暂从老氏问玄玄。
庆善宫
耿志炜
渭水桥西岸北头，唐朝帝业此源流。龙飞四海家胡越，燕舞一堂醉冕旒。翡翠楼台归蔓草，蓬莱宫殿委荒邱。牧儿短笛吹牛背，曲裹犹传建子沟。
春日游鸿禧观
张炼
今日鸿禧观，当年庆善宫。慈恩余寸草，霸业入春风。珙树花仍发，龙池水未空。乞灵隋社祝，仰止意无穷。
同牛槐堂再登孙真人洞
前人
日入携手归，日出复相啸。非无游冶子，愿言同吾好。矧兹崖壑间，可以展怀抱。曲策荷新浆，规磴遵古道。蹑云霰初集，入洞香弥妙。我弹绿绮琴，君歌白雪调。歌罢风籁肃，岩扉掩虚廖。百尔征休眚，达人会微奥。变幻自惊遇，芝苓讵返少。万有一气成，大还三物造。与君竟斯理，相期驻颜貌。
同张太乙游真人洞
牛恒
真人好岩栖，石径回林麓。策杖一相寻，胜赏纷在目，泉脉向日融。药草经冬绿。积雪冒晴岚，野渡横白木。君谢紫荷囊，予亦返初服。愿言蹑仙踪，长年采黄献。
寒食登孙真人洞值雨
李时芳
石磴崚归薜荔寒，洞中龙虎自湥蟠。青回寒食来山雨，云结峰阴护药栏。一带园林春树合，万家楼阁水烟盘。廿年岐路荒三径，此地犹堪老鹖冠。
游孙真人洞
张臬
胜日寻真历翠峰，青牛道士坐鸣钟。龛连碧落云垂户，阁俯寒流雪满松。不见仙人乘瑞鹤，但闻国手砭神龙。生平剩有王猷癖，一话丹邱万事慵。
二水寺观雪
前人
我有梁园兴，携朋载酒过。飞琼铺境密，叠片砌枝多。白狱年无迈，青山鬓偶皤。饭僧吾所愿，卜岁一婆娑。
秋日过镜照寺忆灵上人
邑人康梣，明举人，灵寿知县。
偶遇安禅地，伤心忆远公。偈留诸品净，身化万缘空。孤塳寒秋月，虚堂悲夜虫。慧灯何处照，惆怅白杨风。
二水寺
张相
寺开金阙倚梁山，晴对终南咫尺间。二二水环流双玉合，恍疑身世出人寰。
登二水寺
耿志炜
二水溶溶拍岸来，岧峣天界带溪回。云边贝树藏因果，海上莲花荫法台。尘世浮名随去水，招提净土自苍苔。且乞智火烹新茗，一碗能清万劫灰。
王元所明府石佛寺招饮
康梣
仙令乘秋结驷来，一尊初地共徘徊。山当宝座金莲拥，水傍珠宫法镜开。居士解参入定理，宰官原是出群才。何时拟结白莲社，元亮攒眉去复回。
忆石佛寺
张炼
一从游帝里，稀复到仙宫。苦忆梅边叟，真惭桧下翁。白云栖上刹，玄鹤恋高枫。独负西斋约，莲花几度红。
建子沟
前人
数椽兰若倚丹邱，千载相传建子沟。霸业不知何处是，渭川秋水向东流。
苏子卿祠
牛恒
垂老能将汉节回，于今故里有苏台。泽中草长羝仍放，塞外霜清雁自来。麟阁勋名宁汨没，茂陵松柏定徘徊。独怜日暮河梁泪，也为降胡故将哀。
苏台
张炼
苏家门馆冠当时，祗剩荒台傍水湄。欲向耕人寻往事，西风吹雁黍离离。
游氏庄
前人
游家兄弟世称豪，众口筹边尔议高。回子勋名才一瞬，也余故里长蓬蒿。
沜东亭子闲望
康海
阶前芳草绿，环坐如铺茵。况有青莲幕，偏宜乌角巾。经纶违壮志，萋菲得闲身。不作酕醄饮，桃花亦笑人。
春
前人
柳浪青如麦浪，梨花白似杨花。不寒不暖天气，半幽半隐人家。
夏
夹岸数行杨柳，平湖十里荷花。香满长亭驿路，绿阴湥处人家。
秋
山前山后红叶，溪南溪北黄花。红叶黄花满地，茂林修竹人家。
冬
云冻欲雪未雪，梅瘦将花未花。流水小桥山寺，竹篱茅舍人家。
同仲木重至沜东
前人
𣲗曲天将夕，临风兴益稠。裁诗得妙句，命酒失春愁。细浪从鱼跃，残枝信蝶游。不缘景物好，争使谢公留。
浒西亭子
前人
隔林黄鸟鸣，当户南山翠。以兹辞壮游，亦可长年醉。
其二
王生辋川口，祖咏欹湖侧。以吾水浒西，孰与耶溪北。
其三
煮菁爨新棘，馌稼易长亩。微风吹襟怀，夙心复何负。
其四
山家喜秋色，日日秋林坐。不闻车马音，讵有虞卿过。
杏花亭小坐
前人
我爱十亩杏，逶迤围小亭。浮云夕日净，垒入万峰青。
九日同诸兄弟邀客登稷山集饮
邑人康洋
令节湥秋至，登高佳兴新。集贤忆会别，文曲入歌频。二水清浮席，四山爽扑人。天伦况既具，更觉菊醪醇。
九日稷山䜩集
张镈
黄叶秋湥覆古苔，凌空楼阁枕层台。青山突拥龙蟠势，碧水环流雉堞开。绝𪩘颠风频落帽，荒祠斜日更衔杯。周唐胜业皆陈迹，谁向丹邱出世埃。
日暮登唐山
康海
幽居无事客来稀，独上高峰叹落晖。将相往时夸丙魏，疮痍何日静郊畿。溪云眇眇来还去，野烧层层显更微。五字便如陶谢手，一生终愧恃臣衣。
九日陪对山舅登黄山
张炼
黄花专候主人开，适到花时载酒来，谢傅风流原好客，张衡愁思强登台。双溪水落蒹葭冷，二岭云浮鸿雁哀。说与玉奴休便去，更邀明月舞青苔。
游客山
牛恒
天畔登台望欲迷，今年真向故园楼。风尘京洛衣犹染，花树春田赋始题。桥断独寻山涧涉，沙暄争浴水禽啼。偶逢钓叟拚湥坐，云岭孤悬落日低。
九日登梁山
邑人张桥：明进士，行人。
重九梁山进酒杯，萧萧味况亦豪哉。偶缘结社寻芳至，敢说登高作赋来。落日哀鸿鸣古寺，昔年繋马尽荒台。白衣大雅今谁是，落帽何妨点绿苔。
游东山
张相
重上东山又十年，流光莽莽益堪怜。连云万树秾如锦，不用王维画辋川。
凤冈
耿志炜
高冈仪凤凤名冈，凤去冈留名自长。四面河山开紫翠，万家烟火蔚翱翔。岐阳西控协周瑞，阿阁东连蔼帝祥。千仞德辉何处去，苍梧翠竹思茫茫。
渭河泛舟
前人
及渭日将午，遥见终南峰。挂帆若流电，飒飒闻风松。别兹已三载，逸思如酒𬪩。倘遇山中人，愿言袭高踪。
过𣲗水桥
邑人康焮：庠生。
济川不用五湖舟，𣲗上年年逐狎鸥。接地卧虹遥映日，长天澄练冷含秋。何当驱石通沧海，安得浮槎泛斗牛。每忆题桥兴忽剧，乘风谩说吕梁游。
𣲗水
张相
桃花满𣲗滨，疑是武陵春。不尽沾来酒，催诗莫厌频。其一。白鹭点青山，赤鳞映绿水。一对锦鸳鸯，飞过毛家嘴。其二。
漆川西沜别张子太微
康海
送君漆上水，忽见太微峰。胜游苟如此，佳期难重逢。君今入盩屋，且坐五老峰。待予明日至，同与玩仙踪。
漆水
张相
漆水何漫漫，水天浑一色。着我水晶宫，邰城弹丸黑。其一。雪消春水生，何处笛三弄。两岸碧桃花，开逼真人洞。其二。
春游龙潭口
旁有灵岩寺口。南阿子曰：此地前志不载，以入乾州境也。然漆水于此方出山。有瀑布之胜，邑人游咏每及之，故录。
前人
黄金沙界接岧峣，绝𪩘崚嶒锁寂寥。嫩绿初添垂柳色，碧流轻泛落花飘。千年怪石惊蹲虎，三月春阴似薄绡。飞瀑冷冷堪洗耳，乍听疑是奏箫韶。
西城雪霁
康海
鸡鸣喔喔望孤城，星斗满天初雪晴。三月荼□已欲烂，九日茱萸那得生。关外豺狼正吞噬，山南戈戟益纵横。冥冥未歇千里目，落落空含一饭情。
秋日登西城望终南诸峰
邑人康万民，太学生。
岸帻凭栏眺远峰，氤氲佳气散芙蓉。欲登瀛海三山岛，安得仙人九节筇。紫塞夜寒归候鴈，昆明秋老隐游龙。家贫性癖唯躭酒，痛饮能追五柳踪。
邑八景
张炼
泰运回时明主生，戎衣一著万方清。功成间却龙泉剑，挂向长林夜夜明。唐宫夜月。
青莲上刹住虚空，三叠洪崖一径通，欲识牟尼珠在处，红霞终曰护龙宫。宝意烟霞。
凤凰原上举头看，积玉凌霄六月寒。向夕云生池水沸，西风吹雪遍长安。太白峨空。
孤墅人家绝回邻，门前积雪遍冬春。雪中偶见狐狸迹，马上时逢射猎人。凤冈积雪。
枫树岩边带古城，桃花涧底咽泉声。四时阴雨客难度，一叚行云画不成。客山阴雨。
东门瓜圃北坪田，柳市桃林共一川。牧子不来鸿雁过，千家烟火夕阳天。骊山返照。
千章垂柳万株花间远。河梁水市斜。东去西来看不尽，马蹄终曰送韶华。东桥花柳。
漆县城头散乌群，香山会裹罢经文。钟声未彻人天晓，又唤浮生□世纷。报本晨钟。
邑八景
牛怕
柳映青门花不稀，闲看流水坐鱼矶。无端桥上行人过，惊起沙头白鹭飞。东桥花柳。
界天白云过生寒，上有仙人跨鹤还。手把灵湫岩际洒，片时风雨满庐寰。太白峨空。
翠岭遥分海月生，风飘清梵入云声。夕阳近市浮烟碧，散作明霞映赤城。宝意烟霞。
山上孤城落日低，城头归翼暝烟迷。岩扉倒入东溪影，独为回光驻许时。骊山返照。
半落明河曙色生，梦回山寺己鸣钟。空门自悟三千界，人世川闻百八声。报本晨钟。
礼邑鸣笳驻六龙，于今仙观寄遗踪。双童吹牛空坛夜，鸟鹊惊飞月在松。唐宫夜月。
水鹳含风日日呜，孤峰向夕片云生。荷锄归去呼邻叟，试听茅詹夜雨声。客山阴雨。
杨柳溪边春正浓，凤凰冈上雪犹封。振衣忽动寻梅兴，策杖闲随猎兽踪。凤冈积雪。
邑八景
张汲
数枝烟柳绾东风，几树天桃照水红。欲典春衣同客醉，杏花零落雨蒙蒙。东桥花柳。
一峰突兀插青天，时见孤云独住还。安得一身生羽翰，高寻仙侣问真玄。太白峨空。
楼阁萧萧暮雨中，篆烟轻袅尚方风，梵音高下寒山静，悟得真如本自空。宝意烟霞。
迟迟西下日将曛，数缕明霞接海云。借我东原留晚照，满山红紫气氤氲。骊山返照。
清梵泠泠渡远潮。招提佛号彻青霄。一声敬惊醒阎浮梦，又共区区逐市朝。报本晨钟。
松萝老尽空阶冷，独闭颓垣尽不开。只有当年歌舞月，长空远驾白云来。唐宫夜月。
峰头霭霭云方起，河畔蒙蒙雨自来。似有蛰龙潜水底，几翻侧耳听风雷。客山夜雨。
高冈集凤鸣时瑞，寒玉苍苍不肯消。偶出寻春风力峭，岭头千仞有琼瑶。凤冈积雪。
文
重修武功县庙学记
邑人张炼。
昔我太祖初定关中，百司草创，县寺经胡元兵燹，焚荡俱尽，而学宫仅有存者。县之令丞幕僚至者，姑即明伦堂听政，学宫廨宇退食，而学官后至者，亦粗治县寺居之。故今之县寺乃古学宫，今之学宫乃古县寺。居久因循便安，各增饰完美，不移易矣。予髫年闻诸故老，吾邑庙学在三辅间，号为壮焕，岁月滋湥，风雨飘摇，鸟鼠巢窟，日圯之，不时葺之，壮者敝，焕者晦矣。吾舅氏对山先生岁时游观，辄仰而叹曰：教化本原，吾曹弦诵之地，乃落荒至是，吾之责也。正德庚辰，语邑侯冯玮，上告台省，下谕士民，欲更新之。是时年榖岁登，人心竞劝，经始之日，官出公帑，民会私财，随百工所需，罔不周赡，故得扫除其旧而肇造之。曾未期月，孔庙自殿庭廊庑，内外垣扉，烨然殊观矣。行及学宫，而冯公以忧去，事无主者，且罢役焉。由是学宫不治者又三十年，堂斋不隔星两，学宫三舍无地施帷榻，至嘉靖乙卯，地大震，则倾仆尽矣。予时已家食大理兄镈员外牛恒，并以内外艰居庐，偕议于鲁侯，变言之当路，当路属侯会计，公储有不充者，予三人共集百金，诸人共集五十金佐之。台檄甫下，而鲁侯已转官去。无何，赵侯泽民，教谕荆琨继至，相与谋度，方毅然鸠工续财，业已有绪。而赵侯复以高尚谢事归，独荆博与予三人，敦劝闾里，黾勉成之，当时才办。学宫，而力又不逮孔庙，孔庙敝且极矣。万历辛巳，曹侯崇朴下车释菜，见而太息，乃不藉于官，不赋于民，自减常禄，浸寻次第理之，正其柱，补其漏，刘垩丹漆，其剥湮，久而严备，与创搆者无异焉。庙制悉仍旧，惟名宦、乡贤二祠，自殿庭之后，移置戟门前，以远湫隘。棂星门内凿泮池，艺苹藻，以像辟雍，乃曹侯作也。学制悉仍旧，惟移置明伦堂于旧堂西北，以旧堂址筑崇台，为敬一亭，以废圃易民间侵地，开辟门衢，与堂阶端广洞达，乃予兄弟与牛规也。往者庚辰之役，对山先生敕家僮伐檀为大车，载北山巨石以纪其事，以学宫未竟，需之置之殿除，为蓬没藓蚀者垂七十年。其子闻喜知县康梣为诸生时，数抚而惋懊，欲成其志，未能也。今年，曹侯慨庙学两工，百年之内，人事弗齐，作而敝，敝而作者屡矣，兹幸并竣。以予犬马之齿，熟知废兴时代，及前大夫姓字劳绩，乃率今日同事者，县丞杨永祐、典史郭洋、教谕李遵、训导张光霁、张问明、诸生牛佳、张汲、李时茂、耿光世等，征文于予。会梣及高县知县陈嘉猷、山西宪副李时芳、平陆教谕李居泰、举人康埙，并遗书促之，予乃拂石叙其事而镌之。在昔缙绅诸生有一金，义氓有一饭，襄是役者，今皆书之碑阴。
鼎建尊经阁记
邑人张汲
圣人未生，道在天地；圣人既没，道在六经。我先师孔子删定赞修，垂宪万世，固纯德之阶，致治之要也。秦焚诗书，六经煨烬。汉至武帝，青章六经，置博士弟子员，人授一经。天下学士，靡然向风，再揭中天之日，使诸儒有所持循，羽翼而训诂之，诚有功于吾道而知所尊矣。历时及宋，文运昌隆，如张伯玉诸人，于教化之地，表以杰阁，汇收群集，俾青袊之士，日游咏其间，以尊夫子博我之诲，因文见道，此其义也。明兴，不废故典，贤士大夫有司牧之责者，在在恒起阁以尊之。顾惟武功虽隶首郡，而远在西偏，当草味时，因陋就简，诸城池公署，规模粗备，乃于此阁独无所议，千古之缺殿也。丁酉冬，我文翁薛侯来宰是邑，政教兼举，百废俱兴。谒庙之初，即询诸未备之典，邑博和轩萧公、文峰宁公首以此阁为对。公喟然叹曰：武功古邰也，自思文家室以来，文、武、成、康，发祥有永，无论秦、汉、魏、晋，近自有唐，经文纬武，名世翊运之士，不可枚举。即苏氏一门以文而显者且百有余人，宋以后可考而知也。弘正间，康太史诸公，跄跄济济，焜燿于时，乃今文运中否，泯泯无闻，虽气数之衰，亦人事之殊也。愿肩其事，姑俟之。复因诸弟子耿评、张惟恭、马当、赵希乔、张臬等之请，遂谋于督学薛公为首肯。无何，假道过武，又谋之我侯，相与经营指画，鸠工聚财于大堂之后，因其故室而充拓之，立阁五楹，栋宇栏楯，随所宜设，莫不严具。因旧以全，加葺者十居其一，而增创者倍之。复置二大厨，兼蓄经史群书，而阁独以经称者，所以尊经也。是役也，督学公发学田所有，而我侯捐俸以助，始于戊戌之冬十月，完于已亥之春三月。久缺之典，一朝大备。萧、宁两公乐观厥成，乃命汲曰：尔固学之弟子员也，遭逢盛美，可无一言以记之乎？汲因窃叙我侯崇儒之稚，备论而书之。夫读圣贤书，则道其道也，一躐华脢，其于六经将弁髦之矣。我侯兴学稽古，日以经书义课群弟子，而首新其弘化之地，使藏经有所，而众皆知所以尊之，其有功于圣门，视先儒无少让也。猗欤休哉！然又有说焉：夫经尊矣，执经之士，势不得独卑，苟经生家不自为卑也，则经之尊，不独以阁矣。督学公讳士彦，号钦宇，闽之莆田人。我侯讳郭，字汝卫，别号文泉，晋之安邑人。遥遥华胄，出自河东，种种仁恩，流于西土，行将志而美之，又邑史之职也。萧公讳应笙，字时鸣，秦之皋兰人。宁公讳翰卿，字国相，晋之云中人。少尹张公□，号达川，浙之仁和人。莲幕林公绅，号书斋，直隶东安人。赞襄左右，克成厥功，一时之盛也。若夫奔走是役，而均劳于斯阁，例得列之碑阴，兹不复赘。
重修武安王庙碑记
张炼
有邰南郭西附岩趾，旧有武安王庙，肇造之期，莫可考矣。予岁时瞻礼，见其垣扉剥落，丹雘漫湮，每欲葺之，未能也。隆庆龙飞之春，焚修道人杨道纯，集近里多士，出粟鸠工，代良绘素。未期月，厥续用竣。又斲北山二硕石，募舆扳捊，举置殿隅，作碑表，谒予记其事。适有客过予者，诘予曰：室以安神，取完斯已；祀以享德，致馨斯已。尧舜之里，岁无再禋；宣尼之宫，邑不重建者，礼也。昔者云长初守下邳，固以寡弱不去；继镇荆襄，竟坐疏虞自困，据英雄用武之地，拂戾无成，而后世感之。自都门戚里，郡邑坊肆，以及高山巨泽，沽舍渔航，大者崇轩，小者肖像，巷祷而家祀之，无敢怠者。岂生愚死不保其身，而能庇后人哉？予曰：不然，得丧遭于一辰，是非定于万世，君子尚论，谅其心而已矣。夫自牛马既刑，风神斯契，王与昭烈寝食必同，险夷不二，蹇蹇之节，已槩见之。逮归曹感遇，勉承汉寿亭之封，忽树白马之绩，直意对辽，辞书返赐，既报新恩，终归旧主，名义皎皎，可少疵耶？且王以孤旅，当江山交急之冲，会南北同恶之日，水毙七军，手擒二将，震世之威，曹操且惮欲避之，狭衷小勇，能至是哉？夫臧否者，谋也，成败者，数也。德义不挠，敬戴无𭣧者，理与气也。植德在我，命数在天，谋有未臧，无损于义。王之大节如此，功烈如彼，樊城一蹶，实关汉祚，而昧者尤之，误矣。吾尝流览方域坛埏，土风异迹，固森然弗一也，而威灵气焰，显殛阴扶，随地见之，悉无如王者。故游栖之宇岁增，牲玉之陈，日腆王服王号渐辉于齐梁，义勇武安，绎思于建炎，此入淳熙，复重之以英济。至我太祖高皇帝厘正山川名神，即以数代之称兼予之，著为令典。夫荫在遐方，斯起修栋华榱以贮之；感在群生，斯奏饶歌笙镛以鸣之。吾党数楹之祠，仲夏戊日之奠，正亦犹是。而王之正气，塞乎天地，贯乎古今，沦洽于人心，使吾与尔曹对越奔走，如在其上，如在其左右，无厌无𭣧者，非异物也，顾可轻疵乎哉？吾方以是谈客，会吾邑宰武强贾亘，少宰郧阳陈绅、庠博、武乡赵体坤、邛州喻嘉言，各以瓣香呼予，致恪于王。吾以谈客者覆告之。贾曰：然。因次第其语，并岁月记之。
孙真人岩洞记
张炼
真人姓孙，名思邈，京兆华原人。七岁就学，日诵千言。弱冠，研极天地阴阳、释老、医卜弘纤之妙。独孤信见之，叹曰：此圣童也。周宣帝时，隐居太白山。隋文帝辅政，征为国子博士，不就。尝语所亲曰：五十年后，当有圣人出，吾方助之以济人。及唐太宗即位，始应召一至京师。时太宗有奇疾，真人以丹药愈之，即其事也。历周、齐、隋、唐，显迹人间，而谈述宋、齐、梁、陈间事，咸如目前。世传有数百岁，卒之日，举轻衣入木，人以为尸解，非诞也。
真人生而神明，殁而灵感，方术药饵，为世司命。四方名山，随其所履，悉建祠宇。
耀州东山旧有真人洞，数百里内，抱□疴者，多以二月二日赍瓣香赴祷。病者雅信神道，归述其效，人人殊言，故秦人笃敬之。
戊午之春，邑人数辈，策藜荷蒉，将谒真人于耀。适予与客游邑东山，坐岩窦间，招邑人谓曰：山惟其灵，神罔弗在，即予所乘之地，可建祠祀真人，母岁岁远涉，自苦也。佥应曰诺。乃即东岩石室，肖真人貌，门扉几案，香花幢盖，期月备之。左𣃁炊洞，右辟高真游息。洞前搆秀厦，厦外一区之地，艺杂花卉，修竹团柏，薰拂冠袂。前开远门，门内侧径尘泥。乃陶巨砖，甃磴道，睡直严止，陟降无艰。时出户扪萝环望，则长坂走其东，周原亘其西。太白竦于左，梁山拱于右，漆、𣲗二水，波澜澄莹。周、隋、唐三陵，俎豆流馨，企旌墉而烟树。苍茫延垄墅，而牛羊上下，思文播种之乡，天日悬弧之里，一目在之。予邑侯贾公数招宾友临眺，曰：美哉河山之丽，用是栖神，其有弗妥乎？万历甲戌八月望日，以庙事落成，予与大理家兄烹葵刍醨，敦告有功德于神宇者。适贾侯率邑庠僚采暨乡之缙绅宴集于斯，属予记其事。若食禄之家，及里社俊良，有一木之施，一畚之力者，咸识之碑阴，不敢忘劳也。
建梁山文昌祠碑文
张汲
壬寅秋，剑城李公以唐之宗胃，分符宰武功，神存物应，治善时熙，不期年而政教兼美，修废举坠，文物焕然。暇日登梁山，以念祖功，寻其故宅、庆善诸基，宛然在目，乃慨然叹曰：猗欤盛哉！此后稷始封之邑，神尧肇基之地也。无论丰镐之鼎，八百为期，贤圣之君，俊先相继，即唐之诸君，亦皆登致太平，载在史册，班班可考。其间应运而兴，如苏氏父子，相继为相，丰功伟烈，彪炳于时，一门之中，通仕籍而垂金紫者二百余人，亦何盛耶？乃今风气渐微，人文中歇，山川无大移异，而售辞章以擢科第者二三可数，何盛衰无常，而今昔顿异乎？于是公思以转易之，其怀殊切。适诸生张臬、张桥等，以邑之龙山卑弱，具呈督学臧公，求建文昌祠于上，用补其不足。公获是议，即身任厥事，且曰：祠固当建，然其益无多，若欲增之使高，何弗筑浮图以像文笔乎？遂改申其议，而臧公亦首肯之。公复虚怀博访，询于邑人司马赓、廷康君，下及不肖，佥感公义而祝颂之。遂鸠工聚材，培土筑基，除学租外，公捐俸二十余金，为堂三楹，巍然。岩正左右之庑凡六楹，堂宇虽立，地殊浅促，公之怀未惬也，复捐俸四两，易居民地一亩六分，因筑高垣，建门房一间，其制始壮，而非复前日之湫隘矣。然公之心不但已也，以祠而无守，则室庐易敝，而香火无所司；守而无田，则利用不给，而养赡无所资。又捐俸八金，易居民地二亩七分五厘，招释子海池为常住，使守其祠山。是据山水之胜，极综理之周，将百世可期，所谓秉心塞渊，公诚有之矣。祠之后旧有石室，以祀白衣大士，故老相传山梁山浮水而至者，然亦不可考也。汲因建厦以妥其居，为厨数椽，𫗴读书者。赓廷公又舍其园地，以通他出之路。臬兄弟辈亦随其力之所能，渐次修葺，居然为有邰一生槩矣。夫地灵则人杰，时遇则事起，总其后先，皆我公力也。傥有杰于其地者，敢忘始事之人哉？所置田杂于居民，公恐岁久无据，不无侵蚀之獘，因令汲详纪其事，镌之石以垂之永久，则言之不文，非所计也。公讳舒芳，字万英，号剑城，为鲁之陶邱人。治成化洽，不日且内召矣。于徽懿济美，乐观厥成，则有少尹蔚公，莲幕张公。蔚公讳本秀，字子文，张公讳肃臣，字士忠，因并书之。学博王宋二先生已载浮图碣，不备述。
重修鸿禧观碑记
张镈
太极立无极，形数足于三，而万事万物咸从此出。由是世立治兴，而任世治者有其责。故动以本性，理之正也，则立之为教；法以逸情行之僻也，则紏之以刑。善恶相寻，日扰扰无休时，忧天下者率不违，此固圣人事也，不逃数以外。理，其后天之道乎？然人已有缓急，身名有虚实，急其急，以实其实，游心洪蒙，抱真守一，清静无为，脱屣天下，超然高举于尘世外，是老氏之学也。求理于理，而不求理于数，忘机忘形，先天以圣者也。议者多非之，无较于议者，其道使然耳。是故大人畏天，贤者敬天，乡党之自好者，动祈于天，而愚不肖亦若有憾焉。天道不易知，敬畏者得之，祈非有见，而憾固其所也。且时之无莫如周，无论秦、汉而下，其在战国时，攻其道者何多也，而其传益明；訾其学者何甚也，而其流益众。绵绵迄今，固与吾道并行之矣。至圣莫若孔子，而入门揖让，即无逆谈退语，吾党谓其变化犹神龙焉。虽其鸣谦自牧，而槩其议论，实以理逊也。夫以累世之所不能息，大圣之所不敢议，而欲低昂轻重于其间，其不知量固如此。予素嗜其学，尝见其卓然远，旷然大，渊然湥，玄而又玄，浑然莫知其所以，故特表而出之。其善其议，必有更相至者，姑从其所至。武功北郭旧有鸿禧观，后祀唐太宗，前则其殿也，亦不知其所自始。至嘉靖戊午，敝极，不能御风雨，其观主王洞明忧之，遂合缘于四方，求以更新。予始来归自燕，乃搆材鸠工，力赞以成之，始于戊午，而其功犹未备也。及岁壬戌，予叨令曲沃，适邑人狄景华寓武华亦义士也，遂绘其壁，饰其居，金碧其衣冠，而尊严之像肃然改观矣。越癸亥，其工乃毕。洞明告予以文，予方经营四方，未暇及也。无何，洞明长逝，其徒卢明义复以文为请。予因书此以识岁月云。
重修湫池清凉院碑记
张臬
清凉院，城北之古刹也。去城仅十里许，旁有涧，侧出之泉，停泓为池，细流仅如带。往旱魃为虐，祷于池，则叆叇而辄雨，故俗呼为湫池沟。院无遗文，残碑亦不载于邑志，其由来靡得而考。岂土人以法雨慈云，火宅甘露，为空王普救众生，而遂建寺以顶礼之乎？寺去苏台咫尺，苏台为中郎故里，汉兴苏氏繁昌，俗疑为苏氏家佛堂建此，抑唐香火院而后湮灭也耶？自金人入梦，白马来朝，法门之辟，代綦邈矣。辟处一隅者，孰能究竟，若存若亡，是耶非耶？院依西崖，古洞幽阒，规模简陋，有钟一具，其文为成化年间物。至嘉靖十年，暴雨横集，泐其崖而殃及院，如来诸天悉为波臣矣。时邑侯其者，取院钟升之县前鼓楼，今晨昏俱闻者是。夫院宇废，钟簴移，清凉院倏化为乌有，而灵湫犹潺潺如昨，夜有光如练，俄而五色彩霞，远迩之人皆瞻视之，咸以为空王灵异。先大理公、先司谏公复会财鸠工，肖金身而仍龛于洞，聚铁三千余斤以作钟，而院宇又为之一新。时盖嘉靖四十三年也。万历三十年，岁大旱，邑侯陶邱李公招茂陵僧海池，立坛祷雨，越明日即雨，倘亦湫池之灵应乎？遂令海池挂锡于清凉院。旧院嫌于湫隘，更合众募缘，搆大雄殿三楹，一洗穴处之陋。至万历四十六年，复大雨，垣堵少颓，于是社人等复为筑而葺补之。夫以清凉院而沦于荒田野草也，已数四也。以荒田野草而复为清凉院，又数四也。所谓之院，又数四也。所谓后之视今，亦犹今之视昔者如此。余故颠末其事而为之记。南阿子曰：志文于县无关者不载。右真人洞、清凉院诸记，皆以及县之山水。录之。
修太白祠碑文
耿志炜
兴伯刘公治邰之三年，岁大旱，自夏徂秋，以国量乎泽若焦，民，其无如矣。公愀然忧形于色，素衣步祷，徧告群神。而旱魃肆焚，日益烈。于是集父老，登凤冈之巅，谒太白祠，斋沐致祝辞，报之祠下，祝以五日为期。越三日，电飞云涌，大雨雱沾，东抵马嵬，西至右辅，南濒渭阳，北暨乾陵之南界。一日夜，四境之内，周渥沾足，焦枯欣欣有生意，向之愁叹，转为歌舞矣。公于是奉牲帛，洁酒醴，展辞以答神贶。其辞曰：惟神毓云洞天，积雪皎然。庙峙稷麓，封号流传。有祷如响，从昔所仰。今兹岁旱，骄阳用长。念土之毛，民惨不聊，爰沥血诚，以率我僚。虔祷于神，惠此一方。趋跄祠下，陈乞荐香。神鉴其悃，精祲且交。油然作云，遂不崇朝。其散如丝，其沃如饴。焦卷一变，庭硕离离。巫觋反室，藏缄鼓箫。秋成可期，玉烛遂调。敢凭牲醴，以答神休，永祈膏泽。肇祀春秋。既祭矣，遂著为仪，更属炜为文以记之。盖昭示来兹，欲其永藉灵贶，以惠此一方民。尝按武功志载洪武丙辰，都督耿忠为太白祠记，其之曰艺忠为太白祠记。其二岁之间，凡五祷，其感应前后，一如影响。并记历代加封徽号，历历可数，且曰灵应昭晰，祀典秩然。然则太白灵应，振古如兹，而其祀亦由来远矣。顾不知湮沉废坠，端于何时，使后之人瞻庙貌，嗟登豆之缺即神。亦屯其膏雨，民不得沾其甘润，久已，公毅然修复之，倘所谓先成民而致力于神者耶？昔晋太康中，郡大旱，东晳为邑人请雨，三日而雨，黍育稷生，士女形之歌咏。今日之举，可谓旷代同符，而托金石，规永赖，其意更湥远矣。公上谷新安人，讳勃然，号兴伯，其祷雨在崇祯三年七月廿二日，即于是月之廿七日，增厥门庑，葺厥堂阶，而祀以岁春秋，与风云雷雨、社稷诸坛并展之，以兴嗣岁，盖有其举之，莫或废矣。于是乎记。
张文熙曰：昔司马氏累岁而史记成，朱晦庵先生九年而纲目就。博访遐诹，编缉惟艰。余不敏，谬应重委，苟且告竣，不知其工与拙也。其中荒唐无当，所增削而润色之，不无望于后之君子焉。
武功县续志卷之三终。

[book_title]武功县续志旧后跋
夫志者，史之所取材也。合而为史，散而为志，则志不可无也。然美恶者俗，利病者法，苦乐者情，贤不肖者人，污隆者运，以至灾祥因革，忠臣孝子、烈女贞媛，可为忧喜，可为法戒者，靡不具焉。顾事弗汇则啬，蔓弗芟则冗，言弗信则诬，词弗贲则俚，合众美而成之，此所谓文质彬彬者也。邑乘久阙，自正德十五年以迨今日，历百有余祀，祀而志不一出，君子盖喟然嗟焉。先大父休宁公盖尝述之，竟赍志以殃。今虽疆域犹昔，而法制之变更，人文之代谢，以至官师隐德，种种不一，即在近世，已失其半。询之故老，恍然如梦，若不及时编入，则久而散亡，后有作者，复何所凭以掇拾乎？我梅屿李公，浙右儒宗也，以岂弟君子，来莅兹土，甫下车，首崇文教，士子咸切矜式，不期月而纲振目张，美政历然备举。前因茶台许公访邑志之未续者，乃以纂修重任委诸余小子。维熙谫昧不文，譬之执越说燕，人且笑之矣。但命不敢诿，搜遗典，窜僻闻，谬为铨次。太史公旧志，昭若日星，兹不复赘，祗就后所未及见而记者，缉而续之。浅鄙无序，念前湥愧，夫岂敢侈然自号为文，特勉成一帙，以卒先公之业，博雅君子，可供复瓿云尔。至捐俸命工，昭示来兹，以垂诸不朽，皆我公缔造圆成之力，而邰人士不敢忘所自云。
康熙元年岁次壬寅秋八月，邑后学高邑令张文熙撰。

        </div>
      </div>
    </div>
  </div>
</div>
<!--update:2025-08-30 10:01:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>