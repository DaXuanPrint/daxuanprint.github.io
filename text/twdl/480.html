<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,滇略卷一,滇略卷二,滇略卷三,滇略卷四,滇略卷五,滇略卷六,滇略卷七,滇略卷八,滇略卷九,滇略卷十,滇略全文在线阅读,滇略全文在线下载,大玄古籍书库">
<meta name="description" content="云南地方志。明谢肇淛撰。十卷。肇淛字在杭,长乐(今属福建)人。万历进士,官工部郎中、云南右参政。著有《北河纪略》、。《长溪琐语》等书。谢氏官滇时,以万历《云南通志》为主,广搜史志文献,删繁剪陋,增以新事,纂为是编。成书约在天启元年(1621),九万余字。分版略、胜略、产略、俗略、绩略、献略、事略、文略、夷略、杂略十门。内容大多取材于明代所修云南方志,而以万历《云南通志》为主,增以新事。_滇略_全文在线阅读_滇略_全文在线下载_大玄古籍书库">
<title>滇略_谢肇淛_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">滇略</span> <br/>
          作者： <span class="inputVal" id="bkauthor">谢肇淛</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]90939</span> <br/>
          说明： <span class="inputVal" id="bkdec">云南地方志。明谢肇淛撰。十卷。肇淛字在杭,长乐(今属福建)人。万历进士,官工部郎中、云南右参政。著有《北河纪略》、 《长溪琐语》等书。谢氏官滇时,以万历《云南通志》为主,广搜史志文献,删繁剪陋,增以新事,纂为是编。成书约在天启元年(1621),九万余字。分版略、胜略、产略、俗略、绩略、献略、事略、文略、夷略、杂略十门。内容大多取材于明代所修云南方志,而以万历《云南通志》为主,增以新事。</span> <br/>
          封面： <span class="inputVal" id="bkimg">Z_11525.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]滇略
[book_author]谢肇淛
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]90939
[book_dec]云南地方志。明谢肇淛撰。十卷。肇淛字在杭,长乐(今属福建)人。万历进士,官工部郎中、云南右参政。著有《北河纪略》、 《长溪琐语》等书。谢氏官滇时,以万历《云南通志》为主,广搜史志文献,删繁剪陋,增以新事,纂为是编。成书约在天启元年(1621),九万余字。分版略、胜略、产略、俗略、绩略、献略、事略、文略、夷略、杂略十门。内容大多取材于明代所修云南方志,而以万历《云南通志》为主,增以新事。
[book_img]Z_11525.jpg


[book_title]提要
臣等谨案滇略十卷明谢肇淛撰肇淛有史觽已著录此书乃其官云南时所作分为十门一曰版略志疆域也二曰胜略志山川也三曰产略志物产也四曰俗略志民风也五曰续略志名宦也六曰献略志乡贤也七曰事略志故实也八曰文略志蓺文也九曰夷略志苗种也十曰杂略志琐闻也虽大抵本图经旧文稍益以新事然肇淛本文士于记诵亦颇博洽故是书引据有征叙述有法较诸家地志体例特为雅洁薛承矩序称其上以搜杨终常璩之所未及下以补辛显怡李京杨慎田汝成诸纪载之漏遗杭世骏道援堂集有是书跋亦谓其详逺略近博观而约取苍山洱水之墟称善史焉均非溢词也
乾隆四十三年六月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]滇略卷一
○版略
三皇之世地过日表夏商盛时朝者万国滇虽逺徼亦荒服之内臣也自周失其政六合瓜分蛮夷猾夏割据雄长始与中华隔絶歴汉唐宋虽或称臣贡土而叛服靡常莫制其命长蛇封豕窟穴二千年矣髙皇帝开天辟地日月重朗金马碧鸡之墟始得与子男之列方幅齿遇至于今文运弘开樵苏熙攘蒸蒸上逼邹鲁葢亘古以来所未有之盛而亦滇万世之竒遇也故列其分合之迹以及天造建侯之详俾后之人有所考焉
云南古梁州域徼外西南夷所居也颛顼建九州岛其西南为梁州禹贡华阳黒水惟梁州其地曰百濮以西南有百国名之如鄯阐昆弥句町牂牁之类周武王伐纣濮人与焉春秋时楚叔熊逃难于濮始属楚楚威王遣庄蹻略地至滇会有秦师道絶遂王之秦通五尺道置吏焉汉元狩间彩云见于南中遣使迹之云南之名始此也是时滇王当羗问汉使曰汉孰与我大使者还报天子恶其不逊时白崖有天竺白饭王之后仁果者为众所戴遂册为滇王治白崖蹻世乃絶元封二年发巴蜀兵临滇滇举国降以为益州郡赐王玉印章帝元和二年建学立师后主建兴三年益州渠帅雍闿杀永昌太守与孟获诱煽诸夷以叛丞相亮讨平之时仁果十五世孙龙佑那者能抚其民号大白子国仍以其地封之赐姓张氏而以吕凯为云南太守晋宋齐梁陈隋废置不一皆以守令治其人酋长世其官不相凌夺唐贞观末册龙佑那十七代孙张乐进求为首领大将军时有哀牢夷细农逻者耕于蒙之巍山有祥异所居成聚乐进求遂逊国而去之自是诸酋分立为六诏而南诏强盛开元间遂并五诏朝廷遣使册为云南王天寳间杀太守张虔陀臣于吐蕃王师讨之败绩无何复请内附仍受册封赐金印后为其臣郑氏所簒石晋时段氏据之宋建隆三年王全斌既平蜀欲乗胜进取为图上献太祖鉴唐之祸以玉斧画大渡以西曰此外非吾有也段氏遂得世其国元世祖定云南改为中庆路封宗室梁王居之而段氏居大理不睦构兵皇明洪武十四年遣颍川侯傅友徳西平侯沐英伐云南诸郡悉平之置云南布政使司领府二十州三十六县三十二而羁縻不与焉见之夷略
云南府古鄯阐国也楚庄蹻王其地曰滇国汉为益州为建宁晋为宁州为晋宁隋为昆州唐武徳中置云南郡后为蒙氏段氏所据元置善阐万户府改中庆路国初改今名领州四县九昆明县（附郭汉滇池地隋昆州元置善州领昆明官渡二县后并入昆明国朝因之）富民县（唐西宁黎州乌蛮居之曰黎灢甸元改今名）宜良县（唐蛮居之曰啰裒笼后置匡州元改今名）罗次县（古压磨吕村乌蛮居之元置罗次州后改为县）晋宁州（汉滇池地晋改今名南诏为阳城元仍晋名国朝因之以归化呈贡隶焉）归化县（汉安江又为大吴笼元改置今名）呈贡县（汉以来皆乌白等蛮所据有故城曰呈贡元置晟贡县国初改今名）安宁州（古滇国螳螂川也汉连然县唐改安宁元改为州国朝因之了隶以禄丰）禄丰县（古琭琫甸白村宋大理高氏据之名禄丰元因之置县）昆阳州（汉隶益州晋隶宁州隋立昆州宋大理高氏治之名巨桥元改今名国朝隶以三泊易门）三泊县（古僰獠地有那龙城元置今县以溪为名）易门县（汉乌蛮仲磨由男所居元置洟门千户所后改今县）嵩明州（古乌蛮枳氏居之曰枳硙汉曰长州因筑台盟蛮曰嵩盟宋段氏改为郡元改长州又改嵩盟又改为州领杨林邵甸二县国朝省县入州更盟为明）
大理府古昆弥国汉封滇王仁果于白崖置叶榆县隶益州后改隶永昌或建宁宁州唐为南诏蒙氏所据曰大礼五代段氏建国曰大理元置大理路国初平段酋置府焉领州四县三长官司一太和县（附郭汉叶榆地亦曰楪榆唐南诏取太和城即此元为理州后改今县）赵州（汉永昌地唐蒙诏改今名元为赵睒州又于白崖睒立建宁县隶之即古勃弄地也后省县入州国初仍为赵州领云南县）云南县（汉彩云见南中处也遣使迹之遂置云南县唐为匡州改品甸蒙诏为云南州元降为县）邓川州（汉叶榆地唐邆备州治大厘城南诏置邓川睒改徳元城元改今名国初隶以浪穹）浪穹县（浪穹六诏之一治曰弥茨唐称浪剑南诏并之立浪穹州元降为县）宾川州（汉叶榆地唐蒙氏太和楚场地也国朝弘治初割太和赵州云南地置今州）云龙州（古云龙甸元置总管国初置州土官段氏领之万厯末以土酋相杀改设流）十二闗长官（司本楚场地因其僻险置司）
临安府古句町国也汉置句町县属牂牁郡唐南诏据之置通海郡段氏为秀山郡后为阿僰部蛮所居元置阿僰部寻改临安路国初置府领州四县四长官司九建水州（附郭唐乌么蛮地蒙氏城之曰恵■〈历刂〉汉语为建水元置州）石屏州（汉蛮曰旧欣华言林麓也宋阿僰于地掘得石坪聚居焉名石坪邑后讹为石屏元改为州）阿迷州（汉以前蛮名阿宁讹为阿迷元置阿宁万戸府国初设阿迷州）宁州（汉筰都改沈黎郡唐改黎州蒙氏曰浪旷华言旱龙也后以与宁酋曰宁部元置宁海府寻改宁州）通海县（汉蛮阿赤尼郎地唐蒙氏立通海郡元改为县）河西县（唐置西宗州领三县河西其一也阿僰居之曰休腊元置河西州寻改为县）嶍峨县（唐为嶍猊蛮所居名嶍峨部元置州国初降为县）蒙自县（唐建水地有山曰目则后讹为蒙自宋为阿僰蛮据元置蒙自千户所后改为县国朝因之）纳楼教化王弄亏容思陀溪处落恐左能安南共九长官司
永昌军民府古戎州哀牢国也一云身毒九隆氏居之汉通博南置不韦县永平间立澜沧郡寻改永昌郡唐以后蒙氏段氏代据之皆为永昌府元立金齿宣抚司以西南有金齿夷名之也国初置府立金齿卫后省府改卫为军民指挥使司嘉靖初复设永昌军民府领州一县二安抚司一长官司二保山县（附郭汉以来皆为哀牢不韦县境国朝嘉靖初设府始置县以治西有太保山名）腾越州（古越赕地唐置羁縻州蒙氏为软化府段氏改为腾冲元改腾越州又改腾冲征缅招讨使司国初为指挥使司嘉靖初置州改司为卫）永平县（汉博南县晋改永平蒙氏为胜乡郡元置今县）潞江安抚司（潞江甸也亦曰怒江国初设柔逺府后改为司）凤溪长官司（国初置）施甸长官司（旧石甸讹为施甸元置司）
楚雄府晋以前属益州边地后设安州爨夷筑城居之名曰威楚蒙氏置银生节度段氏为富筯睒改白鹿郡又为威楚部元改为路国初改设楚雄府领州二县五楚雄县（附郭即安州威楚县也元置威州寻降为县国初改今名）广通县（古路晱地蒙氏立路晱县元改今名）定逺县（汉越嶲地唐曰西濮州曰髳州后没于蛮曰耐笼元置牟州寻改定逺州后降为县）定边县（唐濮落蛮居之曰南涧元置今县）■〈石咢〉嘉县（唐以前夷獠居之曰虚初元时有大星陨化为黒石人异之遂名■〈石咢〉嘉置县焉）南安州（旧黒爨蛮居地曰摩刍元置摩刍千户所后改为南安州）镇南州（濮落蛮所居川名欠舍城曰鸡和蒙氏置石鼓县又置俗富郡元置欠舍石鼓二千户后改为镇南州）
曲靖军民府汉夜郎味县地也蜀汉置兴古郡梁曰西爨隋置恭州协州唐曰曲州靖州蒙氏为石城郡元初为磨弥部后改曲靖路国初改为军民府领州四县二南宁县（附郭即汉味县唐南宁州元改为县）亦佐县（汉牂牁郡宛温县地唐为盘州诸蛮据之号夜苴部讹为亦佐元置县）沾益州（汉宛温地唐西平州磨弥蛮居之元改沾益）陆凉州（汉平夷县地晋置平夷郡蒙氏号落温部元改置陆凉州）马龙州（汉兴古地唐没于蛮名撒匡僰喇又为纳垢部元置纳垢千户所后改马龙州）罗雄州（晋以前兴古唐蛮罗雄者居之遂以名部元置州焉）
澄江府古滇池地也汉置俞元县隋属昆州唐属牂州后没于蛮为罗伽甸南诏置河阳郡段氏析为三部元置澄江路国初改为府领州二县三河阳县（附郭唐么■〈此上夕下〉蛮居之南诏置河阳郡元改河阳州寻改为县）江川县（汉碌云异城又曰易簏蒙氏徙曲旺蛮居之段氏曰步雄部元改江川州寻降为县）阳宗县（唐蛮强宗部居此讹为阳宗元因置县）新兴州（汉青蛉弄栋二县地唐置求州蒙氏为温富州元曰部傍曰普舍曰研和曰休纳后置新兴州）路南州（唐昆州地夷名路甸后为落蒙蛮所据元置万户府后改路南州）
蒙化府唐以前为白国与大理同隶蒙氏细奴逻居之号蒙舍诏后改为阳瓜州叚氏改开南县元为蒙化府又降为州国初因之属大理正綂间复改为府
鹤庆军民府汉隶益州又分隶永昌郡唐初越析诏地名曰鹤川又曰漾工蒙氏置谋綂郡段氏改府元置鹤州后改为鹤庆府又为路国初改路为府寻改为军民府领州二剑川州（古名也浪穹诏与南诏战败保此称剑浪蒙氏并之置剑川节度后臣吐蕃为吐蕃晱段氏改义督睒罗鲁城罗鲁华言海也元改剑川县国朝升为州）顺州（唐名牛睒罗落蛮居之元改为顺州）
姚安军民府本滇地汉置弄栋青蛉二县唐置姚州以其地多姚姓也蒙化改弄栋府段氏为统矢逻又改姚府元改姚州寻升姚安路国朝改为府后改为军民府领州一县一姚州（附郭汉弄栋沿革与府同）大姚县（汉青蛉唐西濮州改髳州段氏为大姚堡元改为县）
广西府古滇国东南境汉牂牁郡地后为东爨乌蛮弥鹿等所居唐为羁縻州后师宗弥勒二部寖强蒙氏段氏不能制元时内附置广西路国朝改为府领州三师宗州（蛮部据名匿弄甸元以本部领阿宁豆勿阿卢豆吴四所后改为州）弥勒州（蛮部据名郭甸巴甸部笼元以本部领吉输裒恶部笼阿欲四所后改为州）维摩州（元置领维摩屈中二所后改为州）
寻甸府古滇地僰剌蛮居之其部曰仲札溢源后为乌蛮新丁所夺号新丁部讹为仁地蒙氏为寻甸段氏曰仁徳元置仁徳府国初改为寻甸军民府土官领之成化间以土酋相杀始设流官改寻甸府
武定军民府汉益州地也唐隶姚州獹鹿诸蛮居之段氏为罗婺部元改武定路国初改军民府土官凤氏领之隆庆间以叛诛始设流焉领州二县一和曲州（附郭即罗婺地有甸曰叵笾元改和曲升为州）元谋县（旧曰环川元置今县）禄劝州（旧为洪农碌劝甸元改今州）
景东府古曰柘南昔扑和泥二蛮居之名猛谷又曰景董唐以前不通中国蒙氏立银生府后移于威楚其地复为蛮有元讨平之置开南州国初改为景东府
元江军民府古西南极边地曰恵龙甸又名因逺部蒙氏置威逺睑后和泥蛮据之曰罗盘甸宋侬智髙之党窜此元时内附置元江路领罗盘马笼等十二部国初改府永乐间改军民府领因逺罗必甸长官司
丽江军民府古荒服地汉唐皆隶越嶲蒙氏置丽水节度后为蛮酋蒙醋醋所据元讨平之置丽江路国初改府后改军民府土官木氏世居之领州四通安州（附郭汉定笮县唐昆明元置今州）寳山州（汉邪龙县境元置寳山县寻升为州）兰州（汉博南县唐罗眉州段氏置澜沧郡元改今州）巨津州（汉罗婺九睒诸蛮所居元置今州）旧有县曰临西正綂间仍属本府
广西府丛山深林古无郡邑宋侬智高裔居焉曰特磨道元立广南路国初改府仍以侬氏官之领州一富州（元置）
顺宁府古百濮地也后讹濮为蒲地曰庆甸蒲人世据之自古不通中国元时内附置顺宁府并寳通州庆甸县国朝因之而省州县入府后隶以云州（蛮名猛佑僰夷所居元时内附属麓川路国初置大候长官司寻改为州土官奉氏领之万厯间土酋叛讨平之改今名隶顺宁府）
永宁府古名楼头睒又名荅蓝一名茶蓝地接吐蕃蛮泥月乌者居之后属南诏元呼必赉驻师日月和即此寻内附置永宁州国初因之水乐初升为府土司阿氏官之领革甸刺次和香罗瓦鲁之四长官司
镇沅府在西南极边地昔扑和泥二蛮居之唐属蒙氏又为金齿僰夷所夺元初内附立威逺州及案板寨国初改镇沅州永乐间升为府领禄谷寨长官司
北胜州汉以前属白国时铁桥西北施蛮据之蒙氏辟其地为北方睒徙诸蛮以居号剑羌又曰成偈赕又改善巨郡段氏为成纪镇元置施州后改北胜府国初仍为州初属鹤庆及澜沧卫正綂间改隶布政司
蒗蕖州唐名罗共睒元置今州属北胜府国初属鹤庆后改隶澜沧卫
新化州旧为马龙他郎二甸阿僰诸蛮世据之元时内附属之元江路国初改马龙他郎甸长官司弘治间改今州隶布政司
全省封疆东界广西南界交趾西界僰夷北界四川东北五百里至贵州普安卫东七百五十里至广西泗城州东南六百三十里至贵州乌撒可渡南四百六十里至广西上林州西南三千五百里至南海西六千里至西洋海西北二千里至吐蕃北四百里至四川会川卫自司至应天府七千二百里至顺天府一万六百四十五里岭南郭棐曰按周武王孟津之会及于濮人则其入中国自周始矣汉武开边选守令治其地考之当时置益州郡领县二十有四曰滇池双栢同劳铜濑连然俞元収靡榖昌秦臧邪龙味昆泽叶榆律高不韦云南嶲唐弄栋比苏贲古母棳胜休建伶来唯其属越嶲郡县有二遂久青蛉属牂牁郡县三平夷漏卧句町其在今日幅员视汉更广大矣傅沐诸将军开拓之功仰赞我高皇帝廓清之治岂不宏逺哉
滇略卷一

[book_title]滇略卷二
○胜略
大块灵淑之气不泄为人文则结为山川南天荒徼颛蒙未开故其勃郁磅礴山斧削而水电飞至于诙怪嵬矞之竒不可名状惜其自古以来职方不隶杖履罕经流赏题咏若斯而止今所存者亦千百中之什一耳昔尼父居夷伯阳入胡岂故逃之六合之外或有取尔也矧被圣化日月悉主悉臣者哉故择其较着以俟观风者采焉
金马碧鸡二山在滇省城外西为碧鸡东为金马相距五十里许中隔滇池汉宣帝时方士言其有神可祠而致遣諌大夫王褒求之颜师古曰碧形如鸡金形如马故名一云以有凤凰及龙马隠见于上名之颜说非也元张雄飞诗北阙辞丹凤南云看碧鸡紫苔移玉座瑶草湿金泥雨霁龙归洞风生虎渡溪寻梅穿竹径采药蹑松梯白日依山尽青天入海低寄书无鴈过择木有猿啼花映高低树园分逺近畦飞星驰寳马沈水吐银猊鱼戏莲房北鸥眠荻渚西长歌汉颂罢刻石纪新题
五华山在省城中雄瞰千雉四望无际其上有寺楼阁宏丽为滇诸刹之最都御史钱塘郑颙诗上人栖迹云霞中楼居背倚青芙蓉映帘花木四攅遶深幽雅称金仙宫古闻滇阳称佳丽五华特秀西南丛沧波逺引势吞吐城闉俯瞰烟溟蒙楼台万井互参列浮图百尺高凌空面前冈峦总奔附嵯峨宛若君山峰
太华山在碧鸡西北俯瞰滇池迥出逺近诸峰之上絶顶有寺元僧玄鉴建永昌张含诗滇国地形惟此最青霄楼阁迥招提山围雉堞笼金马海撼龙宫浴碧鸡云里鹤巢松树遍风前仙梵雨花迷诸天不在藤萝外中夜起看星宿低铜梁张佳胤诗石床横架万峰西海上双明入户低自是山中无玉漏朝来还有碧鸡啼（又）焚香髙卧大华烟鹤唳松涛夜不眠欲向此中寻住着海心月在白云天
螺山在省城之北山无草木石皆青色盘旋若螺髻焉其下有潮音洞深黒莫测有人燃炬行两日阻水而还前为圎通寺依岩谷为之穷极幽险都御史吴兴顾应祥诗有云拥数峰环寺立烟开一径傍城湾之句
滇池即昆明池也在省城西南周广五百余里合盘龙江黄龙溪诸水为南中巨浸其水源广而末狭有似倒流故曰滇汉武帝欲伐西南夷于长安穿昆明池象之以习水战其上为太华金碧诸山其外有金棱银棱澄清诸河菡萏蒲荇鱼蠃菱芡之产不可殚穷元李京诗嫩寒初褪雨初晴人逐东风去棹轻天际孤城烟外暗云间双塔日邉明未谙习俗人争笑乍聴侏■〈亻离〉我亦惊珍重碧鸡山上月相随万里更多情明顾应祥昆明池歌昆明池延袤数百里千山万山直自昆仑来诸山之水汇于此相传其水颠倒流滇池之名由此始左有金马山右有碧鸡峰弥漫浩瀚渺无际但见洪涛巨浪日夕排苍空青天忽惊白日起霹雳震撼蛟龙宫天吴水怪九首八足不可以名状时复出没于其中有时风恬波浪息一碧万顷开青铜其广也如此胡为乎不在九域之内不得与五湖七泽相争雄神禹治水迹不到穆王八骏难为穷汉武凿池徒彷佛王褒将命何匆匆唐宋以来各僭据声敎不与中国通天开景运圣人出一扫海内羣邪空五服之外更五服俯首受命归提封侏■〈亻离〉椎结之类吾不知其几千万种礼乐不异车书同眇余生当全盛日观风两度乗青骢古来多少豪杰士局于偏安之世不得一洗块磊胸百年过眼一弹指得此胜览真竒逢振衣独立太华顶狂歌目断孤飞鸿
滇池西二十里有海源洞中可容数百人四壁削立石乳倒垂凝成幻象千状万态不可数计其下有龙湫流水清浅四时不竭雨旱祷之辄应
玉案山在滇池北十余里一名列和蒙山秀丽多泉石山北有三泉如盆池上有玉案逺近佛刹攒列其最胜者为笻竹寺花木幽翳静室清絶游俗罕至寺僧皆修头陀行守戒苦节其得道者终身未尝下山山椒有碁局相传有仙人奕于此唐道南和尚诗松鸣天籁玉珊珊万象常应护此山一局仙碁苍石烂数声长啸白云闲乾坤不蔽西南境金碧当分左右班万古难磨真迹在峰头鸾鹤几时还（南诏通记作牟浚诗）
髙峣闗在昆明县东云津桥之北旧有城嘉靖初成都杨慎谪戍永昌来往滇池相其地卜筑焉乐其胜概为作十二景诗后竟卒于此今其庄亦荒废张佳胤髙峣吊杨太史诗君自投荒日飘零瘴海间风云辞玉署岁月老红颜著述愁中尽诗篇病后删大名留死谏前席阻生还石表何因折泉台不可攀知无封禅草谁问碧鸡闗僮仆将孤榇文章遍百蛮空余载酒处寂寞锁青山
欶雺山在嵩明州东四十里世传蒙世隆征乌蒙得四女归至此山四女遥望故乡俯仰叹息忽山颠雾结三峰蛮谓三为欶雾为雺其山■〈山上酋下〉崒独峻登眺则云南悉在目中又名峻葱山
滇温泉最多而安宁州之碧玉泉为冠在城北十里许四山壁立中为石凹飞泉注焉清可鉴发香可瀹茗有坐石正方碧色如玉故名杨慎亟称之谓海内第一汤其上为曹溪寺倚山飞阁登之可望百里诸山有海眼泉一日三潮随涌随涸相传僧戒照卓锡之所杨慎诗黟岫灵砂址华清礜石汤佳名虽许并仙液讵堪方大井元通脉曹溪且让香流温涵水碧气郁谢硫黄清暑南薫际回暄北陆傍体应偕鹭洁心不假犀凉春酝熏兰斚云腴泛茗枪弄珠余浣女鲙玉剩渔郎瑶草蟠千岁琼芝缀九房温泉真此地难老更何乡
点苍山一名灵鹫山在大理龙首龙尾两闗之间绵亘百余里若屏风然有十九峰环列内向峰各一涧悬瀑而下散入市廛村墅东注于洱河阴崖积雪经夏不消故亦名雪山山腰时有白云横亘如带蒙氏封为中岳汉书曰邪龙云南注山似扶风太乙之状上有冯河周回万步五月积雪皓然即此山也山中梵宇丛林络绎相望相传为阿育王封国三千兰若兹得其半今所存什一耳冯河在玉局峰之下岩壁耸削潭水清澈每有坠叶鸟辄衔去志云观音大士放黑龙于此也其北麓产文石黑白分明如画可为屏障元髙昌雅诗水绕青山山绕城由来人杰地应灵水光万顷开天镜山色四时环翠屏康里子山诗有客新从鹤拓来自言曾上五华台苍颜暑雪当窻见玉脚晴云对槛开桂树小山招隠士桃花流水属仙才王孙芳草年年緑为问西游几日回
点苍山有二龙潭南潭黒龙居之北潭黄龙居之黄龙善而黒龙恶二龙相与斗黒龙败眇其一目潜于潭底人近之辄雷雹暴作或云此即大士所放之龙也俗名其水为高河每岁五月溪上不时有雨而田野烈日皦然割麦揷秧两不相妨相传观音大士授记而然
苍山三阳峰蔑原之上有风洞风从地孔中出虽五六月吹人肌骨寒颤即壮夫不能久立也临安纳楼长官司东二十里亦有风洞四时不絶滇之多风其以此耶鹤庆亦有之
鸡足山一名九曲在大理东北一百里峰峦攒簇如莲花盘曲九折一顶三跂若鸡足然故名上有石门七十二峰林樾雄深梯磴险絶世传佛大弟子迦叶守佛衣以待弥勒之所后湼盘于此至秋夜不时放光一山尽明有白石庵河子孔洗心桥迦叶殿罗汉壁袈裟石猢孙梯大悲阁虎跳涧拜佛台曹溪水大小龙潭华首门迦叶洞絶顶四望万山皆伏唯点苍西峙与之颉颃近侍御史南海潘公浚建观风台其上尤称壮观前后逺近兰若七十有二穷极幽胜西域天竺诸僧岁时云集香灯梵呗百里相望殆非人境闽邓原岳诗叶榆水从山脚流点苍鸡足俱神丘东西对峙争竒絶翩翩灵迹垂千秋我闻鸡足之山元净土迦叶授衣即其处禅宗正印信难求释氏遗踪或可覩相传八月佛放光轮囷五色还非常琳宫绀宇不知数浮图寳刹凌苍苍我来登览多所歴烟雾冥冥恍相失披径先寻兜率庵扪萝再扣袈裟石江风吹云雨如注猢孙梯滑不可度大悲阁在山之巅下视羣峰互呑吐须臾雨散云亦开指点遥山青翠来丽江雪岭白照眼茫茫海水浮银杯舍身崖前多虎迹仙碁石上草花碧拜佛崖悬千仞冈曹溪泉冷成丹液华首门扄亦已久昔时衣钵今何有洞天寂寂云四封层峦半壁苔衣厚俯瞰下方亦可怜幻成百里兜罗绵我生一作空明想便如钵里开青莲闻见如来非色相眼底何须说真妄佛地机闗只自知灵山面目聊堪状信宿山中俗虑清欲从此地学无生不然解带还山去身骑赤龙朝玉京
西洱河在大理城东即叶榆水也一曰洱海禹贡道黑水至于三危入于海注云西洱海与叶榆泽相贯又水经注云叶榆水道交址糜泠县东径浪泊其水黑似榆叶渍之而名按司马相如文略斯榆注斯音曵又史记汉书皆作楪榆未可以臆解也水经曰罢谷之山洱水出焉山在浪穹县北泉涌起如珠树经玉案山前绕郡而南西出天桥点苍山后是为濞水与漾水合又西入于兰沧江又南入于海其水有三岛四洲九曲弯环如新月岛形如案故名玉案石上有朱文若古篆不可辨世传是大士与罗刹买地劵也石壁上刻云此水可当兵十万昔人空有客三千蜀都赋云诸葛亮之平南中也战于是水之南其后唐开元中李宓王天运等伐南诏前后覆军二十万皆没于此水濵有神祠其状牛首人身或虎头鸡喙皆大石自地涌出非人工也雨旱祷之辄应冬月海风水面常有阴火高数丈起海赋曰阴火潜然是已东岸有分水崖俨若斧划南为河北为海所产鱼不相入八月望夜时有珊瑚出水面志云即恒河也元舒噜杰诗洱水何雄壮源流自邓川两闗龙首尾九曲势蜿蜒大理城池固金汤铁石坚四洲从古号三岛至今传罗阁凭巇崄蒙人恃极边要当兵十万不数客三千世祖亲征日初还一统天雨师清瘴疠风伯扫氛烟民物因蕃富封疆近百年点苍山色好铭刻尚依然
漾水一名神庄江源出剑川经赵睒过打牛坪遶点苍之背与濞水合淼漫无际俗谓之漾备江謡云过了漾备渡阎王请上簿到得龙尾闗纔是到人间言其瘴毒甚也
兰沧江一名鹿沧其源出吐蕃嵯和哥甸一云出莎川石下其石似鹿故名自丽江度云龙州至于永昌广仅三十余丈其深莫测其流如奔东流经顺宁达于车里入于南海即汉书所云搏南兰津也今曰澜沧俗谓之浪沧蒙氏封为四渎之一其江中有物黑如雾光如火声如折木破石触之则死或云瘴母也文选谓之鬼弹内典谓之禁水惟此江有之他所絶无李元阳曰此即禹贡黒水至于三危入于南海者也
潞江在永昌南百余里一曰怒江源出雍望奔流而下其深莫测两岸陡絶入夏则多瘴毒不可渡蒙氏封为四渎之一
赵州南六十里为白崖古庙中有铁柱诸葛武侯定南中归以纪功也至唐咸通间蒙酋世隆复重铸之故郭松年大理行记以为非武侯所立不知张乐进求时已有铁柱矣崖半有毕钵罗窟岩壁耸拔千丈余其下林麓蓊翳无路可由南诏时有杜老蛮者即崖而寺之扪壁而上有独木桥十余所长三尺或五六尺巇崄不敢着足樵子儇疾者履之而过亦不损折其木非常见之材每月十五夜换桥一次不知其因十六日但见桥制更新无复旧木矣世传神仙所为因谓之仙桥昔寺僧畜犬仙桥遂断后屏犬桥复完成化间壁上见诗云悬崖万仞没跻攀楼观参差杳霭间一派水流苍石隙数声猿啸白云闲堪嗟萧史乘鸾去定是王乔驾鹤还唯有灵桥髙絶处幽禽惆怅对空山不注姓氏然其地士人所不能到竟不知谁为也
青华山在云南县南八里其下有洞山仅培塿而洞深邃不可穷悬崖滴乳愈深愈竒上有石窍漏光若天窻然岐径支分人入必糜糠以志其返每岁季夏二十四日土人士女还至以炬火爇之云不尔必有蜘蛛之啮或云此即唐三藏取经遇蜘蛛怪处也御史李元诗青华洞深且宻神工融鬼斧劈茫茫天壤间此理不可诘无乃浑沌初辟时浩气嘘泡成幻质沿苔扪石岂容已宛若风雨投暗室虚幽极处明自生时复有窍见天日袪昏破晦露真机万态千形难尽述行行洞口更升巅笑看扶桑红日出
九鼎山在云南县西北二十里一曰寳泉九峰相并望之簇如青莲石穴空洞盘折而升其上有九鼎寺毘卢阁古佛洞华严洞玉峰塔诸胜倚岩结构飞梯令人登之有挟风生羽之想吴郡冯时可诗九鼎巑岏望里新长松落落逼苍旻蜂房燕垒虚无地薤簟藜床逺絶尘云宿下方流玉叶月生半壁吐金轮最怜政暇能兼隠倚石看山更几巡
水目山在云南县之南二十余里山巅有泉深不可测南诏段氏于此建水目寺相传初建时有僧阿漂为工匠都养炊爨汲水以供众僧未尝违失日则奔走劳苦夜则悬首庙梁三十余年其悬髪金钩至今犹存尝挈筐入市货奶酪蔬菌之属虽二百里外产者一日致之人因其出窥其室中见漂闭戸黙坐置筐坐前有顷筐中诸物自盈见者喧于众漂遂立化寺有白虎窝黄龙木犬之异有贵客至木犬自吠今遗址犹存
金沙江一曰若水源出旄牛徼外东南至于丽江鹤庆北胜姚安诸界水濵产沙金故名山海经曰黑水之间有木名曰若木若水出焉水经注曰若水南经云南之遂久县今金沙江巡检司是也又东流合绳水孙水淹水泸水注于马湖诸葛亮南征渡泸即此昔黄帝长子昌意徳劣不足绍承大位降居斯水为诸侯娶蜀山氏女生颛顼于若水之野是其地已杨慎宿金沙江诗往年曾向嘉陵宿驿楼东畔栏杆曲江声彻夜搅离愁月色中天照幽独岂意漂零瘴海头嘉陵回首转悠悠江声月色那堪说肠断金沙万里楼在丽江西北
水经曰叶榆水西北有鸟吊山世传凤凰死于此每岁秋冬百鸟羣聚鸣呼啁哳土人夜然火张罗待之鸟投火罹罗多有异羽匪直滇产也内无嗉者以为特哀不食称为义鸟放之今邓川浪穹之间有凤羽乡山曰鸟吊每九月至十一月夜中万鸟羣聚居民烛而罗之所获万计与水经所载无异杨慎诗鸟吊山头百鸟伤刺桐茅竹隠斜阳九苞文采不复见千古令人空断肠按蒙化亦有凤凰山其说与此同（按鸟以赴义至而小民无知网而取之不仁甚矣万厯己未余至始行邑禁絶之）
天桥在大理西南三十里洱水下趋处也相传苍洱之间其初皆为水国观音大士凿石为桥泄水民始得平土而居其石下断上连絶壑深堑若梁跨之凭虚凌空可度一人故名天桥桥边激水溅珠宛如梅树人呼曰不谢梅亦竒观也桥之北有沓嶂又名一线天水故道也石林古色可吹洞箫莆田方沆诗苍岭青未了寒烟野戍平危梁通地脉削壁类天成霜色孤鸿暝涛声万马行昔年曽割据形胜控榆城闽陈严之诗似入天台路横梁跨壑悬川应疑禹凿石岂仗秦鞭归鹤来何处长虹卧不还支机随意取不必待张骞
点苍山龙泉峰下有诸葛武侯画卦台云世传武侯南征屯兵于此披草莱中得石刻伏羲像因作八卦台祀之土人以为祭天又名曰祭天台其龙闗以西谓之天威径葢取孟获公天威也南人不复反之语唐髙骈诗豺狼坑尽却朝天战马休嘶瘴岭烟归路崄巇今坦荡一条千里直如弦万里驱兵过海门此生今日报君恩回期只待风烟净不遣征衣有泪痕
大理之南有荡山寺一名感通汉摩腾竺法兰由西天竺入中国时建也唐南诏重新之其地山峦回合林樾葱蒨佛堂之外僧院三十有六四壁绘人天诸相皆极工丽中堂石上有僧趺迹云洪武十六年寺僧无极率其徒入觐献白驹一山茶一上临轩受之山茶忽发一花上异之赐御制诗一十八章叙其水陆往返之劳并序刻于石其东麓曰狮山环山面河幽静可赏
弘圣寺一名一塔寺在大理城西其北有崇圣寺亦曰三塔寺皆胜地也弘圣有塔高二十余丈十有六级相传周时阿育王所造塔也其上有阁扆苍山面洱河原野雉堞皆在指顾之中左有诸葛武侯祠及杨慎所摹禹碑崇圣三塔中者高三百丈外方而内空其二差小各错金为金翅鸟立其上以厌龙也不知何始塔顶有铁铸欵识云贞观六年尉迟敬徳监造开元初南诏修之请唐匠恭韬徽义重造中观音像高二丈许蒙氏董善明者吁天愿铸是夕天雨铜取以铸像仅足而止像成之日瑞光五色楼有鸿钟声闻百里其外万松离立苍翠际天僧房花木幽翳台阁孤敻至者徘徊不能去程本立诗眼中城郭与山川坐我江南罨画船云气半空飞白雪水光一镜落青天野墙椶树人家住官路梅花驿使传最是僧房听梵呗此心能洗百忧煎
判文山在临安府城南二十里高千余仭中有三峰削出如笔架昔大理段思平外舅爨判居其上因名有祠焉学士王景常判山翫月歌判山山上秋月明判山山下秋水清道人持杯待明月气压泰华吞沧溟姮娥靓妆倚碧井照见琉璃几千顷兴来吸尽金叵罗舞袖徘徊弄清影嘉靖中学使赵维垣易名焕文
岩洞在临安东二十里一名云津洞山形绵亘林径萦纡众水归宿伏流会盘江达于南海洞口空阔可容数百人前阻深潭无径可通游者循山背行达中洞结桥而度列炬而入石髓凝结倒垂千态万状葢西南第一洞天也其后有小洞二曰南明曰万象南明黝黒中忽有天窻豁然明朗万象峻阔岚霭层结如云霞飞布其上尤为竒絶云学宪秀水吴鹏诗雅志在山水临眺兴无倦竚望城东郊幽岩表南甸使君复爱客抚景开芳宴解带遡南风手掬氷花片披榛得微路延瞰中岩徧结桥度云溪列炬散晴电怪石虬龙翔层台玉芝炫旋转寻丈间幻化千万变势凌天姥竒名并桃源擅自非神明护乾坤岂终见日来苦尘缚胜引资游衍薄暮下山椒心赏徒留恋安得长公术移此中州奠依栖炼五药辟榖谢朝彦
阿迷州北三十里有火井其水溢出流入于田井中常有烟气投以竹木即燃夜则有光四傍石亦皆热出煤可以代薪
异龙湖在石屏州之东有九曲周百五十余里中为三岛小岛名孟继龙有蛇虫不可居昔蛮酋以有罪者流于此中岛名小末束大岛名和龙湖蛮立城于上汉名水城四面皆巨浸东流入于泸江
太保山在永昌府西其名不知所始嵳峩东向高千余尺横冈数里山巅平衍可习骑射尝有掘地者于土中得巨砖甚多皆有平好二字周遭林木苍翠烟云变幻称竒观云
哀牢山在永昌东二十里孤峰秀耸如拱如坐髙三百丈余雄视西陲延袤三十里许顶石巉巗如鳞有二穴名天井水出其中土人于春首视水之盈涸卜岁之丰稔穴下相通取左穴水则右穴涸取右穴亦然山下有石如鼻二孔出泉南温北冷分流数十步复合为一号玉泉故又名玉泉山
博南山在永平县西南四十里一名金浪山其巅又名丁当路极险隘乃蒲蛮出没之所昔南诏遣将军征缅回师多赍金寳经此山遇盗将军死之后立祠于此北麓有泉流为花桥河方沆诗万里哀牢地双旌度博南林开山列障天逺树如簪岚气征衣重霜华旅鬓含兰津看渐近访古一停骖
罗岷山在永昌东北百里兰沧江西岸也髙千丈袤四十余里相传蒙诏时僧罗岷者自天竺来此尝作戏舞山石亦随而舞后没土人祠之岩下时坠飞石过者惊趋谓之催行石相传上有野兽抛踏而下后有人将晓时见石自江中飞上雾中甚多不由兽也有桥于两岸曰霁虹缆铁梯木悬跨千尺郡人张含诗兰津之南何崔嵬水寨仄路盘空回江氛岭祲日月翳山狂谷很猿猱哀炎天风高屡见雹严冬地逈常闻雷钩藤毒葛四时茂鹦哥杜鹃千树开
卧狮山在永昌南十五里以形名高百丈余袤二里许其上有洞曰芭蕉广二寻高称之入深百五十步其中石乳灿烂有如莲如钟如伞之异故又名石花山
云岩山在永昌城北二十五里高二百丈余盘回三里许杂木阴森岩石深百步中有石横卧于下长丈余好事者凿而为佛建寺以覆之扁曰云岩卧佛其左有洞洞门高三尺深十余丈寺外筑台建门台下有池
高黎共山在腾越东北百余里古名昆仑冈夷语讹为高良公云界龙潞二江之间潞江冬月无霜而此山巅霜雪严冱蒙氏封为西岳山上下东西各四十里登之可望吐蕃之雪山山顶有泉东入永昌西入腾越故又名分水岭侯琎诗高黎共山花正红千岫万岫烟云中险道岧嶤锁青黛絶巚突兀摩穹窿莺声鹊声满丹峤逺色近色皆苍松记取此景付彤管豪吟野眺生春风其左右有平川名弯甸炎热瘴疠商贾謡曰冬时欲归来高黎共上雪夏秋欲归来无奈弯甸热春时欲归来囊中资粮絶
永昌龙泉门外有九隆山相传哀牢夷九龙兄弟世居此山之下诸葛亮南征时凿断山脉以泄王气今遗址犹存其麓有泉自地涌出凡九窦郡人甃石为池承之其下汇为大池可三十畆名曰九龙池夏月荷花盛开中有画船可以游泛武陵江盈科谓滇人不知舟独昆明池与此耳张佳胤诗陂塘晴射海霞红楼榭清阴落镜中古木浮槎天上过平桥流水席间通歌声渐起千峰月寒气非闗九夏风环视尽摇河汉影对君疑坐斗牛宫
乌蒙山在禄劝州东北三百里一名绛云露山北临金沙江山有十二峰耸秀为一州诸山之冠八九月间常有雪故又名雪山其顶有乌龙泉下流为乌龙河蒙氏封为东岳
蒙乐山在景东府北九十里一名无量山高不可跻连亘三百余里中有石洞深不可测一峰特出状若崆峒蒙氏封为南岳其南有泉为通华河其北有泉为清水河俱东入于大河
永平县有打牛坪相传诸葛武侯南征至此值春日鞭牛敎民畊稼后人因以名之
广通县翠屏山中有汤团箐云武侯擒孟获驻师于此时腊月二十四日也军士追思荆楚以汤团祀灶乃炊而食之未尽者弃之而去至今箐巾小石形类汤团然
楚雄城北有坡曰青峰坡其上一石高八尺广半之名曰峨■〈山录〉石一人撼之则动聚众挽之嶷然不摇
澄江城南十里有湖曰抚仙周三百余里北纳诸溪南受星云湖泓涵清澈一碧万顷玉笋山抚其上宛若仙人凭镜而立故名也山旧名涌拔屹立水际高峰刺天不与羣峰接状如玉笋然其北有罗藏山罗藏夷言虎栅也昔有虎自碧鸡渡滇池至此土人造栅以取之山高可五千尺其上寛平有龙湫时兴云雾元梁王立寨其上故又名梁王山飞泉自峰顶落流入四逺
竹扫寺在蒙化南百里许无院无僧止有石佛旱则蒙人舁之城隅祷应即还山所居左右产竹甚茂竹稍下垂拂石其洁如扫亦一竒迹也
石寳山在剑川西南二十里上有灵泉状如仰臼纔容斗水百人挹之不竭不挹亦不盈也洞中有石佛石栈石井石人以至狮象钟鼓蛙蛇之属遍于陵谷皆石也大理李元阳记谓縁崖诸石像如大士罗汉者甚多皆若雕镂然及省其手足指爪剥折之处又皆空洞如人骨然乃知其为天成也杨慎诗初地追清赏名山惬素闻峰峦合元气楼殿截霞氛灌木长藤绕幽篁细路分刚风凝石髓香梵满崖薫泉溜琼璈响天吴紫藓文兴因灵运发人是谪仙羣秦客迷青霭汤休和碧云便应开净社丼露洗尘纷
方丈山在鹤庆府城南一百里巍然峻拔山半有洞中有池深不可测水滴岩下如方响音昔蒙氏罗阁鳯琢观音像于壁故又名观音山南诏名山凡十七此其一也
鹤庆东南七十里山名大成坡顶有泉圎径尺许深如之终岁不溢盛夏不涸相传南诏蒙氏过此三军无水渴甚遂拔剑挿地泉随涌出至今行人资焉谓之一碗水
师宗州东有山曰马者笼高峻雄峙势莫与京其西二十里地名阿定乡有小山高可五丈盘根数百尺弘治十年一夕忽移于此山之傍上有三大树随山而徙根枝如故土人但闻风雷声旦起视旧处已为平地矣
阿卢山在广西府西延亘四十余里南接弥勒北跨师宗旧有阿卢部居之故名山麓有洞深黝不可穷中有雕栏寳塔钟鼔卧床佛龛之异
寻甸北五里有龙泉洞水涌出灌地数万畆洞中深邃蝙蝠甚众游者明炬辄为所灭洞中有一雀俗呼为龙雀如遇木叶坠水辄为衔出郡中亢旱祈祷辄应
狮山在武定城西五里许峰截如削壁立千仞其巅平敞里许有泉喷出潴为小池池旁罗汉松一株大数十围霜柯铁干世所罕见岩半有庵曰龙隠中祠建文皇帝云帝自靖难师入自髠以出栖此山者四十余年始自白归大内今其像禅衣锡杖凄然老衲状也
雪山在丽江西北二十余里一名玉龙山条冈百里■〈山截〉嵲千峰上揷云霄下临丽水山巅积雪盛夏不消岩泉瀑布百道飞流蒙氏封为北岳元李京诗丽江雪山天下絶积玉堆琼几千叠足盘厚地背摩天衡华真成两丘垤平生爱作子长游览胜探竒不少休安得乘风凌絶顶倒骑箕尾看神州
琼英洞在顺宁西南西粤山之麓其山层峰叠壑石壁横峭洞口豁然如城阙状可十丈许嵌空竒崛其上有青莲华葢朶朶下垂洞中石钟鼔磬击之琳琅成韵深邃莫穷幽致万状葢西南之竒观也董难诗有云兹山竒絶不可纪嶙峋嵌空难与比晦明幻化神物潜章亥艰难不到此山鬼啾啾木客号古藤縆索垂猿猱山禽百韵隔云木落日熊罴呼其曹路断吊桥悬怪石宛若晴虹高万尺悬橦度索越他山飒飒天风吹羽翮烟霞不隔水源深仙境微茫何处寻人似避秦鸡犬近松根履足跫然音洞门深锁桃千树山灵谢指桃源路翠观岑青紫府圗鬼工斵处心惊怖石钟累累石乳香龙飞凤翥石笋长石钟石鼓还石磬钧天乐派音铿锵仙人酤我长春醑一饮驩襟无处所仙词浏亮涤尘烦自信仙縁吾与汝
北胜州南有九龙山高万丈余磅礴百里山有九峰于麓仰视则九山皆齐登其中峰之巅则众峰才及其半四顾无际可千里余
赤石崖在北胜州西北三里许相传禹乘赤龙治水至此以斧劈之故山石皆殷赤色崖半有泉其味如醴仲春居民郊游争掬饮之布榖一鸣其味即变
滇略卷二

[book_title]滇略卷三
○产略
语曰十步之内必有丰草禹贡黑水梁州土青黎而赋下中三错圣人羁縻荒服固不竭泽而渔之也商周西南之献及于象齿矩狗已非却獒之懿轨矣至汉书始言滇土平敞有盐池田渔之饶金银畜产之富人俗豪忲居官者皆富及累世夫官之富民之瘠也至于今而惟正之征发岁増筐篚之羔鴈日广市僧箕敛以鸱张贪估垄断而罔利刮金佛面削铁针头鲋已涸而决无时马方逸而求未已滇自此困矣故上有闭闗焚裘之令而后源可清下有马羊金粟之长而后流不竭其以为陆海而捆载之非余所敢知也
汤四方献令曰西南产里（即今车里）百濮以象齿矩狗为献孔氏曰矩狗狗之善者也今志作短狗误
周王会白民（即滇白人）贡乘黄（似麒有角）卜人（即濮人）贡砂（丹砂也）黑齿（即永昌夷）贡白鹿
汉元狩间张骞使大夏见卭竹杖问所从来曰卭西二千里身毒国所产遂遣使至滇指求身毒身毒今天竺也距丽江可二千里又广志云永昌有濮竹围三尺余大者一节受一斛可为船小者数升可为■〈木巽〉榼
杜诗笼竹和烟滴露稍笼吐蕃地名也旧唐书吐蕃传有笼官大笼官又韦皋传擒笼官四十五人擒主笼官节度则其地产竹因以名之耳张志淳南园漫録载之
唐蒙使南越食蒟酱问所从来曰道西北牂牁今临安大理俱有之即荜茇也其实似蒌子土人以和五味宋司马光送张寺丞诗汉家尺五道置吏抚南夷欲使文翁化兼令孟获知盘堆蒟酱实歌杂竹枝词本草通鉴诸注及张志淳南园漫録皆以蒌子为蒟酱误矣然蒌子一名扶留而扶留有三种荜苃与焉见广州记二者名亦相通但今所合槟榔食者的非蒟耳
唐昭宗时南诏大旱二荞不收饥民食乌昧不给至取草根木叶啖之乌昧者野燕麦也滇中沾益一路有之土人亦皆采食谓之鬼麦黔中尤多诸葛元声曰古乐府田中燕麦何尝可获不知燕麦实有麦岂当时滇未通中国徒闻其名耶
钓藤藤也可以酿酒土人渍米麦于罂熟而着藤其中内注沸汤下燃微火主客执藤以吸按钓藤即千金藤主治霍乱及天行瘴气善解诸毒其功似与槟榔同也
树头酒缅出其树类椶榈高五六尺结实大如掌缅人纳曲罂中悬之实下划实使汁入罂久则成酒其叶即贝叶也古以写经今缅以书字
槟榔树高十余丈临安广南诸郡有之叶如芭蕉花如金粟实如桃李土人四剖其房并实干而贯之食者佐以石灰及扶留扶留蒌子也似桑椹而緑味辛烈其功消宿食袪瘴疠故闽广人亦噉之但闽广人于槟榔去皮而噉实于蒌噉叶而弃子此为异耳
荔枝临安有二树其一近北山寺大可合抱一在王参戎墅仅六寸径耳熟以三月形味皆劣于闽广又有龙眼一株味皆差似岭南然此三树之外土人百计种之不育也
闽广有橄榄又有余丼二物味相似而形逈别橄榄长大两头纎余丼圎小而短树亦不同滇有余丼蜜而荐之土人亦谓之橄榄
大理宾川之黄柑色味甚佳大者如椀谓之狮头柑旧志谓北胜州产非也自秋及春皆噉之香橼尤大如瓜味胜闽中逺甚
猩猩果曲靖大理俱有之高数丈春花秋实状如弹丸色如血故名味酸可食
鸡■〈椶，去木〉菌属以形似名永平产者最佳以六七月大雷雨后生沙土中或在松下林间鲜者多虫间有毒出土一日即宜采过五日即腐采后过一日即香味俱尽所以为珍土人盐而脯之熬液为油以代酱豉亦作■〈土从〉集韵■〈土从〉土菌也■〈椶，去木〉者鸟飞而缩其足之象鸡取其形或作蚁误也余按古人谓蕈为树鸡唐肃宗取作博子与张良娣戏者名或取此闽村谷中亦有之俗不知珍谓之鸡肉菰又有白生牛乳菌栁菌松菌皆其属也而味不逮蒙榆山中亦产天花而土人不识谓之八担柴
抹猛果也形如小猪夷语果曰抹猪曰猛又谓之抺母树高大叶长如掌实与芭蕉相类而差短夏月熟味丼酸滇程记曰色类樱桃形如橄榄
马金囊其味似文官果而非文官果树生而此蔓生也咀之饮水留丼不散一云傅恶疮良
波罗蜜形如瓜短瓣攒生如椀其味黄者丼赤者酢潞江及亏容夷地所产
大理上闗和山之麓有树高七八丈叶如桂花开白色每朶十二瓣以应月数遇闰辄多一瓣相传仙人所种更无别本土人因其地名之曰和山花豫章邓渼诗有云此花种来不知岁要识岁功验花蒂霜叶青青雪作葩风前十二钗横斜又云古来才士有弃置不信请看和山花
龙尾闗以西山中产和木肌理腻白而甚松如南方杉木然取以为器絶佳
古度临安宾川山中俱有之记云不花而实实从皮中出大如安石榴色赤可食实中有如蒲梨者取之为粽数日不煮皆化成虫如蚁有翼穿皮飞出俗谓之无花果然闽亦有无花果与记所载殊异杨慎古度赋曰有木诡容在句之东修梯盘壤巨干撑空閟华青帝垂实玄工蓐收传绀屏翳敷红子穿皮出房殊卉丛肤无纎蠧腹育飞虫又曰烜比景灌菵露果星烛叶云布楠榴相思为党邻平仲君迁为朋故君子识之是曰古度
滇中茶花甲于天下而会城内外尤胜其品七十有二冬春之交霰雪纷积而繁英艳质照耀庭除不可正视信尤物也豫章邓渼称其有十徳焉艳而不妖一也寿经二三百年二也枝干高踈大可合抱三也肤纹苍黯若古云气尊罍四也枝条夭矫似麈尾龙形五也蟠根轮囷可几可枕六也丰叶如幄森沈蒙茂七也性耐霜雪四序常青八也自开至落可歴数月九也折入缾中旬日颜色不变半含亦能自开十也为诗一百韵赏之其紫薇树尤极繁盛皆高十数丈荫数畆许公署尤多尽千百年物也自夏徂秋绀英照耀庭庑令人留连吟赏不忍舍去足称二絶
地涌莲高一二丈形类椶榈花如莲亦名木莲其小而蔓生者曰西畨莲鸡足僧寮多植之
楚雄之响水坡产兰甚繁杨慎称其叶大而香逺实离骚所称可佩之真兰茎叶皆香不独花也
血树似芭蕉枝叶如血根干紫黒色高者七八尺惟临安有之高第诗血树真如血染成细看疑是赤龙精与君不惜连床话试听中宵风雨声
念珠树生大理之下闗每结穂百有八颗相传元时有日本僧四人同日坐化弃念珠于地而生
杜鹃俗谓之映山红花色有十数种鲜丽殊甚家家种之盆盎又有灯笼花开如小灯笼红色其叶近干者青近梢者赤又有蝶戏珠花以其形似名之宋苏子由诗谁唱残春蝶恋花一团粉翅亚枝斜美人欲向钗头插又恐惊飞鬓上鸦
刺桐一名苍梧花正赤色发宻叶中傍照他物皆朱殷然如是者竟岁土人以其形似名曰鹦哥花又有蔬亦名刺桐肥润若芝志谓鲜可贰肉菹可经年
赤藤产缅甸朱色可为杖缅妇篾之以为腰饰唐元微之诗友亲过浐别车马到江回惟有红藤杖相随万里来韩愈和虞部卢汀酬翰林钱徽赤藤杖歌赤藤为杖世未窥台郎始携自滇池滇王扫宫避使者跪进再拜语嗢咿绳桥拄过免倾堕性命造次蒙扶持途经百国皆莫识君臣聚观逐旌麾共传滇神出水献赤龙拔须血淋漓又云羲和操火鞭暝到西极睡所遗几重包裹自题署不以珍怪夸荒夷归来奉赠同舍子浮光照手欲把疑空堂昼眠倚牖户飞电着壁搜蛟螭南宫清深禁闱宻唱和有类吹埙篪妍词丽句不可继见寄聊且慰分司又裴夷直南诏朱藤杖诗六节南藤色似朱拄行阶砌胜人扶会须将入深山去倚看云泉作老夫
楚雄山中产斑竹不规而圆节去逾尺作筯殊佳谓之天生筯记云云南有实心竹文采斑驳殊可为器物即此是耶
火把花一名酒吊藤诸山俱有叶如杏大毒服无不立死者干之亦可毒人滇中以六月廿五日火把节则采此草束而燎之故名盖欲絶其种类而蕃滋弥甚村氓自尽圗赖时见讼牍厉禁之不得也
安宁温泉西岸有寺曰曹溪其中有昙花树一株相传自西域来者扶疎百尺緑叶白花移蘖他种终不复活其温泉之侧有无名树仅四五尺蟠根石崖四时不雕亦不复长杨用修游其地有瑶草蟠千岁之语今距用修又且百年矣而形质如故不知其为何木也
江川县北二十里双龙乡有古树不知其名初春茁叶自南则旱自北则雨自东自西则风雨时禾稼登四围并发则饥馑旱涝验之无爽亦不知昉于何代也
琐梅草实也似桑椹而短味亦似之其采以三月又有草丛生山径白花若薇子赤可啖四五月间饥者茹之谓之救军粮
蒙自山中有仙草叶圎枝细采其叶干之一二年蘸以井泉或气呵之复鲜茂如故此亦太和山万年松之属也
南方草木状兴古有果名刘三月花七月熟其色黄其味酢又有豆蔲树大如李二月花七八月熟曝干剥食其核味辛香
梧实大如豆殻脆易剥不与他处类俗谓之山松子亦曰飞松
金刚纂木也出僰夷中北胜州亦有之青色状如刺桐最毒土人种以编篱人莫敢触滇程记云碧干而猬芒孔雀食之其浆杀人是已然以为草误也
魏武帝四时食制曰滇池鲫鱼至冬极美今滇河冬月产者最佳腹中白腴长六七寸若切面然烹之丼甚杨慎图赞云滇池鲫鱼冬月可荐中含腴白号水母线北客乍餐以为面缆魏武未尝至滇岂亦得之传闻耶樊绰南夷志蒙舎鲫鱼重者五斤然未之见也
西洱河产公鱼一作魟又作工作弓仅如指长三寸许而味甚佳杨慎圗赞云西洱弓鱼三寸其修谁书以公音是字谬又哂多子亦孔之羞慎尝作戏语云大理公鱼皆有子云南和尚岂无儿张志淳曰工即江也古韵江亦音工陶渊明诗时雨蒙蒙平陆成江李翱别灊山神文我亦何功路沿大江未知是否又上闗石穴中八九月产油鱼视魟更小而肥美过之炙则腴溢赵州产丁鱼又小仅如钉耳诸河中蚌蚬充牣人无捕者螺大如拳有黄有卵有腐秋夏之交盈肆亦竒错也
细鳞鱼产金沙江中大者三尺许肥丼异常鱼龙尾闗濞水中亦有之而味不及也澄江江中产大头鱼尤佳江川又有■〈穴上康下〉■〈穴上良下〉鱼二水相通而二鱼不相往来见则交啮
■〈章鸟〉鸡水鸟也出通海然非土产每岁以上已前来重阳前去来时以夜羣飞声如雷其形金顶红嘴色类鸦身似鹭烹之香脆柔美甲于水陆之鸟宦澄江者謡云■〈穴上康下〉■〈穴上良下〉不入湖大头不入海十年万里滇云梦惟有■〈章鸟〉鸡没处买
滇程记云云南百夷中有小孟贡江产■〈鱼巴〉鱼食之日御百妇故夷性极淫贵贱俱有数妻山中又产弯姜饵一刀圭终身断絶人道土人以饲牡马不宦也
异鱼图赞滇中尚有二鱼今未之见聊志之一曰发鱼赞云髪鱼带发形如妇人出于滇池肥白无鳞一曰竹头■〈鱼争〉赞云张揖广雅■〈扌剽〉竹头■〈鱼巴〉滇池所饶亦名竹丁烹以为■〈鱼廷〉案酒荐馨（按此恐即丁鱼）
脆蛇一名片蛇产顺宁大候山中长二尺许遇人辄自断为三四人去复续干之治恶疽腰以上用首以下用尾又治大麻风及痢
■〈虫粦〉蛇蟒属四足长丈余能呑豕鹿临安诸郡及镇康孟养有之冬春在山夏秋在水其胆治齿■〈虫粦〉解毒药黄鳞为上黒者次之
蚺蛇产孟艮山中土人欲取之先以鸡卜问诸神得吉兆则入麓求之蛇见人辄伏不动夷人语之曰中国天子求尔胆尔可伏死否则吾亦不汝贳也蛇反背就戮今相传云去胆复活者葢谬说耳一蛇有三胆居颔下者以傅毒矢居腹间者入药有病疽者以童便研一合服之又以傅患所顷刻而愈居尾者弃勿用
寰宇记云滇池黄津江有大蛇名曰青葱好食人又有大蛇藏树上伺鹿过绕之鹿死乃呑而绕树其角骨皆钻皮而出蛇亦殆死创差即更呑之又郡国志云兴古郡有大蛇长数丈尾有两歧如钩在水中以尾钩取岸上人马食之然今俱未之有闻也
元志乌蒙山峡多小黄蝇生毒蛇鳞甲中啮人痛痒搔之即成疮惟以冷水沃之搽盐即愈张志淳云永昌山中亦有问土人乃蛇粪中所生也
山呼似鹦鹉而差小樊之易驯宋苏轼有咏山呼诗终日鎻筠笼回头惜翠茸谁知声■〈口画〉■〈口画〉亦自意重重夜宿烟生浦朝鸣日上峰故巢何处是鹰隼岂能容
鹦鹉滇山中甚众仅值数十钱耳驯于陇产者教之甚易言语亦有黄者产百夷中永乐中尝贡此金幼孜有黄鹦鹉赋至于鸜鹆赵州凤山以千计能言又易于鹦鹉也
孔雀自惜其毛常巢深草中或依灌木时于杲日舒翼崖阳文采照耀山谷尾色最丽展之如屏故称孔雀屏也性噉蛇虺或云亦与恶蛇交其胆毒人立死夷人取其卵使家鸡伏之可畜但不甚文耳华阳国志云云南郡孔雀常以二月来翔月余而去今殊不然
朱秉器楮谈云缅甸有鸟四足而肉翅其大如鹅其鸣似鹤能飞而不能逺其雏胎生飞行则负雏于背不践稼穑不食生虫杀之者不祥
唐咸亨中永昌之西野桑生石上其材上屈西向而下直南诏取以为弓不筋漆而利名曰螟弓今鹤庆产岩桑猓猓取以为弓发矢千步其遗种也
越睒之西产善马世称越睒骏始生若羔岁中以纽莎縻饮之以米渖七年可御日驰数百里至宋建炎绍兴常以锦彩买马于大理范成大桂海虞衡志云大理马为西南蕃之最今滇絶无马惟缅产者稍为雄骏次则昆明宜良陆凉世称西马黔国有牧场焉其马自生自育一牡九牝随向饮龁他牡至辄蹄之非牧人不敢近也
博物志云云南郡出茶首其音蔡茂是两头鹿也其腹中胎可治蛇虺毒土人常以四月中取之按后汉书两头鹿见云南其即是耶然亦不恒有矣
象产缅甸之摆古距永昌可四千余里莽酋居焉得象驯而习之以供战陈其枭者直千金贡象可三百金景东土官常畜以备宣索
常璩南中志云永昌有貊兽能食铁有猩猩能人言其血可以染朱罽
博物志云越嶲有牛稍割取肉经日复生释法盛歴国传亦云天竺有稍割牛十日一割不便困病
牦牛产刺次香罗瓦鲁诸夷地毛可为帽为缨庄子所谓大若垂天之云而不能捕鼠是已
腾冲有地名缅箐常有二兽出见大如槖驼毛色碧緑狮首象蹄牛尾有齿无牙顶戴肉角见人则伏地而鸣土人误杀其一暴露数日都不臭腐父老云此兽见则有兵
史记称莋马僰僮髦牛髦即牦也僰僮信实而忠于其主至死不变人得此僮为仆甚为利益今之僰夷狞犷乐战斗讵堪畜养哉
百夷鸡产永昌诸蛮地视家鸡足短而善鸣昼夜无时音穉若鹧鸪然雌者亦鸣又夏秋之交生秧田中者曰秧鸡小而黠不可捕其五色俱备日中吐绶者曰锦鸡
薄辰大如狐而人立手足类熊亦曰熊弟炙之甚美福罗似猴而毛赤可为裘性嗜蜜土人置蜜罝之出鹤庆山谷中
哈芙蓉夷产也以莺粟汁和草乌合成之其精者为鸦片价埒兼金可疗泄痢风虫诸症尤能坚阳不泄房中之术多用之然亦有大毒滇人忿争者往往呑之即毙
百鹊胆一名芦荟亦夷地草滴脂泪而成凝黑若饧味苦甚故名也又谓之鸦览亦名黑药治小儿五疳最良解巴豆毒及头癣齿■〈蠢，匿代春〉服过七分者死
阿魏亦出者乐甸相传大树凝脂下洒着物即化市之鬻者皆其化也故谚曰阿魏无真此物极臭而能止臭杀虫消痞辟瘟治疟诸鬼物畏之一曰合昔泥夷人以腌羊肉甚美
唵叭香不知何物所制以其国名气味稍似阿魏可和诸香爇之昔人有赁凶宅者既知其凶不得便徙槖中有唵叭香取焚之数夕中夜闻鬼语曰彼焚何物令我头痛不堪亟避之翌日宅遂清吉无患
香又有白檀甘檀紫榆青木降真诸种而麝为之最然土人不知制香售之估客而已焚供皆劈檀榆之属爇之
缅茄枝叶皆类家茄结实似荔枝核而有蔕土人雕刻其上而系之拭眼去翳亦解疮毒缅豆者如豆蔓生子大如栗斑文点点咀之傅疮良然性迅恶误服之吐泻致死又有神黄豆调水饮能解小儿痘毒然亦不甚验也
白龙须草名出蒙化永昌间有大毒袪风发汗软人肌骨治痿痹最效然每服止可二三分至五分极矣须以无灰酒咽之或与乌骨鸡同煮服后仍坐宻室三日不可风滇人不甚用惟女子洗足用之云骨软易纒也
蛤蚧沅江山中有之穴于枯树其鸣雄曰蛤雌曰蚧声相和然后合捕之相抱至死不脱房中药用之
雪蛆产丽江之雪山形如竹■〈鼠留〉土人于积雪中捕得臛食之云愈心腹热疾间有脯至鹤庆鬻者然不恒有也
仙人骨出楚雄之吕合驿相传南诏时张王二生遇吕仙于此王得度上升张不能从愤而死埋骨山中化为石莹彻如水晶傅一切疮痬立愈详见杂略
蒙山产草乌最毒弘治间有周朱二医采以酿酒比熟周将以进要人夕先尝之迨晓毙矣朱则邀道侣四人共饮二人先至饮之主客俱毙座上二人以后至得免僰爨诸夷炼以傅矢中人畜无不立死者雠家取置衣领及冠巾中遗人着之即脑裂头断然其方秘不传也
人参出姚州及大理山中性视辽产燥烈不可服土人亦不知制也其小而修者曰竹节参性弥缓
高河菜似芹菹之良出点苍之高河故名相传云采者不可有声声则致雷雨
语云金生丽水今丽江其地也其江曰金沙源出吐蕃经铁桥寳山永宁北胜以逹东川江浒沙泥金麸杂之贫民淘而煅焉日仅分文售蜀估转诸四方其税属之土府汉不得有也朝廷岁责滇赋金五千其直可四万缗皆蜀估有力者先期受直于官而走四逺裒入之间有逃且死者累及姻族桁杨累累至于黔巫瘴疠十死一生又不具论也永平山中间有金沙色更赤而利甚微
丽江之金不止沙中又有瓜子羊头等金大或如指产山谷中先以牛犁之俟雨后即出土夷人拾之纳于土官然近亦絶无矣
博物志补云金一也产于金沙江者紫色光莹产于丽江者色赤而沾垢腻银一也产于梁王山者白莹而有茶花黄点扑之有声琤琤然产于细花明光诸场者微有铅色扑之其声黯丽江府产金尤多每雨后其金散拾如豆如枣大者如拳破之中空有水亦有包石子者银则穴地数十丈取矿石炼之其所产最甚者莫如磨乃场
滇银矿共二十有三所置场委官以征其课岁约二万缗然脉有盛衰课随盈缩又有铜矿十九所铅矿四所碌矿一所按禹贡梁州贡铁银镂汉书地理注银出朱提属宁州部其来久矣锡则临安者最佳上者为芭蕉叶扣之声如铜铁其白如银作器殊良出市者杂以铅遂顿减价
玛瑙产永昌之哀牢山红白二色其相间者谓之纒丝又有土玛瑙其色微红而坚不足近辽东玛瑙盛行而滇产废矣
寳石产猛宻木邦及永平以西皆有之生山坳溪涧注水之所谓之寳井色类不一值亦悬絶蔚蓝色而重数两者即逾千金然亦不多得也其杂碎者为寳砂传闻先朝时寳井得一寳石中有苍蝇二头置几上能辟蝇镇守中官闻之以三百金购去
琥珀产缅爨诸西夷地相传松脂入地千年所化又云枫木精液凝成未知信否但其中亦有蚊蠛等形想不诬也其直火珀及杏红为上血珀金珀次之蜡珀最下又其下者可供药饵而已宋刘裕南征时宁州献琥珀枕裕大悦以其治金创碎以分将士今重三五两以上者即不可多得矣万厯甲午有诏下藩司取二百斤一时骚然惟永昌郡帑旧贮二十余斤悉以上供搜括数年竟不能充其数而止民破家者无算
催生石亦出西陲山下色翠而间以白作酒器饮之云能治产难然不甚验至于紫英云母石青深緑石黄地所时有不足珍也其它如水精緑玉墨玉碧瑱古喇锦西洋布孩儿茶之属皆流商自猛宻迤西数千里而至者非滇产也而为滇病最甚然后汉书已称永昌出金银光珠琥珀水晶琉璃轲虫蚌珠孔雀翡翠犀象猩猩貊兽以今较之又不逮矣
南中志云永昌产光珠有光珠穴吕凯子祥太康中献光珠五百斤又云澜沧水有珊瑚今俱絶无
文石出点苍山之北麓白质黑章腻若截肪琢为屏障其最佳者苍素分明山川逺近云林晻暧若天生图画不胫而走四方好事者争购之相传李徳裕平泉庄醒酒石即此也然赝作者亦复不少其作人物驴马以媚俗眼者皆馋鼎耳大内鼎建不时采取颇为民累嘉靖辛酉诏取四尺以上至七尺者五十巡抚蒋宗鲁奏罢之万厯癸巳诏取凤凰石百余皆择石中有花草鸾鹤形者名之然仅三四尺而止闽邓原岳点苍山石歌点苍山头日吐云紫光白气长氤氲却产竒石作屏障终朝开采徒纷纷频年贡入长安道浓淡之间山色好君王便作圗画看岂识闾阎刳肝脑朝凿暮解苦不休诏书昨下仍苛求前运后运相结束道傍叹息声啾啾耳目之翫岂少此十夫供役九夫死从来尤物是祸胎吁嗟乎当时作俑者谁子
永昌人善造料丝初由镇守内使有之珍秘殊甚永昌人试效为及成反精于彼又长大数倍其法以紫石英赭石合饶磁诸料煅之于烈火中抽其丝织以成片加之彩绘以为灯屏故曰料丝李文正公以为缭丝误矣又以玛瑙合紫石粉而煅之以成碁子莹润细腻甲于天下
滇苦无茗非其地不产也土人不得采取制造之方即成而不知烹瀹之节犹无茗也昆明之泰华其雷声初动者色香不下松萝但揉不匀细耳点苍感通寺之产过之值亦不亷士庶所用皆普茶也蒸而成团瀹作草气差胜饮水耳
滇水皆以海名而味不咸盐皆自井中出也楚雄有黑井白石泉井岩泉井东井琅井阿陋井猴井姚安有白羊井白石谷井观音井旧井桥井界井中井灰井尾井阿拜小井大理有诺邓井大井山井天耳井师井顺荡井石门井洛马井石缝井河边井天生井安宁州有大井石井河中井大界井新井鹤庆有弥沙井桥后井武定有只旧井草起井其余小井无数皆熬波成盐迤西者圎如瓜迤东者如岩石惟顺荡自岩穴涌出有池盛之熬作楪形最洁白无滓此泉初出甚盛日百余斛所司遣官验视土人惧其増课也以木石壅其源令缓既去泉流遂微矣又威逺州莫蒙寨有河汲而浇诸火上即成盐
氎者织羊毛为之其细如绒坚厚如毡染成五色谓之缥氎永昌丽江人能为之其在广西者曰氆氇本一种也毡则诸郡皆为之而邓川最良然亦麤甚桂海虞衡志云蛮毡以大理为最蛮人昼披夜卧无贵贱人有一畨
布以永昌之细布为佳有千扣者其次有桐花布竹布井口布火麻布莎罗布象眼布而洱海红花膏染成最艳谓之洱红永昌善造青谓之金齿青其直独倍他所南中志云有阑干细布阑干獠言纻也文如绫锦华峤后汉书云哀牢夷之染彩细布织成文章如绫锦有梧桐木华绩以为布幅广五尺洁白不受垢污先以覆亡人而后服之今西洋布岂其遗种耶
南诏通纪云兜罗绵出金齿木邦甸又有火草布草叶三四寸蹋地而生叶背有绵取其端而抽之成丝织以为布寛七寸许以为可以为燧取火故曰火草然不知其何所出也
纸出大理蒸竹及榖皮为之其水必用药师井者良腻而不燥谓之青抄可以久藏但差狭小耳其用米粉抄者鲜白有余而善腐蠧字画易脱若华亭粉笺然其制稍长滇无柬纸以此代之
苏易简曰鸡足山古松心烧烟为墨最佳今大理工人取松烟胶和入丹砂杂以脑麝硫黄为之虽不及歙墨之良较之他处稍胜然歙墨用油烟非古法也曹子建诗云墨出青松烟仇池笔记真松煤逺烟自有龙麝气则滇犹有古之遗法耶但持以作字一点如漆不能不逊新安耳
桂海虞衡志云蛮甲惟大理国最工甲胄皆用象皮胷背各一大片如龟殻坚厚与铁等又聨掇小皮片为披膊护项之属制如中国铁甲叶皆朱之兜鍪及甲身内外悉朱地间黄黒漆作百花虫兽之文如世所用犀毗器极工妙又以小白贝累累络甲缝又装兜鍪疑犹传古贝胄朱綅遗制云
又云云南刀即大理所作铁青黒沉沉不■〈釒舀〉南人最贵之以象皮为鞘朱之上亦画犀毗花文一鞘两室各函一刀靶以皮条纒束贵人以金银丝今大理无刀惟鹤庆刀剑驰誉四方其法取古宗铁濯以鹤川水利可剸犀柔者可以绕腹然古宗铁不易得贸之四逺者皆凡铁耳而以金银装饰取媚无当于用也书刀则新兴安宁者良
缅铃相传鹏精也鹏性滛毐一出诸牝悉避去遇蛮妇辄啄而求合土人束草衣绛衣簪花其上鹏嬲之不置精溢衣上跳跃不休采之裹以重金大仅如豆嵌之于势以御妇人得气愈动然秘不外售杀夷取之始得滇人伪者以金作蒺藜形裹而摇之亦跃但彼不摇自鸣耳一云名太极丸
景东蒙化之间夷民能织斑丝葢亦土蚕之茧织成紫白相间如记所称吉贝者刘禹锡诗蛮衣斑斓布其谓是耶然幅狭而短不堪作衣耳
滇略卷三

[book_title]滇略卷四
○俗略
滇故夷也侏■〈亻离〉卉服比于鹿豕刀耕而火耨茹毛而饮血喜相劘怒相啮如斯而已明圣继作移风易俗顿使黭瞀狉狞之习不百年而比迹中华争衡上国即三皇五帝神圣其速化不至此顾其敝也揉而狎处有戎心焉枯鱼衔索几何不蠧语曰众志安定之谓俗夫欲定众志则在乡士大夫哉则在良有司哉
海内贸易皆用银钱而滇中独用贝贝又用小者产于闽广近则老挝等海中不逺数千里而捆致之俗名曰肥其用以一枚为一妆四妆为一手四手为一缗亦谓之苗五缗为一卉卉即索也一索仅值银六厘耳而市小物可得数十种故其民便之按上古之制以贝为货含用贝玉许氏说文曰古者货贝而寳龟至周而有泉秦乃废贝行泉汉书曰王莽时大贝四寸八分以上二枚为一朋直二百十六牝贝三寸六分以上一朋直五十公贝二寸四分以上一朋直三十小贝寸二分以上一朋直十不盈寸二分不得为朋每枚直钱三是为货贝以是观之汉时钱贝尚并行贝贵而钱贱也货殖传曰贝五种大贝牝贝公贝小贝不成贝今之所用者皆小贝及不成贝耳且无选择无完缺累累数之入手即行故尤便于夷猡村氓无机械变诈者郭璞贝赞云先民有作龟贝为货贵以文采贾以小大简易则资犯而不过今之用者文采小大又俱不论已秦灭六国时庄蹻王滇自若虽使常頞通道颇置吏焉然竟未尝奉秦朔也故废贝行泉之令独格于滇至今不改耳卉说文云三十并也则古以六十枚为一卉今以八十后转为索葢唐以后数钱亦以索职林云参军之俸月八百索名曰念珠曹是其证也但其数多既不胜荷挈而又易于破坏縁其直甚轻故亦不惜耳输税于官与银互入而收之者又转易银以入帑稍为不便云
市肆岭南谓之墟齐赵谓之集蜀谓之亥滇谓之街子以其日支名之如辰日则曰龙街戌日则曰狗街之类至期则四逺之物毕至日午而聚日入而罢惟大理之喜洲市则以辰戌日夜集古者日中为市海内皆同夜集独见此耳
滇民以市为景游人纵观正月灯市二月花市三月蚕市四月绵市五月扇市六月香市七月七寳市八月桂市九月药市十月酒市十一月梅市十二月桃符市一岁凡十二市
民间每月戌日则祭祖于家俗相传谓大士遗教以为万物发生于辰而归寂于戌日月出于辰没于戌又谓戌日供帝释水则四兽不守地狱门亡魂得出故以是日设祭谓之■〈礻戌〉幽冥録云昔有鬼魂作人令匠补制旧鞾者约以戌日来取诘旦其子过匠肆见鞾认其为亡父所著也惊而诘匠匠曰彼约我戌日来盍伺之子至期往候其父果至见子疾走不顾子从之不能及大哭曰生为父子何相絶之甚也其父曰幽冥异路相见何为汝但能往学于太守是吾幸矣子曰彼贵我贱安从而得其门父曰汝书太守阴行二事投之彼必汝见子如其言见太守守亦惊曰吾此二事无人知之及问其故信鬼神告之此亦足为戌日鬼出之证也
元旦清明端午七夕长至人家咸作赤豆羮噉之互以相遗按初学记云共工氏有不才子七人死而为厉性畏赤豆故作羮以祛之是其遗法也
冠礼不行久矣婚不亲迎犹中土也丧以请僧懴悔追荐为事钲鼔之声日夕不絶塟不择地祭不于庙而于墓
墓祭甚数以正月初澣三月清明七月中元十月朔日腊月之末咸往拜坟富者牲醴担负贫者荷楮钱以往未尝有辍也
唐宋以前葬者多用火化杜氏通典云古者送死于中野衣之以薪而瘗其骨则虽夷俗亦古制也国朝始为之厉禁于是有棺椁坟茔封树之礼埒于中华李元阳有复火葬议曰一坟所占不过十步而有力之人广图风水遂致占田为坟而刀耕火种之民无从措手恐非长久之策也夫滇皆山也教之山葬则已矣安可虑其侵田而思复火葬之旧乎
节令礼仪大率与中土类若元旦更桃符贺岁上元观灯清明揷柳四月八日浴佛五日悬艾酌菖蒲七夕乞巧中元祭祀中秋夕月重阳登髙腊月廿四日祀灶除夕守岁饮酒先少后老此皆列郡之所同者惟夷俗稍异耳
岁首官府开印则自胥曹而下至于舆隶厮养咸以红笺乞印一颗归贴门上以辟不祥外逮塾生村甿无不转托衙役代为请乞动千百计相传民间有妇为魅据者百方祛之不效州守闻之令取妇衣钤之以印是夜遂絶然以朝廷之名器下同法司之符箓亦亵甚矣
元夕家家燃灯亦有鱼龙走马及鳌山诸戏然皆染纸为之无他竒巧市上结彩为架作松棚如小屋然爇灯其中游人歌舞达旦然仅自十三至十五而止至于花爆烟火之属皆逺不逮他处邓渼榆城元夕曲八首明月怜三五金波湛湛盈繁灯如列宿自古叶榆（又）城闻道龟兹乐先朝老笛工今听上元曲犹有大唐风（又）可怜日东国也学汉西京髙棚跨广路火树两边生（又）阿育三千塔当年尚建灯青莲纷吐炬呪钵讶神僧（又）艳唱银花合香浮金屈巵游人迤逦处灯火武侯祠（又）残灯风影乱明月露华溥逈照苍山雪千门生夜寒（又）独向繁华候偏深丧乱情几家南北巷歌哭共天明（又）罢戏鳌山侧初窥鹑火中苴咩今夜月还与故园同
永昌以正月十六祠大官小官庙夷汉皆往会祭有水旱官亦往祷庙在哀牢山下其神题大官曰大定戎方天下灵帝小官曰大圣信苴利物灵帝不知何神张志淳曰此必蒙氏世隆僭号时即其始祖生长之地而祠之也相传大官为叔小官为侄其塑像冠服皆与蒲蛮同÷
滇中气候最早腊月茶花已盛开初春则柳舒桃放烂漫山谷雨水后则牡丹芍药杜鹃棃杏相继发花民间自新年至二月携壶觞赏花者无虚日谓之花会衣冠而下至于舆隶蜂聚蚁穿红裙翠黛杂乎其间迄春暮乃止其最盛者会城及大理也
二月八日各郡有迎佛之会多于寺中舁游城市长幼云集聚观或焚香膜拜翌日送归句町诸邑以是日祈求丰稔各社装演往事走马戴竿若迎春然三日乃止（鹤庆石寳山玄化寺有樟木佛一座相传唐时所造土人神之逺近舁拜无虚日林俊为巡道碎而火之始絶人称为林劈佛）
大理有观音市设于点苍山下阅武场中以三月十五日集二十日散至期则天下之商贾皆来贸易若长安灯市然官恐其喧争为乱调卫卒以守护之昉于唐永徽间迄今不改相传观音大士以是日入大理后人如其期焚香顶礼四方闻风各以货来至今不改
永昌之俗三月二十七日侠少之徒聚于诸葛营前走马赌胜有观骑楼至日登者如市今楼毁而俗尚存
六月二十五日入夜家家束松明为庭燎杂以草花高丈余燃之杀牲祭祖老少围坐火下饮酒达旦自官署都邑以及乡村田野无不皆然谓之火把节又谓星回节相传汉夷酋阿南夫为人所杀誓不从贼以是日赴火死国人哀之因为此会详见献略至唐南诏亦假是日宴会召五诏醉而焚之人谓此节起于南诏非也一云孔明以是日擒孟获侵夜入城城中父老欢呼设庭燎以迎之未知是否通志又云为火炬照田苗以火色占农一曰焚虫一曰逐疫皆属臆说今但相沿为宴乐耳元文璋甫诗云披红日恰衔山列炬参差竞往还万朶莲花开海市一天星斗落人间只疑灯火烧元夜谁信乡傩到百蛮此日吾皇调玉烛更于何处觅神奸明豫章邓渼星回节词有云渐看西日隠帘栊夜色依然昏火中朱烟翕赩千门合列炬参差四望同遥讶原磷深映雨近惊山烧乱从风又云街衢车马夜喧阗举国如狂自昔然东舍椎牛闻击鼔西邻酌兕共调弦葢实録也是夜迤东有角力之戏谓之跌四把腰
七月二十三日西洱河濵有赛龙神之会至日则百里之中大小游艇咸集祷于洱海神祠灯烛星列椒兰雾横尸祝既毕容与波间郡人无贵贱贫富老幼男女倾都出游载酒肴笙歌扬帆竞渡不得舟者列坐水次藉草酣歌而酒脯瓜果之肆沿堤布列亘十余里禁鼔发后踉蹡争驱而归遗簪堕舄香尘如雾大类京师高梁桥风景也
九月朔至九日民间为礼斗之会阖室斋戒夜望北斗四十九拜正徳甲辰永昌地震民居多覆杀伤无算惟真武观无恙礼斗人居其下无一伤者众以为神奉祠弥恪
大理之俗以九日登崇圣寺塔阖城士女以及缙绅尽携饾饤以往列坐松阴入夜乃返饮食惟公宴礼会者与中土同其民间所造多糅杂而成如缕切饼饵而暴之其乱如蓬曰蓬饵磨蒟蒻而涗之曰鬼药熟糯粉和芋为泥而膏沃之缀以米糁曰饧枝浓煎奶酪而揭之曰乳线揉糯及山药圎而煠之如荔曰粉荔至于鱼肉牲畜蠃蚌之属率生斫缕丝和诸椒桂而噉之其名曰胜葢古人斫脍之遗法今闽广亦间为之但滇以为常食耳
宴饮至进鱼然后撤席此俗自楚以西皆尔向在吴兴亦然吴兴鱼至多荐三四种其末乃一大鲤也俗戏谓之春牛葢迎春牛居其最后也粤西如之
饮酒之法杂荞秫曲稗于巨瓮渍令微熟客至则燃火于下以小竹或藤揷瓮中主客环坐吸而饮之曰咂鲁麻程本立诗金杯哈喇吉银筒速鲁麻江楼日日醉忘却在天涯
大理五六月间鬻雪者满市家家以蜜和而咽之曰蜜雪云去心腹热疾
滇人知耕而不知芸知农而不知桑知马而不知舟好饮而不知酿好鬼而不制香有纸而不善作笔其疾病也知有巫祝而不信医药争斗不畏刑法而凭盟誓
犁田每用二牛三人佐之前者挽车中者扶犁后者服耕种以五月获以十月
田四亩谓之一双葢西域语如卷之为■〈弱，左半〉云金王庭筠诗寺僧乞与山前地招客先开四十双滇西近天竺故其方言云尔唐书南诏传云五亩为一双则四十双二百亩也似是
夏秋之交稻尚未熟先取其穉穂匾而晾之致馈于亲厚谓之尝新然半作土气非正味也
民间房屋不过丈许必用厚瓦而固以灰土官署亦然风高故也大理风多尤甚自八九月至二三月无昼夜狂吼掀瓦拔木人马辟易妇女市行者以十二幅布为裙多其襞积以御风云但风高而不寒亦无尘沙至金沙江濵则阴霾涨天如燕齐道上矣
景东蒙化山多有瘴西至永昌始甚兰沧潞江水皆深緑不时红烟浮其面日中人不敢渡瘴起于春末止于秋杪夹堤草头相交结不可解名交头瘴时则行旅皆絶江岸居民色多黄瘠蚤死惟妇女不染也
滇中气候常暖如闽广至永昌以西热稍甚岚瘴腾空触人鼻如花气腾越以西至于南甸干崖虽冬月衣葛汗犹雨下其地有半个山东即凉西即热天所以限华夷也
丰年米价甚贱即遇凶荒斗米不及百钱其斗斛大倍于他方当有秋时粒米狼戾四逺无复转贩足榖之家亦时以此为苦至于市无乞丐物无腾踊安土乐业数世不知迁徙固依稀西方乐土矣
髙皇帝既定滇中尽徙江左良家闾右以实之及有辠窜戍者咸尽室以行故其人土著者少寄籍者多衣冠礼法言语习尚大率类建业二百年来薫陶渐染彬彬文献与中州埒矣然惟云南大理临安鹤庆永昌诸郡四民乐业守法度子弟颕秀士大夫多材能尚节义曲靖楚雄姚安澄江之间山川夷旷民富足而生礼义人文日益兴起其它夷夏杂糅然亦蒸蒸向化醇朴易治庶几所谓一变至道者与
云南郡雄据滇池方广三百里旁平地肥饶千里有盐池田渔之饶金银畜产之富人俗豪汰自汉已然史谓巴蜀商贾窃出取其莋马僰僮髦牛以致殷富自唐以来日寻干戈国朝一以汉法绳之贡赋烦重捐瘠之色可掬矣然田无旱潦米不转输山泽之利取之无禁民至老死不相往来他方乐土未必胜此也
大理北控吐蕃西威骠国东有若水南扼昆弥一大都会也其富人嫁娶送死以奢靡相髙岁时馈问无虚月称货权子母而不好贾贾人皆他方来贸易缯彩以致厚蓄故水土之利皆归客商世传苍洱之间在天竺为妙香国观音大士数居其地唐永徽四年大士再至教人捐佩刀读儒书讲明忠孝五常之性故其老人皆手念珠家无贫富皆有佛堂一岁之中斋戒居半民输赋如竞市不待催科百年以来民以饮博废业田多逋赋胥役怙权鸱张鱼肉小民其一变也网亦少踈云
临安之繁华富庶甲于滇中谚曰金临安银大理言其饶也其地有高山大川草木鱼蠃之产不可殚穷又有铜锡诸矿展转四方商贾辐辏其民习尚奢靡好宴会酒肴筐篚殆无虚日近来多盗枹鼓不时起
鹤庆之俗妇帽三尖以布为之知府周赞至谕令易以簪髻逺近化之民间歌曰我周公变我风易簪髻去布幪临安妇女旧戴皂笠坐市交易近亦稍更矣
永昌腾越之间沃野千里控制缅甸亦一大都会也山髙水深饶竹木鹿豕鱼虾之利其人儇巧善制作金银铜铁象牙寳石料丝什器布罽之属皆精好甲他处加以诸夷所产琥珀水精碧玉古喇锦西洋布及阿魏鸦片诸药物辐辏转贩不胫而走四方故其习渐趋华饰饮食宴乐谚谓永昌一日费三百石酿米亭午以后途皆醉人此其敝也
叶榆以西接壤竺国故自唐宋以来崇奉释教日甚一日朔朢则裹饭袖香入寺礼佛饭僧俗云信三寳家永为和合点苍鸡足九鼎之间缁徒云集搭挂兰若金碧辉映相望豪族乡绅财物不以治第施贫而尽辇为檀林梵宇之费时有饮酒食肉之僧自夷来者托言天竺则民家崇奉若神出妻女以侍之惟恐其不住也至于土官桀骜奸命一遇缁流无不膜拜顶礼舍资如流幸民逋寇窜入其中莫可谁何虽禁之而不可得也（按白虎通南诏通纪野史等书什九载佛教神僧灵迹诡谲可厌亦足见当时之崇尚耳）
寻甸武定景东沅江蒙化顺宁诸郡皆夷汉杂处然夷虽悍而朴直不欺其黠而作伪者皆汉人也丽江广南广西永宁纯乎夷矣而亦向慕华风敬礼儒释至于怒相雠杀不可以教化怀服则所习之性固然也详具夷略
滇人多用鸡卜其法缚雄鸡于神前焚香黙祝所占毕扑杀鸡取两股骨洗净以线束之竹筳插其中再祝左骨为侬侬我也右骨为人人即所占事也两骨上有细窍尽以细竹籖之斜直多少任其自然直而正者多吉反是者凶其法有十八变然不可得而详矣大抵与五岭相类按汉武帝令越巫祠百鬼用鸡卜乃知此法自粤始而滇用之皆夷俗也
永昌以西人家间有畜蛊者余初未之信后阅爰书得永平人田守彻夫妻俱为之所害人无算守彻乃县庠青衿也放蛊不但饮食器中即以手抚其顶或摩腹无不立痛归便血数日以死有教其往拜求解者夫妇复作法以鸡置前祝而扑之鸡死而人立苏所畜物人不见其形子妇秦氏一日从米柜中见一黑眚鸭头而无翅足惊怖失声怪即不见田大怒出其妇又有庠生隆仲贤者得银杯于途至家视之朱虵也仲贤知为蛊敬事之筑小室于舍傍树下以居蛊蛊每夜出光如流四散入人家吮五脏漏尽归则笥中钱帛盈矣中蛊者不出三日必死事觉余下所司穷治之皆伏法又有变鬼人云夷妇所魅人多死觉则捉而埋之
景东山中有花名蒙肚生树皮上如藓土人采以用蛊欲人醉死则醉往采欲人淫死则淫往采欲人狂争死则狂争往采及毒发一如其状嘉靖丙寅千户陈祺奉命往景东赐知府陶金金帛祺善书法金厚欵之请书匾额祺醉墨渖涴其锦袍金恚以蒙肚毒之归发狂死
唐西南夷多用木夹徐云虔使南诏南诏待之甚厚授以木夹遣还宋宣和间高泰运贻木夹书于边将以求贡其制用两漆板夹文书而刻字其上以为信五岭邕管之间皆然今夷人交易尚用木刻多在神前呪誓故不敢叛也
桂海虞衡志云大理国间有文书至南边及商人持其国佛经题识犹有用圀字圀武后所作国字也唐书称大礼国今其国只用理字
方言夷猡则侏■〈亻离〉不可晓汉人多江南迁徙者其言音絶似金陵但呼院曰万街曰该鞋曰孩虹曰水椿松炬曰明子蓄水曰海子岭曰坡子沟曰龙口民呼官太守以下皆曰父母监司以上皆曰祖其山川村落民多用语助字如者乐甸矣角场矣和山坡矣落河矣波海矣邦池矣部鸟泉者鹞山者岛山者察铺它矣者哨矣马洞驿矣白丁哨矣能铺者矣哨丘矣哨母丈矣铺者昌铺瓦鲁之长官司之类不可殚记方言耶夷言耶殊堪捧腹
滇以会城为界其东曰迤东其西曰迤西合言之曰两迤迤者迤逦之义逺也村落谓之甸亦谓之睒又作睑蒙氏有十睑华言州也夷地村哨谓之喧喧犹寨也保甲谓之牛丛
滇略卷四

[book_title]滇略卷五
○绩略
炎徼殊域隔絶中华不有作者孰造草昧自周以来上下二千载矣将帅披荆榛以戡乱使臣衔王命以宣教监司守令抚疮痍以致太平皆出万死一生殚精竭知然后革蛇豕之俗奏尺寸之功何容易也金碧不泐滇洱无波苹荐相仍棠阴未改后之莅兹土者覩难而思易考前喆而景行焉则几矣
周庄蹻者楚庄王裔也威王时为将军将兵循沅江略巴黔以西军至苴兰■〈木豕〉船于岸而步战遂灭夜郎至滇池方三百里池旁平地肥饶千里以兵威定属楚会秦司马错伐楚取黔中道絶不通因王之西南夷之有楚风自蹻始也蹻将小卜者战死于姚姚人立祠祀之
汉司马迁元封元年以郎中奉使巴蜀南略卭莋昆明报命
司马相如元封二年以中郎将持节开越嶲与副使王然于壶充国吕越人驰四乘之传略定西夷卭莋冉駹楪榆诸君长请为臣相如至若水楪人张叔盛览等皆往受学文献于是乎始
郭昌元封初以将军率八校尉击苴兰斩首数万遂平南夷为牂牁郡诸夷皆震恐请臣置吏昌复发巴蜀兵击灭劳深靡莫以兵威谕滇滇王举国降元封六年益州昆明反复以昌为拔胡将军讨定之时有中郎将卫广者与昌同行其后有水衡都尉吕辟胡军正王平大鸿胪田广明句町侯亡波皆击夷有功（南中志云亡波夷渠帅也以助击反者封侯）
文齐广汉人王莽时益州越嶲诸夷乱击之不克乃以齐为太守造起陂池开通溉灌垦田二千余顷率厉兵马修障塞降集羣夷甚得其和及公孙述据益土齐固守拒险述拘其妻子许以封侯齐遂不降闻光武即位乃间道遣使自闻蜀平征为镇逺将军封成义侯于道卒诏为起祠堂郡人立庙祀之
刘尚建武初夷帅栋蚕与滇池弄栋连然诸夷反尚以威武将军发广汉犍为兵及朱提夷万三千人击之诸夷弃垒奔走获榖畜无算复进兵连战皆破之追至不韦斩栋蚕首虏七千余得生口五千七百马三千匹牛羊三万余头诸夷悉平
张翕巴郡安汉人永平初为益州太守政化清平甚得夷和在郡十七年卒夷人爱慕如丧父母苏祈叟二百余人赍牛羊送丧至翕本县起坟祭祀诏书嘉美为立祠堂至元初间诸夷复叛天子以翕有遗爱乃拜其子湍为太守夷人欢喜奉迎道路曰郎君仪貌类我府君后湍颇失其心有欲叛者诸夷耆老相晓语曰当为先府君故遂以得安其后广汉冯颢继之政化尤多异迹云
陈立临卭人为连然长不韦令蛮夷畏之迁牂牁太守时夜郎王兴叛请诛之未报乃从吏数十人行县至兴国兴来谒立数责即斩其首众皆降句町王震恐入粟千斛献牛羊劳士立归兴子复叛立募诸夷与诸尉长吏共击斩之西夷悉定征诣京师赐爵左庶长
郑纯字长伯郪人明帝时为西部都尉政令清洁化行夷貊君长皆献土珍颂徳美天子嘉之以为永昌太守纯与哀牢夷人约邑豪岁输布贯头衣二领盐一斛以为常赋夷俗安之常璩南中志称其独尚清亷毫毛不犯夷汉歌咏表荐无数上自三司下及卿士无不叹赏
王阜章帝时为益州太守政化尤异有神马四匹出滇池中丼露降白乌见始兴起学校变化其俗
杜轸成都人察孝亷除建宁令以徳出政风化大行夷夏悦服累迁尚书郎
张乔安帝时为益州刺史夷獠封离等叛永昌诸夷皆应之乔遣从事杨竦等将兵至楪榆击大破之斩首三万余级资财四千余万悉以赡军士降叛夷三十六种举劾贪奸长吏九十人黄绶六十人诸郡皆平会竦病创卒乔上其功勒碑纪之至灵帝熹平中夷复叛益州太守李颙刺史龎芝将巴郡板楯军讨之始平
曹鸾巴人灵帝时为永昌太守时党锢甚严鸾上书曰夫党人者或耆年渊徳或衣冠英贤此宜股肱王室左右大犹者也而久被禁锢辱在囹圄谋反大逆尚蒙赦宥党人何罪独不开恕是以灾异迭见水旱荐臻皆由于此宜加原赦以副天心帝怒杀之
景毅梓潼人灵帝时为益州太守时南夷屡叛用兵累年丧乱之后民皆困饿斗米千钱室家离散毅至安集后米一斗八钱
后主建兴元年南中渠帅雍闿杀太守附吴与郡人孟获诱煽诸夷为乱丞相亮率众讨之由越嶲入斩闿等孟获素为夷汉所服收余众拒亮亮募生致之既得使观营阵获曰向者不知虚实故败今如此即易胜耳亮笑纵使更战七纵七擒而亮犹遣获获止不去曰公天威也南人不复反矣遂至滇池益州永昌牂牁四郡皆平即其渠率而用之或以谏亮亮曰留外人则当留兵留兵则无所食一不易也夷新伤破父兄死丧留外人而无兵必成祸患二不易也又夷累有废杀之罪自嫌衅重留外人终不相从三不易也今吾欲使不留兵不运粮而纪纲粗定夷汉相安故耳于是悉收其俊杰孟获等以为官属出其金银丹漆畊牛战马以给军国之需终亮之世夷不复反按武侯于滇威徳最逺距今二千年犹人祠而家祝之其遗迹故址散见诸郡者不可殚述云南则有诸葛营及刻碑文曰碑即仆蛮为汉奴夷有过者常以石搘之有盟蛮台大理有画卦台天威径诸葛城故垒及印篆临安有诸葛山永昌有诸葛营旗台粮堆打牛坪诸葛寨诸葛堰楚雄有破军山卧龙冈汤团箐武台髳州营曲靖有盟夷山分秦山八塔双井澄江有诸葛营蒙化有巍寳山玄珠白塔鹤庆有诸葛寨泉及池姚安有武侯塔遗垒土城武定有故城诸葛营北胜有祭锋台陇川有孔明寄箭山普洱有孔明营垒车里有孔明碑其它祠庙未可胜数诸蛮皆畏之如天地爱之若祖考革面革心悠久无斁呜呼其亦可谓圣而不可知也已
李恢字徳昻建宁俞元人昭烈章武元年庲降都督南郡邓方轻财果毅夷汉敬其威信及卒帝问恢谁可代者恢曰人之才能各有长短故仲尼曰其使人也器之先零之役赵充国曰无踰老臣臣窃不自揣惟陛下察之帝曰孤之本志已在卿矣遂以为庲降都督随丞相亮南征大破蛮兵功最居多封汉兴亭侯时左将军闗云长子索亦有战功开山通道常为前锋今黔滇有两闗索岭永昌有闗索寨是也后都督犍为张翼用法颇严夷帅刘胄叛丞相亮以参军马忠代之未至羣下咸谓翼宜驰骑即罪翼曰吾方临战场当运粮积榖为灭贼计岂可以黜退废公家务乎于是綂摄不懈代到乃发忠至因翼之资击斩胄柔逺能迩甚垂恵爱南中居官贤者恢与忠俱最焉
吕凯字季平不韦人也仕永昌郡功曹时雍闿等闻先主崩骄黠滋甚凯与府丞蜀郡王伉闭境拒闿闿数移檄永昌称说之凯答檄曰天降丧乱奸雄乗衅天下切齿万国悲悼臣妾大小莫不思竭筋力肝胆涂地以除国难伏惟将军世受汉恩以为当躬聚党众率先启行上以报国家下不负先人功书竹帛名遗千载何期臣仆吴越背本就末乎曩者将军先君雍侯造怨而封窦融知兴归志世祖皆流名后叶世歌其美今诸葛丞相英才挺出深覩永谋受遗托孤翊赞季叶若能翻然改图易迹更歩古人不难追鄙土何足宰哉窃闻古义臣无越境之交故略陈所怀惟将军察焉其词甚严正由是威徳内着为部中所信故能全其节及丞相亮南征既发在道而闿已为髙定部曲所杀亮至南中上表曰永昌郡吏吕凯府丞王伉等执忠絶域十有余年雍闿髙定偪其东北而凯等守义不与交通臣不意永昌风俗敦直乃尔以凯为云南太守封阳迁亭侯会为叛夷所害子祥嗣三世为永昌太守世称其贤而王伉亦封亭侯为永昌太守同时有霍弋者南郡枝江人先伉为守永昌夷獠恃险不宾弋率偏师讨之斩其豪帅安辑劳来郡界以宁
张嶷字伯岐巴西南充人马忠之讨刘胄也嶷以师属焉战常冠军遂平南夷越嶲郡夷数反前后太守不敢之郡以嶷为之嶷将所领径往诱以恩信蛮夷皆服尽来降附在郡十五年邦域安穆征诣成都夷民随之朝贡者百余人及卒夷民无不悲泣为立庙四时水旱皆祠之
杜良字幼伦晋地人为建宁太守有能声其后继良者则耿容陈楷容字仲素广汉人楷字达之安溪人
晋李毅字允刚郪人恵帝时任宁州刺史通达治体化行夷獠及卒西南夷叛众推毅女李秀领州事秀明爽有父风奨励战士婴城固守城中粮尽炙鼠拔草而食伺夷稍怠出兵掩击破之时毛孟者为州治中诣京师告急上不之省孟涕泣曰君亡亲丧幽闭穷城万里诉哀不垂愍救既惭包胥无哭秦之感又媿梁妻无崩城之验存不若亡乞赐臣死朝廷怜之乃以王逊为刺史
王逊字邵伯魏兴人先为南夷校尉比剌宁州披荒纠厉收聚离散征伐诸夷俘馘千计威行宁土元帝嘉之赐爵褒中县公蜀李雄遣李骧来寇逊使将军姚岳拒战于堂浪大破之骧仅以身免追至泸水而还逊以其不穷追鞭之百怒甚发上冲冠冠为裂夜中卒上怜之以其中子贤为宁州刺史同时有尹凤（南中志作尹奉）董霸者皆以治行战功显
爨深兴古人也永嘉中为本郡太守与将军姚岳同破李雄在郡有治绩今南宁县南十余里有兴古太守爨府君碑其后有爨士徳爨瓒爨云者相继为宁州刺史皆有遗爱
孙辩江阳人为永昌郡从事太安元年上言南中形势七部斗絶晋弱夷强加其土人屈塞应复置宁州以相镇慰朝廷从其言复置宁州
朱辅永平中为益州刺史宣示徳威绥怀逺夷白狼盘木等蛮慕化归义
隋梁毗字景和安定人髙祖时为西宁州刺史蛮夷酋长皆服金冠以金多者为豪隽由此逓相凌夺每寻干戈边境无宁日毗患之后因诸酋长以金来馈毗受置坐侧对之恸哭曰此物饥不可食寒不可衣汝等以此相灭不可胜数今将此来欲杀我耶悉以还之于是诸夷感悟遂不相攻击上善之征为散骑常侍
唐韦仁寿京兆万年人也髙祖时为宁州纳欵朝廷岁遣使抚接至率贪婪边人苦之帝素闻仁寿治理以为南宁州都督寄治越嶲诏岁一按行慰劳仁寿将兵五百人循西洱河开地数千里称诏置七州十五县酋豪宾见即授牧宰威令简严人人安悦将还酋长泣曰天子藉公抚镇奈何去我仁寿以城堡未立为解诸酋即相率筑城起廨甫旬而具仁寿乃告以实曰吾奉诏第抚循庸敢擅留夷夏父老悲啼祖行遣子弟随贡方物天子大悦仁寿请徙治南宁州假兵抚定为益州刺史窦轨所嫉阻之寻卒其后贞观中将军王建方永徽中总管赵孝祖开元中待诏何履光皆以诛夷名震西南
韦皋字城武京兆万年人贞元初为剑南节度使时南诏异牟寻虽臣吐蕃苦其贪暴潜求内附皋为书诱谕之复令吐蕃知以离其好二国果相猜阻异牟寻归唐之志益决遣使赍生金丹砂诣皋金以示坚丹砂以示赤心皋遣属官崔佐时报之佐时至羊苴咩城异牟寻令衣牂牁服以入佐时曰我唐天子使者安得从小夷服直入宣诏书异牟寻恐惧俯伏流涕受诏使其子及清平官与佐时盟于点苍山神祠遣兵袭吐蕃于神川大破之取十六城断铁桥俘其五王降众十余万当时论者以皋为武侯后身云
袁滋字徳深蔡州朗山人也为工部员外郎贞元十年南诏既内附朝廷欲遣郎吏抚循之皆惮往独滋请行帝嘉之擢祠部郎中兼御史中丞为册使赐异牟寻以黄金印异牟寻跪受诏与滋宴出玄宗所赐器物指老笛工歌女曰先帝所赐龟兹乐惟二人在耳滋曰南诏当深思祖考成业抱忠竭诚永为西南藩屏使后嗣不絶异牟寻再拜曰敢不承使者之命遣清平官随入朝
张罗疋故南诏清平官也为永昌郡都督以破蛮军擢大监军及卒土人为立碑城南称其义勇有度量时有郑回尹仇寛者皆为清平官回本西泸令为南诏所虏而心不忘唐异牟寻之归回之力也仇寛贞元中入陈地圗献方物拜散骑常侍
徐云虔干符初奉使如南诏与骠信抗礼骠信怒曰贵府牒欲使骠信称臣奉贡我已遣人与唐约为兄弟不则甥舅何贡之有云虔曰骠信之先由大唐之命得合六诏为一恩徳深厚中间小忿罪在边鄙今骠信欲修旧好岂可违祖考之故事乎顺祖考孝也事大国义也息战争仁也审名分礼也四者皆令徳也可不勉乎骠信待之甚厚授以木夹送还
赵康蜀人也避乱依南诏蒙氏封之赵州使治其民功徳茂着及卒土人思慕为立庙四时祀之
元姚枢字公茂柳城人从世祖征大理时高祥逆命世祖欲屠其城枢与张文谦刘秉忠力谏复因夜宴枢陈宋太祖遣曹彬取南唐不杀一人市不易肆事明日世祖据鞍呼曰汝昨夕言曹彬不杀事吾能为之枢马上贺曰圣人之心仁明如此生民之幸有国之福也及克大理枢裂帛为旗书止杀之令分号街陌由是民得相完聚文谦字仲谦沙河人秉忠字仲晦瑞州人
舒噜杰以元帅治临安好文学大儒与虞集揭傒斯友善及为政文雅雍容隠然一儒者也使车里以黄金采女遗之一无所受蛮酋曰入我土而不为金妇饵者元帅一人而已其时有普化者成都人宣慰临安亦以忠厚严明称
赛音廸延齐沙木斯迪音回人也世祖至元中为云南行省平章时宗王托和伦骄虐甚赛音廸延齐与结兄弟甚驩王一听其所为改设令长教民礼义兴黉序购经史夷风翕然丕变平罗盘甸和泥鸡洞诸蛮威徳逺播及卒士民号哭震野同时有中庆路总管张立道达噜噶齐爱鲁行台御史中丞程思亷亷访使张瑾皆有亷恵神明声而立道剏文庙开陂池教蚕桑尤为循良之冠（南诏野史云南诏不知孔子以王逸少为圣人至赛音廸延齐始立孔庙夫滇之学校自汉章帝已有之唐开元初晟罗皮已立孔子庙于国中矣其言缪不足辩也）
国朝王袆字子充义乌人官翰林院待制洪武五年遣使云南谕梁王至谓梁王曰皇明创业綂一万方王僻在西南未被声教天子不忍鄙夷命袆辑宁若能亟奉版图以归职方身名俱存不亦伟乎不听袆又曰朝廷轸念云南黎庶不忍尽刘故令开谕若旅拒不服必奉天讨秦甲蜀彍循栈道略沈黎而西犄之角之腹背受敌王之将佐利王以为功者不少虽欲泥首牵羊其将能乎王曰汉闭昆明命使莫达唐勤逺略秖以自惫天朝若以兵临云南金碧以为城昆洱以为池虽多无所用之袆曰王未闻乎友谅据楚士诚据吴友定据闽玉珍据蜀重闗天堑险迈金汤兵粮委积渊谋盈庭不四五年率膏鈇质尔元君北走库库特穆尔辈卖降往事俱在可鉴也王自度谋勇孰愈诚谅兵强地广孰愈中国天之所废谁能兴之天之所与谁能御之今以区区一隅之地逆天犯顺与天下抗不亦误乎王曰先生之言是也请姑就馆会元使托克托廹梁王杀袆王不得已出袆见之袆慷慨言于托克托曰天既讫汝元命皇明代有天下上即寳位已五年爝火余烬乃与日月争光耶吾与汝皆使也以凶威胁我我宁畏死耶托克托厉声詈梁王曰今虽孔圣义不可存梁王不能救袆顾谓梁王曰云南之祸自此始矣遂遇害至洪武八年复遣湖广参知政事吴云往谕梁云字友云宜兴人也比至云南沙塘口知院等欲令屈节从事改易制书云责以大义以死自誓亦遇害后云南平赠袆翰林学士谥忠文弘治间赠云刑部尚书谥忠节按二使之滇虽未成功而杀身成仁精忠劲节与日月争光视长卿子渊勤逺略祭淫祠者相去不万倍哉滇中今有祠曰二忠有司春秋致祭焉
傅友徳字惟学颍川人沐英字文英定逺人俱从髙皇帝龙飞有功赐爵友徳颍川侯英平西侯洪武九年以云南负固不服杀我使臣遣友徳为征南将军英副之率师三十万往讨友徳从辰沅进英从乌撒进会于曲靖击梁兵大破之俘众数万悉遣归农夷人感泣兵不血刃直趋云南梁王投水死大军入城秋毫无犯遂略澄江临安诸郡悉平之独大理未下命常茂领兵从间道出点苍山背大军斩闗以入众悉惊溃遂拔其城俘段寳二子云南悉平上诏友徳颁师命英镇守至十九年复令友徳征未靖诸蛮归封颍国公英封黔国公世守云南二十一年百夷屯摩沙勒等入寇众三十万英击大破之俘斩数万诸酋震恐奉方物乞降上尝言曰使我无西南之忧者英也子晟昻孙璘琮俱以将略显
李观寿州人胡渊定逺人洪武初俱以禆将从传友徳定云南观初名观音保元云南行省左丞也天兵至归附从征入献马上嘉之赐姓名命镇金齿署永昌府事既至宣朝廷徳意讨叛酋段恵诛之开拓城池申明律令边境肃然夷不敢犯及卒渊代之复改筑城于太保山上开屯田练士卒修廨宇抚流移数年之间军政悉举烽燧晏然俱祠名宦（张志淳曰渊更观旧城既可御寇防险又使山居城内林木苍然其绩亦不可泯但□观之功而无文记又革府为司废学为仓以贻镇守之祸其恶亦不可掩而林公俊创名宦祠于学宫渊首与焉其亦误矣废学之人而祀于学何居谓宜别祀于所移之城上斯得之已）
程本立字原道崇徳人洪武初举秀才入京以小累谪马龙他郎甸长官司吏目时王师初靖遗孽尚骄西平侯沐英布政使张紞令本立綂领守御众难之本立奋然曰吾当以死救此一方单骑深入楚雄姚安大理鹤庆丽江开谕利害抚绥安辑自是诸夷悦服军民乃安戊寅征入翰林壬午靖难师至遂自尽
张紞字昭季西安人洪武初平云南以紞为右叅政转布政使凡云南贡赋法令坛祠公署与夫典仪程度皆所规定夷民心孚逺近奠安歴任三十年擢吏部尚书其时按察使周新副使周乐皆执法亷公不避权要滇人至今思之
王恕字宗贯三原人成化间内臣钱能来滇镇守怙宠播虐人不堪命又遣指挥郭英索贿安南几酿大乱大学士商辂请举刚正大臣巡抚云南恕遂以南京户部侍郎改都御史以往既至首下令捕英英赴水死上疏劾能罪状并请罢寳玩禽兽之献又正卯荡之田土絶交址之贸易滇始知有生人之乐位至冡宰（张志淳曰商公辂能举三原王公及王劾钱能而万公安王公越皆受赂沮之均大臣也而贤不肖相逺如此）
陈麒字梦祥南海人也成化间为按察司副使时镇守太监钱能横甚令藩臬官五日一揖能复不出命锦衣指挥受礼惟陈正立不屈托疾即退能怒一日见叱之曰你这蛮子食蛇惯了故此大胆陈曰岂但蛇豺狼虎豹也要食能目左右欲殴之陈趋出时王恕为巡抚与麒同心能无如之何既而恕召还麒执法如故曰有王巡抚则为人无则不为人乎无何进表行能以事捃摭之逮至滇备加五木坐削籍归年八十余卒同时按察使刘釪亦以捕郭英得名釪字伏和安福人
林俊字待用莆田人正徳间为云南按察副使分巡金沧严明方正撤毁鹤庆淫祠创筑赵州城池一时贪墨望风解绶婪弁虐军皆置之法自是百姓休息地方用宁经今且百年父老犹能谈之继其后者则有姚祥聂贤樊凖林仕凤王惟贤皆以亷恵称祥字应龙归善人贤字承之重庆人凖字曰式进贤人仕凤字鸣盛莆田人惟贤字仕官中江人
范镛字鸣逺临洮人正徳间巡抚云南时大司马王琼専擅不附已者辄构以事镛独不附琼衔之时富民典史高公韶者先任御史以劾琼谪官镛荐之且有矜狂愚建言伤察等语琼益憾遂诬镛擅委都司官奏行逮治下诏狱欲加重罪不得降职嘉靖改元録用而镛已卒赐祭一坛复其官
张璞字仲美江夏人正徳间巡按云南刚明正直风裁凛然各府不问华夷巡歴必至镇守太监刘裕滥取民间军牢柴薪腌腊酒米菜戸松子等项银两岁凡几千璞尽革之裕恚揑奏遣缇骑逮至京下锦衣卫狱卒璞既得罪代之者惧祸一事不理人目为抛柴御史（张志淳曰滇人市朽木于海东为薪价贱而无焰曰抛柴言其无当于用也应作泡）
唐龙字虞佐兰溪人正徳间巡按云南时嬖人钱宁威震中外金齿参将卢和充钱门下挟雠勘四平民死火其尸事发论斩宁为奏辩遣官会勘行时宁阴嘱出之且赍书于龙龙当堂裂之曰和诈为耳官至语龙曰卢和事皆无尸当末减龙曰四人无尸和锻之以灭迹耳若得末减则天下酷吏纷然锻人之尸矣吾非不知末减可致富贵恐人云徇钱宁意其将谓何官气沮龙立曳和阶下加三木武定酋凤朝明被奏讦不得袭载金寳二十万赂宁宁以言胁总兵镇守又寄语巡抚曰但了武定事便请往兵部龙至巡抚首以此示龙龙不可驳还其封备陈鳯氏及朝明罪恶不当袭状奏于朝竟得旨降土舍时太监崔和暴横龙劾奏之和恚甚然终惮不敢肆丁丑秋滇大旱龙虑境内有寃狱下令虑囚释百余人大雨如注逺近以为神
毛凤韶字瑞成麻城人嘉靖间任监察御史巡按云南先是阉镇为害军民苦之凤韶至抗疏斥罢咸称快焉后复以佥宪分巡金沧民受其恵
徐瓒字朝仪永康人嘉靖间任按察使土舎安铨叛报至上下忧之瓒曰丑虏敢称乱者谓我军弱也今以夷攻夷成擒有日矣乃议调沅江蒙化镇沅等处夷兵佐以汉军进剿措处粮饷阅习召募事皆立具昼夜登城徇师复立招降大旗胁从归者甚众贼势日衰无何土舍凤朝文继叛与安铨合围省城震恐瓒登陴呼寇谕以朝廷恩威责以大义寇皆伏地请降且以复官为言瓒谕令退舍俟命寇遂麾众而退瓒即夕走使掣回各哨官军晨合击贼大败之俘获万余简审无辜悉为开释民深徳焉家为立祠以功擢布政使
吕光洵字信卿新昌人隆庆初以兵部尚书都御史巡抚云南诛凤继祖于武定斩王一新于易门殱髙钦于姚安戮僭号二贼于昆阳诸夷胆落边境晏然至万厯初巡抚邹应龙征铁索箐赤石崖诸贼擒酋长罢勤快等又东征■〈犭母〉獛荞甸等夷悉平之至今滇人安枕二巡抚之功居多焉应龙字云卿长安人
陈应春字汝和闽之长乐人隆庆间以佥宪分巡金沧方正明察百废俱兴太和有儒生杨霁妻沈氏为祟所凭百方禳之不去三年骨立生以状投应春应春为书一札告之城隍是夜沈氏见祟复来囚首跣足言汝夫告我于本道城隍有檄捕我我去矣其状甚踉跄言讫竟絶论者谓陈公正人也时同邑陈时范为方伯清介絶俗布袍蔬食精吏牍人不敢欺有神明声至今人称二陈公焉（二公俱余邑人才品皆为枌榆矜式今其子孙俱贫素若寒士方伯于观察为先辈而官滇则先后至焉）
漆文昌瑞州人也沈毅有谋略举孝亷为永昌抚夷同知时缅酋应里连年入寇诸夷各怀反侧而猛哈思化等皆助逆时议欲加兵问罪巡抚都御史萧彦令文昌抚之文昌单骑入城垒宣朝廷徳意诸夷素服其亷能咸稽首听命遂筑闗堡兴屯田亲履原隰相度地势悉中机宜至今缅酋不敢内窥以功迁广南知府擢兵备副使时猛卯多俺叛投缅文昌授计木邦擒而斩之边患讫息腾永之民至今尸祝焉
刘綎南昌人都督显子也骁勇絶伦万厯十一年缅酋大举入寇破顺宁肆焚掠上下震恐诏以綎为游击将军讨之綎率精兵出陇川猛宻直抵阿瓦尽降其众阿瓦缅巢穴也酋闻之恐乃遁归擒陇川贼长岳凤斩之诸夷附缅者闻綎威名望风降服贼势遂不复振以功迁去同时参将邓子龙者丰城人与綎共进大破贼于姚闗斩同叛者湾甸酋景宗真及耿马舍人罕虔后缅寇蛮莫复击败之继其后者有巴蜀刘天俸山阴吴显忠皆以战功显
循良之绩志乗不胜书今録其著者则云南知府董复（会稽人）叶元（广信人）大理知府贾铨（邯郸人）吴晟（弋阳人）任辙（巴县人）永昌知府严时泰（余姚人)楚雄知府邵敏（长沙人）戚慎（宣城人）鹤庆知府林遒节（莆田人）姚安知府马自然（内江人）黄澍（侯官人）王鼎（汝州人）广西知府贺勋（长沙人）寻甸知府戴鳌（鄞县人）林斌（莆田人）澄江通判晁必登（宜宾人后为云南参政）安宁知州伍佐（新化人）腾越知州李偪（吉水人）弥勒知州华刚（都匀人）南安知州荀诜（华阳人）何应和（东莞人）昆明知县黄守纯（阙）太和知县杨樊（贵州人）浪穹知县何宗鲁（酆都人刚直为太守所杀）■〈石咢〉嘉知县虎臣（麟游人不受赂为土官毒死）昆阳州同知张升（济阳人爱民如子运粮至滇池溺死）陈阳（新淦人有异绩擢广东副使）永平主簿郭本（玉融人以御史谪刚直亷介无何召还）赵州吏目诸葛伯恒（兰溪人秋毫无取于民州有妖蛇为患必以人祭伯恒仗剑斩之擢陜西参议）
文苑则中丞钱塘郑颙郴州何孟春吴兴顾应祥崇阳汪文盛侍御华亭包节豫章邓渼藩臬鄱阳童轩吴兴徐中行四明张时彻白门刘麟长洲皇甫汸铜梁张佳胤缙云何镗钱塘陈善莆田方沆闽邓原岳番禺郭棐华亭冯时可皆以文章名世而政事勋业烂然不能相掩姚安守李贽虽亦有文名而其末也逃入缁流横议杀身君子无取焉
死事则布政使贵溪徐樾死沅江之难姚州土舍髙鹄从之佥事安庆张泽死武定之难都督方政都指挥顾勇陈翊侯义江洪死于麓川都指挥张雄征铁索箐卒于军姚州土舍髙栋死于普安贼大理卫指挥陈定鹤庆百戸李继儿及子辕顺宁土官经歴董寳俱征麓川死于阵临安百戸邵镒征上江死于阵楚雄指挥吴继勋鹤庆千戸初维垣永昌把总李潮岳顺皆先后死于缅武定同知袁俸照磨张成禄劝知州广西秦健吏目刘瑀死凤朝文之难武定卫知事髙心金沙江巡检俞伯官死凤继祖之难武定指挥金守仁千戸王应爵梅应时黄桂镇抚金荣髙禄丰知县封川苏梦旸禄劝州寿官李资坤父子俱死凤克之难
滇略卷五

[book_title]滇略卷六
○献略
夫枯木轮囷器于万乘夜光悬黎终老他山世未有无媒而自致者况荒陬卉服日月所不照临者哉常璩南中志搜剔殆无遗佚不过披沙得金存一二于千百耳自玉斧一画大渡中断帝车无南指之期侏儒絶见灶之梦湮灭不称曾不得与蒟酱卭竹同宾上国亦不幸矣国家薪槱化洽声教四讫然后文人志士鹊起名世者项臂相接然麻中之蓬中驷可以上驾何者其时势易也余裒往事葢详于逺而略于近司马子长曰岩穴之士非附青云恶能声施后世哉
汉盛览字长通叶榆人也学于司马相如所著有赋心四卷尝问相如以作赋相如答曰合纂组以成文列锦绣而为质一经一纬一宫一商此赋之迹也赋家之心包括宇宙总览人物斯乃得之于内不可得而传览乃作合组歌列锦赋而退终身不复言赋同时有张叔者天姿颕出过目成诵俗不知书叔每疾之思变其俗元狩间闻相如至若水造梁距叶榆二百余里叔负笈往从之受经归以教乡人
隗叔通若水人也性至孝母好饮江膂水叔通日入江取水以给冬夏天为出平石至江膂中人谓之孝子石见郦道元水经注
许叔善阐人也章帝元和中入中国从师受五经归教郡人
尹珍字道直牂牁母敛人桓帝时自以生于荒裔不知礼义乃从汝南许慎应奉受经书图纬学成还乡里教授于是南域始有学焉官至荆州刺史
爨习建宁郡人丞相亮平南中收其俊杰为官属习官至领军时朱提孟琰者亦以材见收用官至辅汉将军
阿南者酋长曼阿奴之妻也夫为汉将郭世忠所杀欲妻之赠以衣饰阿南恐逼已绐之曰妾欲从君君能从我三事乎曰从曰一须作幕次祭故夫二须焚故夫衣易君新衣三须令国人徧知礼嫁明日如其言聚国人张松幕置火其下阿南抽刀出令火炽盛乃焚夫衣告曰妾忍以身事雠遂引刀自刭身赴火中时六月二十五日也国人哀之每岁以是日焚炬聚会以吊之后人名为星回节
晋龎遗叶榆人也成帝成和二年蜀贼李雄攻建宁时遗为秀才起义兵攻雄大破之雄遁走
谢恕字茂理牂牁母敛人咸和八年宁州为李雄所破南中尽为雄有惟恕保郡独为晋官至抚夷中郎将宁州刺史
傅寳字纪图牂牁平夷人仕为尚书郎长安令时号南州人杰
唐段赤城叶榆人有胆略勇于为义蒙诏时龙尾闗外有大蟒吞啖人畜众苦之赤城披甲持双刀赴蟒蟒吞之刀出于背蟒亦死土人剖蟒腹出赤城骨葬之建塔冡上煅蟒骨以垩塔焉
杨兴永昌人蒙氏时为布僰天寳八载率所部入附天子下玺书褒美旌其门子孙世为永昌酋长
张志诚善阐人宪宗元和中游成都学书得二王帖寳惜之日临数过及归从学书者甚众
王仁求安宁人为河东州刺史敎民以生聚阜财之道赋役均平恩义兼济人心咸服夷风丕变子善寳以云麾将军持节河东诸军事亦有治迹
闭珊居集者沾益州乌蛮也精卜筮之学其法用细竹四十九枚以代蓍草或以鸡骨为之占算如神夷中称为筮师
阿町者马龙州人纳垢酋之后也弃官职隠山谷中撰爨字字如科斗二年始成字母十千八百四十有竒名曰韪书爨人至今习之为书祖云
杨竒鲲叶榆人也读书贯穿百家尤长声诗唐诗载其一首云风里浪花吹又白雨中岚影洗还青江鸥聚处窻前见林狖啼时枕上听
杜光庭灌县人避地南诏以文章教蒙氏之民太和城蒙国碑其所书也书有法度为时崇尚及卒塟学士爨泰葬之于玉局峰麓依浮屠立庙世传唐御史祠云
贾余绚蜀人也善属文唐初寓云南作两爨王碑其后文人流寓者则成都闾丘均雍陶咸阳贾岛皆以避乱至
慈善者唐邆睒诏妻也开元中南诏既强有并吞五诏之心六月二十五日星回节南诏召五诏燕会慈善逆知其谋止夫无往夫曰势不可已妇乃作铁钏约其臂而去既而南诏果焚五诏皆为灰烬佯曰五诏醉失火焚死各诏骸骨无从辨认独慈善舆夫尸而去南诏闻其哲欲娶之慈善闭城自固南诏发兵围之三月食尽乃盛衣妆西向自缚于座竟以饿死临卒曰吾往诉夫寃于上帝南诏闻之悔曰误逼此贞节妇乃旌其城曰徳源城
宋段宗牓南诏臣也师子国王伐缅缅求救于南诏遣宗牓将兵救之时诏老子世隆幼权臣杨苴颠炽盛宗牓恐其簒夺乃请曰今臣救缅若权不重人不用命必専生杀乃可许之遂出令限七日齐军于河尾惟綂矢违限遂斩其将乃苴颠子也既入缅得胜获师子国旗帜金皷兵仗而还缅王酬以金寳不取取佛舍利至腾越闻诏卒苴颠果簒立宗牓与苴颠书云王崩子幼闻公摄位国家之福也曩承诏旨率师救缅师子国不战而溃缅王酬我佛舍利今凯还倘率国中多人迎舍利境上荣甚苴颠得书率国中耆艾服龙衣手执金炉盛陈仪卫至义修相见宗牓云先拜舍利苴颠下拜宗牓斩之归国求世隆立焉
高量成段氏相也避位不仕筑城于威楚之徳江村优恤孤寡教诲子弟风俗翕然丕变称为夷中君子
李紫琮大理人以其主段和誉命为进奉使入贡于宋过湖南闻学校文物之盛请于押伴求诣学瞻拜宣圣像邵州守张察许之遂往遍谒见诸生又乞观御书阁举笏叩首
元髙泰祥者南诏段氏相也世祖率众二十万来攻泰祥以死拒战众寡不敌走姚州募兵勤王复战兵败被虏世祖讯之不屈欲官之嫚骂不受斩于五华楼下临刑曰段运不回天使其然为臣死国职也吾事毕矣时烈日当午雷电大作风沙愁惨观者万人莫不洒泣元主曰忠臣也命收葬之
陈恵亦段氏臣四川明玉珍红巾攻善阐梁王奔威楚总管段功救之与红巾战间伺得玉珍母书语子成功乃返功更其词募军中无人敢持书者恵愿往功难之恵曰以吾一命救万人当不负但老母无养耳功曰迎尔母宫吾宫膳吾膳尔无顾也恵遂持书往玉珍得书黙然挥之出饭恵诣功言状功下令曰红巾今夜必回使人侦之果然追至七星闗大破之欲官恵恵不受
王升字彦高昆明人资禀聪敏官至宣慰副使以文章政事名于南诏中州文士宦滇者咸与交游同里张景云亦以理学文章显景云字天祥官登仕郎
杨升太和人性质超迈儒吏兼通至正中以讨明玉珍功官木邦路同知卒子寳为姚安路判官从征克蔚州曹州迁大理路治中梁王段氏构兵寳曰两兵相鬬民有供饷锋镝之苦极力解和土人深感其徳
董文彦通海人任威楚路知事天厯间中庆路镇将败狐判引兵攻威楚官吏皆走文彦独不去贼欲降之文彦怒曰汝食君之禄不思报恩逆天殄民灭弃纲常恨不能杀汝乃从汝反耶贼怒桎梏之文彦骂不絶口截其耳使啖焉文彦嚼血喷贼遂遇害明年败狐伏诛事闻赐谥庄愍官其子时中为禄丰主簿
杨渊海南诏臣事段功功有宠于梁王渊海逆知其不终累以为言功不听渊海出语人曰吾王与我无生还日矣人怪之曰主有怙宠于君何预渊海曰岂有食人之食而不同其难者明年功果为梁王所害渊海死之
杨恵楚雄人父蚤丧事母刘氏尽孝母遘疾几危恵不栉髪不解带者月余祷神求以身代刘氏夜梦神告之曰尔寿当终为尔子孝诚所感今特延之次日果瘳寿至八十五卒恵负土营坟庐于傍者三年哀毁丧明有司以闻旌其门蠲其徭役同时昆明则杨立义临安则张友直董茂春河阳则段文瑞姚州则赵和皆以至孝著称朝廷旌之
麦宗者通安州么些人也生七岁不学而识文字偶入玉龙山中见石盎中水饮之遂知禽鸟语一日羣鸦在林有一鸦从南来哀鸣甚急羣鸦从之宗曰此雄鸦为白沙里人所弋迹之果然长而百蛮诸夷之书无不通晓善阐国称为异人焉
杨保杨名太和人皆段氏臣洪武十五年天兵入大理保遣弟名往探缓急约以翌日日出为期名过期不至有顷闻国破遂自缢死名至亦解弓弦自缢国人义之合葬于弘圭山
阿结者梁王女也梁为红巾所攻平章段功救之梁王徳功以女妻焉既颇猜忌欲酖之结知其谋以告功不信遂遇害结悲愤作诗自悼不食而死时功女羌奴方幼闻变手绣一旗为志誓复父雠及嫁以付其弟寳详见杂略
国朝吴孝先嶍峨人也幼名虎儿洪武间方十岁随父出游父偶为虎所攫孝先皇遽间取父所佩刀斫虎腰应手而毙父得生还人咸异之一时称为孝童
丁嵩永昌人有至性自少至壮动无违礼开馆教里中子弟从者如云洪熙中举怀才抱徳科辞不就征宣宗即位下诏求直言嵩陈首务八策一曰正心术则天道应二曰重经筵则宗社福三曰开言路则闻见定四曰用贤才则政治美五曰总大纲则庶务举六曰汰冗兵则军储足七曰重守令则邦本宁八曰崇节俭则财用足上嘉纳诏所司强起之至中道卒所著有横峰樵唱
李纯昆明人少不羁有智略正綂间举孝亷为监察御史按辽东时土木之变纯曰敌人以我兵勤王而西必出吾不意乃选精鋭八百分布要害敌果以二万骑直趋辽东未至二十里纯设两伏待半入举火击之敌骑中断斩馘无算自是不敢复窥东陲后巡抚榆林大敌压境纯微服潜行敌中尽得其虚实部署诸将击其不备大破之敌逺遁去卒于官
段子澄太和人为诸生时即以志操自厉邻女私奔却之不内路得遗金求还其主及入试试官得其卷梦有神人荐之遂举天顺壬午乡试第一仕至别驾郁郁不自得竟谢病去居乡以盛徳雅量见推里闬谓太丘彦方之亚也
杨一清字应宁安宁之石淙人也父景始徙巴陵幼颕悟絶伦一览成诵八岁举神童入翰林宪宗命内阁选师教之十四举于乡成进士歴事四朝出将入相经略固原以五千人破敌数万总督三边筑河套边城増兵花马池边境肃靖其用兵如神算无遗策临机应变动合事宜再入内阁与张永共诛逆瑾反危为安宗社赖之官至少师大学士卒谥襄敏
赵弼字廷直太和人举成化辛丑进士官至太仆丞清介恬静始终一操僚友有驰竞者耻之不与言罢官里居躬耕南亩与农夫耦晏然自足若未尝显者同榜姚祥来为监司过其庐弼适芸田投耒见之词色无怍祥问生事何窭答曰差胜诸生时矣遗之金不受祥叹息而去
杨辅字存诚太和人博学多闻隠居不仕孝友好施家赀尽以予人自甘粗粝庭前桂树扶疎蟠蹙巢居其上命曰桂楼读书不辍一日砚水枯欲下取之顾视则水溢矣自是遂通灵异神明后入鸡足栖岩穴中八十余卒卒之日交游尽见其至家为别又有人于安宁道上遇之疑其仙去也所著有桂楼集篆隶宗源行世
张志淳字进之永昌人天性聪哲六艺咸通登成化甲辰进士为选部郎用贤拔滞门无私谒歴官户部侍郎谢病归功业风节为时崇尚晩岁著书自娱有南园集西铭通南园漫録续録行世
张璁字廷璧平夷人成化三年进士为重庆守治行为天下第一弘治初南贑闽广夷寇为乱以璁备兵江右既至治城池积粮糗练士卒修器械设防御地方赖以无虞寻以事去郡盗复起诏复任璁贼闻其至悉解散岁余复谢病归家四壁立璁有吏才通达治体盘错立解所至有神明声然以刚直不阿未究其用也
杨南金字本重邓川人弘治已未进士为泰和令有三不动之謡谓刁诈胁不动财利惑不动权豪挠不动也擢监察御史时逆瑾威震中外都御史其党也凌辱属官南金不为屈一日叱欲缚之南金解冠带曰不作此官便了岂可屈于权奸乎即日出都行二百里瑾使人捕不及除其名嘉靖初起楚臬寻谢病归性严重不茍言笑至于扶良善恤孀寡竭力为之八十余卒祠于乡
雷应龙字孟升蒙化人正徳甲戌进士为莆田令有古循吏风所建立皆惬民心巨珰遣人督方物甚横应龙械系之擢侍御史伉直敢言嘉靖初因灾异上八事曰务实学亲大臣放宫人去无益正礼教改编发宥罪谪均赋役上嘉纳之有中贵营乞织造得请应龙手疏极论之不报恚愤成疾卒中外莫不嗟悼
张西铭字希载宁州人母梦黄鹤入帐而生年十三五经皆成诵举进士为金溪令先教后刑民相戒无敢犯法者县有虎暴西铭为文祷于神虎遁去蝗伤稼亦随祷而灭拜监察御史按辽东缮城堑阅军实劾边将失律者边境以宁平生博雅修洁为政识大体不为苛察卒之日朝野皆悼惜云
赵徳宏字有容鹤庆人举孝亷孝友谦恭人无间言父在京病剧宏为尝粪及卒哀毁骨立假贷营敛徒跣偕佣人肩榇以归庐墓三年歘有白犬朝夕相伴小鸟巢于茔树呼即啄食知府唐标亲至其所唁之赙赠有加出判顺庆知潼川咸有异政抚丽江夷土舍髙鹏馈金八百宏立却之里居环堵萧然当事榜其门曰孝亷
杨元字务本永昌人潜心理学沉黙静坐顿悟邵子先天数学人有叩者应验如响为诸生游太学归隠居不仕从学者甚众当道重其为人时有馈遗悉辞不受强之则封识以待其去任还焉所著有纳甲图九圭数学基指南行世
杨全剑川人父继宗为土官部曲海真所杀全方在襁褓及长知父死非命矢志复雠乃拜海真夫妇为父母一日治酒邀真酒醉拔刀杀之土官闻欲甘心焉全窜入丽江为丽江奏他事连土官得请土官死于狱全曰吾事毕矣遁入山中穷困以死
杨士云字从龙自号九龙山人正徳丁丑进士改翰林院庶吉士授给事中以养母乞归不复出嘉靖初诏强起之补宫寮辞疾不就人问其故曰吾岂能俯仰人以求进乎居里二十余年郡县罕见其面乡人不知婚娶丧葬之礼士云条析教诱令易奢为俭通国化之自少至老手不释卷又精风角每中夜歩观星纬或喜或叹不以语人所著有皇极天文律吕诸书
纪经纶字肫夫临安人天资纯朴不妄一言里中称为笃行君子尝市一婢察其言貌颇异问之曰父为百户立功贫迫至此遂养为己女厚嫁之举孝亷为上蔡令以计擒剧贼黒龙黒象黒虎等开沟缮城百姓利之迹其生平志操无媿于前哲云
张含字愈光志淳子也举于乡不仕游梁楚间善为诗李献吉何仲黙咸亟称之里居时成都杨修撰慎谪戍金齿意不可一世而独与含友善倡和不絶手为点定其诗有禺山集行世时太和布衣董难者字西羽亦以诗名从慎游寓荡山一楼辑转注古音不乐仕进以终其身
孙继鲁字道夫进士仕至都御史慷慨有大节秉正嫉邪不阿权贵守卫辉以忤阉人逮诏狱民遮道号哭卧辙下死者十余人调淮安有羡银万金例为督抚及守用者继鲁分毫不取督抚欲取之亦不与也歴官至都御史抚山西竟以戆直为辅臣中伤下狱死死之日所治民聚千百于京师巷哭之长安为之罢市隆庆初加赠祭谥清愍
李资坤字伯生昆阳人也幼以孝友端谨闻举孝亷歴官郡守所至咸有异绩肃皇帝考亷吏为天下第一居家置义塾教子弟不诣公府性刚介寡合而好古信义老而弥笃积书数万卷硏诵终日自称一蠧居士
李元阳字仁甫太和人少梦神人授锦三丈令吞之既寤词藻竒进举进士选庶常吉士以议礼不合谪分宜令有异政拜监察御史侃侃敢言独立不阿当事者衔之会扈驾至荆州荆州守缺即推元阳无何竟罢之元阳俶傥有竒节文章徳行皆为中外崇重家居孳孳为善惟恐不及两修郡乗卓然成一家言年八十余卒元阳为御史时按闽墨吏望风解印绶去遇文人墨士虽布衣与抗礼后大理髙崶至风裁尤峻捕境内豪强一空闽至今称两御史云
郭文字仲炳昆明人浮家泛宅以诗自娱常往来滇洱间自号舟屋杨慎称其竹枝词云金马何曽半歩行碧鸡那解五更鸣侬家夫婿久离别恰似两山空得名又登太华寺一聨云湖势欲浮双塔去山形如拥五华来一时词人咸为阁笔有舟屋集时同邑李尚文者亦布衣有诗名遨游公卿间及杨林兰茂安宁张维皆以文章行谊为乡里崇尚絶意仕进模楷后学时人为之语曰杨林有兰安宁有张而太和段锦文金齿汤琮曲靖项瑄柴宗儒鹤庆奚谦姚安李黻先后隠居不仕咸有时称琮题鹦鹉诗云翠阁香闺带緑阴忽闻灵舌啭娇音总将怀袖温存意不称云林自在心笼络反因毛羽误矜夸休羡赋辞深陇山烟雨春雏小莫遣虞罗着意寻当时目为汤鹦鹉又有明经陶宁者字致逺亦永昌人有诗云杜宇枝头百舌吟何人不动惜芳心桃花红雨梨花雪铺得春愁一寸深又题菜灯有云草堂照破虀盐梦华屋烧残肉食心惜其全集不传张志淳南园续録又载一塾师送客诗云纷纷车马驻江干布袜青鞋我独难惟有相思心一片随君千里到长安山行云山势似堕不堕水声欲停未停行过小桥回首天然一幅丹青如此类甚多而识字尤博乃姓名湮没无闻可惜也
严清字（阙）昆明人登嘉靖甲辰进士歴官清介秋毫无取月俸衣食之外以赡亲故布袍蔬食终其身万厯初为吏部尚书裁汰冗幸振拔寒畯中外仕路为之一清无何致政归家居室庐仍诸生之旧当事者欲为更新力辞不可杜门却轨卒世无所造请论者谓杨襄敏之后一人云
杨雨太和人郡吏也有志节不与胥曹偶人馈之问所从来出借贷则不受曰已有之则受十之一久而知其亷也皆绐曰贷槩不受也雨方正悻直有寃事必力争于庭守怒笞之起而复争初疑其有私既知无他亦时时嘉纳之一时无寃民云冬月其鞾无袜藉之以草役满径入鸡足山郡守闻诸当事者往物色之不得也
赵恺寻甸人性行诚朴为乡人所重嘉靖六年铨贼攻城恺首率众拒敌力不支为所执以刀加颈欲胁从之恺绐之曰待回率家眷相从贼信释之恺至家集众于前曰今贼势猖獗人民杀戮殆尽吾惟有死而已我若死汝等举火焚屋毋致我尸骸暴露可也遂登楼自缢而死众亦举火合家皆自焚惟幼男景新年十三以他出得免时有庠生冯世杰火头必沙者俱以抗贼死
国朝以迁谪流寓入滇者不可胜数而最著者则学士王景常武功伯徐有贞修撰杨慎云景常名奎松阳人洪武初为山西参政以事谪戍临安博学宏才诗文高古一时翰墨之士咸从之游无何召还为翰林学士有贞初名珵字原玉姑苏人其学自天文地理兵法河渠以至阴阳方术风角医卜无不洞晓诗文雄伟竒丽谪戍金齿僦一小室荷殳从役不异行伍三年赦归慎字用修成都人以议礼廷杖戍永昌歴遍湖山以诗酒自娱兴到辄挥洒淋漓夷夏得其片纸藏为至寳从游者以千百计竟卒于云南今髙峣其读书处也又有韩宜可字伯时山阴人刘寅崞县人髙莘山东人祝璀徳兴人皆先后谪戍至流风余韵至今人能道说之
滇略卷六

[book_title]滇略卷七
○事略
三代荒服若存若亡文献不足征也秦汉故实十不得一自唐以降瓜分云扰沦没异域孰识之哉明兴二百五十年来归命大吏服汉冠裳而蜂虿之警时起于衣袖鸱鸮之习未懐其好音诪张衡命无岁无之糜县官金钱无訾算至于今外示舞干中实厝火欲求高枕未有期也夫明王驭夷治以不治乃其本在自治始慎择守令将帅无使贪黩扰乱之则几矣
周成王初越裳氏献白雉重译而至曰吾受命国之黄耉曰久矣夫天之无烈风淫雨海不扬波三年矣意者中国有圣人乎盍徃朝之及返迷失故道周公锡以指南车期年乃至其国（越裳即今老挝）
春秋时庸与百濮伐楚又麇人率百濮伐楚
周末楚顷襄王使将军庄蹻将兵循江上略巴黔以西至滇池方三百里旁平地肥饶数千里以兵威定属楚欲报会秦击楚拔黔中郡道塞不通因以其众王滇变服从其俗以长之
秦使常頞略通五尺道颇置吏
汉武帝元狩元年命王然于柏始昌吕越人间出西南夷至滇指求身毒国是歳有彩云见于白崖遣使迹之乃置云南县
元鼎六年复使王然于以破越及诛南夷兵威风谕滇王入朝
元封元年郎中司马迁奉使西征巴蜀南略卭莋昆明还报命
二年以中郎将司马相如持节开越嶲按道侯韩说开益州授经教学复遣将军郭昌卫广平西南夷未服者举兵临滇滇王降以为益州郡赐之玉印最宠焉
六年汉既通西南夷欲前往大夏而昆明闭杀使者夺币物于是天子赦京师亡命遣拔胡将军郭昌将击之斩首数十万后复遣使竟不得通
昭帝始元三年姑缯叶榆复反遣水衡都尉吕辟胡（一作破胡）将兵击之败还明年复遣军正王平大鸿胪田广明等并进大破之时句町侯亡波同入滇击反者捕虏有功封为句町王
宣帝五凤三年遣谏大夫王褒求金马碧鸡之神时方士言益州有金马碧鸡之寳可祭祀而致上使褒往祠焉时蛮久叛路莫能通乃就蜀巴郡醮祭移文及还道病卒上惜之
成帝时夜郎王兴句町王禹漏卧侯俞相攻杀帝遣大中大夫张匡持节和解之句町不服刻木作汉使射之后陈立为牂牁太守诛兴禹乃降
王莽时越嶲姑复夷人叛杀略吏民莽遣将军廉丹发巴蜀卒徒十余万击之不克
光武建武八年渠帅栋蚕姑复楪榆弄栋诸羌叛益州太守繁胜退保朱提
十九年遣武威将军刘尚击诸叛羌平之
二十七年哀牢夷贤栗等率种人诣越嶲太守郑鸿降求内属封为君长
明帝永平元年姑复夷复叛益州刺史发兵讨破之斩其渠帅传首京师
十二年哀牢王栁貎率众内属以其地置哀牢博南二县割益州郡西部六县为永昌郡始通博南山度兰沧水
十七年白狼夷入贡作诗诵汉功德益州刺史朱辅译进之（白狼今丽江也）
章帝建初元年哀牢王类牢反太守王寻奔楪榆诏募发夷汉讨之
二年昆明夷卤承等应募率种人与诸郡兵大破类牢于博南斩之封卤承为破虏傍邑侯时有神鹿两头见于点苍山西能食毒草
元和间神马出昆明池甘露降白乌见
和帝永元六年永昌徼外夷遣使译献犀牛大象
九年徼外蛮及掸国王遣重译贡珍寳赐以金印紫绶小君长皆加印绶钱帛
安帝永初元年永昌徼外僬侥种夷三千余口内附献象牙水牛封牛
元初五年卷夷大牛种封离等叛永昌夷皆应之众至十余万遣中郎将尹就讨之败绩诏征就还令以兵属益州刺史张乔乔遣从事杨竦至楪榆击大破之封离降
永宁元年掸国王复来贡献乐及幻人
灵帝熹平五年杀永昌太守曹鸾
后主建兴元年益州耆帅雍闿等反杀建宁太守成昻
三年改益州郡为建宁郡以李恢为太守分建宁永昌置云南郡以吕凯为太守分建宁牂牁置兴古郡以马忠为太守丞相诸葛亮南征讨雍闿斩之擒孟获益州永昌牂牁越嶲四郡平即其渠帅用龙佑那为酋长赐姓张氏改号建宁
晋惠帝太安元年建宁朱提大姓毛诜等叛南夷校尉李毅讨破之
二年毛诜等复叛奉建宁太守马恢为刺史李毅收恢杀之而夷愈盛毅疾甚不能出婴城固守而已
光熈元年宁州刺史李毅卒
懐帝永嘉四年以王逊为南夷校尉宁州刺史灭五苓夷以地势形便上分永昌为梁水郡改益州郡为晋宁郡从之
明帝太宁元年蜀李雄遣李骧冦宁州王逊遣将军姚岳等击大破之是年逊卒以其子坚为宁州刺史
成帝咸和二年宁州秀才龎遗起义兵攻李雄将任回李谦等雄遣将罗恒等救之刺史尹鳯遣禆将姚岳太守杨术援遗战于台登败绩术死之
八年李雄陷宁州
宋文帝元嘉十八年晋宁太守爨松子举兵反宁州刺史徐循讨平之
梁武帝时建宁越嶲叛都督王纪抚定之
天监十三年杀宁州刺史李略
太清三年宁州土酋爨瓉据城以叛诏授瓉宁州刺史时侯景方乱不能讨也
隋文帝开皇十四年南宁夷爨翫反遣太平公史万岁讨之自青蛉川度西洱河入渠滥川破三十余部爨翫降
十八年南宁羌复反万岁以受赂坐除名
唐高祖武德元年以爨翫子弘达为昆州刺史
四年昆弥遣使内附
七年命韦仁寿检校南宁州都督寄治越嶲仁寿将兵循西洱河开地置七州十五县请徙治南宁州诏可
太宗贞观元年以爨归王为南宁州都督
二十二年命右武卫将军梁建方讨松外诸蛮遣使诣西洱河谕其帅杨威等皆欵降是年西洱河大首领杨栋东洱河大首领杨敛皆入朝授官秩册建宁张乐进求为首领大将军进求寻逊位于蒙氏
高宗永徽元年遣左领军将军赵孝祖讨白水蛮及大勃弄小勃弄大破之虏其酋长杨承颠改云南县为匡州
四年蒙氏细奴逻遣使入朝赐以锦袍
五年西洱河蒙俭和舍等作乱以李义为姚州道总管讨之斩其帅诺没弄杨虔柳等诸蛮悉平
显庆元年西洱河大首领杨栋来附
麟德元年置姚州都督府于昆明之弄栋川
咸亨三年永昌蛮冦邉杀长史李孝让辛文协诏以太子右卫梁积寿为姚州道行军总管讨平之
调露二年永昌蛮复叛上命李义复总师讨之败绩郎将刘惠等战死乃废姚州
武太后垂拱四年南蛮郎将王善昆州刺史爨干福请复置宁州
延载元年永昌蛮酋董期帅部落二万戸内附
神功二年蜀州刺史张柬之乞省罢姚州使隶嶲州不纳
睿宗景云元年姚州附吐蕃摄监察御史李知古请发兵击降之增置州县羣蛮引吐蕃攻知古杀之姚嶲路絶
太极元年姚州蛮冦蜀诏灵武监军右台御史唐九征为姚嶲道讨击使吐蕃以铁絙梁漾濞二水通西洱蛮筑城戍之九征毁絙夷城建铁柱于滇城以勒功
玄宗开元二年南诏盛罗皮遣张健成入朝乃筑柘东龟城
姚嶲蛮冦姚州都督李蒙讨之败没
三年盛罗皮立孔子庙于国中
十七年嶲州都督张审素讨西南蛮破之克云南昆明城
十八年南诏皮罗阁灭五诏
二十五年皮罗阁陷太和城又袭大厘城据之
二十六年皮罗阁赂节度使王昱求合六诏为一许之遣使册为云南王赐名归义徙治太和城
天寳元年南宁州诸蛮叛陷安宁命御史韩洽等督蒙归义讨平之
五载归义遣其孙鳯迦异入朝授鸿胪卿
八载遣特进何履光率十道兵定南诏境
永昌人杨兴为蒙氏布燮率所部内附上降玺书褒美旌其门世为永昌酋长
九载杨国忠以鲜于仲通为剑南节度使云南太守张虔陀淫虐南诏阁罗鳯忿怨攻杀之取夷州三十二
十载遣剑南节度使鲜于仲通讨南诏战于西洱河败绩大将王天运死之阁罗鳯遂陷云南僣号大蒙国
十二载复遣剑南留后李宓击南诏于西洱河全军败没前后死者二十万人阁罗鳯因陷嶲州会同军据清溪闗以破越析
肃宗至德元载南诏陷越嶲
代宗大厯十四年阁罗鳯死孙异牟寻嗣连吐蕃入冦神策都将李晟击破之
德宗贞元元年异牟寻徙居史城僣封五岳四渎以点苍山为中岳乌蒙山为东岳蒙乐山为南岳高黎共山为西岳玉龙山为北岳以黑惠江金沙江澄江澜沧江为四渎
四年异牟寻徙居羊苴咩城请内附
五年南诏遣乌蛮鬼主梦衡苴聘于剑南节度使韦皋求入朝皋遣其属崔佐时报之盟于点苍山
九年南诏遣使上表诏册封云南王以韦皋为云南安抚使异牟寻遣使杨嘉明诣皋献夷中歌皋遣幕府崔佐时由石门趣云南复通石门南道
十年皋以南诏兵伐吐蕃大破之取铁桥十六城俘其五王来献捷异牟寻遣弟献地图土贡请复号南诏诏以袁滋为册使赐以金印
十一年南诏尹辅酋等随袁滋入朝九月复献马六十匹
十六年南诏进奉圣乐舞上御麟德殿观之
宪宗元和十一年南诏劝龙晟为其下弄栋节度使王嵯巅所杀立其弟劝利寇安南
穆宗长庆四年始赐劝利印是岁劝利死弟丰佑嗣朝廷遣京兆少尹韦审规持节临册丰佑遣洪成酋等入谢
文宗太和三年南诏入冦陷卭戎嶲三州东川节度使郭钊以鄂岳襄邓忠武军伐之又冦成都入其郛遣右领军卫大将军董质伐之丰佑上表请诛西川节度使杜元颕诏贬元颕为循州司马
四年丰佑遣使请罪
五年西川节度使李德裕索南诏所掠百姓四千人
六年南诏掠骠国民三千徙之柘东
八年南诏遣使贡方物
武宗会昌六年南诏冦安南经略使裴元裕死之
宣宗大中十二年南诏冦安南陷都护府发朱弩佉苴助守犹岁朝贡
十三年丰佑死子酋龙嗣朝廷以名近庙讳不行册礼酋龙遂僣号改国号曰大礼陷播州
懿宗咸通元年南诏遣清平官董成等诣成都节度使李福囚之刘潼释之有诏成等至京师见别殿遣还
二年南诏冦安南攻陷邕州是年九月以左司郎中孟穆为南诏吊祭使不果行
四年南诏陷安南经略使蔡袭死之
五年南诏掠嶲州西川节度使萧邺邀击大破之又冦邕州官军败没
七年岭南节度使高骈大破南诏复取交址
八年南诏遣杨酋庆来谢释董成之囚且归成都俘三千人节度使李师望杀其使
十年南诏入冦陷嘉黎雅三州
十一年攻成都节度副使王建立战死
十四年陷黔中是年以牛丛为剑南西川节度使南诏谩书求入朝假道丛囚其使四十人释二人还
僖宗干符元年南诏冦西川陷黎州入卭崃闗
二年冦雅州西川节度使高骈檄责之
四年酋龙死子法嗣请和亲
六年岭南节度使辛谠遣使徐云虔如南诏
广明元年遣宗正少卿李龟年使南诏与和亲
中和三年以宗室女为安化公主妻南诏南诏遣赵隆眉杨竒鲲段义宗朝行在高骈上言三人南诏心腹宜止而鸩之上从其言隆眉等死蛮遂衰不复振
昭宗天复二年南诏清平官郑买嗣夺蒙氏而灭之僣号大长和国
后梁干化四年南诏冦蜀王建发兵大破之
后唐庄宗同光元年南诏以朱鬃白马求婚南汉南汉以增城公主妻之魏王继岌赍书招谕南诏
明宗天成元年东川节度使杨干贞杀南诏郑隆亶立侍中赵善政
三年赵善政僣号大天兴国干贞寻废之自立僣号大义宁国
后晋天福元年通海节度使段思平讨杨干贞干贞走死
二年段思平自立僣号大理国居羊苴咩城
三年南诏段思良废其主思英而自立
宋太祖至道元年南宁酋长龙汉■〈王尧〉贡方物
太宗淳化五年李顺乱蜀招安使雷有终遣辛怡显使南诏
英宗治平二年蒋波绣云龙赐等州蛮来贡（波州今剑川云龙即今云龙州也）
神宗熈宁九年南诏廉义遣使入贡后为其臣杨义贞所弑
元丰三年段氏臣高智升讨义贞诛之立廉义之子寿辉善阐侯高升泰废之立思廉庻孙正明
五年高升泰废其主正明而自立
哲宗绍圣元年升泰僣号大中国升泰死子泰明以父命求正明弟正淳立之号后礼国
徽宗崇宁二年正淳遣高泰运入朝求经籍得六十九家以归（按干道中南诏使者见广南人言其国有五经广注春秋后语三史加注张孟押韵集圣厯诸书）
政和五年广州观察使黄璘奏大理求欵附
七年南诏遣进奉使天驷爽彦贲李紫琮副使坦绰李伯祥来朝贡马三百八十匹及麝香牛黄细毡碧圩山诸物诏册其主和誉为大理国王（按宋史作段和誉南诏通纪作段正严）
高宗绍兴三年广西奏大理求入贡郄之
六年广西经略安抚司奏大理贡象马诏护送行在所优礼答之
孝宗淳熙二年知静江府张栻令邕管提举司精选峒丁以制大理
八年大理封其相高护隆子隆政为姚府等三郡演习（演习华言牧守也）
理宗淳佑元年黎守阎师古言大理请道黎雅入贡安抚使孟珙郄之使道邕广
四年蒙古攻灵闗大理将高禾逆战败死
十二年蒙古呼必赉击大理由临洮踰吐蕃至丽江所至望风欵附
寳佑元年呼必赉入大理相国高泰祥死之擒其主段兴智仍命安辑大理
二年元兵克昆明遂定云南诸郡以蛮部三十六路四十八甸皆设土官命大理金齿都元帅府统之
元世祖中统元年段兴智入朝道卒以子信苴日为总管守大理（南诏通纪作智兴族弟信苴实）
至元二年诸爨部叛信苴日讨平之
四年以皇子和克齐为云南王镇中庆路
云南都元帅布呼丹毒杀和克齐王府文学张立道遣人告变诏逮至皆伏诛
十四年遣信苴日伐永昌之西腾越蒲蛮阿昌金齿未降部族
十九年遣台布桑阿克逹尔率师从金齿征缅
二十五年以云南王额森特穆尔镇大理
二十六年始立迤西各路宣慰等司
二十七年以皇孙噶玛拉为梁王镇云南
二十九年改封噶玛拉为晋王
三十年以皇曽孙松山为梁王
成宗大德五年调云南军征八百媳妇云南土官宋隆济叛
八月遣薛绰尔等兵伐金齿诸蛮
六年宋隆济攻贵州遣伊苏岱尔会刘国杰讨平之
武宗至大元年以诸王娄丹袭封梁王今云南府
梁王伐大理破总管段光兵杀其将高蓬
泰定帝泰定元年封特穆尔布哈为梁王
文宗至顺元年云南诸王图卜戬叛陷威楚临安自立为云南王诏置云南行枢宻院以彻尔特穆尔知院事率师讨之
二年云南平
顺帝至正二十三年明玉珍红巾贼攻云南总管段功迎击大破之梁王以女阿结妻功为奏授云南平章无何忌而鸩之阿结及从官杨渊海皆从死子段寳嗣（此顺帝至正二十三年癸卯年事也今志作成宗癸卯差一甲子误矣）
二十七年梁王攻大理不克奏升段寳为云南左丞
皇明洪武初段寳遣段真奉表归欵
五年遣翰林待制王祎八年遣中书省参知政事吴云俱招谕云南梁王不下死之
十四年秋七月命颍川侯傅友德为征南将军永昌侯蓝玉西平侯沐英为副总兵征云南平之梁王投水死
十五年三月克大理俘段寳二孙遂下鹤庆金齿诸路是年六月元布延图复叛据佛光寨额森布哈陷邓川十月金齿土官高大惠并额森呼圗克构麓川夷入冦屠永昌
大理土官高生等叛围云南都督郭英讨平之
十六年征南将军傅友德都督郭英击布延图大破之布延图自焚死大惠逃为白人所杀
十七年移中土大姓以实云南是年广南特磨道作乱总兵沐英讨平之
十八年段土官复叛指挥李观讨平之
十九年命傅友德耿炳文再征云南诸蛮平之
二十一年缅蛮叛总兵沐英往讨大败之生获象四十匹而还五月命颍国公傅友德率兵再至云南讨曲靖普安孟定龙海曲麻马乃等处未靖诸蛮
二十二年广西府阿赤部酋者满矣情构越州土酋阿资以叛西平侯沐英讨平之诛者满矣情独阿资不获
二十八年西平侯沐春降越州斩阿资枭其首诛其同恶者一百四十一人
二十九年宁逺州刀拜烂麓川蛮刀千缅俱叛逐宣慰思伦法遣西平侯沐春讨之
三十一年夏四月麓川平
永乐元年车里宣抚司土酋刀暹答侵地虏官西平侯沐晟请讨之上勑晟以理告谕暹答悔惧还所虏及地遣使入谢
三年遣沐晟征八百大甸平之
四年遣官招谕云南西南夷大古喇小古喇等部落皆愿内属置宣慰司二长官司五
缅甸攻孟养遣行人张洪持节谕之宣慰使那罗塔遣使谢罪诏宥之
十年封汝南王于大理（后以逺改封今点苍山无为寺有王碑记）
洪熈元年户部尚书夏原吉上言时政请罢云南采办金寳数事许
之正统三年麓川酋思任法（法夷言王也志作发误）反征南将军黔国公沐晟讨之不克都督方政战死（晟驻师怒江思任法阳请降晟信之不进兵方政屡请战不许政遂与麾下夜往袭其栅破之既而蛮兵大集政求援晟不答一军俱殁事闻上遣使问罪晟曰我主将也失律在我遂不食至楚雄卒上怜之薄其罪仍赐赠谥遣行人祭政赠威逺伯谥忠毅立祠永昌）
五年秋七月广南维摩师宗沙人侬人作乱都督沐昻讨平之
六年夏五月遣都御史王骥定西伯蒋贵太监曹吉祥等统东南兵十五万征麓川思任法逃获其妻妾象马寳玉无算时维摩州蛮韦郎罗作乱移师平之还朝封骥靖逺伯贵进侯爵其它升官职者四百余员
八年秋蒋贵王骥等以征麓川为名再入云南
九年秋七月缅人获思任法函其首献于军
十三年靖逺伯王骥帅师复征麓川河西学教谕詹英上章劾其滥行爵赏老师费财乃班师
景泰二年缅人执麓川思机法献俘
成化十六年遣都御史程宗抚猛宻猛宻故木邦部落也其地有寳井成化初木邦宣慰罕■〈穴上乞下〉淫虐猛宻酋曩罕弄遂叛投缅既而镇守太监钱能王举索寳石不得疏于朝请征之罕弄惧重赂大学士万安遣宗抚处宗承安意尽以所略木邦地畀之孟养诸番不平汹汹欲乱适弘治改元安宗斥罢副使林俊始割其地还木邦语具田汝成炎徼纪闻
弘治三年你甸铁索箐贼作乱官兵讨平之
思任法子思禄攻猛宻取蛮莫等十七寨遂据孟养
嘉靖五年孟养思伦法攻缅甸破阿瓦城虏其宣慰莽纪岁杀略无算遂与木邦瓜分其地盖以报执思任法之怨也诏遣永昌知府严时泰往谕之不听
六年寻甸酋安铨及武定酋鳯朝文叛围云南命兵部尚书伍文定讨平之
十年廵抚欧阳重以卫军冒饷银核之军士大噪诏罢重官
十九年云南卫舍人把天持等谋作乱伏诛
二十六年永昌枯柯夷作乱兵备副使韩廷伟抚定之
二十九年元江土舍那鉴弑其主宪而自立都御史石简讨之不克
三十年那鉴杀左布政使徐樾时鉴诈降樾受命往抚之入贼境伏发被害官兵从者殱焉诏赠其官逾年官军大集鉴乃自杀
是年缅酋莽瑞体据古喇宣慰司杀其酋长遂入孟养八百老挝（瑞体莽纪岁幼子避思伦法难奔洞吾与古喇相近古喇酋兄弟相攻瑞体和解之遂部署众兵絶其道路二酋皆死尽有其地缅自此始强）
三十七年木邦宣慰罕拔与陇川宣抚多士宁相雠杀遣指挥路九万抚之
三十九年东川土酋阿堂与沾益土官安九鼎相攻杀廵抚都御史游居敬集师讨之为廵按御史王大任所劾诏逮居敬赴京下狱论戍
四十年诏取点苍屏石五十于大理廵抚都御史蒋宗鲁奏罢之
四十二年易门贼李向阳等作乱自称混天大王掠安宁三泊等州县南安泥丛诸贼响应廵抚都御史吕光洵讨平之
四十三年武定酋鳯继祖叛杀略无算
隆庆元年廵抚云南尚书吕光洵讨武定酋悉平之奏设流官改治立御建学作城
六年陇川宣抚司目把岳鳯弑其主多士宁投缅
万厯元年冬十一月命廵抚侍郎邹应龙同黔国公沐昌祚西征铁索箐赤石崖擒夷
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>