<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="表,凡例,纂修广东通志书官员,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,">
<meta name="description" content="广东地方志。清郝玉麟等监修，鲁曾煜等编纂。六十四卷。玉麟，奉天镶白旗人，官兵部右侍郎兼都察院右副都御史、广东总督。曾煜，浙江人，官翰林院庶吉士。广东地处岭南沿海澳区，汉魏以还舆图可考。明有戴璟、郭棐、谢肇淛、张云翼诸家之书，但仅粗具崖略。清康熙二十二年始有通志，此为雍正八年(1730)玉麟承命所辑。次年成书。首为典谟、次星野、舆图、疆域、沿革、编年、礼乐、海防、学校、公署、坊都、贡赋、兵防、屯田、盐法、职官、人物、风俗、物产、外藩、艺文等三十五门。图有省总、府疆域、城郭、海防、梅岭、澳门、虎门等二十三图。">
<title>雍正广东通志_郝玉麟_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">雍正广东通志</span> <br/>
          作者： <span class="inputVal" id="bkauthor">郝玉麟</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]1719175</span> <br/>
          说明： <span class="inputVal" id="bkdec">广东地方志。清郝玉麟等监修，鲁曾煜等编纂。六十四卷。玉麟，奉天镶白旗人，官兵部右侍郎兼都察院右副都御史、广东总督。曾煜，浙江人，官翰林院庶吉士。广东地处岭南沿海澳区，汉魏以还舆图可考。明有戴璟、郭棐、谢肇淛、张云翼诸家之书，但仅粗具崖略。清康熙二十二年始有通志，此为雍正八年(1730)玉麟承命所辑。次年成书。首为典谟、次星野、舆图、疆域、沿革、编年、礼乐、海防、学校、公署、坊都、贡赋、兵防、屯田、盐法、职官、人物、风俗、物产、外藩、艺文等三十五门。图有省总、府疆域、城郭、海防、梅岭、澳门、虎门等二十三图。全书约一百七十字。为广东现存体例内容较完备的地方志书之一。记事止雍正八年(1730)。以康熙志为底本，新增四门。旧志海防不绘图，亦不列卷，今各补入。旧志公署职官，俱详文职而略武职，详汉籍而略旗籍，今汉旗文武分类均编。旧志职官始自明，自秦迄元缺载，今俱辑补以存历代官制，并以省总各府为分序之例。特别新增《外藩志》考及海外诸国入贡道路，有由广东者，有昔由广东今改福建者，有由福建、广西境接广东者，俱历载之，以备观览;共志暹逻、荷兰、安南、苏禄，占城、锡兰等三十三国朝贡、诏赐、通使，贸易等情况。对研究我国古代南海对外关系颇有意义。编年始颛顼五帝，历雍正八年，记有关该地政治、经济、军事等大事，亦为颇有价值的历史资料。因成书仓猝，多沿袭旧文，未免失之冗蔓，体例不一， 彼此牾。有乾隆二年(1737)刻本， 《四库全书》本。</span> <br/>
          封面： <span class="inputVal" id="bkimg">Z_11699.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]雍正广东通志
[book_author]郝玉麟
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]1719175
[book_dec]广东地方志。清郝玉麟等监修，鲁曾煜等编纂。六十四卷。玉麟，奉天镶白旗人，官兵部右侍郎兼都察院右副都御史、广东总督。曾煜，浙江人，官翰林院庶吉士。广东地处岭南沿海澳区，汉魏以还舆图可考。明有戴璟、郭棐、谢肇淛、张云翼诸家之书，但仅粗具崖略。清康熙二十二年始有通志，此为雍正八年(1730)玉麟承命所辑。次年成书。首为典谟、次星野、舆图、疆域、沿革、编年、礼乐、海防、学校、公署、坊都、贡赋、兵防、屯田、盐法、职官、人物、风俗、物产、外藩、艺文等三十五门。图有省总、府疆域、城郭、海防、梅岭、澳门、虎门等二十三图。全书约一百七十字。为广东现存体例内容较完备的地方志书之一。记事止雍正八年(1730)。以康熙志为底本，新增四门。旧志海防不绘图，亦不列卷，今各补入。旧志公署职官，俱详文职而略武职，详汉籍而略旗籍，今汉旗文武分类均编。旧志职官始自明，自秦迄元缺载，今俱辑补以存历代官制，并以省总各府为分序之例。特别新增《外藩志》考及海外诸国入贡道路，有由广东者，有昔由广东今改福建者，有由福建、广西境接广东者，俱历载之，以备观览;共志暹逻、荷兰、安南、苏禄，占城、锡兰等三十三国朝贡、诏赐、通使，贸易等情况。对研究我国古代南海对外关系颇有意义。编年始颛顼五帝，历雍正八年，记有关该地政治、经济、军事等大事，亦为颇有价值的历史资料。因成书仓猝，多沿袭旧文，未免失之冗蔓，体例不一， 彼此牾。有乾隆二年(1737)刻本， 《四库全书》本。
[book_img]Z_11699.jpg


[book_title]表
︵字位过密　无法显示︶
【臣】郝玉麟等谨
题为钦奉
上谕纂修省志成稿谨奉
表上
进者【臣】等诚惶诚恐稽首顿首
上言伏以
帝治光华焕海澨山陬之色
圣谟弘远重省方问俗之书
倬云汉为章大观在上
垂衣裳而理万国咸宁东壁图经纂就井疆乐利南州文物纪来雨露恩膏谨缮新编恭呈
御览窃惟粤东封域夙号奥区岭表山河肇由隆古颛顼地连交址陶唐官命南讹定献令於阿衡商家王会颂旬宣於召虎周室武功自汉以来於今为烈至於职方旧志亦有统目可稽南越纪行羣推陆贾交州杂事续见卢琳异物志荟萃杨孚先贤传权舆陆印迨夫岭南文献交广春秋桂海虞衡粤东要会或存或佚代隐代彰钦惟我
皇上
道握乾符
祥开离照
三才参运天文兼贲人文
一德弘敷南极原通北极
挥虞琴而凝绩风动炎方
合禹甸以绥猷译重海外乃於雍正七年
特命纂修省志广东於雍正八年六月开局逾年告成
首列
典谟掲尊
王之大义另标礼乐昭范世之弘模编年以挈要提纲防海亦持盈保泰凡兹四卷俱属新增至於名宦人物表芳型于百世必覆核而佥谋奇节纯忠凛正气于两间务旁捜而博采上本天下本地绘星野与舆图有分土无分民考山川与风俗城池学校缕编营造岁年选举职官画纪古今时代兵防贡赋徵则例於现行盐课屯田述随时之法守沿革统求其源委艺文谨备夫参稽仙释着灵邈矣扬镳树帜猺番向化大哉道一风同凡此诸篇俱为葺旧臣等发凡起例比事属辞遴纂辑之员叨总裁之责凛遵
圣训必期无党无偏规仿史裁敢云有伦有要伏愿法垂一字
论定千秋
昭尧德之明平章百姓
显周文之郁纲纪四方发兰台天禄之藏抽緑帙丹经之秘将见金声玉振缥缃永镇封疆川媚山辉岭海光腾日月矣臣等无任瞻
天仰
圣激切屏营之至谨奉
表随
进以
闻

[book_title]凡例
广东通志凡例
一恭编
世祖章皇帝
圣祖仁皇帝
今上皇帝八年以前诏词冠诸简首名曰典谟志缘旧志抑诸艺文近不庄也亦不敢引以前序【岁可续增绵及永远】
一天官家言名为聚讼今志星野彚考经史兼稽衆论凡窈渺纷纭之说不敢阑入
一舆图先省总次各郡暨海防庾岭地冲又次之虎门澳门险设又次之罗浮名胜又次之
一粤东沿革轇轕特甚匪寻源以竟委将治丝而愈棼今稽各史及舆地志稍引厥绪冀免晦杂
一疆域山川据前总督吴兴祚进呈刻本道里远近形势险易恃为渊源匪敢剽窃
一粤东事畧自五帝颛顼始暨今雍正八年记以年经月纬曰编年志【南海县志有曰编年府志亦多此例省志缺谨补之】
一我
朝礼明乐备制作煇煌海隅率俾超轶隆古今谨订
现行大典曰礼乐志
一粤东滨海防制详密旧志不绘图亦不列卷今各增入
一水利志先详各类後附诸考至於城池学校官方攸系民力实存备记之
一旧志公署职官俱详文职而畧武职详汉籍而畧旗籍今满汉文武分类均编
一贡赋兵防盐法屯田约考析数并核现行一旧志职官始自前明自秦汉迄元缺有间焉今俱辑补以存历代官制并以省总各府为分序之例
一选举溯历朝备各目兼及封廕耀兹南土一名宦人物事关激劝讵敢瞻狥今新增列传俱视名宦乡贤入祠印册为据亦有尚遗俎豆应列简编仍谨摭入务据实蹟其体例各分代分府分县以便考核
一我
朝忠义诸臣及节孝烈女人纪攸关风声所树凡有
确据者俱分满汉捜入宁详毋缺
一名宦传中忠义另标一门人物传中忠烈孝义文苑隐逸另标一门
一凡列传前朝多倍今谨遵康熙二十二年旧志或删节繁芿或酌存梗槩统听
内府史官予夺焉
一谪宦萃於广南仙释夥於韶惠或详或简各加捃载
一风俗物产习调相沿今稍湔洗引古证之一古蹟以资考镜今分府分县并析分远近时代不敢袭旧志参错
一载在祀典坛庙茔墓莫敢废也谨依其旧而增其新焉
一海澨山陬岭蛮殊族悉为编入至外番贡舶由广东者细载方物岛洋接广东者畧纪风土
一艺文以行远也大而夸廉而刿迂而固者虽出钜手未敢轻跻
一杂志乃志之余大言近荒小言近琐援古证今亦视风俗物产例
一志稿始於雍正八年夏竣於九年春後此亿万斯年黼黻太平更俟续笔
一惠州府海丰本年
奏请析县现奉部议恭候
俞旨淮行方敢另编视各县例
一五行志省入编年不另赘
一南汉冠以五代仿五代史世家例
一旧志殿以後论每患游谈无根抑或主文谲谏今照江西省志例不复赘疣偶或书不尽言敬附谨按数语
一各类附见者桥渡附水利驿舖附都坊杂税积谷驿船附贡赋钱法附盐法流寓附谪宦寺观附坛祠方伎附仙释俱依其次谨备参考右凡例计三十条

[book_title]纂修广东通志书官员
总裁
广　　东　　总　　督
【臣】郝玉麟原　署　广　东　巡　抚
【臣】傅　泰
广　　东　　巡　　抚
【臣】鄂弥达广　东　观　风　整　俗　使
【臣】焦祈年提督广东广韶　等　处　学　政
【臣】邓锺岳提督广东肇高　等　处　学　政
【臣】陈德华
提调兼协裁
广　东　布　　政　　使
【臣】王士俊广　东　按　　察　　使
【臣】黄文炜广　东　粮　　驿　道
【臣】陶正中
总辑
浙江翰林院庶　吉　士　在　籍
【臣】鲁曾煜
分纂
丙戌进士原湖广长沙县知县
【臣】何　深丙子举人原江南清河县　知县
【臣】许　遂丙子举人原江西永新县　知县
【臣】李绍祖江　南　癸　卯　正　科　举　人【臣】张陈典广　东　阳　江　县　训　导【臣】余锡纯浙　江　山　隂　县　学　生　员【臣】罗学泗
监刻
布　　政　　司　　经　　历
【臣】赵弘文

[book_title]目录
钦定四库全书　　　　　史部十一
广东通志目録　　　　　地理类三【都会郡县之属】卷一
典谟
卷二
星野
卷三
舆图
卷四
疆域
卷五
沿革
卷六
编年
卷七
编年
卷八
礼乐
卷九
海防
卷十
山川
卷十一
山川
卷十二
山川
卷十三
山川
卷十四
城池
卷十五
水利
卷十六
学校
卷十七
公署
卷十八
坊都
卷十九
贡赋
卷二十
贡赋
卷二十一
贡赋
卷二十二
贡赋
卷二十三
兵防
卷二十四
屯田
卷二十五
盐法
卷二十六
职官
卷二十七
职官
卷二十八
职官
卷二十九
职官
卷三十
职官
卷三十一
选举
卷三十二
选举
卷三十三
选举
卷三十四
选举
卷三十五
选举
卷三十六
选举
卷三十七
封廕
卷三十八
名宦
卷三十九
名宦
卷四十
名宦
卷四十一
名宦
卷四十二
名宦
卷四十三
谪宦
卷四十四
人物
卷四十五
人物
卷四十六
人物
卷四十七
人物
卷四十八
人物
卷四十九
列女
卷五十
列女
卷五十一
风俗
卷五十二
物产
卷五十三
古蹟
卷五十四
坛祠
卷五十五
茔墓
卷五十六
仙释
卷五十七
岭蛮
卷五十八
外番
卷五十九
艺文
卷六十
艺文
卷六十一
艺文
卷六十二
艺文
卷六十三
艺文
卷六十四
杂事
【臣】等谨案广东通志六十四卷
国朝总督广东兵部右侍郎兼都察院右副都御史郝玉麟等监修岭南为炎海奥区汉魏以还舆图可考然如南方草木状但志物宜岭表録异仅徵杂事而山川阸塞或未之详明代有戴璟郭棐谢肇淛张云翼诸家之书大辂椎轮又不过麤具崖畧
国朝康熙二十二年始辑有通志视旧本渐具条理此为雍正七年玉麟等承
命所辑采掇补苴较为赅备开局于雍正八年六月竣事于九年五月告成视他省为独先故中间或沿袭旧文失之冗蔓或体例不一彼此抵牾皆未能悉加订正然全书三十五门内新增者四葺旧者三十有一大都首尾详明可资检閲至外番一门为他志所罕见然粤中市舶骈集莫不瞻星戴斗会极朝宗裒而録之足见
圣朝声教之远亦通典述边防而兼及海外诸国
之例也乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
广东通志卷一
典谟志【恭见凡例第一条】
世祖章皇帝
御制大清律序【顺治三年】
朕惟
太祖
太宗创业东方民淳法简大辟之外惟有鞭笞朕仰荷天庥抚临中夏人民既衆情伪多端每遇奏谳轻重出入颇烦拟议律例未定有司无所禀承爰敕法司官广集廷议详译明律参以国制增损剂量期於平允书成奏进朕再三覆閲仍命内院诸臣校订妥确乃允刋布名曰大清律集解附例尔内外有司官吏敬此成宪勿得任意低昂务使百官万民畏名义而重犯法冀几刑措之风以昭我
祖宗好生之德子孙臣民其世世守之
御制人臣儆心录序【顺治十二年】
朕惟人臣立身制行本诸一心心正则为忠为直衆美集焉不正则为奸为慝羣恶归焉是故心者万事之本善恶之所由出也顾事有殊涂心惟一致一於国则忘其家一於君则忘其身如此者不特名显身荣邦家亦允赖之矣若夫奸邪之流树党营私怙权乱政卒至身名俱丧为国厉阶盖缘居恒无正心之功一当势利遂昬迷瞀乱狂肆骄矜上昧王章下乖臣谊或作威而聨羽翼或比匪而效奔趋如谭泰石汉以累世旧臣久叨恩遇不思图报逞臆横行跋扈自恣目无纲纪陈名夏则一介竖儒骤蒙显拔倚任深重赐赉优隆而乃背德植交蔑法罔上此皆自作罪孽以致陨厥身家朕历稽往古宵人误国代代有之观之近事复炯鉴昭然足为永戒恐後之为臣者或仍蹈覆辙负主恩而渝素志至於身罹刑宪悔悼无由故推原情状而论列之録成一编以为人臣儆心之训云
颁示赋役全书序【顺治十四年】
朕惟古帝王临御天下必以国计民生为首务故禹贡则壤定赋周官体国经野法至备也当明之初取民有制休养生息至万历年间海内殷富家给人足及乎天啓崇正之世因兵增饷加派繁兴贪吏缘以为奸民不堪命国祚随之良足深鉴朕荷
上天付托之重为生民王一夫不获亦疚朕怀凡服御饍
羞深自约损然而
祖宗百神军旅燕飨犒锡之繁以及百官庶役饩廪之给罔不取之民间诚恐有司额外加派豪蠧侵渔中饱民生先困国计何资兹特命户部右侍郎王弘祚将各直省每年额定徵收起存总撤实数编撰成帙详稽往牍参酌时宜凡在参差遗漏悉行驳正钱粮则例俱照万历年间其天啓崇正时加增尽行蠲免地丁则开原额若干除荒若干原额以万历刋书为准
除荒以覆奉御旨为凭地丁清核次开实徵又次开起存起运者部寺仓口种种分晰存留者欵项细数事事条明至若九厘银旧书未载者今已增入宗禄银昔为存留者今为起运漕白二粮确依旧额运丁行月必令均平肨袄盔甲昔解本色今俱改折南粮本折昔留南用今抵军需官员经费定有新规会议裁冗改归正项本色绢布顔料银朱铜锡茶蜡等项已改折者照督抚题价值开例解本色者照刋书价值造入每年督抚确察时值题明填入易知单内照数办解更有昔未解而今宜增者有昔太冗而今宜裁者俱细加清核条贯井然後有续增地亩钱粮督抚按彚题造册报部以凭稽核纲举目张勒成一编名曰赋役全书颁布天下庶使小民遵兹令式便於输将官吏奉此章程罔敢苛歛为一代之良法垂万世之成规虽然此其大畧也若夫催科之中寓以抚字广招徕之法杜欺隐之奸则守令之责也正已率属承流宣化核出纳之数慎那移之防则布政司之责也举亷惩贪兴利除害课殿最於荒垦昭激扬於完欠恪遵成法以无负朕足国裕民之意则督抚之责有特重焉其敬承之毋忽
圣祖仁皇帝上谕十六条【康熙十八年】
敦孝弟以重人伦笃宗族以昭雍睦和乡党以息争讼重农桑以足衣食尚节俭以惜财用隆学校以端士习黜异端以崇正学讲法律以儆愚顽明礼让以厚风俗务本业以定民志训子弟以禁非为息诬告以全善良诫匿逃以免株连完钱粮以省催科聨保甲以弭盗贼解讐忿以重身命
御制
至圣先师孔子赞【并序　康熙二十五年】
盖自三才建而天地不居其功一中传而圣人代宣其藴有行道之圣得位以绥猷有明道之圣立言以垂宪此正学所以常明人心所以不泯也粤稽往绪
仰遡前徽尧舜禹汤文武达而在上兼君师之寄行道之圣人也孔子不得位穷而在下秉删述之权明道之圣人也行道者勲业炳於一朝明道者敎思周於百世尧舜文武之後不有孔子则学术纷淆仁义湮塞斯道之失传也久矣後之人而欲探二帝三王之心法以为治国平天下之凖其奚所取衷焉然则孔子之为万古一人也审矣朕廵省东国谒祀
阙里景企滋深敬摛笔而为之赞曰
清浊有气刚柔有质圣人参之人极以立行着习察舍道莫由惟皇建极惟后绥猷作君作师垂统万古曰惟尧舜禹汤文武五百余岁至圣挺生声金振玉集厥大成序书删诗定礼正乐既穷象系亦严笔削上绍往绪下示来型道不终晦秩然大经百家纷纭殊途异趣日月无踰羮墙可晤孔子之道惟中与庸此心此理千圣所同孔子之德仁义中正秉彜之好根本天性庶几夙夜勖哉令图遡源洙泗景躅唐虞载历庭除式观礼器摛毫仰赞心焉遐企百世而上以圣为归百世而下以圣为师非师夫子惟师於道统天御世惟道为宝泰山岩岩东海泱泱墙高万仞夫子之堂孰窥其藩孰窥其径道不远人克念作圣
御制顔子赞【康熙二十八年】
圣道早闻天资独粹约礼博文不迁不贰一善服膺万德来萃心斋坐忘其乐一致礼乐四代治法兼备用行舍藏王佐之器
曾子赞
洙泗之传鲁以得之一贯曰唯圣学在兹明德新民止善为期格致诚正均平以推至德要道百行所基纂承统绪修明训辞
子思子赞
於穆天命道之大原静养动察庸德庸言以育万物以赞乾坤九经三重大法是存笃恭慎独成德之门卷之藏密扩之无垠
孟子赞
哲人既萎杨墨昌炽子舆辟之曰仁曰义性善独阐知言养气道称尧舜学屏功利煌煌七篇并垂六艺孔学攸传禹功作配
平定朔漠告成太学碑【康熙三十六年】
惟
天尽所覆海内外日月所出入之区悉以畀予一人自践阼迄今早夜殚思休养生息冀臻熙皥以克副维皇大德好生之意庶几疆域无事得以偃兵息民乃厄鲁特噶尔丹阻险北陲困此一方人既荼毒塞外辄狡焉肆其凶逆犯我边鄙虐我臣服人用弗宁夫荡寇所以息民攘外所以安内边寇不除则吾民不安此神人所共愤夭讨所必加岂惮一人之劳弗贻天下之逸於是断自朕心躬临朔漠欲使悔而革心故每许以不杀彼怙终不悛我师三出絶塞朕皆亲御
以行深入不毛屡涉寒暑劳苦艰难与偏禆士卒共之迨彼狂授首胁从归诚荒外君长来享阙下西北万里灌燧销烽中外乂谧惟朕不得已用兵以安民既告厥成事乃蠲释眚灾洁事禋望为亿兆祈昇平之福而廷臣请纪功太学垂示来兹朕劳心於邦本尝欲以文德化成天下顾兹武畧廷臣佥谓所以建威销萌宜昭斯绩于有永也朕不获辞考之礼王制有曰天子将出征受成於学出征执有罪反释奠於学以讯馘告而泮宫之诗亦曰矫矫虎臣在泮献馘又礼王师大献则奏恺乐大司乐掌其事则是古者文事武事为一折冲之用具在樽俎之间故受成献馘一归於学此文武之盛制也朕向意於三代故斯举也出则告於神祗归而遣祀阙里兹允廷臣之请犹礼先师以告克之遗意而於六经之指为相符合也爰此思乐泮水之义惟诗以铭之以见取乱侮亡之师在朕有不得已而用之之实或者不戾於古帝王伐罪安民之意云尔铭曰
巍巍先圣万世之师敬信爱人治平所基皇皇圣言文武道一礼乐征伐自天子出朕临域中逾兹三纪尝见羮墙寤寐永矢下念民瘼上承帝谓四海无外尽隶侯尉维此凶丑凟乱典常既梗声教遂窥我疆譬之於农患在螟螣秉畀不施将害稼穑度彼游魂险远是怙震以德威可往而取朕志先定龟筮其依属车万乘建以龙旗祝融骖鸾风伯戒途宜阳而阳利我樵苏大野水涸川渎効灵泉忽自涌其甘如设为犄角一出其西一出其东中自将之絶域无人兽羣受掩五日穷追彼狂走险大殱於路波血其孥翦其党孽俘彼卒徒衆乌昼号单马宵遁恐久驻师重为民困慎固戌守还辕於京自夏徂冬雨雪其零载驰载驱我行至再蠢兹穷寇昬惑不悔我边我氓以休以助爰宁其居爰复其赋藩落老稚斯恬斯嬉岁晏来归春与之期春风飘翩扬我斾旓我今于迈如涉我郊言秣我马狼居胥山登高以眺闵彼弹丸天降凶罚孤雏就羁三驾三捷封狼舆尸既腊枭獍既猕豺貙大漠西北解甲弃殳振旅凯入泽霈郊卜明禋肆赦用迓景福昔我往矣在泮饮酒陈师鞠旅誓屈羣丑今我来思在泮献功有赫颂声文轨来同采芹采藻颂兴东鲁车攻马同亦镌石鼓师在安民非出得已古人有作昭示此旨缅维虞廷诞敷文德圣如先师战慎必克惟兵宜戢惟德乃绥亿万斯年视此铭词
御制训饬士子文【康熙四十一年】
国家建立学校原以兴行教化作育人材典至渥也朕临御以来隆重师儒加意庠序近复慎简学使厘剔弊端务令风教修明贤才蔚起庶几朴棫作人之意乃此年士习未端儒效罕着虽因内外臣工奉行未能尽善亦由尔诸生积锢已久猝难改易之故也兹特亲制训言再加警饬尔诸生其敬听之从来学
者先立品行次及文学学术事功源委有叙尔诸生幼闻庭训长列宫墙朝夕诵读宁无讲究必也躬修实践砥砺亷隅敦孝顺以事亲秉忠贞以立志穷经考业勿杂荒诞之谈取友亲师悉化憍盈之气文章归於醇雅毋事浮华轨度式於规绳最防荡轶子衿佻达自昔所讥苟行止有亏虽读书何益若夫宅心弗淑行已多愆或蜚语流言胁制官长或隐粮包讼出入公门或唆拨奸猾欺孤凌弱或招呼朋类结社邀盟乃如之人名教不容乡党勿齿纵幸脱禠朴滥窃章缝返之於衷宁无媿乎况乎乡会科名乃抡才大典关系尤钜士子果有真才实学何患困不逢年顾乃标榜虚名暗通声气夤缘诡遇罔顾身家又或改窜乡贯希图进取嚣凌腾沸网利营私种种弊端深可痛恨且夫士子出身之始尤贵以正若兹厥初拜献便已作奸犯科则异时败检踰闲何所不至又安望其秉公持正为国家宣猷树绩膺後先疏附之选哉朕用嘉惠尔等故不禁反复惓惓兹训言颁到尔等务共体朕心恪遵明训一切痛加改省争自濯磨积行勤学以图上进国家三年登造束帛弓旌不特尔身有荣即尔祖父亦增光宠矣逢时得志宁俟他求哉若仍视为具文玩愒勿儆毁方跃冶暴弃自甘则是尔等冥顽无知终不能率教也既负栽培复干咎戾王章具在朕亦不能为尔等寛矣自兹以往内而国学外而直省乡校凡学臣师长皆有司铎之责者并宜传集诸生多方董劝以副朕怀否则职业勿修咎亦难逭勿谓朕言之不预也尔多士尚敬听之哉
今上皇帝初登大宝谕外任文武诸臣【雍正元年　自督抚起至州县】谕总督
自古帝王疆理天下必有岳牧之臣以分猷佐治而後四方宁谧共臻上理此封疆大臣以总督为最重也总督地控两省权兼文武必使将吏协和军民绥辑乃为称职但统辖辽远职务殷繁较巡抚之所属更大是在遴选属僚之贤能者委任得宜则振纲饬纪可无废弛之虞而以人报国亦得大臣之体特是澄清吏治必本大公之心虚怀察访果系清节素着才具练达者任以要剧即行保荐则举一可以风百今或以逢迎意旨为能以沽名市誉为贤甚至暗通贿赂私受请托不肖官吏滥列荐章而朴素无华敦尚实治者反抑而不伸是岂风厉属员之道乎朕视天下如一家视臣邻如一体尔等亦宜深体此意以一家之心视两省以一体之心视属吏本之至公用之至当则上司之任使下僚如身之使臂臂之使指凡有才有守之人皆乐为効用矣至於所在管辖地方有作奸犯科之豪猾倚势剥民之搢绅理应重加惩治因巧於结纳反得侥幸自全而家居之大臣官员皆经
皇考任用之人致政投闲安静自好为大吏者并不加以礼貌或反被土豪侵欺者有之亦非所以表率属僚彰善瘅恶之道也总督与巡抚将军提督谊属同寅凡地方军民事务宜互相商?各本虚公勿苟且雷同勿偏执臆见方於国计民生有所禆益总督参劾知府例由司道揭报参劾州县例由两司道府揭报衆论佥同所以示公也近有参劾之後始行补揭夫果其当劾司道府不能揭报於前既有狥庇之愆而令其补揭於後又欲寛其失察之罪彼此巧饰以欺朝廷尚得谓之至公乎朕观古之纯臣载在史册者兴利除弊以实心行实政实至而名亦归之故曰名者实之华也今之居官者钓誉以为名肥家以为实而云名实兼收不知所谓名实者果何为也尔督臣膺兹简畀固宜笃矢忠诚尤当戒谕属员痛改陋习更有仕宦之初颇着亷名及身跻大位则顿易其操者古人谓之巧宦其心事岂可问乎且职居制阃亦非徒以清操自善也若但谨身节用而遇地方大事一筹莫展虽免贪冒之名究鲜屏翰之实国家又何所倚毗耶尔督臣皆
皇考擢任之大臣朕嗣绍丕基一切遵循成法惟冀尔等察吏安民练兵核饷崇实行而不事虚名秉公衷而不持偏见故谆谆告诫并两司道府州县各有谕旨尔等亦宜细心体察与尔属吏共励官箴交相儆惕朕自优加恩礼始终保全若尔等恣意狥私不能竭忠尽职则深负
皇考简用之恩其罪甚大国法森严朕虽欲寛贷尔等不
可得矣特谕
谕巡抚
国家任官守土绥辑兆民封疆之责惟抚臣为重今之巡抚即古者保厘夹辅之臣也一省之事凡察吏安民转漕裕饷皆统摄於巡抚苟非正已率属振饬励精则一切政刑钱谷必致隳堕拊循保障之功何赖乎夫吏治不清民何由安从来大法则小亷自两
司以至郡县平时参见接谈即可畧知其才品优劣迨试以委任访之舆情贤否清浊自难淆混惟上官偏私好谀属僚善於逢迎者即推为才能其朴直自好洁已爱民之员反无见知之地及至计典黜陟并遇选择保题之缺或先纳贿赂或责报异时始为之荐引亦有寄耳目於监司等官听毁誉於幕宾僚友之口以致举劾不公潜滋奔竞劝赏黜陟既失其当地方安得良有司乎藩库钱粮亏空近来或多至数十万盖因巡抚之赀用皆取给於藩司或以柔和交好互相侵那或先鈎致藩司短长继以威制勒索分肥入已徒供一身夤缘自奉之费罔顾朝廷帑藏财用之虚及事发难掩惟思加派补库展转累民负国营私莫此为甚州县积谷本为备荒之计水旱歉收之岁待此拯济於民生最有关系今皆视为正供之余项借出陈易新之民半为胥吏中饱半为州县补空一遇灾荒茫无赈贷皆由巡抚平时疎畧包容玩愒所致也属员缺出委署虽由两司详请其实巡抚操其权下属钻营嘱托以缺之美恶定酬赂之重轻摄篆之人久则年余近亦数月往往视为传舍情同行劫不恤小民之脂膏但饱谿壑於无厌务偿得署之馈遗而止试思此一年数月之间穷黎何罪而可纵贪暴以剥削之乎此等积弊尤为国法所不容者巡抚参劾知府应由司道揭报参劾州县应由司道府揭报所以示公慎无私之意也近有先行参劾而令其补揭若所劾不公则其补揭未免以势凌之使不得不从果其当劾则司道府既不能公揭於前而复巧饰於後以寛其狥庇失察之咎上下容隐视功令为具文公慎无私之谓何抚标兵丁多者二千余名少亦千余名境内设有匪类窃发藉以扞御搜捕今抚臣自谓无行军进剿之职置标兵强弱於度外不加训练器械朽钝营伍废弛裁汰老弱之兵空粮悉归私槖大非国家设兵卫民之意矣云贵川广猺獞杂处其奉公输赋之土司皆当与内地人民一体休养俾得遂生乐业乃不虚朕怀保柔远之心嗣後毋得生事扰累致令峒氓失所至於土豪巨猾结交官吏武断乡曲逞奸干纪之徒每或弥缝漏网而告休归田之大臣官员安分杜门反狥私吹索借端凌践此皆大失好恶之公尤损保全耆旧之义非镇抚者所当留意乎尔诸抚臣皆荷
皇考任用之恩受全省抚绥之寄朕缵承大统祗遵成宪优礼大臣保全终始惟冀尔等各抒忠悃安靖封疆朕所谕者有则悔悟速改无则省躬加勉两司道府州县各有谕旨尔亦宜详细体察与诸属吏共相勉勖同心协力以尽职守若不念
皇考简畀之隆致贻地方黎庶之害负恩旷职自取罪戾
朕又安能废法以宥尔乎特谕
谕督学
朕惟自古帝王皆以兴贤育才为务我国朝自
太祖
太宗肇造鸿图
世祖定鼎中夏首隆学校加意人才开国规模超越前古
至我
皇考
圣祖仁皇帝御极六十一年培养教育怙冒涵濡深仁厚
泽有加无已
御制训饬士子文颁布学宫东西南朔海澨山陬户习诗书家敦礼乐遐迩无不向风文教之隆莫过於此矣朕缵承大统遵守旧章寤寐求贤惟恐或失念学校为士子进身之阶督学一官尤人伦风化所系遴选各省学臣倍加郑重尔等须亷洁持身精勤集事实行文风两者所当并重若徒事文华而不敦崇实行犹未为尽职也表扬忠孝节义崇祀先圣先贤访求山林隐逸摉罗名蹟藏书而衡文一道专以理明学正典雅醇洁为主古人云言乃心声气由夙养必士品端而後文风正他日为国家柱石为朝庙羽仪不綦重欤勿私纳苞苴勿瞻狥情面勿轻视武途勿滥取祠?勿矫激沽名勿昬庸废事勿卑汚贬节勿骄暴凌人胥吏必谨关防幕客尤宜选择如此则内外交毖本末兼修上不负朝廷下不愧多士朕耳目所及必有见闻若罔顾声名廉隅不饬国有常宪罚必随之尚其勉旃毋忽特谕
谕提督
国家武功赫濯绥靖区夏用资专阃统率全省将士俾黎庶諴和疆圉宁谧提督之任綦重矣当兹海宇承平士卒狃於晏安不以兵革为事相沿日久营伍渐弛非所以肃军政饬戎行也尔等皆系
皇考简用节钺之大臣尤宜恪遵令典倡率所属将弁简阅卒伍整理器械操演技勇平时讨论军实训练精勤乃称节制之师折冲御侮庶几有备无患矣夫储粮裕饷所以足兵食壮干城非为饱一人之私槖也
乃虚兵冒饷侵渔扣尅视为故常以致朝廷恤兵养士之典止供将吏肥家之计居心多慾自难弹压下僚驭衆寡恩何以振兴士气提臣职任拊循果能亷正自持无虚给饷俾士饱马腾有不感激思奋者乎至山海要区得人最重尔身为大帅凡将佐偏禆果其智勇素着才技优长肃纪律而辑兵民历有成绩之员或军政荐举或破格题请皆当予以优擢如本系庸劣之弁狥情面受贿赂始则权宜委任旋复列名保奏不特冒千名器必致贻悮地方滥用匪人之咎其能逃於功令乎且设兵所以卫民文武官属殊途而辖兵爱民均有责焉如各执已见不相和协势必有纵兵虐民挟制长吏以逞威作奸者在文臣岂容辞咎而提臣统领水陆重师管辖不严调剂不力致文武抗衡兵民异视责更难逭书曰同寅协恭和衷哉尔当一秉虚公和衷办事严饬将弁於所属汛地实心扞卫勤缉奸宄俾居民安堵无虞地方咸受其利益尔等皆勤劳素着効力年久之人
皇考屡加拔擢洊膺斯任朕祗遵成宪优遇大臣保全终始尔等其各抒忠悃以无负朕爱养兵民之至意其总兵副将参游等官各有谕旨尔亦应详细体察同心协力共相策励靖共尔位永奠封疆特谕
谕总兵
国家幅广大凡岩疆重镇关塞要害之地设立总兵俾之镇守上承督臣之节制下树将弁之表率辑兵安民厥任綦重居是官者当以宁谧地方为念严饬官兵巡缉奸宄倘有匪类务必穷尽根株使宵小无从潜匿良民得以宁居若平时漫无觉察日久必致蔓延绸缪未雨之谓何武臣虽不干民事然保障扞卫责有攸归守此方即当轸念此方之民毋得视之膜外纵兵肆扰至文武职任虽分尽心王事则一彼此和衷同心共济自不致贻悮公事况揆文振武经术同源善於恤兵必善於爱民尚何至纵兵虐民失国家设兵卫民之意乎总兵统辖营汛甚多当以训练为先娴骑射整队伍备器械限期校阅勤惰严分赏罚明而军政肃隐然一长城矣所属将弁兵丁智勇超羣则立登荐剡武艺精熟则特拔戎行以之鼓励军士犹有古良将之风焉兵之所需粮饷最重给粮而扣尅则师旅有枵腹之忧缺兵而不补则营伍有空虚之患总兵率先洁已严饬偏禆毋得久悬兵缺以恣侵渔毋得尅减额粮以肥囊槖则兵籍无虚士气益奋有不收臂指之效者乎至於驭兵之道务在寛严得中过寛则兵以怠玩而生骄过严则兵以拘迫而滋怨能於严明之中隐寓爱恤之意庶几上下一心忠义自奋此又在尔镇臣之善为运用者也仰惟
皇考垂诫提镇诸臣有曰韬钤宜裕纪律宜明拊循宜至训练宜精又曰文武辑睦毋相抗衡军民调剂各得其平煌煌
天语勒於箴规久矣尔等皆系
皇考简畀之人果能实心力行不致始勤终怠上负圣训朕心嘉乃成绩必懋锡殊典如其徒拥厚禄虚縻尔位既无益於兵民致有乖於令典国法森严朕不尔贷也特谕
谕布政司
朕惟国家官制分省开藩尔职居方伯任寄旬宣所以绥辑羣黎布昭德意实庶邦之喉舌列服之纲维任既重矣责亦大矣府州县官之贤不肖最关民生休戚当不时察核治行务知其实分别臧否以告督抚尔以无私自信督抚自不以私心致疑协和尽力以劝贤惩不肖则除害兴利一方安矣今计典之黜陟特疏之荐弹朝廷凭督抚之奏章督抚凭布按之详揭尔布政为官吏表式自当益矢公忠若爱憎任情是非倒置以谄事上官通行请托为贤以不善逢迎耻投暮夜为不肖其何以称之屏之翰百辟为宪者
哉夫官至监司?历有年当服官之初亷洁自守渐登高位顿改初心更有矫饰虚声潜纳贿赂陋俗相沿谓之名实兼收其罔上行私为尤甚孔子谓事君勿欺宁不闻乎赋役会计皆尔专司调剂均平乃为称职今钱粮火耗日渐加增重者每两加至四五钱民脂民膏朘剥何堪至州县差徭巧立名色恣其苛派竭小民衣食之资供官司奴隶之用尔试思户版税籍谁为职掌私派横征谁任其咎顾可失於觉察乎各省库项亏空动盈千万是侵是那总无完补耗蠧公帑视为泛常尤为不法宜严革前弊永杜侵那如司库盘查之责在巡抚亏空之根亦由巡抚巡抚借支而布政不应者少矣然职在监守果能亷正自持则巡抚挟势借支断不能行尔但谨身节用量入为出司库必无亏空矣州县库盘查之责在知府觉察虚实之责独在布政尔但洁已率属不容狥庇州县库必不亏空矣朕深悉弊原所以反覆谆切言之冀尔等悔且改也
皇考德洽区宇六十余年朕嗣守丕基惟成法是式尔等
皆蒙
皇考简抜职任蕃宣果能各効忠诚凛遵功令朕自始终保全加以擢用若营私黩货旷职累民尔既负
皇考之深恩朕又安能弛国家之令典三尺莫逭尔其慎
之特谕
谕按察司
朕惟直省大小狱讼民命所关国家各设按察司以专掌之一切州县申详至尔司而狱成凡督抚达部题奏事件皆由尔司定案任岂不重欤
皇考仁覆如天每览西曹奏牍反覆推详惟寛惟慎逮情真罪当犹施缓决之恩好生之德洽於民心六十余年於兹朕嗣守大训思四海之内有匹夫匹妇罚非其辜者即非所以继
皇考之志夙夜凛凛焉何道而能不滥不寃实尔司是赖朕惟国家考定律例所以弼教非以厉民是故严立刑书防其或丽於法及至断狱又条分缕析思以曲全其生书曰钦哉钦哉惟刑之恤哉又曰与其杀不辜宁失不经此律例之本意也今或情例相违牵合文法以纳民於网或有两例并见辄上下其手以自遂其私安得无寃狱哉
太祖高皇帝之训曰生杀之际不可不慎听断之官必期得情大哉圣言包举虞书周礼之义夫折狱凭口供而平反凭案卷今法吏不求得情惟求完结州县案卷之申详尔司者多锻练口供附於律例冀免尔司之驳查尔司之详督抚督抚之揭部院者又加文致焉冀免三法司之驳查汉路温舒所云奏当既成虽臯陶视之犹以为死有余辜者也口供案卷如是寃抑何从平反咎在听断之初心原非欲必得其情也今宜厘剔宿弊归于明允毋得因循故事自堕奸欺也大计黜陟由尔司详报督抚宜以用刑明慎执法
不阿者为贤能毋以善事督抚弗逆尔意者为贤能也地方豪猾若苗有莠不除不剪害我嘉生至於良善巨室致政大臣猾吏或借端侵抑之非所以称朕意也迩来士大夫好云名实兼收所谓名者官爵也所谓实者货财也习俗媮薄朕甚悯焉夫六亷之义百司攸同至纳贿出入人罪於法尤重戕人之命破人之家以润屋奉身历观古来逃於国法者十无一二免於天罚者更百无一二书之吕刑曰狱货非宝非听讼者之明训欤尔司其正已率下使法无枉挠庶几刑措之风尚其勖诸特谕
谕道员
尔等官历佥司所以赞襄藩臬承流宣化者也分守分巡职居协理粮河盐驿各有专司身居是官必顾名思义名者实之华也克副其实而後名归焉如守巡两道首当洁已惠民凡府州县之亷洁贪汚俱宜细加察访不时密详督抚以凭举劾地方有土豪武断尤宜禁戢翦除卫良锄莠乃称其实若但知趋承大吏或祗图下属陋规一切吏治民生槩置不问贪庸陋劣殊负朝廷设官之意矣粮道专理漕运职任匪轻使徒知起运规例扣尅运费苦累运丁营私烦扰有玷官箴贻害百姓何所底止河道有董率工程之责凡分修河员孰贤孰否俱应洞晰并宜亲身经历查勘估计某口险峻某口平易某处提工坚固某处冒支帑金倘不计虚实不辨勤惰仅以纳贿多者为能员馈遗少者为拙吏而於工程漠不经意一遇坍溃谁之咎耶盐道一官尤关国课迩年盐法弊窦丛生正项钱粮每多亏欠一由上下各官需索商人巧立名色诛求无已穷商力竭不得不那新补旧上亏国课高擡盐价下累小民至於官盐腾贵贫民贩卖私盐捕役鬭殴株连人命流弊无穷一由商人用度奢靡相仍陋俗不知节俭致欠额徵尔等运筹盐法宜将陋例积习尽情禁革必思何以苏商何以裕课上供军国下利闾阎方为称职驿道为驿站钱粮所系必亷洁自守乃克剔弊厘奸凡驿逓马匹数目多寡每有假冒开销岁修船只亦有虚浮不实该员一贪赀货势必昬庸或过於苛核勒索多方经管属吏疲不能支总之病官病民悉缘贪黩敬尔有官垂诸古训靖共尔位载在风诗尔等各有常职各守官方名实二字极宜体认今以献赂为实虚誉为名动云名实兼收内以欺已外以负国有腼面目其何以立身而抒忠荩乎
皇考御极六十余年以轸恤民生为首务各省道员必亲加遴擢谆谆诫勉极其详慎朕缵承大统翼翼小心惟仰体
皇考爱养元元至意亦期尔等争自濯磨振饬风宪以副朕望果能肃清纲纪无致废弛朕当破格奬励其或因循不改朕必置之重法特谕
谕副将参将游击等官
朕惟国家兵制凡疆宇要地既设提督总兵统率镇守又设副将参游分列营伍递相钤辖盖从古治兵有大帅必有偏禆所以宣扬威武协赞军机收指臂之效奠磐石之安也尔等所属地形有险易兵数有多寡各宜预定练兵之法亲校骑射严试技勇简拔骁锐更换老羸务令一营士卒人材雄健武艺精娴又时教以行阵使之步伐进退井然有法日演月习气壮心齐自成有制之师而无难折冲御侮矣乃有不肖将弁不勤训练按籍徒有虚名责效毫无实济营伍废弛为害最大究其弊由於将弁之贪利而废法一在冒虚粮而兵无实数一在尅月粮而兵有怨心上亏天家之粮饷下朘穷卒之脂膏身司戎务而不能亷正以服衆虽日示训练之法谁为之踊跃用命乎尔等遇有兵丁空缺即选力勇技精者补足队伍至於马步各粮按期领给不得尅减分毫古之良将多以爱恤士卒克建肤功投醪挟纩之风尔等宜知向慕焉官军之协守一方所以扞卫一方之百姓故曰设兵以卫民也防乱於未萌缉奸於已发俾居民安家乐业共享昇平自然受兵之利而不受兵之害倘或约束不严纵兵肆虐诱赌放债恃强夺利甚至地方小警漫不防御缉捕以致奸宄滋蔓徒缷责於司文武失和秦越相视殊背国家设兵镇守之意
律法具在罪有攸归至於尔等简用督抚中军责任匪轻尤宜洁已奉公恪遵法纪至都司守备千总把总等员各有城守汛防之责亦宜努力称职自奋功名朕念尔等曾受
皇考选擢之恩自应保守前劳力图後效果能整饬戎伍允着干城之望朕自不惜宠以崇阶倘若废隳武备侵渔糗刍甚且妄执武官不惜死之言恣意逞威虐民生事为害於地方王法森严决难轻贷特谕
谕知府
国家亲民之官莫先於守令盖州县官与民最亲而知府又与州县官最亲凡州县兴利除害之事皆於知府有专责焉是知府一官分寄督抚监司之耳目而为州牧县令之表率承流於上宣化於下所系綦重矣汉宣帝有曰太守吏民之本也又曰庶民所以安其田里而无叹息愁恨之心者政平讼理也与我共此者其惟良二千石乎故两汉循良称盛而贤守尤多龚黄召杜诸人大都皆亷洁和平正身率属以与民休养生息史称其所居民富所去民思此皆彰明较着者也
皇考澄肃官方慎简僚吏知府中有政绩茂异声名着闻者必加优眷数年之间即膺殊擢所以鼓励循良务令羣黎受福尔等蒙
皇考简用之恩受国家民社之寄地方不甚辽远则於民间之疾苦可以周知势分不甚悬殊则于属下之贤否可以洞悉尔果亷正自持屏絶贿赂则督抚监司必不致肆行需索而州牧县令亦不敢恣意贪婪近
闻州县火耗任意加增罔知顾忌以小民之脂膏饱贪吏之谿壑由尔不能却遗金於暮夜又安能禁属吏之滥征乎盘查仓库必须核实不可视为故事乃或借盘查之名勒索馈遗是因盘查而亏空愈甚矣尔能时勤劝诫加以体恤则州县可无亏空之虞能制节谨度淡泊是安则尔亦可免亏空之累劝农课桑以厚风俗禁强戢暴以安善良平情听断以清狱讼皆尔职守之所当尽者至於督抚举劾州县必由尔之详揭务须秉公持正勿涉偏私若善於逢迎者从而庇护荐拔之而端方恬静之人反故为摧抑下吏皆苟且营私以求容悦地方之事尚可问乎居官者每有初入仕途清操自矢渐登华要顿改初心既知砥砺亷隅即当始终一节更有巧於仕宦者人每谓其名实兼收朕最不解此语夫名者实之华果能洁已爱民奉公尽职此所谓实也治行称首民歌舆颂此所谓名也实至而民随之如本立而华茂焉若以弋取虚誉为名而以封殖多藏为实此则小人之尤更甚於贪黩彰闻之辈矣朕缵承大统夙夜祗惧惟恐有负
皇考付托之重深冀尔等各体此意精白乃心以古循良自勉若狥私纳贿不能率属爱民贻害地方蔑视宪典三尺具在朕不能为尔等寛也特谕
谕知州知县
朕惟国家首重吏治尔州牧县令乃亲民之官吏治之始基也贡赋狱讼尔实司之品秩虽卑职任綦重州县官贤则民先受其利州县官不肖则民先受其害膺兹任者当体朝廷惠养元元之意以爱民为先务周察蔀屋绥辑乡里治行果有其实循卓自有其名非内聚贿而外干誉谓之名实兼收也全省吏治如作室然督抚其栋梁也司道其垣墉也州县其基址也书云民惟邦本本固邦宁夫所以固邦本者在吏治而吏治之本在州县苟州县之品行不端犹基不立则室不固庸有济乎
皇考临御六十一年灼知州县之重特行引见咨询明试至详至慎其有亷能之员每不次超擢以示鼓励今海内羣黎皆
皇考所怀保也朕膺
宗社重寄思缵
皇考之治功惟尔州县诸臣具有父母斯民之责其为朕立之基址以固邦本焉诚能洁已奉公实心尽职一州一县之中兴仁兴让教孝教忠物阜民安刑清讼简朕将升之朝宁用作股肱如或罔念民瘼恣意贪婪或朘削肥家或滥刑逞虐或借刻以为清或恃才而多事或谄媚上司以贪位或任纵胥吏以扰民或狥私逞欲以上亏国帑王章具在岂尔贷欤更有任州县时私肥已槖而漫云且俟显要方立名节者其与初立清名晚而改操之人何以异哉至於钱粮关系尤重丝毫颗粒皆百姓之脂膏增一分则民受一分之累减一分则民沾一分之泽前有请暂加火耗抵补亏空帑项者
皇考示谕在廷不允其请尔诸臣共闻之矣今州县火耗任意加增视为成例民何以堪乎嗣後断宜禁止或被上司察核或被科道纠参必从重治罪决不寛贷夫欲清亏空之源莫如节俭正直节俭则用无不足正直则上官不可干以私若朘小民之生以饱上官之贪欲冒不测之罪以快一时之奢侈岂砥砺亷隅为民父母之道乎尔州县等官其恪共乃职勿贻罪戾毋谓地远官卑朕不及察其贤否也特谕
谕旌奬务期核实【雍正元年】
上谕礼部致治之要首在风化移风易俗莫先於鼓励良善使人人知彜伦天则之为重忠孝亷节之宜敦古帝王劳来匡直所以纳民於轨物者舍是无由也朝廷每遇覃恩诏欵内必有旌表孝义贞节之条实系钜典迩来直省大吏往往视为具文并未广谘远
访祗将有力之家嘱托赂遗者漫凭郡县监司之申详即为题请建坊而山村僻壤穷氓耕织之人或菽水养亲天性笃孝或栢舟矢志之死靡他乡邻嗟叹为可钦而姓氏不传於城邑幽光湮郁潜德消沉者何可胜数尔部即着传谕督抚学政诸臣嗣後务期各属搜罗虚公核询确据本人乡评实蹟题奏旌奬勿以匹夫匹妇而轻为沮抑勿以富家巨族而滥为表扬以副朕成俗化民实心彰善至意特谕
谕开垦【雍正元年】
上谕朕临御以来宵旰忧勤凡有益於民生者无不广为筹度因念国家承平日久生齿殷繁土地所出仅可赡给偶遇荒歉民食维艰将来户口日滋何以为业惟开垦一事於百姓最有禆益但向来开垦之弊自州县以至督抚俱需索陋规致垦荒之费浮於买价百姓畏缩不前往往膏腴荒弃岂不可惜嗣後各省凡有可垦之处听民相度地宜自垦自报地方官不得勒索吏胥亦不得阻挠至陞科之例水田仍以六年起科旱田以十年起科着着为定例其府州县官能劝谕百姓开垦地亩多者准令议叙督抚大吏能督率各属开垦地亩多者亦准议叙务使野无旷土家给人足以副朕富民阜俗之意特谕
谕盐政崇尚节俭【雍正元年】
上谕各省盐院国家欲安黎庶莫先於厚风俗厚风俗莫要於崇节俭周礼一书上下有等财用有度所以防僭越禁骄奢也孟子亦曰食时用礼菽粟足而民无不仁朕临御以来躬行节俭欲使海内之民皆敦本尚实庶康阜登而风俗醇夫节俭之风贵行於闾里而奢靡之习莫甚於商人朕闻各省盐商内实空虚而外事奢侈衣服屋宇穷极华靡饮食器具备求工巧俳优妓乐恒舞酣歌宴会嬉游殆无虚日金钱珠贝视为泥沙甚至悍仆豪奴服食起居同於仕宦越礼犯分罔知自检骄奢淫佚相习成风各处盐商皆然而淮扬为尤甚使愚民尤而效之其弊可胜言哉尔等既司盐政宜约束商人严行禁止出示晓谕谆切劝戒使其痛自改诲庶循礼安分不致蹈僭越之愆而省一日之靡费即可以裕数日之国课且使小民皆知警惕敦尚俭约於民生亦有禆益庶不负朕维风振俗之意若仍前奢侈不知悛改或经朕访闻或被督抚参劾商人必从重究治尔等亦不能辞狥纵之咎特谕
禁现任官立生祠书院【雍正二年】
上谕人臣膺命効职果能实心爱民清白自矢则官去民思甘棠留咏有愈久而不能忘者从古有之若今之生祠书院不知始自何人自督抚提镇以及监司守令所在多有究其实不过官员在任之时或系下属献媚逢迎或地方绅衿有出入公门包揽词讼之辈倡议纠合假公????费占地兴工甚至园囿亭台穷极华丽劳民伤财一无顾惜及其後或为宴会游玩之塲或本官竟据为产业考其年月则官员去任之後百姓追思而特为兴造者甚少此事向曾禁止而踵弊如故当再为严饬嗣後如有仍造生祠书院者或经告发或被纠参即将本官及为首之人严加议处其现在之生祠书院如果系名宦去任之後民间追思盖造者准其存留其余俱着地方官查明一槩改为别用或为义学延师授徒以广文教如此则以无用为有用以惜民财力杜絶虚浮於地方风俗大有裨益特谕
谕外省秋审覆奏【雍正二年】
上谕朕惟明刑所以弼教君德期於好生从来帝王於用刑之际法虽一定而心本寛仁是以虞廷以钦恤垂训周书以慎罚为辞诚以民命至重宁过乎仁毋过乎义也朕自临御以来一切章奏无不留心细览於刑谳一事尤加详慎惟恐法司未能平允情罪未能悉当朕心深用恻然故凡京城及各直省题奏谳狱但少有可矜者无不法外施仁量加末减独念朝审重囚其情实者刑科必三覆奏闻勾出者方行处决而外省情实重囚惟於秋审後法司具题即咨行该省无覆奏之例朕思中外一体岂在京诸囚宜加详慎在外省者独可不用详慎乎人命攸关正当同仁一视自今年为始凡外省重囚经秋审具题情实应决者尔法司亦照朝审之例三覆奏闻以副朕钦恤慎罚之至意特谕
御制
圣谕广训序【雍正二年】
书曰每岁孟春遒人以木铎徇於路记曰司徒修六礼以节民性明七教以兴民德此皆以敦本崇实之道为牖民觉世之模法莫良焉意莫厚焉我
圣祖仁皇帝久道化成德洋恩普仁育万物义正万民六十年来宵衣旰食祗期薄海内外兴仁讲让革薄从忠共成亲逊之风永享昇平之治故
特颁上谕十六条晓谕八旗及直省兵民人等自纲常名教之际以至於耕桑作息之间本末精粗公私钜细凡民情之所习皆
睿虑之所周视尔编氓诚如赤子
圣有谟训明徵定保万世守之莫能易也朕缵承大统临
御兆人以
圣祖之心为心以
圣祖之政为政夙夜黾勉率由旧章惟恐小民遵信奉行
久而或怠用申诰诫以示提撕谨将
上谕十六条寻绎其义推衍其文共得万言名曰圣谕广训旁徵远引往复周详意取显明语多直朴无非
奉
先志以启後人使羣黎百姓家喻而户晓也愿尔兵民等
仰体
圣祖正德厚生之至意勿视为条教号令之虚文共勉为谨身节用之庶人尽除夫浮薄嚣凌之陋习则风俗
醇厚家室和平在朝廷德化乐观其成尔後嗣子孙并受其福积善之家必有余庆其理岂或爽哉
御制朋党论【雍正二年】
朕惟天尊地卑而君臣之分定为人臣者义当惟知有君惟知有君则其情固结不可解而能与君同好恶夫是之谓一德一心而上下交乃有心怀二三不能与君同好恶以至於上下之情暌而尊卑之分逆则皆朋党之习为之害也夫人君之好恶惟求其至公而已矣凡用舍进退孰不以其为贤而进之以其为不贤而退之惟或恐其所见之未尽当也故虚其心以博稽衆论然必衆论尽归於至正而人君从之方合於大公若朋党之徒挟偏私以惑主听而人君或误用之则是以至公之心反成其为至私之事矣孟子论国君之进贤退不肖既合左右诸大夫国人之论而必加察焉以亲见其贤否之实洪范稽疑以谋及乃心者求卿士庶民之从而皇极敷言必戒其好恶偏党以归於王道之荡平正直若是乎人君之不自用而必欲尽化天下之偏私以成大同也人臣乃敢溺私心树朋党各狥其好恶以为是非至使人君惩偏听之生奸谓反不如独见之公也朋党之罪可胜诛乎我
圣祖仁皇帝御极六十年用人行政迈越千古帝王而大小臣僚未能尽矢公忠往往要朋结党
圣祖戒饬再三未能尽改朕即位以来屡加申饬而此风尚存彼不顾好恶之公而狥其私昵牢不可破上用一人则相与议之曰是某所汲引者也於是乎远之若凂曰吾避嫌也不附势也争怀妒心交腾谤口以媒蘖之必欲去之而後快上去一人则相与议之曰是某所中伤者也亲昵者为之惋惜疎远者亦慰藉称屈即素有嫌隙者至此反致其殷勤欲借以释憾而修好求一人责其改过自新者无有也於是乎其人亦不复自知其过恶而愈以滋其怨上之心是朝
廷之赏罚黜陟不足为重轻而转以党人之咨嗟叹息为荣以党人之指摘诋訿为辱乱天下之公是公非作好恶以隂挠人主予夺之柄朋党之为害一至是哉且使人主之好恶而果有未公则何不面折廷诤而为是阳奉隂违以遂其植党营私之计也书曰予违汝弼汝无面从退有後言当时君臣告语望其匡弼而以面从後言为戒夫是故一堂之上都俞吁咈用能赓歌扬拜以成太和之运朕无日不延见羣臣造膝陈词何事不可尽达顾乃默无献替而狡狯叵测蓄私见以肆为後言事君之义当如是乎古纯臣之事君也必期致吾君於尧舜而人君亦当以尧舜自待其月岂惟当以尧舜待其身亦当以臯夔稷契待其臣孟子曰责难於君谓之恭陈善闭邪谓之敬吾君不能谓之贼夫以吾君不能而谓之贼则为君者以吾臣不能亦当谓之忍语云取法乎上仅得乎中苟不以唐虞君臣相期待而区区傚法仅在汉唐以下是乌能廓然尽去其私心而悉合乎大公至正之则哉宋欧阳修朋党论创为邪说曰君子以同道为朋夫罔上行私安得为道修之所谓道亦小人之道耳自有此论而小人之为朋者皆得假同道之名以济其同利之实朕以为君子无朋惟小人则有之且如修之论将使终其党者则为君子解散而不终於党者反为小人朋党之风至於流极而不可挽实修阶之厉也设修在今日而为此论朕必诛之以正其惑世之罪大抵文人掉弄笔舌但求骋其才辩每至害理伤道而不恤惟六经语孟及宋五子传注可奉为典要论语谓君子不党在易涣之六四曰涣其羣元吉朱子谓上承九五下无应与为能散其朋党之象大善而吉然则君子之必无朋党而朋党之必贵解散以求元吉圣人之垂训亦既明且切矣夫朋友亦五伦之一朋党不可有而朋友之道不可无然惟草茅伏处之时恒资其讲习以相佽助今既登朝莅官则君臣为公义而朋友为私情人臣当以公灭私岂得稍顾私情而违公义且即以君亲之并重而出身事主则以其身致之於君而尚不能为父母有况朋友乎况可藉口於朋以怙其党乎朕自四十五年来一切情伪无不洞瞩今临御之後思移风易俗跻斯世於熙皥之盛故兼听并观周诹博采以详悉世务且熟察风俗之变易与否而无知小人辄议朕为烦苛琐细有云人君不当亲庶务者信若斯言则臯陶之陈谟何以云一日二日万几孔子之赞舜何以云好问好察此皆朋党之锢习未去畏人君之英察而欲蒙蔽耳目以自便其好恶之私焉耳朕在藩邸时坦易光明不树私恩小惠与满汉臣工素无交与有欲往来门下者严加拒絶
圣祖鉴朕居心行事公正无私故令缵承大统今之好为朋党者不过冀其攀援扶植缓急可恃而不知其无益也徒自逆天悖义以陷於诛絶之罪亦甚可悯矣
朕愿满汉文武大小诸臣合为一心共竭忠悃与君同其好恶之公恪遵大易论语之明训而尽去其朋比党援之积习庶肃然有以凛尊卑之分欢然有以洽上下之情虞廷赓歌扬拜明良喜起之休风岂不再见於今日哉
谕劝农【雍正二年】
上谕朕惟抚养元元之道足用为先朕自临御以来无刻不廑念民依重农务本业已三令五申矣但我国家休养生息数十年来户口日繁而土田止有此数非率天下农民竭力耕耘兼收倍获欲家室盈宁必不可得周官所载巡稼之官不一而足又有保介田畯日在田间皆为课农设也今课农虽无专官然自督抚以下孰不兼此任也其各督率有司悉心相劝并不时咨访疾苦有丝毫妨於农业者必为除去仍於每乡中择一二老农之勤劳作苦者优其奬赏以示鼓励如此则农民知劝而惰者可化为勤矣再舍傍田畔以及荒山不可耕种之处度量土宜种植树木桑柘可以饲蚕枣栗可以佐食桕桐可以资用即榛楛杂木亦足以供炊?其令有司督率指画课令种植仍严禁非时之斧斤牛羊之践踏奸徒之盗窃亦为民利不小至孳养牲畜如北方之羊南北之彘牧养如法乳字以时於生计不无禆益总之小民至愚经营衣食非不迫切而於目前自然之利反多忽畧所赖亲民之官委曲周详多方劝导庶使踊跃争先人力无遗而地利始尽不惟民生可厚风俗亦可还淳尔督抚等官各体朕惓惓爱民之意实心奉行倘视为具文苟且涂饰或反以扰民则尤其不可也
谕设社仓【雍正二年】
上谕社仓之设原以备荒歉不时之需用意良厚然往往行之不善致滋烦扰官民俱受其累朕意以为奉行之道宜缓不宜急宜劝谕百姓听民便自为之而不当以官法绳之也近闻各省渐行社仓之法贮蓄於丰年取资於俭岁俾民食有赖而荒歉无忧朕心深为喜悦但因地制宜须从民便是在有司善为倡导於前留心照应於後使地方有社仓之益而无社仓之害此则尔督抚所当加意体察者也又民间输纳钱粮用自封投柜法亦属便民之道但偶有短少之处令其添补每致多索其数浮於所少之外理应将原银发还仍於原封内照数补足交纳庶可免多索之弊此虽细事督抚大吏亦不可不留心体察严饬有司以除民累特谕
谕关盐各差【雍正二年】
上谕从来关榷盐税之说所以通商裕国或用钦差专辖或令督抚兼理无非因地制宜利商便民之至意也朕前於关盐两差各下谕旨诰诫谆切但旗员向来相沿成习阳奉隂违任意侈靡不知撙节额外加派苦累商民差满之日惟恐囬京有当差効力之事每以缺额恳求寛限希图掩饰是以不惮丁宁再加申饬大抵关差之弊皆未讲日计不足月计有余之长策惟知目前小利恣意侵渔听信家丁纵容胥吏开关分别迟早肆无厌之诛求报单任意重轻为纳课之多寡饱谿壑者则任其漏税代为朦胧不遂欲者则倒箧倾箱一物不免致商贾畏惧裹足不前行旅旁徨越关迂道则困商实所以自困也盐差之弊尤合重惩飞渡重照贵卖夹带弊之在商者犹小加派陋规弊之在官者更大若不彻底澄清势必致商人失业国帑常亏夫以一引之课渐添至数倍有余官无论大小职无论文武皆视为利薮照引分肥商家安得而不重困赔累日深则配引日少配引日少则官盐不得不贵而私盐得以横行故逐年之课难以奏销连岁之引尽皆壅滞非加派之所致与故关差惟在严禁苛求使舟车络绎货物流通则税自足额盐差惟在力除加派使商困少苏尽复旧业则课自赢余至於督抚系封疆大吏更当仰体朝廷归并之意关政不得视为带理漫不经心误任属员听其剥削盐政不得罔恤穷商独专厚利硬派州县计口徵钱夫榷关部属尚有顾忌恐督抚持其短长今归督抚则何所瞻顾巡盐御史地方官或不奉约束今归督抚则孰敢抗违况钦差犹每年更换而督抚兼理则无限期若不实心奉行使风清弊絶则大负归并之本意矣至将耗羡充课固属急公但恐以耗羡归正额而正额之外复加耗羡商民重输叠出何以堪此朕深悉关盐扰累之害垂念商民营逐之苦特谕尔等经理榷税者务期奉公守法遴委得人知商旅之艰辛絶箕敛之弊窦通商即所以理财足民即所以裕国如自利自便罔上行私责有攸归其悉遵朕旨特谕
谕沿海居民敬神【雍正二年】
上谕沿海居民人等朕思天地之间惟此五行之理人得之以生全物得之以长养而主宰五行者不外夫隂阳隂阳者即鬼神之谓也孔子言鬼神之德体物而不可遗岂神道设教哉盖以鬼神之事即天地之理故不可以偶忽也凡小而邱陵大而川岳莫不有神焉主之故当敬信而尊事况海为四渎之归宿乎使以为不足敬则尧舜之君何以柴望秩于山川文武之君何以怀柔百神及河乔岳今愚民昧於此理往往淫祀而不信明神傲慢亵凟致干天谴夫善人多而不善人少则天降之福即稍有不善者亦蒙其庇不善人多而善人少则天降之罚虽善者亦被其殃近者江南报上海崇明诸处海水泛滥浙江又报海宁海盐平湖会稽等处海水冲决堤防致伤田禾朕痛切民隐忧心孔殷水患虽关乎数或亦由近海居民平日享安澜之福絶不念神明庇护之力傲慢亵凟者有之夫敬神固理所当然而趋福避祸之道即在乎此能敬则谓之顺天不敬则谓之亵天亵天之人顾可望绥宁之福乎诗曰敬天之怒无敢戏渝又曰畏天之威于时保之朕固当朝乾夕惕不遑宁处以敬承天意亦愿尔百姓共凛此言内尽其心外尽其礼敬神如神在实以至诚昭事而不徒尚乎虚文人意即神意一念之感格自足以致休祥岂独一家一乡之被其泽哉尔百姓果能人人心存敬畏必获永庆安澜着该督抚将此谕旨令该地方官家谕户晓俾沿海居民一体知悉特谕
御制大清律集解序【雍正三年】
周礼大小司寇之职以三典诘四方以五刑听狱讼正岁帅其属而观刑象不用法者国有常刑月吉始和布刑於邦国都鄙乃悬刑象之法於象魏使万民聚而观之是知先王立法定制将以明示朝野俾官习之而能断民知之而不犯所由息争化俗而致於刑措也恭惟我
皇考圣祖仁皇帝大德如天以至仁涵育羣生法司上奏
率多全宥停刑肆赦屡沛
恩纶
临御六十一年厚泽周浃乎宇内血气心知之伦熙然安处於仁寿之域朕绍守丕图深怀继述雍正元年八月乃命诸臣将律例馆旧所纂修未毕者遴简西曹殚心蒐辑稿本进呈朕以是书民命攸关一句一字必亲加省览每与诸臣辩论商?折中裁定或析异以归同或删繁而就约务期求造律之意轻重有权尽谳狱之情寛严得体三年八月编校告竣刋布内外永为遵守易曰先王以明罚敕法汉郑昌言律令一定愚民知所避奸吏无所施是书也岂惟百尔有位宜精思熟习悉其聪明以察小大之比凡士之注名吏部将膺民社之责者讲明有素则临民治事不假於幕客胥吏而判决有余若自通都大邑至僻壤穷乡所在州县仿周礼布宪读法之制时为解说令父老子弟逓相告戒知畏法而重自爱如此则听断明於上牒讼息於下风俗可正礼让可兴於以体
皇考好生之德而追虞廷从欲之治不难矣朕实有厚望
焉
平定青海告成太学碑【雍正三年】
我国家受
天眷命抚临八极日月所照罔不臣顺遐迩乂安兆人蒙福乃有罗卜藏丹津者其先世固始汗自国初稽首归命当时使臣建议畀以驻牧之地其居杂番羌密近甘凉我
皇考圣祖仁皇帝睿虑深远每廑於怀既
亲御六师平定朔漠威灵所加青海部落札什巴图儿等
震讋承命
圣祖仁皇帝因沛殊恩封为亲王兄弟八人咸赐爵禄羁縻包容示以寛大而狼心枭性不可以德义化三十年来包藏异志朕绍登宝位优之锡赉荣其封号尚冀革心辑宁部衆而罗卜藏丹津昏谬狂悖同党吹拉克诺木齐阿尔布坦温布藏巴礼布等实为元恶
谓国家方弘浩荡之恩不设严密之备诞敢首造逆谋迫胁番羌侵犯边城反状彰露用不可释於天诛遂命川陕总督太保公年羮尧为抚远大将军声罪致讨以雍正元年十月师始出塞自冬涉春屡破其衆凡同叛之部落戈鋋所指应时摧败招降数十万衆又降其贝勒贝子公台吉等二十余人朕犹悯其蠢愚若悔祸思愆束手来归尚可全宥而怙恶不悛负险抗违乃决翦灭之计以方畧密付大将军羮尧调度军谋简稽将士用四川提督岳锺琪为奋威将军於仲春初旬禡牙徂征分道深入捣其窟穴电扫风驱搜剔岩阻贼徒苍黄縻溃穷蹙失据罗卜藏丹津之母及逆谋渠魁悉就俘执擒获贼衆累万牲畜军械不可数计贼首逃遁我师踰险穷追获其辎重人口殆尽罗卜藏丹津孑身易服窜匿荒山残喘待毙自二月八日至二十有二日仅旬有五日军士无久役之劳内地无转输之费克奏肤功永清西徼三月之朔奏凯旋旅铙鼓喧轰士衆欣喜四月十有一日以倡逆之吹拉克诺木齐等三人献俘
庙
社受俘之日臣民称庆伏念
圣祖仁皇帝威灵震於遐方福庆流於奕叶用克张皇六
师殄灭狂贼行间将士亦由感激
湛恩厚泽为朕踊跃用命斯役也芟夷凶悖绥靖番羌俾
烽燧永息中外人民胥享安阜实成
先志以懋有丕绩廷臣上言稽古典礼出征而受成於学所以定兵谋也献俘而释奠於学所以告凯捷也宜刋诸珉石揭於太学用昭示於无极遂为之铭曰天有雷霆圣作弧矢辅仁而行威远宁迩维此青海种类实繁锡之茅土列在藩垣被我宠光位崇禄富负其阻遐祸心潜构恭惟
圣祖虑远智周睠念荒服绥抚怀柔朔野既清西陲攸震爵号洊加示之恩信如何凶狡造谋逆天鼓动昬憝寇侵於边惟彼有罪自干
天罚桓桓虎貔爰张九伐王师即路冬雪初零日耀组练雷响鼙钲蠢兹不顺敢逆戎旅奋张螳臂以当齐斧止如山岳疾如雨风我战则克贼垒其空彼昬终迷曾不悔戾当翦而灭斯焉决计厉兵简将往捣其巢踰历嶔岖坦若垧郊贼弃其家我絷而获牛马谷量器仗山积蹇兎失窟何所逋逃枯鱼游釜假息煎熬师以顺动神明所福旬日凯归不疾而速殪彼逆谋悬首藁街献俘成礼金鼓调谐西域所瞻此惟雄特
天计既申羣酋惕息槖戈偃革告成辟雍声教遐暨万国来同惟我
圣祖亲平大漠巍功焕文迈桓轶酌流光悠久视此铭辞
继志述事念兹在兹
谕大吏速奏水旱【雍正三年】
上谕天人相感之理至微而实至显凡人果实尽诚敬自能上格天心人君受天眷命日监在兹其感通为尤捷朕自临御以来敬
天之心夙夜儆惕凡水旱灾祲皆上天谴责朕躬特示警戒内省行事之过愆详察政治之阙失务期黾勉以囘
天意用是上承
帝鉴有求辄应如今年三月十六日览署山西巡抚伊都立奏摺知平阳地方三春少雨朕怀甚为忧虑祗告神明斋心?祷续据伊都立之奏报於十八十九二十等日得雨沾足三月二十九日览河南巡抚田文镜奏摺知开封一带地方亢旱朕於四月初一日祷於神明竭诚致敬刻不敢懈昨田文镜奏报初三日开封四境果得时雨可见天人感通之理捷如影响益觉可畏可惧而不敢纎毫疎忽也但恐督抚大吏於地方水旱之事不速行奏闻则朕无从省戒以挽
天心致使旱涝成灾闾阎受困此则地方大吏隐蔽之咎嗣後督抚等於地方才觉有水旱之事即据实速奏庶朕可及时修省祈求尔督抚等亦宜省咎思过勤求民隐勿徒视为祷祝之虚文以饰愚民之观听朕此旨并非自谓精诚昭格欲以夸示於衆盖实实有见於天人之际感应不爽呼吸可通有善天既降福则有过天亦必降罚惟有兢兢业业时存戒惧尽人事以仰邀
天鉴愿日与诸臣交相勉朂而已特谕
谕营伍举报节烈【雍正三年】
上谕治道莫尚於风化而节行实为风化之首故旌扬盛典历代崇之凡以阐幽光而彰至教也朕即位以来拳拳以敦教化励风俗为务恩诏中敕令旌表节义使苦寒守节之家均沾恩泽嗣又颁发谕旨至再至三诚欲地方有司加意采访俾深山穷谷之中侧微幽隐无一不大显於斯世也但每见直省举节俱系民间妇女而营伍中絶少夫海内营伍中其矢志
励操艰苦备尝以完节行者断不乏人而向来罕闻举报岂以旌典例由生员具呈教官具结而教官生员与兵丁声气渺不相同无由真知灼见故举报寥寥耶朕於兵民一视同仁而兵之与民其秉彛好德之心濯磨激劝之道又未尝有二营伍中节烈或竟湮没不彰朕甚悯焉夫生儒与戎伍既恐声气不接而风化之原要未有不起於学校者必如何而使兵民一体凡营伍中节行贞烈之妇女尽得举报不致冒滥亦不致隐漏举向来湮郁未着之幽芳并邀国家旌扬之盛典着九卿等详议具奏以副朕广励风节至意特谕
谕学政保举生员【雍正四年】
上谕国家设学校以储养人材乡会廷试拔其尤者而用之即古选士造士之遗意也但士子作文有一日之长短纵使主司公明搜罗岂能无遗况去取惟凭文艺其人品之高下才能之优绌无由得知每有出羣拔萃之才屡试不售即或晚得一第而年力衰迈不堪为国家任使朕思各省学政奉命课士黜劣举优系其专责嗣後学政三年任满将生员中实在人品端方有猷有为有守之士大省举四五人小省二人送部引见朕亲加考试酌量擢用现在报满各学政即遵照荐举其到任未久者如有所知亦即举出夫一省而举数士不可谓无人学政巡历各府三年之久日与士子相亲考文察行不得谓不知但能虚公衡监所举必得其人且风声所树凡读书士子必皆鼓舞振兴力学敦行求为有用之儒於士习人材大有禆益该学政其各实心奉行毋得苟且塞责如有狥私冒滥等弊必严加治罪特谕
谕教士子责成学臣教职【雍正四年】
上谕为士者乃四民之首一方之望凡属编氓皆遵之奉之以为读圣贤之书列胶庠之选其所言所行俱可为乡人法则也故必敦品励学谨言慎行不愧端人正士然後以圣贤诗书之道开示愚民则民必听从其言服习其教相率而归於谨厚或小民偶有不善之事即怀愧耻之心相戒勿令某人知之如古人之往事则民风何患不淳世道何患不复古耶朕观今日之士子虽不乏闭门勤修读书立品之辈而荡检踰闲不顾名节者亦复不少或出入官署包揽词讼或武断乡曲欺压平民或违抗钱粮藐视国法或代民纳课私润身家种种卑汚下贱之士难以悉数彼为民者见士子诵读圣贤之书而行止尚且如此则必薄待读书之人而并轻视圣贤之书矣士习不端民风何由而正其间关系极为重大朕自即位以来加恩学校培养人材所以教育士子者无所不至宜乎天下之士皆鼓舞奋兴争自濯磨尽去其佻达之习矣而内外诸臣条奏中胪列诸生之劣迹请行严惩者甚多朕思转移化导之法当先端其本源教官者多士之仪型也学臣者教官之表率也教官多属中材又或年齿衰迈贪位窃禄与士子为朋俦视考课为故套而学臣又但以衡文为事任教官之因循怠惰苟且塞责漫不加察所以倡率之本不立无怪乎士习之不端而风俗之未淳也朕孜孜图治欲四海之大万民之衆皆向风而慕义革薄而从忠故特简督学之臣慎重学臣之职欲使自上而下端本澄源以收实效也凡为学臣者务使持公秉正宣扬风化於教官之称职者即加荐拔溺职者即行参革为教官者训诲士子悉秉诚心如父兄之督课子弟至於分别优劣则至公至当不涉偏私如此各尽其道则士子人人崇尚品诣砥砺亷隅且不但自淑其身而羣黎百姓日闻善言日观善行以生其感发之念风俗之丕变庶几其可望也特谕
谕老人【雍正四年】
上谕朕览户部奏销本章见恩诏内赏给老人一项直隶各省七十以上至百岁以上老民老妇共一百四十二万一千六百二十五名赏给绢布等件价银共八十九万余两米一十六万五千余石等语凡此老人但就民人而言如仕宦绅士商贾僧道皆不入此数之内洪范以寿居五福之首而昔人称七十为古稀诚以寿为难得而可贵也乃今日老人之多至於如此皆由我
皇考圣祖皇帝六十余年以来深仁厚泽休养生息凡山
陬海澨僻壤穷乡无不沐浴
鸿慈涵濡大化太和翔洽寿国寿民所以期颐耄耋龎眉皓首之人至数百余万之多所谓老耆以寿终幼孤得遂长者皆我
皇考之赐也从此益加培养日积月累则民间之享高年介眉寿者更不知如何之衆矣此等老人躬际昌期年登上寿大抵皆居心忠厚力行善事之人即或有一二年少时未尽醇谨者亦必中年暮齿能自悔悟之人盖一念修省即荷上天福佑也是国家有培养
之恩而由本人能修善以祗承之非幸而致之者也尔等百姓观百年之盛事当欢忻鼓舞谨身修德以迓天庥父与父言慈子与子言孝兄弟友恭夫妇和顺比闾族党之间相亲相爱无诈无欺革薄从忠循分守法尽除乖戾之气为国家淳朴善良之民则天地佑善锡福长享遐年此必然之理也但生齿日盛食指繁多则谋生之计不可不讲尔等百姓当重农桑以顺天时勤开垦以尽地利务本业以戒游惰谨盖藏以裕久远而且节省食用爱惜物力毋纵奢侈毋竞纷华毋任意靡费以耗有用之财毋但顾目前而忘经久之计朕以勤俭先天下宫禁之中於食余之物皆不忍弃必令人检取收贮之数年以来所贮米粟已至数十石之多朕临御万方尚多方樽节爱养以为加惠元元之本尔等小民安可纵口腹之所欲而忘物力之艰难乎尔等诚能体朕谆谆训诲之意敦善行则心体安务本计则俯仰足惜财用则家室裕人心和乐风俗醇美同为寿考之人长享昇平之福岂非朕之所厚望哉着该部将朕此旨转发直省督抚通行所属郡邑乡村咸使闻知特谕
谕利弊辨【雍正四年】
上谕帝王体国经邦政治所施惟准乎道理之至当寛严赏罚各得其宜若一涉利弊二字便入於私是以孟子云仁义而己矣何必曰利盖仁所以休养安全义所以裁成化导也朕自承大统四年於兹凡政教号令皆遵法
皇考
皇考在位六十二年
圣谟弘远
谕旨周详纪纲法度靡不备举特当时臣下或有阳奉隂违不能实力遵行者或有事经历久渐至废弛者朕在藩邸时知之甚悉即位以来仰体
皇考仁育义正之心屡降明旨谆谆诰诫无非欲内外大
小臣僚咸恪遵
皇考之良法美政实心奉行以共成久安长治之盛是朕
所行之政皆
皇考已行之章程所申之令皆
皇考己申之宝训实未尝有所减省增益也特以历年既久新进踈远之臣未能悉知见朕所施之政令遂以为从前所未有而浅陋寡识之人往往於陈奏内有衆利皆兴诸弊尽除等语朕经理天下凡用人行政悉本大中至正之心事至而应惟理所当然从无计及利弊之私意如谓兴利除弊则凡平治道路疏濬河渠修葺城垣开垦田亩此国家经理之常典而可谓之兴利乎年岁丰歉不齐设有水旱为之赈饥平粜蠲赋缓徵此朝廷轸恤之恒政而可谓之兴利乎老人应赐以衣食则赐之孤独应恤以钱粮则恤之劝之孝弟本小民自有之天良助以耕桑因闾阎各尽之职业而可谓之兴利乎至於盗贼奸宄法所应诛贪官污吏法所应黜豪绅劣衿法所应锄而谓诛盗奸黜贪汚锄豪劣为除弊可乎情罪重者予以刑辟情罪轻者予以矜释此又可为除弊乎欲正民风而端士习不得不戒之用休董之用威也将以此为兴利乎抑除弊乎念习俗之流於奢靡也朕躬为节俭以身示天下虑农人之惰於南亩也朕亲为耕耤以身先天下将以此为兴利乎抑除弊乎夫存兴利之心即有不利之害有除弊之意即为起弊之端由此类推治道安得有利弊之名朕又何尝有兴利除弊之举也
皇考六十余年有丰功伟烈布在方册皆因事治事以人治人从不居兴利除弊之名而以此颂扬朕之政事朕实不敢当朕亦不愿当也外省督抚诸臣未能深悉朕意为此晓谕知之
谕耕耤【雍正五年】
上谕自雍正二年以来朕躬耕耤田而耤田之中每岁必产嘉谷上年自双穗至於九穗今岁则自双穗至於十三穗在廷诸臣及京都耆庶皆惊讶以为奇朕之宣示於衆者并非矜诩夸张以为祥瑞盖实有见於天人感召之理捷於影响而朕敬
天之心至诚至切愿与内外大小臣工共勉之也稼穑为
天地之宝实生民之命攸关我
圣祖仁皇帝临御六十余年无刻不以重农力穑为先务仰观天时俯察地理辨土性而课人功资雨阳而防旱潦旰食宵衣偶遇雨泽愆期
圣心忧劳之切侍侧臣子皆惶悚不宁所以为万民谋粒食者至矣尽矣朕瞻仰目覩者四十余年今缵承大统竭诚效法念切民依每年?祀
先农躬耕帝耤仰蒙
上天眷佑叠锡嘉禾信而可徵纎毫不爽是以特颁谕旨令各省守土官共举耕耤之礼为万方百姓祈祷秋成今见各省督抚奏报前来处处风雨均调春麦秋禾并登丰稔虽边远荒僻之地亦庆有秋惟直隶湖广安徽数州县近水最低之处常年被潦者畧有侵注亦不为灾是今岁可称大有年矣朕感
上天之垂慈庆下民之受福而推求其故良由今年各省初耕耤田各该有司自然小心敬慎斋祓?诚是以感格
上苍而获此盈宁之锡倘从此益加敬慎不懈初心则岁岁屡丰可以预必尔督抚等可通行晓谕所属官民当凛
帝鉴之匪遥勿视耕田为故事永矢敬恪以迓
天和天下臣民受福斯朕之福也思之慎之毋忽朕言谕闽广百姓各务本业【雍正五年】
上谕闽广两省督抚常称本省产米甚少不足以敷民食总督高其倬亦曾具奏巡抚杨文乾则云广东所产之米即年岁丰收亦仅足供半年之食朕思本省之米不足供本省之食在歉岁则有之若云每岁如
此即丰收亦然恐无此理或田畴荒废未尽地力或耕耘怠惰未用人功或奸民希图重价私卖海洋三者均未可定昨曾面谕九卿今广西巡抚韩良辅奏称广东地广人稠专仰给於广西之米在广东本处之人惟知贪射重利将地土多种龙眼甘蔗烟叶青靛之属以致民富而米少广西地瘠人稀岂能以所产供邻省多令贩运等语此奏与朕前旨相符可知闽广民食之不足有由来矣令二省督抚等悉心劝导俾人人知食乃民天各务本业尽力南亩不得贪利而费农功之大不得逐末而忘稼穑之艰至於园圃果木之类当俟有余地余力而後为之岂可图目前一时之利益而不筹画於养命之源以致缓急无所倚赖而待济於邻省哉假若邻省或亦歉收则又将何如哉该督抚等务须谆切晓谕善为化导俾愚民豁然醒悟踊跃趋事则地方不致虚耗而米谷不致匮乏矣特谕
谕举贡生生员【雍正五年】
上谕从来为政在乎得人书曰野无遗贤万邦咸宁盖贤才登进在位者多则分猷效职庶绩自能就理而民生无不被其泽也朕即位以来加意旁求凡所以延访擢用之道尽朕心力如现任官员及侯补候选科目诸人每特令荐举遴选引见广开録用之途冀收羣策之力又念各省学校之设原以养育人才爰命学臣保举贤能升闻於朝以备任使乃直省学臣所举人数不多又多草率塞责不能副得人之实夫十室之邑必有忠信今直省府州县学贡生生员多者数百人少亦不下百余其中岂无行谊醇笃好修自爱明达之士乎着知州知县官会同各该学教官将府州县之贡生生员内居家孝友行止端方才可办事而文亦可观者秉公确查一学各举一人於今年秋末冬初申报该上司奏闻请旨其或僻远中学小学实无可举者令知县教官出具印结该督抚查实奏闻朕因广揽人材举此旷典所以黜浮华而资实用州县教职等官为一方师长选贤荐能乃其专责倘敢有轻忽之心虚应故事滥举非人者定照溺职例革职若或狥情受贿则又加倍治罪八旗之满洲蒙古汉军亦照此例将人品端方通晓汉文者着该佐领各举一人如不得其人之佐领亦具印结令该都统彚齐奏闻请旨庶使潜修笃行之士得以表见而国家亦收得人之效矣特谕
谕礼义亷耻辨【雍正五年】
上谕近因考试新科进士以宋儒所云士人当有礼义亷耻句为论题诸进士试卷进呈朕躬自披览见其文艺之工拙优劣固有不同然大槩皆词章记诵之常谈见解卑浅识量狭隘未能真知题中之理藴而实有发明盖所言止於仪文末节而已非礼义亷耻之大者也朕则谓古人言礼义亷耻国之四维者盖以天下之大四海之衆皆范围其中而不可须臾离而士人贵有礼义亷耻之说所指甚远所包甚宏上之为人君下之为人臣者当求其大者以为务而不可属於仪文末节之间也以礼言之如化民成俗立教明伦使天下之人为臣者皆知忠为子者皆知孝此礼之大者也进退周旋俯仰揖让此礼之小者也以义言之如开诚布公荡平正直使天下之人无党无偏和衷共济此义之大者也然诺不欺出入必谨此义之小者也以亷言之理财制用崇俭务本使天下之人家给人足路不拾遗盗贼不生争讼不作贪官汚吏无以自容此亷之大者也箪食豆羮一介不取此亷之小者也至於以耻言之为人君者宪天出治諴和万民则当以一夫不获其所为耻为人臣者行义达道兼善天下则当以其君之不为尧舜为耻若夫迂拘曲谨如乡党自好之类不失言於人不失色於人此乃知耻之小者耳曾何足以尽有耻之道乎欲为君尽君道欲为臣尽臣道而其道曾不外礼义亷耻之四端士人者必当以天下为己任其身即为臣之身而有致君之责者岂可徒知礼义亷耻之小节而不知礼义亷耻之大者乎夫礼义亷耻由一端之小者扩而充之皆可以保四海然必知其大者而务之自可不遗於其小若或徒窥小节而不知其大则迂拘曲谨止图检束一身而不敢任天下之重此则细民之行而非士人之道也孔子曰人能弘道非道弘人其可不勉自奋立乎朕引见新科进士之时即欲面加训谕因天气炎热恐伊等暂时跪听不能悉心领会今特详为宣示朕愿与大小诸臣交相儆勉详思礼义亷耻之大者身体力行则人心风俗蒸蒸日上而唐虞三代之治庶几其可复见也特谕
诏督抚藩臬奉行谕旨【雍正五年】
和硕怡亲王大学士张廷玉面奉
上谕朕宵旰勤劳时以教养万民为念是以所颁谕旨皆正德厚生之要务实切於民生日用者又恐愚民一时未必即能醒悟於是谆谆训诫至再至三总期四海之广遐陬僻壤之衆家喻户晓深知朕视民如子之心自然感发天良遵道遵路以成移风易俗之治朕心何等殷切岂各省地方大吏尚不知之乎乃闻向来谕旨颁至各省者不过省会之地一出告示而已而州县各处并未遍传至於乡村庄堡偏僻之区则更无从知之矣朕以爱育黎庶化导人心至诚至切之苦衷屡颁谕旨而地方大吏竟视为虚文故事怠忽因循若此尚得谓之不负简任不愧职掌乎又如禁止黄铜器皿者所以杜销毁制钱之弊使钱文充裕以便民用也禁止赌博者所以戒游惰匪僻之行使保家立品以厚民俗也禁宰耕牛者所以重稼穑之资念农夫力田之助也朕为百姓筹画者委曲周详无微不到而地方官员并不实力奉行闻省会之地黄铜器皿市卖如故郡县之间种种赌具亦市卖如故有司不行禁约上司置若罔闻是朕为百姓筹画之至意百姓并未晓然於心无怪乎习而不改迷而不悟也京师乃五方杂处之地凡禁约之事较他省为难今京城内外市卖铜器及羣聚赌博者俱已禁止岂外省转不行乎此等事可以一时禁止实有益而无害者而地方大吏不肯禁约他如清查保甲积贮社仓之类行之必以其渐而地方始无纷扰若骤然举行而迫之以官法奸胥猾吏将借端为非转为小民之累今观地方大吏於应当从容办理之事则急切为之而於一时可以禁止之事实有益而无害者则悠悠忽忽漫不经心岂非缓急失宜先後不得其序耶且各处情形不同而属员才力亦不一为上司者於寛严缓急之间又当详审酌量而出之不然则寛有寛之弊严有严之弊是皆不可以不察也至於邪教妖言大有关於人心风俗该地方官一有所闻即当留心根究庶可以消奸宄而安良善所谓防微杜渐也昨山西李恒荣及近日泽州妖言诱人之案即是榜様倘地方有此等之事下司隐匿不报或上司知之又欲化有事为无事势必致奸民漏网匪党无所忌惮附和者愈衆则将来株连者愈多是本欲息事而转致多事故不如惩治之於早也各省督抚藩臬皆地方大吏尔等可将朕谕旨録出寄与知之
诏采买黄铜【雍正五年】
上谕制钱为民间日用必需之物向来钱价甚昂民间深为不便朕为筹画宵旰焦劳因思鼓铸日增而钱文不见其多必有销毁制钱以为器皿之事是以令京城与直隶各府及各省督抚驻劄之省城不许铸造黄铜器皿凡有黄铜器皿者俱着交官照数给与价值无非欲钱文充裕俾小民有资生之益而无乏用之苦也年来於京城内外屡次拏获销毁制钱之奸民而钦差官员於甘肃地方亦见有毁钱为器者可见铜器若不严禁则毁钱之弊必不能除而钱文必不能裕钱价必不能平此其相因之情势固有灼然不爽者京城现今奉行惟谨凡黄铜器皿俱已陆续交纳给价乃闻各处省城并未设有收买铜器之公所与专司其事之官员则民间虽有铜器何从交纳此皆各督抚怠忽因循并不实心奉行之故也用是再颁谕旨着各省督抚设立公所於属员中拣择亷谨老成之人专司其事在司库先拨数千金以为价值嗣後陆续给发凡有交纳铜器者按其斤两给以颁定价值不得丝毫扣尅亦不得以重秤令其亏折夫制钱为日用之所不可缺而器皿则不必定用黄铜此理甚明此事易晓各省督抚果能将朕便民利用之至意谆切晓谕而又核实给以价值则民间之交纳铜器者自必踊跃争先矣着各督抚将所买铜器斤两每年岁底奏闻其所发价值报部奏销倘委办之员有侵蚀扣尅等弊督抚即行题参从重治罪直隶各府委官之处亦照此一体遵行特谕
谕湖广广东江西等省百姓毋轻徙四川【雍正六年】上谕上年闻湖广广东江西等省之民因本地歉收米贵相率而迁移四川者不下数万人已令四川督抚设法安插毋使失所但思上年江西收成颇好即湖广广东亦非歉岁不过近水之地畧被淹损何至居民轻去其乡者如此其衆也因时时留心体察今据各处陆续奏闻大约因川省旷土本寛米多价贱而无知之民平日既怀趋利之见又有传说者谓川省之米三钱可买一石肉价则一钱可买七斤此等之言最易动愚贱之听又有一种包揽棍徒极言川省易於度日一去入籍便可富饶每户得银包送愚民被其煽惑不独贫者堕其术中即有业者亦鬻产以图富足其情弊大抵如此独不思川省食物平贱之故盖因地旷人稀食用者少是以如此若远近之人云集一省则食之者衆求如从前之贱价岂可得乎况彼此相隔或至千里或数千里小民离弃乡井扶老挈幼跋涉山川安有余赀以供路费中途困厄求救无门不相率为匪势将为沟中之瘠矣此时追悔亦复何及岂非轻举妄动者自贻之累乎草野识见庸愚必须训示为地方有司者当抚绥之於平日而劝教之於临时开其愚蒙恤其穷困念念如保赤子时勤训导使百姓知故土之可恋转徙之非宜则愚民之不醒悟者亦少矣且各省皆有可垦之田土即如广东高雷亷三府尽有荒地可以耕凿而所以任其废弃者闻其故有二一则民俗好为争竞也当其未垦之时则置之不问及至既垦之後则羣起相争是以将可种之壤抛为旷土甚为可惜一则垦田必需工本而寒苦之民不能措办以致委诸草莽为有司者当如何经其疆界以息争端助其耔种以资工作寛其陞科之年优其上农之赏则百姓断无有不踊跃鼓舞趋事赴工者矣凡地方荒业田土皆地方官不实心爱养体恤百姓之所致也朕宵旰勤劳无刻不以小民生计为念数年以来所以为闾阎筹画者尽朕苦心兹颁谕旨并非禁百姓之谋食於他方也祗以愚民无知图利心切惑於邪说见异而迁遂轻舍故乡甘受流离之苦朕心实为不忍不思在彼在此皆吾赤子若本籍果逢歉岁难以资生该地方有司自能仰体朕心即时奏闻朕必沛以恩膏使之得所何必分散他方以希冀不可必得之利乎着各督抚将此通行晓谕所属官民等咸使闻知特谕
谕人子毋毁伤肢体【雍正六年】
上谕览福建巡抚常赉奏称罗源县孝子李盛山割肝救其母病母病愈後李盛山伤重身故请加旌表部议以割肝乃小民轻生愚孝向无旌表之例应不准行朕念割肝疗疾事虽不经而其迫切救母之心实难得而可悯已加恩准其旌表矣尝读韩愈之文曰母疾则止於烹粉药石以为事未闻毁伤肢体以为养苟不伤於义则圣贤当先衆而为之矣又读朱子书曰割股固自不是若诚心为之不求人知亦庶几今乃有以此要誉者是先儒论及此者屡矣本朝顺治年间定例割股或致伤生卧冰或致冻死恐民仿傚不准旌表伏思我
世祖皇帝
圣祖皇帝临御万方立教明伦与人为善而於此例慎予旌表者诚乃天地好生之盛心圣人觉世之至道视人命为至重不可以愚昧而误戕念孝道为至弘不可以毁伤为正理立法垂训实有深意存焉但向来地方有司未尝以圣贤经常之道与国家爱养之心明白晓谕开导编氓是以愚夫愚妇救亲而捐躯殉夫而殒命者往往有之既有其事若不予以旌表恐无以彰其苦志而慰其幽魂所以数十年来虽定不予旌表之例而仍许其奏闻且有邀恩於常格之外者仰见
圣祖皇帝哀矜下民之
圣心固如是之周详而委曲也孝经曰身体发肤受之父母不敢毁伤孝之始也孟子曰事孰为大事亲为大守孰为大守身为大此皆言人子一身乃父母之遗体虽一髪一指不可偶有亏损以伤父母之所贻也孔子曰父母惟其疾之忧盖父母爱子之心无所不至偶有疾病尚以为忧设有不肖忤逆之子父母且恕而矜之其纯孝之子而父母之怜爱又当如何也岂有以已身患病之故割其子之肝肉充饮馔而和汤药其父母之心断无不惊忧惨惕不安之理也若因此而致於伤生又岂父母所忍闻者乎夫父母有疾固人子所当尽心竭力之时而孝道多端实不容効命捐躯於一节孔子曰生事之以礼死葬之以礼祭之以礼是人生孺慕之诚原通百年而无间者也人子一身承先启後负荷甚钜若舍生殒命於仓卒之间而忘宗祀继续之重恐非所以为孝也况人子於亲本乎天性倘能尽至诚纯孝之实则亲病虽笃
呼吁请祷力省一身之过誓愿为一正人如此必能感天地动鬼神何须割肝刲股以为回生之良剂乎家庭之行惟在至诚至敬善体亲心不必以惊世骇俗之为着奇於日用伦常之外也至若妇人从一之义醮而不改乃天下之正道而其间节妇烈妇亦有不同者烈妇以死殉夫慷慨相从於地下固为人所难能然烈妇难而节妇尤难盖从死者取决於一时而守贞者必历夫永久从死者致命而遂已而守贞者备尝其艰难且烈妇之殉节捐躯其间情事亦有不同者或迫於贫窭而寡自全之计或出於愤激而不暇为日後之思不知夫忘之後妇职之当尽者更多上有翁姑则当奉养以代为子之道下有後嗣则当教育以代为父之道他如修治苹蘩经理家业其事难以悉数安得以一死毕其责乎是以节妇之旌表载在典章而烈妇不在定例之内者诚以烈妇捐生与割肝刲股之愚孝其事相类假若仿傚者多则戕生者衆为上者之所不忍也向来未曾通行晓谕朕今特颁谕旨着地方有司广为宣布务期僻壤荒村家喻户晓俾愚民咸知孝子节妇之自有常道可行而保全生命之为正理则伦常之地皆合中庸不负国家教养矜全之德矣倘训谕之後仍有不爱躯命蹈於危亡者朕亦不槩加旌表以成闾阎激烈之风长愚民轻生之习思之思之特谕
谕闽广正乡音【雍正六年】
上谕凡官员有莅民之责其语言必使人人共晓然後可以通达民情熟悉地方事宜而办理无悮是以古者六书之制必使谐声会意娴习语音皆所以成遵道之风着同文之治也朕每引见大小臣工凡陈奏履历之时惟有福建广东两省之人仍系乡音不可通晓夫伊等以现登仕籍之人经赴部演礼之後其敷奏对扬尚有不可通晓之语则赴任他省又安能於宣读训谕审断词讼皆历历清楚使小民共知而共解乎官民上下语言不通必致吏胥从中代为传达於是添饰假借百弊业生而事理之贻悮者多矣且此两省之人其语言既皆不可通晓不但伊等历任他省不能深悉下民之情即伊等身为编氓亦必不能明白官府之意是上下之情扞格不通其为不便实甚但语音自幼习成骤难改易必其徐加训导庶几历久可通应令福建广东两省督抚转饬所属各府州县有司及教官遍为传示多方教导务期语言明白使人通晓不得仍前习为乡音则伊等将来引见殿陛奏对可得详明而出仕地方民情亦易於通达矣特谕
诫勉臣下谕【雍正六年】
上谕大凡为臣者必以报称君上为心而不得有曕顾身家之念从古圣贤之所以教忠皆是道也盖在平时则正其谊不谋其利明其道不计其功孝弟忠信一一皆尽其实而不可有一毫之虚假及至居官则国而忘家公而忘私尽屏其偏陂党同之习悉去其沽名市惠之端此之谓实心任事而智名勇功於是乎出内不欺衾影即外不愧大廷矣夫臣下之用心在上未有不烛照其微洞悉其隐者古之良臣有嘉谋嘉猷则入告於内而顺应於外其诚意之交孚何如其恳挚苟或挟诈任术饰貌修文隐微有潜伏之私则必不能忠敬以事上而上有不知其情伪者乎凡有学古入官之寄者宜矢之以至诚将之以笃敬秉虚公以揆大中之则务正直以遵王道之平本忠君为国之实心为立身行道之大务以此自勉更以此交勉可以成明良一德之盛矣特谕
恩蠲旧粮【雍正六年】
上谕户部福建历年地丁钱粮雍正四年册报共计未完银四十四万二千一百余两其或欠在官或欠在民从前未曾分别明晰经朕特遣大臣会同督抚彻底清查除查出官吏侵蚀那移亏空外共实在民欠未完银三十三万八千三百余两朕思今年闽省州县有数处微欠雨泽收成量不能十分丰足若於明年徵收正额之外仍带徵历年旧欠恐民力艰於输将兹特大沛恩膏将康熙五十五年起至雍正四年民欠地丁银三十三万八千三百余两槩予蠲免其有已徵在官者即照数留抵雍正已酉年本户徵赋此朕惠养黎元勤求民隐之至意该督抚等应仰体朕心家喻户晓并严饬州县等官实力奉行务俾小民均沾实惠倘有不肖州县阳奉隂违或将已徵在官者侵匿入已仍作民欠开报或将应行蠲免者私自徵收一经察出定将州县官从重治罪该督抚一并严加处分再云南贵州四川广东广西等省皆系边远地方如有历年民欠钱粮俱着该督抚详细查明将实数具奏尔部即遵谕行
赏兵丁银两生息【雍正七年】
上谕在京八旗兵丁朕悉心为之筹画其家若有吉凶之事需用之费无所取办实为拮据可悯特给内库银两王大臣等营运生息以备兵丁一时之用今思外省驻防之满洲汉军兵丁等亦当一体加恩江宁杭州西安京口荆州广东福建宁夏右卫共九处每处赏银二万两天津河南潼关乍浦成都共五处每处赏银一万两俱着布政司库内支给交与该将军副都统等公同存贮营运生息如该处驻防兵丁家有吉凶之事将生息银两酌量赏给以济其用其本银永远为存公生息之项不令彼缴还该将军副都统等务须尽心办理使兵丁均沾实惠倘该管大臣官员有私自侵蚀那移或委任非人以致本利亏缺者定行从重治罪仍於该管及委用等官名下严追还项其营运利息之处亦为公平办理倘有指称官银名色或占夺百姓事业或重利刻剥闾阎与商贾小民争利扰累地方督抚不时稽查即行参奏如督抚或狥隐不奏经朕访闻必将该督抚一并议处此项本利银两每年出入之数交与在京八旗都统副都统查核一旗或一省或管二省着怡亲王大学士等酌量派定每岁底各省该管大臣官员造册各该旗查核奏闻再各省督标抚标提标兵丁等亦仿此例每标或给银一二万两或给银数千两按兵丁之数分别银两之多寡亦着怡亲王大学士等酌量派定其银即交与各该督抚提督委员料理以惠济兵丁一切照驻防之例行其前後接任之时将此造入交代册内查核至於各省镇标兵丁等一时难以遍及量国用之出入次第加恩陆续降旨特谕
恩恤广东蛋户【雍正七年】
上谕闻粤东地方四民之外另有一种名为蛋户即猺蛮之类以船为家以捕鱼为业通省河路俱有蛋户生齿繁多不可数计粤民视蛋户为卑贱之流不容登岸居住蛋户亦不敢与平民抗衡畏威隐忍局蹐舟中终身不获安居之乐深可悯恻蛋户本属良民无可轻贱摈弃之处且彼输纳鱼课与齐民一体安得因地方积习强为区别而使之飘荡靡宁乎着该督抚等转饬有司通行晓谕凡无力之蛋户听其在船自便不必强令登岸如有力能建造房屋及搭棚栖身者准其在於近水村庄居住与齐民一同编列甲户以便稽查势豪土棍不得借端欺凌驱逐并令有司劝谕蛋户开垦荒地播种力田共为务本之人以副朕一视同仁之至意特谕
诏禁赌博【雍正七年】
上谕游惰之民自昔治天下之所深恶若好为赌博之人又不止于游惰而已荒弃本业废尽家赀品行日即於卑汚心术日趋於贪诈父习之则无以训其子主习之则无以制其奴鬬殴由此而生争讼由此而起盗贼由此而多匪类由此而聚其为人心风俗之害诚不可以悉数也大凡为不善之事者虽干犯功令犹可得微利於一时而独至赌博则今日之所得明日即未必能保若合一年数月而计之胜者与负者同归于尽此天下人所共知者而无如邪僻之人一入其中即迷而不悟且甘为下贱而不辞者大可悲矣数年以来屡降谕旨严禁而此风尚未止息者则以制造赌具之尚有其人而有司之禁约未曾尽力也百工技艺之事可以获利营生者何事不可为而乃违条犯法制此坏风俗惑人心之具其罪尚可言乎尝思赌博之风所以盛行者父兄为之子弟见而傚之家主为之奴仆在傍见而傚之甚至妇人女子亦沉溺其中而不以为怪总因习此者多故从风而靡者衆也假若严行禁止使人不敢再犯则日积月累後生子弟无从而见即无从而学此风自然止息无俟条教号令之烦矣凡地方大吏有司有化民成俗之责而乃悠悠忽忽视为平常安辞溺职之咎今特定本地官员劝惩之法以清其源嗣後拿获赌博必穷究赌具之所由来其制造赌具之家果审明确有证据出於某县将某县知县照溺职例革职知府革职留任督抚司道等官各降一级留任如本地有私造赌具之家而该县能缉获惩治者着加二级知府着加一级督抚司道等官着纪録二次将此劝惩之法永着为例於雍正庚戌年为始着该督抚通行晓谕使城邑乡村及远陬僻壤咸使闻知特谕
劝开垦【雍正七年】
上谕国家承平日久户口日繁凡属闲旷未耕之地皆宜及时开垦以裕养育万民之计是以屡颁谕旨劝民垦种而川省安插之民又令给与牛种口粮使之有所资藉以尽其力今思各省皆有未垦之土即各处皆有愿垦之人或以食用无资力量不及遂不能趋事赴功徘徊中止亦事势之所有者着各省督抚各就本地情形细加筹画转饬有司作何劝导之法其情愿开垦而贫寒无力者酌动存公银谷确查借给以为牛种口粮俾得努力於南亩俟成熟之後分限三年照数还项五年後按则起科总在该督抚等统率州县因地制宜实心经理务使田畴日辟耕凿惟勤以副朕爱养元元之至意特谕
谕富户【雍正七年】
上谕直省各处富户其为士民殷实者或由於祖父之积累或已身之经营操持俭约然後能致此饶裕此乃国家之良民也其为乡绅有余者非由於先世之留遗即已身之俸禄制节谨度始能成其家计此乃国家之良吏也是以绅衿士庶中之家道殷实者实居五福之一而为国家所爱养保护之人则尔等本身安可不思孳孳为善以永保其身家乎夫保家之道若奢侈糜费固非所以善守而悭吝刻薄亦非所以自全周礼以乡三物教万民有曰孝友睦婣任恤可知公财行惠任恤之义与孝友而并重者也盖凡民之情贱者忌人之贵贫者忌人之富彼穷乏之人既游闲破耗自困其生又皆不知已过转怀忌於温饱之家若富户复以悭吝刻薄为心朘削侵牟与小民争利在太平盛世年谷顺成之时固可相安从来遇歉荒之时贫民肆行抢夺先衆人而受其害者皆为富不仁之家也迨富家被害之後官法究拟必将抢夺之贫民置之重典是富户以敛财而倾其家贫民以贪利而丧其命岂非两失之道大可悯恻者乎朕为此劝导各富户等平时当以体恤贫民为念凡邻里佃户中之穷乏者或遇年谷歉收或值青黄不接皆宜平情通融切勿坐视其困苦而不为之援手如此则富户济贫民之急贫民感富户之情居常能缓急相周有事可守望相助忮求之念既忘亲睦之心必笃岂非富户保家之善道乎从来家国一理若富户能自保其身家贫民知共卫夫富户一乡如此则一乡永靖一邑如此则一邑长宁是富户之自保其家尤富户之宣力於国也朕临御以来屡经人条奏民间贫富不均请行限田之法乃至逆贼曾静私着谤书谓方今轻徭薄赋惟利於豪强兼并之家与贫民无涉非复行井田不能养赡百姓等语朕思此等怪谬支离之说乃理势所万不能行者夫天下富者一而贫者百以一人之有余欲济衆人之不足贫者未必便能成立而富户无辜已受摧残矣此乃怀欲穷天下之贼论有此情理乎朕既知其必不可行若但令地方出示晓谕阳奉隂违朕实耻而不为若以不能行之事委之各省督抚以示德於贫民使之感朕恩意而以奉行不力之故归怨於各督抚等又朕所不忍为者是以特颁谕旨告诫尔等富户为富户者当知已之得於天者甚厚当存济人利物之心行救困扶危之事敦睦宗族周恤乡邻下逮佃户佣工皆加惠养则人人感其德意即可消患於未萌况积善之家必有余庆种福果於天地之间子孙必常享丰厚岂不美欤着各省督抚将朕此旨通行该属之乡绅士民人等共知之料朕赤子良民必不负朕期望之诚意也特谕
恩免庚戌年钱粮【雍正七年】
上谕自古帝王之治天下设官分职不得其人则庶政莫由振举而理财不得其道则国用不足虽欲减赋蠲租沛膏泽於万姓其势有所不能此自然之理也数年以来怡亲王大臣等办理户部事务敬慎公忠风清弊絶阜民裕国府库充盈国家经费既敷则蠲除惟正之供施恩常格之外使羣黎百姓俯仰有余乃朕寤寐之至愿也昨山东署抚奏称今岁东省秋成大稔父老皆言二十余年以来所仅见朕思上年命田文镜总督山东而今年地方禾稼遂登大有又如岳锺琪总督陕省平日驻劄西安则西安比岁丰收今夏领兵前往甘肃则甘肃收成大熟而西安六七月间便觉苦旱又如鄂尔泰之在云南连岁滇省地方雨畅时若今夏巡历贵州甫离滇境而云南府属之晋宁宜良等处即有暴雨溃堤低田被水之事又如李卫之在浙江屡年四境丰乐今岁李卫暂离浙省而衢属江山县峡口谷即有起蛟发水淹没禾麦之灾观此数事益见贤督抚之感召
天和捷於影响则凡为督抚者宜何如之敬谨居心公忠
奉职以不愧屋漏之诚为感格
上天之本闻今年秦省西安一带夏月甚旱而地方文武大臣官员罔知修省此则封疆大臣之所当切戒者朕非责於臣工而屡颁此等谕旨也盖朕实有见於天人感应之理纎毫不爽而夙夜敬谨乾惕觉
鉴观之有赫而呼吸之可通朕心有一刻之懒弛而徒以
训诫之词责诸臣下其又何以对越
天地神明乎又据广东督抚布按等奏称今年粤东雨泽均调百谷顺成合计通省米价贵者不过八钱几分贱者至於五六钱实粤省从来希有之事朕闻之深为慰悦此皆该省人民等革薄从忠醇厚良善之心仰感
上天垂佑而锡以丰穰之所至也着将山东广东二省庚戌年地丁钱粮各免四十万两以奬地方官民之善直隶陕西今年已各蠲银四十万两庚戌年着再各免地丁银四十万两山西通省连岁皆丰收着免庚戌年地丁银四十万两安徽各属亦着免庚戌年地丁银四十万两此六省共蠲免额徵银二百四十万两乃朕加恩闾阎之特恩该督抚等应转饬有司仰体朕心敬谨奉行使小民均沾实惠倘有不肖官吏及绅士土豪等有侵蚀包揽等弊一经发觉定行从重治罪并将失察之督抚上司等官严加议处特谕
谕沿海弁兵【雍正七年】
上谕粤东三面皆海各省商民及外洋番估携资置货往来贸易者甚多而海风飘发不常货船或有覆溺全赖营汛弁兵极力抢救使被溺之人得全躯命落水之物不致飘零此国家设立汛防之本意不专在於缉捕盗贼已也乃沿海不肖之弁兵等利欲熏心
贪图财物每於商船失风之时利其所有乘机抢夺而救人之事姑置不问似此居心行事更甚於盗贼无耻残恶之极岂国家弁兵忍为之事乎如雍正六年八月间有福建龙溪县人徐榜贸易西洋行至广东新宁县地方遭风损船广海寨守备邓成同兵丁等巡哨至彼捞获银钱私相分取而坐视徐榜等在危困之中不行救护此案现在题参候审又闻有香山县澳门番人月旺贸易交趾於雍正六年十二月在琼州府会同县遭风损船该汛百总文秀即驾小船搬运货物及至登岸止还本人縀疋银器数件其余藏匿不吐地方官现在查追似此贪残不法之事广东福建二省居多而他省沿江滨海之营汛亦所不免此皆该地方督抚提镇等不能化导於平时又不能稽查惩究於事後以致不肖弁兵等但有图财贪利之心而无济困扶危之念也嗣後若有此等应作何严定从重治罪之条使弁兵人等有所畏惧儆戒着沿海督抚各抒已见议奏到时九卿会同再行定议此旨颁到之时着一面即行出示宣谕弁兵等一面定议具奏特谕
谕重农【雍正七年】
上谕自古帝王致治諴民莫不以重农为首务书陈无逸先知稼穑之艰难诗载豳风备叙田家之力作论语云百姓足君孰与不足孟子云民事不可缓也盖国以民为本民以食为天农事者帝王所以承天养人久安长治之本也我国家抚绥寰宇
圣祖仁皇帝临御六十余年深仁厚泽休养生息户口日增生齿益繁而直省之内地不加广近年以来各省皆有收成其被水歉收者不过州县数处耳而米价遂觉渐贵闽广之间颇有不敷之虑望济於邻省良由地土之所产如旧而民间之食指愈多所入不足以供出是以米少而价昂此亦理势之必然者也夫米谷为养命之宝既赖之以生则当加意爱惜而
不可存轻弃之心且资之者衆尤当随时撙节而不可纵口腹之欲每人能省一勺在我不觉其少而积少成多便可多养数人若数人如此则所积岂不更多所养岂不更衆乎养生家以食少为要诀固所以颐神养和亦所以节用惜福也况脾主於信习惯便成自然每见食少之人其精神气体未尝不壮此显而可见者至於各省地土其不可以种植五谷之处则不妨种他物以取利其可以种植五谷之处则当视之如宝勤加垦治树艺菽粟安可舍本而逐末弃膏腴之沃壤而变为果木之塲废饔飱之恒产以幸图赢余之利乎至於烟叶一种于生人日用毫无裨益而种植必择肥饶善地尤为妨农之甚者也小民较量锱铢且但顾目前不为久远之计故当图利之时若令其舍多取寡移重就轻必非其情之所愿而地方官遽绳之以法则势有所难行转资纷扰惟在良有司懃懃恳恳谆切劝谕俾小民豁然醒悟知稼穑为身命之所关非此不能生活而其他皆不足恃则羣情踊跃不待督课而皆尽力於南亩矣朕闻江南江西湖广粤东数省有一岁再熟之稻风土如此而仍於乏食者是地土之力有余而播植之功不足岂非小民习於怠惰而有司化导者有未至耶或者曰米谷太多则价贱而难於粜卖昔人有谷贱伤农之说谚语所谓熟荒者此则不必过虑假若小民勤於耕作收获丰盈至价贱而难於出粜朕必多发官价以籴买之使重农务本之良民获利而有余赀也朕生平爱惜米谷每食之时虽颗粒不肯抛弃以朕玉食万方岂虑天庾之不给而所以如此撙节爱惜者实出於天性自然之敬慎并不由於勉强且以米谷乃
上天所赐以生养万民者朕为天下生民主惟有敬谨宝
重仰冀
天心默佑雨阳时若岁获有秋俾小民家有盖藏人歌乐土朕既为亿万生民计不敢轻忽天贶尔等绅衿百姓独不自为一身一家之计乎朝夕生养之需既受
上天之赐若果加意爱惜随时撙节则天心频频赐赉长享盈宁之福若恣情纵欲暴殄天物则必上干天怒不蒙赐赉而水旱灾祲之事皆所不免其理岂有爽哉又闻江西广西地方竟有以米谷饲养豚豕者试思谷食之与肉食孰重孰轻孰急孰缓而乃以
上天之所赐小民终岁勤苦之所获者为豢养物类之用岂不干天和而轻民命乎朕所以惓惓训谕者惟期天下之人专务本业以杜浮糜爱惜物力以图久远共体朕敬迓
天庥勤恤民隐之意则尔等家室必益至於丰饶尔等子孙必永绵其福泽思之思之毋忽朕言着将此晓谕内外官民人等并通行远乡僻壤咸使闻知特谕
御制大义觉迷录序【雍正八年】
自古帝王之有天下莫不由怀保万民恩加四海膺
上天之眷命协亿兆之懽心用能统一寰区垂庥奕世盖生民之道惟有德者可为天下君此天下一家万物一体自古迄今万世不易之常经非寻常之类聚羣分乡曲疆域之私衷浅见所可妄为同异者也书曰皇天无亲惟德是辅盖德足以君天下则天锡佑之以为天下君未闻不以德为感孚而第择其为何地之人而辅之之理又曰抚我则后虐我则仇此民心向背之至情未闻亿兆之归心有不论德而但择地之理又曰顺天者昌逆天者亡惟有德者乃能顺天天之所与又岂因何地之人而有所区别乎我国家肇基东土
列圣相承保乂万邦
天心笃佑德教弘敷恩施遐畅登生民於袵席徧中外而
尊亲者百年於兹矣夫我朝既仰承
天命为中外臣民之主则所以蒙抚缓爱育者何得以华夷而有殊视而中外臣民既共奉我朝以为君则所以归诚効顺尽臣民之道者尤不得以华夷而有异心此揆之
天道验之人理海隅日出之乡普天率土之衆莫不知大一统之在我朝悉子悉臣罔敢越志者也乃逆贼吕留良凶顽悖恶好乱乐祸俶扰彛伦私为着述妄谓德佑以後天地大变亘古未经於今复见而逆徒严鸿逵等转相附和备极猖狂余波及於曾静幻怪相煽恣为毁谤至谓八十余年以来天昏地暗日月无光在逆贼等之意徒谓本朝以满洲之君入为中国之主妄生此疆彼界之私遂故为讪谤诋讥之说耳不知本朝之为满洲犹中国之有籍贯舜为东夷之人文王为西夷之人曾何损於圣德乎诗言戎狄是膺荆舒是惩者以其僭王?夏不知君臣之大义故声其罪而惩艾之非以其为戎狄而外之也若以戎狄而言则孔子周游不当至楚应昭王之聘而秦穆之霸西戎孔子删定之时不应以其誓列於周书之
後矣盖从来华夷之说乃在晋宋六朝偏安之时彼此地丑德齐莫能相尚是以北人诋南为岛夷南人指北为索虏在当日之人不务修德行仁而徒事口舌相讥已为至卑至陋之见今逆贼等於天下一统华夷一家之时而妄判中外谬生忿戾岂非逆天悖理无父无君蜂蚁不若之异类乎且以天地之气数言之明代自嘉靖以後君臣失德盗贼四起生民涂炭疆圉靡宁其时之天地可不谓之闭塞乎本朝定鼎以来扫除羣寇寰宇乂安政教兴修文明日盛万民乐业中外恬熙黄童白叟一生不见兵革今日之天地清宁万姓沾恩超越明代者三尺之童亦皆洞晓而尚可谓之昏暗乎夫天地以仁爱为心以覆载无私为量是以德在内近者则大统集於内近德在外远者则大统集於外远孔子曰故大德者必受命自有帝王以来其揆一也今逆贼等以冥顽狂肆之胸不论
天心之取舍政治之得失不论民物之安危疆域之大小徒以琐琐乡曲为阿私区区地界为忿嫉公然指斥以遂其昧弃彜伦灭废人纪之逆意至于极尽狂吠之音竟敢指天地为昏暗岂
皇皇上天鉴观有赫转不如逆贼等之智识乎且逆贼吕
留良等以夷狄比於禽兽未知
上天厌弃内地无有德者方
眷命我外夷为内地之主若据逆贼等论是中国之人皆禽兽之不若矣又何暇内中国而外夷狄也自詈乎詈人乎且自古中国一统之世幅不能广远其中有不向化者则斥之为夷狄如三代以上之有苗荆楚玁狁即今湖南湖北山西之地也在今日而目为夷狄可乎至於汉唐宋全盛之时北狄西戎世为边患从未能臣服而有其地是以有此疆彼界之分自我朝入主中土君临天下并蒙古极边诸部落俱归版图是中国之疆土开拓广远乃中国臣民之大幸何
得尚有华夷中外之分论哉从来为君上之道当视民如赤子为臣下之道当奉君如父母如为子之人其父母即待以不慈尚不可以疾怨忤逆况我朝之为君实尽父母斯民之道殚诚求保赤之心而逆贼尚忍肆为讪谤则为君者不知何道而後可也从前康熙年间各处奸徒窃发动辄以朱三太子为名如一念和尚朱一贵者指不胜屈近日尚有山东人张玉假称朱姓托於明之後裔遇星士推算有帝王之命以此希冀鼔惑愚民现被步军统领衙门拿获究问从来异姓先後继统前朝之宗姓臣服於後代者甚多否则隐匿姓名伏处草野从未有如本朝奸民假称朱姓揺惑人心若此之衆者似此蔓延不息则中国人君之子孙遇继统之君必至於无噍类而後已岂非奸民迫之使然乎况明继元而有天下明太祖即元之子民也以纲常伦纪言之岂能逃簒窃之罪至於我朝之於明则邻国耳且明之天下丧於流贼之手是时边患肆起倭寇骚动流贼之有名目者不可胜数而各村邑无赖之徒乘机刦杀其不法之将弁兵丁等又借征剿之名肆行扰害杀戮良民请功以充获贼之数中国民人死亡过半即如四川之人竟致靡有孑遗之叹其偶有存者则肢体不全耳鼻残缺此天下人所共知康熙四十五年间犹有目覩当时情形之父老垂涕泣而道之者且莫不庆幸我朝统一万方削平羣寇出薄海内外之人於汤火之中而登之袵席之上是我朝之有造於中国者大矣至矣至於厚待明代之典礼史不胜书其藩王之後实系明之子孙则格外加恩封以侯爵此亦前代未有之旷典而胸怀叛逆之奸民动则假称朱姓以为构逆之媒而吕留良辈又借明代为言肆其分别华夷之邪说冀遂其叛逆之志此不但为本朝之贼寇实明代之仇讐也且如中国之人轻待外国之入承大统者其害不过妄意诋讥蛊惑一二匪类而已原无损於是非之公伦常之大倘若外国之君入承大统不以中国之人为赤子则中国之人其何所托命乎况抚之则后虐之则仇人情也若抚之而仍不以为后殆非顺天合理之人情也假使为君者以非人情之事加之於下为下者其能堪乎为君者尚不可以非人情之事加之於下岂为下者转可以此施之於上乎孔子曰君子居是邦也不非其大夫况其君乎又曰夷狄之有君不如诸夏之亡也夫以春秋时百里之国其大夫犹不可非况我朝奉
天承运大一统太平盛世而君上尚可谤议乎且圣人之在诸夏犹谓夷狄为有君况为我朝之人亲被教泽食德服畴而可为无父无君之论乎韩愈有言中国而夷狄也则夷狄之夷狄而中国也则中国之历代以来如有元之混一区宇有国百年幅极广其政治规模颇多美德而後世称述者寥寥其时之名臣学士着作颂扬纪当时之休美者载在史册亦复灿
然具备而後人则故为贬词槩谓无人物之可纪无事功之足録此特怀挟私心识见卑鄙之人不欲归美於外来之君欲贬抑淹没之耳不知文章着述之事所以信今传後着劝戒於简编当平心执正而论於外国入承大统之君其善恶尤当秉公书録细大不遗庶俾中国之君见之以为外国之主且明哲仁爱如此自必生奋励之心而外国之君见是非之不爽信直道之常存亦必愈勇於为善而深戒为恶此文艺之功有补於治道者当何如也倘故为贬抑淹没畧其善而不传诬其恶而妄载将使中国之君以为既生中国自享令名不必修德行仁以臻郅隆之治而外国入承大统之君以为纵能夙夜励精勤求治理究无望於载籍之褒扬而为善之心因而自怠则内地苍生其苦无有底止矣其为人心世道之害可胜言哉况若逆贼吕留良等不惟於我朝之善政善教大经大法槩为置而不言而更凿空妄撰凭虚横议以无影无响之谈为惑世诬民之具颠倒是非紊乱黑白以有为无以无为有此其诞幻譸张诳人听闻诚乃千古之罪人所谓愍不畏死凡民罔不憝不待教而诛者也非祗获罪於我国家而已此等憸邪之人胸怀思乱之心妄冀侥幸於万一曾未通观古今大势凡首先倡乱之人无不身膏斧鑕遗臭万年夫以天下国家之巩固岂乌合鼠窃之辈所能轻言揺动即当世运式微之时其首乱之人历观史册从无有一人能成大事者如秦末之陈涉项梁张耳陈余等以至元末之刘福通韩林儿陈友谅张士诚等虽一时跳梁究竟旋为灰烬而唐宋中叶之时其草窃之辈接踵叠迹亦同归於尽总之此等奸民不知君臣之大义不识天命之眷怀徒自取诛戮为万古之罪人而已夫人之所以为人而异於禽兽者以有此伦常之理也故五伦谓之人伦是阙一则不可谓之人矣君臣居五伦之首天下有无君之人而尚可谓之人乎人而怀无君之心而尚不谓之禽兽乎尽人伦则谓人灭天理则为禽兽非可因华夷而区别人禽也且天命之以为君而乃怀逆天之意焉有不遭天之诛殛者乎朕思秉彛好德人心所同天下亿万臣民共具天良自切尊君亲上之念无庸再为剖示宣谕但憸邪昬乱之小人如吕留良等胸怀悖逆者普天之下不可言止此数贼也用颁此旨特加训谕若平日稍有存此心者当问天扪心各发天良详细自思之朕之详悉剖示者非好辨也古昔人心淳朴是以尧舜之时都俞吁咈其词甚简逮至殷周之世人心渐不如前故殷盘周诰所以诰诫臣民者往复周详肫诚剀切始能去其蔽铜觉其愚蒙此古今时势之不得不然者每见隂险小人为大义所折理屈词穷则借圣人之言以巧为诋毁曰是故恶夫佞者不知孔子之以子路为佞因子路何必读书然後为学之语而发盖以无理之论而欲强胜於人则谓之佞所谓御人以口给也若遇吕留良严鸿逵曾静等逆天背理惑世诬民之贼而晓以天经地义纲常伦纪之大道使愚昧无知平日为邪说陷溺之人豁然醒悟不致遭天谴而罹国法此乃为世道人心计岂可以谓之佞乎天下後世自有公论着将吕留良严鸿逵曾静等悖逆之言及朕谕旨一一刋刻通行颁布天下各府州县远乡僻壤俾读书士子及乡曲小民共知之并令各贮一册於学宫之中使将来後学新进之士人人观览知悉倘有未见此书未闻朕旨者经朕随时察出定将该省学政及该县教官从重治罪特谕
命大吏衙门约束书吏谕【雍正八年】
上谕朕访闻得有数省督抚司道不能约束书吏者其胥役人等狐假虎威无恶不作而督抚衙门为尤甚其名有内外班之分内班经管案件外班传逓信息朋比作奸种种吓诈饱其贪壑则改重为轻拂其所欲则批驳不已即如广东各案盗犯未获无论年月远近不拘盗犯多寡总督书办槩於冬季写票差提承缉之吏目典史巡检齐至肇庆示期比责其陋规则有院房年节礼每员到彼各送书办银三四十两遂准回任若微员无力馈送则差押不放甚至禀请杖责此粤省之弊端也至於各省督抚书役则有承舍旗牌等名皆自号为差官该督抚给票差遣亦用差官字様而通省吏民遂莫不以差官目之平日踞坐差房包揽词状每於府州县官谒见督抚之便私行嘱托滥准枉断及差往他处则肩舆逾分马挂胸缨俨然官长沿途拜会有司需索夫马馈送此辈狡猾性成或以小忠小信趋奉本官得其欢心间或委其访察属员事迹则假公济私作威作福其害更不可言矣从来胥役之为患有关吏治在精明亷察之督抚自能觉照而防范之在庸懦之督抚为所欺而不知受其累而不悟者正不少也又如藩司掌通省之钱粮臬司掌通省之刑名案牍如山不得不仗熟练之书役为之办理而其中百弊丛生舞文弄法之处不可悉数朕素知此辈之情状已经定例严申禁约今再行训饬是在督抚藩臬等约束於平时访察於临事不因熟悉条例而轻听其言不因善承使令而误堕其术秉公驾驭用意防闲一有见闻即加惩治不存姑息之见不留回护之心如此则若辈虽欲舞弊而不能虽欲玩法而不敢矣倘任封疆岳牧之寄於一二管辖之书吏不能使之安分守法格其非心又安能察吏安民诘奸禁暴成移风易俗之治乎朕深为庸懦之督抚藩臬耻之特谕
宣谕知府直隶州诏【雍正八年】
安陆府知府谈九叙汀州府知府王士任署长沙府知府鱼海源恭请
圣训
上面谕曰知府一官有承上率下之责关系吏治民生最为紧要尔等勿将此席视为传舍但务逢迎上司以图陞迁为荣身之计做此一官须尽一官之职居官一日当尽一日之心果能察吏安民实尽其道便终身不得迁转亦足留名誉於将来若一味请托钻营希图保荐纵一时幸获寸进而遗臭无穷公论难免何能掩人之耳目哉况近来知府无难做之处上司俱不收规礼节礼若果实心尽职不患荐举之不公即如刑名事件知府尤为上下关键务期明允公当地方始无寃民不可听属员恳求亦不可畏上司驳诘而草率苟且以致讼狱颠倒下结民怨上干
天和至於催科一节固有考成若果遇水旱灾荒自当据实申详加意抚恤不可隐匿以图省事亦不可揑报以滋弊端夫寛大惠爱者乃为政之要道朕非令尔等严厉苛刻以从事也但古人云养稂莠者伤禾稼惠奸宄者贼良民若保全贪官汚吏以博长厚之名纵容地棍土豪以沽安静之誉此所谓妇人之仁大
有害於人心吏治古昔圣贤言之详矣不待朕谕而後知之也沽名邀誉者乃居官之大患大凡在任时使耆民乡约贴德政之歌謡离任时令豪绅劣衿具保留之呈牒此皆非真正好官也惟在任之日亦不觉其好而去任之日绅衿百姓思之不置念之不忘愈久而愈切斯则不愧古之循良矣知府与知县不同知县为一邑之宰果能殚竭心力使四境之内民人乐业便是良有司至於知府则有统辖属员之职若各属之内有一人居官不善在知府分内即为一分旷职不可云洁已谨守遂可无忝黄堂之任也天下人才难得当存爱惜之心若果善於鼓舞教导则中材皆可进於高明倘过於苛刻摧残则因细故微瑕而致干放废终身者不少矣总之遇好官则当爱重保护之遇中材则当劝导扶掖之遇劣员则当惩治罢黜之以尔等自己教训子弟之公心督课属员而属员有不观感兴起者无此情理也况天下官员百姓各具天良无不可感化之人如曾静之凶恶性成古今罕有其比者朕尚且感发其愧悔之念则知信及豚鱼古人之言不我欺也尔等居官惟有至诚至敬实心实政自然属吏承风羣黎向化和气致祥
上天必锡之以福庆矣至於参罚案件外官必不能免朕从不肯以情有可原之案废弃贤员常有因公参处之州县官朕见其人才可用而逾格加恩迁擢者尔等勿存见小之念顾惜功名局於庸衆之规模而无远大之器量也尔谈九叙朕看来才具平常因尔曾任知府七年诸事熟练亦无过犯是以复加简用大凡曾经历练之人若以其巧滑之习和光同尘盗名欺世此等之人实为国家之蠧若出其素所阅历者以察吏安民诚心供职较之初入仕途之人大相迳庭实为国家之宝为蠧为宝在汝自择之尔王士任朕看来甚是聪明从前高其倬曾在朕前陈奏今史贻直特行保举尔须努力上进不可自恃聪明将来
可望成就勉之勉之并将此通行宣谕天下之为知府为直隶知州者
钦定训饬州县规条谕【雍正八年】
上谕牧令为亲民之官一人之贤否关系万姓之休戚故自古以来慎重其选而朕之广揽旁求训勉告诫冀其奏循良之绩以惠我烝黎者亦备极苦心矣惟是地方事务皆发端於州县头绪纷繁情伪百出而膺斯任者类皆初登仕籍之人未练习於平时而欲措施於一旦无怪乎旁徨瞻顾心志茫然即采访咨询而告之者未必其尽言无隐此古人所以有学制美锦之叹也向以大学士朱轼左都御史沈近思外任多年周知地方利弊雍正二年曾令二臣商着规则以为州县之南车乃书未就绪而沈近思物故迩年以来朱轼复时多病此事遂至迟延去年始降旨委诸总督田文镜李卫今二臣各抒所见缮録诸条以进朕亲加披览见其条理详明言词剀切民情吏习罔不兼该大纲细目莫不备举诚新进之津梁庶官之模范也在二臣各就其所阅历者而言繁简同异之间不必一致而慎守官方勤恤民隐兴利除害易俗移风其大指则一而已矣爰就本文付之欹劂颁赐州县官各一帙俾置之几案间朝夕观览省察提撕治效未臻必思所以勉之弊端未革必思所以去之本之以实心行之以实力毋始勤而终怠毋静言而庸违如此则不但国家得司牧之贤草野有父母之颁而尔等身膺显擢叨被荣光福贻子孙名标史册岂不美欤特谕
谕富户借贷银米毋重生息【雍正八年】
谕民间借贷一事所以通彼此之有无济一时之缓急意本善也乃有贪利营私之徒往往乘人匮乏勒索重利如借贷米谷则不但加三起息竟有加五或多至加倍者小民偶尔窘迫止顾目前及禾稼登塲终岁辛苦之所获不能复为已有虽丰润之岁仅足供偿债之需一遇歉收之年则束手无策必致息上起息累年不能楚结且贻累於子孙而挟赀射利乘急多取者视为固然全无矜怜悯惜之意贪饕为性浇薄成风此亦世道人心之患也夫缓急亦人所有周礼三物六行孝友睦婣而继以任恤盖侪类里党有急则相倚任有困则相赈恤此乡邻风俗之美王化所先而其人以仁厚居心亦所以长享福泽于勿替此即仰邀
天地神明赐佑休徵之根本也从来穷通贫富境遇不常
幸而富贵有余是
天之待我独厚则当思济人利物恤灾扶困以广行善事
仰答
天恩若以
天之厚我者持以为剥削贫人之具不但
上天监临必加谴责即返之於心亦忍为之乎凡属贪鄙之人利令智昏以为如此可以致富独不思贫富有
一定之数善恶有不爽之报假令为富不仁者皆得拥厚赀以长子孙则乐善好施者必致匮乏终身矣自古迄今有此天理乎尝见不义之财得之若易乃享受未久或耗於意外之灾患或败於不肖之後人是知刻薄之行损人适以自损仁厚之风利人还以自利也此种盘算薄恶之俗若不晓谕化导遽以官法绳之恐转阻其借贷之路非所以为便於穷民故特将天道好还循环往复之道委曲详明觉悟贪夫薄夫而启其良心杜其敝俗凡有借贷银钱米谷者加二加三起息尚属情理可行若太多则诚为富不仁矣着地方有司将天理人心时时训谕所属之人以化其残忍刻薄之习倘劝导既久如下愚顽恶之性不移尚有为富不仁重利盘放者则访确一二人加以惩治以儆其余如此庶恶习可以转移贪风可以止息也如有无藉棍徒因朕此劝导之训谕或借端图赖或生事强借以扰害良善温饱之家者尤当加以重惩不可寛贷但全赖地方有司奉行劝导之公当勤诚也特谕
申谕毋埋藏金银【雍正八年】
上谕向来愚人无知每将私蓄银两埋藏深固惟恐人知并其子孙亦不识其踪迹及至数十年後遂尔迷失归於乌有间或被人掘取则纷争角讼牵累招尤其害不可胜数又如金银殉葬一事尤属庸愚之见毫无益於死者而徒启小人觊觎之心此圣贤之所深戒如吾弟怡贤亲王则深明至理生前预行切嘱云身後殓殡只用常服凡金玉珠宝之属丝毫不可入棺其福金及诸子遵其遗言即平日所束之带亦不曾用此贤王之俭德远识可为法於天下後世者也以上二事从前曾降谕旨劝解天下之愚人并令九卿会议具奏随经九卿议称若有埋藏银两之家事露之日将所藏金银充地方赈恤穷民之用其以金银殉葬者一并通行晓谕等语比时已降旨允行在案朕思金银殉葬无盖而有害乃人所共知之事人尚易於明晓若埋藏银两一事愚人溺於积习近来尚未悛改不思天地生财原以济万民之用或置庄田或事商贩皆可使财宝流通於宇宙若藏者日多则用者日少即违天地生财之意亦非便民利用之道但从前九卿所议尚未详晰亦未指银数之多寡或银少而妄生事端或银多而无从发觉均未可定着再通行晓谕中外臣民等若数千金或一二万金埋藏於室庐之内或墙壁之间不至将来迷失者仍准其收藏外若多至数万金而置之隐僻深潜不应埋藏之处准人首告差官查验果地方银数一一相符着以一半赏给首告之人一半为赈济穷民之用如首告不符或挟讐报复或图利诈骗以致生事拖累扰害善良者定行从重治罪不稍寛贷特谕
广东通志卷一

[book_title]卷二
<史部,地理类,都会郡县之属,广东通志>
钦定四库全书
广东通志卷二
星野志
汉司马迁云天有列宿地有州域星野者天地协应者也而参天两地必有至诚以统理之我
皇上龙飞御宇日月合璧五星联珠粤地庆云叠现皇哉堂哉万载一遇矣传稽上古尚书独载尧以来平秩南讹今化州是也大禹玉牒记云祝融司方发其英沐日浴月百宝生讵非神臯奥区欤粤於卦为离离丽也日月丽乎天百谷草木丽乎土化成天下丽乎正
圣人首出配天地而贯三才仰则观象俯则观法泰运遐昌苞符翕集南陲有耀亘古独昭已志星野
<史部,地理类,都会郡县之属,广东通志,卷二>
总
周天三百六十五度有奇二十八宿环布赤道各占度数分为十二次配十二野宿离不贷毋失纪纪今绘总图考天文志以徵其实其系於粤者别绘分图焉
自尾十度至南斗十一度是为析木於辰在寅燕之分
野【今北直顺天保定河间永平　盛京与朝鲜】
自南斗十二度至须女七度是为星纪於辰在丑吴越
之分野【今江南江西浙江福建广东广西梧州】
自须女八度至危十五度是为元枵於辰在子齐之分
野【今山东济南东昌青州登州莱州】
自危十六度至奎四度是为娵訾於辰在亥卫之分野
【今河南卫辉彰德怀庆北直大名】
自奎五度至胃六度是为降娄於辰在戍鲁之分野【今山
东兖州】
自胃七度至毕十一度是为大梁於辰在酉赵之分野
【今北直真定顺德广平山西大同】
自毕十二度至东井十五度是为实沈於辰在申魏之
分野【今山西太原平阳辽沁泽潞四州】
自东井十六度至柳八度是为鹑首於辰在未秦之分
野【今陕西四川云南贵州】
自柳九度至张十六度是为鹑火於辰在午周之分野
【今河南洛阳南阳湖广郧阳襄阳均州光化谷城枣阳德安随州应山】
自张十七度至轸十一度是为鹑尾於辰在已楚之分
野【今湖广广西广东廉州连州四川夔州贵州铜仁黎平】
自轸十二度至氐四度是为夀星於辰在辰郑之分野
【今河南开封汝宁】
自氐五度至尾九度是为大火於辰在卯宋之分野【今江
南徐州】
<史部,地理类,都会郡县之属,广东通志,卷二>
星纪【斗牛女】
尔雅释天星纪斗牵牛也
谨按尔雅本文星纪祗言斗牵牛而不及女然注疏则曰丑为星纪初斗十二度终婺女七度
春秋元命苞牵牛流为扬州分为越国
谨按此以牵牛一宿主扬越不及斗女
周礼疏须女虚危元枵也齐青州分野自济达河其象为天津絶云汉之阳而岱宗为十二诸侯受命之府下流得婺女为九河末流比于星纪与吴越同占南斗牵牛星纪也吴越扬州分野南斗在云汉下流当淮海间为吴分牵牛去南河浸远负豫章迄会稽南踰岭徼为越分
谨按此亦以斗牵牛为星纪然婺女曰比于星纪则亦分而仍合
杜预左传注星纪在丑斗牛之次
史记天官书南斗为庙牵牛为牺牲婺女其北织女织女天女孙也斗江湖牵牛婺女扬州
正义须女越之分野斗牛吴之分野
前汉书地理志粤地牵牛婺女之分野也今之苍梧郁林合浦交趾九真南海日南皆粤分也
祭邕月令章句自斗六度至须女二度谓之星纪之次越之分野
星经南斗牵牛吴越之分野扬州　又曰牵牛六星次一二星主南越明则王道昌　又曰牛七度天之关梁　又曰女前十二星近九坎东主十二国郑北一星曰越
淮南星部名斗牵牛越须女吴
谨按此以斗牛为越而女专属吴与诸家说互异
皇甫谧帝王世纪黄帝受命始推分星次以定律度自斗十一度至婺女七度【一名须女】曰星纪之次於辰在丑【亦谓之赤奋若】於律为黄锺斗建在子今吴越分野
沈怀远南越志南越之地牛女分野扬州之末土也唐书天文志南斗为吴分牵牛为越分婺女当九河末派比於星纪与吴越同占　又曰初南斗九度余千四十二秒十二太中南斗二十四度终女四度自庐江九江负淮水南尽临淮广陵至於东海又逾南河得汉丹阳会稽豫章西滨彭蠡南涉越门迄苍梧南海逾岭表自韶广以西珠崖以东为星纪之分也古吴越羣舒庐桐六蓼及东南百越之国南斗在云汉下流当淮海间为吴分牵牛去南河寖远自豫章迄会稽南逾岭徼为越分翼轸鹑尾也初张十五度余千七百九十五秒二十二太中翼十二度终轸九度自房陵白帝而东尽汉之南郡江夏东达庐江南郡滨彭蠡之西得长沙武陵又逾南纪尽郁林合浦之地自沅湘上流西达黔安之左皆全楚之分
唐书地理志岭南古扬州之南境韶广康端封梧藤罗雷崖以东为星纪分
韩愈曰踰瓯闽而南皆百越之地於天文其次星纪杜佑通典扬州管斗吴之分野兼得楚及南越之交牵牛婺女越之分野
宋史岭南当牛女之分
元史斗四度三十六分六十六杪入吴越分
明统志粤广州牛女分野南雄韶州肇庆高州雷州琼州同惠州潮州牵牛
山堂考索牛女为越分
翼轸
春秋元命苞轸星散为荆州
谨按此以轸一宿主楚不及翼
周礼疏翼轸鹑尾也楚荆州分野翼与觜张同象当南河之地轸在天关之外当南河之南其中一星长沙逾岭徼而南为东瓯青邱之分安南诸州在云汉上源之东阳宜属鹑火而柳七星张皆当中州不得连负海之地故丽於鹑尾
史记天官书翼为羽翮主远客轸为车主风　又曰翼轸荆州
蔡邕月令章句自张十六度至轸六度谓之鹑尾之次楚之分野
陈卓分配星度翼轸楚荆州　又曰桂阳入轸六度【今连州】
天文书东瓯五星在翼之南张衡云主东越
唐书天文志翼轸逾南纪尽郁林合浦之地【合浦今廉州】舆地志东粤九郡俱属禹贡扬州南境天文牛女分野惟廉州?蠡翼轸以廉地西接粤西南宁故星野皆同也
宋史天文志东瓯五星在翼南蛮邦星也青邱七星在轸东南蛮之国号
明统志粤廉州翼轸
郭棐云天官书独主南斗语稍濶畧明诸臣之作一统志也始考镜於班固与僧一行之说以广州九郡并属牛女而?蠡翼轸为廉州　又云连州属桂阳郡领於荆州为翼轸之次一统志不载以统於广也其州志仍属鹑尾附见於此
谨按今连州陞直隶星野所当考正
<史部,地理类,都会郡县之属,广东通志,卷二>
天市垣
郑樵通志天市垣在房心东北主权衡主聚衆市中星衆润泽则岁实
宋两朝天文志天市垣二十二星东西列各十一星其东垣南第二星曰南海第六星曰吴越
三台北斗
论语摘辅象兖豫属上台荆扬属下级
史记天官书北斗七星所谓璇玑玉衡以齐七政衡殷南斗　又曰斗魁戴匡六星曰文昌宫魁下六星两两相比者名曰三能三能齐君臣和
星书北斗七星第一星曰天枢二曰璇三曰玑四曰权五曰玉衡六曰闓阳七曰瑶光石氏曰一主秦二主楚三主梁四主吴五主赵六主燕七主齐【按吴兼吴越言】又曰三台为天阶太一蹑以上下一曰泰阶所以和隂阳而理万物也
星经玉衡第六星主扬州常以五已之日候之
孟康曰泰阶三台也下一台属荆扬荆扬粤也
宋天文志三台六星两两而居其西近文昌二星曰上台为司命下台主荆扬
广雅布度定纪布州系象徐扬属权荆属衡
据张辑广雅以九州属北斗【自徐州扬州荆州外雍州属魁冀州属枢兖青二州属机梁州属闓阳豫州属瑶光】星止七而州有九盖合青于兖合扬于徐也
谨按此分属又与诸说互异
戴璟曰东粤於北斗在权星於三台在司命下星此不可易者
郭棐曰北斗第六星名闓阳权乃第四星主荆当从闓阳为是
老人星
史记天官书弧直狼狼北地有大星名曰南极老人老人见治安常以秋分时候之於南郊
晋书天文志老人一星在弧南秋分之旦见於丙春分之夕入於丁常以秋分候之南郊明大则人主有夀天下安宁
天文书南极在丁
星书老人星常於秋分见丙丁之位按粤东尽溟海其次居丙丁秋分之曙南极老人星见於其位南粤之星多於天下唐时有人行琼海以八月时见南极老人星下有大星无数皆古所未名星经所不能载
宋中兴天文志南极老人在弧矢南司天下人民夀算盖北极在丑艮故南极在未坤南极入地三十六度不可得而见也故其精神出地以见乎南谓之南极老人然其出地亦不甚远故隐见不常见则为祥其势位等威盖与中斗相埒以辅上帝故虽在井分井不得而司之也
荧惑星【荧惑传以十月入朝太微出行列宿二岁而周天出入无常故不绘图而附後】
史记天官书察刚气以处荧惑曰南方火主夏日丙丁心为明堂荧惑庙是也　又曰吴楚之疆候在荧惑占於乌衡
星经荧惑主衡山荆扬交州
晋书天文志荧惑曰南方夏火礼也视也主楚吴越以南
天文书荧惑主楚越丙主楚戌主吴越
唐书天文志星纪鹑尾以负南海其神主於衡山荧惑位焉
宋中兴天文志荧惑色赤比心大星大小类填遇有道之分则循轨顺行天下义宁年谷顺成主南方以上总图分图及杂引考证复采旧志及各府志可备参订者列左
旧省志夫司天在南土则日中星乌尚矣顾其事专於授时若夫宿离经纪则非分星莫辨遡其始盖与律度相凖後寖广之以察禨祥春秋史墨有占姑不远述第以世纪考之自斗十一度至婺女七度为星纪扬州吴越之次於辰在丑律为黄锺斗建在子此其较着也其间又或分星分度不同天官书独主南斗语稍濶畧迨明之作志始考镜於班固与僧一行之说以广州九郡并属牛女而旁蠡翼轸为廉州灿然辨矣若陈卓分星以配郡仅取诸吴越故疆而东南负海诸郡不入儒者锢於方位又疑星纪北而吴越在南顾昔人以表景揆度计一度可二千九百三十余里今尽计吴越及滨海之地以配度数尚为有余律始黄锺故星纪为日月五星之中道其南北相直精气必远而相丽属倘置海国於度外不占又欲其封域与星皆不远咫尺此何藉於保章氏哉
广州府志综全粤而言分星大槩属之斗牛女而又分出廉州属于翼轸唐天文志曰翼轸逾南纪尽郁林合浦之地今之廉州建于唐盖汉之合浦郡也考广郡一十七属连州与连阳二县之分野亦属翼轸盖连州於汉为桂阳隶于荆州连阳二邑皆桂阳之境当居翼轸之次故汉书地理志曰楚地翼轸之分野南郡桂阳等郡属焉晋天文志曰翼轸楚荆州今桂阳入轸六度是也此一郡分星之有异者
考诸家分星之说虽度数或有不同要皆属之牛女为多但史记天官书谓越之平荧惑守斗而西汉天文志亦谓元鼎中荧惑守斗斗越分也未几越平星文实应之又似乎越之分野专在於斗或以度数论之粤得南斗为多云
韶州府志明旧志云韶州属牛女之分星纪之次南雄府志郡守陆世楷曰周制保章氏以列星配合九州谓之分野而天官书因之然有地南而星北地西而星东地狭而星多地广而星少者谈天之家类如聚讼焉考岭南古扬州境周礼斗牛女当扬州之域春秋元命苞牵牛流为扬州史记斗江湖牵牛婺女扬州魏晋书俱自斗十一度至女七度为星纪吴越分野于辰在丑故庐江以南尽于珠崖皆扬州分域至考续隋书鹑尾拥篲而占在吴越鹑尾者翼轸也是吴越亦与楚同分而欧必元之志粤省也尝主之矣叶春及志端州则又揆北极远近谓尾箕当闽越之南杨载鸣志惠州亦谓惠宜殷乎尾箕在斗牛下而以南粤録左带牛头右据龙尾为证即诸家互异而斗牛女三宿又似去粤差远焉然明之一统志专主班与一行之之说以广州九郡并属牛女而旁蠡翼轸为廉州至为确当雄州则在涨海以北梧藤封以东欲以一隅之地而占之于参之旁氐之下以验其祥异岂能尺寸而量而毫髪无所失乎然若代郡入东井二十八度太原入东井二十九度则各郡柝之而雄之度数宜稽也又若魏徙大梁而西河合于东井秦拔宜阳而上党入于舆鬼则邻郡接之而雄之躔次又宜别也是皆不可以不审也要之斗为天庙牛为关梁婺女为少府其候不一各以类应此在司天者慎推步以验悬象即诸家同异之说亦渐有所折中矣
郡守党居易曰分野之说前陆世楷论之详已独以代郡兼井六度太原入井二十度分析之则雄之度数宜稽也按舆地志东粤九郡俱属禹贡扬州南境天文牛女分野惟廉州旁蠡翼轸以廉地南接粤西南宁故分野皆同也今以分星考之斗牛女同在丑宫斗二十二度牛七度女十一度九江斗一度庐江斗六度丹阳斗十六度豫章斗十度雄之非斗明已若牛星则会稽在其一度临淮入其四度广陵入其八度而牛之度已尽雄之去三郡为差远泗水则入女二度六安入女六度而女之所属又全雄之去二郡为尤远必欲明其度意者其在牛女之界欤又以魏徙大梁而西河合于东井秦拔宜阳而上党入于舆鬼以邻郡办接而雄之躔次又宜别也考二十八宿分隶言之大约四正子午卯酉则得三宿子得女虚危而齐当之卯得氐房心而宋当之午得柳星张而周当之酉得胃昴毕而赵当之其余每宫止躔二宿丑与子二宫得介女金女土之间而吴当之扬粤皆古吴地丑其雄之躔次欤凡此者皆前人之所欲详也考辨於此庶几按图而索骥不至於差谬欤
惠州府壬寅志夫斗牛女非天之北乎吴粤非地之南乎以北分南何居乎天地南北东西殊也曷殊乎天之运也平地之倚也欹人处地上观天之半而已天虽有北实交地中必平旋而南焉夫然後人得而见也是故尔殊也殊则列宿皆然矣曷独斗牛女分吴越乎曰二极适中是谓天腹列宿成象或则上焉或则下焉斗牛女之象盖成於厥下矣故其旋而见也殷乎南耳吾尝仰而观之见其烱然在天市垣之南也以分吴越不亦宜乎然则惠亦同分矣曰惠虽同分而实有不同焉者夫惠在吴之南尾箕在斗牛之下惠宜若殷乎尾箕南粤録曰左带牛头右据龙尾夫盖有所受乎乃今以占幽并焉吾恐南北不胥殷矣抑天一度二千九百三十二里俯视齐州岂直九点烟哉而何疑乎惠之尾箕耶
谨按此说独以惠殷尾箕据南粤録之言恐非垂信
丙辰志分野所属惟斗牛女之地极远九州之域扬独数倍而大是皆不能究知其端委矣然保章氏以星土辨九州而粤为扬州之南境其说所从来久远夫粤至秦乃通中国则保章氏时粤犹未入职方而固以扬之分野槩之其果然欤即以占全粤犹惧其疏阂矣况惠一隅乎故某不欲详之语曰天道远人道迩六合之外圣人存而不论有以哉
潮州府志黄佐广东通志纎悉具备而独缺於分野毋亦以天道远而叵测乎顾三才之故即一郡不可不备也夫体国经野必先别其分星而分星以斗牛为首日月五星起於斗宿由斗牛以纪星故曰星纪所以考和顺而诏修应也潮隶广东之东广在汉为南越地在春秋为百越地在禹贡为扬州之域其次为星纪其宿为牵牛其辰丑至明一统志及分野书闽越诸郡俱牛女分野独惠州专属须女而潮州专属牵牛岂星纪之次本有定分而潮惠所应又有不可混而无别者与古之辰次与节气相系各据当时历数与岁差迁徙不同而台历司察其分主而以潮州属牵牛与或旧志牛女之分其说然与夫扬州分野仅天下之半而潮州不足以当其百一区区星纪之说芒芴不可质度何也
肇庆府志经星凡百一十八名积数七百八十三星皆有州国官宫物类之象肇庆虽东粤一隅於星兼属斗牛女其伏见早晚虚实濶陿及五星所行合散躔次动关禨祥历代所记犹有存者
谨按叶春及志肇庆星野亦谓殷乎尾箕与惠郡壬寅志议论多同兹不赘引
高州府志分野不见于经而昉于保章详於历代之史故粤占牛女由来久矣夫扬在往古九州之一耳今则南纪半附于扬而扬之有广广之有高弹丸黑子舍牛女将安丽之然五星聚东井而应于粤荧惑守南斗而亦应于粤考诸星经并以吴越当南斗分分数不同其应悬远倘所谓有分星无分野是耶非耶
廉州府志南粤之地自迁固以来皆以为属星纪牛女之分惟唐僧一行谓韶广封梧藤罗富雷南及珠崖自此而东为星纪其西属鹑尾宋欧阳修唐书谓自昭象龚绣容及廉以西为鹑尾之墟故明朝清类天文以及统志皆以廉属翼轸合楚分【按地志有以广东为扬州南境广西为荆州南境梧踰高凉之北廉遶浔邕之南藤梧封以东为牛女则廉浔邕当为翼轸诸说不同但考宋熙宁八年十月彗星见轸未几交址扰钦廉邕三州则廉在轸也明矣】
雷州府志星野之说以僧一行之论为确不以地理方位南北而定也三代以前岭以外不入职方故止於荆扬吴越之占止於斗牛女旧矣岭以外要以上下流别之附海者属牛女广潮惠雷琼及边海之县是也若自肇雄韶高皆直翼轸此其大较矣
谨按此以肇雄韶高皆直翼轸恐非确据
琼州府志琼郡分野属扬州之域星纪之次婺女初二度六分三十八杪【粤属牵牛六度而琼地方千里只属婺女二度盖女初二度孤悬星纪之次与
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>