<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,凡例,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,水经注集释订讹全文在线阅读,水经注集释订讹全文在线下载,大玄古籍书库">
<meta name="description" content="地理文献考证著作。清沈炳巽撰。四十卷。炳巽字绎旃,归安(今浙江吴兴)人。沈氏以明嘉靖间黄省曾《水经注》刊本为蓝本,进行校定,历九年纂为是编。雍正九年(1731)成书,五十四万余字。其中有以己意厘正者;对郦道元所引之书,历代传抄讹误者,遍检史志文献,取诸书文字之异同录于下方,以备参考;将诸家考订成果,亦录于后;凡所涉及地理方位、。州县沿革,悉以今地名注释。惟于方位注释,有错误处。然其考订较细,厘正原书之漳水、沁水、漯水等处颇多,取材丰富,故为研究《水经注》重要参考文献资料。有《四库全书》本。。《四库全书总目">
<title>水经注集释订讹_沈炳巽_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">水经注集释订讹</span> <br/>
          作者： <span class="inputVal" id="bkauthor">沈炳巽</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,山水志,完结</span> <br/>
          字数： <span class="inputVal" id="bknum">[book_length]491757</span> <br/>
          说明： <span class="inputVal" id="bkdec">地理文献考证著作。清沈炳巽撰。四十卷。炳巽字绎旃,归安(今浙江吴兴)人。沈氏以明嘉靖间黄省曾《水经注》刊本为蓝本,进行校定,历九年纂为是编。雍正九年(1731)成书,五十四万余字。其中有以己意厘正者;对郦道元所引之书,历代传抄讹误者,遍检史志文献,取诸书文字之异同录于下方,以备参考;将诸家考订成果,亦录于后;凡所涉及地理方位、 州县沿革,悉以今地名注释。惟于方位注释,有错误处。然其考订较细,厘正原书之漳水、沁水、漯水等处颇多,取材丰富,故为研究《水经注》重要参考文献资料。有《四库全书》本。 《四库全书总目》误作《水经注集释订伪》。</span> <br/>
          封面： <span class="inputVal" id="bkimg">Z_11455.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]水经注集释订讹
[book_author]沈炳巽
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,山水志,完结
[book_length]491757
[book_dec]地理文献考证著作。清沈炳巽撰。四十卷。炳巽字绎旃,归安(今浙江吴兴)人。沈氏以明嘉靖间黄省曾《水经注》刊本为蓝本,进行校定,历九年纂为是编。雍正九年(1731)成书,五十四万余字。其中有以己意厘正者;对郦道元所引之书,历代传抄讹误者,遍检史志文献,取诸书文字之异同录于下方,以备参考;将诸家考订成果,亦录于后;凡所涉及地理方位、 州县沿革,悉以今地名注释。惟于方位注释,有错误处。然其考订较细,厘正原书之漳水、沁水、漯水等处颇多,取材丰富,故为研究《水经注》重要参考文献资料。有《四库全书》本。 《四库全书总目》误作《水经注集释订伪》。
[book_img]Z_11455.jpg


[book_title]提要
钦定四库全书　　　　　史部十一
水经注集释订讹　　　　地理类四【河渠之属】提要
【臣】等谨案水经注集释订讹四十卷
国朝沈炳巽撰炳巽字绎旃归安人其书据明嘉靖间黄省曾所刋水经注本而以己意校定之多所厘正又以道元徵引之书极为博赡传写既久讹误相仍因徧检史记汉书志表及诸史各志取其文异同者録於下方以备参考其无他书可校者则阙之间附以诸家考订之说凡州县沿革则悉以今名释焉中间於地理方位往往有不能详审而漫为臆度者如漳水注称绦渎迳九门城南又东南迳南宫城北炳巽释云九门城在今藁城县西北二十里而不知一在滹沱之南一在滹沱之北中隔新河宁晋束鹿晋州相去甚远水经沁水过谷远县东又南过陭氏县东此陭氏在潞安府屯留县西南即北魏之寄氏陭譌作猗而炳巽释云今属平阳府则不知汉志有上党之陭氏非即河东之猗氏他若河水过高唐县南道元言河水於县漯水注之此下有地理志曰漯水出东武阳今漯水上承河水於武阳县东南西北迳武阳新城东云云炳巽以其重见於前删此存彼不知下文水自城东北迳东武阳县故城南所谓自城者承武阳新城言也使如所删则自城直接高唐不可通矣此类皆为舛误然炳巽作此书凡历九年而成丹铅矻矻手自点定其初未见朱谋?本後求得之而所见大略相同亦可知其用心之勤至虽不能尽出前人范围而鈎索考证之功实未可没也乾隆四十三年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
水经注集释订讹原序
余少时读水经注服其真能读万卷书行尽天下山水路而所成文章又复鈎采羣书造语选辞句斤字削於经史子集中别开面目若天地间不可无一不容有二者然其中间多棘吻刺舌每至不能句读往往置之後得蜀中朱无易水经注笺见其徵引载籍駮正脱误厥功良多然所定者只及什之二三譬疾医治疾疗其半而未起其全难语於身之康强也己巳冬家绎旃贡士过予草堂出集释订讹一书索予草序读之见有厘简编之错杂者有正援据之未的者有壹名类之互异者有改字画之舛谬者有补考索之缺略者大约本之六经参之史记班范以下诸史采之近代名家鈎纂以为依据至本文既误又无他书可校者不敢师心自用而仍从阙如其用心也专其用力也勤其积岁月也多视苟焉着书而急急以取名者不可以同年而语也已忆予奉
勅校旧唐书其错简譌字不可胜数至思维断絶因徵之通监纲目与三通英华文粹等书以对勘取裁而後稍复原文之旧既得君家东甫唐书合钞见其正譌审阙并有予用意所未到者悉采入每卷考证中於此见校讐之难而君家兄弟之矻矻於古书者一有功於有唐一有功於地利并足增我家之光而今兹之序其缘起者又能易向时之沈闷而了然於心目也抑古来着书之家如郭璞郭象裴駰刘昭顔师古之徒不独注释皆能自为一书以行於世然其文代传完好独道元所成久将沦没至杨用修始有刻本而去其诸家小注又诡奇自喜转取踳駮不易解者以为生新是彰之而适以紊之也得绎旃之好学深思虚心顺理以订正之是不独还郦氏之旧物并可为桑氏之功臣也夫
乾隆十五年岁次庚午七月朢日长洲沈德潜譔

[book_title]凡例
一是书宋本既不可得今世所行惟明嘉靖间黄氏刋本其他如朱郁仪锺伯敬及休宁吴氏诸本亦仅或有之余家所藏止黄氏一本其间篇简脱漏文字踳駮鲁鱼甚衆亥豕益讹或首尾颠踬而不聨或句读转易而不记是以读者不能通其义余酷好是书而苦於句读每遇不可解处辄废书长叹又无他本可以校讐止凭腹笥臆改积数年之功稍稍可以寓目後得朱氏注笺见其点定之处大较与余所改略同南浔董讷夫以为朱氏已详而此复出似宜节去此非仆之复出亦非敢掠取朱氏已成之论攘为已有寔缘校改在前得书在後已积数年之功不忍轻弃故两存之然朱氏虽经修改尚多阙疑违意其条纲紊乱旨趣乖违者亦复不少巽不揣固陋讨寻校勘譌者译之散者聚之亡者追之俾断者仍续阙者复补惟古今字有通用稍存之凡改正共一万【阙】千【阙】百【阙】十字校改譌谬【阙】百【阙】十【阙】条
一经文之错误者如河水积石一山错简在渤海之下葱岭之上霸水之杂入渭水沔水之中篇错简在下篇千年以来无人较正致後来人弹射并其全经而疑之德清胡渭朏明起而正之可以开千载之疑诚有功於是书不浅但胡氏止校正于禹贡锥指之中而閲是书者未能悉知故从胡氏校定之本撮録
一道元博览羣书掇其精华以注水经诚从来所未有但注中所引颇多譌误虽或传闻异辞然经史具在可以覆校唐宋元明以来诸家撰序大约俱藉以考水道之源流稽山川之古迹其于引用譌误处概未校正朱本虽略加考订然亦仅得十中一二巽不揣固陋详加鈎索如某水之【阙】条【阙】注之【阙】事与原文大异者悉取原书附於本文之下至封建之先後地名之互异尤属最多则取史记两汉志表及诸史各志详加查改若本文既误而无他书可校者仍阙疑焉
一郡邑沿革废置不常或古有而今无或名同而地异或始分而今合或今合而古离种种不一若不考据精详则读者茫然不知为何地矣今以明统志为凖博采舆地诸书参之禹贡锥指细加注明至诸水经行之地亦从锥指采録若
宪皇帝时升州为府及分县为二之各州县俱未及注出
缘脱稿在前难于改注也
一崑山顾宁人长洲何义门两先生俱于是书各有考订顾氏大约采之于日知録亭林集二书何氏则从其後人假先生手批之本采入先兄东甫亦曾究心於此後缘从事于新旧两唐书故不暇旁及间有一二条亦为采入
一是书经始于雍正三年脱稿於雍正九年其考索鈎纂虽属炳巽一人而助余不逮者季弟劳山与有力焉至于抄録成书则族弟霞绮一人手笔故得附书

[book_title]卷一
钦定四库全书
水经注集释订讹卷一
归安沈炳巽撰
河水一
崑仑墟在西北
三成为崑仑丘崑仑说曰崑仑之山三级下曰樊桐一名板松二曰玄圃一名阆风上曰层城一名天庭是谓太帝之居【按广雅云崑仑墟有三山?风板桐玄圃淮南子云县圃凉风樊桐嵇康游仙诗云结友家板桐俱作桐无作松者惟樊与板则两异耳今云板松疑或桐字之譌】
去嵩五万里地之中也
禹本纪与此同高诱称河出崑仑山伏流地中万三千里禹导而通之出积石山按山海经自崑仑至积石一千七百四十里自积石出陇西郡至洛凖地志可五千余里又按穆天子传天子自崑仑山入于宗周万【按传当是乃字】里西土之数自宗周瀍水以西北【按传无北字】至于河宗之邦阳纡之山三千有四百里自阳纡西至河首四千里合七千四百里外国图又云从大晋国正西七万里得崑仑之墟诸仙居之数说不同道岨且长迳记绵禠【朱谋?云疑当作经记绵邈】水陆路殊径复不同浅见末闻非所详究不能不聊述闻见以志差违也
其高万一千里
山海经称方八百里高万仞郭景纯以为自上二千五百余里淮南子称高万一千一百里一十四步二尺六寸【按淮南子作其高万一千里百一十四步二尺六寸】
河水
春秋说题辞曰河之为言荷也荷精分布怀隂引度也释名曰河下也随地下处而通流也考异邮曰河者水之气四渎之精也所以流化元命苞曰五行始焉万物之所由生元气之腠液也管子曰水者地之血气筋脉之通流者故曰水其具财也而水为最大水有大小有远近水出山而流入海者命曰经水引他水入於大水入海者命曰枝水出於地沟流於大水及於海者又命曰川水也庄子曰秋水时至百川灌河经流之大孝经援神契曰河者水之伯上应天汉新论曰四渎之源河最高而长从高注下水流激峻故其流急徐干齐都赋曰川渎则洪河洋洋发源崑仑九流分游【朱本云玉海引此作九流分逝】北朝沧渊惊波沛厉望【按赋作浮】沫扬奔风俗通曰江淮河济为四渎渎通也所以通中国垢浊白虎通曰其德着大故称渎释名曰渎独也各独出其所而入海
出其东北陬
山海经曰崑仑墟在西北河水出其东北隅尔雅曰【按尔雅有河出崑仑墟五字当补入】色白所渠并千七百一川色黄物理论曰河色黄者衆川之流盖浊之也百里一小曲千里一曲一直矣汉大司马史张戎议曰河水浊清澄一石水六斗泥而民竞引河溉田今河不通利至三月桃华水至则河决以其噎而不泄也禁民勿复引河是黄河兼浊河之名矣【附録汉书沟洫志大司马史长安张戎言水性就下行疾则自刮除成空而稍深河水重浊号为一石水而六斗泥今西方诸郡以至京师东行民皆引河渭山川水溉田春夏乾燥少水时也故使河流迟贮淤而少浅雨多水暴至则溢决而国家数堤塞之稍益高于平地犹筑垣而居水也可各顺从其性毋复灌溉则百川流行水道自利无溢决之害矣】述征记曰盟津河津恒浊方江为狭比淮济为濶寒则氷厚数丈氷始合车马不敢过要须狐行云此物善听氷下无水乃过人见狐行方渡余按风俗通云俚语称狐欲渡河无如尾何且狐性多疑故俗有狐疑之说亦未必一如缘生之言也【述征记郭缘生撰】
屈从其东南流入于渤海
山海经曰南即从极之渊也一曰中极之渊深三百仭惟冯夷都焉括地图曰冯夷恒乘云车驾二龙河水又出於阳纡陵门之山而注於冯逸之山穆天子传曰天子西征至阳纡之山河伯冯夷之所居地也【按穆天子传云河伯无夷之所都居注云无夷冯夷也山海经云氷夷】是惟河宗氏天子乃沈珪璧礼焉河伯乃与天子披图视典以观天子之宝器玉果璿珠烛银金槀【当是膏】等物【传注云玉果石如美玉所谓女果者也璿珠璿玉类也音旋烛银银有精光如烛金膏亦犹玉膏皆其精汋也】皆河图所载河伯以礼穆王视图方乃导以西迈矣粤在伏羲受龙马图於河八卦是也故命历序曰河图帝王之阶图载江河小川【宋本作山】州界之分野後尧坛於河受龙图作握河记逮虞舜夏商咸亦受焉李尤盟津铭洋洋河水朝宗於海径自中州龙图所在淮南子曰昔禹治洪水具祷阳纡盖於此也高诱以为阳纡泰薮非也释氏西域志曰阿耨逹太山其上有大渊水宫殿楼观甚大焉山即崑仑山也穆天子传曰天子升崑仑封丰隆之葬丰隆雷公也【按穆天子传注云丰隆筮御云得大壮卦遂为雷师亦犹黄帝桥山有墓封谓增高其上土以摽显之耳○又按淮南子季春三月丰隆乃出以将其雨应劭曰丰隆雨师也】雷电龙【三字疑误】即阿耨逹宫也其山出六大水山西有大水名新头河郭义恭广志曰甘水也在西域之东名曰新陶水山在天竺国西水甘故曰甘水有石盐白如水精大段【朱云当作火煆】则破而用之康泰曰安息月支天竺至伽那调御皆仰此盐释法显曰度葱岭已北入天竺境於此顺岭西南行十五日其道艰阻崖险岸絶【朱本改崖岸险絶】其山唯石壁立千仭临之目眩欲进则投足无所下有水名新头河昔人有凿石通路施倚【朱本作傍】梯者凡渡【朱本作度】七百渡梯已蹑悬絙过河河两岸相去咸八十步九驿所絶【朱本引法显传作九驿所记谢兆申云驿当作译】汉之张骞甘英皆不至也余诊诸史传即所谓罽宾之境有盘石之磴道狭尺余行者骑步相持絙桥相引二十许里方到悬度【按汉书西域传罽宾国行者骑步相持绳索相引二千余里乃到县度今云二十恐误】险阻危害不可胜言郭义恭曰乌秅之西有悬渡之国山谿不通引绳而渡故国得其名也其人山居佃於石壁间累石为室民接手而饮所谓猨饮也有白羊小步马有驴无牛是其悬渡乎释法显又言渡河便到乌苌国乌苌国即是北天竺佛所到国也佛遗足迹於此其迹长短在人心念至今犹尔及晒衣石尚在新头河又西南流屈而东南流迳中天竺国两岸平地有国名毗荼佛法兴盛有迳满那般河【此句有譌误有当是又满当是蒲法显传作捕般字衍河下脱河字】边左右有二十僧伽蓝此水迳流迳历【当是摩】头罗国而下合新头河自河以西天竺诸国自是以南皆为中国人民殷富中国者服食与中国同故名之为【朱云疑漏中字】国也泥洹已来圣衆所行威仪法则相承不絶自新头河至南天竺国迄于南海四五万里也释氏西域记曰新头河经罽宾犍越摩河剌诸国而入南海是也阿耨逹山西南有水名遥奴山西南小东有水名萨罕小东有水名恒伽此三水同出一山俱入恒水康泰扶南传曰恒水之源乃极西北出崑仑山中有五大源诸水分流皆由此五大源枝扈黎大江出山西北流东南注大海枝扈黎即恒水也故释氏西域记有恒曲之目恒北有四国最西头恒曲中者是也有拘夷那褐【褐当作喝】国法显传曰恒水东南流迳拘夷那褐【譌同上】国南城北双林间有希连禅河【朱本引观佛三昧经作熙连河佛国记作希连禅河佛本行经作尼连禅河法显传无禅字河下疑又有一河字】边世尊於此北首般泥湼【朱本引佛国记作北首般泥洹远法师不敬王者论云与人絶境谓之泥洹今云泥湼误】分舍利处支僧载外国事曰佛泥湼後天人以新白緤里佛以香花供养满七日盛以金棺送以出宫渡一小水水名醯兰那去王宫可三里许在宫北以旃【漏檀字】木为薪天人各以火烧薪薪了不燃大迦叶从流沙还不胜悲号感动天地从是之後他薪不烧而自燃也王歛舍利用金作斗量得八斛四斗诸国王天龙神王各得少许齎还本国以造佛寺阿育王起浮屠於佛泥湼处双树及塔今无复有也此树名婆【依下疑当作娑若凖此下当作婆】罗树其树华名娑罗法也此花色白如霜雪香无比也竺芝扶南记曰林阳国去金陈国步道二千里车马行无水道举国事佛有一道人命过烧葬烧之数千束樵故坐火中乃更着石室中从来六十余年尸如故不朽竺芝自见之夫金刚常住是明永存舍利利【一作刹】见毕天不朽所谓智空罔穷大觉难测者矣其水乱流於恒恒水又东迳毗舍利【一作离】城北释氏西域志曰毗舍利维邪离国也支僧载外国事曰维邪离国去王舍城五千由旬城周圆三由旬维诘家在大城里宫之南去宫七里许屋宇坏尽惟见处所尔释法显云城北有大林重合佛住於此本庵婆罗女家施佛起塔也城之西北三里塔名放弓仗恒水上流有一国王国王小夫人生肉胎大夫人妬之言汝之生不祥之徵即盛一木函掷恒水中下流有国王游观见水上木函开看见千小儿端正殊好【朱本作特】王取养之遂长大甚勇健所往征伐无不摧服【朱本作伏】次欲伐父王本国王大忧愁【朱本作愁忧下同】小夫人问何故忧愁王曰彼国王有千子勇健无比欲来伐我国是以愁尔小夫人言勿愁但於城西作高楼贼来时置我楼上则我能郤之王如其言贼到小夫人於楼上语贼云汝是我子何故反作逆事贼曰汝是何人云是我母小夫人曰汝等若不信者尽张口仰向小夫人即以两手将乳【朱本引佛国记作两手构乳】乳作五百道俱坠千子口中贼知是母即放弓仗父母作是思维皆得辟支佛今二塔犹在後世尊成道告诸弟子是吾昔时放弓仗处後人得知於此处立塔故以名焉千小儿者即贤刼千佛也释氏西域志曰恒曲中次东有申迦扇奈掲城也【也字疑当作即】佛下三宝阶国也法显传曰恒水东南流迳僧迦施国南佛自忉利天东下三道宝阶为母说法处宝阶既没阿育王於宝阶处作塔後作石柱柱上作师子像外道少信师子为吼怖效心诚【朱云当作怖惧心伏按佛国记云师子乃大鸣吼见证于是外道惧怖心伏而退】恒水又东迳罽宾绕夷城南南接恒水城之西北六七里恒水北岸佛为诸弟子说法处恒水又东南迳沙只国北出沙只城南门道东佛嚼杨枝刺土中生长七尺不增不减今犹尚在恒水又东南迳迦维罗卫城北故曰净王宫也城东五十里有王国【当是园下同】国有池水夫人入池洗浴出池北岸二十步东向举手攀树生太子太子堕地行七步二龙吐水浴太子遂成井池衆僧所汲养也太子与难陀等扑象角力射箭入地今有泉水行旅所资饮也释氏西域【朱云宋本作西域志城北】北三里恒水上父王迎佛处作浮图作佛【朱云疑当作父】抱佛像外国事曰迦维罗越国今无复王也城池荒秽惟有空处有优婆塞姓释可二十余家是昔净王之苗裔故为四姓【朱云详见摩登伽经】住在故城中为优婆塞故尚精进犹有古风彼日浮图坏尽条王弥更修治一浮图私诃条王迸物助成今有十二道人住其中太子始生时妙后所攀树树名须口【朱云须字之下原缺一字因果经云树名无忧岂即此树乎】阿育王以青石作后像【像字疑衍】攀【疑漏树字】生太子像昔树无复有後诸沙门取昔树栽种之展转相承到今树枝如昔尚?石像又太子见行七步足迹今日文理见存阿育王以青石挟足迹两边复以一长青石覆上国人今日恒以香花供养尚见足七形文理分明今虽有石覆无异或人复以数重古具【朱本作贝】重覆贴着石上逾更明也太子生时以龙王夹太子左右吐水浴太子见一龙吐水煖一龙吐水冷遂成二池今尚一冷一煖矣太子未出家前十日出往王田阎浮树下坐树神以七宝奉太子太子不受於是思维欲出家也王曰去宫一据据左一据据右晋言十里也【朱云此处字误当作王田去宫一据据左一据据者晋言十里也佛国记云城东北数里有王田太子树下观耕处可证】太子以三月十五日夜出家四天王来迎各捧马足尔时诸神天人侧塞空中散天香花此时以至河南摩强水即於此水边作沙门河南摩强水在迦维罗越北相去十由旬此水在罗閲祗瓶沙国相去三十由旬菩萨於是蹔过瓶沙王出见菩萨菩萨於瓶沙随楼那果园中住一日日暮便去半逹鉢愁宿半逹晋言白也鉢愁晋言山也白山此【朱云当是北】去瓶沙国十里明旦便去暮宿昙兰山去白山六由旬於是迳诣贝多树贝多树在贝多阙祗北去昙兰山二十里太子年二十九出家三十五得道此言与经异故所记不同【朱云按普曜经六菩萨于树下坐明星出时豁然大悟年十九出家三十成道与此小异】竺法维曰迦卫国佛所生天竺国也三千日月万【一本作宫】二千天地之中央也康泰扶南传曰昔范旃时有嘾杨国人家翔梨尝从其本国到天竺展转流贾至扶南为旃说天竺土俗道法流通金宝安积【当作委积】山川饶沃恣其所欲左右大国世尊重之旃问之今去何时可到几年可回梨言天竺去此可三万余里往还可三年踰及行四年方返以为天竺之中也恒水又东迳蓝莫塔塔边有池池中龙守护之阿育王欲破塔作八万四千塔悟龙王所供知非世有遂止荒芜无人【此节疑有脱误朱云按佛国记云阿育王欲破八塔作八万四千塔龙便见身持王入其宫中观诸供养具知非世有於是便还此中荒芜无人洒扫】羣象以鼻取水洒地若苍梧会稽象耕鸟耘矣恒水又东至五河合口盖五水所会非所详矣阿难从摩竭国向毘舍离欲般泥洹诸天告阿闍世王王追至河上毗舍离诸梨车闻阿难来亦复来迎俱到河上阿难思维前则阿闍世王致恨郤则梨车复怨即於中河入火光三昧烧身而般泥洹身二分分各在一岸二王各持半舍利还起二塔渡河南下一曲巡【曲巡当是由旬或是由延说见後】到摩竭提国邑【朱本作巴】连佛邑邑即是阿育王所治之城城中宫殿皆起墙阙雕文刻镂累大石作山山下作石室长三丈广二丈高丈余有大乘婆罗门子名罗状【朱本作汰】私婆亦名文殊师利住此城里爽悟多智事无不逹以清净自居国王宗敬师事之赖此一人弘宣佛法外【朱云下疑脱道字】不能陵凡诸中国惟此城为大民人富盛竞行仁义阿育王坏七塔作八万四千塔最初作大塔在城南二【一作三】里余此塔前有佛迹起精舍户北向塔塔南有石柱大四五围【朱本作丈四五】围高三丈余上有铭题云阿育王以阎浮提布施四方僧还以钱赎塔北三四百步阿育王於此作泥犁城【翻苑云梵称泥犁秦言无有言更无赦处是地狱】泥犁城【一本无此二字】中有石柱亦高三丈余上有师子柱有铭记曰【曰字衍】作泥犁城因缘及年数日月恒水东又东南迳小孤石山山头有石室石室南向佛□坐其中天帝释以四十二事问佛佛以三指画迹故在【朱云此句有误当云佛一一以指画石画迹故在】恒水又西迳王舍新城是阿闍世王所造出城南四里入谷至五山里五山周围状若城郭即是萍沙王旧城也【前云瓶沙此云萍沙一本作?沙未知孰是】东西五六里南北七八里阿闍世王始欲害佛处其城空荒又无人径入谷抟山东南上十五里到耆闍崛山未至顶三里有石窟南向佛坐禅处西北四【一作三】十步复有一石窟阿难坐禅处天魔波旬化作鵰鹫恐阿难佛以神力隔石舒手摩阿难肩怖心【下脱即得止三字】鸟迹及【疑譌当是手字】孔悉存故曰鵰鹫窟也其山峰秀端严是五山之最高也释氏西域记云耆闍崛山在阿耨逹王舍城东北西望其山有【朱云旧本此处错简不复可读误以梵天来诸佛处以下四百二十二字续此吴本亦然今寻绎文义原说鹫岭首尾相应而波丽国即是佛外祖国也血脉亦复易知遂割正之後于谢耳伯处见宋本正复如是乃可无疑矣】两峰双立相去二三里中道鹫鸟常居其岭土人号曰耆闍崛山山名耆闍鹫也又竺法维云胡语罗閲祗国有灵鹫山胡语云耆闍崛山山是青石头似鹫鸟阿育使人凿石假安两翼两脚凿治其身今见存远望如鹫鸟形故曰灵鹫山也数说不同远迩亦异今以法显亲宿其山诵首楞严香花供养闻见之宗也又西迳迦耶【耶一作那】城南三【一作二】十里到佛苦行六年其【其一作坐】树处有林【林下脱木字朱本引佛国记作本苦行六年处处有林木】西行三里到佛入水洗浴天王案树枝得攀出池处又北行二里得弥家女奉佛乳糜处从此行二里佛於大树下石上东向坐食糜处树石悉在广长六尺高减二尺国中寒暑均调树木或数千岁乃至万岁从此东北行二十里到一石窟菩萨入中西向结跏趺坐心念若我成道当有神验石壁上即有佛影现长三尺许今犹明亮时天地大动诸天在空言此非过去当来诸佛成道处去此西南行减半由旬【朱本作由延笺云按毗昙论云四肘为一弓五百弓为一拘卢舍今之二里也八拘卢舍为一由旬今十六里也又云梵衆天身长半由延梵福楼天身长一由延而不言由延之数疑与由旬同义而字殊耳】贝多树下是过去当来诸佛成道处诸天导引菩萨起行离树三十步天授吉祥草菩萨受之复行十五步五百青雀飞来绕菩萨三匝西去【西去朱本作而去】菩萨前到贝多树下敷吉祥草东向而坐时魔遣三玉女从北来试菩萨魔王自从南来【一本南来下有试字】菩萨以足指按地魔兵却散三女变为老姥不自服【不字上疑脱莫字】佛於【脱尼字】拘律树下方石上东向坐梵天来诸【一本作诣】佛处四天王捧鉢处皆立塔外国事曰毗婆梨佛在此一树卞六年长者女以金鉢盛乳糜上佛佛得乳糜住足尼连河浴【朱笺云按法苑珠林引佛本行经云佛得乳糜往尼连禅河浴据此住足尼连当作往尼连禅】浴竟於河边噉糜竟掷鉢水中逆流百步鉢没【朱本作投】河中迦梨郊龙王接取在宫供养先三佛鉢亦见佛於河傍坐摩诃菩提树摩诃菩提树去贝多树二里於此树下七日思惟道成魔兵试佛释氏西域记曰尼连水南流恒水水西有佛树佛於此苦行日食糜六年西去城五里许树东河上即佛入浴处东上岸尼衢立树下坐修舍女上糜於此於是西渡水於六年树南贝多树下坐降魔得佛也佛图调曰佛树中枯其来时更生枝叶竺法维曰六年树去佛树五里书其异也法显从此东南行还巴连佛邑【朱本引佛国记作还向巴连弗邑又云巴连弗邑是阿育王所治城中王宫殿皆使鬼神作之】顺恒水西下得一精舍名旷野佛所住处复顺恒水西下到迦尸国波罗奈城竺法维曰波罗奈国在迦维罗卫国南千二百里中间有恒水东南流佛转法轮处在国北二十里树名春浮维摩所处也法显曰城之东北十里许即鹿野苑本辟支佛住此常有野鹿栖宿故以名焉法显从此还居巴连佛邑又顺恒水东行其南岸有瞻婆大国释氏西域记曰恒曲次东有瞻婆国城南有卜【卜字衍】佉下兰池池水恒在北佛不【不字疑譌或是所字】说戒处也恒水又迳波丽国即是佛外祖国也【朱笺云原本外祖下接两峯双立今改正移在前】法显曰恒水又东到多摩梨帝国即是海口也释氏西域记曰大秦一名梨帝康泰扶南传曰从迦那调洲西南入大湾可七八百里乃到扶扈黎大江口渡江径西行极大秦也又云发拘利口入大湾中正西北入可一年余得天竺江口名恒江口有国号担袂属天竺遣黄门字兴为担袂王释氏西域记曰恒水东流入东海盖二水所注两海所纳自为东西也释氏论佛图调【疑有譌误】列山海经曰西海之南流沙之滨赤水之後黑水之前有大山名崑仑又曰锺山西六百里有崑仑山所出五水粗以佛图调传也又近推得康泰扶南传传崑仑山正与调合如传自交州至天竺最近泰传亦知阿耨逹山是崑仑山释云赖得调传豁然为解乃宣为西域图以语法状【当是汰下同】法状以常见怪【上下疑有譌误】谓汉来诸名人不应何【疑当作向】在敦煌南数千里而不知崑仑所在也释云【一云下有曰字一云疑无云字朱云释云当是僧名】复书日【疑当作曰】按穆天子传穆王於崑仑侧瑶池上觞西王母云去宗周瀍涧万有一千一百里何得不如调言子今见泰传非为前人不知也而今以後乃知崑仑山为无热丘何云乃胡国外乎余考释氏之言未为佳证穆天子竹书及山海经皆埋緼岁久编韦稀絶书策落次难以缉缀後人假合多差远意【谢兆申云远当作违朱云当是意多差违】至欲访地脉川不与经符验程准途故自无会释氏不复根其艰归之鸿致陈其细趣以辨其非非所安也今按山海经曰崑仑墟在西北帝之下都崑仑之墟方八百里高万仭山【朱本作上】有木禾面有九井以玉为槛面有九门门有开明兽守之百神之所在郭璞曰此自别有小崑仑也又按淮南之书崑仑之上有木禾珠树玉树琼树不死树沙棠琅玕在其东绦树在其南碧树瑶树在其北傍有四百四十门门间四里里间九纯纯丈五尺傍有九井玉横维其西北隅北门开以内不周之风倾宫旋室悬圃凉风【朱笺云古本作?风淮南子作凉风】樊桐在崑仑阊阖之中是其疏圃疏圃之池【淮南子作地】浸之黄水黄水三周复其源是谓丹水饮之不死河水出其西北陬赤水出其东南陬洋水出其西北陬【按淮南子赤水句下尚有弱水出自穷石至于合黎句故下云四水若节去弱水便只三水矣】凡此四水帝之神泉以和百药以润万物崑仑之丘或上倍之是谓凉风之山登之而不死或上倍之是谓玄圃之山【按淮南子玄圃是县圃无之山二字】登之乃灵能使风雨或上倍之乃维上天登之乃神是为太帝之居禹乃以息土填鸿水以为名山掘崑仑墟以下地高诱曰地或作池山海经曰不周之山不周之北门以纳不周之风则以髣髴近浮图调【何氏云浮图疑作佛图】之说阿耨逹六水葱岭于阗【朱本于阗下有二水两字】之限与经史诸书全相乖异又按十三洲说崑仑山也【按十三州志乃阚駰所撰十洲记乃东方朔所撰崑仑等语在十洲记中则三字疑衍说当是记也字亦疑衍似当云十洲记崑仑山在西海之戍地方与原文合而句亦顺】在西海之戍地北海之亥地去?十三万里有弱水周匝绕【按十洲记当作周回绕匝】山东南接积石圃西北接北户之室东北临大活之井西南至承渊之谷此四角大山实崑仑之支辅也积石圃南头昔西王母告周穆王去咸阳三十六万里【按十洲记作王母告周穆王云咸阳去此四十六万里】山高平地三万六千里上有三角方广万里形如覆【十洲记作偃】盆上有金台玉阙亦元气之所合天帝君之所治也【按十洲记作亦元气之所舍天帝居住处也则合字当是舍字君字当是居字所字衍治字当是住字】考东方朔之言及经五万里之文难言浮图调康泰之是矣六合之内水泽之藏大非为巨小非为细存非为有隐非为无其所苞者广矣於中同名异域称谓相乱亦不为寡至如东海方丈亦有崑仑之称西洲铜柱又有九府之治东方朔十洲记曰方丈在东海中央东西南北岸相去正等方丈方面各五千里上专是羣龙所聚有金玉琉璃之宫三天司命所治处羣仙不欲升天者皆往来也上广【按十洲记作下狭上广故曰崑仑】故曰崑仑山有三角其一角正北干辰星之燿【十洲记作煇】名曰阆风巅其一角正西名曰玄圃台【十洲记作堂】其一角正东名曰崑仑宫其处【处十洲记作一角】有积金为天墉城面方千里城上安金台五所玉楼十二其北户出【十洲记作山朱本出下有承渊山三字】又有墉城金台玉楼相似如一渊精之阙【十洲记作流精之阙】光碧之堂琼华之室紫翠丹房景烛曰晖【四字譌按十洲记作锦云烛日】朱霞九光西王母之所治真宫仙灵之所宗上通璿玑元气流布五常玉衡理九天而调隂阳品物羣生奇特皆出【十洲记作希奇特出】在於此【十洲记在上有皆字】天人济济不可具记张华叙东方朔神异经曰崑仑有铜柱焉其高入天所谓天柱也围三千里员周如削下有回屋仙人九府治上有大鸟名曰希有南向张左翼覆东王公右翼覆西王母背上小处无羽一万九千里西王母岁登翼上之东王公也故其柱铭曰崑仑铜柱其高入天员高如削肤体美焉其鸟铭曰有鸟希有緑赤煌煌不鸣不食东覆东王公西覆西王母王母欲东登之自通隂阳相须惟会益工遁甲开山图曰五龙见敎天皇被迹望在无外柱洲崐仑山上荣氏法云五龙治在五方为行神五龙降天皇兄弟十二人分五方为十二部法五龙之迹行无为之化天下仙圣治在柱洲崑仑山上无外之山在崑仑东南一万五千里五龙天皇皆出此中为十二时神也山海经曰崑仑之丘实维帝之下都其神陆吾是司天之九部及帝之囿时【郭景纯注云主九城之部界天帝菀囿之时节也】然六合之内其苞远矣幽致冲妙难本以情万像遐渊浑思絶根【朱云浑字疑衍谢云根一作垠】寻自不【以上疑有譌脱】登两龙于云辙骋八骏于龟途等轩辕之访百灵方大禹之集会计儒墨之说孰使辨哉
又出海外南至积石山下有石门河水冒以西南流山海经曰河水出渤海又海水西北入禹所导积石山山在陇西郡河间【当是关汉地理志河□县属金城郡】县西南羌中余考羣书咸言河出崑仑重源潜发沦于蒲昌出於海水故洛书曰河自崑仑出於重野谓此矣迳积石而为中国河故成公子安大河赋曰覧百川之弘壮莫尚美于黄河潜崑仑之峻极出积石之嵯峨释氏西域记曰河自蒲昌潜行地下南出积石而经文在此似如不比积石宜在蒲昌海下矣
禹贡锥指云郦注以此经二十字为错简盖以下文南入葱岭观之则积石反在葱岭之北必无是理也宜移在後又东注于泑泽之下则自崑仑而葱岭而蒲昌而积石原委秩然方位悉当矣　又云按水经叙西域两源较汉书尤为明备惟是积石一山错简在渤海之下葱岭之上遂来後人之弹射并其全经而疑之而不知此非其本文乃妄庸人之所窜易也彼见山海经云河水出渤海西北入积石山遂以此经海外之海为渤海殊不知泑泽之一名蒲昌海也彼见此经云河水东入塞过敦煌酒泉张掖郡南遂谓积石距敦煌辽远而泑泽最近故移积石於渤海之下使泑泽与敦煌相接殊不知三郡界中实无河也盖汉世河关以西皆为羌中地河水所经人莫能覩故聊假三郡之南以表之非真谓河自盐泽东流入玉门阳关也杜佑不察此意而以为纂集之不详固其宜矣若夫道元之注惟渤海以上博引释氏怪诞之说甚觉无谓至葱岭以下发明颇多其言崑仑墟也曰浅见寡闻非所详究其言积石山也曰宜在蒲昌海下其言葱岭河也曰河源潜发分为二水其言蒲昌海也曰洄湍电转为隐沦之?正其谬而补其阙亦可谓精审之至矣杜佑诋水经并诋道元岂通论哉【附録杜氏通典论水经所云河出崑仑山者宜出於禹本纪山海经所云南入葱岭及出于阗南山者出於汉书西域传而郦道元都不详正所注河之发源亦引禹纪山经释法显游天竺记释氏西域记所注南入葱岭一源出于阗山合流入蒲昌海虽约汉书亦不寻究又水经云出海外南至积石山下有石门然後南流入葱岭据此则积石山当在葱岭之北又云入塞过敦煌酒泉张掖南并今郡地也夫山水地形固有定体自葱岭于阗之东敦煌张掖之间华人来往非少从後汉至大唐图籍相承注记不絶大碛亘数千里未有桑田碧海之变陵迁谷移之谈此处岂有河流纂集者不详斯甚西域传云河水一源出葱岭一源出于阗合流东注蒲昌海皆以潜流地下南出积石为中国河比禹纪山经犹校附近终是纰缪此惟凭张骞使大夏见两道水从葱岭于阗合流入蒲昌海其于阗出美玉所以骞传遂云穷河源也按古图书名河所出曰崑仑山疑所谓古图书即禹本纪以于阗山出玉乃谓之崑仑即所出便云是河也穷究诸说悉皆缪误孟坚又以禹贡云导河自积石遂疑潜流从此方出且汉时羣羌种类虽多不相统壹未为强国汉家亦未尝遣使诣西南羌中或未知自有河也宁有吐蕃中河从西南数千里向东北流见与积石山下河相连聘使涉历无不言之吐蕃自云崑仑山在国中西南则河之所出也又按尚书云织皮崑仑析支渠搜西戎即叙范晔後汉书云西羌在汉金城郡之西南滨于赐支续汉书云河关西千余里河曲羌谓之赐支盖析支也然则析支在积石之西是河之上流明矣崑仑在吐蕃中当亦非谬而不谓河之本源乃引葱岭于阗之河谓从蒲昌海伏流数千里至积石方出斯又班生之未详也胡渭云按吐蕃历周及隋犹隔西羌未通於中国唐贞观八年始遣使朝贡太宗遣行人冯德遐往抚慰之寻复遣使随德遐入朝奉表求婚十五年以文成公主妻之杜佑所谓聘使涉历从此始也积石秦汉时为西羌地晋永嘉以後其地为吐谷浑所据及高宗龙朔三年吐蕃灭吐谷浑积石遂为吐蕃地自後使命往来皆指吐蕃中水西南来与积石山下河相连者为黄河而吐蕃亦自言崑仑在国中西南河之所出矣】
水经注集释订讹卷一

[book_title]卷二
钦定四库全书
水经注集释订讹卷二
归安沈炳巽撰
河水二
河水又南入葱岭山
河水重源有三非为二也一源西出身【董氏云身他本作捐】毒之国葱岭之上西去休循二百余里皆故塞种也南属葱岭高千里西河旧事曰葱岭在敦煌西八千里其山高大上生葱故曰葱岭也河源潜发其岭分为二水一水西迳休循国南在葱岭西郭义恭广志曰休循国居葱岭其山多大葱又迳难兜国北北接休循西南去罽宾国三百四十里
河水又西迳罽宾国北
月氏之破塞王南君罽宾治循鲜城土地平和无所不有金银珍宝异畜奇物踰於中夏大国也山?有大头痛小头痛之山赤土身热之坂人畜同然【按汉书西域传罽宾国又历大头痛小头痛之山赤土身热之阪令人身热无色头痛呕吐驴畜尽然】
河水又西迳月氏国南
治监氏城其俗与安息同匈奴冒顿单于破月氏杀其王以头为饮器国遂分远过大宛【按汉书西域传作乃远去过大宛】西居大夏为大月氏其余小衆不能去者共保南山羌中号小月氏故有大月氏小月氏之名也
又西迳安息南
城临妫水地方数千里最大国也有商贾车船行旁国【原本此下系西迳陀卫国注错简于此今从朱本改正】画革旁行为书记也【按汉书西域传安息国临妫水商贾车船行旁国书革旁行为书记则画字当作书也字衍师古注曰今西方胡国及南方材邑之徒书皆横行不直下也革谓皮之不柔者】
河水与蜺罗跂禘水同注雷翥海
释氏西域记曰蜺罗跂禘出阿耨逹山西之北迳于阗国汉书西域传曰于阗以西水皆西流注于西海
又西迳四大塔北
释法显所谓竺糺【一作刹】尸罗国汉言截头也佛为菩萨时以头施人故因名国国东有投身饲【一作餧】饿虎处皆起塔
又西迳陀卫国北
是阿育王子法益所治邑佛为菩萨时亦於此国以眼施人其处亦起大塔又有佛楼沙国天帝释变为牧牛小儿聚土为佛塔法王因而成大塔所谓四大塔也法显传曰国有佛鉢月氏王大兴兵衆来伐此国欲持鉢去置鉢象上象不能进更作四轮车载鉢八象共牵复不进王知鉢缘未至於是起塔留鉢供养鉢容二斗杂色而黑多四际分明厚可二分甚光泽贫人以少华投中便满富人以多华供养正复百千万斛终亦不满佛图曰佛鉢青玉也受三斗许彼国宝之供养时愿终日香华不满则如言愿一把满则亦便如言又按道人竺法维所说佛鉢在大月氏国起浮图高三十丈七层鉢处第二层金络络锁悬鉢鉢是青石或云悬鉢虚空须菩提置鉢在金杋【当是杌】上佛一足迹与鉢共在一处国王臣民悉持梵香七宝璧玉供养塔迹佛牙袈裟顶相舍利悉在佛楼沙国释氏西域记曰捷陀越王城西北有鉢吐罗越城佛袈裟王城也东有寺重复寻川水西北十里有河步罗龙渊【疑有譌脱】佛到上浣衣处浣石尚存其水至安息注雷翥海又曰捷陀越西西海中有安息国竺枝扶南记曰安息国去私诃条国二万里国土临海上即汉书天竺安息国也户近百万最大国也汉书西域传又云梨轩【当是犁靬靬音轩】条支临西海长老传闻条支有弱水西王母亦未尝见自条支乘水西行可百余日近可十日【按汉书无可十日三字】日所入也或河水所通西海矣故凉土异物志曰葱岭之水分流东西西入大海东为河源禹记所云崑仑者焉张骞使大宛而穷河源谓极於此而不逹於崑仑者也河水自葱岭分源东迳伽舍罗国释氏西域记曰有国名伽舍罗逝此国狭小而縂万国之要道无不由城南有水东北流出罗逝西山山即葱岭也迳岐沙谷出谷分为二水一水东流迳无雷国北治卢城俗与其西夜子合同【朱云当作其俗与西夜子合同】又东流迳依恤国【当作依耐国】北去无雷五百四十里俗同子合又东迳满犁国治满犁谷北去【汉书作至】疏勒五百五十里俗与子合同
河水又东迳皮山国北
治皮山之城西北去莎车三百八十里
其一源出于阗国南山北流与葱岭河合东注蒲昌海河水又东与于阗河合【朱云按玉海引水经其一源以下至蒲昌海是经文河水又东与于阗河合是注文】
南源导于阗南山俗谓之仇摩置自置北流迳于阗国西治西域【按汉书当是西城】上多玉石西去皮山三百八十里东去阳关五千余里释法显自乌帝西南行【朱云按佛国记作自□夷西南行】路中无人民沙【一作涉】行艰难所行之苦人理莫比在道一月五日得逹于阗其国殷庶民笃信大乘学威仪齐整器鉢无声南城二十五里有利刹寺中有石鞾石上有足迹彼俗信是辟支佛迹法显所不传疑非佛迹也
又西北流注于河
即经所谓北注葱岭河也
南河又东迳于阗北
释氏西域记曰河水东流三千里至于阗屈东北流者也汉书西域传曰于阗以东水皆东流
南河又东迳扞弥国北【汉书西域传扞弥作杆弥注音乌】
治扞弥城西去于阗三百九十里南河又东迳精絶国北西去扞弥四百六十里
南河又东迳且末国北
又东右会阿耨逹大水释氏西域记曰阿耨逹山西北有大水北流注牢兰海者也其水北流迳且末南山又北迳且末城西国治且末城西通精絶二千里东去鄯善七百二十里种五谷兵俗略与汉同又曰且末河东北流迳且末北又流而左会南河会流东逝通为注滨河注滨又东迳鄯善国北治伊循城故楼兰之地也楼兰王不恭於汉元凤四年霍光使平乐监傅介子刺杀之更立後王汉又立其前王质子尉屠为王【原本譌作主】更名其国为鄯善百官祖道横【音光】门其王自请天子曰【汉书无其字】身在汉久恐为前王子所害国有伊循城土地肥美愿遣将屯田积粟令得依威重遂置田以镇抚之敦煌索劢【何氏云索劢事他无所考疑其上有脱文】字彦义有才略刺史毛奕表行贰师将军将酒泉敦煌兵千人至楼兰屯田起白屋召鄯善马耆龟兹三国兵各千横断注滨河河断之日水奋势激波淩冒堤劢厉声曰王遵建节河堤不溢王霸精诚呼沱不流水德神明古今一也劢躬祷祀水犹未减乃列阵被仗鼔噪讙叫且刺且射大战三日水乃回减灌浸沃衍胡人称神屯田三年积粟百万威服外国其水东注泽泽在楼兰国北扞泥城其俗谓之东故城去阳关千三百里【当从汉书作六百里】西北去乌垒千七百五十里【按汉书作去都护治所千七百八十五里】至黑山国一千三百六十五里【按汉书作至山国千八百六十五里师古曰此国山居故名山国也据此则黑字属衍文三百当作八百】西北至车师千八百九十里土地沙卤少田仰谷傍国出玉【按汉书国下更有一国字】多葭苇柽柳胡桐白草国在东垂当白龙堆乏水草常主发导负水担粮迎送汉使故彼俗谓是海为牢兰海也释氏西域记曰南河自于阗东於【衍字】北三千里至鄯善入牢兰海者也北河自岐沙东分南河即释氏西域记所谓二支北流迳屈茨乌夷鄯善入牢兰海者也
北河又东北流分为二水枝流出焉北河自踈勒迳流南河之北
汉书释氏西域传曰【按汉书无所谓释氏西域传且无此文则汉书二字是衍文传当作记】葱岭以东南北有山相距千余里东西六千里河出其中暨于温宿之南左合枝水上承北河于踈勒之东西北流迳踈勒国又东北与踈勒北山水合水出北谿东南流迳踈勒城下南去莎车五百六十里有市列当大月氏大宛康居道释氏西域记曰【此句】衍国有佛浴床赤真檀木作之方四尺王于宫中供养汉永平十八年耿恭以戊巳校尉为匈奴左鹿蠡王所逼恭以此城侧涧傍水【按後汉书耿恭传作恭以疏勒有涧水可固今云侧涧傍水似有脱误】自金蒲迁居此城匈奴又来攻之壅絶涧水恭於城中穿井深一十五丈不得水吏士渴乏笮马粪汁饮之恭乃仰天叹曰昔贰师拔佩刀刺山飞泉涌出今汉德神明岂有穷哉整衣服向井再拜为吏士祷之有顷水泉奔出衆称万岁乃扬水示之虏以为神遂即引去後车师叛与匈奴攻恭食尽穷困乃煮铠弩食其筋革恭与士卒同死生【原本漏卒字】咸无二心围恭不能下关宠上书求救建初元年明帝纳司徒鲍昱之言【按建初乃肃宗章帝年号今云明帝似误】遣兵救之至柳中以校尉关宠分兵入高昌壁攻交河城车师降遣恭军吏范羌将兵二千人迎恭遇大雪丈余仅能至城中夜闻兵马大恐羌遥呼曰我范羌也城中皆称万岁开门相持涕泣尚有二十六人衣屦穿决形容枯槁相依而还【按後汉书耿恭传比此较详附録於後○单于益兵围恭不能下初关宠上书求救时肃宗新即位乃诏公卿会议司空第五伦以为不宜救司徒鲍昱议曰今使人于危难之地急而弃之外则纵蛮夷之暴内则伤死难之臣诚令权时後无边事可也匈奴如复犯寇为陛下将何以使将帝然之遣兵救之建初元年正月会柳中撃车师攻交河城车师复降先是恭遣军吏范羌至敦煌迎兵士寒服羌因随所遣兵出塞羌固请迎恭诸将不敢前乃分兵三千人与羌从山北迎恭遇大雪丈余军仅能至城中夜闻兵马声以为虏大惊羌乃遥呼曰我范羌也汉遣军迎校尉耳城中皆称万岁开门共持涕泣明日遂相随俱归虏兵追之且战且行发踈勒时尚有二十六人随路死没三月至玉门唯余十三人衣屦穿决形容枮槁中郎将郑衆为恭以下洗沐易衣冠】
北河又东迳莎车国南
治莎车城西南去蒲犁一百四十里【汉书作七百四十里】汉武帝开西域田于此【疑当作屯田于此】有铁山出青玉
北河之东南迳温宿国
治温宿城土地物类与鄯善同北至乌孙赤谷六百一十里东通姑墨二百七十里於此枝河右入北河
北河又东迳姑墨国南
入姑墨川水注之导姑墨西北赤沙山东南流迳姑墨国西治南至于阗马行十五日土出铜铁及雌黄其水又东南流右注北波河又东迳龟兹国南又东左合龟兹川水有二源西源出北大山南释氏西域记曰屈茨北二百里有山夜则火光昼日但烟人取此山石炭冶此山铁恒充三十六国用故郭义恭广志龟兹能铸冶其水南流迳赤沙山释氏西域记曰国北四十里山上有寺名雀离大清净又出山东南流枝水左????焉又东南水流三分右二水俱东南流注此河又东川水龟兹东北赤沙积梨南流【何氏云句读未详】枝水右出西南入龟兹城音屈茨也故延城矣【汉书有龟兹西域记有屈茨郦注合而诂之谓龟兹即屈茨也】西去姑墨六百七十里川水又东南流迳于轮台之东也昔汉武帝初通西域置校尉屯田于此搜粟都尉桑弘羊奏言故轮台以东地广饶水草有溉田五千顷以上其处温和田美可益通沟渠种五谷收获与中国同时匈奴弱不敢近西域於是徙莎车相去千余里即是台也其水又东南流右会西川枝水水有二源俱受西川东流迳龟兹城南合为一水水间有故城盖屯校所守也其水东南注东川东川水又东南迳乌垒国南治乌垒城西去龟兹三百五十里东去玉门阳关二千七百四十八里与渠犂田官相近土地肥饶於西域为中故都护治焉汉使持节郑吉并护北道故号都护都护之起自吉置也【汉书注师古曰都犹总也言总护南北诸道】其水又东南注大河大河又东右会敦薨之水其水出焉耆之北敦薨之山在匈奴之西乌孙之东山海经曰敦薨之水出焉而西流注于泑泽出于崑仑之东北隅实惟河源者也二源俱道西源东流分为二水西南流出於焉耆之西经流焉耆之野屈南【疑当作而】东南流注於敦薨之渚右水东南流又分为二左右焉耆之国城居四水之中在河水之洲治员渠城西去乌垒三百里南会两水同注敦薨之浦东源东南流分为二水但涧澜双引洪湍濬发俱东南流迳出焉耆之东导于危须城西西去焉耆百里又东南流注于敦薨之薮川流所积浑水斯涨溢而为海史记曰焉耆近海多鱼鸟东北隔大山与车师接敦薨之水自西海迳尉犁国国治黎域【治下脱尉字黎当作犂域当是城】西去都护治所三百里北去焉耆百里其水又西出沙山铁关谷又西南流连城别注裂以为田桑弘羊曰臣愚以为连城以西可遣屯田以威西国即此处也【汉书西域传云自敦煌西至盐泽往往起亭而轮台渠犂皆有田卒数百人置使者校尉领护以给使于外国者】其水又屈而南迳渠犂国西故史记曰西有大河即斯水也又东南流迳渠犂国治渠犂城西北去乌垒三百四十里汉武帝通西域屯渠犂即此处也南与精絶接北与尉犂接又南流注于河山海经曰敦薨之水西流注於泑泽盖乱河流自西南注也河水又东迳墨山国南治墨山城西至尉犂二百四十里
河水又东迳注宾城南又东迳楼兰城南而东注盖发田土所屯故城禅【疑当作擅】国名耳
河水又东注於泑泽
即经所谓蒲昌海也水积鄯善之东北龙城之西南龙城故姜赖之灵【朱云当作虚】胡之大国也蒲海溢荡覆其国城基尚存而至【何氏云二字疑误】元晨发西门暮逹东门浍【何氏云以下必有脱误】其岸岸【疑当作崖岸】余溜风吹稍成龙形皆西面向海因名龙城地广千里皆为盐而刚坚也【朱云此注譌错难以意通据御覧所引凉州异物志云姜赖之虚今称龙城恒溪无道以感天庭上帝赫怒海溢荡倾刚卤千里蒺藜之形其下有盐累碁而生即此事也】行人所迳畜产皆布氊卧之掘发其下有大盐方如巨桃以次相累类雾气云浮寡见星日少禽多鬼怪西接鄯善东连三沙为海之北隘矣故蒲昌亦有盐泽之称也山海经曰不周之山【注云此山形有缺不周匝处因名云西北不周风自此山出】北望诸毗之山临彼岳崇之山东望泑泽河水之所潜也其源浑浑泡泡者也【注云河南出崑仑潜行地下至葱岭出于阗国复分流岐出合而东流注泑泽已复潜行南出于积石山而为中国河也名泑泽即蒲泽一名蒲昌海广三四百里其水停冬夏不增减去玉门关三百余里即河之重源所谓潜行也浑浑泡泡水濆涌之声也衮咆二音】东去玉门关一千三百里【按上郭注作三百余里】广袤四百里其水澄渟冬夏不减其中洄湍电转为隐沦之脉当环流之上飞禽奋翮于霄中者无不坠於渊波矣即河水之所潜而出於积石也【此下宜从禹贡锥指接前卷末条又出海外南至积石山有石门河水冒以西流经文海蒲昌海也】
又东入塞过敦煌酒泉张掖郡南【敦煌今肃州西八百里废沙州卫酒泉今肃州卫张掖今甘州卫】
河自蒲昌有隐沦之证并间关入塞之始自此经当求实致也河水重源又发於西塞之外出於积石之山山海经曰积石之山其下有石门河水冒以西流是山也万物无不有焉禹贡所谓导河自积石也孔頴逹尚书疏曰释水云河千里一曲一直则河从积石北行又东乃南行至於龙门汉书西域传云河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽去玉门阳关三百余里广袤三百里其水停居冬夏不增减皆以为潜行地下南出於积石为中国河　禹贡锥指曰导者循行之谓先儒皆以为施功故其说多误洪水为帝都切近之灾龙门未辟而先从事於积石舍近图远无是理也汉志金城郡河关县下云积石山在西南羌中河水行塞外东北入塞内【汉河关县今陕西西宁卫西南塞外】西域传云盐泽水潜行地下南出於积石为中国河後汉县属陇西郡志云积石山在西南河水出此禹贡之积石也段熲传自张掖追西羌且鬭且行四十余日至河首积石山出塞二千余里唐书侯君集等追吐谷浑王伏允至星宿川又逹柏海北望积石山观河源之所出是皆河关县西南羌中之积石自隋大业二年平吐谷浑於赤水城置河源郡以境有积石山名唐仪凤二年改置河源军在鄯州西百二十里【鄯州即西平郡治湟水县今为西宁卫治】又於浇河故城置积石军在廓州西南百五十里【廓州治化城县其故城在今西宁卫南百八十里元和志云积石军西临大涧北据黄河即隋浇河郡所治】而积石之名遂移於塞内杜氏通典云积石山在今西平郡龙支县内即禹贡导河积石蔡传承其误曰地志积石在金城郡河关县西南羌中今鄯州龙支县界也阎百诗为之辩曰汉河关县宣帝神爵二年置後梁吕光龙飞二年克河关凡四百五十七年为郡县後没入吐谷浑遂不复况积石又在其西南羌中乎当在汉西海郡之外是真当日大禹导河处龙支县近在今西寜卫东南八十里本汉金城允吾县地後汉为龙耆【音支】城元和志积石山在龙支县西九十八里南与河州枹【音孚】罕县分界枹罕今临洮府之河州积石山在州西北七十里积石关则又在西北百二十里所谓两山如削河流经其中是较禹所导之积石河隔千有余里岂在其县界者乎县界之积石乃小积石山即郦注之唐述山耳大小积石之名莫明辩於唐人魏王泰曰大积石山在吐谷浑界小积石在枹罕县西北张守节曰河自盐泽潜行入吐谷浑界大积石山又东北流至小积石山李吉甫曰河出积石山西南羌中今人目彼为大积石此为小积石然则蔡传当云何曰引地志下当云今鄯州西南塞外山也汉在羌中唐在吐谷浑界今河州枹罕县鄯州龙支县界有积石山虽河所经非禹所导者【按吐谷浑本辽东鲜卑种也在河湟之间即先零烧当诸羌故地积石在其西南南枕赐支河昔大禹导河自此始】
山在西羌之中烧当所居也延熹二年西羌烧当犯塞护羌校尉段熲讨之追出塞至积石山斩首而还司马彪曰西羌者自析支以西滨河首【滨下当有於字】左右居也河水屈而东北流迳於析支之地是为河曲矣应劭曰禹贡析支属雍州在河关之西东去河关千余里羌人所居谓之河曲羌也
後汉书西羌传西羌之本出自三苗姜姓之别也及舜流四凶徙之三危河关之西南羌地是也滨於赐支至乎河首绵地千里赐支者禹贡所谓析支者也南接蜀汉徼外蛮夷西北鄯善车师诸国所居无常依随水草周之犬戎秦之义渠皆其种也羌无弋爰剑者秦穆公时为秦所执以为奴隶後得亡归秦人追之藏於岩穴中秦人焚之有景象如虎为其蔽火得以不死亡入三河间【三河即黄河赐支河湟河是也】诸羌见其被焚不死怪其神共畏事之推以为豪後爰剑种五世至研研最豪健自後以研为种号十三世至烧当复豪健其子孙更以烧当为种号　禹贡锥指曰渭按应劭云析支东去河关千余里河首积石南枕析支则县距此山亦千余里可知矣自东晋以後县为吐谷浑所据遂以枹罕为华戎之界故唐初太子贤注後汉书误认龙支之积石为禹贡之积石【後汉桓帝纪延熹二年烧当等寇陇右护羌校尉段熲追撃于罗亭破之注云东观记曰追到积石山即与罗亭相近今鄯州三年烧当羌叛段熲追撃于积石大破之注云积石山在今鄯州龙支县南即禹贡导河积石是也】而中叶已知其非独杜佑不审耳宋咸平四年真宗指甘沙伊凉等州图谓辅臣曰此图载黄河所出之山乃在积石外与禹贡所述异盖亦以龙支之积石为禹迹也蔡氏承误以释经学者宗之故元都实穷河源仍以廓州西南之积石州为积石而至正中修宋史河渠志亦云黄河自贵德西宁之境至积石经河州昔郭景纯注山海经曰名实相乱莫矫其失习非胜是终古不悟此之谓矣汉志冯翊夏阳县下云禹贡龙门山在北刘昭注补郡国志云太史公曰迁生龙门韦昭谓在县北也水经注引魏土地记曰梁山北有龙门山後魏志夏阳县有龙门山隋改县曰韩城【今陕西西安府韩城县也】故括地志云龙门山在韩城县北五十里此河西之山东与壶口隔水相望通典云同州韩城绦州龙门二县有龙门山即禹所凿是河东亦有龙门山矣然经所谓龙门在雍域不在冀孔疏谓积石在龙支又据释水之文故云至龙门三千余里然其实不止於此约计有四千三百余里若禹贡之积石更在龙支县西南塞外一千二百余里则自积石至於龙门当有五千五百余里也龙门以下记河行方向甚详而其上絶不言方向蔡传云荒远其所略也今按龙门以上禹功所不加故数千里之河縂括为一句河自积石东北流至宁夏折而北至废丰州折而东至东受降城折而南方向不一难以属辞故略之非为荒远也河自积石至於龙门所行皆雍州之域不可谓荒远宋人见朔方西凉不入其版图遂以荒远目之耳
东北迳历敦煌酒泉张掖南应劭地理风俗记曰敦煌酒泉其水甘若酒味故也张掖言张国臂掖以威戎狄说文曰郡制天子地方千里分为百县县有四郡故春秋传曰上大夫县下大夫郡至秦始置三十六郡以监县矣从邑君声释名郡羣也人所羣聚也黄义仲十三州记曰郡之言君也改公侯之封而言君者至尊也郡守专权君臣之礼弥崇今郡字君在其左邑在其右君为元首邑以载民故取名於君谓之郡汉官曰秦用李斯议分天下为三十六郡凡郡或以列国陈鲁齐吴是也或以旧邑长沙丹阳【何改杨】是也或以山陵太山山阳是也或以川原西河河东是也或以所出金城城下得金酒泉泉味如酒豫章樟树生庭雁门鴈之所育是也或以号令禹合诸侯大计东冶之山会计国名会稽是也河迳其南而纒络远矣
河水又东自河曲迳西海郡南
汉平帝时王莽秉政欲耀威德以服远方讽羌献西海之地置西海郡而筑五县焉周海亭燧相望莽簒政纷乱郡亦废弃
禹贡锥指曰汉志金城临羌县西北塞外有僊海盐池古音西与僊同僊海即西海也一名卑禾羌海亦曰青海又曰鲜水海赵充国请治湟陿以西道桥令可至鲜水左右王莽诱塞外羌献鲜水海允谷盐池是也郡治龙夷城在临羌新县西三百十里元和志云鄯州西至西海三百七十里龙夷城即今西北三百五十里威戎城也今为西寜卫西塞外地临羌故城在卫西二百八十里浩亹河南
河水又东迳允川而历大榆小榆谷北
羌迷唐锺存所居也永元元年【按後汉西羌传当是五年】贯友代聂尚为护羌校尉攻迷唐斩获八百余级收其熟麦数万斛於逢留河上筑城以盛其麦作大船於河峡作桥渡兵迷唐遂远依河曲永元元年【按传当是九年】迷唐复与锺存东寇而还十年谒者王信耿谭西击迷唐降之诏聼还大小榆谷迷唐种人以汉造浮桥兵来无时故地不可居复叛居河曲与羌为讐种人与官兵击之允川去迷唐数十营止遣轻兵挑战因引还迷唐追之至营因战迷唐败走於是西海及大小榆谷无复聚落隃糜【县名属右扶风】相曹凤上言建武以来西戎数犯法常从烧当种起所以然者以其居大小榆谷土地肥美又近塞内与诸种相傍南得锺存以广其衆北阻大河因以为固又有西海鱼盐之利缤出沿河【四字譌按传当是缘山滨水】以广田畜故能强大常雄诸羌今党援沮坏【按传当作党援坏阻】亲属离畔其余胜兵不过数百宜及此时建复西海郡县规固二榆广设屯田隔塞羌胡交关之路殖谷富边省输转之役上拜凤为金城西部都尉遂开田二十七部【朱笺云後汉书作开屯田二十七部列屯夹河】夹河与建威相首尾後羌反乃罢按段国沙州记吐谷浑於河上作桥谓之河厉长一百五十步两岸累石作基陛节节相次大木纵横更镇压两边俱【字疑譌或作往字】来相去三丈并大材以板横次之施钩栏甚严饰桥在清水川东也
锥指允川在西宁卫西南塞外大小榆谷即唐之九曲也东去积石军三百里水甘草良宜畜牧睿宗时杨矩为鄯州都督奏请黄河九曲之地以为金城公主汤沐之所吐蕃既得顿兵畜牧又与唐境接近自是复叛天宝中哥舒翰为陇右节度使复收九曲置浇河洮阳二郡高适作九曲词以美其功
乂东过陇西河关县北洮【从注当是浇】水从东南来流注之【陇西今临洮府河关县在今河州西】
河水右【当是又】迳沙州北段国曰浇河【朱云段国沙州记云洮水与垫江水俱出嵹台山而此注说浇水知经文洮字乃传写之误耳】西南一百七十里有黄沙沙南北一百二十里东西七十里西极大杨川望黄沙犹若人委干□于地【太平御览引作若人委乾糒于地】都不生草木荡然黄沙周回数百里沙州於是取号焉地理志曰汉宣帝神爵二年置河关县盖取河之关塞也风俗通曰百里曰同縂名为县县玄也首也从系倒首与县易偏矣言当玄静徭役也【朱云御覧引作玄静平徭役今本风俗通缺】释名又曰县也悬於郡矣【按释名云县悬也悬系于郡也】黄义仲十三州记曰县弦也弦以贞直言下体之居邻民之位【二句疑误居或当作君邻或当作临】不轻其誓施绳用法不曲如弦弦声近县故以取名今县字在半也汉帝元年令天下县邑城【按汉书高帝纪六年令天下县邑城今云元年误】张晏曰令各自筑其城也
河水又东北流入西平郡界左合二川南流入河又东北济川水注之【後汉建安中析金城郡临羌等县置西平郡治西都县後魏置郑州隋改县曰湟水其故城即今西宁卫治元和志云湟水县本汉破羌县也】
水西南出滥渎东北流入大谷谓之大谷水北迳浇河城西南北流注于河
河水东又迳浇河故城北【南凉秃髪乌孤以河南地为浇河郡治此城唐于此复置浇河郡其东为积石军】
有二城东西角倚【当作掎】东北去西平二百二十里宋少帝景平中拜吐谷浑阿豺为安西将军浇城公即此城也【宋书吐谷浑阿豺表献方物诏嘉其慕义授安西将军沙州刺史浇河公】
河水又东北迳黄川城河水又东迳石城南左合北谷水
昔段熲击羌於石城投河坠坑而死者八百余人即於此也【按後汉书段熲传延熹三年熲追虏至河首积石山出塞二千余里分兵击石城羌斩首溺死者千六百人与此稍异○後魏石城县废帝改化隆唐改化城廓州治焉元和志云黄河在县南八十里】
河水又东北迳黄河城南【黄河广违二城俱在廓州境内】
西北去西平二百一十七里
河水又东北迳广违城北又合马头川水
水发远川引纳支津北迳城东而北流注于河
河水又东迳邯川城南【废廓州城东南有邯川城秃髪傉檀所置邯川护军也】城之左右历谷有三水导自北山南迳邯亭注于河
河水又东临津溪水注之
水自南山北迳临津城西而北流注于河
河水又东迳临津城北白土城南
十三州志曰左南津西六十里白土城城在大河之北而为缘河济渡之处北魏凉州刺史郭淮【何氏云北字衍淮领雍州非凉州也】破羌遮寒【魏志作遮塞】於白土即此处矣【临津城在今河州西北一百二十里隋曰临津关大业五年自将伐吐谷浑出临津关渡黄河至西平即此城也白土城在今西宁卫南】
河水又东左会白土川水
水出白土城西北下东南流迳白土城北又东南注于河
河水又东北会两川右合二水
参差夹岸连壤负嶮相望河北有层山山甚灵秀山峰之上立石数百丈亭亭桀竪竞势争高远望嵾嵾若攅图之托霄上其下层岩峭举壁岸无阶悬崖之中多石室焉室中若有积卷矣而世士罕有津逮者因谓之积书岩岩堂之内每时见神人往还矣盖鸿衣羽裳之士练精饵食之夫耳俗人不悟其仙者乃谓之神鬼彼羌目鬼曰唐述复因名为唐述山指其堂密之居谓之唐述窟其怀道宗玄之士皮冠浄髪之徒亦往栖托焉故秦州记曰河峡崖傍有二窟一曰唐述窟高四十丈西二里有时亮窟高百丈广二十丈深三十丈藏古书五字【朱云当作五笥】亮南安人也下封【朱云当作崖下】有水导自是山谿水南注河谓之唐述水【西寜卫东南八十里有龙支故城本汉允吾县地後汉置龙耆城和帝以曹凤为金城西部都尉屯龙耆是也後魏於此置北金城县西魏改曰龙支○元和志积石一名唐述山今名小积石山在鄯州龙支县西九十八里河州枹罕县北七十里黄河在龙支县西南六十里枹罕县北五十里】
河水又东得野亭南
又东北流历研川谓之研川水又东北注于河谓野城口
河水又东历凤林北【凤林今在河州北隋志枹罕县有凤林山元和志云在县北三十五里】
凤林山名也五峦俱峙耆谚云昔有凤鸟飞游五峰故山有斯目矣秦州记曰枹罕原北名凤林川川中则黄河东流也
河水又东与漓水合
水导源塞外羌中故地理志曰其水出西塞外东北流历野虏中迳消铜城西又东迳河列城东考地说无目盖出自戎方矣左右列水水出西北溪东北流迳列城北又入漓水城居二水之会也漓水又北迳可石孤城西西戎之名也又东北石【朱云当是右】合黑城溪水水出西北谿下东南流迳黑城南又东南枝水左出焉又东南入漓水又东北迳榆城东榆城溪水注之水出素和细越西北山下东南流迳于细越川夷俗乡名也又东南出狄周峡东南右合黑城溪之枝津津水上承溪水东北迳黑城东东北注之榆溪又东南迳榆城南东北注漓水漓水又东北迳石门口山高嶮絶对岸若门故峡得厥名矣疑即臯兰山门也汉武帝元狩三年骠骑霍去病出陇西至臯兰应谓是山之关塞也汉书音义曰臯兰应在陇西白石县塞外河名也孟康曰山关名也今是山去河不远故论者疑目河山之间矣漓水又东北臯兰山水自山左右翼注漓水漓水又东白石川水注之水出县西北下东南流枝津东注焉白石川水又南迳白石城西而注漓水水又东迳白石县故城南王莽更曰顺砾阚駰曰白石县在狄道西北二百八十五里漓水迳其北今漓水迳东南注之而不出其北也漓水又东迳白石山北应劭曰白石山在东罗溪注之水出西南山下东入漓水漓又东左合罕开南谿水出罕开西东南流迳罕开南十三州志曰广大坂在枹罕西北罕开在焉昔慕容吐谷浑自燕历隂山西驰而创居於此漓水又东迳枹罕县故城南应劭曰故罕羌侯邑也十三州志曰枹罕县在郡西二百一十里漓水在城南门前东过也漓水又东北故城川水注之水有二源南源出西南山下东北流金细北岭北又东北迳一故城南【二句疑有譌误】又东北与北水水会北源自西南迳故城北右入南水乱流东北注漓水漓水又东北左合白石川之枝津水上承白石川东迳白石城北又东絶罕开溪又东迳枹罕城南又东入漓水漓水又东北出峡北流注于河地理志曰漓水出白石县西塞外东至枹罕入河【元和志石门山在凤林县北二十八里漓水西去县二百步枹罕故城即今河州治白石故城在州西】
河水又迳左南城南【左南城今在西宁卫东南】
十三州志曰石城西一百四十里有左南城者也津亦取名焉
大河又东迳赤岸北
即河夹岸也秦州记曰枹罕有河夹岸岸广四十丈义熙中乞佛於此河上作飞桥桥高五十丈三年乃就【河夹岸即今临洮府河州西北赤岸戍是也】
河水又东洮水注之
地理志曰水在塞外羌中沙州记曰洮水与垫江水俱出嵹台山山南即垫江源山东则洮水源山海经曰白水出蜀郭景纯注云从临洮之西倾山东南流入汉而至垫江故段国以为垫江水也洮水同出一山故知嵹台西倾之异名也洮水东北流吐谷浑中吐谷浑者始是东燕慕容之枝庶因氏其字以为首类之种号也故谓之野虏自洮嵹南北三百里中地草徧是龙须而无樵柴洮水又东北流迳曾城北沙州记曰嵹城东北三百里有曾城城临洮水者也建初二年羌攻南部都尉於临洮上遣行车骑将军马防与长水校尉耿?救之诸羌退聚洮阳即此城也【曾城即临潭故城在今洮州卫】洮水又东迳共和山南城在四山中洮水又东迳迷和城北羌名也又东迳甘枳亭历望曲右西南去龙桑二百里洮水又东迳临洮县故城北【临洮县故城即今岷州卫治】禹治洪水西至洮水之上见长人受黑玉书于斯水上洮水又东北流屈而迳索西城西建初二年马防耿恭从五谿祥?谷【一作榏?谷】出索西与羌战破之筑索西城徙陇西南部都尉居之赤水城亦曰临洮东城也沙州记曰从东洮至西洮一百二十里者也洮水又屈而北迳龙桑城西而西北流马防以建初二年从安故五溪出龙桑开通旧路者也俗名龙城洮水又西北迳步和亭北步和川水注之水出西山下东北流出山迳步和亭北东北注洮水洮水又北出门峡历求【朱云疑作东】厥川蕈川水注之水出桑岚西溪东流历桑岚川又东迳蕈川北东入洮水洮水又北历峡迳偏桥出夷始梁右合蕈垲川水东南石底岭下北历蕈垲川西北注洮水洮水又东北迳桑城东又北会蓝川水水源出来历川西北溪南流历川东北流迳蓝川历水城北东入洮水洮水又北迳外羌城西又北迳和博城东城在山内左合和博川川水出城西南山下东北迳和博城南东北注于洮水洮水北迳安故县故城西地理志曰陇西之属县也十三州志曰县在郡南四十七里盖延转击狄道安故五谿及羌大破之即此也洮水又北迳降狄道故城西【降狄道故城即今临洮府西南狄道故城也】阚駰曰今曰武始也洮水在城西东北下又北陇水注之即山海经所谓滥【郭注作槛】水也水出鸟鼠山西北高城岭西迳厎【宋本作西迳陇坻】其山岸崩落者声闻数百里故扬雄称响若坻颓是也又西北历白石山下地理志曰降狄道东有白石山滥水又西北迳武阶城南又西北迳降狄道故城东百官表曰县有蛮夷谓之道有公主谓之邑应劭曰反舌左袵不与华同须有译言乃通也汉陇西郡治秦昭王二十八年置应劭曰有陇坻在其东故曰陇西也神仙传曰封君逹陇西人服炼水银年百岁视之如年三十许骑青牛故号青牛道士王莽更郡县之名郡曰厌戎县曰操虏也昔马援为陇西太守六年为狄道开渠引水种秔稻而郡中乐业即此水也滥水又西北流迳注于洮水洮水右合二水左会大夏川水水出西山二源合合而乱流迳金柳城南十三州志曰大夏县西有故金柳城去县四十里本都尉治又东北迳大夏县故城南【元和志大夏县西北至河州七十里大夏川水经县南去县十步近志云大夏河即漓水谬也】地理志曰王莽之顺夏晋书地道记曰县有禹庙禹所出也又东北出山注于洮水洮水又北翼带三水乱流北入河地理志曰洮水北至枹罕东入河是也
又东过金城允吾县北【依注北当作南】
金城郡治也汉昭帝始元六年置【汉志注应劭曰初筑城得金故曰金城臣瓒曰称金取其坚也师古曰一云以郡在京师西故曰金城金西方之行】王莽之西海也莽又更允吾为循远县【汉志注应劭曰允吾音铅牙】河水迳其南不在其北南有湟水出塞外东迳西王母石室石釜西海盐池北故阚駰曰其西即湟水之源也地理志曰湟水所出也湟水又东南流迳龙夷城故西零之地也十三州志曰城在临羌新县西三百一十里王莽纳西零之献以为西海郡治此城湟水又东迳卑禾羌海北有盐池阚駰曰县西有卑禾羌海者也世谓之青海东去西平二百五十里湟水东流迳湟中城北故小月氏之地也十三州志曰西平张掖之间大月氏之别小月氏之国范晔後汉书曰湟中月氏胡者其王为匈奴所杀余种分散西踰葱岭其弱者南入山从羌居止故受小月氏之名也後汉西羌传曰羌无弋爰劔者秦厉公时以奴隶亡入三河羌为神推以为豪河湟之间多禽兽以射猎为事遂见敬信依者甚衆其曾孙忍因留湟中为湟中羌也【此节録後汉西羌传殊未明白因附録原文於後羌无弋爰劔者秦厉公时为秦所拘执以为奴隶後得亡归而秦人追之急藏于岩穴中得免羌人云爰劔初藏穴中秦人焚之有景象如虎为其蔽火得以不死遂亡入三河间诸羌见其被焚不死怪其神共畏事之推以为豪河湟间少五谷多禽兽以射猎为事爰剑教之田畜遂见敬信羌人谓奴为无弋以爰剑尝为奴隶故因名之其後世世为豪至爰剑曾孙忍时秦献公初立欲复穆公之迹兵临渭首灭狄?戎诸羌畏徙忍及弟舞独留湟中】湟水又东右控四水道源四溪东北流注于湟湟水又东迳赤城北而东入经戎峡山右合羌水出西南山下迳护羌城东故护羌校尉治又东北迳临羌城西东北流于湟湟水又东迳临羌县故城北汉武帝元狩元年以封孙都为侯国【按汉书功臣表武帝元封元年封孙都为临蔡侯郦云临羌不知何本又按元狩元年别无封爵今云元狩亦疑误】王莽之监羌也【汉志临羌县注莽曰盐羌今郦注作盐羌未知孰是】谓之缓戎城非也湟水又东卢溪水注之水出西南卢川东北流注于湟水湟水又东迳临羌新县故城南阚駰曰临羌新县在郡西百八十里湟水迳城南也城有东西门西北隅有子城湟水又东右合溜溪伏溜石杜蠡四川东北流注之左会临羌溪水水发新县西北东南流历县北东南入湟水湟水又东龙驹川水注之水又出西南山下东北流迳龙驹城北流注於湟水湟水又东长宁川水注之水出松山东南流迳晋昌川晋昌川水注之长宁水又东南养女川水注之水发养女北山有二源皆长湍远发南总一川迳养女山谓之养女川阚駰曰长寜亭北有养女岭即浩亹之西平之北山也乱流出峡南迳长宁亭东城有东西门东北隅有金城西平西北四十里【西平上疑脱在字或去字】十三州志曰六十里远矣长寜水又东南与二水合水出西山东南流水出南山【此四字疑衍】上有风伯祠春秋祭之其水东南迳长宁亭南东入长寜水长寜水又东南流注于湟水湟水又东牛心川水注之水出南南远山【南南譌上南字朱本改其字】东北流迳牛心惟东【惟字疑误朱云按太平御覧湟水条云有养女岭彼羌多祷而祈女又有牛心堆皆湟水源山名则惟字当是堆字】又北迳西平亭西东北入湟水湟水又迳西平城北东城即故亭也汉景帝六年封陇西太守北地公孙浑邪为侯国【按史汉功臣表俱作平曲今云西平未知所本】魏黄初中立西平郡凭依故亭增筑南西北三城以为郡治湟水又东迳土楼南楼北倚山原峰高三百尺有若削成楼下有神祠雕墙故壁存焉阚駰曰西平亭北有土楼神祠者也今在亭东北五里右则五泉注之泉发西平亭北雁次相缀东北流至土楼南北入湟水湟水又东右合葱谷水水有四源各出一溪乱流注于湟水又东迳东亭北东出漆峡山峡也东流右则漆谷常溪注之左则甘夷川水入焉湟水又东安夷川水注之水发远山西北迳控衆川北屈迳安夷城西北东入湟水湟水又东迳安夷县故城有东西门去西平亭东七十里阚駰曰四十里湟水又东左合宜春水水出东北宜春溪西南流至於安夷南入湟水湟水又东勒且溪水注之水出县东南勒且溪北流迳安夷城东而北入湟水湟水有勒且之名疑即此号也【按後汉书耿?传恭留击诸羌未服者首虏千余人获牛羊数万头勒姐烧何羌等十三种数万人皆诣恭降此之勒且当即勒姐也姐音紫其外尚有累姐牢姐彡姐等种】阚駰曰金城河初与浩亹河合又与勒且河合者也湟水又东左合承流谷水南入右会逹扶东西二溪水参差北注乱流东出六山名也东流期顿鸡谷二水北流注之吐□【朱云疑作那】孤长门【何云句读未详】两水南流入湟水湟水又东迳乐都城南东流又合来谷乞斤流二水左会阳非流溪细谷三水东迳破羌县故城南应劭曰汉宣帝神爵二年置城省南门十三州志曰湟水河在南门前东过六谷水自南破羌川自北左右翼注湟水又东南迳小晋兴城北故都尉治阚駰曰允吾县西四十里有小晋兴城也湟水又东与合门河合即浩亹河也【按汉书地理志注浩亹水出西塞外东至允吾入湟水孟康曰浩亹音合门师古曰浩音诰浩水名也亹者水流峡山岸深诗大雅曰鳬鷖在亹亦其义也今俗呼此水为合门河盖疾言之浩为合耳】出西北塞外东入塞迳敦煌酒泉张掖南东南迳西平之鲜谷塞尉故城南又东南与湛水合水有二源西水白岭下东源发于白岸谷合为一川东南流至雾山注合门河合门河又东迳养女北山【北原本譌作此】东南左合南流川水出北山南流入于合门河河又东迳浩亹故城南王莽改曰兴武矣阚駰曰浩读合也故亦曰合门水两兼其称矣又东流注于湟水故地理志曰浩亹水东至允吾入湟水又东迳允吾县北为郑伯津与润水合【按汉志令居县注涧水出西塞外至县西南入郑伯津今云润水恐是譌字】水出县北令居县西北塞外【令孟康音连师古音零原本譌作合】南流迳其县故城西汉武帝元鼎二年置王莽之罕虏也又迳永登亭西历黑石谷南流注郑伯津湟水又东迳允街县故城南汉宣帝神爵二年置王莽之修远亭也县有龙泉出允街谷泉眼之中水文成蛟龙或试挠破之寻平成龙畜生将饮者皆畏避而走谓之龙泉下入湟水湟水又东迳枝阳县逆水注之水出允吾县之参街谷东南流迳街亭城南又东南迳阳非北亭又东南迳广武城西故广武都尉治郭淮破叛羌故无载於此处也【按魏志郭淮传正始八年陇西诸羌相结叛乱攻围城邑凉州名胡治无载复叛应之据此则故字当是治字】城之西南二十许里水西有马蹄谷汉武帝闻大宛有天马遣李广利伐之始得此马有角为奇故汉赋天马之歌曰天马来兮历无草迳千里兮巡东道【按汉书礼乐志作天马徕历无草迳千里循东道】胡马感北风之思遂顿羇絶绊骧首而驰晨发京城食时至敦煌北塞外长鸣而去因名其处曰候马亭今晋昌郡南及广武马蹄谷盘石上马迹若践泥中有自然之形故其俗号曰天马径夷人在边效刻足有大小之迹体状不同视之便别逆水又东迳枝阳县故城南东南入于湟水地理志曰逆水允吾东至枝阳入湟河【汉书地理志逆水出允吾参街谷东迳枝阳】又东流注于金城河即积石之黄河也阚駰曰河至金城县谓之金城河随地为名也释氏西域记曰牢兰海东伏流龙沙堆在屯皇东南四百里河步于【步字疑譌】鲜卑山东流至金城为大河出崑仑崑仑即阿耨逹山也【元和志云湟水名湟河亦谓乐都水出青海东北乱山中东南流至兰州西南入黄河按兰州本汉金城县允吾浩亹枝阳今皆在其境州西百二十里有允吾故城後汉灵帝光和六年金城河水溢出二十余里即此河也】
河水又东迳石城南
谓之石城津阚駰曰在金城西北矣【今兰州西有石城津】河水又东南迳金城县故城北【按故城即今兰州治】应劭曰初筑城得金故曰金城也汉书集注薛瓒云金者取其坚固也故墨子有金城汤池之言矣王莽之金屏也世本曰鲧作城风俗通曰城盛也从土成声筦子曰内为之城外为之郭郭外之土开池高则沟之命之曰金城十三州志曰大河在金城北门东流有梁泉注之出县之南山按耆旧【下疑漏传字】言梁晖字始娥汉大将军梁冀後冀诛入羌後其祖父为羌所推为渠帅而居北城土荒民乱晖将移居枹罕出顿此山为羣羌围廹无水晖以所执榆鞭竪地以青羊祈山神泉涌出榆木成林其水自县北流注于河也
又东过榆中县北【榆中今在兰州东北】
昔蒙恬为秦北逐戎人开榆中之地按地理志曰金城郡之属县也故徐广史记音义曰榆中在金城即阮嗣宗劝进文所谓榆中以南者也
又东过天水北界
菀川水出勇士县之子城南山东北流历此城川【疑作成】世谓之子城川又北迳牧师菀故汉牧菀之地也羌豪迷吾等万余人到襄武首阳平襄勇士至抄此菀焉【此句疑有譌误朱云焉疑作马】焚烧亭驿即此处也又曰菀川水地为龙马之沃土故马援请与田户中分以自给也有东西二菀城相去七里西城即乞佛所都也又北入于河也【今靖远卫西有菀川城黄河自兰州界东北流越乱山中二百余里入卫界始泻落巨川如瀑布然土沿山引水灌田甚广】
又北过武威媪围县东北
河水迳其界东北流县西南有泉源东迳其县南又东北入河也【今寜夏中卫西南有温围水下流入黄河通监晋咸宁五年马隆讨凉州鲜卑渡温围水胡三省曰汉武威郡有媪围县此水或因以名媪譌温也】
又东北过天水勇士县北【今靖远卫西二百里有勇士县故城】
地理志曰蒲福也属国都尉治【蒲福当作满福前汉地志勇士县注属国都尉治满福】王莽更名之曰纪德水出县山世谓之二十八渡水东北流溪涧萦曲途出其中迳二十八渡行者勤于遡涉故因名焉北迳其县而下注河又有赤晔川水南出赤蒿谷北流迳赤晔川又北迳牛官川又北迳义城西北北流历三城川而北流注于河也
又东北过安定北界麦田山河水东北流迳安定祖厉县故城西北【汉志注应劭曰祖音罝师古曰厉音赖】
汉武帝元鼎五年幸雍遂踰陇登空同西临祖厉河而还即于此也【空同山名在今平凉府城西三十里】王莽更名之曰乡礼也李斐曰音赖又东北祖厉川水注之水出祖厉南山北流迳祖厉县而西北流注于河水【祖厉故城在今靖远卫西南一百三十里麦田城在靖远卫北晋咸和四年乞伏述延见赵亡惧自苑川迁于麦田即此○按晋书载记及十六国春秋俱云述延死子傉大寒立会石勒灭刘曜惧而迁于麦田则迁者乃述延之子傉大寒非述延也】
河水又东北迳麦田城西又北与麦田泉水合
水出城西北西南流注于河
河水又东北迳麦田山西【一云宋钞本西下有谷川二字】
在安定西北六百四十里
河水又东北迳于黑城北又东北高平川水注之即若水也水出高平大垄山若水谷建武八年世祖征隗嚣汉从高平第一若水谷入即是谷也【按高平第一乃城名汉志属安定郡】东北流迳高平县故城东汉武帝元鼎三年【疑脱置字】安定郡治也王莽更名其县曰铺睦西十里有独阜阜上有故台台侧有风伯坛故世俗呼此阜为风堆【元和志秦长城在高平县北十里今平凉府庄浪县西二十里有苦水川自静寜流入又北入镇原界为高平川高平故城在今平凉府固原州西二里明一统志云在镇原县东】其水东北龙泉水注之水出县东北七里龙泉东北流注高平川川水又北出秦城【秦下疑脱长字】长城在县北一十五里又西北流迳东西二太【朱云太字疑误】娄故城门北合一水水有五源咸出陇山西东水发源县西南二十六里湫渊渊在四山中湫水北流西北出长城北与次水会水出县西南四十里长城西山中北流迳魏行宫故殿东又北次水注之出县西南四十里山中北流迳行宫故殿西又北合次水水出县西南四十八里东北流又与次水合水出县西南六十里醎阳山东北流左会右【疑譌或是若】水总为一川东迳西娄北东注若水段熲为护羌校尉於安定高平若水讨先零斩首八千级於是水之上若水又北与石门水合水有五源东水导源高平县西八十里西北流次水注之水出县西百二十里如州泉东北流右入东水乱流左会三川参差相得东北同为一川混涛历峡峡即陇山之北垂也谓之石门口水曰石门水在县西北八十余里石门之水又东北注高平川川水又北自延水注之西出自延溪东流历峡谓之自延口县之西北一百里又东北迳延城南东入高平川川水又北迳亷城东按地理志曰北地有亷城县阚駰言在富平北自昔匈奴侵汉新秦之土率为狄场故城旧壁尽从故目地理沦移不可复识当是世人误证也川水又北若水注之水发县东北百里山流注高平高平又北迳三水县西肥水注之水出高平县西北二百里牵条山西东北流与若勃溪水合有二源縂归一渎东北流入肥肥水又东北流违泉水注焉泉流所发导于若勃溪东东北流入肥肥水又东北出峡注于高平川水东有山山东有三水县故城本属国都尉治王莽之广延亭也西南去安定郡三百四十里侍郎张奂为安定属国都尉治此【按後汉书张奂传奂以举贤良对策第一拜议郎永夀元年迁安定属国都尉今云侍郎恐误当是议郎】羌有献金马者奂召主簿张祁入於羌前以酒酹地曰使马如羊不以入廏使金如粟不以入怀尽还不受威化大行县东有温泉温泉东有盐池故地理志曰县有盐官今於城之东北有故城城北有三泉疑即县之盐官也高平川水又北入於河
河水又东北迳眴卷县故城【应劭曰眴音旬日之旬卷音箘辂之箘故城在今寜夏中卫东唐为灵州鸣沙县地】
地理志曰河水别出为河沟东至富平北入河河水於此有上河之名也
水经注集释订讹卷二

[book_title]卷三
<史部,地理类,河渠之属,水经注集释订讹>
钦定四库全书
水经注集释订讹卷三
归安沈炳巽撰
河水三
河水又北过北地富平县西【富平县即今灵州所地】
河侧有两山相对水出其间即上河峡【即今宁夏卫西南一百四十里峡口山是明一统志云在卫西南一百四十里两山相夹黄河经其中一名青铜峡上有古塔一百八座】世谓之青山河水历峡北注枝分东出
河水又北迳富平县西【今灵州所西南有富平县故城】
秦置北地都尉治县城王莽名郡为威戎【按汉志作威成一本作威武】县曰特武【汉志作持武】建武中曹凤字仲理为北地太守政化尤异黄龙应於九里谷高冈亭角长三丈【朱本作尺】大十围稍至十余丈天子嘉之赐帛百匹加秩中二千石
河水又北迳薄骨律镇城
城在河渚上赫连果城【锥指作果园】也桑果余林仍列洲上但语出戎方不究城名访诸耆旧咸言故老宿彦言赫连之世有骏马死此取马色以为邑号故目城为白口骝韵之谬【朱云韵字下当有转字谓白口骝转读薄骨律耳】遂仍今称所未详也
锥指云薄骨镇城在今兰州所境唐朔方节度使治所元和志灵州理回乐县本汉富平县县枕黄河後魏刁雍为薄骨律镇将上表请开富平西三十里旧渠通河水溉公私田四万余顷人大获其利又薄律骨渠在县南六十里溉田千余顷灵武县东南至灵州十八里黄河自逥乐县界流入汉渠在县南五十里从汉渠北流四十余里始为千金大陂其左右又有胡渠御史百家等八渠漑田五百余顷按五代唐长兴中朔方帅张希崇亦引河渠兴屯田以省漕运民夷爱之今灵州所境田多沃饶恒无暵涸之患赖黄河之灌溉也
河水又迳典农城东
世谓之胡城又北迳上河城东世谓之汉城薛瓒曰上河在西河富平县即此也冯参为上河典农都尉所治也【何氏云汉书冯参传无典字盖典农之名始于建安也续书百官志云边郡置农都尉主屯田殖谷】
河水又北迳典农城东【按锥指引此作又迳北典农城东二城皆上河典农都尉冯参所治也在今灵州所界】
俗名谓之吕城皆参所屯以事农【朱校宋本农下有一毗字】
河水又东北迳廉县故城东【廉县汉属北地郡其故城当在今灵州所西南】王莽之西河亭地理志曰卑移山在西北
河水又与北枝津合
水受大河东北迳富平城所在分裂以溉田圃北流入河今无水尔雅曰澭反入言河复决入者也河之有澭若汉之有潜也
河水又东北迳浑怀鄣西
地理志曰浑怀都尉治塞外者也太和初三齐平徙历下民居此遂有历地之名矣南去北城三百里【南去北城恐误汉志浑怀都尉在北地郡富平县疑当作南去北地　元和志怀远县在灵州东北隔河一百二十里废灵武城在县东北隔河一百里其城本蒙恬所筑古谓之浑怀鄣】
河水又东北历石崖山西【今在平罗所东】
去北城【城亦当作地】五百里山石之上自然有文尽若战马之状粲然成着类以图焉【朱云当作颇似图画】故亦谓之画石山也
又北过朔方临戎县西
河水东北迳三封县故城东汉武帝元狩三年置十三州志曰在临戎县西一百四十里【按汉志三封属朔方郡其故城在今榆林卫界废夏州西南长泽县北二十里】
河水又北迳临戎县故城西
汉元年立【按汉志临戎县武帝元朔五年置今云汉元年误】旧朔方郡治王莽之所谓推武也
河水又北有枝渠东出谓之铜口东迳沃野故城南【元和志沃野故城在天德军城北六十里即後魏六鎭从西第一镇也刁雍上表云臣镇去沃野镇八百里道多深沙轻车往来犹以为难】
汉武帝元狩三年立王莽之绥武也枝渠东注以溉田所谓智通在我矣
河水又北屈而为南河出焉河水又北迤西溢於窳浑县故城东
汉武帝元朔二年开朔方郡治又有西部都尉治有道自县西北出鸡鹿塞王莽更郡曰沟搜县曰极武其水积而为屠申泽泽东西一百二十里故地理志曰屠申泽在县东即是泽也阚駰谓之浑泽矣屈从县北流【汉甘露三年董忠送韩邪单于出鸡鹿塞後汉永元初窦宪出鸡鹿塞伐匈奴是也窳浑县故城今在废宾州西北】
河水又屈而东流为北河迳高阙南【地理志曰朔方临戎县北有连山险于长城其山中断两峯俱峻俗名为高阙也】
史记赵武灵王既袭胡服自代并隂山下至高阙为塞山下有长城长城之际连山刺天其山中断两岸双阙善能云举望若阙焉节状表目故有高阙之名也自阙北出荒中阙口有城跨山结局谓之高阙戍上古迄今【朱笺云大事记注引此作峩然云举节状作即状上古迄今作自古及今】常置重扞以防塞道汉元朔四年卫青将十万人败右贤王於高阙即此处也【汉书匈奴传元朔四年春汉遣卫青将六将军十余万人出朔方高阙右贤王以为汉兵不能至饮酒醉汉兵出塞六七百里夜围右贤王右贤王大惊脱身逃走精骑往往随後去汉将军得右贤王人衆男女万五千人禆小王十余人】河水又东迳临河县故城北汉武帝元朔三年封代恭王子刘贤为侯国王莽之监河也汉武帝元朔二年大将军卫青絶梓岭梁北河是也【汉书卫青传上曰车骑将军青度西河至高阙絶梓岭梁北河如淳曰絶度也为北河作桥梁也按通典曰河经灵武郡西南便北流凡千余里过九原郡乃东流汉人谓之西河自九原以东汉人谓之北河然北河之名秦已有之史记惠文王後五年游北河昭襄王十八年又之上郡北河是也】至河目县西
河水自临河县东迳阳山南【临河故城在今榆林卫西北】
汉书注曰阳山在河北指此山也东流迳石迹阜西是阜破石之文悉有鹿马之迹故斯阜纳称焉南屈迳河目县西【西朱本作左董讷夫云疑在为左字之讹作左为是】北假地名也自高阙以东夹山带河阳山以去【谢云宋本作阳山以西】皆北假也史记曰秦使蒙恬将十万人北击胡度河取高阙?阳山北假中是也【史记注北假北方田官主以田假贫人故云北假应劭曰北假在北地阳山北正义曰括地志云汉五原郡河目县故城在北假中北假地名也在河北今属胜州银城县】北河又南合南河上承西河东迳临戎县故城北又东迳临河县南又东迳广牧县故城北又【朱本作有】东部都尉治王莽之盐官也迳流二百许里东会于河
锥指云阳山即隂山也山在中国之极北故名隂山水北曰阳山河水之北故亦谓之阳山徐广云隂山在河南阳山在河北非也汉书侯应曰北边塞至辽东外有隂山东西千余里草木茂盛多禽兽本冒顿依阻其中治作弓矢求出为寇是其苑囿也孝武出师征伐斥夺此地攘之于汉北建塞徼起亭隧筑外城列屯戍以守之然後边境得用少安计隂山绵亘千余里直抵辽东非河南所能容益信徐说之谬王莽传云五原北假膏壤殖谷临戎县见前广牧县故城在今榆林卫地界
河水又南迳马隂山西【史记音义曰五原安阳县北有马隂山】
汉书音义曰阳山在河北隂山在河南谓是山也而即实不在河南史记音义曰五原安阳县北有马隂山今山在县北言隂山在河南又传疑之非也余按南河北河及安阳县以南悉沙阜耳无他异山故广志曰朔方郡北移沙七所而无山以拟之是议志【何改志】之僻也隂山在河东南则可矣
河水又东南迳朔方县故城东【朱本下有北字】
诗所谓城彼朔方也汉元朔二年大将军卫青取河南地为朔方郡使校尉苏建筑朔方城即此城也王莽以为武符者也按地理志云金连青泽盐泽并在县南矣【按汉书地理志朔方县注金连盐泽青盐泽并在南今云青泽盐泽恐误】又按魏土地记曰县有大盐池其盐大而青白名曰青盐又名戎盐入药分汉志典官盐池去平地【朱云平地疑作平城】宫千二百里在新秦之中服?曰新秦地名在北方千里如淳曰长安以北朔方以南也薛瓒曰秦逐匈奴收河南地徙民以实之谓新秦也屈南过五原西安阳县南【朔方县故城汉朔方郡治元和志什贲故城在夏州朔方县东北即汉朔方县之故城自汉至今常为关中根植什贲之号盖番语也】
河水自朔方东转迳渠搜县故城北
地理志曰朔方有渠搜县中部都尉治王莽之沟搜亭也礼三朝记曰北发渠搜南抚交址此以北对南禹贡之所云析支渠搜矣【朔方中部都尉治在废夏州北此非禹贡之渠搜说见後】
禹贡锥指云傅同叔云陆氏曰汉志朔方郡有渠搜县武纪云北伐渠搜是也以余考之汉朔方之渠搜非此所谓渠搜此亦当是金城以西之戎也後世种落迁徙故汉有居朔方者若禹时渠搜居朔方则不应浮积石陆说非也渭按水经河水自朔方东转迳渠搜县故城北注云礼三朝记曰北发渠搜南抚交址此以北对南禹贡之所云析支渠搜矣误始道元陆氏因之大戴礼汉武帝诏并有三朝记语渠搜与交址对举则不在朔方可知龟兹国王治去长安七千四百八十里而上郡有龟兹县师古曰龟兹国人来降附者处之於此故以名云朔方之渠搜亦此类也周书王会篇曰渠搜以?犬注云露犬也能飞食虎豹凉土异物志曰古渠搜国在大宛北界隋书西域传曰鏺汗国都葱岭之西五百余里古渠搜国也渠搜之在西域有明徵矣?汉书大宛北与康居接并在葱岭西而异物志言渠搜在大宛北界岂汉时康居部落即古渠搜之地与或曰鏺汗在葱岭之西以为渠搜毋乃太远曰奚有於是条支国临西海去玉门阳关四万里汉时犹且来献今鏺汗国都去长安不过一万二千二百五十余里浮河而下至平阳则视长安又差近何言太远也且後世德不足以及远尚能威行万里之外况舜禹之声名洋溢无远弗届者哉禹贡首崑仑次析支次渠搜盖以入贡之序为先後也
河水又迳西安县故城【按汉志五原郡有西安阳县莽曰鄣安则此县字当作阳字】王莽更之曰鄣安矣【安阳故城在废丰州东北】河水又东迳田辟城南地理志曰故西部都尉治也屈东过九原县南【汉志五原郡成宜县下云中部都尉治原亭西部都尉治田辟辟读曰璧原亭田辟盖皆县界之地名】
河水又东迳成宜县故城南【城在废丰州界】
王莽更曰艾虏也【师古曰艾读曰刈】
河水又东迳原亭城南
阚駰十三州志曰中部都尉治
河水又东迳宜梁县之故城南【今在废丰州东】
阚駰曰五原西南六十里今世谓之石崖城
河水又东迳稒阳城南【稒阳城即稒阳塞在稒阳县西北後汉永元初窦宪出鸡鹿塞邓鸿出稒阳塞即此城】
东部都尉治迳河隂县故城北【河隂属汉五原郡】又东迳九原县故城南秦始皇置九原郡治此汉武帝元朔二年更名五原也王莽之获降郡成平县矣西北接对一城盖五原县之故城也王莽之填河亭也竹书纪年魏襄王十七年邯郸命吏大夫奴迁于九原又命将军大夫适子伐吏皆貂服矣【按今竹书纪年作适子代史皆貂服】其城南面长河北背连山秦始皇逐匈奴并河以东属之陶山筑亭鄣以为河上塞徐广史记音义曰陶山在五原北即此山也始皇二十四年起自临洮东暨辽海西并隂山筑长城及南越地昼警夜作民劳怨苦故杨泉物理论曰秦始皇使蒙恬筑长城死者相属民歌曰生男愼勿举生女哺用餔不见长城下尸骸相支柱其寃痛如此矣蒙恬临死曰夫起临洮属辽东城堑万余里不能不絶地脉此固当死也
又东过临沃县南【按临沃属五原当在稒阳县西】
王莽之振武也
河水又东枝津出焉河水又东流石门水南注之水出石门山地理志曰北出石门鄣即此山也西北趣光禄城甘露三年呼韩邪单于还诏遣长乐卫尉高昌侯董忠车骑都尉韩昌等将万六千骑送单于居幕南堡光禄徐自为所筑城也故城得其名矣城东北即怀朔镇城也其水自障东南流迳临沃城东东南注于河
河水又东迳稒阳县故城南
王莽之固隂也地理志曰自县北出石门障河水决其西南隅又东南枝津出焉水上承大河於临沃县东流七十里北溉田南北二十里注于河【五原郡东部都尉治在今榆林卫废胜州西南汉志稒阳县北出石门障得光禄城太初三年光禄徐自为出五原塞筑亭障西北至卢朐山谓之光禄塞即此按中受降城本秦九原郡地唐置天德军元和志云武川城在军北三百里後魏六镇从西第三镇也自北出石门障即光禄城古入匈奴之大路】
河水又东迳塞泉城南而东注又东过云中桢陵县南又东过沙南县北从县东屈南过沙陵县西【塞泉城在今废胜州界】
大河东迳咸阳县故城南王莽之贲武也
河水屈而【下疑漏东西等字】流白渠水注之
水在塞外西迳定襄武进县故城北西部都尉治王莽更曰伐蛮世祖建武中封赵虑为侯国也白渠水西北迳成乐北郡国志曰成乐故属定襄也魏土地记曰云中城东八十里有成乐城今云中郡治一名石卢城也白渠水又西迳魏云中宫南魏土地记曰云中宫在云中故城东四十里白渠水又西南迳云中故城南故赵地虞氏记云赵侯自五源河曲筑长城东至隂山又於河西造大城一箱崩不就乃改卜隂山河曲而祷焉昼见羣鹄游於云中徘徊经日见大【一作火】灮在其下武侯曰此为我乎乃即于其处筑城今云中城是也秦始皇十三年立云中郡县曰远服矣【按汉志云中县注莽曰远服则县字疑当作莽字】白渠水又西北迳沙陵县故城南王莽之希恩县也其水西注沙陵湖又有芒湖水【朱本作芒于水】出塞外南迳锺山山即隂山故郎中侯应言於汉曰隂山东西千余里单于之苑囿也自孝武出师攘之于漠北匈奴失隂山过之未尝不哭谓此山也其水西南迳武臯县王莽之永武也又南迳原阳县故城西又西南与武泉水合其水东出武泉县之故城西南县即王莽之所谓顺泉者也水南流又西屈迳北舆县故城南按地理志曰五原有南舆县王莽之南利也故此加北旧中部都尉治十三州志曰广陵有舆故此加北疑太疎远也【按今本汉书地理志五原郡有南兴县莽曰南利而无南舆郦注作南舆岂古本是舆而後人譌作兴耶】其水又西南入芒于水西南迳白道南谷口有长城在右策【朱本作侧然谷口二句疑尚有譌脱】带长城背山面泽谓之白道南谷口有城自城北出有高坂谓之白道岭沿路惟土穴出泉挹之不穷余每读琴操【此下疑有譌误恐不接此】见琴愼相和雅歌録云饮马长城窟及其扳陟斯途远怀古事始知信矣非虚言也頋瞻左右山树【朱本注谢兆申云宋钞本作山椒】之上有垣若颓基焉沿溪亘岭东西无极疑赵武灵王之所筑也芒于水又南西迳云中城北白道中溪水注之水发源武川北塞中其水南流迳武川镇城以景明中筑以御北狄矣其水西南流历谷迳魏帝行宫东世谓之阿计头殿宫城在北门岭北阜上其城员角而不方四门列观城内惟台殿而已其水又西南历中谿出山西南流於云中城北於云中城北【五字疑衍】南注芒于水芒于水又西【下有譌误】塞水出怀朔镇东北芒中南流迳广德殿西山下余以太和十八年从高祖北巡届於隂山之讲武台台之东有高祖讲武碑碑文是中书郎高聪之辞也自台西出南上山山无树木惟童阜耳即广德殿之所在也其殿四柱两厦堂宇绮拱图画奇禽异兽之象殿之西北便得焜煌堂雕盈镂角取状古之温室也其时帝幸龙荒游鸾朔北南秦王仇池杨难当舍蕃委诚重译拜阙陛见之所也故殿以广德为名魏太平真君三年刻石树碑勤宣时事碑颂云肃清帝道振摄四荒有蛮有戎自彼氐羌无思不服重译稽颡恂恂南秦歛歛推亡峩峩广德奕奕焜煌侍中司徒东郡公崔浩之辞也碑隂题宣成公李孝伯尚书卢遐等从臣姓名若新镂焉其水历谷南出隂山西南入芒于水芒于水又西南注沙陵湖湖水西南入于河
河水南入桢陵县西北
缘胡山【上下疑有譌误或连上经文俱是注】历沙南县东北两山二县之间南出余以太和中为尚书郎从高祖北巡亲所迳涉县在山南王莽之桢陆也北去云中城一百二十里县南六十许里有东西大山山西枕河河水南流脉水寻经殊乖川去之次似非关究也
锥指云缘胡山在今平虏卫西北黄河西来折而南流处桢陵即废东胜州也其故城在卫西北河东岸沙南故城在西岸榆林塞外唐为胜州地经文当云又南迳云中桢陵县西又南迳沙南县东则与道元所见者符矣
又南过赤城东又南过定襄桐过县西
定襄郡汉高六年置王莽之得降也桐过县王莽更名椅桐者也
河水於二县之间济有君子之名【今山西平虏卫西有君子济　此条疑是注】
昔汉桓帝十三年西幸榆中东行代地洛阳大贾齎金货随帝後行夜迷失道往投津长曰子封【朱云御览引此无曰子封三字疑当作田子封是津长姓名】送之渡河贾人卒死津长埋之其子寻求父丧发冢举尸资费一无所损其子悉以金与之津长不受事闻於帝【朱云御览有两帝字】曰君子也即名其津为君子济济在云中城西二百余里
河水又东南左合一水
水出契吴东山西迳故里南而北俗谓之契吴亭其水又西流注于河
河水又南树颓水注之
水出东山西南流右合中陵川水水出中陵县【县下黄本阙一字吴本补作东字谢兆申云宋本作西字】东南山下北俗谓之大浴山其水亦取名焉东北流迳中陵县故城东北俗谓之北右突城王莽之遮害也十三州志曰善无县南七十五里有中陵县世祖建武二十五年置其水又西北右合一水水出东山北俗谓之贷敢山水又受名焉其山自西北流注于中陵水又西北流迳善无县故城西王莽之隂馆也十三州志曰旧定襄郡治地理志曰雁门郡治其水又西北流又会一水水出东山下北俗谓之吐文水山又取名焉北流迳锄亭南西流土璧亭南西出峡左入中陵水水又北分为二水一水东北流谓之流水又东迳沃阳县坎城南【坎城当作故城】北俗谓之可不埿城王莽之敬阳也又东北迳沃阳城东又东合可不埿水出东南六十里山下西北流注沃水又会东迳参合县南【会字疑衍】魏因参合陉以即名也北俗谓之仓鹤陉道出其中亦谓之参合口径在县之西北【朱本作径左县之西北愚意当是陉在县之西北】即燕书所谓太子宝自河还师参合三军奔溃即是处也魏立县以隶凉城郡也西去沃阳县故城二十里县北十里有都尉城地理志曰沃阳县西部都尉治者也北俗谓之阿养城【沃阳卫在今平卤卫东南】其水又东合一水水出县东南六十里山下北俗谓之灾豆浑水西北流注于沃水又东北流注盐池地理志曰盐泽在东北者也今盐池西南去沃阳故城六十五里池水澄渟渊而不流东西三十里南北二十里池北七里即凉城郡注【疑作治】池西有旧城俗谓之凉城也郡取名焉地理志曰泽有丞长【朱云汉书地理志沃阳下注云盐泽在东北有长丞则此丞长当作长丞】此丞即长丞所治也城西三里有小阜阜下有泉东南流注池北俗谓之大谷此隹【疑当作此阜】水亦受目焉中陵川水自枝津西北流右合一水于连岭北出沃阳县东北山下北俗名之乌伏真山水曰诰升袁河【朱云当作缘河愚谓当作袁水】西南流迳沃阳县左合中陵川乱流西南与一水合北俗谓之树颓水水出东山下西南流右合诰升袁水乱流西南注分为二水左水枝分南出北俗谓之太河罗【朱本云太河罗当作太罗河】右水西迳故城南北俗名之昆新城其水自城西南流注于河
河水又南太罗水注之
水源上承树颓河南流西转迳武县【当是武州县】故城南【武县故城在今繁峙县界】十三州志曰武县在善无西百五十里北俗谓之太罗城水亦藉称焉其水西南流右水注之水导故城西北五十里南流迳城西北名之曰故盘逥城又南流注太罗河太罗河又西南流注于河
河水又左得湳水口【平虏卫西有吕梁山湳水口当在今河曲县西北天桥峡也】水出西河郡美稷县东南流东观记曰郭汲细侯【郭汲下疑脱字字】为并州牧前在州素有恩德老小相携道路行部到西河美稷数百小儿各骑竹马迎拜汲问儿曹何自远来曰闻使君到喜故迎汲谢而发去诸儿复送郭外问使君何日还汲计日告之及还先期一日念小儿即止野亭须期至乃往其水又东南流羌人因水以氏之汉冲帝时羌湳狐奴归化盖其渠帅也其水俗亦谓之遄波水东南流入长城东咸水出长城西咸谷东入湳水又东迳西河富昌县故城南王莽之富城也湳水又东流入于湳水左合一水出善无县故城西南八十里其水西流历于吕梁之山而为吕梁洪其岩层岫衍涧曲崖深巨石崇竦壁立千仭河流激荡涛涌波襄雷奔云泄震天动地曰吕梁未辟河出孟门之上盖大禹所辟以通河也司马彪曰吕梁在离石县西今於县西历山寻河乃无过峘【朱云当作遏岨】至是乃为河之巨嶮即吕梁矣在离石北以东可二百有余里也【一本无也字】
又南过西河圁【音银】阳县东【舆地广记唐立银州东北有无定河即圁水也後人因溃沙急流深浅不定故更今名　明一统志无定河一名奢延水又名圁水】
西河郡汉武帝元朔四年置王莽改曰归新圁水出上郡白土县圁谷东迳其县南地理志曰圁水出其西东入河王莽更曰黄土也东至长城与神衘【朱本作神御下同】水合水出县南衘山峡山东出至长城入于圁圁水又东迳鸿门县县故鸿门亭地理风俗记曰圁隂县西五十里有鸿门亭天封菀火井庙火从地中出【按汉志云鸿门有天封宛火井祠火从地出则菀当作宛张衡南都赋云天封大狐列仙之陬】圁水又东梁水注之水出西北梁谷东南流注圁水又东迳圁隂县北汉惠帝五年立王莽改曰方隂矣又东桑谷水注之水出西北桑溪东北桑谿【东北桑谿四字疑衍】东北流入于圁圁水又东迳圁县南东流注于河【按禹贡锥指引此作又东迳圁阳县南又东注于河云今米脂县西北有圁隂县故城圁阳当在其东北也史记晋文公攘戎翟居于圁洛之间即此水】
河水又东端水入焉
水西出号山山海经曰其山木多陉?【按山海经当作漆?】其草多芎穷是多冷石【朱云按山海经作汵石郭注音金今云冷石未详】端水出焉而注于河
河水又南诸次之水出焉
水出上郡诸次山山海经曰诸次之山诸次水出【孙云山海经作诸次之山诸次之水出焉】是山多木无草鸟兽莫居是多衆蛇其水东迳榆林塞世又谓之榆林山即汉书所谓榆溪旧塞者也【上郡即今陕西延安府绥德州榆林塞在废胜州南界】自溪西去悉榆林【黄作柳朱作林】之薮矣缘历沙陵届龟兹县西出故谓广长榆也王恢云树榆为塞谓此矣苏林以为榆中在上郡非也按始皇本纪西北逐匈奴自榆中并河以东属之隂山然榆中在金城东五十许里隂山在朔方东以此推之不得在上郡汉书音义苏林为是非也其水东入长城小榆林水合焉历涧【朱本作历源】西北穷谷其源也又东合首积水西出首积溪溪东注诸次水又东入于河山海经曰诸次之水东流注于河即此水也
河水又南汤水注之
山海经曰水出上申之山上无草木而多硌石【郭注作硌磊硌大石貌也硌音洛】下多榛楛汤水出焉东流注于河
又南【锥指引此南下有迳字】离石县西奢延水注之【离石县今永宁州奢延故城在废夏州西南】
水西出奢延县西南赤沙阜东北流山海经曰【曰字疑衍】所谓生水出盂山者也郭景纯曰盂或音明汉破羌将军段熲破羌於奢延泽虏走洛川洛川在南俗因县土谓之奢延水又谓之朔水矣东北流迳其县故城南王莽之奢节也赫连龙昇七年【按十六国春秋赫连无龙昇七年其年改元凤翔】于是水之北黑水之南遣将作大匠梁公叱于阿梨【按夏録作叱于阿利】改筑大城名曰统万城蒸土加功雉堞虽久崇墉若新并造五兵器锐精利乃成百链为龙雀大环号曰大夏龙雀铭其背曰古之利器吴楚湛卢大夏龙雀名冠神都可以怀远可以柔逋【夏録作柔迩】如风靡草咸服九区【夏録作九域】世甚珍之又铸铜为大鼓及飞廉翁仲铜駞龙虎皆以黄金饰之列于宫殿之前则今夏州治也【夏録较详附録于後】
十六国春秋夏録曰凤翔元年春三月大赦境内殊死以下改元凤翔以叱干阿利领将作大匠发岭北夷夏十万余户改筑都城于朔方水之北黑水之南名曰统万城下书曰古人制起城邑或因山水或以义立名今城已建万堵斯作克成弗远宜有美名朕方统一天下君临万邦可以统万为名阿利性尤工巧然残忍刻暴视民如草芥乃蒸土加功以锥刺之锥入一寸即杀作人而并筑之刺之不入即杀行锥者勃勃以为忠故委以营缮之任又使造五兵器锐利尤甚乃成百链既成呈之工匠必有死者射甲不入即斩弓人如其入也则斩铠匠又造百链刚刀五口背上为龙雀大环兼以金缕作一龙形长三尺九寸号曰大夏龙雀铭其背曰古之利器吴楚湛卢大夏龙雀名冠神都可以怀远可以柔迩如风靡草威服九域世甚珍之复铸铜为一大鼓及飞廉翁仲铜驼龙虎之形皆以黄金饰之列於宫殿之前凡杀工匠数千余人以是器物莫不精丽
奢延水又东北与温泉合源而北出沙溪而东南流注奢延水奢延水又东黑水入焉出奢延县黑涧【按朱云当作奢延水又东与黑水合黑水出奢延县黑涧谢云按宋本黑水入焉水出奢延县黑涧宋刻本无焉水二字】东南历沙陵注奢延水奢延水又东合交兰水出龟兹交兰谷东南流注奢延水奢延水又东北流与镜波水合水源出南邪山南谷东北流注于奢延水奢延水又东迳肤施县帝原水西北出龟兹县东南流县因处龟兹降胡着称又东南注奢延水又迳肤施县南秦昭王三年置上郡治汉高祖并三秦复以为郡王莽以汉马员为增山连率归世祖以为上郡太守司马彪曰增山者上郡之别名也东入五龙山地理志曰县有五龙山帝原水自下亦为通称也【按汉地志上郡肤施县有五龙山帝源水阳周县桥山有黄帝塚而西河自有增山县】历长城东出于赤翟白翟之中又有年水【宋本作平水】出西北平谿东南入奢延水又东走马水注之水止【疑误当作出】西南长城北阳周县故城南昔二世赐蒙恬死于此王莽更名上陵畤山上有黄帝塚故也帝崩惟弓剑存焉故世称黄帝仙矣其水东流昔段熲追羌出桥门至走马水闻羌在奢延泽即此处也门即桥山之长城门也始皇令太子扶苏与蒙恬筑长城起于临洮至于碣石即是城也其水东北流入长城又东北注奢延水又东与白羊水合其水出于西南白羊溪巡溪东北注于奢延水奢延又东入于河山海经曰生水东流注于河
河水又南陵水注之
水出陵川北溪南迳其川西转入河
河水又南得离石水口
离石【何云离石上当有水出二字】北山南流迳离石县故城西史记云秦昭王伐赵取离石者也汉武帝元朔三年封代共王子刘归【按史记表当是刘绾】为侯国後汉西河郡治也其水又迳隰城故城南【隰城故城在今孝义县界】汉武帝元朔三年封代共王子忠为侯国王莽之兹平亭也【按汉志莽曰慈平亭】胡俗语讹尚有千城【何云千疑作平】之称其水西流注于河也
又南过中阳县西【中阳县即今孝义县界】
中南【疑是阳】县故城在东东翼汾水隔越重山不滨于河也
又南过土军县西【今山西汾州石楼县有土军县故城】
吐京郡治故城即土军县之故城也胡汉译言音讹伪变矣其城员长而不方汉高帝十一年以封武侯宣义为侯国县有龙泉出城东南道左山下牧马川上多产名驹骏同滇池元【朱云元下脱一马字】河其水西北流至其城东南土军水出道左高山西南注之龙泉水又北屈迳其城东西北入于河
河水又南合契水
傍溪东入穷谷其源也又南至禄谷水口水源东穷此溪也
河水又南得大虵水
发源溪首西流入河
河水又右纳辱水【朱本作又南又纳辱水】
山海经曰辱水出于鸟山其上多桑其下多楮阴多铁阳多玉其水东流注于河俗谓之秀延水东流得浣水合傍溪西转穷溪便即浣水之源也延水又东会于根水西流溪下根水所发而东北注延水东南露跳水西出露溪东流又东北入延水乱流注于河河水又南左合信支水水发源东露西流入于河河水又南左会石羊水迳溪东入道源穷谷西流注于河
又南过上郡高奴县东【今延安府肤施县北百里有金明城即汉高奴县也】城谷水东启荒源西历长谿西南入于河水又南合溪口北出孔山南历溪西流注于河孔山之上有穴如车轮三所东西相当相去各二丈许南北直通故谓之孔山也山在莆城【朱本云莆城当作蒲城】西南三十余里河水又右会区水山海经曰次四经之首曰阴山西北百七十里曰申山其上多谷柞其下多杻橿【按山海经此下脱其阳二字】多金玉区水出焉而东流注于河世谓之清水上郡东流入于长城迳老人山下又东北流至老人谷傍水北出极溪便得水源清水又东得龙尾水口水出北地神泉鄣北山龙尾溪东北注清水又东会三湖水水出南山三湖谷东北流入清水清水又东迳高奴县合丰林水地理志谓之洧水也故言高奴县有洧水肥可?【?古燃字黄本譌作醮】水上有肥可接取用之博物志称酒泉延寿县南山出泉水大如莒注地为沟水有肥如肉汁取着器中始黄後黑如凝膏然极明与膏无异膏车及水碓缸甚佳彼方人谓之石漆水肥亦所在有之非止高奴县洧水也项羽以封董翳为翟王居之三秦此其一也汉高祖破以县之王莽之利平矣民俗语讹谓之高楼城也丰林川长津泻注北流会洧洧水又【下疑漏东西等字】有谿谷水注之水西出奚川东南流入洧水又东注于河
河水又南【疑脱迳字】蒲川石楼山南迳蒲城东
即重耳所奔之处也又南历蒲子县故城西今大魏之汾州治徐广晋纪称刘渊自离石南移蒲子者也阚駰曰蒲城在西北汉武【下漏帝字】置【按汉志河东郡蒲子县注应劭曰武帝置师古曰重耳所居也又蒲反县下注莽曰蒲城朱本引应劭云即蒲反旧邑】其水南出得黄卢水口东出历蒲子城南东北入谷极溪便水之源也又南合紫川水水出东北出【疑作山】紫川谷西南合江水江水出江谷西北入紫水紫水又西北入蒲水蒲水又西南入于河水河水入南黑水水出定阳县西山二源奇发同泻一壑东南流迳其县北又东南流右合定水俗谓之白水也水西出其县南山定水谷更迳定阳县故城南应劭曰县在定水之阳也定水又东注于黑水乱流东南入于河【蒲子县故城今在隰州】
水经注集释订讹卷三

[book_title]卷四
钦定四库全书
水经注集释订讹卷四
归安沈炳巽撰
河水四
河水又南过河东北屈县西【今吉州北二十里有北屈县故城】
河水南迳北屈县故城西十里有风山上有穴如轮风气萧瑟习常不止【明统志山西平阳府吉州北三十里有风山】当其冲飘也而略无生草盖不定【朱笺云事类赋引此作当其冲所略无生草御览引此作盖常不定】衆风之门故也风山西四十里河南孟门山【明统志孟门山在吉州西七十里】山海经曰孟门之山其上多金玉【今本山海经作苍玉】其下多黄垩湼石淮南子曰龙门未辟吕梁未凿河出孟门之上大溢逆流无有丘陵高阜灭之名曰洪水大禹疎通谓之孟门故穆天子传曰北登孟门九河之蹬【按穆天子传云北升于盟门九河之隥玉篇曰隥险阪也或作蹬】孟门即龙门之上口也实为黄河之巨阢兼孟津之名矣此石经始禹□河中漱广夹岸崇深倾崖返扞巨石临危若坠复倚古之人有言水非石凿而能入石信哉其中水流交冲素气云浮往来遥观者常若雾露沾人窥深悸魂其水尚崩浪万寻县流千丈浑洪贔怒鼔若山腾濬波颓叠迄于下口方知愼子下龙门流浮竹非驷马之追也【朱本引愼子云河下龙门其流駚竹箭驷马追之不及】又有燕完水注之异源合舍西流注河
河水又南得鲤鱼【下疑有脱字】
历涧东入穷溪首便其源也尔雅曰鱣鲔也出巩穴三月则上渡龙门得渡为龙矣否则点额而还非夫往还之会何能便有兹称乎
河水又南羊求水入焉
东出羊求川西迳北屈县故城南城则夷吾所奔邑也王莽之朕北也汲郡古文曰翟章救郑次於南屈应劭曰有南故加北国语曰二五言于献公曰蒲与二屈君之疆也其水西流注于河
河水又南为采桑津
春秋僖公八年晋里克败狄于采桑是也
又南过皮民县西【今平阳府河津县西有皮氏县故城】
赤水出西北罢谷川东谓之赤石川东入于河
河水又南合蒲水
西则两源并发俱道一山出西河隂山县王莽之山宁也【隂山县今平阳府界】隂山东麓南水东北与长松水合水出西三阳山东东北流左入蒲水蒲水又东北与北溪会同为一川东北注河
河水又南迳丹水西南
丹阳山东北迳冶东俗谓之丹阳城城之左右犹有遗铜矣【何氏云汉书地理志丹杨郡有铜官食货志注中赤金丹杨铜者即指此道元误以是山当之耳】其水东北会白水口水出丹山东而西北注之丹水又东北入河
河水又南黑水【朱本此下有注之二字】
西出丹山东而东北入于河
河水又南至崿谷傍
东北穷涧水源所导也西南流注于河
河水又南洛水自猎山枝分东????东南注于河【一作大河】昔魏文侯筑馆洛隂指谓是水也皮氏县王莽之延平也故城在龙门东南不得延迳皮氏方届龙门也禹贡锥指曰以今舆地言之河自大积石山东北流迳陕西西宁卫西南塞外至河州西七十里入塞【卫在行都司东南七百余里黄河西自塞外流入经卫之东南与河州分水州在临洮府西一百八十里西至生番界七十里有小积石山两岸如削河流其中西南去大积石山千余里】又东北迳州北合漓水又东北合洮水【二水已见上文】又东北迳兰州西南湟水合浩亹水自西来注之【州在临洮府北二百十里黄河去州二里阚駰所谓金城河也湟水自州西一百八十里入河唐书吐蕃传湟水出蒙谷抵龙泉与河合河之上流由洪济梁西南行二千里世举谓西戎地曰河湟】又东北迳州北【夹河有滩宜播五谷引水灌漑甚为民利】又东北迳金县北【县在兰州东九十里黄河去县六十里】又东北迳靖远卫北【旧名靖虏属陕西都司本汉鸇隂县地後汉建初中赵冲追击叛羌于鸇隂河即此卫北有韦精山黄河自金县乱山中来至卫西南百里乌兰关汉祖厉县地也唐置乌兰县属会州有黄河堰刺史安敬忠所筑以扞河流】又东北迳宁夏中卫南【卫属陕西都司黄河去卫十五里地势稍平河流益盛卫东南一百五十里有鸣沙城西枕黄河人马行经此沙随路有声故号鸣沙】又东北迳灵州所北【所在宁夏卫少西九十里本汉灵州富平二县地旧志云黄河千里一曲自浇河至故昫卷县率东北流至富平始曲而北流亦谓之河曲云】折而北迳宁夏卫东南【卫属陕西都司宋为怀远镇李德明城此为兴州以居景佑中元昊升为兴庆府卫西至贺兰山边界六十里北至镇远关边界二百里东至榆林卫界三百五十里黄河去卫四十里元和志保静县西南至灵州六十里本汉富平县地贺兰山在县西五十三里东望云山形势相接迤逦向北经灵武县又西北经保静县西又北迳怀远县西又北迳定远城西又东北抵河其抵河之处亦名乞伏山在黄河西从首至尾有象月形南北约长五百余里正边城之巨防山之东河之西有平田数千顷可引水灌溉如尽收地利足以赡给军储也顾景范云自宁夏以上民多穿渠溉田而宁夏之利尤博盖上流势少缓无溢决之患且泥沙未甚故引河为宜也】又北迳平罗所东【旧名平虏在宁夏卫东北一百二十里河去所十五里贺兰山在所西六十里镇远关在所北六十里】又北迳榆林卫西出塞迳废丰州西【卫本汉上郡龟兹县地金元为米脂县地名榆林庄明正统二年筑榆林城天顺七年置榆林卫治焉北至边墙十里其外皆战国时云中九原地也黄河自灵州所横城堡西折而北迳宁夏平罗入卫界废丰州城在卫西北塞外七百里本汉朔方郡之广牧县後魏为怀朔镇隋始置丰州治九原县明初废杜佑曰丰州西至黄河百三十里北至黄河四十里东北至黄河八十里】折而东迳三受降城南【元和志三受降城景云三年朔方緫管张仁愿所置也先是朔方军北与突厥以河为界河北岸有拂云堆神祠突厥将入寇必先诣祠祭酹求福因牧马料兵而後渡河时突厥默啜尽衆西击突骑施婆葛仁愿奏请乘虚夺取汉南地於河北筑三受降城首尾相应絶其南寇之路从之六旬而三城俱就以拂云祠为中城与东西两城相去各四百余里遥相应接北拓三百余里於牛头牟那山北置烽堠一千八百所自是突厥不得度山放牧朔方无复寇掠减镇兵数万人顾景范云中城在废夏州北八百里西城在废丰州北八十里东城在废胜州东二百里今按东城本汉定襄郡之盛乐县後魏尝都此唐置振武军元和六年以韩重华为振武营田和籴水陆运使重华请募人为十五屯屯置百三十人而种百顷令各就高为堡东起振武转而西过云中界极于中受降城出入河山之际六百余里屯堡相望寇来亦不能为暴人得肆耕其中少可以罢漕挽之费朝廷从其议秋果倍收岁省度支钱千三百万见韩愈送重华归所治序】折而南迳废胜州东入塞其东岸则平虏卫【废胜州城在榆林卫东北四百五十里本汉云中五原二郡地隋置胜州治榆林县元和志云北近榆林即汉之榆林塞云中故郡在县东北四十里东受降城在县东北八里榆林关在县阙三十里东北临河自夏州朔方县流入又迳河滨县十五步濶一里不通船楫即河滨关渡处名君子津杜佑曰胜州东至黄河四十里北至黄河五里西北至黄河二十里平虏卫在山西大同府西少南二百四十里明置本汉雁门郡之武州县隋唐以後为朔州地元和志黄河朔州鄯阳县西三百里辽自河西移置胜州于此曰东胜州其故城在今卫西北元和志唐徙东受降城于绥远烽南即今州治也明洪武初改建左右二卫兵民皆耕河套中寇益稀少二十六年城东胜永乐初移就延绥其地遂墟今按自废丰州东至废胜州西黄河三面围绕之地周数千里谓之河套周曰朔方秦曰新秦汉为朔方郡地隋唐为丰胜二州地明为榆林卫北境自其初舍受降而卫东胜已失二面之险其後又撤东胜以就延绥则外险尽失寇来莫御天顺六年元裔摩罗欢阿拉善博罗齐三部始入居河套屡为边患隆庆中济囊以谙逹内附亦来款塞因而羁縻之　本朝属理藩院榆林新志曰河套之地南抵边墙北滨黄河远者八九百里近者亦一二百里惟黄甫川之南焦家坪及娘娘滩羊圈渡口为最近云】又南迳府谷县东其东岸则河曲县保德州【府谷在陕西葭州东少北三百四十里黄河南流迳黄甫川九里入县界又南迳县东去县百步河曲在山西太原府西北五百二十八里黄河在县西北府志云自县东北故东胜州境转而西南流八十里至县西北平泉村复转西流九十里至天桥峡又南流入保德州界偏头关在县东北一百十里东接鸦角山西逼黄河其地东仰西伏因名偏头保德在府西北五百里黄河在州西北一里】迤西迳神木县南又南迳葭州东其东岸则兴县【神木在葭州东北一百二十里黄河去县十里葭州在延安府东北五百八十里黄河去州一里兴县在太原府岢岚州西一百五十里黄河在县西五十里元和志岚州合河县黄河在县西二里按今兴县西北五十里有合河故城旧志云山西自河曲至蒲津千五百里俱邻陕西河最狭而于神木渡河为尤易】又南迳吴堡县东又南迳绥德州东其东岸则临县永宁州宁乡县【吴堡在葭州南八十里黄河去县一里绥德在延安府东北三百六十里黄河去州一百二十里无定河在州城东即古奢延水以溃沙急流深浅不定故名临县在山西汾州府西北三里黄河在县西八十里永宁州在府西少北一百二十里宁乡在州西南五十里黄河并在其西元和志石州平夷县黄河西去县一百四十五里定胡县黄河去县西二百步按平夷故城即今宁乡县治定胡当在永宁州界永宁本石州明隆庆三年更名】又南迳清涧县东又南迳延川县东又南迳延长县东其东岸则石楼县永和县大宁县【清涧在延安府东北二百里黄河去县四十五里延长在府东少南百五十里黄河去县三十五里元和志延州延水县黄河在县东八里门山县黄河去县三十五里按延水故城在今府东北一百十里门山故城在府东南一百八十里石楼在汾州府西少南二百六十里黄河在县西九十里永和在山西平阳府隰州西九十里黄河在县西六十里大宁在州西南九十五里黄河在县西六十八里孟门山在县西南八十里与吉州分山】又南迳宜川县东其东岸则吉州乡宁县【宜川在延安府东南二百八十里黄河去县八十里元和志丹州汾川县西南至州七十里黄河在县北七里河岸顿狭状如槽形乡人呼为石槽盖禹治水凿石导河之处石槽长千步濶三十步悬水奔流鼋鼍鱼龞所不能游按汾州故城在今宜川县东七十里孟门山在县东南二十里黄河西岸山势绵延与吉州孟门山参差相接即文城故县西南三十六里河中之石槽也吉州在平阳府二百四十里黄河在州西六十里壶口山在州西南七十里乡宁县在州东南六十里黄河在县西七十九里】又南至韩城县东北龙门山在焉其东岸则河津县【韩城在西安府同州东北二百里黄河去县十五里龙门山在县北五十里河津在平阳府蒲州东北二百里黄河在县西元和志云去县二十五里即龙门口三秦记曰河津一名龙门水陆不通鱼鼈之属莫能上江海大鱼集龙门下数千不得上上则为龙故曰曝腮龙门水经注曰其鱼出巩县巩六每三月则上渡龙门得渡为龙否则点额而还】此导河积石至于龙门之所经也　蔡传李复云同州韩城北有安国岭东西四十余里东临大河濒河有禹庙在山断河出处禹凿龙门起於唐张仁愿所筑东受降城之东自北而南至此山尽两岸石壁峭立大河盘束於山峡间千数百里至此山开岸濶豁然奔放怒气喷风声如万雷余按旧说禹凿龙门而不详其所以凿诵说相传但谓因旧修辟去其龃龉以决水势而已今详此说则谓受降以东至于龙门皆是禹新开凿若果如此则禹未凿时河之故道不知却在何处而李氏之极博不知此说又何所考也德清胡渭曰按安国传言禹治河或凿山或穿地以通流此亦有所本凿山即辟龙门穿地即凿吕梁也但不当云起自积石耳颖达复为之说曰释水云河千里一曲一直则河从积石北行又东乃南行至龙门计应三千余里龙门底柱凿山也其余平地穿地也言自龙门以下亦然则其所穿凿更远矣李复谓起自东受降城较安国所言为近然计东城至安国岭亦有千四五百里如必须处处穿凿岂人力所能及禹劳民亦不应至此而二孔之妄又无论矣总由以导为施功遂积误相承而不觉耳至其所谓凿山穿地者亦只是因旧修辟非本无水道而始开之蔡氏云云则又疑所不当疑也　禹导自积石为中国河其水不复行戎翟之境及三代之季雍州西北二隅每为戎翟所侵秦汉以来屡复屡失大抵河湟之外悉属羌浑云中五原尽归獯鬻河行其间出且入者再唐之中叶吐蕃强盛盗有陇西州县远近有司不复传宰相贾耽乃绘布陇右山南九州具载河所经受为图曰吐蕃黄河録正元十四年上之其系之吐蕃者盖本中国河行之地而时为吐蕃所?故详着之非谓河源之在积石外者也宋世亦?吐蕃及西夏元乃混一罔不宾服明仍以河州为入塞之始而天顺六年元裔摩罗欢等入居河套羁縻不絶以迄於今汉云中五原二郡之地遂不登版图黄河之行其境者世将不知为弼成之所及而州县旧迹置之不问矣故余解导河於大积石以下黄甫川以上备考古记叙次特详辽史龙门山石壁对峙高数百尺望之若门徼外诸河及沙漠潦水皆於此趋海雨则俄顷水逾千仭晴则清浅可涉
太平寰宇记龙门山北有河口略似龙门而不能通相传鲧所凿绩用弗成今名错开河
又南出龙门口汾水从东来注之【汾水出太原汾阳县管涔山西南流至汾隂县北而西注于河详後汾水篇】
昔者大禹导河积石踈决梁山谓斯处也即经所谓龙门矣魏土地记曰梁山北有龙门山大禹所凿通孟津河口广八十步岩际镌迹遗功尚存岸上并有祠庙祠前有石碑三所二碑文字紊灭不可复识一碑是太和中立竹书纪年晋昭公元年河赤于龙门三里【按竹书纪年河下尚有一水字】梁惠成王四年河水赤于龙门三日京房易妖占曰河水赤下民恨
河水又南右合畅谷水
水自溪东南流迳夏阳县西北东南注于河【夏阳汉属左冯翊故少梁惠文王十一年更名即今韩城县地】
河水又南迳梁山原东
原自【朱本作自原】山东南出至河晋之望也在冯翊夏阳县之西临于河上山崩壅河三日不流晋侯以此问伯宗即是处也春秋谷梁传曰成五年梁山崩遏河水三日不流召伯尊【伯宗伯尊同是一人声相转耳】遇辇者不避使车右鞭之【注凡车将在左御在中有力之人在右所以备非常也】辇者曰所以鞭我者其取道远矣伯尊因问之辇者曰君亲缟素率羣臣哭之斯流矣如其言而河流
河水又南崌谷水注之
水出县西北梁山东南流横溪注之水出于三累山其山层密三成故俗以三累名山按尔雅山三成为崑丘斯山岂亦崑丘乎山下水际有二石室盖隐者之故居矣细水东流至于崌谷侧谿山南有石室西面有两石室北面有二石室皆因阿结牖连扃接闼所谓石室相距也东箱【朱本作厢】石上犹传杵臼之迹庭中亦有旧宇处尚髣髴前基北坎室上有微涓石溜丰周瓢饮似是栖游隐学之所昔子夏教西河疑即此也而无辨之溪水又东南迳夏阳县故城北故少梁也秦惠文王十一年更从今名矣王莽之冀亭也其水东南流【疑脱注字】于河昔韩信之袭魏王豹也以木罂自此渡【史记淮隂侯传信乃益为疑兵陈船欲渡临晋而伏兵从夏阳以木罂缻渡军袭安邑魏王豹惊引兵迎信信遂虏豹】
河水又南右合陶渠水
水北西北梁山东南流迳汉阳太守殷济精庐尚【谢云宋本作尚在此脱一在字耳吴本改作精庐南似误炳巽按上下文气若作尚在则与上迳字不接作南似较胜】俗谓之子夏庙河水又南迳高门南盖层阜堕缺故流东门之称矣【此句疑有譌误】又东南迳华池南池方三百六十步在夏阳城西北四里许故司马迁碑文云高门华池在兹夏阳西城北汉阳太守殷济精舍四里所今高门东去华池三里溪水又东南迳夏阳县故城南服?曰夏阳虢邑也【朱云春秋僖公二年虞师晋师灭下阳杜元凯云下阳虢邑在河东大阳县按汉志弘农陕县注故虢国在大阳冯翊夏阳县注故少梁龙门在北则下阳夏阳自属两地而公羊传下阳作夏阳故服?遂因之而误也】在太阳东三十里城南【太阳当作大阳按汉志大阳属河东郡武王封太伯後于此是为虞公在大河之阳故名】又历高阳宫北又东南迳司马子长墓北墓前有庙庙前有碑永嘉四年汉阳太守殷济瞻仰遗文大其功德遂建石室立碑树柏【何云柏隶释作垣疑是植字谓树表也】太史公自叙曰迁生于龙门是其坟墟所在矣溪水东南流入河昔魏文侯与吴起浮河而下美山河之固即於此也
河水又南徐水注之
水出西北梁山东南流迳汉武帝登仙宫东东南流絶疆【朱本作强】梁石迳刘仲城北是汉祖兄刘仲之封邑也故徐广史记音义曰邵阳国名也【卲阳当是合阳按史记高帝纪代王刘仲弃国亡自归雒阳废以为合阳侯按汉志合阳属冯翊师古曰音合应邵曰在合水之阳】高祖八年侯刘仲是也【是也原本譌作元年】其水东南迳子夏陵北东入河
河水又南迳子夏石室
东南北有二石室临侧河岸即子夏庙室也
又南过汾隂县西【今平阳府荣河县北有汾隂故城】
河水东际汾隂睢县【睢县疑当作脽丘盖汉志无脽县也】故城在睢侧汉高帝六年封周昌为侯国魏土地记曰河东郡北八十里有汾隂城北去汾水三里城西北隅曰睢丘上有后土祠封禅书曰元鼎四年始立后土祠於汾隂睢丘是也又有万岁宫汉宣帝神爵元年辛万岁宫东济大河而神鱼舞水矣昔赵简子沈栾激於此曰吾好声色而是子致之吾好士六年不进一人是过而点吾善君子以为能谴矣【按吕氏春秋云赵简子沈鸾徼于河曰吾好声色矣而鸾徼致之吾尝好良马善御矣而鸾徼来之今吾好士六年而鸾未尝进一人也是长吾过而绌善也云云则栾激当作鸾徼是过而点吾善句亦误】
河水又迳合阳城东【今西安府合阳县东四十里有合阳故城】
周威烈王之十七年魏文侯伐秦至郑还筑汾隂合阳即此城也故有莘邑矣为太姒之国诗云在合之阳在渭之涘又曰缵女维莘长子维行谓此也城北有北瀵水南去二水各数里其水东迳其城内东入于河又于城南侧中有瀵水东南出城注于河城南又有瀵水东流东注于河水南犹有文母庙前有碑去城一十五里水即合水也县取名焉故应劭曰在合水之阳也河水又南瀵水入焉水出汾隂县南四十里西去河三里平地开源濆泉上涌大几如轮深则不测俗呼之为瀵魁【郭璞尔雅注云河东汾隂县有水口如车轮许濆沸涌出其深无限名之曰瀵冯翊合阳县复有瀵亦如之相去数里而夹河河中渚上又有一瀵瀵源皆潜相通在汾隂者人壅其流以为陂种稻呼其本出为瀵魁】古人壅其流以为陂水种稻东西二百步南北一百余步与合阳瀵水夹河中渚上又有一瀵水皆相潜通故吕忱曰尔雅异出同流为瀵水其水西南流历朔【朱本孙云当作蒲】坂西西流注于河
河水又南迳陶城西【元和志陶城在临晋县北四十里即今平阳府临晋县】舜陶河滨皇甫士安以为定陶不在此也然陶城在蒲坂城北城即舜所都也南去历山不远或耕或陶所在则可何必定陶方得为陶也舜之陶也斯或一焉孟津有陶河之称盖从此始之南对蒲津关汲冢竹书纪年魏襄王七年秦王来见于蒲坂关四月越王使公师隅来献乘舟始罔【何云始罔似是舟名】及舟三百箭五百万犀角象齿焉【按竹书纪年作越王使公师隅来献舟三百箭五百万及犀角象齿无乘舟始罔及五字疑是衍】
又南过蒲坂县西【今蒲州东南有蒲坂故城】
地理志曰县故蒲也王莽更名蒲城应劭曰秦始皇东巡见有长坂故加坂也孟康曰晋文公以赂秦秦人还蒲於魏魏人喜曰蒲反矣故曰蒲反也薛瓒注汉书云秦世家以垣为蒲反然则本非蒲也皇甫谧曰舜所都也或言蒲坂或言平阳及瀵者也今城中有舜庙魏秦州刺史治太平迁都罢州置河东郡郡多流离谓之徒民民有姓刘名堕者宿擅工酿采挹河流醖成芳酎悬食同枯枝之年排於桑落之辰故酒得其名矣【朱云悬食二语字有譌脱按洛阳伽蓝记云河东人刘白堕善酿酒六月中以瓮贮酒曝日中经旬酒味不动饮之香美朝贵千里相饷命曰鹤觞齐民要术云十月桑落初冻则收水醸者为上时春酒正月晦日收水为中时春酒】然香醑之色清白若?浆焉别调氛氲不与他同兰薰麝越自成声逸方土之贡选最佳酌矣自王公庶友牵拂相招者每云索郎有顾思同旅语索郎反语为桑落也更为籍徵之隽句中书之英谈郡南有历山也谓之历观舜所耕处也有舜井妫汭二水出焉南曰妫水北曰汭水乃【疑是西】迳历山下上有舜庙周处风土记曰旧说舜葬上虞又记云耕於历山而始宁剡二县界上舜所耕田於山下多柞树吴越之间名柞为?故曰历山余按周处此志为不近情传疑则可证实非矣安可假木异名附山殊称强引大舜即比宁怀【朱云宁字误当作甯括地志云河内郡获嘉县有甯城而怀县亦属河内又妫州怀戎县西有舜井路史国名记云阳处父聘卫过甯一作宁则宁怀并地名矣】更为失志记之本体差实録之常经矣历山妫汭言是则安於彼乖矣尚书所谓厘降二女于妫汭也孔安国曰居妫水之内王肃曰妫汭虞地名皇甫谧曰纳二女於妫水之汭马季长曰水所出曰汭然则汭似非水名而今见有二水异源同归浑流西注入于河
河水又南迳雷首山西
山临大河北去蒲坂三十里尚书所谓壶口雷首者俗亦谓之尧山山上有故城世又曰尧城阚駰曰蒲坂尧都按地理志曰县有尧山有祠雷首山在南事有似而非非而是千载眇邈非所详耳
又南涑水注之
水出河北县雷首山县北与蒲坂分山有夷齐庙阚駰十三州志曰山一名独头山夷齐所隐也山南有古冢陵柏蔚然攅茂丘阜俗谓之夷齐墓其水也西南流亦曰雷水穆天子传曰壬戌天子至于雷首犬戎【按传戎下有胡字】觞天子【按传子下有于字】雷首之阿乃献良马四【按传下脱六字】天子使孔牙受之于雷水之干是也昔赵盾田首山食祁弥明【左传作提弥明】翳桑之下即於此也涑水又西南流注于河春秋左传谓之涑川者也俗谓之阳安涧水
又南至华隂潼关渭水从西来注之【华隂县今属陕西西安府潼关在华隂县东四十里元和志云关西一里有潼水因以名关】
汲都【当是汲郡或是汲冢】竹书纪年曰晋惠公十五年【五字误有说见後涑水篇】秦穆公率师送公子重耳涉自河曲春秋左氏僖公二十四年秦伯纳之及河子犯以璧授公子曰臣负羁绁从君巡于天下臣之罪多矣臣犹知之而况君乎请由此亡公子曰所不与舅氏同心者有如白水授璧於此【授当作投按左传云有如白水投其璧於河】子推哭曰天开公子子犯以为功吾不忍与同位遂逃焉
河水历船司空与渭水会【船司空县名汉地理志属京兆尹今华隂县东北五十里有船司空故城】
汉书地理志曰旧京兆郡之属县也左丘明国语云华岳本一山当河河水过而曲行河神巨灵手荡脚蹋开而为两今掌足之迹仍存华岩【朱笺云按巨灵事在薛综西京赋注引古语云云非出左氏国语此殆误记耳】开山图曰有巨灵胡者偏得神元之道能造山川出河所谓巨灵贔□首冠灵山者也【张华西京赋巨灵贔□注贔□作力之貌左思吴都赋巨鳌贔负首冠灵山注贔负用力壮貌又类篇贔□鳌也一曰雌鳌为贔本草贔□大龟好负重或名?今石碑下龟趺象其形】常有好事之人故升华岳而观厥迹焉自下庙历【朱本历下有一列字】柏南行十一里东逥三里至中祠又西南出五里至南祠谓之北君祠诸欲升山者至此皆祈请焉从此南入谷七里又届一祠谓之石养父母石龛木主存焉入【疑是又】南出一里至天井井裁容人穴空迂逥倾曲而上可高六丈余山上又有微涓细水流入井中亦不甚沾人上者皆所由涉更无别路欲出井望空视明如在室窥窻也出井东南行二里峻坂斗上斗下降此坂二里许又复东上百丈崖升降皆须攀绳挽葛而行矣南上四里路到石壁缘傍稍进迳一百余步自此西南出六里又至一神名曰胡趋寺【朱笺云神当作祠按郭缘生述征记西南出六里又至一祠名胡越寺神】神像有童子之容从祠历夹岭裁广三尺余两厢【朱云按宋本厢下有悬字】崖数万仭窥不见底祀祠有感则云与之平也【朱云宋本无也字】然後敢度犹须骑岭抽身渐以就进故世谓斯岭为搦岭矣度此二里便届山顶上方七里灵泉二所一名蒲池西流注于涧一名太上泉东注涧下上宫神庙近东北隅其中塞实杂物事难详载自上宫东北出四百五十步有屈岭东南望巨灵手迹惟见洪崖赤壁而已都无山下上观之分均矣【朱云分均字有譌误盖言山下上观似有掌足之迹及至上宫而望掌足处但见洪崖赤壁而已无复分均之迹也唐文粹载王涯仙掌辨曰华岳首峯有五崖北壑破岩而列自下远而望之偶为掌形旧俗谓是巨灵之迹余往观焉诞哉此说乎】河在关内南流潼激关山因谓之潼关灌水注之水出松果之上北流迳通谷世亦谓之通谷水东北注于河述征记所谓潼谷水者也或说因水以名地也河水自潼关东北流水侧有长坂谓之黄巷坂傍絶涧涉此坂以升潼关所谓沂黄卷以济潼矣【卷当作巷朱引潘岳西征赋云黄巷以济潼】历北出东?【朱云按西都赋云左?函谷二崤之阻则此当作东崤】通谓之函谷关也【函谷关在今河南灵宝县南十一里】邃岸天高空谷幽深涧道之峡车不方轨号曰天嶮故西京赋曰岩嶮周固衿带易守所谓秦得百二并吞诸侯也【朱云二语见张载剑阁铭】是以王元说隗嚣曰请以一丸泥东封函谷关图王不成其弊足覇矣【何云观此则潼关函谷乃一地异名耳道元北人不应误也】郭缘生记曰汉末之乱魏武征韩遂马超连兵此地今际河之西有曹公垒道来【上下疑有误字项本改来作东似得】原上云李典营义熙十三年王师会?此垒西征记曰沿路逶迤入函道六里旧城城周百余步北临大河南对高山姚氏置关以守峡宋武王入长安檀道济王镇恶或?山为营或平城结垒【十六国春秋作或平地结垒】为大小七营【十六国春秋作七十营】滨带河嶮姚氏亦保?山原阜之上【按十六国春秋作泓亦保?山原陵阜之上各设营垒则此句原下当有陵字】尚传故迹矣【按宋书武帝纪晋安帝义熙十三年正月公以舟师进讨姚泓二月冠军将军檀道济等次潼关三月庚辰大军渡河索虏步骑十万营?河津公命诸军济河击破之公至洛阳七月至陕城龙骧将军王镇恶伐木为舟自河浮渭八月扶风太守沈田子大破姚泓於蓝田王镇恶尅长安生擒泓公至长安执送姚泓斩于建康市与此正同则此之宋武王当作宋公或王字疑衍竟作宋武或王字当是帝字方妥】关之直北隔河有层阜巍然独秀孤峙河阳世谓之风陵戴延之之所谓风塠者也【朱笺太平御览引戴延之西征记云伏羲女娲风姓也此当是女娲之墓九域志云女娲墓在今潼关口河滩上屹然介河有本数株虽暴涨不漂没也寰宇记云河东县三里风陵是女娲之墓】南则河滨姚氏之营与晋对岸
禹贡锥指曰以今舆地言之河自韩城县龙门山南流与汾水合【县志云河自龙门而南距合阳不百里河壖多客土遇潦辄溃】又南迳合阳县东其东岸则荣河县临晋县【合阳在陕西同州东北一百十里黄河去县四十里荣河在山西蒲州东北一百二十里黄河旧在县西五里明时渐徙而东正德二年遂至城下今去县仅七十步临晋在州东北七十里黄河在县西三十里】又南迳朝邑县东又南至华隂县东北与渭水合其东岸则蒲州【朝邑在同州东三十里黄河去县二十八里有临晋关华隂在华州东七十里黄河去县九十里蒲州在平阳府西南四百五十里黄河旧在州西蒲津门外明万历八年河决东啮城闉甃石岸以障之今渐徙而西去城十余里有蒲津关与临晋关夹河相对】又南迳雷首山西至潼关卫北【卫在陕西都司东明析华隂地置西至华隂县界一里黄河在卫北一里潼关故城在卫东南四里左传所谓桃林之塞元和志云自灵宝县以西至潼关皆是】折而东是为河曲【春秋文公十二年秦晋战于河曲即此地也】此河水南至华隂之所经所称龙门西河者也
河水又东北玉涧水注之
水南出玉溪北流迳皇天原西周固记开山东首上平博方可里余三面壁立高千许仭汉世祭天於其上名之为皇天原上有汉武帝思子台又北迳阌乡城西郡国志曰弘农胡氏有阌乡世谓之阌
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:01:56-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>