<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,凡例,纂修厦门志姓氏,征引书目,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,后记,厦门志全文在线阅读,厦门志全文在线下载,大玄古籍书库">
<meta name="description" content="福建地方志。清周凯修,凌翰等纂。十六卷。凯字仲礼,一字芸皋,浙江富阳人。嘉庆进士,历官知府、分巡道员。。凌翰,孝廉,官闽清县教谕。是志始修于道光十年(1830),成于十二年(1832)。首载厦门、御碑亭、朝天宫等八图,及御制碑文、扁额。次为分域、兵制、海防、船政、台运、关赋、番市、艺文、职官、选举、列传、风俗、旧事等十四门,含街市、津澳、城寨、岛屿、港澳、潮信、风信、台澎海道等一百零二目。约三十万字。为厦门第一部志书。_厦门志_全文在线阅读_厦门志_全文在线下载_大玄古籍书库">
<title>厦门志_周凯_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">厦门志</span> <br/>
          作者： <span class="inputVal" id="bkauthor">周凯</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]287753</span> <br/>
          说明： <span class="inputVal" id="bkdec">福建地方志。清周凯修,凌翰等纂。十六卷。凯字仲礼,一字芸皋,浙江富阳人。嘉庆进士,历官知府、分巡道员。 凌翰,孝廉,官闽清县教谕。是志始修于道光十年(1830),成于十二年(1832)。首载厦门、御碑亭、朝天宫等八图,及御制碑文、扁额。次为分域、兵制、海防、船政、台运、关赋、番市、艺文、职官、选举、列传、风俗、旧事等十四门,含街市、津澳、城寨、岛屿、港澳、潮信、风信、台澎海道等一百零二目。约三十万字。为厦门第一部志书。</span> <br/>
          封面： <span class="inputVal" id="bkimg">Z_11178.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]厦门志
[book_author]周凯
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]287753
[book_dec]福建地方志。清周凯修,凌翰等纂。十六卷。凯字仲礼,一字芸皋,浙江富阳人。嘉庆进士,历官知府、分巡道员。 凌翰,孝廉,官闽清县教谕。是志始修于道光十年(1830),成于十二年(1832)。首载厦门、御碑亭、朝天宫等八图,及御制碑文、扁额。次为分域、兵制、海防、船政、台运、关赋、番市、艺文、职官、选举、列传、风俗、旧事等十四门,含街市、津澳、城寨、岛屿、港澳、潮信、风信、台澎海道等一百零二目。约三十万字。为厦门第一部志书。
[book_img]Z_11178.jpg


[book_title]序
自序
地之有志，尚矣。一统志而外，有通志、府志、州志、县志；他如名山大川，亦别有志纪其盛也。厦门，宋曰嘉禾屿、明曰中左所，同安县十一里之一里耳；广袤不及七十里，田亩不及百十顷。区区一岛孤悬海中，有志何也？盖自台湾入版图，我国家声教所暨，岛夷卉服悉主、悉臣求朝贡而通市者，史不绝书。厦门处泉、漳之交，扼台湾之要，为东南门户，十闽之保障、海疆之要区也。故武则命水师提督帅五营弁兵守之，文则移兴泉永道、泉防同知驻焉。贾商辐凑，帆樯云集，四方之民杂处其间，涵濡沐浴乎圣神之化者，百有余年；士蒸蒸而蔚起、民蚩蚩以谋生。虽一里也，而规模廓于一邑矣。
凯以道光十年冬观察闽南，政事余闲，披览载籍，二府、一州、一厅、九县之志，莫不备具。适重修通志，奉檄采访近闻。得薛起凤「鹭江志」而读之，所载皆当日时事，并及诗歌，而于政事之要，未暇详备；殆笔记、杂记之书，未可以云志。因复网罗散轶、搜摭群言，稽之「会典」、征之案牍，与士林诸君子相考订。越二年而书成，凡十有六卷，名曰「厦门志」。惜边地狭隘，文物无多；自宋以上，唐有陈希儒、薛令之二人，余无概见。惟于本朝掌故，庶几赅举，用备后来者之遵率。夫凯以监司奉命巡视斯邦，二年于兹矣。自问无所建白，且于二府、一州厅、县之志未遑重修，顾戋戋于岛中之志，亦足自形其陋也矣。
大清道光十二年（岁在壬辰），福建兴泉永海防兵备道富阳周凯譔。
高序（原题「厦金二岛志序」）
道光十五年春、三月，「福建通志」成，澍然将去福州而归。念厦门周芸皋观察澍然好友，此去息影衡庐不复出，不可以不别；遂之厦门。
居数日，观察出手譔厦、金二岛志示澍然，澍然受而卒业，赞于观察曰：『是志也，志同安县马巷厅二里尔。语地大小，尚不得比县志；然实关天下之故焉，厥功伟矣』！观察曰：『何言之夸也』。曰：『我国家拊有台湾，化獉辟莽，海道大通；比内郡东南数千里，声息顺风数日可达。台湾无事，则内郡晏然，而粤之潮、浙之定海、江南之上海俱寝戈息戍，同乐太平。往者郑氏据二岛，取台湾于贺兰，兵不血刃；康熙十九年，我督臣姚、抚臣吴、提臣万、杨统大师收二岛，于是靖海侯施以一旅拔澎湖，陈兵海上，郑氏以降。是台湾扼东南四省之要，二岛又扼台湾之要也。谨案「春秋」，书城缘陵不系杞、城虎牢不系郑；传者谓关天下之故。夫缘陵、虎牢，亦杞、郑一地尔；然则二岛虽县、厅一里，固今日之缘陵、虎牢也。以为关天下之故，殆不夸也』。观察曰：『然』；属为序。因录前语申之曰：志列图、表、略、考、传、记，总目六、分目十四，又各系小目，既详且核矣；而于兵防、线道、台运、关赋，尤留心焉。吾意是书出，官司得识其职、人民得实其泽，胥吏无所藏其奸，岂惟纪载，乃吾观察治谱也。通志虽周一省，而握要以治，恐未肯以此易彼；志何论大小哉！
澍然之来也，方快泛海惬平生志；读是编，又不免望洋之叹此行殊不虚也。
光泽高澍然撰。
陈序
道光四年，予奉天子命，镇金门。至十一年，又奉命提督全闽水师，建牙厦门。时官兴泉永道，为富阳周芸皋先生。先生负文章经济才，前由史馆出守襄阳，迁黄德道，移官于此。下车即访三郡志，兴利除弊，政声四起，阖厦商民尤便之。其为人坦亮无城府，遇有公务，予辄喜与商榷，前后共七载。
暇时，尝语予曰：『厦门东抗台、澎，北通两浙，南连百粤；人烟辐辏、梯航云屯，岂非东南海疆一大都会哉！乾隆间，鹭江固已有志矣；特繁冗与疏漏交讥，凡形胜、兵防、吏治、民生一切要略皆阙，是不可不广其纪述，以为一方文献』。予极怂恿之。会宫保孙平叔制军奏修通志，檄征郡邑乘，备志局采。先生遂广集群书，延绅士陈征君雪航、凌孝廉文藻、孙都尉仪国、诸生林逊甫，分门辑纂，自总厥成。而先生迁台澎道去，故未付梓。客岁，署厦防同知卢大令凤琴与予所延教读师洪孝廉香沙读之，喟然曰：『是芸皋先生一生精力所存，不可不为蒇厥事，以示不朽』。予喜成人美，爰捐俸以为之倡。
夫厦为予所治地，山川、阨塞、边防、要辖与夫军民、风土情状，日往来于胸中。忆自海氛告警、鲸鲵鸱张，予时方从诸将戮力行闲，荡瑕涤秽；先生固未莅斯土，即莅此，亦军书旁午，无遑及也。幸数年萑苻潜踪，得从容讨论于铃阁余闲。菲才如予，亦获时聆其教益；岂非三生幸事哉！独惜其人已往，不及亲见付梓为可恨耳。然书成，后之官斯土者，观先生之纂述、资先生之治理，流连反复，如见先生之风采绪论；不唯先生之文章不朽，而惠泽亦垂于无穷矣。九原有知，不且冁然泉壤耶？
至于是书旨要，高舍人已详其言，兹不复赘；故第叙其交谊及书之缘起颠末如此。
道光十九年八月，钦命福建省水师提督军门莲峰陈化成序。
卢序
泉之领县五，其烦而剧者，曰晋江、曰同安；厦门，则又同安一隅耳。然四面环海，于金门为犄角、于漳郡为咽喉。故自提军五营而外，兴泉永道驻焉、厦防同知亦驻焉。富阳周芸皋先生，以道光十年官兴泉永道，而凤琴以十二年令晋江、后又令同安，皆于先生为属吏；日有所咨、月有所请，先生不以为愚，教且诲焉。其时「厦门志」已成，谓凤琴曰：『自予来此，于民无德。然阅二十四月而成此书，于治之要领、民之利病，颇自详悉』。凤琴时唯唯而退，第志不敢忘。
及凤琴来官厦防同知，先生已辞世矣。思其人、读其书，考其风俗、条其教令，然后知先生所谓无德于民者，大有德于民也，且有裨于后之官兹土而莅兹民者也。先生没矣！民之思先生如昨也。先生之书之不可没如此其章章也，乌可不刊之以寿世、寿先生哉？于是黎观察半樵将调江南，凤琴亦将回任晋江，与陈提军莲峰谋刻之。观察为文弁诸首，而使凤琴继之。凤琴记前惠安县娄君重修县志书成，尝丐先生为之序，序以先生重也；凤琴何敢序先生文哉！然以凤琴为先生属吏，受先生之教、被先生之遇，敢执「卑不颂尊」之义，一以不文辞；，亦岂所以报先生也哉！遂序之。
道光十八年戊戌冬十月，署厦防同知卢凤琴譔。
孙序
嘉庆二十五年庚辰，赵谷士先生主讲紫阳书院，谓云鸿曰：『厦门不可无志』。时云鸿以薛氏「鹭江志」对。先生曰：『夫志叙事纪实，体例谨严；必明于义法、习于典故，是之谓志。薛氏书于史例未合，备采拓可也』。乃谋诸倪观察竹泉而不果。
庚寅，云鸿以承荫通判兼袭世职；入京，蒙恩准袭世职，发标回厦。会周观察芸皋先生议修「厦门志」，黄司马心斋举凌孝廉文藻、陈征士雪航、林茂才逊甫暨云鸿以应。云鸿自分武夫，不习文事，固辞；观察不之许。于是各分门类，云鸿为辑兵制、海防、番市、纪兵、山川、津澳，观察以为可；其分域、艺文、职官、选举、列传、列女传、风俗则皆凌孝廉、陈征士、林茂才所为；其船政、台运、关赋则据诸案卷，观察总而正之。凡二十四月而成，时道光壬辰也。将谋付梓，适观察调任台湾，遂以副本留吕孝廉西村处。
越次年，观察竟卒于官。噫！是书为观察历年苦心，竟不得遹观厥成也哉！戊戌，云鸿权中衡参戎，西村设绛署中，出所留稿本，陈提军莲峰、黎观察半樵共观之，咸嘉叹谓：『有裨政要，宜梓行』。遂各倡捐廉俸，嘱卢司马师竹暨云鸿共蒇厥事；仍嘱西村取所誊本，合稿本两相对勘付刻。盖提军与芸皋观察共事七年，同寅协衷，尝共倡修玉屏书院；今又与半樵先生完芸皋观察生平未了之心，岂非极不朽盛事哉！
所异者，是志之作，议自谷士先生；讫壬辰，而书成于观察。中间相去二十余年，是何其时之久也！初作志时，西村不与其事；书成，藏诸其家。今复七、八年，始任校正之役。又何其事之巧也！若云鸿，则以受芸皋观察知，自初事至今，不敢不勉。所谓「以此始者以此终」，非欤？
道光十九年己亥十月，调署福建水师提标中军参将事、后营游击、世职骑都尉、军功加一级仪国孙云鸿序。

[book_title]凡例
一、厦门地属弹丸，原不必立志。因为海疆要隘、渡台通洋正口，其政事有关通省。谨录「会典」则例，分别部居，次为各卷，以资考证。书中凡恭遇列圣谕旨敕令，应三抬、双抬、单抬者，敬遵御制诗注，或空三字、二字、一字谨书，以省卷帙。
一、图载居卷省。厦门南普陀寺，前于乾隆五十三年恭建，纯庙御制「平台湾林爽文诗文碑记」护以四亭，及御赐朝天宫、风神庙、朝宗宫匾额，地方官岁时守护。天藻辉煌，万民瞻仰，实厦门之盛典。敬谨绘图，并御赐诸提督臣匾联，俱恭录宸翰，弁诸卷端，以昭慎重。
一、凡志，皆绘祠庙、公廨及八景、十二景。厦无学校，故祗附书院，而不及公署。虽相传有八景、十二景之说，沧溟大观正不在此；不载。
一、分域，凡一岛之事，先各备载，再及诸政。
一、厦为水师所驻，有提标五营而无陆营，以防海也；巡楫所辖之地不止厦门，兵制宜详。
一、防海之事甚大，不独所分汛口、汛地也。兹既载在岛及附近各汛，附以风信、潮信、占验及台澎海道、南北洋海道，俾哨弁、贾舶得所取资。
一、厦门政事之大者，莫如船政、台运、海关三者，故次及之；而以岛上之田赋、渔税、关赋附焉。
一、厦门为贩洋正口，自海禁既开，贾舶迭出，关税充盈，民之衣食赖之；近则贩洋之船日少，故就各书及贾舶所能言者载之。各洋朝贡、通市诸国，仿「汉书」东夷、南蛮例为传。先会典，次疆域、水程，次历代沿革，次风俗人情；埔头土产交易各属国附焉，名曰番市。
一、艺文，文献之征也。先载书籍之目，奏疏、记、牍有关厦门者选录。前人文集、诗集有可采者，亦采焉。
一、职官表，文秩厦门旧设一巡司，后移驻巡道及同知；与水师各营，分为文、武二表，而附以名宦诸传。提镇所辖不止厦门，其战功在海洋及台、澎者并入传，以职论也。
一、选举二表，寥寥数十人；凡迁居厦门而籍隶漳州及他府者，皆录。
一、列传，文曰宦绩、武曰武功；及忠义、孝友、义行、文学、流寓、隐逸、方技、方外，皆为列传。流寓，以暂时客寄者言。明季诸老兼居厦门，统详志中。传末，间系以论。
一、刘向「列女传」，凡妇人有懿行、文藻者皆传；兹传贞烈、节孝之余，并传贤德妇人，次列传后。
一、旌例，妇人称氏、贞女称名。今闽南妇人，皆有名曰某娘。考「汉书」，妇女书名、书姓；今从古，有名者书名，传中称姓、不称氏。
一、节妇，以守节之年为重，期于旌例合也；于归之年从略。夫名、里居必书，知其父名者书父名、知其子名者书子名；俾后人得所考，且为氏族光也。以他姓子为子，非礼也，不书；间有族无可继，抚有养子出于不得已者，则书抱养子、义子以明之
一、厦界泉、漳，奢俭、贞淫为俗不一。然齐、鲁至道不过难易，使亲疏崇敬、上下欢欣同归于化者，是在司柄者转移之功，而后来亦可以是观政；故即「旧事志」所未备补载之。
一、「旧事志」，寇乱、夷氛，郡志详书。厦为海滨岩疆，尤资防御；故远载变乱、近纪用兵，为「旧事志」。附丛谈，悉着于篇。

[book_title]纂修厦门志姓氏
总纂：福建分巡兴泉永海防兵备道周凯。
分辑：闽清县儒学教谕凌翰、辛巳科孝廉方正候选县知县陈荣瑞、署福建水师提督中军参将孙云鸿、同安县廪生林焜熿。
总校：壬午科举人吕世宜。
分校：丁酉科举人林鹗腾、平和县监生庄中正、龙溪县生员杨廷球。
捐刻：福建分巡兴泉永海防兵备道黎攀镠、福建水师提督军门陈化成、厦防同知蒋镛、署厦防同知卢凤琴、署福建水师提督中军参将孙云鸿。

[book_title]征引书目
钦定胜朝殉节诸臣录会典
钦定四库书简明目录福建通、续志（乾隆二年谢道承等、三十三年沈廷芳等）
泉州府志（怀荫布）康熙同安县志（朱奇珍）
乾隆同安县志（吴镛）漳州新、旧府志
龙溪县志（吴宜燮）海澄县志
台湾府志（六十七等）台湾新、旧县志（王必昌、薛志亮）
诸罗县志（周锺瑄）南澳志（齐翀）
澎湖续编（蒋镛）沧海纪遗（洪受）
名胜志鹭江志（薛起凤）
嘉禾名胜记（黄日纪）广舆记
银同历朝登科便览（失名）普陀山志（许炎）
续宏简录史纬（元欧阳元）
明史（张廷玉奉敕撰）明史记事本末（谷应泰）
通鉴纲目南畺绎史摭遗
朱子全书道南源委
闽书（何乔远）续闽书（林霍）
文献通考（马端临）郡国利病书（顾炎武）
读史方舆纪要筹海图编（胡宗宪）
备倭图记（卜人同）东西洋考（张燮）
三藩纪事平闽疏（杨捷）
东平纪略（江日升）海纪辑要（夏琳）
武功纪盛（赵翼）平台纪略（蓝鼎元）
海国闻见录（陈伦炯）纪效新书（戚继光）
东槎纪略（姚莹）赤嵌笔谈（黄叔璥）
稗海纪游（郁永河）舟师绳墨（林君升）
水师要略（吴必达）菜根清谭（黄日纪）
全唐诗新定全唐文
明诗综（朱彝尊）温陵名胜诗注（夏质夫）
全闽诗话（郑方坤）闽中诗话（叶晴峰）
全闽诗隽（黄日纪）榕林汇咏（黄日纪）
登州全集（林弼）遵岩全集（王慎中）
次崖全集（林希元）紫峰全集（陈琛）
遯庵全集（蔡复一）丛青轩集（许獬）
清白堂稿（蔡献臣）百一斋稿（蔡守愚）
止嵒存稿（林应翔）晃岩集（池显方）
镜山集（何乔远）
留庵文集、浯岛节烈传、方舆互考、岛噫集（并卢若腾）
戏余草（卢勖吾）刘子全书（刘宗周）
石赍文集（黄道周）湄龙堂集（纪文畴）
吾浩堂集、三异人集、石青遗稿（并纪许国）
沧湄遗稿（林霍）交行摘稿（徐孚远）
夕阳寮存稿（阮文锡）浩然小草（杨秉机）
同江集（张对墀）鹿洲集（蓝鼎元）
鲒埼亭集（全祖望）壮悔堂集（侯朝宗）
瓯北集（赵翼）本朝文读本（袁枚）
两岛怡情集（黄梦琳）瑶洲诗钞（许炎）
荔崖诗钞、归田集（并黄日纪）鹭江赠别诗钞（倪琇）
文川文集（黄涛）泰云堂集（孙尔准）
大云山房集（恽敬）艺海珠尘
浯江集（萧重）诸家家谱

[book_title]卷一
图载
厦门图
御碑亭图（略）
万寿宫图（略）
朝天宫图（略）
风神庙朝宗宫图
玉屏书院图（略）
紫阳书院图（略）
厦门图（见前）
御碑亭图（略）
（附）宸翰
（附）宸翰
御制剿灭台湾逆贼生擒林爽文纪事语
平伊犁、定回部、收金川，是三事皆关大政，各有专文勒太学；诛王伦、翦苏四十三、洗田五，是三事虽属武功，然以内地，怀惭弗芗其说。至于今之剿灭台湾逆贼、生擒林爽文，则有不得不详纪颠末以示后人者。
向之三，予惟深感天恩，蒙厚贶；次之三，予实资众臣之力，得有所成。若兹台湾逆贼之煽乱，乃卒然而起，兵出于不得已，而又不料其成功若是之易也。盖自康熙二十二年平定台湾之后，历雍正逮今乾隆戊申，百余年之间，率鲜卅岁宁静无事；而其甚者，惟朱一贵及兹林爽文。朱一贵已据府城、僭年号，林爽文虽未据府城，然亦僭年号矣。朱一贵虽据府城，蓝廷珍率兵七日复之；不一年遂平定全郡。林爽文虽未据城，亦将一年始获首渠，平定全郡。则以领兵之人有贤否之殊；故曰事在人为，不可不慎也。
林爽文始事之际，一总兵率千余兵灭之而有余；及其蔓延猖獗，全郡骚动，不得不发劲兵、命重臣，则予「迟速论」所云『未能速而失于迟』，予之过也。然而果迟乎？则何以成功。盖迟在任事之外臣，而速在筹策之予心。故始虽迟，而终能成以速；非夸言也，盖纪其实而已。若黄仕简、任承恩初迟矣，而予于去年正月即命李侍尧速往，代常青为总督，办军储；常青往代黄仕简、蓝元枚往代任承恩，司剿贼之事。而郡城与仕简弗致失于贼手，是幸也、是未迟也（黄仕简、任承恩既至台湾，南北互相观望两月余，遂至与贼以暇，日以滋蔓。幸予于正月初旬值李侍尧入觐，即命往代常青为总督，而命常青代黄仕简，又随命蓝元枚代任承恩；是以郝壮猷于三月初八日自凤山弃城败归，立即置之于法。常青适于初九日到郡，整顿兵威，屡挫贼锋，郡城得以无失。使常青不即到，则郡城必失守，仕简或被贼获，皆未可知。是始虽迟，而实未为迟也）。既而常青祗能守郡城，蓝元枚忽以病亡，是又迟矣。而天启予衷，于六月即自甘省召福康安来热河，授之方略；八月初，即命福康安、海兰察率百巴图鲁及各省精兵近万往救诸罗，是又未迟也（常青虽固守郡城，未能亲统大兵往救诸罗；蓝元枚正筹会剿，旋以病亡。又幸予于六月内早令福康安来觐热河，即命于八月初二日同海兰察率百巴图鲁侍卫章京百余人驰赴闽省，并预调川、湖、黔、粤精兵近万人：分路赴闽。维时诸罗被围日久，粮饷、火药道梗不能运送；若非天启予衷，及早命重臣统劲旅前往，几至缓不济事。是常青等救诸罗虽迟，而于所料亦未为迟也）。福康安等至大担门开舟阻风，风略定而启行，又以风遮至崇武澳不能进；是又迟矣。然而候风之际，后调之兵毕至；风平浪静，一日千里齐至鹿仔港：是仍未迟也（福康安到厦门，于十月十一日自大担门开船，被风打回；十四日得风驶行半日，又以风遮至崇武澳停泊，似觉迟滞。然当此候风之际，四川屯练二千、广西兵三千俱至，而风亦适利，遂于二十八日申时放洋，至二十九日申时兵船齐抵鹿仔港；千里洋面，一帆直达。其余之兵，亦陆续配渡。福康安率此生力之兵，旬日内顿解诸罗之围；继克贼巢，生擒逆首。是未渡以前若迟，而计其成功又未可为迟也）。夫迟之在人，而天地神明护佑，每以迟而成速、视若危而获安，有如昔年「开惑论」所云者；予何修而得此于天地神明之锡祉哉！如是而不益深敬畏，勤政爱民、明慎用兵，则予为无良心者矣。予何敢、抑又何忍乎？夫用兵岂易言哉，必也凛天命、屏己私、见先几、怀永图，方寸之间日日如在三军前，而又戎掣肘、念众劳。且予老矣，老而精神尚健，不肯图逸以遗难于子孙、臣庶，藉以屡成大勋，此非天地神明之佑乎？亦岂非弗失良心得蒙天鉴乎？
福康安等解围歼贼以及生擒贼渠诸功绩，已见联句之诗之序，兹不赘言；独申予之不得不用武、又深惧用武之意如是，以戒后世占验家，以正月朔旦值剥蚀为兵戈之象。远者莫考，自汉至明屡逢其事；然亦有验、有弗验（元旦日食，自汉迄明有四十七。其本系政治废弛及僭窃伪朝无论已，如唐之太宗、宣宗元旦日食，其年俱宁静无事；至宋仁宗四十余年之中元旦日食者四，最后嘉佑四年亦无事：此其弗验者也。惟宝元元年元昊及康定元年元昊寇延州、皇佑元年广源州蛮侬智高寇邕州；又元代世祖至元二十九年元旦日食，是年广西上思州土官黄圣许结交趾为援，寇陷忠州、江州及华阳诸县：此其有验者也）。若昨丙午，可谓有验矣。以予论之，千岁日至可坐而致，剥蚀亦可笇而定也。既定矣，其适逢与不逢，原在依稀惝恍之间，且亦乏计预使之必无也。若使之无，是为诈也；不惟不能避灾，或且召灾。故史载宋仁宗朝第二次康定元年春正月朔当日食，司天杨惟德请移闰于庚辰岁，则日食在正月之晦；帝曰：『闰所以正天时而授民事，其可曲避乎』？不许。夫日食必当在朔，可知古称月晦日食者，见移闰曲避之术耳。至于不得已而用兵，惟在见几而作、先事以图，迟不失于应机、速不失于不达；惟敬与明，秉公无私，信赏必罚。用兵之道，其庶几乎！夫行此数端甚不易矣，知不易而慎用兵，又其本乎！
凡军旅事，必当有方略之书；书成，即以此语冠首篇，亦不更为之序矣。
乾隆五十三年（岁次戊申）春三月吉日立。
御制平定台湾告成热河文庙碑文
昨记平定台湾生擒二凶之事，亦既举平伊犁、定回部、收金川为三大事，端文勒太学；其次三为诛王伦、翦苏四十三、洗田五，以在内地怀惭弗芗其事。而平定台湾介其间，固弗称勒太学；然较之内地之次三，则以孤悬海外，事经一年，命重臣、发劲兵，三月之间擒二凶﹑定全郡，斯事体大，讫不可以不纪。因思热河文庙，虽承德府学耶，而予每至山庄，必先展拜庙貌；秋仲丁祭，尝遣大学士行礼，则亦天子之庠序矣。且予去岁筹台湾之事日于斯，天佑予衷，拿福康安、海兰察率百巴图鲁以行；及简精兵近万，亦发于斯。而诸臣涉重洋、冒艰险，屡战屡胜，不数月而生擒二凶，且无一人受伤者，是非上苍默佑、海神助顺，曷克臻斯；则予感谢之诚，兢业之凛，亦实有不能已于言者。筹于斯、发于斯、臻于斯，文庙咫尺，我先师所以鉴而呵护者，亦必在于斯；「记」所谓『受成告成』，正合于是地也。则平定台湾，告成热河文庙，所谓『礼以义起，非创实因』。且予更有深幸于衷而滋惧于怀者：予以古稀望八之岁，五十三年之间举武功者凡八，七胥善成。其一惟征缅之事，以其地卑湿疠瘴，我军染病者多，因其谢罪求罢兵，遂以振旅；是其事究未成也。近据云南总督富纲奏报缅甸谢罪称臣奉贡之事，命送其使至热河，将以赐宴施惠；是则此事又以善成于斯矣。
夫奉天治民，百王谁不为天子？而予以凉薄，仰赖祖宗德施，受天地恩眷独厚；近八旬之天子，蒇八事之武功。于古诚希，示后有述。使一事尚留阙欠，予之怀惭终不释也。自今以后，益惟虔巩持盈，与民休息；敢更怀佳兵之念哉？夫天地，天子之父母也；子于父母之恩，不可言报。中心感激，弗知所云已耳。击之辞曰：瀛壖外郡，闽峤南区。厥名台湾，古不入图；神禹所略，章亥所无。本非扼要，弃之海隅。朱明之世，始闻中国；红毛初据，郑氏旋得。恃其险远，难穷兵力；每为闽患，讫无宁息。皇祖一怒，遂荒南东；郡之、县之，辟我提封。一年三熟，蔗薯收丰；渐兴学校，颇晋生童。始之畏途，今之乐土；大吏忽之，恣其贪取（台湾远隔重洋，风涛冒涉。其始升调之员，原以为畏途；既以该郡物产丰饶，颇获厚利。调任之员不以涉险为虑，转且视为乐土。如近日福康安等恭奏：文职自道员以至厅县、武职自总兵以至守备千总，巡查口岸出入船只于定例收取办公、饭食之外，婪索陋规，每年竟至盈千累万。而督、抚大吏辄诿之耳目难周，不能详查，于是益无忌惮。兹据参奏，不可不分别严加惩治，以儆官邪，而申国宪）。既嬉其文，复恬其武；匪今伊昔，叛乱屡睹。向辛丑年，昨丙午载：一贵、爽文，其乱为最（地方文武既皆习于恬嬉，则文员祗知饱其欲壑，岂复以抚字为心？武员甚至纵兵离营牟利，并自总兵以下各衙内设立四项听差名目，多者三百人，少亦三十余人，存营之兵无几；又岂复以操练为事？以致奸民既得借口、更无畏心，煽诱愚民，屡形叛乱。其甚者，如康熙辛丑年之朱一贵及昨丙午岁之林爽文，纠众戕官、据城、僭号，更为罪大恶极）。水陆提督，发兵于外；奈相观望，贼益张大（林爽文滋事之始，水师提督黄仕简、陆路提督任承恩一同带兵渡海，谓可实时扑灭；不意南北互相观望，遂致贼势日益披猖）。天启予衷，更遣重臣；百巴图鲁，勇皆绝伦。川、湖、黔、粤，精兵万人；水陆并进，至海之滨（上年正月虽烛于几先，命李侍尧代常青为总督，而以常青为将军，专司征剿；常青究未经行阵，祗能保守府城，不能奋加剿贼。幸天牖予衷，六月内即谕令福康安入觐热河，继而常青亦请旨另简重臣来闽，随八月初命福康安为将军、海兰察为参赞，带巴图鲁侍卫章京等百人，并预调四川屯练二千、广西兵三千、湖南兵二千、贵州兵二千，水陆并进，以待福康安至彼领剿）。至海之滨，崇武略驻；后兵到齐，恬波径渡。一日千里，以迟为速（叶）；百舟齐至，神佑之故（福康安等至厦门，于十月十一日自大担门开舟，连次遇风阻回，复在崇武澳守候逾旬。适四川屯练与广西之兵踵至，而风亦转利；遂于二十八日申刻放洋。至二十九日申刻，兵船共百余只齐抵鹿仔港；千里洋面，一日而达。其始似觉迟滞，而既渡之后所向无前，转得迅蒇大功。信非神灵佑助，何以致斯）！驰救诸罗，群贼蜂拥；列阵以待，不值贾勇。如虎搏兔，案角陇种；顷刻解围，义民欢动（维时贼匪久围诸罗，闻大军既至，亦蜂拥迎拒；福康安、海兰察及巴图鲁等即日统兵前进，剿杀无算，立即解围。义民等无不欢忻踊跃，出城迎师）。斗六之门，为贼锁钥；大里之杙，更其巢落。长驱扫荡，如风卷箨；夜携眷属，内山逃托（斗六门为贼门户，最为险要；官兵乘锐立拔，随即捣其大里杙巢穴。林爽文胆落，连夜携其家属逃至埔里社埔尾一带，遂成釜底游魂矣）。生番化外，然亦人类；怵之以威，赉之以惠。彼知畏怀，贼窜无地；遂以成擒，爽文首系（先闻林爽文计穷，即欲逃入内山。而生番狙犷，未必能喻利害；或将逆首藏匿，则难速蒇。预命福康安既怵以威、复赉以惠，生番等果即倾心效命，协同官兵、社丁人等，竟于正月初四日在老衢崎地方，将林爽文生擒解京，俾元恶不致漏网。可知凡有血气，无不各知自为；顾所以经理者得当否耳）。狼狈为奸，留一弗可。自北而南，如上临下（叶）。海口遮罗，山涂关锁；遂缚大田，略无遗者（叶）（林爽文逃入内山，势已成擒；庄大田在凤山，一路窥伺府城。虑其事急，遁海而逸，乃福康安悉心筹划，预命乌什哈达带水师兵丁绝其去路；而分巴图鲁等分为六队，各自山梁挨次排下，四面合围。适值顺风，乌什哈达水师之兵连樯而至，沿海密布。庄大田逃窜无路，立即就擒；并其头目四十余人，无一脱者。又杀贼众二千余名；又有逃入柴城、琅峤各番社者三百余人，被生番等立即擒献伏诛。于是贼匪一时歼戮殆尽，合郡顿称平定）。二人同心，其利断金：曰福康安，智超谋深；曰海兰察，勇敢独任。三月成功，勋扬古今。既靖妖孽，当安民庶；善后事宜，康安并付。定十六条，诸弊袪故；永奠海疆，光我王度（此次台湾用兵，其始不能灭贼，非尽由士卒怯懦之故；亦由领兵者不得其人，遂致稽延时日。若福康安之智谋，算无遗策；海兰察之勇敢，所向披靡，可谓一时无两。而又同心共济，以此士卒用命，势如破竹。未及三月，而大功告成，洵能不负任使。至于平定之后，不可不亟筹善后之方，以为永靖之计。嗣据福康安奏定袪除积弊十六条，俱能悉心算酌，切中肯綮，已令大学士九卿议行。以后地方文武实力遵守，海疆庶可永庆安恬矣）。凡八武成，蒙佑自天；虽今耄耋，敢弛惕干！如曰七德，实无一焉。惟是敬勤，励以永年！
乾隆五十三年（岁次戊申）秋八月吉日立。
御制平定台湾二十功臣像赞序
近着「剿灭台湾逆贼生擒林爽文纪事语」，以为伊犁、回部、金川三大事各有端文，王伦、苏四十三、田五次三事不足芗其功。若兹林爽文之剿灭介于六者间，虽弗称大事，而亦不为小矣。故其次三讫未纪勋图像，而兹福康安、海兰察等渡海搜山，竟成伟勋靖海疆；吁！亦劳矣，不可湮其功而弗识。故于紫光阁纪勋图像，一如向三大事之为然。究以一区海滨、数月底绩，故减其百者为五十，而朕亲制赞；五十者为二十余，命文臣拟撰，一如上次之式。
夫用兵岂易事哉！昔汉光武有云：『每一发兵，头须为白』。况予古稀望八之年，须鬓早半白；而拓土开疆过光武远甚，更有何冀而为佳兵之举？诚以海疆民命，不得不发师安靖；所为乃应兵，非佳兵也。然亦因应兵非佳兵，幸邀天助顺而成功速，此予所以感谢鸿贶，不可以言语形容，而又不能已于言者也。昔人有言：『满洲兵至万，横行天下无敌』。今朕所发巴图鲁侍卫章京等纔百人，已足以当数千人之勇。缘营兵虽多怯而无用，兹精选屯练及贵州、广东、湖广兵得近万人统而用之，遂以扫巢穴、缚逆首，是绿营果无用哉？亦在率而行之者为之埋根倡首，有以鼓励之耳。若福康安未渡海以前，台湾绿营已共有四万余兵，何以不能成功？则以无率而行之者，岂不然哉？且台湾一岁三收，蔗薯更富；朕若微有量田加赋之意以致民变，天必罪之，不能如是成功速也。后世子孙，当知此意，毋信浮论富国之言！爱民薄敛、明慎用兵，庶其恒承天眷耳。
近日以宫商三百逐章餍饫，其义竟如幼年书室学诗之时。然彼时但知学其章句，而今则究其义味。因思「采薇」、「出车」诸章，乃上之劳下，其义正，斯为正雅；「祈父」，「北山」诸什，乃下之怨上，其义变，斯为变雅。夫上劳下，可也；下怨上，不可也。何则？下之怨上，固在下者不知忠义，然亦必在上者有以致之；斯则大不可也。我满洲旧风，以不得捐躯国事、死于牖下为耻；其抱忠、知义，较「祈父」、「北山」之怨上为何如？是则绿营之多恇怯思家，伊古有之，无足多怪矣；然为上者，不可不存「采薇」、「出车」之意，更不可不知「祈父」、「北山」之苦。如其一概不知，而但欲开疆扩土，是诚佳兵黩武之为；望其有成，岂非北辕而适越乎？故因为功臣图赞，而申其说如此；以戒奕叶子孙，并戒万世之用兵者。
乾隆五十三年（岁在戊申）春三月上干。
御制福康安奏报生擒庄大田纪事语
昨生擒林爽文，则剿灭逆贼事，可称蒇大端；兹生擒庄大田，则肃清台湾事，方称臻尽善。二逆狼狈为奸，得一而不得二，余孽尚存，虑其萌芽。且彼既闻首祸被获，则所以谋自全而幸逃生，入山固易追、赴海则难捕矣。是以先事周防，履申饬谕（庄大田在南路，距海甚近；不虑其入内山而虑其入海，则追捕甚难。因履次降旨，令福康安等慎防其入海之路；思虑所及，随时预敕）。
兹福康安尽心画策，凡港口可以入海者，无不移舟设卡。因闻庄大田带同匪众俱在柴城，初二日欲往蚊率社，经番众极力抵御，复行退回。初五日黎明，官军由风港发兵，越箐穿林，遂有贼匪突出拒敌；我兵迎击，海兰察率领巴图鲁侍卫奋勇齐攻，杀贼三百余、生擒一百余。追至柴城，贼愈众多，然恐攻扑过急，庄大田或临阵被杀、或乘间窜逸，转不能悉数成擒；福康安分兵数队，以徐合攻，自山梁布阵抵海岸。适乌什哈达所带水师得顺风，连樯齐至，沿海进围，水陆合剿。自辰至午刻，杀贼二千余，群贼奔溃投水，尸浮海如鴈骛；而独庄大田伏匿山沟，以致生擒。是岂人力哉？天也。二逆以么■〈麻外骨内〉小民，敢兴大乱；杀害生灵，无虑数万。使获一而逃一，未为全美。斯皆生致阙下，正国法而快人心，反侧潜消、循良药业，福康安、海兰察等画谋奋勇，不负任使，固不待言；然非天佑我师，俾获万全，岂易致此耶！
更查康熙六十年四月朱一贵于台湾起事，提督施世骠、总兵蓝廷珍于五月由澎湖进兵，至六月收复台湾府城，计阅七日；于闰六月，始擒获朱一贵，计阅一月余，至雍正元年四月，而余党悉剿尽。自朱一贵起事至台湾全郡平定，始末阅两年。兹林爽文于五十一年十一月起事，其黄仕简等前后误事经一年；福康安等于上年十一月由鹿仔港始进兵，其间解诸罗县之围、克斗六门、攻破大里杙贼巢，至本年正月获林爽文，计阅四十二日；继获庄大田，计阅三十二日。自林爽文起事至台湾全郡平定，始末共阅一年三月；是较之蓝廷珍等成功更为迅速矣。夫逆贼入内山，生番非我臣仆，性情不同、语言不通，其遵我军令与否未可知也。福康安示之以兵威使知畏、给之以赏项使知怀，其轻画周密，贤于施世骠、蓝廷珍远甚。又得海兰察率百巴图鲁攻坚陷锐，遂得前后生擒二囚；且李侍尧悉心董理军储，无误行阵。使不以李侍尧易常青之总督，则军储必误；不以福康安易常青之将军，则成功必迟。兹尽美尽善，以成功于三月之间，则上天之所以启佑藐躬，俾以望八之年而获三捷之速，则予之所以深感昊慈，岂言语之所能形容也哉！
自斯以后，所愿洗兵韬甲，与民休息；保泰持盈，日慎一日，以待归政之年庶不远矣。虽然，仔肩未卸，必不敢以娱老自怠所为；犹日孜孜，仍初志耳。
乾隆五十三年（岁在戊申）春三月上澣立。
万寿宫图（略）
朝天宫图（略）
（附）匾额
（附）匾额
雍正四年，御赐朝天宫匾额：「神昭海表」。
风神庙朝宗宫图（略）
（附）匾额
（附）匾额
乾隆二年，御赐风神庙匾额：「惠应波恬」。
乾隆五十三年，御赐朝宗宫匾额：「恬澜贻贶」。
康熙四十年，御赐提督臣吴英匾额、对联：「作万人敌」；『但使虎貔常赫濯，不教山海有烟尘』。御赐提督臣施世骠匾额：「彰信敦礼」。
乾隆三十一年，御赐提督臣吴必达之母九十一寿：「萱寿延祺」。
玉屏书院图（略）
紫阳书院图（略）

[book_title]卷二
分域略
厦门自宋以上，无可考。幅员虽小，而形势险要、山川雄峻。前明屡被兵燹，为倭奴、伪郑所觊觎。自康熙十九年奠定后，人民蕃庶，土地开辟，市廛殷阜，四方货物辐凑，骎骎乎可比一大都会矣。凡一岛之事，皆备载焉。曰分域略。
沿革
形势
山川（寺观、古迹、石刻附）
都图
街市
塘埭
津澳
铺递
城寨
官署
书院
仓廒
祠庙
坊表
坟墓
沿革
宋为嘉禾屿，属泉州府同安县。宋名嘉禾里，以产嘉禾得名（「鹭江志」：『宋太平兴国时，产嘉禾，一茎数穗。故名』）；统绥德乡二十一都（统图二）、二十二都（统图二）、二十三都（统图二）、二十四都（统图二）。离县城六十里，水程七十里。在县南海中，广袤五十里（「同安县志」）。
元因之，立千户所。
明为中左所。洪武元年，定自京师至郡、县，皆立卫、所。是年，汤和克福州，闽地悉平。泉州置卫指挥使，领左、右、中、前、后五千户所，隶福建都指挥使司。二十年，江夏侯周德兴经略福建，抽三丁之一为沿海戍兵防倭，置卫、所当要害处。城水澳，为永宁卫，领左、右、中、前、后五千户所，又复设守御千户所；城厦门，移永宁卫中、左二所兵戍守，为中左所，设守御千户所。亦隶福建都指挥使（「府志」）。
按明「会典」：一卫五所，共船五十只；一所十船，一船旗军一百名。船有亏折，有司补造；损者，军自修理。中左所应有额设兵船十只，「府志」仅载水寨游兵船额，而于卫、所未详；补以备考。
国朝曰厦门。
按明江厦侯周德兴城厦门为中左所，「厦门」二字始见；则前已称厦门矣。景泰间，徙浯屿水寨于厦门，仍其寨名，间称浯屿寨；嗣后，但称中左所。至国朝平定两岛，乃名厦门。「读史纪要」作夏门，一名鹭屿；「同安县志」：『厦门一名鹭门』；「鹭江志」作鹭江。二字之义，未知所本。
顺治十八年，迁沿海居民，以垣为界，三十里外悉墟其地；复为郑氏所据。康熙二年，提督马得功复之，总督李率泰令弃其地（「同安县志」）。
康熙二年，诏舟师会剿金门、厦门。十月，大军克厦门。谕如顺治十八年例，迁界守边，厦门遂墟（「武功纪盛」）。
康熙十九年二月二十七日，提督万正色克复厦门，疏留总兵官杨嘉瑞镇之。二十二年，靖海将军施琅挂侯印，驻扎厦门。嗣是水师提督开府于此，移驻石浔巡检司。二十五年，以泉州府同知分防厦门。雍正五年，又以兴泉永道驻焉（「同安县志」）。
形势
大屿盘礡，近帖内地；蕴之以篔筜、辅之以鼓浪，高居堂奥，雄视漳、泉，中左之镇城也（「同安县志」）。
中左者，同安之外户；鼓浪者，中左之辅车，安危共之（蔡献臣「清白堂稿」）。
泉视同为唇齿，同视鹭为咽喉。同安最冲者中左，次冲者石浔（池显方「晃岩集」）。
金为泉郡之下臂，厦为漳郡之咽喉（「海国闻见录」）。
同安三面距海，金、厦尤为险要，门户之防也（「方舆纪要」）。
厦门四面皆海，西接宝珠、高埔，东联烈屿、金门；太武当其南、■〈氵丙〉州横于北；西南界海澄、龙溪，白礁峙焉；东南出大担、小担，澎湖通焉；西北有美人、天马之奇，东南拥鸿渐、香山之秀：洵泉郡之名区、海滨之要地也（「鹭江志总论」）。
鹭江山水形势记（杨国春撰）
禾岛自同邑分龙，迤逦西界而来。由天柱，越仙旗，起伏五十里余，岗峦重迭；东行至文圃山，崭然屹峙，蜿蜒而下。逾龙门，过朱岭（朱子所到处），挺起大屏山，顿伏跌断；至排头门，列嶂横飞，蓄势临江，崩洪渡海。天马北峙、太武南雄，左辅宝珠、右弼猴屿，日月护峡分明；北有金髻、镜台、鼠屿为送、南有东坑、白屿、嵩屿为护。过海突起一山，如眠牛形，名牛家村；厦之龙基焉。盘礡郁积、崔巍特挺，为小文圃；金头水肩镇重，如大文圃倒降两支逆龙：如北之婆姐砦、小天马、钓鱼翁、狗屿、虎屿是也；又如南之观音山、官浔山、东渡蟾蜍山是也。又东行，至浮云山，历塘边，南山耸焉；腰落一支，结店前、后莲、竹■〈土巠〉等乡。又东起东阮山傍，抽一支，结篮后、坂上、锺宅等乡。遂东向断跌，翻转南行，一山横列二里许，双龙合结，中有天池养荫龙气，名薛岭山；奔跃十余里，洪济山耸焉。屴崱巍峨，为厦岛诸山之冠。其间乡社累累，如后坑、后埔、浦园、吕厝、莲坂等社，一皆行龙所萦拂也。又自洪济东分一支，结虎山、东澳、湖边、何厝、高林、五通诸社；中从云顶，重峰迭嶂，顿跌西南，鴈塔乡其分支也。行十余里，至狮山，出御屏，边海南行，龙蟠虎踞。控水尖而引阳台，鹤膝蜂腰；历天界而挺虎岫，老龙脱润。从靖山卸落，结聚入首处，平地特出三台。明江夏侯周德兴相阴阳、观流泉，度地居民，建城其中。南分一支，由石泉山越镇南关而下，势如长蛇，回环包裹。外而鼓浪屿前拱，又外而青浦诸山作案。北有美头山、水鸡腿，为城后界；城前霞溪一水，北流篔筜之元绕案，会潮而出东南水口，则有虎头山、龙头山对峙关锁，外有大、小担两屿为捍门。西南则太武，镇海旗尾护焉；东北则鸿渐，烈屿环焉。至若全厦水势归宿，北则同安安海北界，水会聚于厦东南；西则漳州海澄东界，水会归于厦西南。四水东注，八面旋绕，其中源于生气、朝于大旺、流于囚榭，千形万状，难以尽述。经云：火从地中特地起，真形势之奇也。虽其岛纵横三十里许，而山峰拱护、海潮回环、市肆繁华、乡村绣错、不减通都大邑之风。此扶舆磅礡之气所锺，可于小中见大焉。
嘉禾海道说（孙云鸿撰）
厦门，在宋为嘉禾屿。屹然海中，周五十余里。环嘉禾者，为嘉禾海。北望高浦，西界海澄，东阨烈屿；南临大海，汪洋浩瀚，障以太武。外与金门相为犄角，二嶝防于内（大嶝、小嶝），二担捍于外（大担、小担）；浯屿则孤悬海表，控制要冲。于是东南海口布置扃钥，固若金汤。潮流岐分，因地屈折：南分三门（大担门、小担门、青屿门），东岐二派；南流从南而转北，东流由东而旋西。岛居泉、漳交错之地，故潮流亦达焉。自东来者，由北而至同安；自南而来者，西绕鼓浪屿而抵漳州。诸溪汇流，朝宗于海；潮汐潆洄，常一日而再。至港汊孔多，喷余波以四达。斯大小帆樯之集凑、远近贸易之部会也。自担门东渡黑洋至于台、澎，上接沙埕、下连南澳，据十闽之要会、通九译之番邦，则在嘉禾海以外矣。
按厦门四面：东至翔风里、金门岛，水程八十里，一潮可至（出大担五十里）；西至积善里鼎尾，水程一潮可至，约五十余里；南至海南太武山，水程半潮可至，一日来回，约二十余里；北至安民唐厝港，水程若干里；东南由海至澎湖，水程七更；西南至海澄、龙溪交界，水程若干里；东北至翔风里刘五店汛，由五通渡，水程三十里；西北至从顺里浔美汛，由高崎渡，水程三十里。
又按「鹭江志」载：八景曰洪济浮日、阳台夕照、万寿松声、虎溪夜月、鸿山织雨、篔筜渔火、五老凌霄、鼓浪洞天；后人又补十二景。凡志皆有八景、十二景之名，并绘图焉。厦门屹立海上，极目苍茫，波涛拍天，沐日浴月，阴阳开阖，变化万状。其佳景，正不在此。且凡志所谓八景、十二景者，亦各陈陈相因、吟咏类似，殊乏趣味。故从略焉。
山川
山川应志其脉略。厦门广袤不及七十里，登洪济山顶，一览可尽；且已详杨国春「鹭江山水形势记」。今但分类编载，而以寺观、古迹石刻附入，俾游者得浏览焉。
洪济山在城东北二十五里。峭拔耸秀，嘉禾山脉发源于此（「嘉禾名胜记」），为屿中诸山之冠。上为方广寺，有黯济岩、云顶岩、留云洞（「县志」作留云岩）、一片瓦、风动石、星石诸胜（「府志」）。绝顶有观日台（道光五年杨登云重修），鸡鸣时，遥望日如火轮，从海中跃出紫涛苍雾间，奇观也（「览胜志」）。或云方广寺，即云顶岩。山上下皆巨石屹立，一镌「天际」、一镌「龙门」（「嘉禾名胜记」）。山之南为和尚石，石迭成洞，可容数百人；昔人避倭处。中有流泉（「鹭江志」），明丁一中、池浴德、傅南式、刘存德、洪朝选、左丞、刘在业、叶普亮，俱有诗刻。道光十二年，周凯题名石上（采补）。
金榜山在洪济山西南。山黄色，如列榜；因名。一名场老山（县志）。唐女士陈黯累举不第，隐于场老山（「通志」）；以黯自号场老，后人称曰场老山。山上有石刻「迎仙」二字；筑楼其上，名迎仙楼。今架梁之坎犹存（「闽大记」）。当时，书堂有新罗松二本（「闽书」）。堂侧石壁，高十六丈，名玉笏（「县志」）；又有石镌「谈元石」三字，俱相传为朱子书。临海有石，俗呼鹰搏兔石；黯钓矶也。今筑地，矶在田中（「府、县志」）。又有动石、浮沉石（「闽书」）。
五老山在城南六里。山如五老形，故名（「县志」）。五峰并列，而无尽岩居其中（「方舆纪要」）。大石嵌空，其下虚敞。宋僧文翠建普照寺（「府志」。又按「普陀寺僧谱」：院五代僧清浩建，初名泗洲；宋治平间，改普照院。元至正间废，明洪武间毁于兵）；寺盛时，常居大众百余人。自唐以来，兴废不一，俱名普照寺。国朝康熙间，靖海将军施琅重建，改名南普陀。左右有鼓山、钟山，有洞名六月寒洞。左有云巢，又有石笕以引水。寺右，乾隆间复建龙王庙（「嘉禾名胜记」）；门有御制平台纪功碑亭四。前有平原，为水师演武场。壁有俞大猷、佟法海诗，俞诗今为苔没，不可识。寺祀观音大士。道光十三年，僧省己醵金重修（采补）。
文公山在城东二十一都虎山北（「鹭江志」）。相传朱子尝游其巅，故以为名。右有双石对立，名仙石（「县志」）。
虎山在二十一都，城东三十里。山形俨然一虎蹲踞，因名（「鹭江志」。俗呼虎仔山）。其势，北拱同安。万历初，建塔于上；为水口捍门（考「县志」明郭贞一「修虎山塔序」，再修于嘉靖二年。及二十一年，雷灾。至万历间，雷又灾，重修。则塔之建已久，非始于万历初也）。山麓有龙湫（「湫」俗误「须」）亭，下有龙洞，四时不涸（「府志」）。山之西四十里许为金鸡亭，与篔筜港口对（「嘉禾名胜记」）。相传：昔里人掘地得金鸡，建亭跨之；故名。今为往来孔道（「县志」）。
虎头山去城南里许。山临海滨，危石耸起。上戴二小石如虎耳，故名；与鼓浪屿龙头山对（「县志」）。山下巨石壁立；前明防倭，李逢年筑炮台，镌费于上（「鹭江志」）；字径三尺余，林懋时书。俗呼为打石字。道光十年，石裂崩其外。旁有海蜃寺（采补）。
龙头山在鼓浪屿下（即日光岩）。隔水与虎头山相对（「县志」）。
烟墩山在城东文公山东。下有官荣石，距塔头社里许（「县志」）。宋幼主过此，民有馈献者，悉予官；陆丞相秀夫书「官荣」刻之（「闽书」）；或云「官荣」二字，合成「宋」也（「怡情集诗注」）。
紫占山去城北四里许，在豪灶社后。势极雄壮，高可数百丈；石壁巉岩，绵亘数里（「鹭江志」）。
小文圃山在城西北，去城二十里许。状若文圃山而小。山自县文圃山发脉，渡海耸拔，为岛中诸山所由起（「鹭江志」）。上有东岩，今废（采补）。
金山在城东北，近洪水桥。山赤色，无草木；故名（县志）。桥近处，有山原宽坦，郑氏尝阅兵于此。中有资福院（「鹭江志」。俗呼后院）。
蜂窠山去城南三里。高悬如蜂窠，故名。前望海中，有玉沙如带，若隐若现（「县志」）。沙长数百丈，上容百家；风水淘汰，毫无所损（「鹭江志」。俗呼为海沙坡）。上有七星石（采补）。
阳台山在城东北二里有奇。高数百丈（「鹭江志」）。峰峦耸秀，冠于诸山；带溪之水出焉（「县志」）。
鸿山在城东南里许。上有石砦遗址，石刻「嘉兴寨」三字（采补）。中一大罅，名龙喉，深不可测。相传：昔人避乱处（「县志」）。山腰缺处，为镇南关。山麓为鸿山寺，嘉禾八景「鸿山织雨」是也（「鹭江志」）。有前明「天启二年，福建都督徐一鸣、游击将军赵颇攻剿红夷」石刻题名（采补）。
凤凰山去城南里许（「鹭江志」）；在望高山北，相去数百步。山下成市。上为榕林别墅，国朝黄日纪所筑；因山麓多古榕，蔡文恭新题曰「榕林」。有镜塘、洗心堂、石诗屏、钓鳌亭、小南溟、半笠亭、三台石、百人石、蹋云径、漏翠亭、披襟台、摩青阁、漱玉峰、榕根洞、亦灵阿、赋闲亭、芃岛诸胜（「嘉禾名胜记」）。「芃岛」二字，林佶书；「怡情泉石」四字，黄任书（采补）。墅中诗刻，自蔡文恭至周凯四十有二人（文恭铭榕林池石曰：『一拳一勺，具山川意；时出云雨，泽及万类』。至今称升平宰相佳谶）。
望高山在城西南水仙宫后。高可望远，因名（「县志」）。山石耸立，下临无地。五、六月间登此以睇海舶，初见如一点黑子，须臾毕现（「鹭江志」）。石之上，镌「水天一色」四字颇大（采补）。山南临海，有元帝庙，曰武西殿；与鼓浪屿对。下有龟蛇石，浮于海面（「嘉禾名胜记」）。
狮山去城东北四里有奇，在太平岩后。石势嵯峨，形如伏狮；故名（「鹭江志」）。上有虎硿草坪、长生洞（采补）。
靖山在城东一里许（采补）。
东澳山在城东，距虎山五里。有天后庙（「鹭江志」）。
东坪山在城南七里上李社（采补）。
马陇山在城北二十里许，山麓为马陇社。上有石，名金鸡石，镌「有泉德邱」四字；相传为朱子书。笔迹未肖，好事者之谈也（采补）。
金交椅山在城东溪边社（「鹭江志」）。宋幼主尝登山坐此。下有穴甚深黑。相传：有刀剑之类，里人入穴取归，夜辄现光怪，投还，始息（「县志」）。
太武山在海澄县东五十里，属漳州；为厦门外障。一名太姥山（「图经」：『上有「太武夫人坛前记」，谓：「闽中未有生人时，夫人拓土以居，因以名。有小石城，为秦建德城；高千仞，周围亘百余里，屹立海上，端重耸峭。其南五里，镇海卫在焉。东望大海，汪洋无际；一陟其巅，则漳、泉风景尽在目中。山石多奇迹，有浴仙盆，仙人迹宛然；旁有大石，刻「象径云根洞」大字。有石塔工致，即延寿塔；中可坐数十人，高数仞。海中归帆，望以为标」』。按太武山、嵩屿，皆海澄县境，非厦门地；而与厦门相望，且为要险，故附载焉）。
五通岭在城东北三十里，与烟墩山近（「县志」）。宋幼主所过，乃此岭也（「闽书」）。
按「同安县志」、「方舆纪要」、「泉州府志，皆云五通岭在积善里庄坂尾；路旁有二巨石夹峙，高四、五丈。宋文天祥侍幼主至此，题曰「龙门」。「海澄县志」：『文丞相书「龙门」二字，在海澄、同安连界之五通岭』；「漳郡志」误谓在龙门岭，而「闽书」辩云：『五通岭，予尝至其处。岭路咋咯，非通衢也。幼主自龙窟登舟，不叶取途于此。惟嘉禾屿有五通岭，乃幼主所过。又文丞相未尝奉幼主南行，所云丞相，或陆丞相欤』？考嘉禾五通岭为宋幼主所过，姑从「闽书」；而岭上今无二巨石（龙门石刻详后「丛谈」）。
薛岭在洪济山西北（采补）。薛沙卜居于此，人称所居岭为薛岭；岭之南，唐陈黯宅在焉。时号为南陈、北薛（「览胜志」。据「府志」云：『薛令之徙家于此，号为南陈、北薛）。下有觉性院，极宽敞；常住僧八、九十。今圯，只存数椽（「鹭江志」）。
按「闽书」，以薛令之徙居此岭，与陈黯号为南陈、北薛；「泉州府志」本之。而「同安县志」引「览胜志」辩论：令之本传不载其迁寓同安；以沙为龙溪尉，因居于此。又考朱子「金榜山记」，亦曰：『令之之孙』。今从「县志」。
白鹤岭在中岩西北，去城东里许。常有鹤栖其上，故名。旧为大道，筑石为门，建石亭于门右。亭南为白鹤岩，明岛上有能诗者过此，得『野云度岭疑归鹤，涧水流霞想落花』句；由是得名（「鹭江志」）。
禅师公岭在城南里许。道通镇南关（采补）。
西孤岭在城东北，近金榜山（「县志」）。
宝山岩去城北十里，在吴仓社后。一名董内岩，地甚幽僻（「嘉禾名胜记」）。中建寺，有泉名「圣泉」。相传：宋幼主尝掬饮之（「鹭江志」）。
虎溪岩一名玉屏山。在城东二里有奇（「县志」）。有棱层洞，洞后名「一线天」。北转为石厂，匝以石阑；石上镌「摹天」二字；山门巨石，镌「先露一芽」四字（「嘉禾名胜记」。按岩中石刻，又有「天门」、「玉蟾」、「飞鲸」、「飞鳌」、「棱层」、「灵则名」、「虎溪泉」、「一线天」、「划然长啸」、「凌空一渐」、「碧海波澄」、「入我门来」、「引人入胜」，凡数十处；惟「棱层」二字最大、最佳，与「摹天」二字皆明林懋时书）。明池显方建剎，名玉屏；秣陵将军胡真卿建啸风亭。国朝康熙间，威略将军吴英重建；雍正间，同知李暲修（「府志」）。有大雄殿、准提阁、弥勒楼、供佛泉、飞鲸石，有桥，有古榕数十株（「嘉禾名胜记」）。有石佛；又有一洞，名小空洞（采补）。山之南，为白鹿洞；左右多崩崖立石，中有亭榭掩映林端（「县志」）。旧建大观楼、宛在洞、接因亭；乾隆间，再拓六合洞、朝天洞、衔山亭（「鹭江志」）。明时，与虎溪合而为一。有泉曰龙泉，又曰琮琤；有半月池（「嘉禾名胜记」）。上有石室，祀关帝。洞前后，有广陵朱一冯及晋阳赵纾题名，俱天启癸亥年刻。
醉仙岩在城东虎溪岩北。岩石下有窍，深二尺，挹而复满；味甘可酿，故名醉仙（「闽书」）。或曰：远望岩石，若醉人偃卧，以形名（「嘉禾名胜记」）。里人池浴德甃为井，塑九仙祀之（「府志」）；名醴泉岩。岩巅巨石，刻「天界」及「仙岩」四大字。上有寺，名天界；国朝僧月松募建，有仙迹石棋局（「县志」）。寺后有长啸洞，前明征倭诸将勒诗于壁。又有黄亭（释月松有「黄亭□」，载「鹭江志」）、旷怡台诸胜（「嘉禾名胜记」）。
万石岩去城东二里许。磊石插天，岩扉镌「问渔」二字。旁有石洞，深可半里，纡回曲折，泉流其中；廓处可坐数十人，名小桃源。李暲镌「水鸣韶」三字于石上，异其声也。国朝康熙间，施琅建寺（「府志」）。沿涧上行，至一石门，镌「锁云」二字；即郑成功刺郑联处也。再进，有「象鼻峰」、「万笏朝天」诸石刻。上有一览亭，可观海（「鹭江志」）。
中岩在万石岩上（「县志」）；界万石、太平二岩中，因名（「嘉禾名胜记」）。一名鹧鸪岩（「鹭江志」）。山门题「欢喜地」三字；有石当户，镌「玉笏」二字。古榕盘屈，状若蟠龙；拾级而登，俯临绝壑（「嘉禾名胜记」）。有佛殿；有将士亭，祀澎湖诸将阵亡（「鹭江志」）。
太平岩去城东二里许，在万石岩之东、中岩之上；旧为郑氏读书所（「鹭江志」）。山径皆巨石夹道，狭窄如带。岩前有石如开口状，镌「石笑」二字；行数武，又一大石，镌「极乐天」三字。后有石洞，泉流不竭；佛宇禅房，左右数椽（「嘉禾名胜记」）。
碧山岩去城南三里许，在石浔司署后（「嘉禾名胜记」）。始筑小宇，祀观音大士；后僧慈惠渐次辟之（鹭江志）。前有风动石，有泉名碧山泉（采补）。
碧泉岩去城南四里许，与普照寺相近；一名石室寺。有泉从石罅出，寺僧琢石为沟引之。石室旁巨石，李廷机镌「碧泉」二字；又有草书「飞泉」二字，不署名，旧志以为林太常宗载书也。山门两壁屹立，右有万历陈第、沈有容题名，左题「龙洲卧冈」四字。寺今圯。僧雾云墓，即在山门下（补正）。
石泉岩在城东二里许。有石穴如门，可容出入。内有泉从穴中出，石刻「磊泉」二字以此。又有镵于侧曰：『孤嶂何年留铁骨，寒泉终古结冰心』。去磊泉数丈，又有一泉曰小石泉，名冽泉。与石泉隔一山，味同而流少，僧取以售焉。今为民居所压，仅见泉穴（「鹭江志」、「嘉禾名胜记」）。
紫云岩在城东，去醉仙岩半里。路曲折，岩有石门如关隘，舆马不能通。就溪中架石桥以通游屐，樵溪之水出焉。昔名达中庵，因祀梓潼帝君；故改今名（「嘉禾名胜记」）。下有小洞，洞中泉清而洌。洞左有蛟洞，旁有果岩。岩前原有放生池，僧道皎镌「慈湖」二字。岩后有碧莲寺。过樵溪，其高处即高读岩；相传：为郑氏读书处。今俱废（「鹭江志」）。
寿山岩去城东里许。一名半山堂，以其居市与山之半，因名（「鹭江志」）。
万寿岩在阳台山之东（「鹭江志」），一名山边岩（「嘉禾名胜记」）。自太平岩越山一里许，有寺，松林郁茂；右有巨石，镌「无量寿佛」四字。左有石洞（「府志」），名一片瓦；即八景所谓「万寿松声」也。石镌明人诗二首，无姓名；俗传为俞、戚二公作（岩有钟，高二尺有奇、径三尺。舞以下、于以上，俱有记。乃宋开宝六年将仕郎林仁着铸，镇荐福院。万历间院废，为仙游樵者所得，忠翊校尉陈人勋售置于此。里人章绍本云）。
鼓浪屿厦门东南五里；在海中，长里许。上有小山、民居、田园、村舍（按「方舆纪要」：『在大嶝西，旧有民居。洪武二十年，悉迁内地；成化以后，渐复其旧』），郑氏屯兵于此（上有旧砦遗址）。左有剑石、印石浮海面，下有鹿耳礁、燕尾礁（「鹭江志」）。东为日光岩（亦曰晃岩。上有龙头石，俗名龙头山。池直夫居其下；有晃园，极花竹之胜），石刻「鼓浪洞天」四大字。有寺，乾隆间僧瑞琳募修（「县志）；旧惟石室一间，后建高楼及旭亭。旁有小洞，堪避暑（「嘉禾名胜记」。今寺圯）。屿之西有瑞晃庵，与水仙宫隔水相对；俗呼三邱田（又名三和宫。今改法海院，颇壮丽。庵后石壁有王得禄题记）。负山临海，舟可真抵其下（「鹭江志」）。有鸡鸣石，海中有警辄鸣。后有金带水（宋幼主投金带处），多浮石。有泉名拂净泉，味甘；海船取汲焉，里人以小舟载水鬻于市。又有三片石，产海苔；味淡，以为珍品（采补）。
浯屿在厦门南大海中；水道四通，为海澄、同安二邑门户「府志」）。屿对金门之陈坑（县志），明江夏侯周德兴置水寨；成化中，寨移厦门，仍曰浯屿寨。山奥崎岖，贼据为窟穴。嘉靖间，复议旧置（「方舆纪要」）。其实为厦门要隘，今设防汛。上建天后庙。屿前有小屿，曰浯案屿；屿后海石丛生，名九节礁（采补）。
大担屿在厦门东南海中；连小担屿、浯屿，为厦门海口（「府志」）。宋幼主过此，掷弃累物以浮舟；后水发光怪，渔人得古研焉（「闽书」）。北建天后庙。屿巅为天灯山（采补），有石镌「第一津」。屿北远望，为白石头，大数十丈。下有七星石，森立海中（「县志」）。白石头在城东南，去玉沙十余里；风水所汰，洁白异常（「鹭江志」）。
小担屿周四里；与大担相对（「闽书」）。
离浦屿在厦门西北（采补），近高崎；以与薛浦相离，故名（「闽书」）。
宝珠屿亦在西北；高浦前海中沙屿也。状如珠，因名（「府志」）。卓竹入丈许，风扬浪淘，沙聚自若（「闽书」）。
槟榔屿在厦门东；与小担屿相望。以形名（「闽书」）。
黄牛屿在龙腰渡。古谶云：『龙腰断、黄牛平，嘉禾出公卿』（「闽书」）。
■〈氵丙〉洲屿在厦门北。周围二里许，当县丙方。或曰：县两溪流入巽方，而此屿在丙，文明之象也（「闽书」）。
白屿在厦门东北■〈氵丙〉洲。屿东（「府志」）。周围四里。县治二水夹流入海，俱经■〈氵丙〉洲与是屿南下（「闽书」）。屿两头昂起，状如双鲤朝天。有泉一泓，渔人常于此汲焉（「县志」）。又有鼠屿（「闽书」）。
按白屿有三：一在西北，近宝珠屿；一在南海，近浯屿；此居北海也。
凤屿在西北篔筜港中。又有浮沉石，随潮汐而浮沉（「鹭江志」）。
青屿在南，海澄、同安交界；东接小担屿。又有红瓜屿（采补）。
虎仔屿在厦门东金、厦分界处。西北有礁，名三礁（采补）。
蟹仔屿在厦门北，近后莲乡；小渡船于此往同安。上有鳌山宫（「鹭江志」）。
猴屿近鼓浪屿（采补）。
圭屿在厦门西澄、厦今界处（采补）。屹立海中，状如龟浮波面，故一名龟屿。隆庆间，置城；万历间，建塔。后俱毁（「海澄县志」）。今塔重修矣（采补）。
钱屿在厦门西（采补），去澳头南半里；四面环海。天启二年，上筑铳城，与圭屿、木屿为呼应。今城址尚存（「海澄县志」）。
木屿在厦门西（采补）。圭屿居中，钱屿、木屿翼之。前明设城戍守，今俱圯（「海澄县志」）。
嵩屿在海澄县界，与厦门相对；漳、泉二水于此交汇（「海澄县志」）。宋幼主浮舟经此，适屈圣诞，群臣构行殿呼嵩；故名。屿北有龟屿、蛇屿罗列海中，其形甚肖（「漳州府志）。
樵溪在城东，近紫〔云〕岩。源出狮山，曲折西流，经天界寺前汇于水磨，达于海（「县志」）。
水磨坑溪在城东。经万石岩，过深田汛，至岳岳前入于海（「县志」）。
带溪在城东北。出阳台山，经白鹤岭，至陡门入于海（「县志」）。
双溪在城东。一出石泉，经前园，至于桥亭；一出白鹿洞山，下经靖山，至于南门。同流汇为霞溪，入于海（「县志」）。
龙舌溪在城东北潘厝社。出洪济山，北流入海（「县志」）。
古楼溪在城北。出洪济山，东流入海（「县志」）。
莲溪在城东北。出洪济山，经莲坂社达篔筜港入于海（「县志」）。
港口溪在城东。出坪山，经上李社，至曾厝埯入于海（「县志」）。
霞溪在城南（采补）。源出双溪，经关仔内，至后海墘入于海（采补）。
前后溪在城东北禾灶社前后。一出紫占山，经万寿寺前；一出西孤岭，经金榜山后。皆汇篔筜入于海（「县志」）。
虎溪在城东玉屏山下（采补）。
篔筜港在城北。长可十里许、阔四里有奇。中有凤屿（「鹭江志」），莲溪及前后溪之水出焉。又篔筜港口有动石，潮至自动。又有浮沉石，潮至则浮、退则沉；风将起，石下有声，名石虎瞧（「县志」）。
锺宅港在城北，近五通。潮至洪水桥（采补）。
东埭港在城北，近目厝社（采补）。
大担门港在嘉禾海南、大小担屿之海口中；多礁石。海舶由此出入（采补）。
小担门港在嘉禾海南，与大担门港相接连；礁石较少。海舶出入，于此为多（采补）。
青屿门港在嘉禾海南，与小担门港并列。大舶出入于此（采补）。
龙船河在城西美头山前。与海隔一岸（「鹭江志」）。
长寮河在城南袁厝山下；一名鲲池。中浮小洲，曰桂洲。前傅氏产，今为官池；岁征饷银，提标参将掌之。夏月种瓮菜，俗名瓮菜河（「鹭江志」）。东去百十步，有黄厝河（采补）。
柳树河在城东北。旧多柳，因名。今河塞，柳亦无存（「县志」）。地为巡道号厅，前有洞源宫（「鹭江志」）。
岳前河在城北岳庙前，近接魁星河。中浮小洲建寺，为荷庵（「鹭江志」）；四面环水，大可一亩，植竹为垣、架石为桥（「嘉禾名胜」记）。乾隆间，海澄公黄仕简提督厦门，重建（采补）。
魁星河在城北。上有魁星石（「县志」），形如魁星，故名（「鹭江志」）。其西有魁星阁，祀梓潼帝君暨魁星。乾隆五十年，分巡道万锺杰建；道光二年，巡道倪琇改建；十年，巡道周凯复其旧制（采补）。
月眉池在城西傅氏墓前。形如弦月，故名（「县志」）。亦种瓮菜（「鹭江志」）。
双连池在城西朝天宫下（「鹭江志」）。两池一岸，水相通，因名（「县志」）。
演武池在城南澳仔社口较场侧相传郑氏演武处也。今为民田灌注（「鹭江志」）。
放生池去城东二里许，在景通桥下（「嘉禾名胜记」）。
罢湫潭在城东北洪塘。旧传有龙穿地而出，分为三窦，下通一穴（「闽书」）。
蛟井在嘉禾里；石盘成穴。宋绍兴甲寅秋，虹尝饮之（「县志」）。
都图
同安县，宋设四乡（永丰、明盛、绥德、武德）；后存三乡，并为二十七里，又并为十一里（长兴、同禾、民安、从顺、翔凤、感化、归德、仁德、安仁、积善、嘉禾）。元改为四十四都；明改三十七都，统图五十三。国朝乾隆四十年，分翔风、民安二里、同禾里五、六、七都归马巷（「县志」）。
嘉禾里，在同安县绥德乡二十一都（统图二）、二十二都（统图二）、二十三都（统图二）、二十四都（统图二），共领四十五保（「县志」）。
四社（于二十一都内；附城市廛民居，分为四社）：福山社辖四保，前园保（鹭江志」无）、外清保、南联溪保（「鹭江志」无）、南双溪保（鹭江志作双溪）；怀德社辖四保，吴厝保（「鹭江志」作岐吴厝保）、溪岸保、岐西上保、岐西下保；附寨社辖五保，永丰保、西江保、连真保（「鹭江志」无西江、连真，作连西永丰保）、新和保、大中保；和凤前后社辖五保，张厝前保、张厝后保、黄厝保、厦门港保、鼓浪屿保（此保「县志」无）。
二十一都（一图：五通渡、湖边、黄水桥；二图：店里、高林）：西宫保、北山保、西林保、昭塘保、福相上保、福相下保。
二十二都（一图：曾厝埯、小高浦；二图：塔头、古浪屿、东澳）：古村保、何小岭保（「鹭江志」有岭兜保，无何小岭保）、长塔上保、长塔中保、长塔下保（「县志」不分上、中、下）、曾溪保、院屿保。
二十三都（一图：莲坂、豪社、吴仓；二图：中左所、乌石浦、埭头、吕厝）；厚西上保、厚西下保（「县志」不分上、下）、庆湖保、吕厝保、仙莲上保、仙莲下保（「县志」不分上、下）、吴豪保（后山吴仓甲、麻灶甲。「鹭江志」作吴毫保，不分甲）。
二十四都（一图：店前、锺宅、竹坑、蚝口渡；二图：高崎、石湖、坂上、寨上）：竹坑保、护安保（「鹭江志」作护官保）、店前保、寨上保、后莲保、锺宅保（「鹭江志有，「县志」无）、湖莲保（锺宅甲）。
按厦门四面环海，舟樯毕集，宵小易于藏奸。自来分裂地段，每保各设保长，督同甲长，互相稽查。夜则令十家为团，共燃一灯，轮流支更，守望相助。隆冬倍加防范，于各保要隘设立栅栏，以禁夜行。文武各官随时巡察，度几不致日久废弛，以靖闾阎而绝奸宄。
街市
桥亭街在南门外。
火烧街在凤仪宫后。
碗街在外关帝庙左边。
磁街在碗街中。直行向海。
中街在纸街右边。
石埕街在怀德宫前。
纸街在外关帝庙右边。
木屐街在中街头。
提督街在磁街右边。
局口街在长寮河墘。
菜妈街在海岸隘门内。
神前街在外关帝庙前。
塔仔街在大使宫前。
轿巷街在火烧街横过。
竹仔街与提督街连。
亭仔下街在中街横头。
新街仔在大使宫后。
港仔口街在亭仔下街转湾。
走马路街在廿四崎上。
桥仔头街在北门外。
五崎顶街在走马路转湾。
关仔内街在西门外。
岛美路头街与港仔口连接。
厦门港市仔街在圆山宫后。
关帝庙后街在庙后（以上皆采「同安县志」、「鹭江志」）。
按厦门街市窄狭，民居稠密，架席片薄板蔽日；而又堆积粪土，熏蒸潮湿。宜时疏其沟道，俾水得畅流，宣泄湮郁。道光十年，厦防同知许原清疏沟最善，并立石禁止堆积粪土。石上夜燃灯，以为路灯。
墟集
油市在海岸内武庙前。每岁自十月起、至二月止，卯、辰二时，乡间落花生油齐集于此，发兑铺户及负贩者。
菜市在东门外三官宫前。每日黎明，诸菜毕集，青葱夹道，转售诸小店及负贩者。
猪仔墟在新填地鬼子潭。每旬以一、六为期，贩卖小猪。
旧路头鬻贩杂谷、瓜匏。每日乘潮长而至，无墟集之名。
洪本部渡头鬻贩菜、豆荚，亦乘潮长而至。
提督路头鬻贩杂果、芋头、盐笋，由行口转售。双涵、破墓各乡地瓜，黎明集聚于此；负贩者，四更时由厦城纷纷到处买回散卖，往返二十余里。贫民日食，半资以为糗粮（以上采补）。
塘埭
方塘阔五丈、深五尺，灌田二十顷（「鹭江志」作阔五尺）。
尾塘阔五丈、深五尺，灌田十八顷（「鹭江志」作阔五尺）。
鸡髻塘阔一丈三尺、深五尺，灌田四亩（「鹭江志」作灌田四顷七亩）。
欧塘阔七丈、深六尺，灌田十顷（「鹭江志」作灌田四十顷）。
尫厝口塘阔十丈、深五尺。
薛尾塘阔六丈、深五尺。
后洋蔡塘阔五尺、深五尺，灌田一十二顷八亩。
洋塘阔四丈、深五尺（「鹭江志」作阔六丈）。
墩上塘阔四丈、深五尺。以上九塘现存。
洋塘桥官塘阔五丈、深五尺，灌田十八顷。
古楼徐塘阔五丈、深七尺，灌田十五顷。以上二塘废。
下行坡阔一丈、深八尺。现存（「鹭江志」作阔三丈）。
月眉池在西门外。形如半月，故名。
演武池在澳仔社。旧为郑成功演武处。
双连池在西门外上宫下。两池相连，中隔一岸；故名。
魁星河在北门魁星石下，故名。
龙船河在尾头山前。与海隔一岸。
长寮河俗呼瓮菜河。在袁厝山下（按旧名鲲池。中有小洲，曰桂洲。「鹭江志」云：『明时傅家物也』。今上流岸右两河，尚属傅家，以岸横直为界。同安县岁征钱粮七钱。其下为官池，岁征饷两，参将掌之。夏月种瓮菜甘美异于他处）。
岳前河在东岳庙前。中有小洲，荷庵在焉。
柳树河在北门外洞源宫边。旧有柳树，故名。今河已满，柳亦无存。地为道衙门挂号厅。
蛟井在嘉禾里，石盘成穴。宋绍兴甲寅秋，虹尝饮之。
新埭在厦渡头。
高林埭
陈处埭
薛鹅埭
莲坂埭
浦东埭
曾埭（以上俱「县志」）。
陈埭（「鹭江志」）。
津澳
得胜渡平台得胜，故名；亦名提督路头。
岛美渡横洋、青浦等船所泊，海关设焉。
典宝渡
磁街渡嵩屿、玉洲小渡船泊此。
打铁渡同安、南安等船泊此。
新渡石码、海澄、乌屿、石美等船泊此。
水仙宫渡金门渡船、海澄石码等船泊此。
寮仔后渡岛美、浯屿等船泊此。
太史巷渡漳浦、漳州等船泊此。
港仔口渡
竹树脚渡旧有小路头，因叶姓以海中小屿填筑广阔，往来渡船移泊焉。亦名新填地。
洪本部渡海氛时，洪旭居此；故名。
小史巷渡
东渡近竹坑。宋、元、明设官渡，号东渡。抵嵩屿，往漳州之道也。今渡废址存（「鹭江志」作牛家村屿）。
五通渡往泉州大路。过刘五店，水程三十里。
高崎渡往同安大路。过浔尾，水程三十里。
打石字渡在虎头山南。大径、后石等船泊此。旁有石壁立海边，明防倭时李逢年修筑炮台，镌其费于上，故渡因以名。
蟹仔屿渡小渡船，往同安。
龙泉宫渡哨船，官兵由此出入为便（以上「鹭江志」）。
按厦门渡连列者十三，各处大小船辏集停泊，乃通商要地。五通、高崎二渡，乃官军邮书往来北行大道；打石字、龙泉宫出入者亦多。而东渡系前代旧设，存古迹也。余僻处小路不载。厦门无桥梁，惟洪塘桥一处，仅存其名；余有架石为梁者，皆不以桥名，故毋庸载。
牛家村澳宋、元、明设官渡，号东渡。今废，石路犹存。现作饷馆。
石湖澳有大石，阔数十丈。明设石湖司，有小寨基焉；前对高浦所。
下尾火烧澳有盐埕，今在此晒盐。
塔头澳在二十二都。明洪武二十年，周德兴置巡检司，名曰塔头司；自石湖徙此。城周一百三十丈、高一丈七尺；窝铺四、南北门二。万历间裁，城亦圯。
东澳离虎仔山五里。有天后庙（以上「鹭江志」）。
澳甲（附）
神前澳、长塔澳、涵前澳、高崎澳、鼓浪屿溪。
铺递
同安县向于和凤保设金门、厦门二铺，高崎设草市铺。乾隆二十六年，以乌泥、康力、兑山、集美、高崎、莲坂等六铺铺务稀少裁汰，仅存金、厦和凤二铺；添设小路六铺：
厦门五通铺铺额设司兵二名。上接刘五店铺，下接蛟塘铺。
蛟塘铺额设司兵二名。上接五通铺，下接金鸡亭铺。
金鸡亭铺额设司兵二名。上接蛟塘铺，下接厦门和凤铺。
厦门和凤铺额设司兵二名。上接金鸡亭〔铺〕，下将公文交船户带往台湾、澎湖投递。
金门和凤铺额设司兵二名。上接和凤铺，下将公文交船户带往金门各衙门分投。
又另设一铺：
石浔铺额设司兵二名、渡夫一名，与金门渡口一铺相对（以上「县志」）。
按司兵每名年给工食银三两一钱二分，归同安县造报。凡台湾镇、道夹板公文过海，由厦防厅随时具报，以察稽迟。厦门平时无驿，自同安大轮驿递至厦门各铺飞递；如台湾有警，奉檄添设腰站，则由县专设厦门站。
城寨
厦门城在嘉禾屿。洪武二十七年，江夏侯周德兴造。周四百二十五丈、高连女墙一丈九尺。窝铺二十有二（「鹭江志」：『城阔八尺五寸，垛子四百九十六』）；门四：「启明」、西曰「怀音」、南曰「洽德」、北曰「潢枢」，各建楼其上。徙永宁卫中左千户所官军守御（「县志」）；辖东澳、五通二寨（「一统志」。「通志」筑城作洪武十七年，「一统志」、「府、县志」皆作二十七年。考「明纪」，命江夏侯周德兴巡视海岛筑城及置沿海巡检司，乃洪武二十年、二十一年事；而城厦门，或二十七年也）。永乐十五年，都指挥谷祥增高三尺，四门增砌月城（「县志」）。正统八年，都指挥刘亮督千户韩添增筑四门敌楼，城内外皆甃以石；城北有望高石，可全收山海之胜（「县志」。「鹭江志」云：『今建八角亭其上。按北门最高，可以远眺凤凰山；别有望高石』）。万历三十年，掌印千户黄銮重新所署及城（「鹭江志」）。国朝康熙二十年，总督李率泰令堕岛城。二十二年，靖海侯施琅表奏重葺城窝。二十四年，拓而广之，周六百丈（「县志」）。乾隆十七年，知同安县张元芝重修（「县志」：『以贡生黄名芳董其事』）。嘉庆十一年，浙闽总督温成惠阿林保、巡抚汪志伊铸造铁炮二位，增设于四门；炮重二千觔。
塔头城明江夏侯周德兴造；为塔头巡检司城。周一百三十丈（「隆庆志」作一百四十丈），基广八尺、高一丈七尺。窝铺四，南北门二。今圯。
高崎寨在厦门西北，临海。石炮台一座。乾隆二十二年设。
东屿寨在厦门东。
五通寨在厦门东北。
浯屿寨在厦门南。周德兴设。与嘉禾里隔海七十里。
大担寨嘉庆七年设。上下二石寨。
小担寨嘉庆七年设。
青屿寨。
鸿山顶寨相传为郑氏所筑。石刻「嘉兴寨」三字。今废。
鼓浪屿龙头山寨相传为郑成功顿兵于此所筑。今废。
阳台山顶名羊角寨相传郑成功剳兵之处，废址尚存。中有石穴，深黑莫测，人迹罕到；尝藏奸于此（以上采补）。
官署
兴泉永道署在北门城外魁星石下。雍正五年建。总督刘世明奏准，以兴泉道改驻厦门，买贡生黄锺房屋基地于柳树河，价银一千二十七两。因原估工料银一千四百五十六两不敷建盖，添估银一千一百三十四两仍不敷；延至乾隆三年，厦门各铺户鸠银一千两助工。四年八月，工竣（档案）；是时巡道为朱叔权。自照墙、辕门、大门、二门、大堂、二堂，规模粗具。以署前后左右闲旷余地，许在辕各役盖房居住。嗣后，私相典卖。乾隆五十年，巡道王右弼清厘界址，设立更寮（档案不全）。乾隆五十九年，巡道德泰复行葺盖二堂，有楼曰天乙楼。楼后有奉晖堂，署中最高处。二堂西为承恩堂；前设射圃，后有「佐岳轩」，（旧名依岩室半亭）。二堂东有涵山阁、关帝祠。祠前有屋三重，以居幕宾；又东为庖厨群房。祠后为东上房，有瑶圃、观月台；与春晖堂通，作内署。嘉庆二十年，巡道倪琇改关帝祠东群房为书室三间；又于射圃西拓地构屋二重，各三间。道光十一年，巡道周凯重加修葺，改建涵山阁为延青阁（参「府、县志」增补）。今按道署坐干向巽，兼辰戌。内署共正屋四十四间，耳房不计。大堂西为官厅一、礼科一、吏户科一、吏兵科一、军工科一、土地祠一、刑工科二、承发科三、共十一间；大堂东，门役四、皂班三，共七间；仪门东，福德祠三、西军牢二、买办一，共六间；大门东，村官班五（在栅内）、民壮班四、健步班八；大门西，舍人班五（在栅内）、号房三、轿班房七，共二十八间，又马房一间（在桥班对过）；辕门外，东西鼓吹亭旗杆二；辕门西，洞源宫屋二间、宫外二间，并空地一片（洞源宫为道署香火）；辕门东魁星阁，阁后屋二间（阁初平矮，倪琇改建三层，上祀魁星、中祀大士、下祀文昌，于公署多不利。周凯莅任，改如旧制；移大士于阁后屋，曰观音堂）：皆属道署。其四至：东至魁星阁、南至洞源宫、西至号房后、北至署后衖更寮为界。其私被典卖者，不可问矣（嘉庆二十四年，临川李秉钺署道篆。四月，夜见关帝祠前榕树放光星星如萤火，作榕神祠于下；今存。又署东有小山，山有魁星石；前有池，可以蓄鱼。秉钺欲建园，以调任而止。周凯莅任，欲为之；因下有池、林、彭三姓祖茔未便，作「侨园记」以寄意）。
厦防同知署在城外厦门港保鸿山寺之东。康熙二十五年，移泉州海防同知驻厦门建。乾隆十七年，摄厅事白瀛重修。三十年，同知黄彬建监狱十四间，以禁台递人犯。嘉庆十八年间，同知叶绍棻重修（「县志」、采补）。今按厅署，自康熙二十五年买莫姓山场建盖；坐丑向未，兼癸丁。照墙内旗杆二；左右建二坊，书「抚绥象寄」、「安集梯航」八字。坊侧民壮房各一。大门内，东：快班房一、军牢房一、吏总科一、地租科一、海防科二、承发科四、福德祠一、门役房一、共十二间；西：皂班房一、长班房一、民壮房一、刑房一、仓储科一、总捕科一，共六间；监狱十四间。仪门内，东：值堂房一、赃物库三、总捕科三，共七间；西：库房一、海防科一、总捕科一，共三间。乾隆五十二年，同知刘嘉会建；令各胥在内值宿。大堂东永宁库、西迎宾馆。中为暖阁，悬「镜海堂」额，同知范廷谟书。二堂悬「尚俭堂」额，同知许原清书。内署正屋三十三间，耳房不计。后有楼三间，久废；楼后有园，关帝庙、山神庙、大仙庙各一。道光九年，署厅事福清县知县任沈锴修葺之，加以轩亭。园中泉石卉木，颇饶胜概；凭栏四望，海山在目。巡道周凯题曰「快园」。
石浔司巡检署在城外厦门港保碧山岩前。康熙十九年，由石浔移驻建（「县志」）。今按石浔司署，系旧铸鎗炮局基地，下尚埋残缺之炮，纳方嗣昌地租银一钱八分。照墙内，小旗杆二。大门内，两廊为弓役房。二门内，东为土地祠、西为书办房。大堂三间、二堂三间，傍有廊舍。内厅六间，额曰「对沧堂」，斯芳书。内屋五间，有廊舍；西偏有小屋三间。又厨舍前有井一口，水清洌不竭。
水师提督署在城内。康熙二十四年，将军侯施琅建。中为正堂，东西廊为本稿诸房；前为露台、甬道、仪门。大门外为鼓吹亭，南为辕门；辕门外为将裨官厅。正堂后为穿堂、为内署，又后为来同别墅；东为夹道、西为幕厅，内为司厅、外为射圃。署西为大道、为厅事，又有足观堂、澄心堂、八风亭、方池、怪石诸胜。最北有亭，跨北城；为城中最高处，可以远望。嘉庆二十年，提督王得禄重修。
水师提标中营参将署在城东门内。康熙时建。道光十一年，提督陈化成重修。
中营守备驻防浯屿公馆在城外祖婆庙边。即仰园。
左营守备署在城外洪本部渡头。雍正十三年建。道光十年重修（游击署在石码）。
右营游击署在西门城外双连池。
右营守备署在西门城外打锡巷。
前营游击署在西门城外岐西保。
前营守备署在城外碧山岩前。
后营游击署在西门城外关仔内。
后营守备署在南门城外局口街。
——以上各衙署，俱康熙时建。道光十一年，提督陈化成捐廉重修。
闽海关监督署在养元宫（事详「关赋」）。
军功厂在厦门港玉沙坡（建置详「船政」）。
演武亭较场在五老山前。
接官亭在提督路头。
金门公馆在鱼仔市。
南澳公馆在凤皇山前。
五营大公馆在城内提督衙旁。
同安县公馆在黄厝河。
配料馆（为台湾公馆）在厦港太平桥。
提标中营军器库在城北门内。旧在镇南关外；乾隆十七年，提标李有用移建今所。
左营军器库在城内西庵宫侧。
右营军器库在城北门内。
前营军器库在城隍庙右。
后营军器库在城北门内。
海道行署在西门外（今废）。
浯屿水寨行署旧在西门外大教场，后移石湖。今废。
海防馆在西门内。万历三十一年，同知杨一桂建。今废。
中左守御千户所明洪武二十七年，都指挥谢柱（后改名玉柱）建。两廊列千百户所。今废。
参军府旧在东门外外清，春、冬汛防暂驻。今废。
塔头巡检司署在塔头城内。今废。
书院
玉屏书院在城内东北隅。有石屹立如削，晶莹可爱。前设有义学，海氛时鞠为茂草；底定后，将军吴英建文昌殿、萃文亭。又建小堂一间，祀柳仙；时降乱作诗，名曰「卖诗店」。后户部郎中雅奇构集德堂，增置学舍，为士子课文所；买漳之垣泥乡水田若干亩，岁收谷若干石，为士子会文之需（有碑记）。未几，而生徒寥落，僧占之（租入，作香灯之资），假人作寓。乾隆十六年，倪鸿范以南澳总兵署水师提督，与兴泉永道白瀛、同知许逢元、绅士黄日纪、林翼池、刘承业、廖飞鹏及生监共谋设学，乃逐僧徒、迁佛像，劝绅士捐金二千有奇，于文昌殿右辟地、折旧屋，盖讲堂一所；其旁为斋庑八间，以其二与馆役宿处，余为学舍。又其高者，为必自轩、为三台阁，与旧祀朱子萃文亭相连。今奉朱子于集德堂，立石碑，镌「魁」字祀之。规模焕然一新。以是年十月兴工，次年十一月工竣；靡白金千八百余两。合各属输捐，共存银三百余两，寄典生息，为每岁掌教修金；而膏火之费缺如。侍御谭尚忠任兴泉永道，劝绅士黄日纪等捐白金三千余两，交厦防厅生息，每年计得息六、七百两，备膏火。传檄各属，于道署先行考试，优取生员二十名、童生二十名，送生、童各十名入院肄业；十名在外与课，不给膏火。每月三期课文，每名给膏火一两。每岁佥董事、生员二人以辅掌教。行之数年，士皆德之。接谭任者为蔡琛，增取新旧生十七名在内肄业，每月每名给膏火银一两六钱；外肄业新旧生童十二名，每月每名给膏火银五钱。董事、生员二名，亦各给膏火银一两，以资笔墨；比前较详。凡在内肄业者，不许擅自出入。人多而地不足，绅士黄日纪复买文昌殿左侧瓦屋二十余间，建崇德堂、芝兰室、漱芳斋，以充学舍；又买集德堂后瓦屋数间，赁人居住，岁得金若干两，以贴祭祀。其朱子春、秋二祭，费出垣泥田租及厝租，与捐助项内无干。每祭，用猪羊各一、祭席四筵；凡与祭者，本籍皆分胙（「鹭江志」）。乾隆五十三年，巡道胡世铨莅任。以书院董理非人，几致经费无着；饬厦防同知黄奠邦清查追比，革除积弊，复位章程。录朱子「白鹿洞学规」、陈桂林相国「学约」十则，与章程并刊成帙，昭示多士。以石浔司巡检为监院，稽查出入，专司收发。选立董事、斋长，增内、外肄业生童为二十名。以考列等三次高下为升降，月给膏火外，每课加纸笔费第一名二钱，二名、三名一钱；官课捐加奖赏。院长束修，额定厦平银二百两，按季支送；聘仪番银八圆，盘费二十圆，贽仪八圆，开院酒席六圆，端午、中秋二节十六圆，跟丁全年银六两、米月八斗：详定院司存案。又捐资购买书籍存贮书院，编号记簿，以备披阅。实存银五千三百九十八两零，分别截旷、嬴余、加赏各款目，发厦防厅交各当铺按月一分五厘生息（有碑记）。嘉庆十八年，巡道多麟代莅任。查书院复因费用浮滥，厅胥挪移亏银一千两，书籍散失；斋长凌翰禀请澈查捐补，饬厦防厅清厘。经同知叶绍棻、薛凝度先后谕董事林云青等十二人劝捐番银二千四百余圆，修理书院立碑费用外，合前共存生息银计厦平六千零一两八分，仍交典当生息。接任巡道庆善复位章程：改内肄业生童各十名，月给膏火银一两八钱；外肄业生童各十名，月给膏火银八钱。致送院长束修，用库平。禁止抽卷私出，除逐期翻考之习（翻考，谓随课以考，在前列者给与膏火），定课期饭食银数，重刊胡前道章程。道光十一年，巡道周凯饬同知许原清重加清厘（以上据碑记规条及案牍、续捐序文）。今按玉屏书院发商生息银五千三百四十六两二钱（息银作生童膏火），又另案项下银二百两（息银发祭祀及馆役工食），又加赏项下银一百五十二两（息银发生童纸笔），又谷价项下银一百十四两（息银备院长米价），又截旷项下银三百十六两一钱六分（作修理经费），共存厦平银六千一百二十八两三钱六分；每月一分五厘生息，全年应收息银一千一百零二两一钱零四厘八毫，收贮厅库。由监院、董事、斋长给发，会同核算，嬴余另行生息。
紫阳书院前在西门外朝天宫，康熙年间移厦门港；同知范廷谟所创也。前大门，中祠宇，后讲堂。雍正二年，同知冯鉴拓之。又于大门两旁厢房，改作二小店，年收税银备灯火之用。日久弊生，生徒寥落，遂为外人所潜踪；甚至豢马其中，棂槛摧折、瓦砖毁断，破坏几四十年。迨李暲、胡宗文前后莅厦，乃复设学延师，每月课艺。胡宗文时，文风大振，刻「鹭江课士录」以示奖劝。自是相沿不改，延师讲学，遂无虚岁。但费无所出，系同知捐俸。每岁修金二十四圆，作四季发送。生徒原定二十名，与课者不计；每月新旧生童或至百人，地甚窄狭。至同知杨愚，始行开拓；将院旁注生祠并小屋数间，俱归学舍。掌教廪生蔡士捷募绅士捐金修理讲堂，因水沟不通，注坏墙壁，改退数尺；中间祠宇瓦木朽坏，重新建盖，改入数尺。捐金不敷，未得完工（「鹭江志」）。乾隆四十六年，厦防同知张朝缙捐俸倡修；师生斋廊房舍始备。计捐金二千八百九十五两，共享费二千七百七十五两五钱一分，余存无几，未有膏火之设。嘉庆九年，厦防同知徐汝澜复捐倡洋银三千九百四十五圆，始设立肄业诸生膏火。其修脯、膳赆诸费，俱视玉屏书院从减。今按紫阳书院从前历任劝捐银数无考。嘉庆九年，同知徐汝澜劝捐番银三千九百四十五圆，连原捐银数，共折银五千四百七十五两五钱二分，存典生息，以为师生修金、膏火。除道光六年修理院屋并挪发膏火及典铺积欠共亏银一千余两外，实存本银三千六百余两，每年计收息银六百余两。山长每岁修银一百两，折番银一百三十一圆；又膳银四十两、聘仪四两五钱六分、盘费银十五两二钱、贽仪四两五钱六分、席仪四两五钱六分、两节仪银九两一钱二分、全年课期席银二十两、跟丁六两。生童内外肄业各十名，共四十名。内肄业每课银一大元，外肄业每课银一中元，共给发生童膏火银三十元，折银二十二两八钱；计二十课，共番银六百圆，折银四百五十六两。又每课生童一、二、三名各赏花红银四钱，计二十期，共银一十六两。又院内饭食、工食各项经费银二百余两。又就紫阳书院项内，支送养正义学山长修银六十元，折银四十五两六钱；聘仪、贽仪及节仪各三两四分，共银一十二两一钱六分。又馆役工食及香资等项二十七两六钱。书院、义学二处全年须发银九百余两，核计息银尚不敷用，应劝续捐。
衡文书院去紫阳祠二百余步。祀梓潼神像。原为义学，同知李暲曾延师设教；今归紫阳书院，此旷（「鹭江志」）。按衡文书院，今改养正义学。
鹭津书院在施将军祠侧。书院乃施氏家塾，额曰「鹭津书院」。今为果勇将军世骠祠，施氏掌管。
厦门所社学雍正二年设。
仓廒
厦门恒裕仓在厦港。计八十间。康熙四十二年始建。乾隆二十七年，奉文再建四十二间。官捐谷五千四百九十五石、旧捐监谷八万一千九百四十石、新捐监谷六万七千四百零四石五斗八升五合六勺、江西谷一万三千三百五十石二斗四升、台属监谷四万四千零十石、截旷眷米易谷九百七十二石三斗八升六合八勺、潮谷三百石：以上额谷共二十一万三千四百七十二石二斗一升二合四勺（以上「县志」。照乾隆六十年查盘仓谷册开）。按恒裕仓在厦门港石浔司署侧，厦门同知管理（俗称厅仓）。雍正间，原建仓廒八十一间，以一间为守仓者住宿。乾隆二十五年，同知刘嘉会添建仓廒四十五间，共一百二十六间（内增守〔仓〕宿者三间）。今存仓廒八十九间，余已倒塌。原额存贮常平谷六万五千五百三十四石零，又新监谷九万六千八百一十八石零，又官捐谷六千零七十余石，共谷一十六万八千四百二十二石零。每年应给水师提标金门镇标七营兵米一万二千四十三石，应给提标五营兵眷米九百六十石；以台湾嘉义县征收供米二万四千八十六石零，分配商船运仓碾给。道光八年，五营眷米奏改折色，每百折给银二两。又厦、金二标七营新兵口粮，自嘉庆十年冬添募新兵二千八百名，每年应给米四千九百余石；后裁存四百六十七名，每年应给米八百二十余石。就厦仓存贮谷内借动垫给，陆续采买归补。应存谷石：常平谷六万五千五百三十四石二升六合八勺，官捐谷五千七百二十五石，新监谷十万二千八百六十二石七斗四升：以上共应存谷一十七万四千一百二十一石七斗六升六合八勺。常平仓应存谷数，至今无出入。官捐谷项下，道、厅每年各捐五石，谷数按年加增；新监谷一项，如遇奉文拨补，即数有增减，而与应存原数亦不甚悬殊。惟各项仓谷均有缺额，或俟台谷运补、或俟采买归补，年无定数。
泉防厅仓在厦门港，去海防署数百武。雍正年间，原贮额谷八万二千七十五石。至乾隆十三年，存数十三万三百六十八石一斗四升，贮额过多。然厦以提镇标营驻札之所，俱留备贮，永为定额。每年就此额谷内动支碾给兵米、眷米，约出谷二万四千余石，属照数运补（「鹭江志」）。
惠济仓在北门外第六宫边海岸上；贮五营兵谷。每年四月，每共（？）给谷一石五斗，每石估银一两；每月战饷扣银三钱、守饷扣银二钱，作五月扣抵，七月扣起、至十一月中止。中军参将掌其事（「鹭江忘」）。今裁，基址犹存。
厦门社仓在二十一都昭塘保社、二十二都长塔保社、二十三都仙莲保社、二十四都店前保社、将军祠保社、鼓浪屿保社、袁厝墓社。共贮社谷四千三百八十四石五斗九升四合有奇；俱属同知管理（「县志」）。社仓原谷共三千九十一石八斗四升五合，于乾隆十九年奉文分贮二十一、二十二、二十三、二十四四都保社及将军祠、鼓浪屿七处；令各社长副收管经理。春借冬还，每石加一还仓；内扣二升给社长副以为折耗、纸笔之资，八升归仓。乾隆十九年起、至二十一年止，除耗费外，共生息谷七百九十石三斗四升二合。以后约略如前。至每户借谷之数，多则一石、少则三斗；生监不得妄借（鹭江志）。
厦镇义仓在魁星河前。道光六年，巡道倪琇劝捐建设。内立丰、亨、豫、泰四廒，贮谷以备平粜。道光四年，总督赵慎畛檄饬通省举行义仓，倪琇捐廉为倡；厦门绅商士庶共捐银二万余元，买魁星河吴姓之田，筑基建盖。仓房五间，中祀先啬之神，以左右四间为丰、亨、豫、泰四廒。设仪门，勒董事、捐户姓氏于壁。旁建小屋各四间，为守仓者住宿之所。外建倪亭一所，以供倪巡道长生禄位；董事、诸绅志感戴也。外设仓门，缭以围墙。实贮谷二千四百六十六石，余银存典生息。设立仓正、仓副二人，专司银数出纳；一年一换，就董事中拣委。年终造册查核，交代时取具「并无亏挪」结状。设仓丁一名、看役一名，专司住守；道署拨民壮二名、厦防厅拨捕役二名、水师营拨兵二名，逐夜巡逻看守（章程十七条列后。有碑记）。
查绅士黄登苑等共捐银二万三千九百零一圆，实收银一万七千九百四十一圆，又收许国猷四百圆。除买吴芳美田价三百三十四圆六角、建盖义仓房屋三千三百五十五圆零（连器具在内），买谷三千四百六十六石，用银七千四百六十五圆零（连船脚在内）。又置陈务滋湖莲保埭田受种子四十石零六斗九升、价一千五百七十圆。除费用开销外，实存发典生息银四千三百二十圆，每月一分生息（每百圆重厦驼七十三两），以为修理仓廒、辛力经费（以上皆档案）。
湖莲保埭田，薛妈兴之祖父典卖于陈务滋，因佃户抗租，陈务滋归入义仓。后薛氏子孙以未经卖绝纠讼，又以海埭坍塌被淹为辞，自道光六年以来颗粒无征。十一年，巡道周凯断找洋银一百三十圆买绝。十二年六月，檄同知许原清亲履查勘，未淹者尚有若干亩；勘估筑石埭长二百一十三丈、土埭一百十七丈，岁可收谷千余石。
附倪巡道义仓章程
一、厦门义仓应因地制宜，预立章程，以便遵守也。查向来设立义仓，原备青黄不接之时，借给贫民；俟秋成加息完仓。但厦门耕田者少，率系商贾寄居或小本经纪；即有就近务农，亦皆种植杂粮。故产谷甚微，悉仗台米接济；倘遇风信愆期，偶有缺乏之虞。而土著无多，若循春放、秋还之例借给，贫民多无恒产，难望其按时追收。一经短欠，转多周折。是厦门义仓，惟有仿照常平之法：每逢米船未到、粮价骤长之际，无论青黄不接之时，即秋冬时间，均应即行减价平粜，裨益贫民；俟秋成后谷价平减，仍行籴谷还仓，亦属有盈无绌，自应不准出借。预立章程，俾各遵守。
一、精选仓正、仓副，以专责守也。查义仓之设，全在经理得法，庶能垂诸久远，勿致虚应故事。必得三数人分理，可以互相稽核。议于董事或捐银绅士中择一公正端谨、身家殷实者为仓正，专管义仓钤记、经司银谷出纳；又于现在董事及行郊中，择其平日公正诚实、善于书算经营者二人为仓副，分管锁钥、登记帐目、经理一切粜籴之事以辅之。各予委札，分别专司；不准替代，以重责成。
一、预定轮年分管，以杜侵蚀也。查从前社仓，专归社长一人长远管理；日久弊生，往往侵亏挪借，侵公济私。始而影射、继而侵吞，遂使公项变入私橐；年复一年，动成无着。自宜预筹杜弊之法。兹议于选举仓正、副时，择选仓正四名、副仓八名，分年更替轮管，周而复始；逐年于开印时交代，不使恋栈，自可杜绝侵挪。如有事故，随时由道拣选。均预行详报立案，以免争执，而昭公允。
一、酌立奖励规条，以示劝惩也。仓正、副管理义仓事务，妥协无过者，每年更替之时，由道给匾褒奖；三次经管妥协、毫无贻误者，详明院宪酌加奖励。如有侵亏、挪移过犯不合者，随时斥退追究详办，令以次之人接管，用示劝惩。
一、预定粜价各数，以免冒滥也。窃照义仓所贮谷石，为数有限。若概行出粜，未免过滥，自应预为酌定。今拟凡台湾米船不到、粮价每石卖银四两以上，准义仓动谷碾米，每升减价五文出粜，每户每日不得过三升；碾动仓贮谷石及半或价值平减而止。如果十分昂贵，或遇台湾歉收、厦门实形灾荒，再行随时酌量赈济，以期实惠及民。
一、严立籴谷限期，以免迟误也。凡义仓谷石，须至邻近各县收籴，每年限以十月内收仓。如系冬间出粜，本年不及买补者，准归下年籴买完仓。倘逾期不买，由道查催，将仓正、副记罚；仍勒限补买，以实仓储。
一、预筹酌借生息，以资经费也。查仓正、副既难枵腹从事，而看守仓廒者亦须给以工食，他如纸笔之资、修葺之费及一切应用对象，皆宜筹备。拟于捐项中提出十分之二，或交商生息、或置田收租，以为每年经费。其平粜时所需饭食、工资，即于粜价内随时核实扣除；此外尽数籴谷贮仓，以资储备。
一、严禁官司干预，以绝弊端也。查建设义仓，应归民间管理；一切在官人役，丝毫不得干预。所有厦门义仓甫经创设，不过随时官为稽查；此外，概不准在官吏役人等稍为干预。如违，加倍重究。
一、挑选兵壮巡守，以重仓储也。查义仓虽由民管，但贮谷既及万石，自应照官仓之式，设法防护。每晚由道拨民壮二名，并移水师中营拨兵二各，遇夜住宿仓中，协同地保支更巡守，以重仓储。
一、临粜分委弹压，以杜滋事也。当平粜之时，往往易于滋事。今拟义仓凡遇平粜，先期呈明本道分饬地方官，并派委员弁前往弹压，以期安谧。
一、粜谷择请绅士，以代监放也。临粜之时，自非仓正、副三人所能经理；应由仓正、副禀明本道何日出粜，即由道发帖，择请平日公正端谨绅士四、五人按日到仓，眼同监粜、监收，以清流弊。
一、分别捐数奖励，以昭激劝也。查捐输义仓，为数多寡不一。今拟如止一百两以下者由同安县量加奖励；二百两以下者，由厦防厅量加奖励；三百两上下者，由道给匾奖励；数至五百两者，详请大宪给匾奖励；数至一千两暨一千圆者，其尚义之诚，实属可嘉，自应分别详请照例奏咨，给予议叙旌奖，以昭激劝，而示鼓励。
一、竖碑刊刻姓氏，以垂久远也。凡义仓已经捐输之户及续后随时捐资者，无论数目多寡，自宜与创设规条并出力董事姓名，一并勒碑竖立义仓，以期垂示久远，而昭公义。
一、应出陈易新，以防朽耗也。仓贮谷石，丰稔之岁暨台谷接续而来，市价平减，均无需于出粜。但恐积贮日久，倘有霉变、虫蛀等情，即应随时出粜，价银仍交仓正收贮；俟晚稻登场，勒限籴补完仓，不得逾延，俾免折耗。
一、公同会计岁报，以备稽考也。每年粜籴出入，须将谷数、价数并收息经费一切数目，仓正、仓副分别立簿登记。定限十一月内，将本谷若干？通盘合算本息盈亏；又将本年仓中尚存旧谷若干、籴入新谷若干、本价若干？由仓正、副订日约齐董事，公同会计，造具确册，送道查考。庶年年清款，以免积混。
一、定限交兑，以专责任也。查现选择仓正、副未得多人，兹先派仓正一人、仓副一人分别经理。议定一年一替，以均劳逸。其首值之仓正、副，将本年经管谷石、银项账簿，于次年开印之日邀齐董事，公同察算实谷、实账，交替轮值之仓正、副，授受管理。由接管仓正、副出具「并无亏挪短少」结状，送道查核。不得互相隐讳，致滋弊端。
一、公举常川住仓，以资约束也。义仓积储重地，防范务宜谨慎。兹虽设立仓丁、看役巡视看守，又拨民壮、兵快防护，究恐无人统率，终虽免于疏虞；必得仓正、仓副轮流常川住仓，庶事有统率。如其不能亲身值宿，即由该值年仓正、副妥举一人住仓，以资约束，而昭慎重。
祠庙
文昌庙在玉屏书院内。祀梓潼帝君、魁星、朱衣之神。朔、望行香，春秋二祭（补采）。
文昌宫在道署前左偏。原名玉蕴宫，祀梓潼帝君、魁星、朱衣之神。兴泉永道倪琇有碑记（补采）。
武庙在城西南隅。祀汉寿亭侯（「鹭江志」载：『前时文武祝嘏于此。康熙二十四年建，道先六年提督许松年重修』）。
外关帝庙在神前街，坐海向街。每月朔读法于此。歙人许师古有碑记（「鹭江志」）。
内关帝庙在海岸，背海面街。祀汉寿亭侯并关、周二将军之神。其周将军极灵，祈祷不绝（「鹭江志」）。
朝宗宫在玉沙坡。
朝天宫（一名上宫）在西门外。祀天后。将军施琅平台时，祷神默相；后军中乏水，祝之得泉。凯旋，捐俸、劝募重建（「县志」。今碑记尚存）。
城隍庙与武庙相连。祀城隍之神（「鹭江志」）。
风神庙在玉沙坡。雍正时敕建。祀风伯之神（「县志」）。
龙神庙在玉沙坡。地方官常到庙祈雨。
龙王庙在南普陀右边。祈雨同。
上帝庙（即武西殿）在草仔埯。祀元武之神，称曰「水长上帝」。人祈祷者，于潮生时即应，退则否；素称灵异（「县志」）。
和安宫（俗呼祖婆庙）在厦门中营守备署边。祀武烈王。
大使宫在塔仔街旁。有石塔，镌「泉南佛国」四字。其地明时为海滨渡头，水至其下。相传：神为海水浮至，不去。父老相与立庙祀之，即唐之张、许二公也。
万寿宫在后崎尾。前明所建。今祀天后、吴真人二神。
龙湫亭在厦二十一都，离城二十余里。祀观音大士，灵应异常。庙前有窦，名龙湫。
妈祖宫在东澳社。祀天后。三月中，乡人例庆天后诞。先数日，厦之诸庙必造其地，名曰「请香」。
观音亭在西门外。祀观音。迁界后庙废，神托梦里人，现毫光于其地；因重建焉。灵应异于他神。
福寿宫在打铁路头左边。祀吴真人、天后二神（即福山社）。
和凤宫在凤皇山下岛美路头后街。祀吴真人、天后二神（即和凤社）。
怀德宫在石埕街头。祀天后、吴真人二神（即怀德社）（以上「县志」）。
水仙宫在望高石下。明建；祀大禹、伍大夫、屈大夫、西楚霸王、鲁公输子，闽俗称水神。乾隆三十年，里人捐一千五百金重修；董事叶德芳、陈斐章、秦靖国、郑国珍、王振珪、杨朝佐、陈鸿士、叶高攀、周高光、许名扬、陈时佐、石日晖、黄名香（「县志」）。
东岳庙在北门外，坐带溪、面仙洞。崇祀东帝并十殿阎罗。明太常寺卿池浴德舍施建造。
土地庙在万寿宫巷。祀福德神，为厦岛诸街市土地神之始（俗呼土地公祖）。
雷音殿在后崎尾小屿中。有木桥数十丈通其际，今易以石。祀五行神。
凤仪宫在火烧街头。亦祀天妃、真人之神。
天长二妈宫在霞溪上。所祀神同凤仪〔官〕。
圆山宫在厦门港。祀天后、吴真人。朔、望读法于此。
鳌山宫在后莲乡蟹仔屿渡上。祀吴真人。明时为官府往来打饘所，颜曰「鳌山第一」（以上俱「鹭江志」）。
养元宫在户部衙边。祀天后、吴真人（以下俱补采）。
养真宫在内关帝庙边。祀天后、吴真人。
迎祥宫在黄厝保。祀天后、吴真人。明天顺间，黄家舍地，故俗名黄厝宫；有崇祯间碑记。求医于真人，甚灵验。
福海宫在厦门港。祀天后。
三官宫在东门外。祀三官大帝。宫后有石，镌「南无阿弥陀佛」六字；大如斗，颜体，极佳。
相公宫在庙仔溪尾。祁唐忠烈乐官雷海青之神（唐肃宗追封太常寺卿、宋高宗追封大元帅。见莆田「庙碑」）。婴孩生疮毒，祈祷屡效。上元前后，香火甚盛。
灵惠宫在斗涵。祀天后、吴真人。
观音亭在南门外。祀观音大士（俗称桥亭）。戒行僧文远焚修坐化之所，塑像佛座旁。一在魁星河；无庙名，俗称「阿弥陀佛」。
福茂宫在内柴市，祀清水祖师。
普佑殿在后路头。亦祀清水祖师。
通津亭在外关帝庙前。祀观世音。
凤山宫在外清。祀天后、吴真人。庙亦古。
青龙宫在马柱。祀吴真人。
龙泉宫在草仔埯海滨。祀天后。官府渡台，于此迎送。
前园宫在大担山后。天后祖庙也。杯筊甚灵。
南寿宫在城内。祀天后、吴真人。两旁有四大将军；其站西下首者最灵，男妇祈祷，络绎不绝。
西庵宫在西城内。祀天后、吴真人。
洞源宫在道署前。祀天后、吴真人。
洞贤宫在溪岸，坐海、朝山。祀天后、吴真人（俗名真宫）。
炫妙宫在桥仔头。祀吴真人。尝为人治病，有奇效；酬以祀田若干顷。
武昭殿在后路头。祀元武之神。居高可以远眺。
北帝庙在北城内。祀元武之神。高据城巅，俯瞰全城。
武当分镇在望高石后。祀元武之神。
潮源宫在寮仔后海滨。祀天后。
丹霞宫在西门外右营游击衙署左边。祀天后、吴真人。
慈济宫在西门外右营游击衙署右边。宫天后、祀真人。
药王祠在碧山岩内。祀药王。
内水仙宫在菜妈街后，背城、面海。端节，龙舟必先至此，演剧鼓棹；名曰「请水」。
三和宫在鼓浪屿三丘田。祀天后。
济寿宫在深田内。祀汉北地王之神。
平台宫在先锋营。祀天后。
寿山宫在火仔埯。祀天后。
寿山宫在吴厝巷。祀吴真人（以上三宫，近年新造）。
贞烈义娘祠在碧山岩内。义娘为厦人，故厦门有祠（后人塑子孙娘娘于祠中，遂忘其祠之所自始）。
按各乡社俱有社神祠，若澳溪社之会灵宫、东边社之高明宫、尾头社之美仁宫、西边社之豪士宫、鼓浪屿岩仔脚之兴贤宫、内厝澳之种德宫，皆祀天后、吴真人之神，不及备载。又有灵应殿、西应殿、宝月殿、威灵殿，祀所谓池王爷者，语无可据，不载。厦门迎神赛会，动费多金，穷极奢靡；各庙必以时出巡，甚至有贯刃于腮、蟠■〈拖，虫代扌〉于颈以为胜。经道、厅出示禁止，少息。又乡各祀一神、家各祀一神，有病则以肩舆抬之，向药肆取药，颠簸而行，神长不过尺许，皆属不经；虽官禁，不止。病不延医而诣神，死而无悔，亦闽俗最愚之恶习也。
坊表
「进士」坊在厦门城南门内；为明嘉靖己丑进士杨逢春立。今圯（「鹭江志」）。
「代巡三省侍御两京」坊在吴仓社街；为明操江军门傅镇立（「县志」、「鹭江志」）。
「大中丞」坊在厦门城；为明傅镇江立。今圯（「县志」）。
「天宫名卿」坊在厦门城；为明嘉靖乙丑进士池浴德立。今圯（「县志」）。
「功敷海表泽普天南」坊在镇南关；为靖海将军施琅立。
「功高大树爱永甘棠」坊在崎岭；为靖海侯施琅、水师提督施世骠父子立。
「勋崇山海泽沛军民」坊在崎岭；为威略将军吴英立（以上俱「县志」、「鹭江志」）。
「钦赐祭葬」坊在白鹤岭深田内；为大鹏营参将杨起麟立（采补）。
「钦赐祭葬」坊在紫云岩后；为广东左翼镇总兵许廷桂立。
「盛世梯航天南都会」坊在玉沙坡接官亭前。乾隆三十九年，厦防同知蒋元枢建（采补）。
「节孝」坊在道署之左；为明池宗宝妻郑氏立。今圯，坊碑犹存（「县志」）。
「节孝」坊在西边社；为池源珍妻杨氏立（「县志」）。
「节孝」坊在户部衙；为黄国楷妻陈氏立。
「节孝」坊在演武亭右；为许志正妻庄氏立。
「节孝」坊在麻灶埔；为方宗汉妻涂氏立。
「节孝」坊在将军祠前；为黄明观妻叶氏立（以上补采）。
坟墓
唐处士陈黯墓在东山社前（「县志」）。山顶镌「场老山」三大字，下镌「白云岩」三字（「鹭江志」）。
唐侍御薛令之墓在下张社。前有神道碑，书「有唐侍御薛公之墓」（「鹭江志」）。
宋知县薛舜俞墓在庵兜社内（「鹭江志」）。
宋叶元邻墓在古楼径旁。石勒「官荣」二字；相传宋丞相陆秀夫所赠。元邻为宋丞相叶禺之侄；才能科（？），又诗『百年骸骨表荣名』之句（「鹭江志」）。
明御史傅珙墓在西门外（采补）。
明都堂傅镇墓在金榜山吴村（「县志」）。
明知州林天梁墓在高崎（采补）。
明封太常卿池宗宝墓在北门外魁星石下左三百步（即孙举人显兖墓）（「县志」、「鹭江志」）。
明封太常卿池杨墓在阳台山（「县志」、「鹭江志」）。
明太常卿池浴德墓在水仙宫后凤皇山下。今湮（「县志」。太常墓为庶孙池法卖与张凤诏盖屋；凤诏将墓堆划平为屋，其子生员廷仪登时中恶病死。乾隆三十六年，经太常嫡孙进士光远、举人继善赴巡道白瀛呈控，法与凤诏惧罪，诬指光远、继善为冒认宗支，中止。嘉庆十年，太常孙光润复赴巡道王绍兰呈控，亲诣宝山典铺内履勘，因店屋
（附）义冢
（附）育婴堂
义冢
旧义冢二十九处：靖山头、庙仔溪尾、半山堂、深田内、白鹤岭、仙洞脚、狮山、尾头山、水鸡腿、外清箭道、禅师公岭、万善亭、鲎壳石、石烛山、芙蓉山、镇南关、太师墓、育婴堂、打石字、虎头山、麒麟山、风柜石、草仔埯、火仔埯、先锋营、后崎尾、澳仔岭、演武亭边、沙坡尾炮台。
——以上皆前任各官所置，给贫民埋葬；无碑记可考。
一、镇南关下：乾隆三十年，厦防同知黄彬置设义冢（有碑记）。
一、南普陀左钟山下：嘉庆二年，厦防同知裘增寿会同水〔师〕中营参将李得胜捐埋台、澎戍卒积存棺骸及厦地荒山无主骸，编立「安土敦仁」四字小碑为记。前设墓门，四围缭以短垣。中设大冢，埋杂姓散骸礶。
一、碧山岩左侧米仓后：嘉庆十六年，厦防同知叶绍棻捐埋海蜃寺积骸礶及厦地无主骸，编「前因净释极乐同登」八字，立小碑为记。
一、南普陀右鼓山麓嘉庆二十三年，厦防同知叶绍棻捐埋海蜃寺积骸礶及厦地无主骸，编「山川锺秀灵爽式凭」八字为碑记。
一、南普陀右侧嘉庆二十五年，署厦防同知咸成捐埋台运棺骸及厦地无主骸礶，编「佳城祥衍仁宅绥安」八字为碑记。
一、白鹤岭仙洞下紫云岩南普陀旁嘉庆二十五年，厦门大疫，署厦防同知咸成、兴泉永道倪琇置地，给贫民埋葬，并施棺木。
一、南普陀右侧道光元年，署厦防同知麦祥捐埋台运棺骸及厦地无主骸礶，立碑标记。
一、南普陀左东边乡之狗湾圈山道光元年，海蜃寺僧置买；按年瘗埋台运棺骸，立有碑记。
一、将军祠前后坂内道光七年，都司马大宾置。
一、将军祠前后坂内尾头社边、新漈尾二处道光九年，署道王耀辰置。
一、半山堂道光十一年，厦防同知许原清置。
一、将军祠前鬼仔巷道光十二年，中书吴廷材置。
海蜃寺棺厂在厦门港打石字海边。乾隆十四年，虎溪僧佛敏建。乾隆二十七年，台湾县夏瑚详设太平船，专运流寓兵民棺骸，于海蜃寺内设棺厂收贮。由厦防同知移知原籍厅、县招各亲属认领，以一年为限；逾限，即就厦地埋葬。运载船户，一年正、五月两次免配兵谷。其经费，台湾一厅、四县，每岁各捐银十两。三十七年，增捐各十五两，共七十五两，存台湾县库；给寺僧香灯祀孤银二十四两，余为埋葬之用（每棺一具，给抬工、灰土银一两二钱五分；每礶四身抵棺一具，给银一两二钱二分）。三十七年，增寺僧银六两。后因捐解不齐，骸骨堆积过多。嘉庆元年以后，厦防同知裘增寿、叶绍棻、咸成、麦祥先后捐资买地掩埋。道光元年，布政司孙尔准详定；以是年为始，藩司及台湾道、府、三厅、四县每年各捐十五两，共一百五十两（给寺僧香灯银三十两、修厂费二十两，余百两为到厦掩埋之费）；由台湾饷内就司库划扣，海蜃寺僧赍厦防厅照赴司承领，以一年所到棺骸数目具报。如有赢余，留补下年不足（今寺僧仅领银七十五两）。太平船额式两号：一由厦防厅招募，一由台湾县招募。
施棺义厂嘉庆二十五年，因疫疠时行，巡道倪琇、水师中营参将杨继勋、厦防同知咸成劝捐洋银四千一百七十五圆，随时施棺瘗埋。道光九年，谕董事凌翰、凌永屏于海岸街建盖义厂（董事自行捐造）；历任提督、道、厅各有捐施。十二年春，复大疫。绅士郭炯出其父郭权遗资八百圆、子宗濂捐银二百金为倡，共捐银三千二百三十六圆；施舍棺木一千零五十六具外，十一年四月至十二年八月止，实存一千九百零七圆（内置店屋本银一千七百四十一圆，每年息银二百余圆）。董事凌翰、凌永屏、杨士仪、苏学浩掌理。
置典吴赛店屋相连一座，在张厝前保五崎脚第二间。
陈安放店屋一座，在和凤后保桂州墓口局口街。
曾翁氏店屋一间，在张厝前保五崎脚。
曾裕店二间，在五崎脚江厝巷口第一间、第二间。又一间，在大使宫后隘门脚第二间。
买白福生等家器一付，在鱼仔市■〈车加〉辘街；金德泉酒米铺承税。
按厦岛地窄人稠，多四方羁旅之客，一时不得归榇，又有戍台班兵积骸；海蜃寺北邙累累者，重迭以葬。时为马豕诸畜所蹂蹈，骸胔暴露，疫疠恒作。官斯土者宜出示禁止，令董事劝捐随时掩瘗，亦「掩骼埋胔」之政也。
育婴堂
育婴堂原在紫阳祠侧。厦防同知李暲以学舍数间改造，名注生祠，为育婴之所。雇乳妇数人，月给衣食。岁久而废。后厦防同知杨愚扩清学舍，仍归义学。署巡道宫兆麟买镇南关下旧军装废局，建为注生祠，旁为乳妇住宅。经理初定，即升任去。巡道蔡琛复集捐公费，多雇乳妇，每月给银一两，收养贫民幼孩；遣人挑箱巡视，遇有弃孩，辄收养之。内外之禁，立法甚严。又兼行善举，改名普济堂。以监生林椿董其事（「鹭江志」火仔埯，坐西，向东）。
普济堂在镇南关（「县志」。巡道蔡琛有碑记）。
今按：育婴堂在厦门港火仔埯，坐西、向东。大小房屋二十间。乾隆三十一年，巡道蔡琛就注生祠改为普济堂；官雇乳妇，收哺女孩，经费由兴泉永各属捐银五千圆，除用及续捐共存典生息三千六百四十八两，年得息银七百两零。遴本地公正绅士董其事。嘉庆九年，同知徐汝澜捐修屋宇。后归其责于厅胥林芬；乃虚报物故、鬻作娼婢，百弊丛生。经厦防同知薛凝度斥革；复捐集公费，择绅士八人，每月以二人分董其事，收孩、领孩。设堂总一人，专司簿册；设门役一人，专司出入。复名育婴堂。嘉庆二十四年，署同知咸成捐银四百五十两零。道光六年，署同知张仪盛捐修屋宇。道光八年，署同知黄宅中捐银一百五十九两六钱。现存典银二千八百七十四两四钱，每年二分行息；又存库银九百三十三两二钱四分，发典具领生息。现共存银三千八百零八两六钱。
又按向例：乳妇哺孩一口，每日口粮银五分五厘三毫三丝，大建月给银一两六钱六分、小建月给银一两六钱零四厘，名曰承哺。堂内房屋不敷居住，将女孩分寄贫妇家哺养；比在堂承哺者，口粮银减半，名曰兼哺。婴孩至二十五月已能谷食者为干孩，月给口粮银六钱六分，仍归所哺之妇抚养；听良家具领，或为女、或为苗媳，毋许为婢转卖，取具保邻甘结，由董事查禀，候厦防厅批准给领。每领孩一口，缴花礼银两圆；除半圆赏给所哺乳妇外，余存堂充公。

[book_title]卷三
兵制考
厦门，海防首要地也；水师提标五营驻之。欲详海防，宜先详兵制。因采考前事、谨稽「会典」及营中分防汛守，志兵制。
历代建制
职官裁设
兵额裁设
汛防
会哨
操演
班兵
官俸
兵饷
优恤
马匹
战船
军器
历代建制
唐兵制，无考（「泉州府志」）。
宋嘉禾屿兵制，无考。惟厢军、禁军外，增募水军，置宝林、水澳、法石三寨。嘉定间，海寇犯围头；真德秀移宝林兵戍围头，照应浯屿、料罗等处（见「真西山奏议」）。
元置嘉禾千户，戍嘉禾屿。所领兵额无考（「府志」）。
明洪武二十年，江夏侯周德兴城水澳，置永宁卫，领中、左、右、前、后五千户所。又复城小兜，为崇武所；城厦门，为中左所；城福全，为福全所；城金门，为金门所；城高浦，为高浦所。别为守御千户所，移永宁卫中、左所官军于厦门，筑城守御，遂为中左千户所。设指挥正千户一员、副千户一员、指挥百户一员、镇抚一员，隶福建都指挥使（「府志」：『千户正五品、副从五品、百户正六品、镇抚从六品』），额兵一千二百四名。至万历时，仅存六百八十四名。营房九百八十七间，在所城内（「府志」）。二十一年，周德兴于沿海要害处置巡检司十八。复于大担、南太武山外，置浯屿寨，控泉郡南境。拨永宁、福全卫所兵二千二百四十二人，合漳州卫兵二千八百九十八名戍之；统以指挥一员，谓之把总。岁轮千、百户领卫所军，往听节制。景泰三年，巡抚焦宏以孤悬海中，移厦门中左所（「备倭记」云：『永乐间，设烽火、南日、浯屿三水寨。正统初年，徙浯屿寨于厦门，后又移晋江石湖』。备考）。嘉靖四十二年，各水寨指挥照都指挥行事，名为钦依把总；各卫岁轮指挥一员领卫所军，往听节制。旧额兵船三十二只，卫所贴驾军五百八十名。天启后，福、哨、冬、鸟等船增至四十八只（「府志」。又万历「府志」云：『福船势力重大，便冲犁于外洋；次号哨船、冬船，便窄港攻击；小号鸟船、快船，便哨探。如贼船内逼，哨、冬、鸟、快等船急抢上风助力，内外夹攻』）。隆庆四年，增设浯铜游兵；统以名色把总一员、兵五百三十六名，驻中左所；又卫所贴驾军三百名、哨船二十只（「府志」。「郡国利病书」云：『由武进士或世勋高等题请升授，以都指挥体统行事者，谓之钦依把总；由抚院委任者，谓之名色把总』）。天启初年，设泉南游击一员；统辖浯屿寨军、浯铜游兵以备红夷。寻裁（「府志」。「筹海图编」称游击将军；与厦岛鸿山寺崖石题名相符）。万历二十年，移南路参将驻鹭门，居中调度；辖铜山、浯屿二寨，浯铜、澎湖二游（澎湖游兵，万历二十五年因倭寇而设）。二游营、一土营，领兵三千名（「漳州府志」。「郡国利病书」云：『嘉靖二十八年军兴，设参将一人。三十五年，益以水陆参将一人。三十八年，请分三路为三将军。其驻漳者为南路，所辖自诏安至广东界，北达祥芝，盖镇漳而兼控泉也。先南澳尚未开府，每遇汛期，专驻悬钟；后南澳既设，移驻铜山。万历二十年，议者谓偏处一方，移驻鹭门居中调度焉）。
按明制卫所军士，以五千六百名为一卫、一千一百二十人为一所、一百一十名为百户所。每百户内设总旗二名、小旗十名，大小相维，编成队伍（「筹海图编」云：『每百户所旗军一百一十有二，千户所一千一百二十。卫列五所及卫镇抚，凡五千五百有奇』）。卫兵有三：曰征操军（「府志」作往操）、曰屯旗军、曰屯粮军。征操军，入则守城以时训练，谓之见操军；出则按季践更，谓之出海车。屯旗军者，奉红牌及样田事例之屯军也。屯粮军者，屯田军也。洪武初，以开国靖难之人为之，或简户丁、或调他省、或配有罪籍为军，曰卫兵；亦宋人禁兵之意也。二十一年，周德兴制福、兴、泉、漳四郡民为兵，于是沿海有军卫。卫所初定，民未习水土，率潜离城戍。二十五年，互调其军于诸卫。嗣后，八月更代哨守，皆卫所军。至嘉靖间，五寨水军，另募充数。隆庆初，设浯铜游兵。天启初，又设游击，兼统之。于是卫与寨分，卫所但拨贴水、寨驾船军耳（「闽书」、「府志」）。
明初，永、泉二卫有归附军、有投充军、有谪发军、有改调军。定制：支粮八斗为差操正军，加行粮四斗为出海备倭军、六斗为只身纪录军、二斗为老弱存恤军。后又分三分守城、七分屯种；粮出于所种田，而以余粮输官，为不支屯粮军。太平日久，军政不修；屯既失额，操复缺伍。于是抽选于军伍以备团练，谓之余丁军；招集于市井，谓之募兵；动调于各省，谓之客兵（戚继光以浙江义乌兵与倭战有功，增募为新营分置。万历时，以饷绌，裁）；调之湖广等处，谓之狼家兵；又增添于旧制之外，为一乡防守，谓之民兵（弓兵之外，又招民壮，分三种），亦曰乡兵、机兵（隆庆「府志」）。水寨本皆本地兵，原无客兵名目；嘉靖间，设参将、游击，始带领各处客兵（「郡国利病书」）。
水寨军，分三班更迭。月粮之外，加给行粮。上班，今年二月上、明年二月下，下班替之；中班，今年八月上、明年八月下，上班替之；下班，明年八月上、后年二月下，中班替之。三番轮流，大约一年有半年休息。休息者，月办料银一钱，以修战船。千户以下轮班，如各军士之法（「府志」）。
水寨汛地，岱屿以南、接于漳州，浯屿寨辖之（「备倭记」云：『大担、旧浯屿、默林、圳上、围头、白沙、料罗、金门、乌沙、曾厝埯、南风湾，为浯屿寨要害』）。嘉靖四十二年，以兵船一■〈舟宗〉湄洲屯剳，一■〈舟宗〉直到料罗屯剳，圳上一带量拨巡哨。寇至，则全力守湄洲，而于平海卫前与南日会哨铜山；又守旧浯屿，而于担屿，与浯屿会哨。万历间，浯屿寨分兵四哨；出汛时，一屯料罗、一屯围头、一屯崇武、一屯永宁。每汛与铜山、南日两寨及浯铜游兵合哨，稽风传筹。浯铜游兵分二哨：一屯旧浯屿、一屯担屿；每汛与浯屿兵合哨。惟澎湖游兵，专过澎湖防汛。春以清明前十日出，三个月收；冬以霜降前十日出，二个月收。收毕日，军士放班；其看船兵，拨汛地小防（「府志」。「漳州志」：『明防海，以三、四、五月为大汛，九、十月为小汛。盖倭从东北入寇福建，清明后风多东北，且积久不变；五月则风自南来，重阳后亦有东北风，至十月则风自西北来。故设防以风为准）。
水寨战船，原出卫所；后广募民舰。旋设舟师于五寨之外，分有十六澳；船不加多，力分势寡。嘉靖四十三年，复水寨之旧。每寨设兵船三十二只，用兵二千二百名；以把总领之，属总兵官统督、监军道监督（「府志」。按明「会典」：『一卫五所，共船五十只；一所十船，一船旗军一百名。船有亏折、有司补造；损者，军自修理。所中左应有额设兵船十只』。「府志」仅载水寨游兵船额，而于卫所未详；补以备考）。
海澄高浦、圭屿，皆非厦门地。自国初设提督于海澄，迄今皆水师提标汛守。附载其略：海澄旧机兵营在县城东，初设额兵五百名。万历间，存四百名，分为四哨：陆三哨、水一哨；卫所官领之。后改三哨，水兵用土著、陆兵用浙兵；名色把总领之。海澄游，原设南路标海澄游。兵四百五名、哨船十二只，领以名色把总一员。后止存兵一百五十二名、哨船五只。崇祯元年，以见兵为水兵，募勇土兵三百二名为陆兵，匀其粮，申改为海澄游，筑溪尾城戍之。二年，筑大泥铳城；以海澄标游兵一百名、增募土兵五十名戍之。造小快船五只，分配水兵巡哨内港。后更造五只，合为十只；分为四哨，水、陆并行。圭屿，万历间筑腰城，募土兵守之。天启七年，又拨海澄标游兵哨守，额数随时增减不定（以上俱「漳州府志」）。
洪武二十年，城高浦；置高浦千户所正副千户、百户、镇抚各一员，操海、屯种、旗军旧额一千二百五十八名。万历时，存操海军六百二名、屯种军一百九十四名。营房一千二十五间，在所城内（「泉州府志」）。
职官裁设
国朝顺治三年，设提督；统辖全省水陆军务。驻泉州。
康熙元年，专设水师提督及提标官，驻海澄。又设右路水师总兵官并镇标官。裁海澄总兵官，增设水师副将一员。
康熙二年，裁泉州水师参将等官。
康熙七年，裁水师提督及提标等官。
康熙八年，设水师总兵官及镇标官，改右路水师总兵官为兴化总兵官。
康熙十三年，裁浯屿营游击、守备各一人。
康熙十六年，以海澄公管水师提督事务，驻漳州。
康熙十七年，裁水师总兵官及镇标官为漳州镇，又裁海澄公标等官。又是年，设水师提督提标，分中、左、右、前、后五营。中营设参将以下等官，左、右、前、后四营设游击以下等官。
康熙二十三年，裁厦门总兵官并中、左、右、三营等官为南澳镇，又裁海澄水师副将并三营等官（十九年，恢复厦门，以总兵镇守。至是，移水师提督驻札。二十四年，施靖海建衙署）。又是年，以提标左营游击分驻石码。
康熙二十七年，裁提标后营千总一人为澎湖千总。
康熙三十四年，裁提标中营参将，改设副将。
康熙三十九年，复设中营参将，裁副将。四十六年，裁参将，仍设副将。五十二年，裁副将，复设中营参将。
康熙五十八年，以提标中营守备分防，驻浯屿。
雍正五年，增设提标五营各千总二人、把总四人。
雍正十一年，复设水师提营后营千总一人。
乾隆十八年，增设浯屿把总一人。
乾隆二十年，拨水师提标后营外委一人驻坂头村。
乾隆四十七年，通省增设额外外委四十七人（以上俱「会典」）。
兵额裁设
康熙十九年，以攻克金门、厦门两岛之岳州战兵三千名为提标中、左、右三营兵（提督万正色奏）。
康熙二十二年，添设战、守兵二千名为提标前、后二营兵（提督施琅奏）。
康熙三十五年，裁提标战兵二百名为督标水师营兵。
乾隆三十七年，以中、左、右三营战兵改如前、后两营体例，分别战守（提督黄仕简奏）。
乾隆四十六年，以公粮改为公费，裁五营守兵共一百四十名。
乾隆四十八年，裁武职随丁名粮三百六十名，又裁武职随粮、另给养廉正项以随粮改添五营实兵六百名。又拨提标兵四十五名赴台湾北路淡水营。
乾隆五十三年，裁提标战、守兵二百五十名赴台湾北路嘉义左营。
嘉庆七年，裁提标战、守兵一百六十五名赴福宁左营。
嘉庆十年，添设提标五营新兵二千名捕御海寇，俱给战饷（总督王德奏）。
嘉庆十六年，裁提标战、守兵一百十五名赴台湾艋舺营。
嘉庆十八年，裁提标新兵赴福宁左营为额兵三百名。
嘉庆二十年，裁新兵八百五十名。
嘉庆二十二年，裁新兵一百七十五名。
道光元年，裁战兵五十名，又裁新兵三百七十名。
道光十一年，裁新兵一百名。又裁新兵八十八名归金门镇标，驻防谾口。
道光十二年，裁新兵一百十七名为西疆制额（以上俱营册）。
水师提标五营兵额，除裁改外，存战、守额兵共四千二百七十五名。五营以战兵五十名为外委，额外名粮，以守兵二十四名为柁工炊粮（水师战舰以柁工为重，故支领名粮，得以兼饷，谓之炊粮。但谙习水务，才有优劣，粮亦有差等。柁工支领守兵粮饷，或四、五名，或二、三名不等）。
水师提督统辖福建全省水师军务，驻札厦门，节制金门、海坛、南澳三镇兼台湾、澎湖；领水师提标中、左、右、前、后五营中军参将一员、游击四员、守备五人、千总十人、把总二十人、外委三十人、额外外委二十人。一年亲巡南洋金门、铜山、南澳等处，一年巡北洋海坛、闽安、三沙、烽火门等处，二年而遍。巡阅台湾隔二年一次，与将军、总督、巡抚、陆路提督分年轮巡。
汛防
五营汛防
中营水师中军参将一员，驻札厦门城内；首领五营军务。守备一员，驻防海澄浯屿汛。千总二员、把总四员、外委六员、额外四员，实兵八百四十一名（战兵四百二十八名、守兵四百十三名），战船九只、桨船五只。防守城东门，轮派千把总以下一员、兵十名（城内防守五营，各分地界存案）。分防高崎汛，外委一员、兵三十名。分防浯屿汛，守备一员、兵一百名，战船一只；兼辖深坞澳口等五汛，共领兵一百九十四名（深坞澳口汛兵二十五名、岛美汛兵二十名、卓崎汛兵十三名、大径港口汛兵十一名、浯屿南北炮台兵三十二名）。分防海门水汛，千总一员、兵六十名，战船二只；兼辖容川等四汛，共领兵一百三十三名（容川码汛兵三十名、青浦汛兵二十名、十八间塘兵三名、圭屿汛兵二十名。以上各汛，隔水海澄县属）。巡防大担门，轮派外委一员、兵四十名，战船一只。厦门外武庙堆，兵十名；怀德宫堆、水仙宫堆、鬼仔潭堆、接官亭堆，各兵五名。
左营水师游击一员，领兵二百名，防驻龙溪石码寨。守备一员，驻防厦门城外洪本部渡头。千总二员、把总四员、外委六名、额外四员，实兵八百四十六名（战兵四百三十三名、守兵四百十三名），战船八只、桨船四只。防守城北门，轮派千把总一员、兵十名。分防木屐街汛，千总一员、兵一百三十六名，战船一只；兼辖南台等四汛，共领兵一百八十六名（南台汛兵二十名、港口汛兵十名、龙海桥汛兵十名、乌礁汛兵十名）。分防福浒汛，把总一员、兵五十名；辖北溪头等四汛：北溪头汛兵十名，福河汛兵十名（以上各汛，隔水龙溪县属），五通汛轮派外委额外一员、兵十四名，蛟塘汛兵六名（隶五通汛，俱在厦门）。分防小担门汛，外委一员、兵四十名，战船一只（隔水同安县属）。巡防大担门，轮派外委一员、兵四十名，战船一只。厦门草仔埯堆兵十名（系山后堆、火仔埯堆移此）；程厝口堆、外清箭道堆，各兵五名。
右营水师游击一员，驻防城外双连池，分巡内外洋。守备一员，驻防城外打锡箔巷。千总二员、把总四员、外委六员、额外四员，实兵八百四十六名（战兵四百三十三名、守兵四百十三名，战船九只、桨船二只：防守城南门，轮派千把总以下各一员、兵十名。分防玉洲汛，千把总一员、兵五十名，战船一只；辖三叉〔河〕等六汛，共领兵一百八十五名（澳头汛兵二十名、石美汛兵二十名、三叉河汛兵五十名、许茂汛兵十名、东尾汛兵三十名、乌屿汛，兵五名。以上各汛，隔水龙溪县属）。分防大担后炮台汛，外委一员、兵四十名（隔水同安县属）；东澳汛，兵十名（隶大担后炮台汛）。巡防大担门，轮派外委一员、兵四十名，战船一只。厦门石泉堆、石烛堆、宝月殿堆、王公宫堆、黄厝宫堆、养真宫堆，各兵八名；靖山头堆，兵二十名（原配兵八名，后添兵十二名）。
前营水师游击一员，驻防城外万寿宫，分巡内外洋。守备一员，驻防城外厦门港。千总二员、把总四员、外委六员、额外四员，实兵八百四十六名（战兵四百三十三名、守兵四百十三名），战船十只、桨船四只。防守镇南关，轮派千把总以下一员、兵二十名。分防海沧汛，千总一员、兵六十名，战船一只；兼辖桥梁尾等七汛，共领兵一百一十名（桥梁尾汛兵五名、三都汛兵五名、新埯汛兵五名、排头门汛兵五名、嵩屿汛轮派外委一员、兵二十名，鼎尾汛兵五名、白礁汛兵五名。以上各汛，隔水海澄县属）。分防鼓浪屿汛，轮派外委额外一员、兵四十名（与厦门隔水）。分防安海汛，轮派外委额外一员、兵三十名；协防乌坑园、曾厝埯等汛、黄厝社炮台（配兵一名。安海汛、黄厝社俱在厦门）。巡防大担门，轮派外委一员、兵四十名，战船一只。厦门打石字堆，兵十名；后堀桥堆，兵五名；尫下桥堆，兵六名；后崎尾堆，兵十名。
后营水师游击一员，驻防城外关仔内，分巡内外洋。守备一员，驻防城外局口街。千总二员、把总四员、外委六员、额外四员，实兵八百四十六名（战兵四百三十三名、守兵四百十三名），战船十一只、桨船四只。防守城西门，专派千总以下一员、兵十名。分防刘五店汛，千把总一员、兵五十名，战船一只；兼辖澳头等七汛，共领兵一百八十三名（澳头汛轮派外委一员、兵二十名，石浔汛兵二十名，■〈氵丙〉洲汛兵十名；浔尾汛轮派外委额外一员、兵四十名，高浦汛兵十名，马銮汛兵十名，坂头汛轮派外委一员、兵二十名）。分防大担前炮台汛，把总一员、兵四十名（以上各汛，隔水同安县属）。巡防大担门，轮派外委一员、兵四十名，战船一只。厦门金鸡亭汛，兵三名；圣林塘汛，兵五名；深田内堆、桂州堆，配兵十名；溪岸尾堆，兵二十名（系尾头堆移此）；内水仙堆，兵十名（系新设）；斗涵堆，兵五名。
以上汛地在漳州府属者，康熙二十一年进剿台、澎，暂交陆路管辖。二十三年，仍归水师（「漳州府志」）。
五营公汛
大担门水汛五营既各派营弁一员、船一只、兵四十名防守巡缉；大担为厦口要冲，又专派将备按月轮值：单月轮右、前、后三营游击一员，双月轮五营守备一员，巡防汛口，稽查船只，兼查大担水汛哨船。
白石头汛五营输派千把总一员，匀配兵五十名。
水操台五营轮派外委额外一员，匀配兵共二十五名。
厦门港炮台五营轮派千把总一员，匀配兵二十五名。
演武亭五营轮派外委额外一员，匀配兵共二十名，共相防守。
会哨
提标各官每年出洋巡哨，分中、南、北三路。中哨轮值右、前、后三营游击一员，领千把总、外委四员，带五营战、守兵驾坐哨船四只，巡缉金、厦洋面，订期会哨，听金门镇调度。北哨轮派五营千把总、外委四员，领五营战、守兵驾坐哨船四只，巡缉北洋，订期会哨，听海坛镇调度。南哨轮派五营千把总、外委二员，领五营战、守兵驾坐哨船二只，巡缉南洋，订期会哨，听南澳镇调度。每哨四个月，以二、六、十等月为始，哨满更代，迭相轮转。右、前、后三营期满，轮值驾船带兵巡哨汛地内洋，五营守备按期巡哨汛地港面。
操演
提标五营军士，有轮换出洋随缉者、有戍守汛地者、有在营差操者。平时挑选，由千、把教习技艺。按期提督选将备一员为督操官，教演熟习，中军参将阅之。每年之冬，提督阅之，水、陆操各一次：陆操，五营会合大小二十四队及杂色兵共一千八百八十五名；水操，用船十只，合兵五百七十六名。五年，总督巡阅一次：陆操，提标五营，合金门左右二营、南澳左营、铜山营兵一千四百五十六名；水操，提标五营，合金门、南澳、铜山各营共兵五百七十六名。
班兵
班兵，海外台、澎之戍兵也。三年一更，分四起作两年春、秋二仲配换。头起，提标五营拨换安平营〔兵〕二百三十七名、艋舺营兵十九名、澎湖左营兵八十九名、外委一员；二起，拨换澎湖左营兵一百三十名、额外一员；三起，拨换澎湖左营兵一百三十名、外委一员；四起，拨换沪尾水师兵一百一十五名、外委一员、澎湖左营兵八十一名、额外二员。
凡换班兵丁，上府各营换艋舺、淡水等营者，由五虎门对渡；换彰化各营者，由蚶江对渡；其督抚将军三标、陆提标换班台郡凤山各营者，均由厦门配渡。总督方维甸奏定：营船、商船并用。后因水师各营弁多封商船，总督庆保通饬禁止。适遇饷银、班兵、公务紧急（凡台饷皆厦门提标大号战船配载），兵船不敷，方准添雇；亦须预期详请批准，檄行由厦防同知备办协济。道光十三年，总督程祖洛专定水师各标兵船，不准雇用商船（以上档册）。
官俸
水师提督：全年俸银八十一两六钱九分三厘有奇、薪银一百四十四两、心红纸张银二百两、蔬菜烛炭银一百八十两、马匹草干银二百四十两、养廉银二千两。
中营参将：全年俸银三十九两三钱三分九厘有奇、薪银一百二十两、心红纸张银三十六两、蔬菜烛炭银四十八两、马匹草干银九十六两、养廉银五百两。
四营游击：全年俸银各三十九两三钱三分九厘有奇、薪银一百二十两、心红纸张银三十六两、蔬菜烛炭银三十六两、马匹草干银七十二两、养廉银四百两。
五营守备：全年俸银各十八两七钱零五厘有奇、薪银四十八两、心红纸张银十二两、蔬菜烛炭银十二两、马匹草干银四十八两、养廉银二百两。
五营千总：全年俸银各十四两九钱六分四厘有奇、薪银三十三两三分五厘有奇、马匹草干银二十四两、
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:00:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>