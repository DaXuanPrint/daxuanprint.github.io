<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="表,纂修职名,凡例,目录,绘图,卷首之一,卷首之二,卷首之三,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五">
<meta name="description" content="江西地方志。清谢旻等修，陶成等纂。一百六十二卷，首三卷。旻字肃斋，江苏武进人。历官太常寺卿，都察院副都御史，江西巡抚。成字企大，号吾庐先生，江西南城人。康熙进士，官翰林院检讨，尝主豫章书院。著有《皇极数抄》、《吾庐遗书》等。雍正时江西辖十三府一州七十七县。首志创于明嘉靖，中经四次纂修。是志雍正八年奉谕设局，以康熙末白潢修《西江志》为蓝本，调析门目，续以十年要政。十年(1732)成书。约三百三十万字。冠有江西十三府总图、分图及风景图三十九幅。录上谕。志分星野、沿革、形胜、城池、山川、水利、学校、公署、书院、">
<title>雍正江西通志_陶成_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">雍正江西通志</span> <br/>
          作者： <span class="inputVal" id="bkauthor">陶成</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]3081607</span> <br/>
          说明： <span class="inputVal" id="bkdec">江西地方志。清谢旻等修，陶成等纂。一百六十二卷，首三卷。旻字肃斋，江苏武进人。历官太常寺卿，都察院副都御史，江西巡抚。成字企大，号吾庐先生，江西南城人。康熙进士，官翰林院检讨，尝主豫章书院。著有《皇极数抄》、《吾庐遗书》等。雍正时江西辖十三府一州七十七县。首志创于明嘉靖，中经四次纂修。是志雍正八年奉谕设局，以康熙末白潢修《西江志》为蓝本，调析门目，续以十年要政。十年(1732)成书。约三百三十万字。冠有江西十三府总图、分图及风景图三十九幅。录上谕。志分星野、沿革、形胜、城池、山川、水利、学校、公署、书院、田赋、风俗、土产、兵卫、古迹、名宦、人物、方技、祥异、艺文、杂记等三十二门。总汇明清五次修志成果，为江西现存第一部内容最丰富的志书。全面记述江西地理山川、经济政治、风俗物产等。以详实文字及精致绘图展示庐山、彭蠡湖、滕王阁、百花洲、鹅湖书院等风景名胜，并记九嶷、武功、天柱峰等上千座山峰，斡、旰等上千条川流。物产记有豫章彩色粉笺，桐木山细叶茶，景德镇陶瓷，广信玉山纸等地方特产的历史及工艺。记录全省田地、山塘、人口数及康熙至雍正新增人口数，雍正四年驻江西各府马步水师兵丁数，保留重要经济、军事史料。古迹记郁孤台等。人物载陶渊明、吴芮、姜夔、马端临、范文程等数以万计。艺文收王勃、欧阳询、张九龄、白居易、罗隐、杨万里、文天祥、王守仁等历代名人官宦的表记、碑碣、论疏等文。《四库提要》称其“体例条目，虽多本诸旧志，而广搜专访，订舛正讹，在地记中号为善本”。有雍正十年(1732)刻本， 《四库全书》本。</span> <br/>
          封面： <span class="inputVal" id="bkimg">Z_11701.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]雍正江西通志
[book_author]陶成
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]3081607
[book_dec]江西地方志。清谢旻等修，陶成等纂。一百六十二卷，首三卷。旻字肃斋，江苏武进人。历官太常寺卿，都察院副都御史，江西巡抚。成字企大，号吾庐先生，江西南城人。康熙进士，官翰林院检讨，尝主豫章书院。著有《皇极数抄》、《吾庐遗书》等。雍正时江西辖十三府一州七十七县。首志创于明嘉靖，中经四次纂修。是志雍正八年奉谕设局，以康熙末白潢修《西江志》为蓝本，调析门目，续以十年要政。十年(1732)成书。约三百三十万字。冠有江西十三府总图、分图及风景图三十九幅。录上谕。志分星野、沿革、形胜、城池、山川、水利、学校、公署、书院、田赋、风俗、土产、兵卫、古迹、名宦、人物、方技、祥异、艺文、杂记等三十二门。总汇明清五次修志成果，为江西现存第一部内容最丰富的志书。全面记述江西地理山川、经济政治、风俗物产等。以详实文字及精致绘图展示庐山、彭蠡湖、滕王阁、百花洲、鹅湖书院等风景名胜，并记九嶷、武功、天柱峰等上千座山峰，斡、旰等上千条川流。物产记有豫章彩色粉笺，桐木山细叶茶，景德镇陶瓷，广信玉山纸等地方特产的历史及工艺。记录全省田地、山塘、人口数及康熙至雍正新增人口数，雍正四年驻江西各府马步水师兵丁数，保留重要经济、军事史料。古迹记郁孤台等。人物载陶渊明、吴芮、姜夔、马端临、范文程等数以万计。艺文收王勃、欧阳询、张九龄、白居易、罗隐、杨万里、文天祥、王守仁等历代名人官宦的表记、碑碣、论疏等文。《四库提要》称其“体例条目，虽多本诸旧志，而广搜专访，订舛正讹，在地记中号为善本”。有雍正十年(1732)刻本， 《四库全书》本。
[book_img]Z_11701.jpg


[book_title]表
︵字位过密　无法显示︶【臣】谢旻等谨
题为钦奉
上谕纂修省志成书谨奉
表上
进者【臣】等诚惶诚恐稽首顿首
上言伏以
皇猷广被合四表以同文
圣教弘敷廓九围而式典
运天下於掌上不使一民一物之遗
罗宇宙於胸中爰有四目四聪之达观时世古今之递嬗载籍可稽閲方州远近之攸宜传文具在纪撰各随其地理裁成一秉乎
天心谨缮成书恭呈
御览惟兹江右地属上流为荆扬画界之区亦闽粤通衢之要总域中而分部古号南州对江左以标名旧称西道列宿纪斗牛之野共仰龙光诸江合章贡之流滙成蠡泽若夫人杰实表地灵温峤韦丹之伟绩载在丰碑陶潜徐穉之高风尚存故里临川旴水曾王之文学无双信国弋阳文谢之忠诚不贰鹿洞鵞湖之砚席实藉儒先过化之余狮峰鹤岭之烟云亦为仙释藏修之所凡兹名蹟莫罄铺张至於山川亭榭之清幽物产土风之殷庶当晋宋始多记载逮元明益富编题书不尽为流传事实资於考订集而成志爰在於兹钦惟
皇帝陛下
乾元御世
离照中天
抚东渐西被之遥象鞮重译
享北矢南翬之献王会成图
一尉候而合车书详定方州之典册
同衡律而齐轨量广通山泽之风声乃於雍正七年
特命纂修省志江西於雍正八年三月开局至十年四
月告成首登
圣谕垂万世之典谟历纪
皇恩志兆民之讴颂农田学校积九十年教养之深仁兵卫关津见十三郡保安之要务星躔疆域必取分明政事人文宜加考核或删其繁亦补其畧皆因旧志以推寻务求其实勿徇其名俱奉
圣心之详愼今昔不无同异在稽其因革之由彼此或有互淆贵得其徵据之确分门别目如循源以致委可一贯以相通起例发凡若举网之在纲纵千条而不紊在诸【臣】等矢公矢慎不敢私进退笔削之权惟
圣天子无党无偏爰共成正直荡平之道伏愿
恩覃大有
化洽同人
履荡荡之尧封光华远格
揽畇畇之禹甸声教遐宣
立三极以制八紘用昭纬地经天之大畧
坐一室而知四海实寓省方问俗之勤思将见金瓯巩而玉烛调府修事和书徵五福之备至宝车呈而银瓮出献琛辑瑞诗歌万国之来同矣臣等无任瞻
天仰
圣激切屏营之至谨奉
表恭
进以
闻
雍正十年　月　　日署理两江总督印务苏州巡抚加四级【臣】尹继善
江西巡抚加一级纪録六次【臣】谢旻

[book_title]纂修职名
江西通志纂修职名
总裁
【臣】高其倬
【巨】尹继善
【臣】谢　旻
协裁
原任提督江四等处学政翰林院编修降二级留任【臣】傅王霅提督江西等处学政江西道监察御史纪録二次【臣】姚世荣
提调
【臣】李　兰
江西等处承宣布政使司布政使加一级纪録四次
【臣】王　紘原任江西等处提刑按察使司按察使今任湖南按察使【臣】胡　瀛原任江西等处提刑按察使司按察使今改?京员
【臣】楼　俨
【臣】高　锐
【巨】魏锡祚
江西分巡广饶九南迫按审使司副使加三级纪録三次【臣】刘　均江西分巡吉南贑道按察使司佥事加二级【臣】王世绳
分理
原任南昌府知府今?刑部主事【臣】许　镇南　　昌　　府　　知　　府【臣】杨毓健原　任　瑞　州　府　　知　府【臣】史　随署瑞州　府事　吉　安　府同　知【臣】黄　堂袁　　州　　府　　知　　府【臣】薄履青临　　江　　府　　知　　府【臣】张景苍吉　　安　　府　　知　　府【臣】张坦让抚　　州　　府　　知　　府【臣】罗复晋署建昌府事南昌　府　同　知【臣】高以静广　　信　　府　　知　　　府【臣】苏　祉饶　　州　　府　　知　　府【臣】青阿立南康府知府　降三　级　留任【臣】董文伟九　江　府　知　府在　任　守　制【臣】蔡学颢署南安　府事贑州府同　知【臣】陈玉□
原任贑州府知府今?刑部郎中【臣】高遐年署贑　州府　事试　用　知　府【臣】鲁之裕
纂修
原　任　翰　林　院　检　讨【臣】陶　成江南常州府武进县戊子科举人拣选知县【臣】恽鹤生
分修
江　西建昌府广昌县　学生【臣】黄永年
江南常州　府阳湖县　监　生【臣】杨松乔江西　吉　安府永丰县监　生【臣】解友梓江西　贑　州府寜都县学生【臣】彭　揆
校阅
江西建昌府南丰县岁贡　生【臣】李　灏
江南松　江　府上海县监　生【臣】周　铨
监刋
南昌府南昌县委署试用知　县【臣】孙师奭南　昌　府　南　昌　县　知　县【臣】刘德成南昌府新建县以知州管县事降三级留任【臣】杨廷翼南　昌　府　儒　学　敎　授【臣】史　虞南昌府新建县儒学敎谕【臣】饶一辛
布　政　使　司　经　历　司　经　历【臣】陆　埜南　昌　府　经　历　司　经　历【臣】郁廷华

[book_title]凡例
钦定四库全书
江西通志
凡例
一恭编
世祖章皇帝
圣祖仁皇帝
今上皇帝九年以前诏谕皆系
颁到江西省官吏士民钦遵服习者列之首卷不敢类编入艺文内见首出庶物之义将亿万斯年岁可续增绵及久远
一江西省志古无可徵前明嘉靖癸未年参政林廷?实辑成书是为林志越百六十年
本朝康熙二十二年巡抚安世鼎修之是为安志康熙五十九年巡抚白潢增修名之曰西江志今所称白志是也林志今已不存仅见於安志白志中所引其体例条目皆本而因之安志颇多絓漏白志
加意订证广蒐博考实有其长今原跋具存前人苦心不敢轻没而其中沿袭传讹时所间有亦为校正
一志以纪地也而首纪分星以见地统於天之义今按历史载籍惟取其有关於江西者方以登録附及风土气候以备考览
一江西古为吴楚之地嗣後置郡分州为道为路为军为行省而府县或并入或割置其间节目参互错综考诸二十一史及李吉甫元和郡县志乐史太平寰宇记欧阳忞舆地广记祝穆方舆胜览明一统志诸书再加校勘其里数多寡经界远近一准康熙四十八年本省造报史馆原册至城池官署学宫修作民力攸属悉以载焉
一山川各有封域其或一山而横亘数县如匡庐武功之类一水而緜历诸郡如章贡彭蠡之类则分别山之向背水之来去左右而复出者汰之至於通川巨浸源流分合农田所资尤不可忽故水利特详
一田赋户口漕运军屯既稽於昔尤详於今悉因现在奉行欵项核实登记以资考证至榷关置驿盐引岁销亦依例详载
一於形胜见地利之要害於风俗见民情之异同於物产见食货之生息於祥异见天人之感应皆志中切实之务非徒以供眺览资谈说也至武事类则从前纪载有关於地方者亦不敢忽
一江西以朱子过化之地名儒辈出书院甲於他省至鹿洞鵞湖豫章三所规模宏远
圣祖仁皇帝亲洒宸翰矞皇辉赫照耀古今故学校之外
列书院一编以着崇儒重道至意
一地以人重而古人遗蹟不经表章恐易湮没即或久废亦必仍存其名以俟捜访至於祠庙邱墓祀典所系匪轻一一徵实登志敬鬼神景前贤之意不敢轻也而寺观所在每多胜蹟遗留故依旧例具列
一省志职官专在统辖以督抚藩臬为主各道各镇附焉至於府县以下官例不録以府县各有志在也惟有功於民不可冺者则详名宦中旧志有历数任者各府互见今并归一传先按历代正史继采名人文集後以志书家乘补其缺务有据方登不容漫録人物亦然
一旧志列载乡贤每以理学儒林文苑忠节孝友隐逸各为一类似有别择低昂亦恐於兼长者所登未确白志统归人物按时地先後列之总见俱足以传也今因之寓贤借以为重故必详志至闺门节烈
圣世加意表章一一登载无遗迄於仙释方伎各以地着
无或忽云
一前志既登之人物多仍其旧近来所入必据实以録又因直省各处移来志书草检互相考证尤为备悉其未及移来者或因无考间遗一二亦未可知以俟续入
一志内艺文本取足徵不必太滥如集叙止一人之文谱序止一家之言及讌会赠答庆贺诔祭之作概所不録惟有关於土地人民政事足以鼓励风教标识胜蹟泃为名笔方采存之
一志例多以类从顾文之体制不一若零篇断简无可附丽而亦可传为故事者又或前人轶事志传不能悉载亦采而存之附於後为杂记云
江西通志凡例

[book_title]目录
钦定四库全书　　　　史部十一
江西通志目録　　　　地理类三【都会郡县之属】
上谕【首卷】
星野【第一卷】
沿革【第二第三卷】
形胜【第四卷】
城池【疆域附第五第六卷】
山川【第七卷至十三卷】
水利【第十四卷至十六卷】
学校【贡院附第十七卷十八卷】
公署【第十九第二十卷】
书院【第二十一第二十二卷】
田赋【户口附第二十三卷至二十五卷】
风俗【第二十六卷】
土产【第二十七卷】
兵卫【漕运附第二十八卷】
武事【第二十九卷至三十三卷】
关津【桥渡附第三十四卷】
驿盐【第三十五卷至三十七卷】
古蹟【第三十八卷至四十二卷】
封爵【第四十三卷至四十五卷】
秩官【第四十六卷至四十八卷】
选举【第四十九卷至五十六卷】
名宦【第五十七卷至六十五卷】
人物【第六十六卷至九十四卷】
寓贤【第九十五第九十六卷】
列女【第九十七卷至一百二卷】
仙释【第一百三卷至一百五卷】
方技【第一百六卷】
祥异【第一百七卷】
祠庙【第一百八第一百九卷】
邱墓【第一百十卷】
寺观【第一百十一卷至一百十三卷】
艺文【第一百十四卷至一百五十八卷】
【诏敕表笺第一百十四卷劄子奏疏第一百十五卷至一百十八卷】
【状议第一百十九卷碑碣墓表第一百二十第一百二十一卷】
【记第一百二十二卷至一百三十五卷序第一百三十六卷至一百三十九卷】
【书启第一百四十卷论辨说考疏引第一百四十一卷】
【传赞颂铭第一百四十二卷题跋志书记畧第一百四十三卷】
【文青词第一百四十四卷教策讲义语録文牒牌檄告约第一百四十五卷辞赋第一百四十六卷诗第一百四十七卷至一百五十八卷诗余附末】
杂记【第一百五十九卷至一百六十二卷】
【臣】等谨案江西通志一百六十二卷
国朝江西巡抚都察院右副都御史谢旻等撰江西省志创於明嘉靖间参政林庭?其後久未纂辑旧闻放失至
本朝康熙二十二年巡抚安世鼎始续修之康熙五十九年巡抚白璜又增修之名曰西江志其体例条目虽多本诸旧志而广蒐博访订舛证譌在地记之中号为善本雍正七年巡抚谢旻奉
诏纂修省志乃与原任检讨陶成等开局编辑其规模一本之白志而间加折衷文简事核厘然有序其志人物如宋之京镗章监一以其身为宰辅依附权奸一以其位列钧衡弃主私遁俱削去不载亦颇有合於大义惟元刘秉忠其先世虽瑞州人而自辽及金北迁已久乃援其祖贯引入乡贤将孔子自称殷人亦可入中州志乘乎是则图经之积习湔除未尽者矣乾隆四十六年正月恭校上
总纂官【臣】纪昀【臣】陆锡熊【臣】孙士毅
总校　官
【臣】陆　费　墀

[book_title]绘图
钦定四库全书
江西通志
绘图
图略

[book_title]卷首之一
钦定四库全书
江西通志卷首之一
维天有文日星景丽云汉为章光华焕贲
圣皇谟诰文思美媲念切民生动关国计吐辞成经立言垂制江右区中湖山胜地厚泽深渐隆恩广被物阜人康风淳俗懿恪遵
典训服膺勿替首卷载登昭示万世谨志
谕旨
世祖章皇帝登极恩诏【顺治元年】
奉
天承运
皇帝诏曰我国家受
天眷佑肇造东土
烈祖迈图鸿绪
皇考弥廓前猷遂举旧邦诞膺
新命迨朕嗣服虽在冲龄缔念绍庭永绥厥位顷缘贼氛洊炽极祸明朝是用托重亲贤救民涂炭乃方驰金鼔旋奏澄清既解倒悬非富天下而王公列辟文武羣臣暨军民耆老合词劝进恳切再三乃於今年十月初一日祗告
天地
宗庙
社稷即皇帝位仍建有天下之号曰大清定鼎燕京纪元顺治缅维峻命不易创业尤艰况当改革之初更属变通之会爰乃酌今准古揆天时人事之宜庶几吏习民安彰
祖德
宗功之大所有合行条例胪列如左
御制大清律序【顺治三年】
朕惟
太祖
太宗创业东方民淳法简大辟之外惟有鞭笞朕仰荷天庥抚临中夏人民既衆情伪多端每遇奏谳轻重出入颇烦拟议律例未定有司无所禀承爰敕法司官广集廷议详译明律参以国制增损剂量期於平允书成奏进朕再三覆閲仍命内院诸臣校订妥确乃允刋布名曰大清律集解附例尔内外有司官吏敬此成宪勿得任意低昂务使百官万民畏名义而重犯法冀几刑措之风以昭我
祖宗好生之德子孙臣民其世世守之
谕垦荒【顺治六年】
上谕自兵兴以来地多荒芜民多逃亡流离无告深可悯恻着户部都察院传谕各抚按转行道府州县有司凡各处逃亡人民不论原籍别籍必广加招徕编入保甲俾之安心乐业查本地方无主荒田州县官给以印信执照开垦耕种永准为业俟耕至六年之後有司官亲察成熟亩数抚按勘实奏请奉旨方议徵收钱粮其六年以前不许开徵不许分毫佥派差
役如纵容衙官衙役乡约甲长借端科害州县印官无所辞罪务使逃民复业田地开垦渐多各州县以招民设法劝耕之多寡为优劣道府以善处责成催督之勤惰为殿最每岁终抚按分别具奏载入考成该部院速颁速行
谕各陈利弊【顺治十二年】
上谕吏部朕抚育万方夙夜祗惧讲求爱民之道不啻三令五申乃年来水旱相寻干戈未靖民穷莫极兵食不充上德弗宣下情壅塞所以致此弊非一端朕已广开言路博询化理复念天下至大民情土俗所在不同地方各官身亲实历凡兵民疾苦政事利弊必有灼知於心耳闻目见最为真切今文官自督抚以下知府以上武官自提督总兵以下副将以上管辖之内职掌事宜向来积弊何以得清见今整顿如何而可俱着详切直陈无隐以资采用司道知府副将着各陈奏一次知其病即备其药言其害即举其利毋得浮泛雷同苟且塞责负朕周谘勤民至意尔部即传谕行特谕
谕兴文教【顺治十二年】
上谕礼部朕惟帝王敷治文教是先臣子致君经术为本自明末扰乱日寻干戈学问之道阙焉未讲今天下渐定朕将兴文教崇经术以开太平尔部即传谕直省学臣训督士子凡理学道德经济典故诸书务要研求淹贯博古通今明体则为真儒达用则为良吏果有此等实学朕必不次简拔重加任用又念先贤之训仕优则学仍传谕内外大小各官政事之暇亦须留心学问俾德业日修识见益广佐朕右文之治特谕
御制人臣儆心録序【顺治十二年】
朕惟人臣立身制行本诸一心心正则为忠为直衆美集焉不正则为奸为慝羣恶归焉是故心者万事之本美恶之所由出也顾事有殊途心惟一致一於国则忘其家一於君则忘其身如此者不特名显身荣邦家亦允赖之矣若夫奸邪之流树党营私怙权乱政卒至身名俱丧为国厉阶盖缘居恒无正心之功一当势利遂昏迷瞀乱狂肆骄矜上昧王章下乖臣谊或作威而联羽翼或比匪而效奔趋如谭泰石汉以累世旧臣久叨恩遇不思图报逞意横行跋扈自恣目无纲纪陈名夏则一介竪儒骤蒙显拔倚任深重赐赉优隆而乃背德植交蔑法罔上此皆自作罪孽以致陨厥身家朕历稽往古宵人误国代代有之观诸近事复炯鉴昭然足为永戒恐後之为臣者或仍蹈覆辙负主恩而渝素志至於身罹刑宪悔悼无由故推原情状而论列之録成一编以为人臣儆心之训云
谕禁左道惑衆【顺治十三年】
上谕礼部朕惟治天下必先正人心正人心必先黜邪术儒释道三教并垂皆使人为善去恶反邪归正遵王法而免祸患此外乃有左道惑衆如无为白莲闻香等教名色起会结党夜聚晓散小者贪图财利恣为奸淫大者招纳亡命希谋不轨无知小民被其引诱迷罔颠狂至死不悟历考往代覆辙昭然深可痛恨向来屡行禁饬不意余风未殄堕其邪术者实繁有徒京师辇毂重地借口进香张帜鸣锣男女杂糅喧填衢巷公然肆行无忌若不立法严禁必为治道大蠧虽倡首奸民罪皆自取而愚蒙陷网罹辟不无可悯尔部大掲榜示今後再有踵行邪教仍前聚会烧香敛钱号佛等事在京着五城御史及地方官在外着督抚按道有司等官设法缉拿穷究奸状於定律外加等治罪如或狥纵养乱尔部即指参处治特谕
颁示赋役全书序【顺治十四年】
朕惟古帝王临御天下必以国计民生为首务故禹贡则壤定赋周官体国经野法至备也当明之初取民有制休养生息至万历年间海内殷富家给人足及乎天启崇祯之世因兵增饷加派繁兴贪吏缘以为奸民不堪命国祚随之良足深鉴朕荷
上天付托之重为生民主一夫不获亦疚朕怀凡服御膳
羞深自约损然而
祖宗百神军旅燕飨犒锡之繁以及百官庶役饩廪之给罔不取之民间诚恐有司额外加派豪蠧侵渔中饱民生先困国计何资兹特命户部右侍郎王弘祚将各直省每年额定徵收起存总撒实数编撰成帙详稽往牍参酌时宜凡有参差遗漏悉行驳正钱粮则例俱照万历年间其天启崇祯时加增尽行蠲免地丁则开原额若干除荒若干原额以万历刋书为凖除荒以覆奉御旨为凭地丁清核次开实徵又次开起存起运者部寺仓口种种分晰存留者欵项细数事事条明至若九厘银旧书未载者今已增入宗禄银昔为存留者今为起运漕白二粮确依旧额运丁
行月必令均平胖袄盔甲昔解本色今俱改折南粮本折昔留南用今抵军需官员经费定有新规会议裁冗改归正项本色绢布顔料银朱铜锡茶蜡等项已改折者照督抚题价值开列解本色者照刋书价值造入每年督抚确察时值题明填入易知单内照数办解更有昔未解而今宜增者有昔太冗而今宜裁者俱细加清核条贯井然後有续增地亩钱粮督抚按彚题造册报部以凭稽核纲举目张勒成一编名曰赋役全书颁布天下庶使小民遵兹令式便於输将官吏奉此章程罔敢苛敛为一代之良法垂万世之成规虽然此其大畧也若夫催科之中寓以抚字广招徕之法杜欺隐之奸则守令之责也正已率属承流宣化核出纳之数慎那移之防则布政使之责也举亷惩贪兴利除害课殿最於荒垦昭激扬於完欠恪遵成法以无负朕足国裕民之意则督抚之责有特重焉其敬承之毋忽
江西通志卷首之一

[book_title]卷首之二
钦定四库全书
江西通志卷首之二
圣祖仁皇帝登极恩诏【顺治十八年】
奉
天承运
皇帝诏曰惟我国家受
天眷命
祖功
宗德肇造丕基我
皇考大行皇帝盛德至仁英资大度缵承历数统一寰区恩泽洽於多方政教臻於上理方期邦国永?雍熙不幸奄弃臣民遽升
龙驭顾兹大宝属以藐躬朕??在疚本不忍闻而诸王贝勒大臣文武官员人等佥谓神器既已攸归天位不宜久旷坚请再三朕是以俯狥舆志勉抑哀衷於是月初九日祗告
天地
宗庙
社稷即皇帝位仰惟
上天眷佑之笃
祖宗付托之隆凉德冲龄膺兹重寄敬图觐光扬烈用绍无疆之休其以明年为康熙元年与天下更始式衍旧恩聿弘新化所有合行事宜开列於後
谕禁受馈送【康熙四年】
上谕总督廵抚皆系倚任重臣若秉躬清正为下官表率使民生得所始可称能副倚任之意这种种礼物俱以为常例各督抚反称某州县上等某州县下等按定数目公然收受州县官员俱自民间派取馈送以致生民至於极穷若上官果能清正下官何敢私派於民民若止纳定额钱粮安得至於极穷观今民生困穷皆由上官作此等种种弊端所致甚明以後各督抚如再不改此等弊端仍然踵行着科道官采
访指名纠参定行从重治罪决不饶恕其司道府厅各官亦行此项弊端不改仍取之州县各官州县各官有不革此陋习仍私派取於民者着督抚不时严察参奏若狥情不行参奏经科道纠参或旁人出首将不纠参之督抚一并从重治罪尔部院通行直省晓谕
谕各陈利弊【康熙六年】
上谕吏部等大小各衙门民为邦本必使家给人足安生乐业始可以称太平之治今闻直隶各省人民多有失所疾苦穷困深可轸念或系官吏贪酷朘削生民或系法制未便致民失业今当如何而後使得遂其生计凡一切关系民生利病应行应革事宜着内外各衙门大小文武等官各抒确见陈奏勿隐以凭采择施行但不许以浮泛虚文及无益於民之事借端塞责具奏着吏兵二部传谕遵行特谕
谕兴教化【康熙九年】
上谕礼部朕惟至治之世不专以法令为务而以教化为先其时人心醇良风俗朴厚刑措不用比屋可封长治久安茂登上理盖法令禁於一时而教化维於可久若徒恃法令而教化不先是舍本而务末也近见风俗日敝人心不古嚣凌成习僭滥多端狙诈之习日工狱讼之兴靡已或豪富凌轹孤寒或劣绅武断乡曲或恶衿出入衙署或蠧棍诈害善良萑苻之刼掠时闻讐忿之杀伤叠见陷罹法网刑所必加诛之则无知可悯宥之则宪典难寛念兹刑辟之日繁良由化道之未善朕今欲法古帝王尚德缓刑化民成俗举凡敦孝弟以重人伦笃宗族以昭雍睦和乡党以息争讼重农桑以足衣食尚节俭以惜财用隆学校以端士习黜异端以崇正学讲法律以儆愚顽明礼让以厚风俗务本业以定民志训子弟以禁非为息诬告以全善良诫窝逃以免株连完钱粮以省催科联保甲以弭盗贼解讐忿以重身命等项作何训廸劝导及作何责成内外文武该管各官督率举行尔部详察典制定议具奏特谕
谕禁横徵【康熙十四年】
上谕一自用兵以来军需浩繁直省地方百姓供亿烦苦深可悯恻各该督抚务须洁已率属加意抚绥严禁有司勿得横徵私派及借端供应兵马需索科敛官吏分肥如有此等弊端该督抚即行据实指参如或狥庇别经发觉并该督抚一并从重治罪
御制
至圣先师孔子赞【并序　康熙二十五年】
盖自三才建而天地不居其功一中传而圣人代宣其藴有行道之圣得位以绥猷有明道之圣立言以垂宪此正学所以常明人心所以不冺也粤稽往绪仰遡前徽尧舜禹汤文武达而在上兼君师之寄行道之圣人也孔子不得位穷而在下秉删述之权明道之圣人也行道者勲业炳於一朝明道者教思周於百世尧舜文武之後不有孔子则学术纷淆仁义湮塞斯道之失传也久矣後之人而欲探二帝三王之心法以为治国平天下之凖其奚所取衷焉然则孔子之为万古一人也审矣
廵省东国谒祀阙里景企滋深敬摛笔而为之赞曰清浊有气刚柔有质圣人参之人极以立行着习察舍道莫由惟皇建极惟后绥猷作君作师垂统万古曰惟尧舜禹汤文武五百余岁至圣挺生声金振玉集厥大成序书删诗定礼正乐既穷象系亦严笔削上绍往绪下示来型道不终晦秩然大经百家纷纭殊途异趣日月无踰羮墙可晤孔子之道惟中与庸此心此理千载所同孔子之德仁义中正秉彞之好根本天性庶几夙夜勖哉令图遡源洙泗景躅唐虞载历庭除式观礼器摛毫仰赞心焉遐企百世而上以圣为归百世而下以圣为师非师夫子惟师於道统天御世惟道为宝泰山岩岩东海泱泱墙高万仭夫子之堂孰窥其藩孰窥其径道不远人克念作圣
御制顔子赞【康熙二十八年】
圣道早闻天资独粹约礼博文不迁不贰一善服膺万德来萃心斋坐忘其乐一致礼乐四代治法兼备用行舍藏王佐之器
曾子赞
洙泗之传鲁以得之一贯曰唯圣学在兹明德新民止善为期格致诚正均平以推至德要道百行所基纂承统绪修明训辞
子思于赞
於穆天命道之大原静养动察庸德庸言以育万物以赞乾坤九经三重大法是存笃恭慎独成德之门卷之藏密扩之无垠
孟子赞
哲人既萎杨墨昌炽子舆辟之曰仁曰义性善独辟知言养气道称尧舜学屏功利煌煌七篇并垂六艺孔学攸传禹功作配
谕恤老【康熙二十八年】
上谕军民七十以上者许一丁侍养免其杂派差役八十以上者给与绢一疋绵一筋米一石肉十筋九十以上者倍之
谕蠲漕粮一年【康熙三十年】
上谕户部朕抚驭区宇三十年以来早夜图维惟以爱育苍生俾咸臻安阜为念比岁各省额徵钱粮业已次第蠲豁其岁运漕米向来未经议免朕时切轸怀所有京通各仓米糓樽节支给数载於兹今观历年储积之粟恰足供用应将起运漕粮逐省蠲免以纾民力除河南省明岁漕粮已颁谕免徵外湖广江西浙江江苏安徽山东应输漕米着自康熙三十一年始以次各蠲免一年至江寜京口杭州荆州大兵驻防地方亦应预行积贮着将康熙三十一年起运三十年漕米各截留十万石存置仓厫令该地方官敬慎守视以备需用尔部即遵谕行特谕
谕停专送表笺【康熙三十一年】
上谕朕闻直省各节庆贺表笺专官賫送以致驿递劳苦烦费嗣後停其专官賫送交与总督廵抚彚齐由驿递送进地方当有禆益者议奏
谕防灾【康熙四十一年】
上谕户部朕躬理几务年久深知稼穑之事念阜民之道期於有备去冬北地少雪今春雨泽微降尚未沾足诚恐蝗蝻易生有伤农事所在官吏亟宜先时预防直隶山东山西河南陕西江北地方历年积贮仓粮果否足额该督抚宜确加稽核务使廪有余储不致匮乏其一切应行预备事宜须悉心讲求料理纵年岁不甚丰稔亦可赈济无虞至直隶各省现今雨泽有无多寡着该督抚即行具摺奏闻以纾朕宵旰勤民之意尔部即遵谕行特谕
御制训饬士子文【康熙四十一年】
国家建立学校原以兴行教化作育人材典至渥也朕临御以来隆重师儒加意庠序近复慎简学使厘剔弊端务令风教修明贤才蔚起庶几棫朴作人之意乃比年士习未端儒效罕着虽因内外臣工奉行未能尽善亦由尔诸生积锢已久猝难改易之故也兹特亲制训言再加警饬尔诸生其敬聼之从来学者先立品行次及文学学术事功原委有叙尔诸生幼闻庭训长列宫墙朝夕诵读寜无讲究必也躬修实践砥砺亷隅敦孝顺以事亲秉忠贞以立志穷经考业勿杂荒诞之谈取友亲师悉化憍盈之气文章归於醇雅毋事浮华轨度式於规绳最防荡轶于矜佻达自昔所讥苟行止有亏虽读书何益若夫宅心弗淑行已多愆或蜚语流言胁制官长或隐粮包讼出入公门或唆拨奸猾欺孤凌弱或招呼朋类结社邀盟乃如之人名教不容乡党弗齿纵幸脱褫扑滥窃章缝返之於衷寜无媿乎况乎乡会科名乃抡才大典关系尤钜士子果有真才实学何患困不逢年顾乃标榜虚名暗通声气夤缘诡遇罔顾身家又或改窜乡贯希图进取嚣凌腾沸网利营私种种弊端深可痛恨且夫士子出身之始尤贵以正若兹厥初拜献便已作奸犯科则异时败检踰闲何所不至又安望其秉公持正为国家宣猷树绩膺後先疏附之选哉朕用嘉惠尔等故不禁反复惓惓兹训言颁到尔等务共体朕心恪遵明训一切痛加改省争自濯磨积行勤学以图上进国家三年登造束帛弓旌不特尔身有荣即尔祖父亦增光宠矣逢时得志寜俟他求哉若仍视为具文玩愒弗儆毁方跃冶暴弃自甘则是尔等冥顽无知终不能率教也既负栽培复干咎戾王章具在朕亦不能为尔等寛矣自兹以往内而国学外而直省乡校凡学臣师长皆有司铎之责者并宜传集诸生多方董劝以副朕怀否则职业弗修咎亦难逭勿谓朕言之不预也尔多士尚敬聼之哉
御制平定朔漠告成太学碑【康熙四十三年】
惟天尽所覆海内外日月所出入之区悉以畀予一人自践阼迄今蚤夜殚思休养生息冀臻熙皥以克副维皇大德好生之意庶几疆域无事得以偃兵息民廼厄鲁特噶尔丹阻险北陲困此一方人既荼毒塞外辄狡焉肆其凶逆犯我边鄙虐我臣服人用弗寜夫荡寇所以息民攘外所以安内边寇不除则吾民不安此神人所共愤天讨所必加岂惮一人之劳弗贻天下之逸於是断自朕心躬临朔漠欲使悔而革心故每许以不杀彼怙终不悛我师三出絶塞朕皆亲御以行深入不毛屡涉寒暑劳苦艰难与偏禆士卒共之迨彼狂授首胁从归诚荒外君长来享阙下西北万里灌燧销烽中外乂谧惟朕不得已用兵以安民既告厥成事廼蠲释眚灾洁事禋望为亿兆祈昇平之福而廷臣请纪功太学垂示来兹朕劳心於邦本尝欲以文德化成天下顾兹武略廷臣佥谓所以建威消萌宜昭斯绩於有永也朕不获辞考之礼王制有曰天子将出征受成於学出征执有罪反释奠於学以讯馘告而泮宫之诗亦曰矫矫虎臣在泮献馘又礼王师大献则奏恺乐大司乐掌其事则是古者文事武事为一折冲之用具在樽俎之间故受成献馘一归於学此文武之盛制也朕向意於三代故斯举也出则告於神祗归而遣祀阙里兹允廷臣之请犹礼先师以告克之遗意而於六经之指为相符合也爰取思乐泮水之义为诗以铭之以见取乱侮亡之师在朕有不得已而用之之实或者不戾於古帝王伐罪安民之意云尔铭曰
巍巍先圣万世之师敬信爱人治平所基煌煌圣言文武道一礼乐征伐自天子出朕临域中逾兹三纪尝见羮墙寤寐永矢下念民瘼上承帝谓四海无外尽隶候尉维彼凶丑凟乱典常既梗声教遂窥我疆譬之於农患在螟螣秉畀不施将害稼穑度彼游魂险远是怙震以德威可往而取朕志先定龟筮其依属车万乘建以龙旗祝融骖鸾风伯戒途宜阳而阳利我樵苏大野水涸川凟効灵泉忽自涌其甘如设为犄角一出其西一出其东中自将之絶域无人兽羣受掩五日穷追彼狂走险大殱於路波血其孥剪其党孽俘彼卒徒衆乌昼号单马宵遁恐久驻师重为民困慎固戍守还辕於京自夏徂冬雨雪其零载驰载驱我行至再蠢兹穷寇昬惑不悔我边我氓以休以助爰寜其居爰复其赋藩落老稚斯恬斯嬉岁晏来归春与之期春风飘翩扬我斾旓我今于迈如涉我郊言秣我马狼居胥山登高以眺闵彼弹丸天降凶罚孤雏就覊三驾三捷封狼舆尸既腊枭獍既猕豺貙大漠西北解甲弃殳振旅凯入泽霈郊卜明禋肆赦用迓景福昔我往矣在泮饮酒陈师鞠旅誓屈羣丑今我来思在泮献功有赫颂声文轨来同采芹采藻颂兴东鲁车攻马同亦镌石鼓师在安民非出得已古人有作昭示此旨缅维虞廷诞敷文德圣如先师战慎必克惟兵宜戢惟德乃绥亿万斯年视此铭词
谕免积欠钱粮【康熙四十五年】
上谕户部朕子育黎元日求所以休养利济之道念惟赐租减赋实有禆益於民生直隶各省钱粮次第全蠲一年者业经数举独是历年逋负积累加增旧税新徵势难兼办纵使少寛民力分年带输而督令续完仍多拮据朕睠怀及此深切轸恤是用蠲逋已责大沛恩膏俾闾阎获免追呼官吏亦不罹参罚直隶山东积欠钱粮今年俱已蠲免其山西陕西甘肃江苏安徽浙江江西湖北湖南福建广东各省自康熙四十三年以前未完地丁银二百一十二万二千七百两有奇粮十万五千七百石有奇着按数通行豁免或旧欠已完在官而现年钱粮未完足者亦准扣抵谕旨到日各该抚立行所属张示徧谕有不肖有司以完作欠朦混销筭及开除不清者该督抚即时题参严加治罪尔部即遵谕行特谕
谕蠲免钱粮【康熙五十一年】
上谕户部朕宵旰孜孜勤求民瘼永惟惠下实政无如除赋蠲租除每岁直省报闻偶有水旱灾伤照轻重分数豁免正供仍加赈恤外将天下地丁钱粮自五十年为始三年之内全免一周使率土黎庶普被恩膏除将直隶奉天浙江福建广东广西四川云南贵州及山西河南陕西甘肃湖北湖南各直省康熙五十年五十一年地丁钱粮一槩蠲免历年旧欠钱粮一并免徵外所有江寜安徽山东江西各抚属除漕项外五十二年应徵地亩银共八百八十二万九千六百四十四两有奇人丁银共一百三万五千三百二十五两有奇俱着察明全免其历年旧欠银二百四十八万三千八百二十八两有奇亦并着免徵计三年之内总免过天下地亩人丁新徵旧欠共银三千二百六万四千六百九十七两有奇各该督抚务须实心奉行体朕轸念民生至意如有侵欺隐匿使惠不及民借端科派者督抚严行察参督抚失察事发之日亦严加究治谕旨到日立即徧示城郭乡村咸使知悉尔部即遵谕行特谕
谕表章朱子【康熙五十一年】
上谕朕自冲龄即好读书亦好写字一切经史靡不徧閲成诵在昔贤哲所着之书间或字句与中正之理稍有未符或稍有瑕疵者後儒即加指摘以为理宜更正惟宋之朱子注明经史阐发载籍之理凡所撰释之文字皆明确有据而得中正之理今五百余年其一句一字莫有论其可更正者观此则孔孟之後朱子可谓有益於斯文厥功伟矣朕既深知之而不言其谁言之於朱子宜何如表章崇奉尔等与九卿会同具议以闻
谕报增人丁永不加赋【康熙五十二年】
上谕海宇承平日久户口日繁地亩并未加广宜施寛大之恩共享恬熙之乐嗣後直隶各省地方官遇编审之期察出增益人丁止将实数另造清册奏闻其徵收钱粮但据康熙五十年丁册定为常额续生人丁永不加赋仍不许有司於造册之时藉端需索用副朕休养生息之意
御制周易折中序【康熙五十四年】
易学之广大悉备秦汉而後无复得其精微矣至有宋以来周邵程张阐发其奥惟朱子兼象数天理违衆而定之五百余年无复同异宋元明至於我朝因先儒已开之微旨或有议论已见渐至启後人之疑朕自弱龄留心经义五十余年未尝少辍但知诸书大全之驳杂奈非专经之纯熟深知大学士李光地素学有本易理精详特命修周易折中上律河洛之本末下及衆儒之考定与通经之不可易者折中而取之越二寒暑甲夜披览片字一画斟酌无怠康熙五十四年春告成而传之天下後世能以正学为事者自有所见欤
御制康熙字典序【康熙五十五年】
易传曰上古结绳而治後世圣人易之以书契百官以治万民以察周官外史掌逹书名於四方保氏养国子教以六书而考文列於三重盖以其为万事百物之统纪而足以助流政教也古文篆隶随世递变至汉许氏始有说文然重义而略於音故世谓汉儒识文字而不识子母江左之儒识四声而不识七音七音之传肇自西域以三十六字为母从为四声横为七音而後天下之声总於是焉尝考管子之书所载五方之民其声之清浊高下各象其川原泉壤浅深广狭而生故于五音必有所偏得则能全备七音者鲜矣此历代相传取音者所以不能较若画一也自说文以後字书善者於梁则玉篇於唐则广韵於宋则集韵於金则五音集韵於元则韵会於明则洪武正韵皆流通当世衣被後学其传而未甚?者尚数十百家当其编辑皆自谓毫发无憾而後儒推论辄多同异或所收之字繁省失中或所引之书滥疎无凖或字有数义而不详或音有数切而不备曾无善兼美具可奉为典常而不易者朕每念经传至博音义繁赜据一人之见守一家之说未必能会通罔缺也爰命儒臣悉取旧籍次第排纂切音解义一本说文玉篇兼用广韵集韵韵会正韵其余字书一音一义之可采者靡有遗逸至诸书引证未备者则自经史百子以及汉晋唐宋元明以来诗人文士所述莫不旁罗博证使有依据然後古今形体之辨方言声气之殊部分班列开卷了然无一义之不详一音之不备矣凡五閲岁而其书始成命曰字典於以昭同文之治俾承学稽古者得以备知文字之源流而官府吏民亦有所遵守焉是为序
谕豁免带徵地丁【康熙五十六年】
上谕户部朕抚驭寰宇五十余年夜寐夙兴为小民勤求生遂凡率土远近皆期共享乐利聿成家给人足之休未尝一日不厪诸怀也数十年以来各省正赋屡经全免历年积欠亦已蠲徵偶有雨泽愆期或发仓廪散给或截漕粮赈救不惜数万万金钱米谷频沛恩施诚念穷檐之艰虑其至於颠连失所耳近者民力虽已稍纾然念分年带徵银两若不格外优寛则小民一岁所获分纳二年之赋以其赢余养赡室家断难充足朕每怀及此轸恻良深宜更加殊恩通行豁免今将直隶安徽江苏浙江江西湖广西安甘肃等八处带徵地丁屯卫银二百三十九万八千三百八十两有奇概免徵收其漕项虽例不准免亦着破格施恩将安徽江苏所属带徵漕项银四十九万五千一百九十余两米麦豆一十四万六千六百一十余石内蠲免各半尔部即行文该督抚严饬所属实心奉行徧加晓谕?民间无徵催之累均沾实惠用称朕抚恤羣黎至意倘有不肖有司借端朦混私行徵收者该督抚严察参处如该督抚失察一并从重处分尔部即遵谕行特谕
御制性理精义序【康熙五十六年】
朕自冲龄至今六十年来未尝少辍经书唐虞三代以来圣贤相传授受言性而已宋儒始有性理之名使人知尽性之学不外循理也故敦好典籍於理道之言尤所加意临莅日久玩味愈深体之身心验之政事而确然知其不可易前明纂修性理大全一书颇谓广备矣但取者太烦类者居多凡性理诸书之行世者不下数百朕实病其矛盾也爰命大学士李光地诠择进覧授以意指省其品目撮其体要既使诸儒之阐发不杂於支芜复使学者之披寻不苦於繁重至於图象律历性命理气之源前人所未畅发者朕亦时以已意折中其间名曰性理精义颁示天下读是书者自有所知也已
御制春秋传说彚纂序【康熙六十年】
六经皆孔圣删述而孟子特言孔子作春秋左氏公羊谷梁三家各述所闻以为传门弟子各衍其师说末流益纷以一字为褒贬以变例为赏罚微言既絶大义弗彰至於灾祥?纬之学兴而更趋於怪僻程子所谓炳若日星者不因此而反晦乎迨宋胡安国进春秋解义明代立于学官用以贡举取士於是四传并行宗其说者率多穿凿附会去经义逾远朕於春秋独服膺朱子之论朱子曰春秋明道正谊据实书事使人观之以为鉴戒书名书爵亦无意义此言真有得者而惜乎朱子未有成书也朕恐世之学者牵於支离之说而莫能悟特命词臣纂辑是书以四传为主其有舛於经者删之以集说为辅其有畔於传者勿録书成凡四十卷名之曰传说彚纂夫春秋之作以游夏之贤不能赞一词司马迁称七十子之徒口授其传而人人异说当时已无定论後之诸儒欲於千百年後悬断圣人笔削之旨不亦难乎是书之辑亦唯择其言之当於理者虽不敢谓深於春秋而辨之详取之慎於属辞比事之教或有资焉是为序
江西通志卷首之二

[book_title]卷首之三
钦定四库全书
江西通志卷首之三
今上皇帝登极恩诏【康熙六十一年】
奉
天承运
皇帝诏曰惟我国家受
天绥佑
圣祖
神宗
世祖皇帝统一疆隅我
皇考大行皇帝临御六十一年德茂功高文经武纬海宇
寜谧历数悠长不谓谢弃臣民遽升
龙驭亲授神器属於藐躬朕
皇考大行皇帝
德妃之子昔皇二子弱龄建立深为
圣慈锺爱寝处时依恩勤倍笃不幸中年神志昏愦病类
风狂
皇考念
宗社重任付托为艰不得已再行废斥待至十有余年沈
疾如故痊可无期是以
皇考升遐之日
诏朕缵承大统朕之昆弟子侄甚多惟思一体相关敦睦罔替共享昇平之福永图磐石之安孔子曰三年无改於父之道我
皇考临御以来良法美政万世昭垂朕当永遵成宪不敢
少有更张何止三年无改至於
皇考知人善任至明至当内外诸大臣朕方亟资翊赞以期终始保全务宜竭尽公忠恪守廉节俾朕得以加恩故旧克成孝思倘或不守官箴自干国纪既负
皇考简拔委任之恩又负朕笃爱大臣之谊部院属吏直省有司亦宜实心任事洁已奉公不得推诿上官自旷厥职天下百姓受
皇考恩泽日久蠲赈频施劝惩备至间有愚氓甘犯律令皇考每遇谳决必加详审爰书累牍披阅靡遗少有可生之路立施法外之仁凡我百姓各宜孝亲敬长思罪怀刑以副朕仰法
皇考如天好生之意兹因诸王贝勒大臣文武官员人等
佥谓天位不可久虚
宗社允宜早主再三陈请朕勉狥舆情暂抑悲痛於是月
二十日祗告
天地
宗庙
社稷即皇帝位以明年为雍正元年仰惟
先志之宜承深望
皇图之永固遹昭新化期衍旧恩所有合行事宜条列於左
谕总督【雍正元年】
自古帝王疆理天下必有岳牧之臣以分猷佐治而
後四方寜谧共臻上理此封疆大臣以总督为最重也总督地控两省权兼文武必使将吏协和军民绥辑乃为称职但统辖辽远职务殷繁较廵抚之所属更大是在遴选属僚之贤能者委任得宜则振纲饬纪可无废弛之虞而以人报国亦得大臣之体特是澄清吏治必本大公之心虚怀察访果系清节素着才具练逹者任以要剧即行保荐则举一可以风百今或以逢迎意旨为能以沽名市誉为贤甚至暗通贿赂私受请托不肖官吏滥列荐章而朴素无华敦尚实治者反抑而不伸是岂风厉属员之道乎朕视天下如一家视臣邻如一体尔等亦宜深体此意以一家之心视两省以一体之心视属吏本之至公用之至当财上司之任使下僚如身之使臂臂之使指凡有才有守之人皆乐为効用矣至於所在管辖地方有作奸犯科之豪猾倚势剥民之缙绅理应重加惩治因巧於结纳反得侥幸自全而家居之大臣官员皆经
皇考任用之人致政投闲安静自好为大吏者并不加以礼貌或反被土豪侵欺者有之亦非所以表率属僚彰善瘅恶之道也总督与廵抚将军提督谊属同寅凡地方军民事务宜互相商?各本虚公弗苟且雷同勿偏执臆见方於国计民生有所禆益总督参劾知府例由司道揭报参劾州县例由两司道府掲报衆论佥同所以示公也近有参劾之後始行补揭夫果其当劾司道府不能揭报於前既有狥庇之愆而令其补揭於後又欲寛其失察之罪彼此巧饰以欺朝廷尚得谓之至公乎朕观古之纯臣载在史册者兴利除弊以实心行实政实至而名亦归之故曰名者实之华也今之居官者钓誉以为名肥家以为实而云名实兼收不知所谓名实者果何为也尔督臣膺兹简畀固宜笃矢忠诚尤当戒谕属员痛改陋习更有仕宦之初颇着廉名及身跻大位则顿易其操者古人谓之巧宦其心事岂可问乎且职居制阃亦非徒以清操自善也若但谨身节用而遇地方大事一筹莫展虽免贪冒之名究鲜屏翰之实国家又何所倚毗耶督臣皆
皇考擢任之大臣朕嗣绍丕基一切遵循成法惟冀尔等察吏安民练兵核饷崇实行而不事虚名秉公衷而不持偏见故谆谆告诫并两司道府州县各有谕旨尔等亦宜细心体察与尔属吏共励官箴交相儆惕朕自优加恩礼始终保全若尔等恣意狥私不能竭忠尽职则深负
皇考简用之恩其罪甚大国法森严朕虽欲寛贷尔等不
可得矣特谕
谕廵抚【雍正元年】
国家任官守土绥辑兆民封疆之责惟抚臣为重今之廵抚即古者保厘夹辅之臣也一省之事凡察吏安民转漕裕饷皆统摄於廵抚苟非正已率属振饬
励精则一切政刑钱谷必致隳堕拊循保障之功何赖乎夫吏治不清民何由安从来大法则小廉自两司以至郡县平时参见接谈即可略知其才品优劣迨试以委任访之舆情贤否清浊自难淆混惟上官偏私好谀属僚善於逢迎者即推为才能其朴直自好洁已爱民之员反无见知之地及至计典黜陟并遇选择保题之缺或先纳贿赂或责报异时始为之荐引亦有寄耳目於监司等官聼毁誉於幕宾僚友之口以致举劾不公潜滋奔竞劝赏黜陟既失其当地方安得良有司乎藩库钱粮亏空近来或多至数十万盖因廵抚之赀用皆取给於藩司或以柔和互相侵那或先鈎致藩司短长继以威制勒索分肥入已徒供一身夤缘自奉之费罔顾朝廷帑藏财用之虚及事发难掩惟思加派补库展转累民负国营私莫此为甚州县积谷本为备荒之计水旱歉收之岁待此拯济於民生最有关系今皆视为正供之余项借出陈易新之名半为胥吏中饱半为州县补空一遇灾荒茫无赈贷皆由廵抚平时疎略包容玩愒所致也属员缺出委署虽由两司详请其实廵抚操其权下属鑚营嘱托以缺之美恶定酬赂之重轻摄篆之人久则年余近亦数月往往视为传舍情同行劫不恤小民之脂膏但饱谿壑於无厌务偿得署之馈遗而止试思此一年数月之间穷黎何罪而可纵贪暴以剥削之乎此等积弊尤为国法所不容者廵抚参劾知府应由司道揭报参劾州县应由司道府揭报所以示公慎无私之义也近有先行参劾而令其补揭若所劾不公则其补揭未免以势凌之使不得不从果其当劾则司道府既不能公揭於前而复巧饰於後以寛其狥庇失察之咎上下容隐视功令为具文公慎无私之谓何抚标兵丁多者二千余名少亦千余名境内设有匪类窃发藉以扞御搜捕今抚臣自谓无行军进剿之职置标兵强弱於度外不加训练器械朽钝营伍废弛裁汰老弱之兵空粮悉归私槖大非国家设兵卫民之意矣云贵川广猺獞杂处其奉公输赋之土司皆当与内地人民一体休养俾得遂生乐业乃不虚朕怀保柔远之心嗣後毋得生事扰累致令峒氓失所至於土豪巨猾结交官吏武断乡曲逞奸干纪之徒每或弥缝漏网而告休归田之大臣官员安分杜门反狥私吹索借端凌践此皆大失好恶之公尤损保全耆旧之义非镇抚者所当留意乎尔诸抚臣皆荷
皇考任用之恩受全省抚绥之寄朕缵承大统祗遵成宪优礼大臣保全终始惟冀尔等各抒忠悃安靖封疆朕所谕者有则悔悟速改无则省躬加勉两司道府州县各有谕旨尔亦宜详细体察与诸属吏共相勉朂同心协力以尽职守若不念
皇考简畀之隆致贻地方黎庶之害负恩旷职自取罪戾
朕又安能废法以宥尔乎特谕
谕督学【雍正元年】
朕惟自古帝王皆以兴贤育才为务我国朝自
太祖
太宗
世祖定鼎中夏首隆学校加意人才开国规模超越前古
迨至我
皇考圣祖仁皇帝御极六十一年培养教育怙冒涵濡深
仁厚泽冇加无已
御制训饬士子文颁布学宫东西南朔海澨山陬户习诗书家敦礼乐遐迩无不向风文教之隆莫过於此矣朕缵承大统遵守旧章寤寐求贤惟恐或失念学校为士子进身之阶督学一官尤人伦风化所系遴选各省学臣倍加郑重尔等须廉洁持身精勤集事实行文风两者所当并重若徒事文华而不敦崇实行犹未为尽职也表扬忠孝节义崇祀先圣先贤访求山林隐逸搜罗名蹟藏书而衡文一道专以理明学
正典雅醇洁为主古人云言乃心声气由夙养必士品端而後文风正他日为国家柱石为朝庙羽仪不綦重欤勿私纳苞苴勿赡狥情面勿轻视武途勿滥取祠?勿矫激沽名勿昏庸废事勿卑汚贬节勿骄暴凌人胥吏必谨关防幕客尤宜选择如此则内外交毖本末兼修上不负朝廷下不愧多士朕耳目所及必有见闻若罔顾声名廉隅不饬国有常宪罚必随之勉?毋忽特谕
谕总兵【雍正元年】
国家幅广大凡岩疆重镇关塞要害之地设立总兵俾之镇守上承督臣之节制下树将弁之表率辑兵安民厥任綦重居是官者当以寜谧地方为念严饬官兵廵辑奸宄倘有匪类务必穷尽根株使宵小无从潜匿良民得以寜居若平时漫无觉察日久必致蔓延绸缪未雨之谓何武臣虽不干民事然保障扞卫责有攸归守此方即当轸念此方之民毋得视之膜外纵兵肆扰至文武职任虽分尽心王事则一彼此和衷同心共济自不致贻悞公事况揆文振武经术同源善於恤兵必善於爱民尚何至纵兵虐民失国家设兵卫民之意乎总兵统辖营汛甚多当以训练为先嫺骑射整队伍备器械限期校阅勤惰严分赏罚明而军政肃隐然一长城矣所属将弁兵丁智勇超羣则立登荐剡武艺精熟则特拔戎行以之鼔励军士犹有古良将风焉兵之所需粮饷最重给粮而扣尅则师旅有枵腹之忧缺兵而不补则营伍有空虚之患总兵率先洁已严饬偏禆毋得久悬兵缺以恣侵渔毋得尅减额粮以肥囊槖则兵籍无虚士气益奋有不收臂指之效者乎至於驭兵之道务在寛严得中过寛则兵以怠玩而生骄过严则兵以拘廹而滋怨能於严明之中隐寓爱恤之意庶几上下一心忠义自奋此又在尔镇臣之善为运用者也仰惟
皇考垂诫提镇诸臣有曰韬钤宜裕纪律宜明拊循宜至训练宜精又曰文武辑睦毋相抗衡军民调剂各得其平煌煌
天语勒於箴规久矣尔等皆系
皇考简畀之人果能实心力行不致始勤终怠上负圣训朕心嘉乃成绩必懋锡殊典如其徒拥厚禄虚縻尔位既无益於兵民致有乖於令典国法森严朕不尔贷也特谕
谕布政司【雍正元年】
朕惟国家官制分省开藩尔职居方伯任寄旬宣所以绥辑羣黎布昭德意实庶邦之喉舌列服之纲维任既重矣责亦大矣府州县官之贤不肖最关民生休戚当不时察核治行务知其实分别臧否以告督抚尔以无私自信督抚自不以私心致疑协和尽力以劝贤惩不肖则除害兴利一方安矣今计典之黜陟特疏之荐弹朝廷凭督抚之奏章督抚凭布政之详
揭尔布政为官吏表式自当益矢公忠若爱憎任情是非倒置以謟事上官通行请托为贤以不善逢迎耻投暮夜为不肖其何以称之屏之翰百辟为宪者哉夫官至监司敭历有年当服官之初廉洁自守渐登高位顿改初心更有矫饰虚声潜纳贿赂陋俗相沿谓之名实兼收其罔上行私为尤甚孔子谓事君勿欺寜不闻乎赋役会计皆尔专司调济均平乃为称职今钱粮火耗日渐加增重者每两加至四五钱民脂民膏朘剥何堪至州县差徭巧立名色恣其苛派竭小民衣食之资供官司奴隶之用尔试思户版税籍谁为职掌私派横征谁任其咎顾可失於觉察乎各省库项亏空动盈千万是侵是那总无完补耗蠧公帑视为泛常尤为不法宜严革前弊永杜侵那如司库?查之责在廵抚亏空之由亦由廵抚廵抚借支而布政不应者少矣然职在监守果能廉正自持则廵抚挟势借支断不能行尔但谨身节用量入为出司库必无亏空矣州县库?查之责在知府觉察虚实之责独在布政尔但洁已率属不容狥庇州县库必不亏空矣朕深悉弊原所以反覆谆切言之冀尔等悔且改也
皇考德洽区宇六十余年朕嗣守丕基惟成法是式尔等
皆蒙
皇考简拔职任蕃宣果能各効忠诚凛遵功令朕自始终保全加以擢用若营私黩货旷职累民尔既负
皇考之深恩朕又安能弛国家之令典三尺莫逭尔其慎
之特谕
谕按察司【雍正元年】
朕惟直省大小狱讼民命所关国家各设按察司以专掌之一切州县申详至尔司而狱成凡督抚逹部题奏事件皆由尔司定案任岂不重欤
皇考仁覆如天每覧西曹奏牍反覆推详惟寛惟慎逮情真罪当犹施缓决之恩好生之德洽於民心六十余年於兹朕嗣守
大训思四海之内有匹夫匹妇罚非其辜者即非所以继皇考之志夙夜凛凛焉何道而能不滥不寃实尔司是赖朕惟国家考定律例所以弼教非以厉民是故严立刑书防其或丽於法及至断狱又条分缕析思以曲全其生书曰钦哉钦哉惟刑之恤哉又曰与其杀不辜寜失不经此律例之本意也今或情例相违牵合文法以纳民於网或有两例并见辄上下其手以自遂其私安得无寃狱哉
太祖高皇帝之训曰生杀之际不可不慎聼断之官必期得情大哉圣言包举虞书周礼之义夫折狱凭口供而平反凭案卷今法吏不求得情惟求完结州县案卷之申详尔司者多鍜练口供附於律例冀免尔司之驳查尔司之详督抚督抚之揭部院者又加文致焉冀免三法司之驳查汉路温舒所云奏当既成虽臯陶视之犹以为死有余辜者也口供案卷如是寃
抑何从平反咎在聼断之初心原非欲必得其情也今宜厘剔宿弊归於明允毋得因循故事自堕奸欺也大计黜陟由尔司详报督抚宜以用刑明慎执法不阿者为贤能毋以善事督抚弗逆尔意者为贤能也地方豪猾若苖有莠不除不剪害我嘉生至於良善巨室致政大臣猾吏或借端侵抑之非所以称朕意也迩来士大夫好云名实兼收所谓名者官爵也所谓实者货财也习俗媮薄朕甚悯焉夫六廉之义百司攸同至纳贿出入人罪於法尤重戕人之命破人之家以润屋奉身历观古来逃於国法者十无一二免於天罚者更百无一二书之吕刑曰狱货非宝非聼讼者之明训欤尔司其正已率下使法无枉挠庶几刑措之风尚其朂诸特谕
谕各道【雍正元年】
尔等官历佥司所以赞襄藩臬承流宣化者也分守分廵职居协理粮河盐驿各有专司身居是官必顾名思义名者实之华也克副其实而後名归焉如守廵两道首当洁已惠民凡府州县之廉洁贪污俱宜细加察访不时密详督抚以凭举劾地方有土豪武断尤宜禁戢翦除卫良锄莠乃称其实若但知趋承大吏或祗图下属陋规一切吏治民生槩置不问贪庸陋劣殊负朝廷设官之意矣粮道专理漕运职任匪轻使徒知起运规例扣尅运费苦累运丁营私烦扰有玷官箴贻害百姓何所底止河道有董率工程之责凡分修河员孰贤孰否俱应洞晰并宜亲身经历查勘估计某口险峻某口平易某处堤工坚固某处冒支帑金倘不计虚实不辨勤惰仅以纳贿多者为能员馈遗少者为拙吏而於工程漠不经意一遇坍溃谁之咎耶盐道一官尤关国课迩年盐法弊窦丛生正项钱粮每多亏欠一由上下各官需索商人巧立名色诛求无已穷商力竭不得不那新补旧上亏国课高?盐价下累小民故於官盐腾贵贫民贩卖动与捕役鬬殴株连人命流弊无穷一由商人用度奢靡相仍陋俗不知节俭致欠额徵尔等运筹盐法宜将陋例积习尽情禁革必思何以苏商何以裕课上供军国下利闾阎方为称职驿道为驿站钱粮所系必廉洁自守乃克剔弊厘奸凡驿递马匹数目多寡每有假冒开销岁修船只亦有虚浮不实该员一贪赀货势必昏庸或过於苛核勒索多方经管属吏疲不能支总之病官病民悉缘贪黩敬尔有官垂诸古训靖共尔位载在风诗尔等各有常职各守官方名实二字极宜体认今以献赂为实虚誉为名动云名实兼收内以欺已外以负国有腼面目其何以立身而抒忠荩乎
皇考御极六十余年以轸恤民生为首务各省道员必亲加遴擢谆谆诫勉极其详慎朕缵承大统翼翼小心惟仰体
皇考爱养元元至意亦期尔等争自濯磨振饬风宪以副朕望果能肃清纲纪无致废弛朕当破格奬励其或因循不改朕必置之重法特谕
谕副将参将游击等官【雍正元年】
朕惟国家兵制凡疆宇要地既设提督总兵统率镇守又设副将参游分列营伍递相钤辖盖从古治兵有大帅必有偏裨所以宣扬威武协赞军机收指臂之效奠磐石之安也尔等所属地形有险易兵数有多寡各宜预定练兵之法亲校骑射严试技勇简拔骁鋭更换老羸务令一营士卒人材雄健武艺精嫺又时教以行阵使之步伐进退井然有法日演月习气壮心齐自成有制之师而无难折冲御侮矣乃有不肖将弁不勤训练按籍徒有虚名责效毫无实济营伍废弛为害最大其弊由於将弁之贪利而废法一在冒虚粮而兵无实数一在尅月粮而兵有怨心上亏天家之粮饷下朘穷卒之脂膏身司戎务而不能廉正以服衆虽日示训练之法谁为之踊跃用命乎尔等遇有兵丁空缺即选力勇技精者补足队伍至於马步各粮按期领给不得尅减分毫古之良将多以爱恤士卒克建肤功投醪挟纩之风尔等宜知向慕焉官军之协守一方所以扞卫一方之百姓故曰设兵以卫民也防乱於未萌缉奸於己发俾居民安家乐业共享昇平自然受兵之利而不受兵之害倘或约束不严纵兵肆虐诱赌放债恃强夺利甚至地方小警漫不防御缉捕以致奸宄滋蔓徒卸责於有司文武失和秦越相视殊背国家设兵镇守之意律法具在罪有攸归至於尔等简用督抚中军责任匪轻尤宜洁已奉公恪遵法纪至都司守备千总把总等员各有城守汛防之责亦宜努力称职自奋功名朕念尔等曾受
皇考选擢之恩自应保守前劳力图後效果能整饬戎伍允着干城之望朕自不惜宠以崇阶倘若废隳武备侵渔糗刍甚且妄执武官不惜死之言恣意逞威虐民生事为害於地方王法森严决难轻贷特谕
谕知府【雍正元年】
国家亲民之官莫先於守令盖州县官与民最亲而知府又与州县官最亲凡州县兴利除弊之事皆於知府有专责焉是知府一官分寄督抚监司之耳目而为州牧县令之表率承流於上宣化於下所系綦重矣汉宣帝有曰太守吏民之本也又曰庶民所以安其田里而无叹息愁恨之心者政平讼理也与我共此者其惟良二千石乎故两汉循良称盛而贤守尤多龚黄召杜诸人大都皆廉洁和平正身率属以与民休养生息史称其所居民富所去民思此皆彰明较着者也
皇考澄肃官方慎简僚吏知府中有政绩茂异声名着闻者必加优眷数年之间即膺殊擢所以鼓励循良务令羣黎受福尔等蒙
皇考简用之恩受国家民社之寄地方不甚辽远则於民间之疾若可以周知势分不甚悬殊则於属下之贤否可以洞悉尔果廉正自持屏絶贿赂则督抚监司必不致肆行需索而州牧县令亦不敢恣意贪婪近闻州县火耗任意加增罔知顾忌以小民之脂膏饱贪吏之谿壑由尔不能却遗金於暮夜又安能禁属吏之滥征乎?查仓库必须核实不可视为故事乃或借?查之名勒索馈遗是因?查而亏空愈甚矣尔能时勤劝诫加以体恤则州县可无亏空之虞能制节谨度淡薄是安则尔亦可免亏空之累劝农课桑以厚风俗禁强戢暴以安善良平情聼断以清狱讼皆尔职守之所当尽者至於督抚举劾州县必由尔之详揭务须秉公持正勿涉偏私若善於逢迎者从而庇护荐拔之而端方恬静之人反故为摧抑下吏皆苟且营私以求容悦地方之事尚可问乎居官者每有初入仕途清操自矢渐登华要顿改初心既知砥砺廉隅即当始终一节更有巧於仕宦者人每谓其名实兼收朕最不解此语夫名者实之华果能洁己爱民奉公尽职此所谓实也治行称首民歌舆颂此所谓名也实至而名随之如本立而华茂焉若以弋取虚誉为名而以封殖多藏为实此则小人之尤更甚於贪黩彰闻之辈矣朕缵承大统夙夜祗惧惟恐有负
皇考付托之重深冀尔等各体此意精白乃心以古循良自勉若狥私纳贿不能率属爱民贻害地方蔑视宪典三尺具在朕不能为尔等寛也特谕
谕知州知县【雍正元年】
朕惟国家首重吏治尔州牧县令乃亲民之官吏治之始基也贡赋狱讼尔实司之品秩虽卑职任綦重州县官贤则民先受其利州县官不肖则民先受其害膺兹任者当体朝廷惠养元元之意以爱民为先务周察蔀屋绥辑乡里治行果有其实循卓自有其名非内聚贿而外干誉谓之名实兼收也全省吏治如作室然督抚其栋梁也司道其垣墉也州县其基址也书云民惟邦本本固邦寜夫所以固邦本者在吏治而吏治之本在州县苟州县之品行不端犹基不立则室不固庸有济乎
皇考临御六十一年灼知州县之重特行引见咨询明试至详至慎其有廉能之员每不次超擢以示鼔励今海内羣黎皆
皇考所怀保也朕膺
宗社重寄思缵
皇考之治功惟尔州县诸臣具有父母斯民之责其为朕立之基址以固邦本焉诚能洁己奉公实心尽职一州一县之中兴仁兴让教孝教忠物阜民安刑清讼简朕将升之朝宁用作股肱如或罔念民瘼恣意贪婪或朘削肥家或滥刑逞虐或借刻以为清或恃才而多事或謟媚上司以贪位或任纵胥吏以扰民或狥私逞欲以上亏国帑王章具在岂尔贷欤更有任州县时思肥已槖而漫云且俟显要方立名节者其与初市清名晚而改操之人何以异哉至於钱粮关系尤重丝毫颗粒皆百姓之脂膏增一分则民受一分之累减一分则民沾一分之泽前有请暂加火耗抵补亏空帑项者
皇考示谕在廷不允其请尔诸臣共闻之矣今州县火耗任意加增视为成例民何以堪乎嗣後断宜禁止或被上司察核或被科道纠参必从重治罪决不寛贷夫欲清亏空之源莫如节俭正直节俭则用无不足正直则上官不可干以私若朘小民之生以饱上官之贪欲冒不测之罪以快一时之奢侈岂砥砺廉隅为民父母之道乎尔州县等官其恪共乃职勿贻罪戾毋谓地远官卑朕不及察其贤否也特谕
谕恤老【雍正元年】
上谕户部恩赐老人原为崇年尚齿而地方赏老人者每州县动数千金司库牧令上下通同侵扣吏役复
任意需索老人十不得一上负旷典罪不容逭今饬令督抚严查务令有司亲自沿乡访察照看据实造册给发不许丝毫侵扣如仍蹈前弊立即参处如督抚奉行不谨朕若访出必加失察之罪再老人九十以上者州县不时存问其或孤寡及子孙贫不能奉膳者督抚以至州县共同设法恤养或奏闻动用钱粮务令得沾实惠特谕
谕旌表【雍正元年】
上谕礼部致治之要首在风化移风易俗莫先於鼔励良善使人人知彞伦天则之为重忠孝廉节之宜敦古帝王劳来匡直所以纳民於轨物者舍是无由也朝廷每遇覃恩诏欵内必有旌表孝义贞节之条实系钜典迩来直省大吏往往视为具文并未广谘远访祗将有力之家嘱托赂遗者漫凭郡县监司之申详即为题请建坊而山村僻壤穷氓耕织之人或菽水养亲天性笃孝或栢舟矢志之死靡他乡邻嗟叹为可钦而姓氏不传於城邑幽光湮郁潜德消沈者何可胜数尔部即着传谕督抚学政诸臣嗣後务期各属搜罗虚公核询确据本人乡评实蹟题奏旌奨勿以匹夫匹妇而轻为沮抑勿以富家巨族而滥为表扬以副朕成俗化民实心彰善至意特谕
谕追封
孔子五代【雍正元年】
上谕内阁礼部
至圣先师孔子道冠古今德参天地树百王之模范立万世之宗师其为功於天下者至矣而水源木本积厚流光有开必先克昌厥後则圣人之祖考宜膺崇厚之褒封所以追溯前徽不忘所自也粤稽旧制孔子之父叔梁公於宋真宗时追封启圣自宋以後历代遵循而叔梁公以上则向来未加封号亦未奉祀祠庭朕仰体
皇考崇儒重道之盛心修崇德报功之典礼意欲追封五代并享蒸尝用伸景仰之诚庶慰羮墙之慕内阁礼部可会同确议具奏
谕封
孔子五代王爵【雍正元年】
上谕五伦为百行之本天地君亲师人所宜重而天地君亲之义又赖师教以彰明自古师道无过於孔子诚首出之至圣也我
皇考崇儒重道超轶千古凡尊崇孔子典礼无不备至朕
蒙
皇考教育自幼读书心切景仰欲再加尊崇更无可增之处故勅部追封孔子以上五代今部议封公上考前代帝王皆有推崇之典唐明皇封孔子为文宣王宋真宗加封至圣文宣王圣父叔梁纥为齐国公元加封孔子为大成至圣文宣王加封齐国公为启圣王至明嘉靖时犹以王系臣爵改称为至圣先师孔子改启圣王为启圣公王公虽俱属尊称朕意以为王爵较尊孔子五代应否封王之处着问诸大臣具奏
谕举孝廉方正【雍正元年】
上谕直省督抚国家敦励风俗首重贤良举髦士以劝秀民实为政教之大端凡封疆大吏宜共体此意广訽博访不可视为具文漫不加察也前所颁恩诏内有每府州县卫各举孝廉方正暂赐以六品顶带荣身以备诏用一条距今数月未有疏闻岂通都大邑之中海澨山陬之远遂无潜修砥操克称俊乂可应诏旨者欤诚恐有司怠於采访虽有端方之品无由上达殊负朕殷殷延揽之至意特者直省各督抚速遵前诏确访所属果有行谊笃实素为乡党所推者即列名举奏毋得隐蔽及滥引塞责特谕
谕乡会二塲仍以孝经为论题【雍正元年】
上谕孝经一书与五经并重盖孝为百行之首我
圣祖仁皇帝钦定孝经衍义以阐发至德要道诚化民成俗之本也乡会科二塲向以孝经为论题後改用太
极图说通书西铭正蒙夫宋儒之书虽足羽翼经传岂若圣言之广大悉备今自雍正元年会试二塲论题宜仍用孝经庶士子咸知诵习而民间亦敦本励行即移孝作忠之道胥由乎此又闻各省乡试房考凡州县官由科甲出身者止许入闱一次夫考官以秉公精鉴识拔文才为主何论曾否入闱嗣後凡遇乡科各省督抚临塲调齐科甲出身之员不论已未分房监临试以时艺一篇其文理优长者入内帘房考荒疎者供外塲执事则分校得人而佳文尽拔矣朕於雍正元年开科广额总欲鼔励人才兴起教化着该部通行直省督抚俾副朕崇教育才之意特谕
谕开垦【雍正元年】
上谕朕临御以来宵旰忧勤凡有益於民生者无不广为筹度因念国家承平日久生齿殷繁土地所出仅可赡给偶遇荒歉民食维艰将来户口日滋何以为业惟开垦一事於百姓最有禆益但向来开垦之弊自州县以至督抚俱需索陋规致垦荒之费浮於买价百姓畏缩不前往往膏腴荒弃岂不可惜嗣後各省凡有可垦之处聼民相度地宜自垦自报地方官不得勒索胥吏亦不得阻挠至陞科之例水田仍以六年起科旱田以十年起科着着为定例其府州县官能劝谕百姓开垦地亩多者准令议叙督抚大吏能督率各属开垦地亩多者亦准议叙务使野无旷土家给人足以副朕富民阜俗之意该部即遵谕行
谕给漕米脚耗【雍正元年】
上谕户部朕自临御以来勤求民瘼事无钜细必延访体察务期利民而於徵收钱粮尤为留意惟恐闾阎滋扰此念时切於怀如江西省产漕各州县运粮到省又自省仓搬上军船故有脚耗扒夫修仓铺垫等项编载全书历来支给已久自康熙二十三年部中误驳不准支给行令追还嗣後一例驳追究无完解至三十四年
圣祖仁皇帝特颁谕旨将从前已经支给者俱免追赔恩至渥也至康熙三十八年部议又以脚耗与扒夫等项分晰未清仍令扣追不知脚耗乃贴运之总名扒夫等项乃支给之细数其实一事非两项也自康熙三十八年至今二十余载应追银五十一万余两米
六十一万余石积累增多究无完解追比日久官民均受其累朕知之甚悉特谕尔部将从前积欠尽免追贜向後准其支给以副朕加惠黎元体恤有司之意尔部即遵谕行特谕
谕关差【雍正元年】
上谕各省关差国家之设关税所以通商而非以累商以便民而非以病民也朕抚御寰区加惠黎庶惟恐民隐不能上逹近闻榷关者往往寄耳目於胥役不
实验客货之多寡而止凭胥役之报单胥役於中未免高下其手任意勒索饱其欲者虽货多税重而朦蔽不报者有之或从轻重报者亦有之不遂其欲虽货少税轻而停滞关口至数日不得过是以国家之额税聼猾吏之侵渔以小民之脂膏饱奸胥之谿壑司其事者竞若罔闻知乎又闻放关或有一日止一次者江涛险急河路窄隘停舟候关於商民亦甚不便嗣後榷关者务须秉公实心查验过关船只随到随查应报税者纳税即放不得任胥役作弊勒索阻滞以副朕通商便民之意至於崇文门收税及分????各处查税之人亦有多方勒索分外苛求之弊京师为四方辐辏之地行李络绎岂宜苛刻滋扰监收者尤当不时稽察杜絶弊端尔等若不遵谕旨经朕访闻定从重治罪特谕
谕立忠孝节义祠【雍正元年】
恩诏内开一旌表节义乃彰善大典每见直省地方有力之家尚能上逹而乡村贫窭之人则多湮没无闻深可悯恻着督抚学臣及有司遍加采访务使寒苦守节之家同沾恩泽至节妇年逾四十而身故计其守节已历十五载以上者亦应酌量旌奨着该部议奏一旌表节义给银建坊民间往往视为具文未曾建立恐日久仍至冺没不能使民间有所观感着於地方公所设立祠宇将前後忠孝节义之人俱标姓氏於其中已故者则设牌面於祠中祭祀用以阐幽光而垂永久着该部议奏
谕鼓励农民【雍正二年】
上谕直省督抚朕惟四民以士为首农次之工商其下也汉有力田孝弟之科而市井子孙不得仕宦重农抑末之意庶为近古今士子读书砥行学成用世国家荣之以爵禄而农民勤劳作苦手胼足胝以供租赋养父母育妻子其敦龎淳朴之行岂唯工贾不逮亦非不肖士人之所能及虽荣宠非其所慕而奨赏要当有加其令州县有司择老农之勤劳俭朴身无过举者岁举一人给以八品顶带荣身以示鼓励特谕
谕改幸学为诣学【雍正二年】
上谕礼部等衙门帝王临雍大典所以尊师重道为教化之本朕览史册所载多称幸学而近日奏章仪注相沿未改此臣下尊君之词朕心有所未安今释奠伊迩朕将亲诣行礼以後一应奏章记注称幸非宜应改为诣字特谕
谕增学额中额【雍正二年】
上谕礼部等衙门及国学诸生治天下之要以崇师重道广励学宫为先务朕亲诣太学释奠先师礼毕进诸生彛伦堂讲经论学凡以明道术崇化源非徒饰圜桥之观聼也维孔子道高德厚万世奉为师表其附飨庙庭诸贤皆有羽翼圣经扶持名教之功然历朝进退不一而贤儒代不乏人或有先罢而今宜复有旧缺而今宜增其从祀崇圣祠者周程朱蔡外或有可升而附并先贤先儒之後孰当增置五经博士以昭崇报均关大典九卿翰林国子监詹事科道会同详考定议以闻再迩年文教广被由我
圣祖仁皇帝寿考作人六十年来山陬海澨莫不家弦户诵直省应试童子人多额少有垂老不获一衿者其令督抚会同学臣查明实在人文最盛之州县题请小学改为中学中学改为大学大学照府学额取録督抚等务宜秉公详查不得狥私冒滥至乡试解额
圣祖仁皇帝屡次增广乙酉戊子等科复於额外加中五经三名至五十六年而罢以久而滋弊也嗣後各学臣及祭酒司业於録科时先加面试实在贯通五经生监仍聼以五经应试主考閲文果佳本监取中四名直隶各省大小不一某省应取中几名着分别详议定数具奏如无佳文寜缺毋滥会试临时请旨本监本科乡试中式着加增十八名朕临雍讲学虽率由旧章然必期於世道文教有益不蹈一切虚文诸臣其各钦遵特谕
谕树艺【雍正二年】
上谕直省督抚等官朕惟抚养元元之道足用为先朕自临御以来无刻不厪念民依重农务本业已三令五申矣但我国家休养生息数十年来户口日繁而土田止有此数非率天下农民竭力畊耘兼收倍获欲家室盈寜必不可得周官所载廵稼之官不一而足又有保介田畯日在田间皆为课农设也今课农虽无专官然自督抚以下孰不兼此任也其各督率有司悉心劝相并不时咨访疾苦有丝毫妨於农业者必为除去仍於每乡中择一二老农之勤劳作苦者优其奨赏以示鼓励如此则农民知劝而惰者可化为勤矣再舍傍田畔以及荒山不可耕种之处度量土宜种植树木桑柘可以饲蚕枣栗可以佐食桖桐可以资用即榛楛杂木亦足以供炊?其令有司督率指画课令种植乃严禁非时之斧斤牛羊之践踏奸徒之盗窃亦为民利不小至孳养牲畜如北方之羊南方之彘牧养如法乳字以时於生计不无禆益总之小民至愚经营衣食非不廹切而於目前自然之利反多忽略所赖亲民之官委曲周详多方劝导庶使踊跃争先人力无遗而地利始尽不惟民生可厚风俗亦可还淳尔督抚等官各体朕惓惓爱民之意实心奉行倘视为具文苟且涂饰或反以扰民则尤其不可也特谕
谕设普济堂【雍正二年】
上谕顺天府府尹等京师广寜门外向有普济堂凡老疾无依之人每栖息於此司其事者乐善不倦殊为可嘉
圣祖仁皇帝曾赐额立碑以旌好义尔等均有地方之责宜时加奨劝以鼔舞之但年力尚壮及游手好闲之人不得借名混入其中以长浮惰而生事端又闻广渠门内有育婴堂一区凡孩穉之不能育养者收留於此数十年来成立者颇衆夫养少存孤载於月令与扶衰恤老同一善举为世俗之所难朕心嘉悦特
赐匾额并赐白金尔等其宣示朕怀并倡率资助之益加鼓励再行文各省督抚转饬有司劝募好善之人於通都大邑人烟稠集之处若可以照京师例权巧行之其於字弱恤孤之道似有裨益而凡人怵惕恻隐之心亦可感发而兴起也特谕
谕关差盐差【雍正二年】
上谕各省关差盐差从来关榷盐税之设所以通商裕国或用钦差专辖或令督抚兼理无非因地制宜利商便民之至意也朕前於关盐两差各下谕旨诰诫谆切但旗员向来相沿成习阳奉隂违任意侈靡不知撙节额外加派苦累商民差满之日惟恐回京有当差効力之事每以缺额恳求寛限希图掩饰是以不惮叮咛再加申饬大抵关差之弊皆未讲日计不足月计有余之长策惟知目前小利恣意侵渔聼信家丁纵容胥吏开关分别迟早肆无厌之诛求报单任意重轻为纳课之多寡饱谿壑者则任其漏税代为朦胧不遂欲者则倒箧倾箱一物不免致商贾畏惧裹足不前行旅旁徨越关迂道则困商实所以自困也盐差之弊尤合重惩飞渡重照贵卖夹带弊之在商者尤小加派陋规弊之在官者更大若不彻底澄清势必致商人失业国帑常亏夫以一引之课渐添至数倍有余官无论大小职无论文武皆视为利薮照引分肥商家安得而不重困赔累日深则配引日少配引日少则官盐不得不贵而私盐得以横行故逐年之课难以奏销连岁之引尽皆壅滞非加派之所致与故关差惟在严禁苛求使舟车络绎货物流通则税自足额盐差惟在力除加派使商困少苏尽复旧业则课自赢余至於督抚系封疆大吏更当仰体朝廷归并之意关政不得视为带理漫不经心误任属员聼其剥削盐政不得罔恤穷商独专厚利硬派州县计口徵钱夫榷关部属尚有顾忌恐督抚持其长短今归督抚则何所瞻顾廵盐御史地方官或不奉约束今归督抚则孰敢抗违况钦差犹每年更换而督抚兼理则无限期若不实心奉行使风清弊絶则大负归并之本意矣至将耗羡充课固属急公但恐以耗羡归正额而正额之外复加耗羡商民重输叠出何以堪此朕深悉关盐扰累之害垂念商民营逐之苦特谕尔等经理榷税者务期奉公守法遴委得人知商旅之艰辛絶箕敛之弊窦通商即所以理财足民即所以裕国如自利自便罔上行私责有攸归其悉遵朕旨特谕
谕关税刋刻则例【雍正二年】
上谕各省兼管关税之廵抚凡商贾贸易之人往来关津宜加恩恤故将关差归并廵抚以廵抚为封疆大吏必能仰承德意加惠商旅也但各关俱有远处口岸所委看管之家人贤愚不一难免额外苛求及勒取饭钱等弊稍不如意则缚送有司有司碍廵抚之面狥情枉法则商民无所控诉矣嗣後着将应上税课之货物遵照则例逐件刋刻详单印刷多张各货店俱给一纸使衆人知悉其关上所有刋刻则例之木榜务令竪立街市使人共见不得藏匿屋内或有他纸掩盖以便高下其手任意苛索立法如此自然剔除弊端但尔等受朕委任之重尤当仰体朕心遴选诚实可信之人以任稽查之责必期商民有益方为称职特谕
谕禁现任官立生祠书院【雍正二年】
上谕人臣膺命効职果能实心爱民清白自矢则官去民思甘棠留咏有愈久而不能忘者从古有之若今之生祠书院不知始自何人自督抚提镇以及监司守令所在多有究其实不过官员在任之时或系下属献媚逢迎或地方绅衿有出入公门包揽词讼之辈倡议纠合假公派费占地兴工甚至园囿亭台穷极华丽劳民伤财一无顾惜及其後或为宴会游玩之塲或本官竟据为产业考其年月则官员去任之後百姓追思而特为兴造者甚少此事向曾禁止而踵弊如故当再为严饬嗣後如有仍造生祠书院者或经告发或被纠参即将本官及为首之人严加议处其现在之生祠书院如果系名宦去任之後民间追思盖造者准其存留其余俱着地方官查明一概改为别用或为义学延师授徒以广文教如此则以无用为有用以惜民财力杜絶虚浮於地方风俗大有裨益特谕
谕外省秋审覆奏【雍正二年】
上谕朕惟明刑所以弼教君德期於好生从来帝王於用刑之际法虽一定而心本寛仁是以虞廷以钦恤垂训周书以慎罚为辞诚以民命至重寜过乎仁毋过乎义也朕自临御以来一切章奏无不留心细览於刑谳一事尤加详慎惟恐法司未能平允情罪未能悉当朕心深用恻然故凡京城及各直省题奏谳狱但少有可矜者无不法外施仁量加末减独念朝审重囚其情实者刑科必三覆奏闻勾出者方行处决而外省情实重囚惟於秋审後法司具题即咨行该省无覆奏之例朕思中外一体岂在京诸囚宜加详慎在外省者独可不用详慎乎人命攸关自当同仁一视自今年为始凡外省重囚经秋审具题情实应决者尔法司亦照朝审之例三覆奏开以副朕钦恤慎罚之至意特谕
御制
圣谕广训序【雍正二年】
书曰每岁孟春遒人以木铎狥於路记曰司徒修六礼以节民性明七教以兴民德此皆以敦本崇实之道为牖民觉世之模法莫良焉意莫厚焉我
圣祖仁皇帝久道化成德洋恩普仁育万物义正万民六十年来宵衣旰食祗期薄海内外兴仁讲让革薄从忠共成亲逊之风永享昇平之治故
特颁上谕十六条晓谕八旗及直省兵民人等自纲常名教之际以至於耕桑作息之间本末精粗公私钜细凡皆民情之所习皆
睿虑之所周视尔编氓诚如赤子
圣有谟训明徵定保万世守之莫能易也朕缵承大统临
御兆人以
圣祖之心为心以
圣祖之政为政夙夜黾勉率由旧章惟恐小民遵信奉行
久而或怠用申诰诫以示提撕谨将
上谕十六条寻绎其义推衍其文共得万言名曰圣谕广训旁徵远引往复周详意取显明语多直朴无非
奉
先志以启後人使羣黎百姓家喻而户晓也愿尔兵民等
仰体
圣祖正德厚生之至意勿视为条教号令之虚文共勉为谨身节用之庶人尽除夫浮薄嚣凌之陋习则风俗醇厚家室和平在朝廷德化乐观其成尔後嗣子孙并受其福积善之家必有余庆其理岂或爽哉
谕戒朋党【雍正二年】
上谕诸王贝勒公满汉文武大臣官员等朕即位後於初御门聼政日即面谕诸王文武大臣谆谆以朋党为戒今一年以来此风犹未尽除
圣祖皇考亦时以朋党训诫廷臣俱不能仰体
圣心每分别门户彼此倾?分为两三党各有私人一时无知之流不入於此即入於彼朕在藩邸时黾勉独立深以朋党为戒不入其内从不示恩亦无结怨设如朕当年在朋党之内今日何顔对诸臣降此谕旨乎
皇考深知朕从无偏党欲保全尔诸臣声名故
命朕缵承大统今大小臣工所以安然无事得享太平之
福者皆我
皇考之恩赐也朕平日并未树立党援而登践宝位尔等益可知朋党之无益矣夫朋友亦五伦之一往来交际原所不废但投分相好止可施於平日至於朝廷公事则宜秉公持正不可稍涉党援之私朕今御制朋党论一篇颁示尔等洗心涤虑详玩熟体如自信素不预朋党者则当益加勉励如或不能自保则当痛改前非务期君臣一德一心同好恶公是非断不可存门户之见即尔等彼此亦当互相砥砺时常劝诫行事共求当理诸臣不负朕心则朕可不负
皇考付托之重朕之不负
皇考全在尔诸臣之共为赞成朕为天下之令主也诸臣果不负朕朕岂忍负诸臣乎朕之用人加恩容有未当之处或不能保其将来至於治人以罪无不详慎或寛贷之处人有不能知者即下一严旨亦求至当从未随意轻加呵斥如七十之恶乱举国皆知发遣在道竞寛其械系行时王大臣内多有赠遗此朋党未消之明验也夫朕用一人非其党者嫉之罚一人是其党者庇之使荣辱不关於赏罚则国法安在乎
嗣後朋党之习务宜尽除尔等须扪心自问不可阳奉隂违以致欺君罔上悖理违天毋谓朕恩寛大罪不加衆倘自干罪戾朕虽未必尽行诛戮或千人之中百人百人之中十人尔等能自保不在百人十人之列乎书云禹拜昌言朕即效昌言之拜以求尔等断絶党私同心辅佐尽诚极言勿使朕有差过此朕所深望於尔等也凡人於朋友箴规尚不可背况君臣大义耶尔等当上念朝廷任用之恩下为身家子孙之计各勉之慎之特谕
御制朋党论【雍正二年】
朕惟天尊地卑而君臣之分定为人臣者义当惟知有君惟知有君则其情固结不可解而能与君同好恶夫是之谓一德一心而上下交乃有心怀二三不能与君同好恶以至於上下之情暌而尊卑之分逆则皆朋党之习为之害也夫人君之好恶惟求其至公而已矣凡用舍进退孰不以其为贤而进之以其为不贤而退之惟或恐其所见之未尽当也故虚其心以博稽衆论然必衆论尽归於至正而人君从之方合於大公若朋党之徒挟偏私以惑主聼而人君或误用之则是以至公之心反成其为至私之事矣孟子论国君之进贤退不肖既合左右诸大夫国人之论而必加察焉以亲见其贤否之实洪范稽疑以谋及乃心者求卿士庶民之从而皇极敷言必戒其好恶偏党以归於王道之荡平正直若是乎人君之不自用而必欲尽化天下之偏私以成大同也人臣乃敢溺私心树朋党各狗其好恶以为是非至使人君惩偏聼之生奸谓反不如独见之公也朋党之罪可胜诛乎我
圣祖仁皇帝御极六十年用人行政迈越千古帝王而大小臣僚未能尽矢公忠往往要朋结党
圣祖戒饬再三未能尽改朕即位以来屡加申饬而此风尚存彼不顾好恶之公而狥其私昵牢不可破上用
一人则相与议之曰是某所汲引者也於是乎远之若凂曰吾避嫌也不附势也争怀妒心交腾谤口以媒蘖之必欲去之而後快上去一人则相与议之曰是某所中伤者也亲昵者为之惋惜疎远者亦慰藉称屈即素嫌隙者至此反致其殷勤欲借以释憾而修好求一人责其改过自新者无有也於是乎其人亦不复自知其过恶而愈以滋其怨上之心是朝廷之赏罚黜陟不足为重轻而转以党人之咨嗟叹息为荣以党人之指摘诋訿为辱乱天下之公是公非作好恶以隂挠人主予夺之柄朋党之为害一至是哉且使人主之好恶而果有未公则何不面折廷诤而为是阳奉隂违以遂其植党营私之计也书曰予违汝弼汝无面从退有後言当时君臣告语望其匡弼而以面从後言为戒夫是故一堂之上都俞吁咈用能赓歌扬拜以成太和之运朕无日不延见羣臣造膝陈词何事不可尽达顾乃默无献替而狡狯叵测蓄私见以肆为後言事君之义当如是乎古纯臣之事君也必期致吾君於尧舜而人君亦当以尧舜自待其身岂惟当以尧舜待其身亦当以臯夔稷契待其臣孟子曰责难於君谓之恭陈善闭邪谓之敬吾君不能谓之贼夫以吾君不能而谓之贼则为君者以吾臣不能亦当谓之忍语云取法乎上仅得乎中苟不以唐虞君臣相期待而区区傚法仅在汉唐以下是乌能廓然尽去其私心而悉合乎大公至正之则哉宋欧阳修朋党论创为邪说曰君子以同道为朋夫罔上行私安得为道修之所谓道亦小人之道耳自有此论而小人之为朋者皆得假同道之名以济其同利之实朕以为君子无朋惟小人则有之且如修之论将使终其党者则为君子解散而不终於党者反为小人朋党之风至於流极而不可挽实修阶之厉也设修在今日而为此论朕必诛之以正其惑世之罪大抵文人掉弄笔舌但求骋其才辩每至害理伤道而不恤惟六经语孟及宋五子传注可奉为典要论语谓君子不党在易涣之六四曰涣其羣元吉朱子谓上承九五下无应与为能散其朋党之象大善而吉然则君子之必无朋党而朋党之必贵解散以求元吉圣人之垂训亦既明且切矣夫朋友亦五伦之一朋党不可有而朋友之道不可无然惟草茅伏处之时恒资其讲习以相佽助今既登朝莅官则君臣为公义而朋友为私情人臣当以公灭私岂得稍顾私情而违公义且即以君亲之并重而出身事主则以其身致之於君而尚不能为父母有况朋友乎况可藉口於朋以怙其党乎朕自四十五年来一切情伪无不洞瞩今临御之後思移风易俗跻斯世於熙曍之盛故兼聼并观周诹博采以详悉世务且熟察风俗之变易与否而无知小人辄议朕为烦苛琐细有云人君不当亲庶务者信若斯言则臯陶之陈谟何以云一日二日万几孔子之赞舜何以云好问好察此皆朋党之锢习未去畏人君之英察而欲蒙蔽耳目以自便其好恶之私焉耳朕在藩邸时坦易光明不树私恩小惠与满汉臣工素无交与有欲往来门下严加拒絶
圣祖鉴朕居心行事公正无私故令缵承大统今之好为朋党者不过冀其攀援扶植缓急可恃而不知其无益也徒自逆天悖义以?於诛絶之罪亦甚可悯矣朕愿满汉文武大小诸臣合为一心共竭忠悃与君同其好恶之公恪遵大易论语之明训而尽去其朋比党援之积习庶肃然有以凛尊卑之分欢然有以洽上下之情虞廷赓歌扬拜明良喜起之休风岂不再见於今日哉
谕日月合璧【雍正三年】
上谕据钦天监奏称雍正三年二月初二日庚午日月合璧以同明五星连珠而共贯宿躔营室之次位当娵訾之宫为从来未有之瑞应请勅付史馆等语朕惟日月五星运行於天本有常度是以从古历元可坐算而得然古称高阳时五星会於营室汉帝时五星聚於东井宋祖时五星聚於奎璧史书皆纪以为祥盖七政会合数虽一定而遭逢其时者实海宇昇平民安物阜之会也若以为德化所致朕方临御二载有何功德遽能致此嘉祥皆由我
皇考六十余年圣德神功蟠天际地为千古不世出之君
为
上天第一笃爱之子所以纯禧骈集历数绵长锡祚垂光至於今日覩此难逢之嘉瑞朕嗣统以来兢兢业业率由旧章惟以
皇考之心为心以
皇考之政为政宅衷图事罔敢稍越尺寸故邀
上天垂鉴仍如
皇考之御宇绥猷而锡以无疆之福也朕幸逢嘉会不但
不敢自居亦且不敢自谦总由
上天申眷
皇考朕与天下臣民同在福佑之中当与天下臣民共庆之所奏着付史馆并颁示中外该部知道
谕讳
孔圣名【雍正三年】
上谕古有讳名之礼所以昭诚敬致尊崇也朕临御以来恐臣民过於拘谨屡降谕旨凡与御讳声音相同字様不必回避近见各省地名以音同而改易者颇多朕为天下主而四海臣民竭诚尽敬如此况
孔子德高千古道冠百王以正彛伦以端风化为往圣继絶学为万世开太平自天子以至於庶人皆受师资之益而直省郡邑之名如商丘章丘等今古相沿未改朕心深为不安尔等会议凡直省地名有同圣讳者或改读某音或另易他字至於常用之际於此字作何回避一并详议具奏
御制平定青海碑【雍正三年】
我国家受
天眷命抚临八极日月所照罔不臣顺遐迩乂安兆人蒙福乃有罗卜藏丹津者其先世固始汗自国初稽首归命当时使臣建议畀以驻牧之地其居杂番羌密近甘凉我
皇考圣祖仁皇帝睿虑深远每厪於怀既
亲御六师平定朔漠威灵所加青海部落札什巴图儿等
震讋承命
圣祖仁皇帝因沛殊恩封为亲王兄弟八人咸赐爵禄羁縻包容示以宽大而狼心枭性不可以德义化三十年来包藏异志朕绍登宝位优之锡赉荣其封号尚冀革心辑寜部衆而罗卜藏丹津昏谬狂悖同党吹拉克诺木齐阿尔布坦温布藏巴札布等实为元恶谓国家方弘浩荡之恩不设严密之备诞敢首造逆谋廹胁番羌侵犯边城反状彰露用不可释於天诛遂命州陕总督太保公年羮尧为抚远大将军声罪致讨以雍正元年十月师始出塞自冬涉春屡破其衆凡同叛之部落戈鋋所指应时摧败招降数十万衆又降其贝勒贝子公台吉等二十余人朕犹悯其蠢愚若悔祸思愆束手来归尚可全宥而怙恶不悛负险抗违乃决翦灭之计以方略密付大将军年羮尧调度军谋简稽将士用四川提督岳锺琪为奋威将军於仲春初旬禡牙徂征分道深入捣其窟穴电扫风驱搜剔岩阻贼徒苍黄糜溃穷蹙失据罗卜藏丹津之母及逆谋渠魁悉就俘执擒获贼衆累万牲畜军械不可数计贼首逃遁我师踰险穷追获其辎重人口殆尽罗卜藏丹津孑身易服窜匿荒山残喘待毙自二月八日至二十有二日仅旬有五日军士无久役之劳内地无转输之费克奏肤功永清西徼三月之朔奏凯旋旅铙鼓喧轰士衆欣喜四月十有二日以倡逆之吹拉克诺木齐等三人献俘
庙
社受俘之日臣民称庆伏念
圣祖仁皇帝威灵震於遐方福庆流於奕叶用克张皇六
师殄灭狂贼行间将士亦由感激
湛恩厚泽为朕踊跃用命斯役也芟夷凶悖绥靖番羌俾
熢燧永息中外人民胥享安阜实成
先志以懋有丕绩廷臣上言稽古典礼出征而受成於学所以定兵谋也献馘而释奠於学所以告凯捷也宜刋诸珉石揭於太学用昭示於无极遂为之铭曰天有雷霆圣作弧矢辅仁而行威远宁迩维此青海种类实繁锡之茅土列在藩垣被我宠光位崇禄富负其阻遐祸心潜构恭惟
圣祖虑远智周睠念荒服绥抚怀柔朔野既清西陲攸震爵号洊加示之恩信如何凶狡造谋逆天鼔动昏憝寇侵於边惟彼有罪自干天罚桓桓虎貔爰张九伐王师即路冬雪初零日耀组练雷响鼙钲蠢兹不顺敢逆戎旅奋张螳臂以当齐斧止如山岳疾如雨风我战则克贼垒其空彼昏终迷曾不悔戾当翦而灭斯焉决计厉兵简将往捣其巢踰历嶔岖坦若埛郊贼弃其家我絷而获牛马谷量器伏山积蹇兎失窟何所逋逃枯鱼游釜假息煎熬师以顺动神明所福旬日凯归不疾而速殪彼逆谋悬首藁街献俘成礼金鼓调谐西域所瞻此惟雄特天讨既申羣酋惕息槖戈偃革告成辟雍声教遐暨万国来同惟我
圣祖亲平大漠巍功焕文迈桓轶勺流光悠久视此铭辞
继志述事念兹在兹
谕积贮【雍正三年】
上谕古者视岁之上中为储蓄之节盖官民经画久远不为一时苟且之计积之於丰年用之於歉岁所谓有备无患法良而意美也朕自临御以来宵旰勤求无刻不以民依为念乃重农积粟之诏屡下而闾阎卒少盖藏官仓亦多亏缺即如直隶保定等府去岁颇称有秋今春二麦亦熟乃以夏秋雨水过多田禾
被涝而民间遂有饥色几至流离若非多方赈恤穷民必致失所此皆草野无知食不以时用不以礼但快目前之有余罔计异日之不足一遭旱涝追悔无从至於常平等仓原为备荒而设乃有司奉行不力多致缺额罪何可逭兹据江南浙江江西湖广福建河南山西陕西广东广西云南贵州等省督抚报称今岁秋成八九十分不等朕览奏不胜慰悦又重为吾民计及长久宜及此时讲求储蓄之道以备将来该督抚等可转饬有司徧行晓谕务须撙节爱惜各留有余预为他时缓急之需社仓之法亦宜趁此丰年努力为之勿但视为虚文故事朕为吾民筹画养赡之道惓惓於怀无时或释而吾民自谋其身家若但苟且因循不复长顾远虑则重负朕轸念元元之意矣至於州县仓储向有亏缺者若不趁此丰收之时速行买补将来发觉断不姑贷慎之慎之特谕
御制大清律集解序【雍正三年】
周礼大小司寇之职以三典诘四方以五刑聼狱讼正岁帅其属而观刑象不用法者国有常刑月吉始和布刑於邦国都鄙乃悬刑象之法於象魏使万民聚而观之是知先王立法定制将以明示朝野俾官习之而能断民知之而不犯所由息争化俗而致於刑措也恭惟我
皇考圣祖仁皇帝大德如天以至仁涵育羣生法司上奏
率多全宥停刑肆赦屡沛
恩纶
临御六十一年厚泽周浃乎宇内血气心知之伦熙然安处於仁寿之域朕绍守丕图深怀继述雍正元年八月乃命诸臣将律例馆旧所纂修未毕者遴简西曹殚心蒐辑稿本进呈朕以是书民命攸关一句一字必亲加省览每与诸臣辩论商榷折中裁定或析异以归同或删繁而就约务期求造律之意轻重有权尽谳狱之情寛严得体三年八月编校告竣刋布内外永为遵守易曰先王以明罚勅法汉郑昌言律令一定愚民知所避奸吏无所施是书也岂惟百尔有位宜精思熟习悉其聪明以察小大之比凡士之注名吏部将膺民社之责者讲明有素则临民治事不假於幕客胥吏而判决有余若自通都大邑至僻壤穷乡所在州县仿周礼布宪读法之制时为解说令父老子弟逓相告戒知畏法而重自爱如此则聼断明於上牒讼息於下风俗可正礼让可兴於以体
皇考好生之德而追虞廷从欲之治不难矣朕实有厚望
焉
谕耕耤感召【雍正四年】
上谕国以民为本民以食为天朕即位以来念切民依举行耕耤之礼殚竭精诚为民祈谷於
上帝乃雍正一年三年耤田叠产嘉禾有至一茎九穗者朕心亦为偶然之事今据府尹刘於义进呈今岁耕田所产自一茎双穗三穗以至八穗九穗皆硕大坚好异於常谷朕见之心甚慰悦特令宣示廷臣朕并非以此为祥瑞夸耀於衆也盖实有见於天人感召之理捷於影响无纎毫之或爽朕以至诚肫恳之心每岁躬耕耤田以重农事即蒙
上帝降鉴叠产嘉谷以昭休应似此八穗九穗之谷岂人力之所能强为亦岂人君所能强之使有乎天人感应之理朕见之最真最切但恐此心不诚耳诚则未有不动者即如从前青海蠢动朕为边陲忧虑?祷於宫中不数旬而捷音即至疆圉寜谧又如前岁夏间近畿雨泽稍愆朕在宫中默祷减膳修省?诚叩恳不数日而甘霖大沛禾稼有秋此皆近年以来朕亲行亲验之事至於去年夏秋之间时常隂雨而朕在宫中但觉雨水稍多不知其大为民患而李维钧并不将畿辅被潦实情具奏是以朕竟不闻知未曾早为?祷殚竭诚心以挽
天意而舒民困及蔡珽署直隶总督事务详细奏闻朕宵旰忧勤几废寝食於是截漕发仓多方赈济京城设厰各邑兴工俾穷民皆得餬口是以地方虽被水灾而小民不致流离失所朕抚绥悯恤之念实为廹切今岁二麦丰收禾桼畅茂此皆
上天俯鉴朕衷故加惠黎元而锡以盈寜之庆也盖天生民而立之君鉴观在上人君一念敬谨政事无阙天必嘉之佑之一念放逸政事有乖天必儆之戒之此一定之理也况人君抚驭臣庶位处极尊所以赏罚之者独有
上天耳是以朕每於水旱等事皆实心内省必系朕有过
失
上天儆戒示谴也至於各省旱涝之事朕皆视同一体原无彼此之别惟是地方相隔路远彼地偶有水旱有司未必即行具报及至奏达朕前而紧急之时已过是以朕无从尽其诚心为之祈祷此其责则全在本省督抚矣督抚受朕委任之重为朕养育万民必视百姓之疾苦如痛痒之在己身一遇水旱饥馑必思所以致此之由或因本省之政事吏治有阙即思速为改易之或因本地之人心风俗不端即思速为化导之兢兢业业修省祈祷竭尽诚心一如朕之朝乾夕惕断无不可以挽回
天意者假若闻朕之政治稍有阙失亦即直言陈奏不必隐讳如此则官与民联为一体臣与君又联为一体太和翔洽实意交孚天聼虽高诚呼吸可通矣朕每岁躬耕耤田并非崇尚虚文以为观美实是敬
天勤民之至意礼曰天子为耤千亩诸侯百亩据此则耕耤之礼亦可通於臣下矣朕意欲令地方守土之官俱行耕耤之礼使知稼穑之艰难悉农民之作苦量天时之晴雨察地力之肥硗如此则凡为官者皆时存重农课稼之心则凡为农者亦断无苟安惰忽之习似与养民务本之道大有禆益着九卿详议具奏特谕
谕正士习【雍正四年】
上谕为士者乃四民之首一方之望凡属编氓皆尊之奉之以为读圣贤之书列胶庠之选其所言所行俱可以为乡人法则也故必敦品励学谨言慎行不愧端人正士然後以圣贤诗书之道开示愚民则民必聼从其言服习其教相率而归於谨厚或小民偶有不善之事即怀愧耻之心相戒勿令某人知之如古人之往事则民风何患不淳世道何患不复古耶朕观今日之士虽不乏闭户勤修读书立品之辈而荡检踰闲不顾名节者亦复不少或出入官署包揽词讼或武断乡曲欺压平民或违抗钱粮藐视国法或代民纳课私润身家种种卑汚下贱之事难以悉数彼为民者见士子诵读圣贤之书而行止尚且如此则必薄待读书之人而并且轻视圣贤之书矣士习不端民风何由而正其间关系极为重大朕自即位以来加恩学校培养人材所以教育士子者无所不至宜乎天下之士皆鼓舞奋兴争自濯磨尽去其挑达之习矣而内外诸臣条奏中胪列诸生之劣蹟请行严惩者甚多朕思转移化导之法当先端其本源教官者多士之仪型也学臣者教官之表率也教官多属中材又或年齿衰迈贪位窃禄与士子为朋俦视考课为故套而学臣又但以衡文为事任教官之因循怠惰苟且塞责漫不加察所以倡率之本不立无怪乎士习之不端而风俗之未淳也朕孜孜图治欲四海之大万民之衆皆向风而慕义革薄而从忠故特简督学之臣慎重教官之职欲使自上而下端本澄源以收实效也凡为学臣者务须持正秉公宣扬风化於教官之称职者即加荐拔溺职者即行参革为教官者训诲士子悉秉诚心如父兄之督课子弟至於分别优劣则至公至当不涉偏私如此各尽其道则士子人人崇尚品诣砥励亷隅且不但自淑其身而羣黎百姓日间善言日覩善行以生其感发之念风俗之丕变庶几其可望也特谕
谕学政保举生员【雍正四年】
上谕国家设学校以储养人材乡会廷试抜其尤者而用之即古选士造士之遗意也但士子作文有一日之长短纵使主司公明搜罗岂能无遗况去取惟凭文艺其人品之高下才能之优绌无由得知每有出羣拔萃之才屡试不售即或晚得一第而年力衰迈不堪为国家任使朕思各省学政奉命课士黜劣举优系其专责嗣後学政三年任满将生员中实在人品端方有猷有为有守之士大省举四五人小省二人送部引见朕亲加考试酌量擢用现在报满各学政即遵照荐举其到任未久者如有所知亦即举出夫一省而举数士不可谓无人学政廵历各府三年之久日兴士子相亲考文察行不得谓不知但能虚公衡监所举必得其人且风声所树凡读书士子必皆鼓舞振兴力学敦行求为有用之儒於士习人材大有禆益该学政其各实心奉行毋得苟且塞责如有狥私冒滥等弊必严加治罪特谕
谕老人【雍正四年】
上谕朕覧户部奏销本章见恩诏内赏给老人一项直隶各省七十以上至百岁以上老民老妇共一百四十二万一千六百二十五名赏给绢布等件价银共八十九万余两米一十六万五千余石等语凡此老人但就民人而言如仕宦绅士商贾僧道皆不入此数之内洪范以寿居五福之首而昔人称七十为古稀诚以寿为难得而可贵也乃今日老人之多至於如此皆由我
皇考圣祖仁皇帝六十余年以来深仁厚泽休养生息凡
山陬海澨僻壤穷乡无不沐浴
鸿慈涵濡大化太和翔洽寿国寿民所以期颐耄耋龎眉皓首之人至数百余万之多所谓老耆以寿终幼孤得遂长者皆我
皇考之赐也从此益加培养日积月累则民间之享高年介眉寿者更不知如何之衆矣此等老人躬际昌明年登上寿大抵皆居心忠厚力行善事之人即有一二年少时未尽醇谨者亦必中年暮齿能自悔悟之人盖一念修省即荷
上天福佑也是国家有培养之恩而由本人能修善以祗承之非幸而致之者也尔等百姓观百年之盛事当欢忻鼓舞谨身修德以迓天庥父与父言慈子与子言孝兄弟友恭夫妇和顺比闾族党之间相亲相爱无诈无欺革薄从忠循分守法尽除乖戾之气为国家淳朴善良之民则天地佑善锡福长享遐年此必然之理也但生齿日盛食指繁多则谋生之计不可不讲尔等百姓当重农桑以顺天时勤开垦以尽地利务本业以戒游惰谨盖藏以裕久远而且节省食用爱惜物力毋纵奢侈毋竞纷华毋任意靡费以耗有用之财毋但顾目前而忘经久之计朕以勤俭先天下宫禁之中於食余之物皆不忍弃必令人检取收贮之数年以来所贮米粟已至数十石之多朕临御万方尚多方樽节爱养以为加惠元元之本尔等小民安可纵口腹之所欲而忘物力之艰难乎尔等诚能体朕谆谆训诲之意敦善行则心体安务本计则俯仰足惜财用则家室裕人心和乐风俗醇美同为寿考之人长享昇平之福岂非朕之所厚望哉着该部将朕此旨转发直省督抚通行所属郡邑乡村咸使闻知特谕
谕辩利弊【雍正四年】
上谕帝王体国经邦政治所施惟凖乎道理之至当寛严赏罚各得其宜若一涉利弊二字便入於私是以孟子云仁义而已矣何必曰利盖仁所以休养安全义所以裁成化导也朕自承大统四年於兹凡政教号令皆遵法
皇考
皇考在位六十一年
圣谟弘远
谕旨周详纪纲法度靡不备举特当时臣下或有阳奉阴违不能实力遵行者或有事经历久渐至废弛者朕在藩邸时知之甚悉即位以来仰体
皇考仁育义正之心屡降明旨谆谆诰诫无非欲内外大
小臣僚咸恪遵
皇考之良法美政实心奉行以共成久安长治之盛是朕
所行之政皆
皇考已行之章程所申之令皆
皇考已申之宝训实未尝有所减损增益也特以历年既久新进疎远之臣未能悉知见朕所施之政令遂以为从前所未有而浅陋寡识之人往往於陈奏内有衆利皆兴诸弊尽除等语朕经理天下凡用人行政悉本大中至正之心事至而应惟理所当然从无计及利弊之私意如谓兴利除弊则凡平治道路疏濬
河渠修葺城垣开垦田亩此国家经理之常典而可谓之兴利乎年岁丰歉不齐设有水旱为之赈饥平粜蠲赋缓徵此朝廷轸恤之恒政而可谓之兴利乎老人应赐以衣食则赐之孤独应恤以钱粮则恤之劝以孝弟本小民自有之天良助以耕桑因闾阎各尽之职业而可谓之兴利乎至於盗贼奸宄法所当诛贪官汚吏法所应黜豪绅劣衿法所应锄而谓诛盗奸黜贪汚锄豪劣为除弊可乎情罪重者予以刑辟情罪轻者予以矜释此又可谓除弊乎欲正民风而端士习不得不戒之用休董之用威也将以此为兴利乎抑除弊乎念习俗之流於奢靡也朕躬为节俭以身示天下虑农人之情於南亩也朕亲为耕耤以身先天下将以此为兴利乎抑除弊乎夫存兴利之心即有不利之害有除弊之意即有启弊之端由此类推治道安得有利弊之名朕又何尝有兴利除弊之举也
皇考六十余年有丰功伟烈布在方册皆因事治事以人治人从不居兴利除弊之名而以此颂扬朕之政事朕实不敢当朕亦不愿当也外省督抚诸臣未能深悉朕意为此晓谕知之
谕河清加恩【雍正五年】
上谕览诸王大臣等奏称河水澄清二千里期逾两旬为从来未有之瑞恳请陞殿庆贺朕尝言天下至大庶务至繁断非人主一身所能经理必赖内外臣工协力赞襄然後可以成一道同风之盛若上有凉德之主而下皆臯夔稷契之臣则工虞水火佐理有人政务亦不患其不举若上有尧舜之主而下皆共工驩兜之辈则耳目股肱无所资藉政务亦必至於废弛故人君之道以得人为要而人臣之道以奉职为先此一定之理也朕统临万方虽刻刻有励精图治之念然必赖内外臣工共矢公忠各殚才力然後有实政实效及於吏治民生方可以感
天和而锡繁祉不然则朕虽有勤政之念岂能事事躬亲
办理之也今见数年之中荷蒙
上天
皇考默佑叠锡嘉祥兹又有河清之上瑞朕细推天人感应之理自非无因应是内外臣工能体朕宵衣旰食之怀洗阳奉阴违之习分猷効职有数端之善上合
昊天
皇考之心是以锡兹福庆以励将来尔等试再思之人事
甫修仅有数端之善即邀
上天
皇考之嘉贶若此倘能益竭忠诚事事皆善则其获福又当何如或由此而侈然自足怠惰前修则其获谴又当何如可不慎乎可不惧乎况天道恶盈朕心方且因此益加戒儆所请庆贺典礼朕必不行朕念君臣之间实属一体
上天
皇考既垂训於朕朕即以此训及诸臣
上天
皇考既赐福於朕朕即以此福及诸臣凡属京官自大学士尚书以下主事以上内大臣都统前锋统领护军统领步军统领以下参领以上凡属外官自督抚以下知县以上武官自将军提镇以下参将以上俱着加一级其王公等管理部院都统事务者应如何加恩之处着宗人府议奏自兹以往内外臣工当益加黾勉精白乃心和衷共济矢勤矢慎秉公去私凛天鉴之匪遥念感应之不爽以至诚至敬仰承
上天
皇考之眷佑则受福孔多永永弗替矣勉之勉之谕州县举荐【雍正五年】
上谕从来为政在乎得人书曰野无遗贤万邦咸寜盖贤才登进在位者多则分猷効职庶绩自能就理而民生无不被其泽也朕即位以来加意旁求凡所以
延访擢用之道尽朕心力如现任官员及候补候选科目诸人每特令荐举遴选引见广开録用之途冀收羣策之力又念各省学校之说原以养育人材爰命学臣保举贤能升闻於朝以备任使乃直省学臣所举人数不多又多草率塞责不能副得人之实夫十室之邑必有忠信今直省府州县学贡生生员多者数百人少亦不下百余其中岂无行谊醇笃好修自爱明达之士乎着知州知县官会同各该学教官将府州县之贡生生员内居家孝友行止端方才可办事而文亦可观者秉公确查一学各举一人於今年秋末冬初申报该上司奏闻请旨其或僻远中学小学实无可举者令知县教官出具印结该督抚查实奏闻朕因广揽人材举此旷典所以黜浮华而资实用州县教职等官为一方师长选贤荐能乃其专责倘敢有轻忽之心虚应故事滥举非人者定照溺职例革职若或狥情受贿则又加倍治罪八旗之满洲蒙古汉军亦照此例将人品端方通晓汉文者着该佐领各举一人如不得其人之佐领亦具印结令该都统彚齐奏闻请旨庶使潜修笃行之士得以表见而国家亦收得人之效矣特谕
谕乡试房考调取邻省举人进士【雍正五年】
上谕外省乡试房考旧例皆用现任知县入闱朕思知县身为民牧所职地方政务甚为殷繁每当乡试届期赴省入闱动经数月诸事必至躭延迟悞且一县之中岂可无正印官在署管辖况知县到任以後日理簿书钱谷之事於文艺未免荒疎倘令办事之时犹必温习举业以为房考持衡之地其势难以兼顾又本省本县应试举子皆即县令所管辖之子民於形迹亦涉嫌疑朕意欲将外省房官之例斟酌更定或於邻近省分举人进士之员在家候选者临期调取数十人以为房考之用交与监临之督抚秉公掣签令其入闱分校如此则房考非现任之官既可於政事不致迟悞而伊等候选在家仍可不时温习举业以备衡文之任似为有益但必须筹画周详始可以杜弊端而收科塲之实效着九卿悉心详议具奏
谕训节俭【雍正五年】
上谕前织造等衙门贡献物件其所进御用绣线黄龙袍曾至九件之多又见灯帏之上有加以绣线为饰者朕心深为不悦比即切加诫谕近因端阳佳节外间所进香?宫扇等件中有粧饰华丽雕刻精工亦甚至於绣扇者此皆糜费於无益之地开风俗奢侈之端朕所深恶而不取也外省诸臣凡有进献方物土仪朕留於宫中服用者所需实不多每随便颁赐诸王内外大臣等所以推广恩泽也如黄龙绣縀之类既不可以颁赐诸王大臣不过收贮於宫中耳其於华灿之物在朕用之心中尚觉不安若赐诸王大臣在伊等亦觉非分岂非糜费於无益之地乎况朕素性实不喜华靡一切器具惟以雅洁适用为贵此朕撙节爱惜之心本出於自然并非勉强数十年如一日者凡臣进献惟应量加工价少异於市肆之物即可见诸臣恭敬之忱何必过於工巧而後见其诚悃乎工匠造物之情喜新好异无所底止见一靡丽之式様初则竞相摹傚後必出奇鬬胜以相夸此雕文纂组之风古人所以斥为奇衺岂可导使为之而不防其渐乎盖治天下之道莫要於厚风俗而厚风俗之道必当崇俭而去奢若诸臣进献之物以奢为尚又何以训民间之俭约乎朕观四民之业士之外农为最贵凡士工商贾皆赖食於农以故农为天下之本务而工商皆其末也今若於器用服玩之物争尚华巧必将多用工匠以为之市肆之中多一工作之人即田亩之中少一耕稼之人此逐末之所以见轻於古人也且愚民见工匠之利多於力田必羣趋而为工羣趋为工则物之制造者必多物多则售买不易必至壅滞而价贱是逐末之人多不但有害於农而并有害於工也小民舍轻利而趋重利故逐末易而务本难苟为官者遽然绳之以法必非其情之所愿而势有所难行惟平日留心时刻劝导使小民知本业之为贵又复训饬闾阎崇尚朴实工作之间不事华巧如此日积月累遂成风俗虽不必使为工者尽归於农然可免为农者相率而趋於工矣至如士人所业在乎读书明理以为世用故为四民之首然父兄之教子弟亦当观其才质如何若果聪悟慤慎洵可望其有成则当使之就学而为士若愚浊中下之资读书难通即当早令改业归农使之尽力於南亩以为仰事俯育之资诚恐读书不成而又粗识数字旷废闲游必到非分妄为越礼犯法是浮慕读书之名而不得其道其伤农而害本者为尤甚亦不可不知戒也朕深揆人情物理之源知奢俭一端关系民生风俗者至大故欲中外臣民黜奢禁末专力於本人人自厚其生自正其德则天下共享太平之乐矣昔人云由俭入奢易由奢入俭难不知奢者取用少而费力多俭者取用多而费力少则由奢入俭乃人人行之甚便者不可为难也中外臣民共深体朕意朕自身体力行诸王内外大臣文武官弁与乡绅富户当钦遵朕谕期共勉之勿视为具文特谕
谕辩礼义廉耻【雍正五年】
上谕近因考试新科进士以宋儒所云士人当有礼义廉耻句为论题诸进士试卷进呈朕躬自披览见其文艺之工拙扰劣固有不同然大槩皆词章记诵之常谈见解卑浅识量狭隘未能真知题中之理藴而实有发明盖所言止於仪文末节而已非礼义廉耻之大者也朕则谓古人言礼义廉耻国之四维者盖以天下之大四海之衆皆范围其中而不可须臾离而士人贵有礼义廉耻之说所指甚远所包甚宏上之为人君下之为人臣皆当求其大者以为务而不可属於仪文末节之间也以礼言之如化民成俗立教明伦使天下之人为臣者皆知忠为子者皆知孝此礼之大者也进退周旋俯仰揖让此礼之小者也以义言之如开诚布公荡平正直使天下之人无党无偏和衷共济此义之大者也然诺不欺出入必谨此义之小者也以廉言之理财制用崇俭务本使天下之人家给人足路不拾遗盗贼不生争讼不作贪官汚吏无以自容此廉之大者也箪食豆羮一介不取此廉之小者也至於以耻言之为人君者宪天出治諴和万民则当以一夫不获其所为耻为人臣者行义达道兼善天下则当以其君之不为尧舜为耻若夫迂拘曲谨如乡党自好之类不失言於人不失色於人此乃知耻之小者耳曾何足以尽有耻之道乎欲为君尽君道欲为臣尽臣道而其道曾不外礼义廉耻之四端士人者必当以天下为己任其身即为臣之身而有致君之责者岂可徒知礼义廉耻之小节而不知礼义廉耻之大者乎夫礼义廉耻由一端之小者扩而充之皆可以保四海然必知其大者而务之自可不遗於其小若或徒窥小节而不知其大则迂拘曲谨止图检束一身而不敢任天下之重此则细民之行而非士人之道也孔子曰人能弘道非道弘人其可不勉自奋立乎朕引见新进士之时即欲面加训谕因天气炎热恐伊等暂时跪聼不能悉心领会今特详为宣示朕愿与大小诸臣交相儆勉详思礼义廉耻之大者身体力行则人心风俗蒸蒸日上而唐虞三代之治庶几其可复见矣特谕
谕颁瑞谷图【雍正五年】
上谕朕念切民依今岁令各省通行耕耤之礼为百姓祈求年谷幸邀
上天垂鉴雨阳时若中外远近俱获丰登且各处皆产嘉禾以昭瑞应而其尤为罕见者则京师耤田之谷自双穗至於十三穗御苑之稻自双穗至於四穗河南之谷则多至十有五穗山西之谷则长至一尺六七寸有余又畿辅二十七州县新开稻田共计四千余顷约收禾稻二百余万石畅茂頴栗具有双穗三穗之奇廷臣佥云嘉禾为自昔所未有而水田为北地所创见屡词陈请宣付史馆朕惟古者图画豳风於殿壁所以志重农务本之心今蒙
上天特赐嘉谷养育万姓实坚实好确有明徵朕祗承之下感激欢庆着绘图颁示各省督抚等朕非夸张以为祥瑞也朕以诚恪之心仰蒙
帝鉴诸臣以敬谨之意感召
天和所愿自兹以往观览此图益加儆惕以修德为事神之本以勤民为立政之基将见岁庆丰穰人歌乐利则斯图之设未必无禆益云特谕
谕禁毁钱文【雍正五年】
上谕民生日用所需制钱最为切要朕专为便民起见屡颁谕旨严禁销毁制钱并令京城及各省督抚驻劄之省城不许铸造黄铜器皿三品以下官民不得
私用铜器此朕欲期钱文丰裕为小民易於资生非朕有所需用也已曾谆切详谕不啻再三自晓然於天下矣京城现今奉行钱价已觉稍平乃近闻各处督抚驻劄之省城铜器店内仍用黄铜铸者甚多此明系各督抚奉朕谕旨之後不曾实力奉行只以告示晓谕虚文掩饰而已朕时时切谕内外诸臣若朕所颁谕旨有不便於民之处即当据实敷陈请弛其禁断不可阳奉隂违有失为政之体各省督抚等宁不闻之乎且销毁制钱以铸造铜器之弊朕向因钱局鼓铸日增而钱文日见短少知其情事有灼然者嗣於京城内果屡次拿获销毁之奸民而钦差官员至甘肃地方亦见有毁钱为器者与朕所料若合符契则铜器之必当严禁明矣省会乃督抚驻节之区耳目最近政令易行非若远乡僻壤之难於稽查也若果实心遵奉甚属易事朕为制钱筹画宵旰焦劳各省地方官办运铜筋亦甚费经营跋涉之苦然後官局得以鼔铸钱文以资百姓之用夫以铸制钱如此之难而奸徒贪财射利竟将已成之钱复以销毁蠧国害民孰大於此故禁用铜器者所以杜毁钱之源也乃督抚畏一二犯法贪利工商之怨望背朕旨而轻民计是何心也今特再加训诫各省督抚务宜实力奉行朕各省令人查访倘仍前疎忽定将督抚严加处分至於黄铜器皿亦非人生必不可缺之物铁锡瓦木可以代铜器者甚多朕前谕旨甚明况交官仍得价值又何乐而不为但从前曾约议三品以上许用黄铜今犹觉滥用者多嗣後惟一品官员之家器皿许用黄铜余着遍行禁止如有藏匿私用不肯交官者槩以违禁论中外臣民其知朕意毋忽特谕
谕定平时顶带等级【雍正五年】
上谕王公大臣官员等朝服顶带俱有定制但平时所用服色未辩等级其应如何分晰之处着议政大臣九卿会议具奏
御制诗经传说彚纂序【雍正五年】
朕惟诗之为教所以成孝敬厚人伦美教化移风俗其用远矣自说诗者各以其学行世释解纷纭而经旨渐晦朱子起而正之集传一书参考衆说探求古始独得精意而先王之诗教藉之以明国家列在学官着之功令家有其书人人传习四始六义晓然知所宗尚我
皇考圣祖仁皇帝右文稽古表章圣经
御纂周易折中既一以本义为正於春秋诗经复命儒臣次第纂辑皆以朱子之说为宗故是书首列集传而采汉唐以来诸儒讲解训释之与传合者存之其义异而理长者别为附録折中同异间出已见乙夜披览
亲加正定书成凡若干卷名曰诗经传说彚纂朕惟诗三百篇先王所以明劝惩而行黜陟盖治世之大经而後世文人学士乃以风云月露之辞自托风雅学经者又溺於训诂词章之陋习乌在其能明先王之道也我
皇考指授儒臣勒为是编期以阐先王垂教之意与孔子删诗之旨学於是者有得於兴观羣怨之微而深明於事父事君之道从政专对无所不能则经学之实用着而所谓用之乡人用之邦国以化天下者亦於是乎行焉刋校既竣敬述
圣意序之简端
谕耕耤【雍正五年】
上谕自雍正二年以来朕躬耕耤田而耤田之中每岁必产嘉谷上年自双穗至於九穗今岁则自双穗至於十三穗在廷诸臣及京都耆庶皆惊讶以为奇朕之宣示於衆者并非矜诩夸张以为祥瑞盖实有见於天人感召之理捷於影响而朕敬
天之心至诚至切愿与内外大小臣工共勉之也稼穑为
天地之宝实生民之命攸关我
圣祖仁皇帝临御六十余年无刻不以重农力田为先务仰观天时俯察地理辩土性而课人功资雨阳而防旱潦旰食宵衣偶遇雨泽愆期
圣心忧劳之切侍侧臣子皆惶悚不寜所以为万民谋粒食者至矣尽矣朕瞻仰目覩者四十余年今缵承大统竭诚效法念切民依每年?祀
先农躬耕帝耤仰蒙
上天眷佑叠锡嘉禾信而可徵纎毫不爽是以特颁谕旨令各省守土官共举耕耤之礼为万方百姓祈祷秋成今见各省督抚奏报前来处处风雨均调春麦秋禾并登丰稔虽边远荒僻之地亦庆有秋惟直隶湖广安徽数州县近水最低之处常年被潦者畧有浸注亦不为灾是今岁可称大有年矣朕感
上天之垂慈庆下民之受福而推求其故良由今年各省初耕耤田各该有司自然小心敬慎斋祓?诚是以感格
上苍而获此盈寜之锡倘从此益加敬谨不懈初心则岁岁屡丰可以预必尔督抚等可通行晓谕所属官民当凛
帝鉴之匪遥勿视耕田为故事永矢敬恪以迓
天和天下臣民受福斯朕之福也思之慎之母忽朕言谕告病官员仍许原缺补用【雍正五年】
上谕定例凡在京各部院官因病告假回籍调理者病痊之日仍以原衙门补用至在外各官一经告病即令休致所以防不肖有司之托病规避也但外官有地方之责果系患病不能办理事务自应呈请离任病痊之日虽有才具优长之员格於成例不得起用殊为可惜从前有府县官员告病者朕降旨调来引见见其才尚可用命医调治痊可即行补用诚以人才难得虽片长薄技不忍弃置嗣後外官告病督抚查明确实具题令其回籍调治痊可有情愿起用者
於本籍起文赴部引见仍以原缺补用如此则可以杜规避之端而人材亦不致沦弃矣特谕
谕内外臣各举人材【雍正六年】
上谕国家政务必得其人而後理朕加意旁求多方遴选惟期百司庶职俊乂在官以收得人之效但各等职业需人之处甚多而督抚等又屡屡奏请现在赴部铨选之员不敷拣用因思自古人臣为国有以人事君之义孔子论举贤才之道亦云举尔所知可见凡人生平必有深知笃信之才足备朝廷任使者果能以公忠为心自无荐举不得其实之理也兹特降谕旨着京官大学士以下主事以上之汉军汉人外官督抚以下知县以上之满洲汉军汉人每人各举一人除现任知县以上官员不必保举外或系举贡生监或系山林隐逸果有品行才猷可备任使者即亲戚子弟亦不必引避嫌疑令京官外官皆得据实保举至外官所辖之现任佐贰杂职等属员亦准其保荐此所保荐之人如系京官所举者即令本人寄信唤令来京自行交送吏部彚齐引见其外官所举之举贡生监山林隐逸等人亦令具文开载履历考语交与所举之人齎文赴部引见至所举之属下佐贰等员着申送该督抚验看出具考语然後送部引见朕从政务需人起见开诚布公以期集思广益内外大小臣工等共受国恩时怀报効之愿今奉特旨准令保举实属难逢之会自应秉公据实以展臣子之心必无有狥私冒滥以自蹈欺罔者倘或举非其人将来觉察或试用不称责有攸归勉之勉之特谕
谕居民毋轻去其乡【雍正六年】
上谕上年闻湖广广东江西等省之民因本地歉收米贵相率而迁移四川者不下数万人已令四川督抚设法安挿毋使失所但思上年江西收成颇好即湖广广东亦非歉岁不过近水之地略被淹损何至居民轻去其乡者如此之衆也因时时留心体察今据各处陆续奏闻大约因川省旷土本寛米多价贱而无知之民平日既怀趋利之见又有传说者谓川之米三钱可买一石肉价则一钱可买七筋此等之言最易动愚贱之聼又有一种包揽棍徒极言川省易於度日一去入籍便可富饶每户得银包送愚民被其煽惑不独贫者堕其术中即有业者亦鬻产以图富足其情弊大抵如此独不思川省食物平贱之故盖因地旷人稀食用者少是以如此若远近之人云集一省则食之者衆求如从前之贱价岂可得乎况彼此相隔或至千里或数千里小民离弃乡井扶老挈幼跋涉山川安有余资以供路费中途困厄求救无门不相率为匪势将为沟中之瘠矣此时追悔亦复何及岂非轻举妄动者自贻之累乎草野识见庸愚必须训示为地方有司者当抚绥之於平日而劝教之於临时开其愚蒙恤其穷困念念如保赤子时勤训导使百姓知故土之可恋转徙之非宜则愚民之不醒悟者亦少矣且各省皆有可垦之田土即如广东高雷廉三府尽有荒地可以耕凿而所以任其废弃者闻其故有二一则民俗好为争竞也当其未垦之时则置之不问及至既垦之後则羣起相争是以将可种之壤抛为旷土甚为可惜一则垦田必需工本而寒苦之民不能措办以致委诸草莽为有司者当如何经其疆界以息争端助其耔种以资工作寛其陞科之年优其上农之赏则百姓断无有不踊跃鼓舞趋事赴工者矣凡地方荒弃田土皆地方官不实心爱养体恤百姓之所致也朕宵旰勤劳无刻不以小民生计为念数年以来所以为闾阎筹画者尽朕苦心兹颁谕旨并非禁百姓之谋食於他方也祗以愚民无知图利心切惑於邪说见异而迁遂轻舍故乡甘受流离之苦朕心实为不忍不思在彼在此皆吾赤子若本籍果逢歉岁难以资生该地方有司自能仰体朕心即时奏闻朕必沛以恩膏使之得所何必分散他方以希冀必不可得之利乎着各督抚将此通行晓谕所属官民等咸使闻知特谕
谕截留漕粮【雍正六年】
上谕今年江西省有数县稍缺雨泽恐明春米价昂贵着将本年起运漕粮内截留十万石存贮本省以备将来之用着户部即速行文
谕人子毋毁伤肢体【雍正六年】
上谕览福建廵抚常赉奏称罗源县孝子李盛山割肝救其母病母病愈後李盛山伤重身故请加旌表部议以割肝乃小民轻生愚孝向无旌表之例应不准行朕念割肝疗疾事虽不经而其廹切救母之心实难得而可悯已加恩准其旌表矣尝读韩愈之文曰母疾则止於烹粉药石以为事未闻毁伤肢体以为养苟不伤於义则圣贤当先衆而为之矣又读朱子书曰割朕固自不是若诚心为之不求人知亦庶几今乃有以此要誉者是先儒论及此者屡矣本朝顺治年间定例割股或致伤生卧氷或致冻死恐民仿傚不准旌表伏思我
世祖皇帝
圣祖皇帝临御万方立教明伦与人为善而於此例慎予旌表者诚乃天地好生之盛心圣人觉世之至道视人命为至重不可以愚昧而误戕念孝道为至弘不可以毁伤为正理立法垂训实有深意存焉但向来地方有司未尝以圣贤经常之道与国家爱养之心明白晓谕开导编氓是以愚夫愚妇救亲而捐躯殉身而殒命者往往有之既有其事若不予以旌表恐无以彰其苦志而慰其幽魂所以数十年来虽定不以旌表之例而仍许其奏闻且有邀恩於常格之外者仰见
圣祖皇帝哀矜下民之
圣心固如是之周详而委曲也孝经曰身体发肤受之父母不敢毁伤孝之始也孟子曰事孰为大事亲为大
守孰为大守身为大此皆言人子一身乃父母之遗体虽一髪一指不可偶有亏损以伤父母之所贻也孔子曰父母惟其疾之忧盖父母爱子之心无所不至倘有疾病尚以为忧设有不肖忤逆之子父母且恕而矜之其纯孝之子而父母之怜爱又当如何也岂有以己身患病之故割其子之肝肉充饮馔而和汤药其父母之心断无不惊忧惨惕不安之理也若因此而至於伤生又岂父母所忍闻者乎夫父母有疾固人子所当尽心竭力之时而孝道多端实不容効命捐躯於一节孔子曰生事之以礼死葬之以礼祭之以礼是人生孺慕之诚原通百年而无间者也人子一身承先启後负荷甚钜若舍生殒命於仓卒之间而忘宗祀继续之重恐非所以为孝也况人子於亲本乎天性倘能尽至诚纯孝之实则亲病虽笃呼吁请祷力省一身之过誓愿为一正人如此必能感天地动鬼神何须割肝刲股以为回生之良剂乎家庭之行惟在至诚至诚善体亲心不必以惊世骇俗之为着奇於日用伦常之外也至若妇人从一之义醮而不改乃天下之正道而其间节妇烈妇亦有不同者烈妇以死殉夫慷慨相从於地下固为人所难能然烈妇难而节妇尤难盖从死者取决於一时而守贞者必历夫永久从死者致命而遂已而守贞者备尝其艰难且烈妇之殉节捐躯其间情事亦有不同者或廹於贫窭而寡自全之计或出於愤激而不暇为日後之思不知夫亡之後妇职之当尽者更多上有翁姑则当奉养以代为子之道下有後嗣则当教育以代为父之道他如修治苹蘩经理家业其事难以悉数安得以一死毕其责乎是以节妇之旌表载在典章而烈妇不在定例之内者诚以烈妇捐生与割肝刲股之愚孝其事相类假若仿傚者多则戕生者衆为上者之所不忍也向来未曾通行晓谕朕今特颁谕旨着地方有司广为宣布务期僻壤荒村家喻户晓俾愚民咸知孝子节妇之自有常道可行而保全生命之为正理则伦常之地皆合中庸不负国家教养矜全之德矣倘训谕之後仍有不爱躯命蹈於危亡者朕亦不槩加旌表以成闾阎激烈之风长愚民轻生之习思之思之特谕
谕勉诸臣【雍正六年】
上谕大凡为臣者必以报称君上为心而不得有曕顾身家之念从古圣贤之所以教忠皆是道也盖在平时则正其谊不谋其利明其道不计其功孝弟忠信一一皆尽其实而不可有一毫之虚假及至居官则国尔忘家公尔忘私尽屏其偏陂党同之习悉去其沽名市惠之端此之谓实心任事而智名勇功於是乎出内不欺衾影即外不愧大廷矣夫臣下之用心在上未有不烛照其微洞悉其隐者古之良臣有嘉谋嘉猷则入告於内而顺应於外其诚意之交孚何如其恳挚苟或挟诈任术饰貌修文隐微有潜伏之私则必不能忠敬以事上而上有不知其情伪者乎凡有学古入官之寄者宜矢之以至诚将之以笃敬秉虚公以揆大中之则务正直以遵王道之平本忠君为国之实心为立身行道之大务以此自勉更以此交勉可以成明良一德之盛矣特谕
谕息争召和【雍正七年】
上谕尝思岁时雨阳之各地不同者其故或由於朝廷政事有所阙失或地方官吏失於训导或民间习俗浇漓人心伪薄皆足上干天和致使灾侵此理数之必然纎毫不爽者数年以来朕已谕之详矣上年直隶通省地方收成丰稔惟宣化府所属之宣化怀来保安三州县交界之处广约四十里长约百里独愆雨泽颇觉亢旱朕心即疑地方官民恐有招致之由秋间口北道王棠来京朕令进见曾经谕及今据王棠摺奏宣化怀来保安等处去年夏秋亢旱今春他处皆得瑞雪而此地独少二月间臣因公出亲勘得鷄鸣驿新保安之间有古惠民渠一道灌田数百余顷旗民互讼历三十余年未曾结案臣详勘渠道先剖曲直继将上年所奉上谕再四宣布劝使回心一时旗民人等顶颂皇仁即时感悟分渠共溉永息争端果於三月初一二等日连降瑞雪平地尺余春耕有赖万民称庆等语王棠此奏实乃天人感应捷於影响之至理不可视为渺茫盖人之所以为心即天之所以为心倘一方之中彼此猜疑构争起讼人怀不平之气斯天地之气亦郁然湮塞於一方不能和畅寛舒有不雨阳失序者乎尝思愚民之情罔知自省每以旱潦不齐之故专归咎於朝廷夫天心仁爱下民雨阳旱潦乃亿兆生命所关如果人君一身有过则彼苍所以降之罚者当自有道岂忍移其咎於下民而加以水旱之灾使无辜之亿万生灵悉受困厄乎即如直隶地方全省丰收而宣化百里之间独以民气不和致罹荒歉此即近事之显然昭着者其他与此相类之处不可胜数古圣有言万方有罪罪在朕躬朕躬有罪无以万方今朕此言非为人君寛解而推卸其责於臣民也君民上下原为一体尝见直省督抚官员等每遇年岁丰登辄曰此皇上之洪福也此语朕从来不受朕无自私之福以天下人之福为福若吏治澄清民风淳厚以致时和年丰天下人各受其福即朕之福也若官吏坏法营私黎庶嚣凌成习以致召为灾异此皆用人不得其当化导未尽其方天下不能共受其福即朕之歉於福也人君原无可诿之责而臣民自当各尽其道朕以实心实政乾惕於上天下臣民果能黾勉修省同归於善以感召於下则太和之气流行於宇宙间灾沴何自而生雨雪应时而降人歌乐利百室盈寜以同受
上天之慈恩岂不美欤着各省督抚通行所属咸使闻知
特谕
谕督抚奏告以实【雍正七年】
上谕屡年以来朕以天人相感之理谆谆晓谕内外臣工盖朕实切敬
天勤民之念於寤寐之中而确见其感应之不爽尤愿各省督抚有封疆之重任者体朕此心至诚至敬各尽其道以为感格
上天之本惠我蒸民共登袵席朕并非以年谷之顺成有意归美於大吏亦非以雨阳之差忒强欲卸责於臣工也假使为督抚者因朕有地方丰歉由於吏治得失之谕旨而欲自彰其善自护其短於奏报秋成也则或有溢美之词而奏报歉收也则或有讳灾之意似此则事
天为不诚事君为不忠临民逮下为不仁不信有此数端
而欲荷
上天嘉佑锡福凝禧有是理乎况粉饰一已之声名而不顾民生之休戚其何以对所属之官民而无愧怍乎朕留心体察觉近来督抚等之奏报年谷间有此弊
不得不通行晓谕以防其渐在尔督抚等自思之有则改之无则加勉况朕之见闻甚广访察维勤倘掩饰於此而败露於彼岂不自取朕之轻视乎人臣事君之道惟以诚实无欺为本尔督抚等其共朂之特谕
谕建修仓厫【雍正七年】
上谕各州县之设立常平仓积贮米谷原以备地方一时缓急之需所关甚重朕为此备极焦劳多方筹画务期仓储有赖旱潦无虞年来所颁谕旨亦深切着明矣夫收贮米谷必须仓厫坚固始为经久之计是以从前降旨将仓厫之完整与否一并入於交?之内以为州县官之考成今闻各省之中偏僻之邑竟有向来本无仓厫而有司苟且因循不行详请督抚藩司等亦忽然不察致将养民备荒之具或寄顿於寺庙或借放於绅士富户之家而霉烂亏折生事滋扰之弊多由此起大非朕慎重民储之意凡各省未有仓厫之州县着该督抚详悉查明商酌即行建造其造仓之费或动用正项钱粮或支给存公银两着该督抚酌量本地情形悉心定议具奏特谕
谕关政【雍正七年】
上谕朕即位以来屡有臣工条奏各处地方官徵收落地税银交公者甚少所有赢余皆入私槖国计民生并受其累者雍正三年又有人条奏广西梧州一年收税银四五万两不等止解正项银一万一千八百两浔州一年收税银四千六百两应令该抚查核据实奏闻并令各省地方官员等抽收税银之处俱据实奏报等语随经九卿议令各省督抚遴委廉干能员监收一年之後看其盈余若干奏闻候旨等语朕思孟子言治国之道首称取於民有制所谓有制者即一定额徵之数也若税课之属无显然额徵之数则官吏得以高下其手而闾阎无所遵循即如从前各处税课经地方官徵收有於解额之外多数倍者且有多至数十倍者既无一定之章程则多寡可以任意其弊不可胜言属员既已贪取则上司必致苛求官员既已营私则胥役必致横索日积月累渐有增加之势而难於稽查岂非民生之隐患乎朕是以允从条奏所请及九卿所议令各省督抚遴委贤员监收一年以定科则其徵收不及旧额者亦令奏闻降旨裁减年来报出赢余之处朕皆令留於本地或作各官养廉之需或为百姓公事之用使官员用度有赖则自不妄取民财使地方公用有资则即可寛恤民力无非以小民之财物仍用之於民间不令饱贪官汚吏之慾壑而已若该督抚等果能督率有司奉行尽善将一年所收者悉行奏闻不及额数者请旨减免则赋有常经万民共受其福矣乃闻外省中多百奉行不善者如广东广西地方则假称奉旨归公之名而有加严之弊又闻山西落地税务甚多潞泽二府更甚陵川一邑僻处山中向无额税今年五月新行添出百姓颇以为苦又垣曲绦县地方名横岭关系晋豫通衢行人络绎旧设廵检一员稽查逃盗并无税课今该廵检於往来贸易之人每遇一驮索钱十文二十文不等民有怨言以朕所闻如此则他省之类此者不少矣以朕爱民除弊之善政而庸劣有司奉行舛错借归公之名或肥身养家或争多闘胜以致肩挑背负之微物皆徵收税课而该督抚等又不悉心稽查民间苦於扰累或起朝廷加税之疑独不思朕心爱养斯民数年以来如江南浙江江西三省额徵钱粮则永远豁免六十余万各省每年蠲免之正赋又一二百万不等而发帑为地方兴修工程者又不下数百万此中外臣民所共知者岂有加惠黎元於数千百万之帑金并不吝惜而转与小民争此蝇头之利乎又如江南通州落地税原额八百两自康熙三十四年以後每年止报收二百余两至三百两不等屡经户部驳查至雍正五年陈时夏始将通州渡口税银五百两已归并海关徵收是以祗存三百两情由咨覆户部经户部行令该抚确查保题至今三年未见题奏此又怠玩公事不恤民隐之一端也至於提解火耗乃均平通便之道官员有养亷之资民间无苦????之扰上司无受馈遗狥情赡顾之私下属无请托钻营暗通贿赂之弊种种有益於吏治民生之处屡颁谕旨甚明从前督橅中有请将耗羡归公者朕切加训饬盖此项乃民间之物惟有用之於本地之官民用之於本地之公事若将丝毫归公是朕利其所有矣朕必不为也闻广东火耗从前是加二有余自杨宗仁在任时定为加一今藩司提解七分州县已将耗羡加至一七其中尚有戥头各项合计仍是加二广东一省如此或他处官员亦有因所得养亷不能供其奢靡之浪费而设法巧取於民督抚等失於觉察者亦未可定提解火耗之举始於诺敏之在山西朕曾屡次降旨此乃通变宜民之举若奉行得人则官民共受其益倘奉行不善则不能有益於地方各省申有不能行者有不便行者悉皆聼之不可勉强一例通行也朕之前旨甚明是以晋省得诺敏豫省得田文镜果然经理得宜此举遂成善政如广东等省未得有如诺敏田文镜之人无怪属吏之假公济私生事扰累也夫以朕爱养百姓体悉官吏之苦心该地方有司不能遵奉宣布且缘以为奸使利归於己怨归於上此等之人非寻常贪赃枉法者可比其意欲以扰乱国政结怨民心如查嗣庭陆生楠等之怀藏逆志其罪断不宥各直省督抚将朕此旨刋刻颁布所属大小官员及乡邑军民人等知悉自谕到通行之後倘仍有借清查税额耗羡归公之名剥削商民加添重耗者一经发觉将经徵之员於本地方即行正法其该管各上司失於觉察者亦必从重治罪决不寛贷特谕
谕庆云现曲阜【雍正七年】
上谕朕平素尊奉
先师至诚至敬雍正二年阙里
文庙不戒於火此时廷臣援明代弘治前事为言而朕心引过自责亲诣太学
文庙?申祭告特发帑金命大臣等督工修建凡殿庑制度规模以至祭器仪物皆令绘图呈览朕亲为指授遴选良工庀材兴造?恪之心数年以来无时稍间今
大成殿上梁前二日庆云现於曲阜卿等归美朕躬之词朕不克当或者
上帝
先师鉴朕悚惕诚敬之心现兹云物昭示瑞应朕不敢矜言祥瑞但能功过相抵朕之幸也应择日躬诣太学
文庙祭告以申感庆之衷一切礼仪着该部速议具奏朕躬被
先师之福佑普天士子诵法服膺同受
圣人之泽着将明年会试取中额数广至四百名壬子科各省乡试每正额十名加中一名其十名之外有零数者亦加中一名此朕体奉
先师乐育之盛心特行造就人材之旷典诸士子其各兴文敦行益加勉旃所请宣付史馆之处知道了
谕赏兵丁银两生息【雍正七年】
上谕在京八旗兵丁朕悉心为之筹画其家若有吉凶之事需用之费无所取办实为拮据可悯特给内库银两王大臣等营运生息以备兵丁一时之用今思外省驻防之满洲汉军兵丁等亦当一体加恩江寜杭州西安京口荆州广东福建寜夏右卫共九处每处赏银二万两天津河南潼关乍浦成都共五处每处赏银一万两俱着布政司库内支给交与该将军副都统等公同存贮营运生息如该处驻防兵丁家有吉凶之事将生息银两酌量赏给以济其用其本银永远为存公生息之项不令彼缴还该将军副都统等务须尽心办理使兵丁均沾实惠倘该管大臣官员有私自侵蚀那移或委任非人致使本利亏缺者即行从重治罪仍於该管及委用管官分下严追还项其营运利息之处亦为公平办理倘有指称官银名色或占夺百姓事业或重利刻剥闾阎与商贾小民争利扰累地方督抚不时稽查即行参奏如督抚或狥隐不奏经朕访闻必将该督抚一并议处此项本利银两每年出入之数交与在京八旗都统副都统查核一旗或管一省或管二省着怡亲王大学士等酌量派定每岁底各省该管大臣官员造册賫送各该旗查核奏闻再各省督标抚标提标兵丁等亦仿此例每标或给银一二万两或给银数千两按兵丁之数分别银两之多寡亦着怡亲王大学士等酌量派定其银即交与各该督抚提督委员料理以惠济兵丁一切照驻防之例行其前後委任之时将此造入交代册内查核至於各省镇标兵丁等一时难以遍及量国用之出入次第加恩陆续降旨特谕
谕练习火器【雍正七年】
上谕训练营伍之道必技艺精熟方有济於实用闻直隶地方营汛中枪手演习时止放空枪从未装入铅子打把一次似此则信手高低漫无凖则何由纯熟而成必中之技直隶几处如此则通省可知直隶一省如此则外省可知嗣後着通行直省督抚提镇等转饬所属於练习火器之时用铅子打把演熟凖头则火器皆成利用於营伍实有禆益特谕
谕禁私造鸟枪【雍正七年】
上谕火器关系军政甚为紧要鸟枪硝磺不许民间藏匿向来例禁甚严乃外省奉行不力视为具文前有人在打箭炉见西藏番民来鑪贸易者所带鸟枪俱系内地制造欵式又有人在天全土司查出鸟枪九十余杆似此则不法之民私造鸟枪希图获利违禁贩卖者不少矣川省如此则他省可知着各该督抚留心访察实力奉行严加申禁毋得因循塞责怠忽从事致干重谴特谕
谕禁赌博【雍正七年】
上谕游惰之民自昔治天下之所深恶若好为赌博之人又不止於游惰而已荒弃本业废尽家赀品行日即於卑汚心术日趋於贪诈父习之则无以训其子主习之则无以制其奴鬬殴由此而生争讼由此而起盗贼由此而多匪类由此而聚其为人心风俗之害诚不可以悉数也大凡为不善之事者虽干犯功令犹可得微利於一时而独至赌博则今日之所得明日即未必能保若合一年数月而计之胜者与负者同归於尽此天下人所共知者而无如邪僻之人一入其中即迷而不悟且甘为下贱而不辞者大可悲矣数年以来屡降谕旨严禁而此风尚未止息者则以制造赌具之尚有其人而有司之禁约未曾尽力也百工技艺之事可以获利营生者何事不可为而乃违条犯法制此坏风俗惑人心之具其罪尚可言乎尝思赌博之风所以盛行者父兄为之子弟见而傚之家主为之奴仆在傍见而傚之甚至妇人女子亦沉溺其中而不以为怪总因习此者多故从风而靡者衆也假若严行禁止使人不敢再犯则日积月累後生子弟无从而见即无从而学此风自然止息无俟条教号令之烦矣凡地方大吏有司有化民成俗之责而乃悠悠忽忽视为平常安辞溺职之咎今特定本地官员劝惩之法以清其源嗣後拿获赌博必穷究赌具之所由来其制造赌具之家果审明确有证据出於某县将某县知县照溺职例革职知府革职留任督抚司道等官各降一级留任如本地有私造赌具之家而该县能缉获惩治者着加二级知府着加一级督抚司道等官着纪録二次将此劝惩之法永着为例於雍正庚戍年为始着该督抚通行晓谕使城邑乡村及远陬僻壤咸使闻知特谕
谕劝开垦【雍正七年】
上谕国家承平日久户口日繁凡属闲旷未耕之地皆宜及时开恳以裕养育万民之计是以屡颁谕旨劝民垦种而川省安挿之民又令给与牛种口粮使之有所资藉以尽其力今思各省皆有未垦之土即各处皆有愿垦之人或以食用无资力量不及遂不能趋事赴工徘徊中止亦事势之所有者着各省督抚各就本地情形细加筹画转饬有司作何劝导之法其情愿开垦而贫寒无力者酌动存公银谷确查借给以为牛种口粮俾得努力於南亩俟成熟之後分限三年照数还项五年後按则起科总在该督抚等统率州县因地制宜实心经理务使田畴日辟耕凿惟勤以副朕爱养元元之至意特谕
谕富户【雍正七年】
上谕直省各处富户其为士民殷实者或由於祖
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>