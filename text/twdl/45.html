<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,凡例,目录,图,卷首一,卷首二,卷首三,卷首四,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五">
<meta name="description" content="福建地方志。清郝玉麟、卢焯等修，谢德承、刘敬与纂。七十八卷，首一卷。玉麟，汉军镶白旗人。官闽浙总督兵部尚书，兼都察院右御史。德承字又绍，号古梅，福建闽县人。康熙进士，官翰林院编修。福建自宋梁克家《三山志》后，记舆地之书不下数十家，惟明黄仲昭《八闽通志》颇称善本。入清后收复台湾，福州所属扩及海疆，又兼行政区划，多有变动，与旧志所载多不合，而康熙旧志亦太略，故于雍正七年(1729)承诏纂辑此志。以康熙旧志为本，删汰其烦芜冗文，补增新事，乾隆二年(1737)成书。首卷为圣谕、绘图。图载鼓山、高盖山、木兰陂、万松">
<title>乾隆福建通志_郝玉麟_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">乾隆福建通志</span> <br/>
          作者： <span class="inputVal" id="bkauthor">郝玉麟</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]2409036</span> <br/>
          说明： <span class="inputVal" id="bkdec">福建地方志。清郝玉麟、卢焯等修，谢德承、刘敬与纂。七十八卷，首一卷。玉麟，汉军镶白旗人。官闽浙总督兵部尚书，兼都察院右御史。德承字又绍，号古梅，福建闽县人。康熙进士，官翰林院编修。福建自宋梁克家《三山志》后，记舆地之书不下数十家，惟明黄仲昭《八闽通志》颇称善本。入清后收复台湾，福州所属扩及海疆，又兼行政区划，多有变动，与旧志所载多不合，而康熙旧志亦太略，故于雍正七年(1729)承诏纂辑此志。以康熙旧志为本，删汰其烦芜冗文，补增新事，乾隆二年(1737)成书。首卷为圣谕、绘图。图载鼓山、高盖山、木兰陂、万松关、玉华洞、九龙滩等五十三图。自星野下，有建置沿革、山川、疆域、城池、风俗、物产、田赋、户役、兵制、学校、名宦、选举、人物、方外、外岛、杂志、艺文等三十门，约一百七十万字。记事止雍正十二年(1734)。为福建省较好的一部通志。较康熙旧志增十四卷。凡沿海岛屿诸图，旧志不载者皆详绘补入。建置旧志仅记名号，而析并沿革不清，今仿史记年表，厘为三格，以朝代、总部、郡县缀列其下。旧志风俗仅记岁时，此集博引旧籍增补。物产则本《八闽通志》增载，依《大清一统志》例，次于山川、城池之后。祥异记该地各府县自唐大历二年(767)，至清雍正十一年(1733)水、旱、大雨雪，地震等情况。艺文分著述、表疏、文记、诗赋等十卷，为该地颇有价值的历史、文艺资料。有乾隆二年刻本， 《四库全书》本。</span> <br/>
          封面： <span class="inputVal" id="bkimg">Z_11090.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]乾隆福建通志
[book_author]郝玉麟
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]2409036
[book_dec]福建地方志。清郝玉麟、卢焯等修，谢德承、刘敬与纂。七十八卷，首一卷。玉麟，汉军镶白旗人。官闽浙总督兵部尚书，兼都察院右御史。德承字又绍，号古梅，福建闽县人。康熙进士，官翰林院编修。福建自宋梁克家《三山志》后，记舆地之书不下数十家，惟明黄仲昭《八闽通志》颇称善本。入清后收复台湾，福州所属扩及海疆，又兼行政区划，多有变动，与旧志所载多不合，而康熙旧志亦太略，故于雍正七年(1729)承诏纂辑此志。以康熙旧志为本，删汰其烦芜冗文，补增新事，乾隆二年(1737)成书。首卷为圣谕、绘图。图载鼓山、高盖山、木兰陂、万松关、玉华洞、九龙滩等五十三图。自星野下，有建置沿革、山川、疆域、城池、风俗、物产、田赋、户役、兵制、学校、名宦、选举、人物、方外、外岛、杂志、艺文等三十门，约一百七十万字。记事止雍正十二年(1734)。为福建省较好的一部通志。较康熙旧志增十四卷。凡沿海岛屿诸图，旧志不载者皆详绘补入。建置旧志仅记名号，而析并沿革不清，今仿史记年表，厘为三格，以朝代、总部、郡县缀列其下。旧志风俗仅记岁时，此集博引旧籍增补。物产则本《八闽通志》增载，依《大清一统志》例，次于山川、城池之后。祥异记该地各府县自唐大历二年(767)，至清雍正十一年(1733)水、旱、大雨雪，地震等情况。艺文分著述、表疏、文记、诗赋等十卷，为该地颇有价值的历史、文艺资料。有乾隆二年刻本， 《四库全书》本。
[book_img]Z_11090.jpg


[book_title]序
福建通志序
国有史太史掌之邦有志职方掌之均以纪事而相为表里孔子因鲁史作春秋编年其创也司马迁变编年而为纪传要皆成於一人之手史成不复更修他如前後汉南北宋三国五代若班范李陈欧阳令狐诸人皆专门名家卓卓自号史才即隋书长孙顔孔皆与唐书刘韦欧宋同成宋金辽史则阿鲁图脱脱互参元史则宋濂王褘协定亦共成一家言虽纯驳不同详略各异惟有辨其得失议其优劣从无起而更张之者故曰信史也若夫志也者记也择焉必精语焉必详非如史家纲举目张大书特书即可立言不朽其参互考订远引旁稽又非恃一手一足之力土地有扩辟疆域有改隶赋税有增减人物乘时蔚起风俗渐次转移不数十年旧志不全不备重修乌可缓哉我
世宗宪皇帝当久道化成之日享一统车书之盛特命纂修通志各省增辑进
呈典甚钜也吾闽地属扬州分来越国自无诸启疆而後命官易路历有岁时建元移徙以还流离播迁蹙靡有定昔之七闽久增为八台湾设而为九闽福宁陞而爲十闽其中县复分县县复改州大非昔日规模颂声教者曰东渐於海远至海止矣而闽海之外台领四县延袤数千里尽入版图则幅员之濶至我
朝为最大疆宇之广至吾闽为独远人将於此观极盛
焉独是我
朝重熙累洽俗美化行我
皇上龙飞首出万国咸宁
圣谟之赫濯
德教之覃敷堪垂於万斯年者莫可纪极?微阐幽亷
顽立懦
褒嘉之令何岁无之邹鲁虽小考亭之流风犹在也多士挺生指不胜屈且雨阳若而百谷蕃大海晏而鲸蜺静耕田凿井
帝力俱忘航海梯山远夷攸服猗欤休哉倘搜罗不富珥笔未工奕世而下未见今日太平熙皥之象一道同风之治不曰泱泱表海一大都会也纂修者实任其咎【臣】焯来抚是邦
诏下已七年前人业未竣督诸绅士总裁分校各执其事悉从旧制附入新增於乾隆首岁剞劂功成披图按籍岭以东浙右山峦挺秀海以南粤中波浪沧溟郡邑碁布星罗沃野锦纷绣错佳山胜水日作卧游往哲名贤恍如晤对即披缁化羽凿齿文身者不啻环在吾前愧政不敏不能扬
天子休命承宣
德意行庆兆民聊存此志以备輶轩采风垂诸史册既
拜手扬言恭进以
闻爰弁数言於首是为序
乾隆二年岁次丁巳孟夏上浣福建巡抚兼都察院右副都御史【臣】卢焯撰
福建通志序
考之周礼惟王辨方正位体国经野以为民极於是乎太宰以八则治都鄙以九职任万民又大司徒以天下土地之图周知九州之地域广轮之数以土会之法辨五土之物生以土宜之法辨十有二土之名物故古太史有輶轩之采备陈十五国之风献诸天子俾周知列国之情形以为出治宁人之本遐哉尚矣夫於列国之间山川风物各有其宜制度更张不一其局至於户口因时而增减人文随代而盛衰莫不具有参繁酌简之宜以垂为因革损益之制既职要而职详亦无偏而无党典诚重且钜也当
世宗宪皇帝临御之六年
特命各省纂修省志诚以
国家承平日久化普德隆休养生息涵煦九十载之深际其盛者河海呈其清晏云物?其光华芝草醴泉嘉禾穗麦靡不献瑞九州之内环海之外罔有未垦之土田无不贡赋之方域其间疆宇之开拓氓庶之殷繁山陬海澨不见萑苻异域遐方咸知礼让试览舆图而广狭不侔爰稽赋役而繁简不等观乎风化日美於前睠彼人文斯称极盛从前旧志利用增修兹其所以上烦
睿算欤时【臣】玉麟方督百粤凛遵
圣训编辑逾年刋刻呈
进十年夏复奉
命制九闽省志纂修尚未告竣兹以增设一府二州隶邑新分重需改建因之更历岁时始成卷页钦惟我
皇上聪明天亶备神圣之全建中和之极百度惟贞一
本於继述之善兹编甫就恭献
枫宸【臣】方惴惴惟弗克襄事是惧伏思闽地虽僻处海隅素有邹鲁之旧风土人物实为东南奥区其炳炳熊熊垂诸旧志者姑不具论即如绘图之内旧志仅载郡邑城池今则山川名胜以及沿海岛澚无不历历摹列了然可观且首揭
三朝之诏谕以重
典谟厘订礼乐之大章以昭明备他如分析建置博纪风物普济育婴书院社学凡关典要罔不增修续增一十四卷洵足以鸣
国家声教四敷车书一统之盛猗欤休哉後之读是编者揽名区与胜蹟益见山辉川媚皆
圣泽之旁敷披岛海之全图益见浪息波恬皆神威之远播况开卷即凛
王言有典有则礼乐归於和叙可法可传地辟民聚俗美风淳虽唐虞三代之隆规不是过也是知同此舆图而焕然一新同此赋役而厘然足式同此风化同此人文而仁让蔚为名邦英声蜚於上国行将备史官之采而集成太平一统之书则斯志也虽介在方隅而上下千百年体国经野之模或者不
失周礼之遗意乎惟愿守斯土者小亷大法目击心存务思为久安长治之本用佐我
皇上万年有道之长则拜手扬言者亦得藉是以不朽斯诚【臣】玉麟之厚幸也夫谨濡笔而叙其略於简端
闽浙总督衔专管福建等处地方军务兼理粮饷兵部尚书兼都察院右副都御史世袭骑都尉加七级纪録四十二次功加一等【臣】郝玉麟谨序
︵字位过密　无法显示︶
题为钦奉
上谕纂修通志成稿谨奉
表上
进者【臣】等诚惶诚恐稽首顿首
上言伏以
帝德广运声名溢南朔东西
王化流行膏泽下要荒侯甸
渐以仁而摩以义颉颃邹鲁名邦
绥斯来而动斯和於变会稽东鄙则壤并垂入典九州初辟规模疆域各有端书列国备陈形胜虽谷陵非昔不难援古证今而方策犹存足备观风问俗纂集瑶编恭呈
御览窃惟闽届扬州地分越国当山海之交会启疆肇自无诸瞻牛女之初纒置省始由洪武远连浙右重关峻岭嵯峨直接粤东一望烟波浩渺续增十郡海以内海以外碁布星罗新设二州山之阳山之隂锦纷绣错溯自秦置闽郡汉分部县陈升丰州宋隶南路海隅易姓而递更汉设都尉唐制节度梁命都督宋列中书官制随时而各异建元迁徙以前文献难徵延钧伪僭而後图书残缺开疆拓宇非旧日之七八闽纪月编年去今时已五十载钦惟我
皇上
四方来享
万国咸宁
配天配地百年悠久无疆
同轨同伦六合太平一统自雍正六年
特命纂修志典迄乾隆首岁遐方剞劂书成起例发凡悉本前人成式拾遗补阙尽皆此日新裁旧志六十四函今增一十四卷
圣谟首揭
王言如綍如纶文艺终篇妙手有伦有要考建置之渊源历夏商周下及元明极幅员之辽濶自府州县以至镇社任土作贡辨高下燥湿之宜
盛世滋生列里甲区啚之外崇祀典而振文风党庠坛壝触处如林壮兵威而讲军实甲械刍粮随时毕具佳山胜水毓大地之灵奇外岛蛮邦见四夷之来服名臣学士何代无才孝子顺孙于斯为盛精详考核闺阃为风化本源竭蹷搜罗仙释亦吾儒一贯幸民情速化不甘舌鴃身文而物产繁多尽是山珍海错【臣】等博采方言得传闻于故老难寻柱史发着述于名山适当改府升州划隶重开面目讵料成裘集腋纂修六易春秋梨枣辉煌堪垂奕?琳琅璀璨用献
明廷伏愿
孝隆?述
业赞显承
有怀利济过者化而存者神
时切痌瘝民吾胞而物吾与衢歌巷舞不遗日出之乡远至迩安已被雕题之俗永传信史不独山海为经微末小臣愿掌职方之纪【臣】等无任瞻
天仰
圣激切屏营之至谨奉
表随
进以
闻
纂修福建通志官员
总裁
闽　　　浙　　　总　　　督【臣】郝玉麟
福　　　建　　　　巡　　抚【臣】卢　焯提　督　　福　　建　学　政【臣】周学健
提调兼恊裁
福　　建　　布　　政　　使【臣】王士任福　　建　　按　　察　　使【臣】觉罗伦达礼
总辑
翰　林　院　编　修　在　籍【臣】谢道承行　人　司　行　人　在　籍【臣】刘敬与
分辑
闽　县　儒　　学　　敎　谕【臣】黄呈元福　清　县　儒　学　敎　谕【臣】胡必奇癸　　巳　　科　　举　　人【臣】林世琯庚　　子　　科　　举　　人【臣】何　兰己　　酉　　科　　举　　人【臣】张　岳福　州　　府　拔　　贡　生【臣】姚承汉闽　　县　　恩　　贡　　生【臣】庄国仪闽　　县　　岁　　贡　　生【臣】郭金监福　清　　县　　拔　贡　生【臣】陈发其闽　　　县　　　监　　　生【臣】林在峯候　　官　　县　　监　　生【臣】林　溥候　官　　县　　学　生　员【臣】蒋登瀚候　官　　县　　学　生　员【臣】廖　炳
校对
福　州　　府　　学　生　员【臣】刘德裕闽　　县　　学　　廪　　生【臣】廖承祖晋　　江　　县　　监　　生【臣】黄金章
儒　　　　　　　　　　　童【臣】林文彦
监刻
闽　县　　儒　　学　敎　谕【臣】黄呈元

[book_title]凡例
福建通志凡例
一列国之有志乘实与史书相为表里山川风物贵在精详制度文章灿然明备近奉
诏旨纂修典綦重也闽海天末动烦
宸算
丝纶远被山海腾欢兹集首列
诏谕弁冕羣编
圣谟洋洋垂为世则
一九州应象星纪攸分闽为牛女之墟占候准之谨胪前史证以诸家辨方正位而体国经野之事可举矣
一国有与立建置所必详也旧志仅载名号而分析沿革未清今仿史记年表例厘为三格以朝代总部郡县缀列其下开卷按表触目了然
一闽地负山凭谿襟带江海议守之国也详订山川安流奠峙次则疆域井井而以形胜附焉
一因山为城濬川为池王公设险大易之训也闽省城池增高浚深详厥规制金城岌岌天堑汤汤美哉国乎正封洫治桥梁王政所汲汲也连类而并书之
一化行俗美土物心臧此风物所由志也旧志风俗仅纪岁时贻讥弇陋兹集博援往籍益以前闻美刺昭然言非臆造物产则本莆田黄仲昭本纎悉增载谨依
大清一统志例次於山川城池之後
一任土作贡田赋以兴度地居民户役斯起闽赋一准本朝赋役全书新编续垦俱准则例撮其会萃厘如指掌盐课关税以类相从百年以来生齿殷繁户口寖盛
盛世滋生永无加赋闽邦富庶於今为极至於普济堂育婴堂义塜之设养生送死蕃息生民所有事也附载於後以志
皇仁
一王者治定制礼功成作乐而典礼昭焉旧志未纪礼乐非制也兹考
大清会典厘为大典一帙乐章亦依　部颁新本礼明乐备天地为昭矣
一国之大事在祀与戎闽多淫祀兹集根椐正史羣神羣祀俎豆靡忒民听不惑美报昭矣至以郡县驻防营弁满汉钤辖旗丁详审增编分隶戎籍靡惟藉以干城实可联为臂指
一历代建侯树屏闽多封土间有乘时剏国息兵宁人者亦所必録考已事而镜兴衰备一方之典故焉可矣
本朝定鼎以还爵班五等者例入
一化民成俗端必由学
国朝敬教劝学泮林芹藻振古文明迩年
轸念南土侏正音之学渐成同文之化宜与书院社学均缀宫墙之次
一在官言官在府言府官府之地公署立焉剏置更易凡以为民也历叙规制勿曰传舍而已
一有公署而後职官乃得详历代以来官制不一名氏班如也称是职而能其官则名宦其最着矣然非功德在民甘棠勿翦者不敢滥入
一有学校而後选举乃得详历代以来设科不一题名可按也膺是选而堪其举则人物其最着矣然非立三不朽为邦国光者不敢滥入
一乡行可称文名久着者亦人物之流亚也庸德义声腾溢里閈曁词章彪炳着作满家者彚为二帙孝义文苑春华与秋实兼收矣
一职官之外爰有寓贤四方君子之至止於闽者多矣橘亦逾淮粤亦迁鏄滋闽山川重也旧志率以闽人栖止他郡如朱考亭李忠定之类及编管羁置谪宦者流概曰流寓别见他部兹悉从删
一人物之余别为隐逸潜德高风鸿冥豹隐班范前史所必録也表而出之以式岩栖
一闽省节烈最着前代已不胜书
国朝风化隆盛历年题旌节孝累累今与贞烈同垂彤管其或穷陬矢节未膺
恩旌者亦表出之以发幽潜又诸郡贞节二部外间得名媛数人标於幁首
一葱林心学苦县遗文於正学亦不为无助汉代以来师其教多矣矧闽山水奥宅仙释栖灵奇躅灵踪所在多有择其正者以广多闻至若方技之微艺成而下亦可以见道也别区一彚着於篇
一代往不留人来无已不有古蹟孰与传後况名公卿遗泽之留贤大夫妥魄之藏与夫高台大榭梵宇琳宫兴废无时怀古者三致意焉兹与石刻依类互见徵文献者犹有取之
有非闽地而繋属於闽者则为外岛明三百年琉球岁修职贡
本朝奉职尤谨
圣天子怀柔所及恩数频加应与近岁苏禄国备载职方以示朝宗之义
正史而外杂纪尚矣故老之所传闻稗乘之所纪载遗言轶事可供多识云尔
若夫名贤着述之富经术政事之篇遗文具在熊熊炳炳可法可传下至诗赋有韵之文博采广蒐以资讽诵故以艺文终焉
福建通志凡例

[book_title]目录
钦定四库全书　　　　　史部十一
福建通志目録　　　　　地理类三【都会郡县之属】卷首
绘图
圣谕
卷一
星野
卷二
建置沿革【各郡有表】
卷三【至】卷四
山川【二卷】
卷五
疆域【形胜附】
卷六【至】卷八
城池【水利桥梁附　共三卷】
卷九
风俗
卷十【至】卷十一
物产【二卷】
卷十二
田赋【盐课附】
卷十三
户役【恤政附】
卷十四
典礼
卷十五
祠祀
卷十六
兵制【驿站附】
卷十七
封爵
卷十八
学校【社学书院附　正音书院附】
卷十九
公署
卷二十【至】卷二十八
职官【首载官制一卷　历代职官题名八卷】
卷二十九【至】卷三十二
名宦【四卷】
卷三十三【至】卷四十二
选举【武科　武功　任子附　共十卷】
卷四十三【至】卷四十八
人物【六卷】
卷四十九【至】卷五十
孝义【二卷】
卷五十一
文苑
卷五十二
流寓
卷五十三
隐逸
卷五十四【至】卷五十九
列女【名媛　节孝　贞烈　共六卷】
卷六十
方外
卷六十一
技术
卷六十二【至】卷六十三
古蹟【宫室　寺观　宅墓　石刻附　共二卷】卷六十四
外岛
卷六十五【至】卷六十七
杂纪【祥异一卷　丛谈二卷　共三卷】
卷六十八【至】卷七十八
艺文【着述一卷　表疏文记诗赋十卷　共十一卷
臣】等谨案福建通志七十八卷
国朝闽浙总督兵部尚书郝玉麟等监修福建自宋梁克家三山志以後记舆地者不下数十家惟明黄仲昭八闽通志颇称善本而亦不免阙略又自明立福建布政司分建属郡以福兴泉漳为下四府延建邵汀为上四府
国家德威远届鲸海波恬台湾既入版图而福州所属之福宁亦升州为府泉州所属之永春漳州所属之龙岩又各析置为直隶州建置沿革多与昔异以旧志相较每与今制不合且福建三面环海港?内通岛屿外峙一切设险列戍之要旧志亦多未详雍正七年承
诏纂辑通志因取旧志之烦芜未当者删汰冗文别增新事其疆域制度悉以现行者为断至乾隆二年书成玉麟等具表上之自星野至艺文为类三十为卷七十有八视旧志增多十四卷如沿海岛澳诸图旧志所不载者皆为详绘补入足资考镜於体例亦颇有当焉乾隆四十五年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]图
钦定四库全书
福建通志
图
（图略）
福建通志图

[book_title]卷首一
钦定四库全书
福建通志卷首一
典谟一
谕旨
世祖章皇帝登极恩诏【顺治元年】
奉
天承运
皇帝诏曰我国家受
天眷佑肇造东土
烈祖迈图鸿绪
皇考弥廓前猷遂举旧邦诞膺
新命迨朕嗣服虽在冲龄缔念绍庭永绥厥位顷缘贼氛洊炽极祸明朝是用托重亲贤救民涂炭乃方驰金鼓旋奏澄清既解倒悬非富天下而王公列辟文武羣臣暨军民耆老合词劝进恳切再三乃於今年十月初一日祗告
天地
宗庙
社稷即皇帝位仍建有天下之号曰大清定鼎燕京纪元顺治缅维峻命不易创业尤艰况当改革之初更俗变通之会爰乃酌今凖古揆天时人事之宜庶几吏习民安彰
祖德
宗功之大所有合行条例胪列如左
御制大清律序【顺治三年】
朕惟
太祖
太宗创业东方民淳法简大辟之外惟有鞭笞朕仰荷天庥抚临中夏人民既衆情伪多端每遇奏谳轻重出入颇烦拟议律例未定有司无所禀承爰敕法司官广集廷议详译明律参以国制增损剂量期於平允书成奏进朕再三覆閲仍命内院诸臣校订妥确乃允刋布名曰大清律集解附例尔内外有司官吏敬此成宪勿得任意低昂务使百官万民畏名义而重犯法冀几刑措之风以昭我
祖宗好生之德子孙臣民其世世守之
谕垦荒【顺治六年】
上谕自兵兴以来地多荒芜民多逃亡流离无告深可悯恻着户部都察院传谕各抚按转行道府州县有司凡各处逃亡人民不论原籍别籍必广加招徕编入保甲俾之安心乐业查本地方无主荒田州县官给以印信执照开垦耕种永准为业俟耕至六年之後有司官亲察成熟亩数抚按勘实奏请奉旨方议徵收钱粮其六年以前不许开徵不许分毫佥派差役如纵容衙官衙役乡约甲长借端科害州县印官无所辞罪务使逃民复业田地开垦渐多各州县以招民设法劝耕之多寡为优劣道府以善处责成催督之勤惰为殿最每岁终抚按分别具奏载入考成
该部院速颁速行
御制人臣儆心录序【顺治十二年】
朕惟人臣立身制行本诸一心心正则为忠为直衆美集焉不正则为奸为慝羣恶归焉是故心者万事之本美恶之所由出也顾事有殊途心惟一致一於国则忘其家一於君则忘其身如此者不特名显身荣邦家亦永赖之矣若夫奸邪之流树党营私怙权乱政卒至身名俱丧为国厉阶盖缘居恒无正心之功一当势利遂昬迷瞀乱狂肆骄矜上昧王章下乖臣谊或作威而联羽翼或比匪而效奔趋如谭泰石汉以累世旧臣久叨恩遇不思图报逞意横行跋扈自恣目无纲纪陈名夏则一介竖儒骤蒙显拔倚任深重赐赉优隆而乃背德植交蔑法罔上此皆自作罪孽以致陨厥身家朕历稽往古宵人误国代代有之观诸近事复烱鉴昭然足为永戒恐後之为臣者或仍蹈覆辙负主恩而渝素志至於身罹刑宪悔悼无由故推原情状而论列之録成一编以为人臣儆心之训云
谕兴文教【顺治十二年】
上谕礼部朕惟帝王敷治文教是先臣子致君经术为本自明末扰乱日寻干戈学问之道阙焉未讲今天下渐定朕将兴文教崇经术以开太平尔部即传谕直省学臣训督士子凡理学道德经济典故诸书务要研求淹贯博古通今明体则为真儒逹用则为良吏果有此等实学朕必不次简拔重加任用又念先贤之训仕优则学仍传谕内外大小各官政事之暇亦须留心学问俾德业日修识见益广佐朕右文之治特谕
谕各陈利弊【顺治十二年】
上谕吏部朕抚育万方夙夜祗惧讲求爱民之道不啻三令五申乃年来水旱相寻干戈未靖民穷莫极兵食不充上德弗宣下情壅塞所以致此弊非一端朕已广开言路博询化理复念天下至大民情土俗所在不同地方各官身亲实历凡兵民疾苦政事利弊必有灼知於心耳闻目见最为真切今文官自督抚以下知府以上武官自提督总兵以下副将以上管辖之内职掌事宜向来积弊何以得清见今整顿如何而可俱着详切直陈无隐以资采用司道知府副将着各陈奏一次知其病即备其药言其害即举其利毋得浮泛雷同苟且塞责负朕周谘勤民至意尔部即传谕行特谕
谕禁左道惑衆【顺治十三年】
上谕礼部朕惟治天下必先正人心正人心必先黜邪术儒释道三教并垂皆使人为善去恶反邪归正遵王法而免祸患此外乃有左道惑衆如无为白莲闻香等教名色起会结党夜聚晓散小者贪图财利恣为奸淫大者招纳亡命希谋不轨无知小民被其引诱迷罔颠狂至死不悟历考往代覆辙昭然深可痛恨向来屡行禁饬不意余风未殄堕其邪术者实繁有徒京师辇毂重地借口进香张帜鸣锣男女杂糅喧填衢巷公然肆行无忌若不立法严禁必为治道大蠧虽倡首奸民罪皆自取而愚蒙?网罹辟不无可悯尔部大揭榜示今後再有踵行邪教仍前聚会烧香敛钱号佛等事在京着五城御史及地方官在外着督抚按道有司等官设法缉拿穷?奸状於定律外加等治罪如或狥纵养乱尔部即指参处治特谕
颁示赋役全书序【顺治十四年】
朕惟古帝王临御天下必以国计民生为首务故禹贡则壤定赋周官体国经野法至备也当明之初取民有制休养生息至万历年间海内殷富家给人足及乎天啓崇祯之世因兵增饷加派繁兴贪吏缘以为奸民不堪命国祚随之良足深鉴朕荷
上天付托之重为生民主一夫不获亦疚朕怀凡服御饍
羞深自约损然而
祖宗百神军旅燕飨犒锡之繁以及百官庶役饩廪之给罔不取之民间诚恐有司额外加派豪蠧侵渔中饱民生先困国计何资兹特命户部右侍郎王弘祚将各直省每年额定徵收起存总撒实数编撰成帙详稽往牍参酌时宜凡有参差遗漏悉行驳正钱粮则例俱照万历年间其天啓崇祯时加增尽行蠲免地丁则开原额若干除荒若干原额以万历刋书为凖除荒以覆奉御旨为凭地丁清核次开实徵又次开起存起运者部寺仓口种种分晰存留者欵项细数事事条明至若九厘银旧书未载者今已增入宗禄银昔为存留者今为起运漕白二粮确依旧额运丁行月必令均平肨袄盔甲昔解本色今俱改折南粮本折昔留南用今抵军需官员经费定有新规会议裁冗改归正项本色绢布顔料银朱铜锡茶蜡等项已改折者照督抚题价值开列解本色者照刋书价值造入每年督抚确察时值题明填入易知单内照数办解更有昔未解而今宜增者有昔太冗而今宜裁者俱细加清核条贯井然後有续增地亩钱粮督抚按彚题造册报部以凭稽核纲举目张勒成一编名曰赋役全书颁布天下庶使小民遵兹令式便於输将官吏奉此章程罔敢苛敛为一代之良法垂万世之成规虽然此其大略也若夫催科之中寓以抚字广招徕之法杜欺隐之奸则守令之责也正已率属承流宣化核出纳之数慎那移之防则布政司之责也举亷惩贪兴利除害课殿最於荒垦昭激扬於完欠恪遵成法以无负朕足国裕民之意则督抚之责有特重焉其敬承之毋忽
圣祖仁皇帝登极恩诏【顺治十八年】
奉
天承运
皇帝诏曰惟我国家受
天眷命
祖功
宗德肇造丕基我
皇考大行皇帝盛德至仁英资大度缵承历数统一寰区恩泽洽於多方政教臻於上理方期邦国永底雍不幸奄弃臣民遽升
龙驭顾兹大宝属以藐躬朕??在疚本不忍闻而诸王贝勒大臣文武官员人等佥谓神器既已攸归天位不宜久旷坚请再三朕是以俯狥舆志勉抑哀衷於是月初九日祗告
天地
宗庙
社稷即皇帝位仰惟
上天眷佑之笃
祖宗付托之隆凉德冲龄膺兹重寄敬图觐光扬烈用绍无强之休其以明年为康元年与天下更始式衍
旧恩聿弘新化所有合行事宜开列於後
谕各陈利弊【康熙六年】
上谕吏部等大小各衙门民为邦本必使家给人足安生乐业始可以称太平之治今闻直隶各省人民多有失所疾苦穷困深可轸念或系官吏贪酷朘削生民或系法制未便致民失业今当如何而後使得遂其生计凡一切关系民生利病应行应革事宜着内外各衙门大小文武等官各抒确见陈奏勿隐以凭采择施行但不许以浮泛虚文及无益於民之事借端塞责具奏着吏兵二部传谕遵行特谕
谕兴教化【康熙九年】
上谕礼部朕惟至治之世不专以法令为务而以教化为先其时人心醇良风俗朴厚刑措不用比屋可封长治久安茂登上理盖法令禁於一时而教化维於可久若徒恃法令而教化不先是舍本而务末也近见风俗日敝人心不古嚣凌成习僭滥多端狙诈之习日工狱讼之兴靡已或豪富凌轹孤寒或劣绅武断乡曲或恶衿出入衙署或蠧棍诈害善良萑苻之刼掠时闻讐忿之杀伤叠见?罹法网刑所必加诛之则无知可悯宥之则宪典难寛念兹刑辟之日繁良由化道之未善朕今欲法古帝王尚德缓刑化民成俗举凡敦孝弟以重人伦笃宗族以昭雍睦和乡党以息争讼重农桑以足衣食尚节俭以惜财用隆学校以端士习黜异端以崇正学讲法律以儆愚顽明礼让以厚风俗务本业以定民志训子弟以禁非为息诬告以全善良诫窝逃以免株连完钱粮以省催科联保甲以弭盗贼解讐忿以重身命等项作何训廸劝导及作何责成内外文武该管各官督率举行举部详察典制定议具奏特谕
赐殉难总督范承谟碑文【康熙二十一年】
朕惟朝廷简畀重臣授以封疆之任平时则竭诚殚力以靖厥职猝遇事变则有凛乎不可犯确然不可夺之节舍生取义流光天壤古所谓不二心之臣如此而已尔范承谟名臣之子奋迹甲科入侍禁林出典节钺咸有声绩着於当官洎闽疆莅镇之年值狂?盗兵之日寇起门庭祸生肘腋智未及施勇不暇展而尔志耻幸生义无苟免奋身骂贼誓不共天遂致阖室幽囚三年拘系阻敓其衣食廹胁以甲兵凶焰弥张贞操愈劲卒蹈白刃以作完人慷慨从容兼有其美兹者底定疆陲申明命讨罪人斯得臣节益昭倍深轸悼之情特厚饰终之礼宠以隆秩谥曰忠贞
呜呼褒忠显善帝王治世之大权恩命叠颁朕曷有私於尔以培正气以植人伦庶使巽懦之士覩盛典而知兴慕义之夫闻休风而加劝勒诸贞石其永有
誉于无穷哉
圣祖仁皇帝上谕十六条【康熙十八年】
敦孝弟以重人伦笃宗族以昭雍睦和乡党以息争讼重农桑以足衣食尚节俭以惜财用隆学校以端
士习黜异端以崇正学讲法律以儆愚顽明礼让以厚风俗务本业以定民志训子弟以禁非为息诬告以全善良诫匿逃以免株连完钱粮以省催科联保甲以弭盗贼解讐忿以重身命
赐靖海将军侯施琅【康熙二十二年】
海氛之不靖?□出没波涛震惊滨海居民鱼盐蚕织耕获之利咸失其业朕心恒悯恻焉迩者滇黔陇蜀湖湘百粤悉底敉宁蕞尔台湾阻险负固尔施琅奉命徂征决策进取楼船所指将士一心遂克岛门逼其营窟勇以夺其气诚以致其归捷音到阙时值中秋对此佳辰欣闻凯奏念瀛壖赤子获登袵席用纾南顾之忧惟尔丕绩即解是日所御之衣驰赐载褒以诗岛屿全军入沧溟一战收□帆来蜃市露布彻龙楼上将能宣力奇功本伐谋伏波名共美南纪尽安流
御制
至圣先师孔子赞【并序　康熙二十五年】
盖自三才建而天地不居其功一中传而圣人代宣其蕴有行道之圣得位以绥猷有明道之圣立言以垂宪此正学所以常明人心所以不冺也粤稽往绪仰遡前徽尧舜禹汤文武逹而在上兼君师之寄行道之圣人也孔子不得位穷而在下秉删述之权明道之圣人也行道者勲业炳於一朝明道者教思周於百世尧舜文武之後不有孔子则学术纷淆仁义湮塞斯道之失传也久矣後之人而欲探二帝三王之心法以为治国平天下之凖其奚所取衷焉然则孔子之为万古一人也审矣
巡省东国谒祀阙里景企滋深敬摛笔而为之赞曰清浊有气刚柔有质圣人参之人极以立行着习察舍道莫由惟皇建极惟后绥猷作君作师垂统万古曰惟尧舜禹汤文武五百余岁至圣挺生声金振玉集厥大成序书删诗定礼正乐既穷象系亦严笔削上绍往绪下示来型道不终晦秩然大经百家纷纭殊途异趋日月无踰?墙可晤孔子之道惟中与庸此心此理千载所同孔子之德仁义中正秉彜之好根本天性庶几夙夜朂哉令图遡源洙泗景躅唐虞载历庭除式观礼器摛毫仰赞心焉遐企百世而上以圣为归百世而下以圣为师非师夫子惟师於道统天御世惟道为宝泰山岩岩东海泱泱墙高万?夫子之堂孰窥其藩孰窥其径道不远人克念作圣
御制顔子赞【康熙二十八年】
圣道蚤闻天资独粹约礼博文不迁不贰一善服膺万德来萃心斋坐忘其乐一致礼乐四代治法兼备用行舍藏王佐之器
曾子赞
洙泗之传鲁以得之一贯曰唯圣学在兹明德新民止善为期格致诚正均平以推至德要道百行所基纂承统绪修明训词
子思子赞
於穆天命道之大原静养动察庸德庸言以育万物以赞乾坤九经三重大法是存笃恭慎独成德之门卷之藏密扩之无垠
孟子赞
哲人既萎杨墨昌炽子舆辟之曰仁曰义性善独辟知言养气道称尧舜学屏功利煌煌七篇并垂六艺孔学攸传禹功作配
谕恤老【康熙二十八年】
上谕军民七十以上者许一丁侍养免其杂派差役八十以上者给与绢一疋绵一筋米一石肉十筋九十以上者倍之
御制平定朔漠告成大学碑【康熙三十六年】
惟
天尽所覆海内外日月所出入之区悉以畀予一人自践祚迄今蚤夜殚思休养生息冀臻熙皥以克副维皇大德好生之意庶几疆域无事得以偃兵息民廼厄鲁特噶尔丹阻险北陲困此一方人既荼毒塞外辄狡焉肆其凶逆犯我边鄙虐我臣服人用弗宁夫荡寇所以息民攘外所以安内边寇不除则吾民不安此神人所共愤天讨所必加岂惮一人之劳弗贻天下之逸於是断自朕心躬临朔漠欲使悔而革心故每许以不杀彼怙终不悛我师三出絶塞朕皆亲御以行深入不毛屡涉寒暑劳苦艰难与偏裨士卒共之迨彼狂授首胁从归诚荒外君长来享阙下西北万里灌燧销烽中外乂谧惟朕不得已用兵以安民既告厥成事廼蠲释眚灾洁事禋望为亿兆祈昇平之福而廷臣请纪功太学垂示来兹朕劳心於邦本尝欲以文德化成天下顾兹武略廷臣佥谓所以建威消萌宜昭斯绩於有永也朕不获辞考之礼王制有曰天子将出征受成於学出征执有罪反释奠於学以讯馘告而泮宫之诗亦曰矫矫虎臣在泮献馘又礼王师大献则奏恺乐大司乐掌其事则是古者文事武事为一折冲之用具在樽俎之间故受成献馘一归於学此文武之盛制也朕向意於三代故斯举也出则告於神祗归而遣祀阙里兹允廷臣之请犹礼先师以告克之遗意而於六经之指为相符合也爰取思乐泮水之义为诗以铭之以见取乱侮亡之师在朕有不得已而用之之实或者不戾於古帝王伐罪安民之意云尔铭曰
巍巍先圣万世之师敬信爱人治平所基煌煌圣言文武道一礼乐征伐自天子出朕临域中逾兹三纪尝见?墙寤寐永矢下念民瘼上承帝谓四海无外尽隶侯尉维彼凶丑凟乱典常既梗声教遂窥我疆譬之於农患在螟螣秉畀不施将害稼穯度彼游魂险远是怙震以德威可往而取朕志先定龟筮其依属车万乘建以龙旗祝融骖鸾风伯戒途宜阳而阳利我樵苏大野水涸川凟効灵泉忽自涌其甘如设为犄角一出其西一出其东中自将之絶域无人兽羣受掩五日穷追彼狂走险大殱於路波血其孥翦其党孽俘彼卒徒衆乌昼号单马宵遁恐久驻师重为民困慎固戍守还辕於京自夏徂冬雨雪其零载驰载驱我行至再蠢兹穷寇昬惑不悔我边我氓以休以助爰宁其居爰复其赋藩落老稚斯恬斯嬉岁晏来归春与之期春风飘翩扬我斾旓我今于迈如涉我郊言秣我马狼居胥山登高以眺悯彼弹丸天降凶罚孤雏就覊三驾三捷封狼舆尸既腊枭獍既猕?貙大漠西北解甲弃殳振旅凯入泽霈郊卜明禋肆赦用迓景福昔我往矣在泮饮酒陈师鞠旅誓屈羣丑今我来思在泮献功有赫颂声文轨来同采芹采藻颂兴东鲁车攻马同亦镌石鼓师在安民非出得已古人有作昭示此旨?维虞廷诞敷文德圣如先师战慎必克惟兵宜戢惟德乃绥亿万斯年视此铭词
赐殉难温处道陈丹赤碑文【康熙三十八年】
朕惟国家懋赏之典莫重乎劝忠臣子靖共之忱尤隆於砥节既克见危而致命自应逾格以加恩载考彜章聿昭崇奬尔陈丹赤恪慎持躬精诚励志曩受方州之寄分辖海疆属当枭獍之徒跳梁闽越孤城拒寇势已处於艰危同室怀奸变复生於仓卒尔则义形於色奋不顾私视险如归惟激昂於报国成仁自矢竟慷慨以捐躯贞比松柏同坚洁与氷霜共皎克全臣谊允垂简册之光式励官常蚤涣褒纶之锡顾峻秩之酬已久而易名之礼犹稽特贲殊荣洊颁宠命谥曰忠毅以慰幽灵呜呼壮气干霄着英声於不朽丰碑丽日维风教於无穷肆被嘉名用扬懿烈
御制训饬士子文【康熙四十一年】
国家建立学校原以兴行教化作育人材典至渥也朕临御以来隆重师儒加意庠序近复慎简学使厘剔弊端务令风教修明贤才蔚起庶几棫朴作人之意乃比年士习未端儒效罕着虽因内外臣工奉行未能尽善亦由尔诸生积锢已久猝难改易之故也兹特亲制训言再加警饬尔诸生其敬听之从来学者先立品行次及文学学术事功原委有叙尔诸生幼闻庭训长列宫墙朝夕诵读寜无讲?必也躬修实践砥砺亷隅敦孝顺以事亲秉忠贞以立志穷经考业勿杂荒诞之谈取友亲师悉化憍盈之气文章归於醇雅母事浮华轨度式於规绳最防荡轶子衿佻逹自昔所讥苟行止有亏虽读书何益若夫宅心弗淑行已多愆或蜚语流言胁制官长或隐粮包讼出入公门或唆拨奸猾欺孤凌弱或招呼朋类结社邀盟乃如之人名教不容乡党弗齿纵幸脱褫朴滥窃章缝返之於衷宁无愧乎况乎乡会科名乃抡才大典关系尤钜士子果有真才实学何患困不逢年顾乃标榜虚名暗通声气夤缘诡遇罔顾身家又或改窜乡贯希图进取嚣凌腾沸网利营私种种弊端深可痛恨且夫士子出身之始尤贵以正若兹厥初拜献便已作奸犯科则异时败检踰闲何所不至又安望其秉公持正为国家宣猷树绩膺後先疏附之选哉朕用嘉惠尔等故不禁反覆惓惓兹训言颁到尔等务共体朕心恪遵明训一切痛加改省争自濯磨积行勤学以图上进国家三年登造束帛弓旌不特尔身有荣即尔祖父亦增光宠矣逢时得志宁俟他求哉若仍视为具文玩愒弗儆毁方跃冶暴弃自甘则是尔等冥顽无知终不能率教也既负栽培复干咎戾王章具在朕亦不能为尔等寛矣自兹以往内而国学外而直省乡校凡学臣师长皆有司铎之责者并宜传集诸生多方董劝以副朕怀否则职业弗修咎亦难逭勿谓朕言之不预也尔多士尚敬听之哉
谕免积欠钱粮【康熙四十五年】
上谕户部朕子育黎元日求所以休养利济之道念惟赐租减赋实有禆益於民生直隶各省钱粮次第全蠲一年者业经数举独是历年逋负积累加增旧税新徵势难兼办纵使少寛民力分年带输而督令续完仍多拮据朕睠怀及此深切轸恤是用蠲逋已责大沛恩膏俾闾阎获免追呼官吏亦不罹参罚直隶山东积欠钱粮今年俱已蠲免其山西陕西甘肃江苏安徽浙江江西湖北湖南福建广东各省自康熙四十三年以前未完地丁银二百一十二万二千七百两有奇粮十万五千七百石有奇者按数通行豁免或旧欠已完在官而现年钱粮未完足者亦准扣抵谕旨到日各该抚立行所属张示徧谕有不肖有司以完作欠朦混销算及开除不清者该督抚即时题参严加治罪尔部即遵谕行特谕
谕表章朱子【康熙五十一年】
上谕朕自冲龄即好读书亦好写字一切经史靡不徧閲成诵在昔贤哲所着之书间或字句与中正之理稍有未符或稍有瑕疵者後儒即加指摘以为理宜更正惟宋之朱子注明经史阐发载籍之理凡所撰释之文字皆明确有据而得中正之理今五百余年其一句一字莫有论其可更正者观此则孔孟之後朱子可谓有益於斯文厥功伟矣朕既深知之而不言其谁言之於朱子宜何如表章崇奉尔等与九卿会同具议以闻
谕报增人丁永不加赋【康熙五十二年】
上谕海宇承平日久户口日繁地亩并未加广宜施寛大之恩共享恬熙之乐嗣後直隶各省地方官遇编审之期察出增益人丁止将实数另造清册奏闻其徵收钱粮但据康熙五十年丁册定为常额续生人丁永不加赋仍不许有司於造册之时藉端需索用副朕休养生息之意
御制周易折中序【康熙五十四年】
易学之广大悉备秦汉而後无复得其精微矣至有宋以来周邵程张阐发其奥惟朱子兼象数天理违衆而定之五百余年无复同异宋元明至於我朝因先儒已开之微旨或有议论己见渐至啓後人之疑朕自弱龄留心经义五十余年未尝少辍但知诸书大全之驳杂奈非专经之纯熟深知大学士李光地素学有本易理精详特命修周易折中上律河洛之本末下及衆儒之考定与通经之不可易者折中而取之越二寒暑甲夜披览片字一画斟酌无怠康熙五十四年春告成而传之天下後世能以正学为事者自有所见欤
御制康熙字典序【康熙五十五年】
易传曰上古结绳而治後世圣人易之以书契百官以治万民以察周官外史掌逹书名於四方保氏养国子教以六书而考文列於三重盖以其为万事百物之统纪而足以助流政教也古文篆隶随世递变至汉许氏始有说文然重义而略於音故世谓汉儒识文字而不识子母江左之儒识四声而不识七音七音之传肇自西域以三十六字为母从为四声横为七音而後天下之声总於是焉尝考管子之书所载五方之民其声之清浊高下各象其川原泉壤浅?广狭而生故于五音必有所偏得则能全备七音者鲜矣此历代相传取音者所以不能较若画一也自说文以後字书善者於梁则玉篇於唐则广韵於宋则集韵於金则五音集韵於元则韵会於明则洪武正韵皆流通当世衣被後学其传而未甚显者尚数十百家当其编辑皆自谓毫髪无憾而後儒推论辄多同异或所收之字繁省失中或所引之书滥踈无凖或字有数义而不详或音有数切而不备曾无善兼美具可奉为典常而不易者朕每念经传至博音义繁赜据一人之见守一家之说未必能会通罔缺也爰命儒臣悉取旧籍次第排纂切音解义一本说文玉篇兼用广韵集韵韵会正韵其余字书一音一义之可采者靡有遗逸至诸书引证未备者则自经史百子以及汉晋唐宋元明以来诗人文士所述莫不旁罗博证使有依据然後古今形体之辨方言声气之殊部分班列开卷了然无一义之不详一音之不备矣凡五閲岁而其书始成命曰字典於以昭同文之治俾承学稽古者得以备知文字之源流而官府吏民亦有所遵守焉是为序
御制性理精义序【康熙五十六年】
朕自冲龄至今六十年来未尝少辍经书唐虞三代以来圣贤相传授受言性而已宋儒始有性理之名使人知尽性之学不外循理也故敦好典籍於理道之言尤所加意临莅日久玩味愈深体之身心验之政事而确然知其不可易前明纂修性理大全一书颇谓广备矣但取者太烦类者居多凡性理诸书之行世者不下数百朕实病其矛盾也爰命大学士李光地诠择进览授以意指省其品目撮其体要既使诸儒之阐发不杂於支芜复使学者之披寻不苦於繁重至於图象律历性命理气之源前人所未畅发者朕亦时以己意折中其间名曰性理精义颁示天下读是书者自有所知也已
御制春秋传说彚纂序【康熙六十年】
六经皆孔圣删述而孟子特言孔子作春秋左氏公羊谷梁三家各述所闻以为传门弟子各衍其师说末流益纷以一字为褒贬以变例为赏罚微言既絶大义弗彰至於灾祥?纬之学兴而更趋於怪僻程子所谓炳若日星者不因此而反晦乎迨宋胡安国进春秋解义明代立於学宫用以贡举取士於是四传并行宗其说者率多穿凿附会去经义逾远朕於春秋独服膺朱子之论朱子曰春秋明道正谊据实书事使人观之以为鉴戒书名书爵亦无意义此言真有得者而惜乎朱子未有成书也朕恐世之学者牵於支离之说而莫能悟特命词臣纂辑是书以四传为主其有舛於经者删之以集说为辅其有畔於传者勿録书成凡四十卷名之曰传说彚纂夫春秋之作以游夏之贤不能赞一词司马迁称七十子之徒口授其传而人人异端当时已无定论後之诸儒欲於千百年後悬断圣人笔削之旨不亦难乎是书之辑亦唯择其言之当於理者虽不敢谓深於春秋而辨之详取之慎於属词比事之教或有资焉是为序
世宗宪皇帝登极恩诏【康熙六十一年】
奉
天承运
皇帝诏曰惟我国家受
天绥佑
太祖
太宗肇造区夏
世祖章皇帝统一疆隅我
皇考大行皇帝临御六十一年德茂功高文经武纬海宇
宁谧历数悠长不谓谢弃臣民遽升
龙驭亲授神器属於藐躬朕
皇考大行皇帝
德妃之子昔皇二子弱龄建立深为
圣慈锺爱寝处时依恩勤倍笃不幸中年神志昏愦病类
风狂
皇考念
宗社重任付托为艰不得已再行废斥待至十有余年沈
疾如故痊可无期是以
皇考升遐之日
诏朕缵承大统朕之昆弟子侄甚多惟思一体相关敦睦罔替共享昇平之福永图磐石之安孔子曰三年无改於父之道我
皇考临御以来良法美政万世昭垂朕当永遵成宪不敢
少有更张何止三年无改至於
皇考知人善任至明至当内外诸大臣朕方亟资翊赞以期终始保全务宜竭尽公忠恪守亷节俾朕得以加恩故旧克成孝思倘或不守官箴自干国纪既负
皇考简拔委任之恩又负朕笃爱大臣之谊部院属吏直省有司亦宜实心任事洁己奉公不得推诿上官自旷厥职天下百姓受
皇考恩泽日久蠲赈频施劝惩备至间有愚氓甘犯律令皇考每遇谳决必加详审爰书累牍披閲靡遗少有可生之路立施法外之仁凡我百姓各宜孝亲敬长畏罪怀刑以副朕仰法
皇考如天好生之意兹因诸王贝勒大臣文武官员人等
佥谓天位不可久虚
宗社允宜早主再三陈请朕勉狥舆情暂抑悲痛於是月
二十日祗告
天地
宗庙
社稷即皇帝位以明年为雍正元年仰惟
先志之宜承深望
皇图之永固遹昭新化期衍旧恩於戏追慕
前徽继述无忘於夙夜广推
圣泽恩膏愿被於寰区凡尔亲贤文武其共矢荩诚各输心膂用绍无疆之业永垂有道之庥布告天下咸使闻知
谕恤老【雍正元年】
谕户部恩赐老人原为崇年尚齿而地方赏老人者每州县动支数千金司府牧令上下通同侵扣吏役复任意需索老人十不得一上负旷典罪不容逭今饬令督抚严查务令有司亲自沿乡访察照看据实造册给发不许?毫侵扣如仍蹈前弊立即参处如督抚奉行不谨朕若访出必加以失於觉察之罪再老人九十以上者州县不时存问其或鳏寡无子及子孙贫不能养赡者督抚以至州县公同设法恤养或
奏闻动用钱粮务令得沾实惠
谕旌表【雍正元年】
谕礼部致治之要首在风化移风易俗莫先於鼓励良善使人人知彜伦天则之为重忠孝亷节之宜敦古帝王劳来匡直所以纳民於轨物者舍是无由也朝廷每遇覃恩诏欵内必有旌表孝义贞节之条实系钜典迩来直省大吏往往视为具文并未广谘远访祗将有力之家嘱托赂遗者漫凭郡县监司之申详即为题请建坊而山村僻壤贫寒耕织之人或菽水养亲天性笃孝或栢舟矢志之死靡他乡邻嗟叹为可钦而姓氏不传於城邑幽光湮郁濳德消沈者何可胜数尔部即行传谕督抚学政诸臣嗣後务令各属加意搜罗虚公核询确具本人乡评实蹟题奏旌奬勿以匹夫匹妇而轻为沮抑勿以富家巨族而滥为表扬以副朕成俗化民实心彰善至意
谕立忠孝节义祠【雍正元年】
恩诏内开一旌表节义乃彰善大典每见直省地方有力之家尚能上逹而乡村贫窭之人则多湮没无闻深可悯恻着督抚学臣及有司遍加采访务使寒苦守节之家同沾恩泽至节妇年逾四十而身故计其守节已历十五载以上者亦应酌量旌奬着该部议奏一旌表节义给银建坊民间往往视为具文未曾建立恐日久仍至冺没不能使民间有所观感着於地方公所设立祠宇将前後忠孝节义之人俱标姓
氏於其中已故者则设牌面於祠中祭祀用以阐幽光而垂永久着该部议奏
谕复福建驻防马兵旧额【雍正元年】
谕兵部福建福州府驻防汉军兵丁向因伊等不思効力不安本分生事健讼
皇考欲令伊等改过将马兵一半改为步兵裁减马匹俟伊等知过能改再与施恩朕今询问石文焯知彼处兵丁人口蕃衆度日艰难深为悯恻着将福州府马兵及马匹数目俱复其旧额以仰副
皇考矜恤兵丁之
圣心一切应给之项俱照原数支给该部即行文将军总督巡抚通行饬谕兵丁嗣後俱应各安本分熟习骑射遵奉法度约束务思効力边疆仰体朕豢养之至意如仍不悛改再蹈从前恶习国法具在断不寛恕
谕追封
孔子五代【雍正元年】
谕内阁礼部
至圣先师孔子道冠古今德参天地树百王之模范立万世之宗师其为功於天下者至矣而水源木本积厚流光有开必先克昌厥後则
圣人之祖考宜膺崇厚之褒封所以追溯前徽不忘所自也粤稽旧制
孔子之父叔梁公於宋真宗时追封啓圣公自宋以後历代遵循而叔梁公以上则向来未加封号亦未奉祀祠庭朕仰体
皇考崇儒重道之盛心敬修崇德报功之典礼意欲追封五代并享烝尝用伸景仰之诚庶慰?墙之慕内阁礼部可会同确议具奏
谕举孝亷方正【雍正元年】
谕直隶各省督抚国家敦励风俗首重贤良举髦士以劝秀民实为政教之大端凡封疆大吏宜共体此意广询博访不可视为具文漫不加察也前所颁恩诏内有每府州县卫各举孝亷方正暂赐以六品顶带荣身以备召用一条距今数月未有疏闻岂通都大邑之中海澨山陬之远遂无濳修砥操克称俊乂可应诏旨者欤诚恐有司怠於采访虽有端方之品无由上逹殊负朕殷殷延揽之至意特着直省各督抚速遵前诏确访所属果有行谊笃实素为乡党所推者即列名具奏毋得隐蔽及滥引塞责
谕封
孔子五代王爵【雍正元年】
上谕五伦为百行之本天地君亲师人所宜重而天地君亲之义又赖师教以明自古师道无过於
孔子诚首出之圣也我
皇考崇儒重道超轶千古凡尊崇
孔子典礼无不备至朕蒙
皇考教育自幼读书心切景仰欲再加尊崇更无可增之
处故勅部追封
孔子先世五代今部议封公上考历代帝王皆有尊崇之典唐明皇封
孔子为文宣王宋真宗加封至圣文宣王封
孔子父叔梁纥为齐国公元加封
孔子为大成至圣文宣王加封齐国公为启圣王至明嘉靖时犹以王系臣爵改称为
至圣先师孔子改啓圣王为啓圣公王公虽同属尊称朕意以为王爵较尊
孔子五世应否封王之处着询问诸大臣具奏
谕开垦【雍正元年】
谕户部朕临御以来宵旰忧勤凡有益於民生者无不广为筹度因念国家承平日久生齿殷繁地土所出仅可赡给偶遇荒歉民食维艰将来户口日滋何以业为惟开垦一事於百姓最有禆益但向来开垦之弊自州县以至督抚俱需索陋规致垦荒之费浮於买价百姓畏缩不前往往膏腴荒弃岂不可惜嗣後各省凡有可垦之处听民相度地宜自垦自报地方官不得勒索胥吏亦不得阻挠至陞科之例水田仍以六年起科旱田以十年起科着着为定例其府州县官能劝谕百姓开垦地亩多者准令议叙督抚大吏能督率各属开垦地亩多者亦准议叙务使野无旷土家给人足以副朕富民阜俗之意该部即遵谕行
谕乡会二塲仍以孝经为论题【雍正元年】
谕大学士等孝经一书与五经并重盖孝为百行之首我
圣祖仁皇帝钦定孝经衍义以阐发至德要道诚化民成俗之本也乡会试二塲向以孝经为论题後改用太极图说通书西铭正蒙夫宋儒之书虽足羽翼经传岂若圣言之广大悉备今自雍正元年会试二塲论题宜仍用孝经庶士子咸知诵习而民间亦敦本励行即移孝作忠之道胥由乎此又闻各省乡试房考凡州县官由科甲出身者止许入闱一次夫考官以
秉公精鉴识拔文才为主何论曾否入闱嗣後凡遇乡科各省督抚临塲调齐科甲出身之员不论己未分房监临试以时艺一篇其文理优长者为内帘房考荒踈者供外塲执事则分校得人而佳文尽拔矣朕於雍正元年开科广额总欲鼓励人才兴起教化着该部通行直省督抚俾副朕崇教育才之意谕议叙克复台湾有功身故人员【雍正元年】
谕兵部进藏及克复台湾有功人员其现在者俱已议叙惟已经身故者未得议叙同为国家立功之人乃以身故之後不得均沾恩泽朕心深为悯恻尔部着即酌加议叙着为定例以副朕褒録有功之至意
谕大计军政平等官员填注考语【雍正元年】
谕吏部兵部三年举行大计五年举行军政其居官优者列为卓异劣者分别轻重置之八法所以澄叙官方劝善惩过典至重也朕思卓异八法所举所劾不过十数人而平等供职不列举劾者尚有多员如文官仓库之盈亏办事之能否武官骑射之优劣训练之勤惰皆未填注考语是考课羣吏尚有遗漏之处也嗣後大计军政除卓异八法照旧例举行外其平等官员文职自知县以上武职自守备以上俱於大计军政之年令督抚提镇注明考语造册报明吏兵二部务期秉公核实不得狥情任意颠倒是非尔等确议具奏
谕从优议叙平台官员【雍正元年】
上谕台湾地方自古未属中国
皇考圣略神威取入版图逆贼朱一贵等倡乱占据台地皇考筹画周详指授地方官员遣调官兵七日之内剿除
数万贼衆克复全台
皇考当春秋高迈威扬海外功德峻伟官兵感戴皇考教养之恩奋勇攻取甚属可嘉固不必援引前例後
亦不得为例兹仰副
皇考从优议叙之旷典官员现行议叙功加外着概行各加一等总督满保虽有失?地方之罪但一闻事发即亲往厦门抚慰衆心遵依
皇考指示调遣官兵七日之内克复台湾满保着兼兵部尚书职衘提督施世骠统领大兵径度海洋鼓励将士屡经大战击败贼衆七日之内克复台湾厥功甚大施世骠着给与世袭头等阿逹哈哈番总兵官蓝廷珍曾协助施世骠蓝廷珍着给与世袭三等阿逹
哈哈番水师营副将许云失?台湾非关伊罪奋勇前进多杀贼衆身又阵亡着给与世袭拜他喇布勒哈番参将罗万仓游击游崇功俱系阵亡罗万仓游崇功着给与世袭拖沙喇哈番欧阳凯着追赠太子少保
谕禁现任官立生祠书院【雍正元年】
谕大学士等人臣膺命効职果能实心爱民清白自矢则官去民思甘棠留咏有愈久而不能忘者从古有之若今之生祠书院不知始自何人自督抚提镇以及监司守令所在多有?其实不过官员在任之时或系下属献媚逢迎或地方绅衿有出入公门?揽词讼之辈倡议纠合假公派费占地兴工甚至园囿亭台穷极华丽劳民伤财一无顾惜及其後或为宴会游玩之塲或本官竟据为产业考其年月则官员去任之後百姓追思而特为兴造者甚少此事向曾禁止而踵弊如故当再为严饬嗣後如有仍造生祠书院者或经告发或被纠参即将本官及为首之人严加议处其现在之生祠书院如杲系名宦去任之後民间追思盖造者准其存留其余俱着地方官查明一概改为别用或为义学延师授徒以广文教如此则以无用为有用惜民财力杜絶虚浮於地方风俗大有裨益
谕治道务实【雍正元年】
上谕为治之道在於务实不尚虚名朕缵承丕基时刻以吏治兵民为念事无大小周思详虑求其见诸施行实可以有济天下者必下谕旨谆谆告戒中外条奏有当理者无不嘉与采纳所冀内外臣工实在遵行庶有成效一年以来所降谕旨及内外条奏颁发於六部九卿八旗直隶各省者亦已多矣内外衙门於奉到事件若不过行一文书出一告示徒托空文竟不见诸实事则不徵不信岂朕倚毗相助为理之至意欤倘所降谕旨及条奏准行之事其中果有一二未尽允协宜加损益者自当据实入告着通行晓谕六部九卿八旗及各省督抚提镇凡从前所降谕旨及条奏议行事件皆令於来年十二月将各条各欵实在如何施行及行之如何已有成效条分缕晰明白奏闻至有密奏密降谕旨者仍详悉密封奏闻朕之所以寛其限者欲俾各得悉心体?斟酌施行於吏治兵民实有所济各宜砥砺以副朕怀
御制
圣谕广训序【雍正二年】
书曰每岁孟春遒人以木铎徇於路记曰司徒修六礼以节民性明七教以兴民德此皆以敦本崇实之道为牖民觉世之模法莫良焉意莫厚焉我
圣祖仁皇帝久道化成德洋恩普仁育万物义正万民六十年来宵衣旰食祗期薄海内外兴仁讲让革薄从忠共成亲逊之风永享昇平之治故
特颁上谕十六条晓谕八旗及直省兵民人等自纲常名教之际以至於耕桑作息之间本末精粗公私钜细凡民情之所习皆
睿虑之所周视尔编氓诚如赤子
圣有谟训明徵定保万世守之莫能易也朕缵承大统临
御兆人以
圣祖之心为心以
圣祖之政为政夙夜黾勉率由旧章惟恐小民遵信奉行
久而或怠用申诰诫以示提撕谨将
上谕十六条寻绎其义推衍其文共得万言名曰圣谕广训旁徵远引往复周详意取显明语多直朴无非奉
先志以啓後人使羣黎百姓家喻而户晓也愿尔兵民等
仰体
圣祖正德厚生之至意勿视为条教号令之虚文共勉为谨身节用之庶人尽除夫浮薄嚣凌之陋习则风俗醇厚家室和平在朝廷德化乐观其成尔後嗣子孙
并受其福积善之家必有余庆其理岂或爽哉
谕树艺【雍正二年】
谕直省督抚等官朕惟抚养元元之道足用为先朕自临御以来无刻不厪念民依重农务本业已三令五申矣但我国家休养生息数十年来户口日繁而土地止有此数非率天下农民竭力耕耘兼收倍获欲家室盈宁必不可得周官所载廵稼之官不一而足又有保介田畯日在田间皆为课农设也今课农虽无专官然自督抚以下孰不兼此任也其各率有司悉心相劝并不时谘访疾苦有丝毫妨於农业者必为除去仍於每乡中择一二老农之勤劳作苦者优其奬赏以示鼓励如此则农民知劝而惰者可化为勤矣再舍旁田畔以及荒山不可耕种之处度量土宜种植树木桑柘可以饲蚕枣栗可以佐食柏桐可以资用即榛楛杂木亦足以供炊?其令有司督率指画课令种植仍严禁非时之斧斤午羊之践踏奸徒之盗窃亦为民利不小至孳养牲畜如北方之羊南方之?牧养如法乳字以时於生计不无裨益总之小民至愚经营衣食非不迫切而於目前自然之利反多忽略所赖亲民之官委曲周详多方劝导庶使踊跃争先人力无遗而地利始尽不惟生民可厚风俗亦可还淳尔督抚等官各体朕惓惓爱民之意实心奉行倘视为具文苟且涂饰或反以扰民则尤其不可也
谕鼓励农民【雍正二年】
谕直省督抚朕惟四民以士为首农次之工商其下也汉有力田孝弟之科而市井子孙不得仕宦重农抑末之意庶为近古今士子读书砥行学成用世国家荣之以爵禄而农民勤劳作苦手胼足胝以供租赋养父母育妻子其敦龎淳朴之行岂惟工贾不逮亦非不肖士人之所能及虽荣宠非其所慕而奨赏要当有加其令州县有司择老农之勤劳俭朴身无过举者岁举一人给以八品顶带荣身以示鼓励
谕议配享诸贤及增学额中额【雍正二年】
谕礼部等衙门及国学诸生治天下之要以崇师重道广厉泽宫为先务朕亲诣太学释奠
先师礼毕进诸生於彜伦堂讲经论学凡以明道术崇化源非徒饰圜桥之观听也维
孔子道高德厚万世奉为师表其附享庙庭诸贤皆有羽翼圣经扶持名教之功然历朝进退不一而贤儒
代不乏人或有先罢而今宜复有旧缺而今宜增其从祀
崇圣祠诸贤周程朱蔡外孰应升堂附享者并先贤先儒之後孰当增置五经博士以昭崇报均关大典九卿翰林国子监詹事科道会同详考定议以闻再迩
年文教广被由我
圣祖仁皇帝寿考作人六十年来山陬海澨莫不读书稽古直省应试童子人多额少有垂老不获一衿者其令督抚会同学臣查明实在人文最盛之州县题请小学改为中学中学改为大学大学照府学额数取録督抚等务宜秉公详查不得狥私冒滥至乡试解额
圣祖仁皇帝屡次增广乙酉戊子等科复於额外加中五经三名至五十六年而罢以其久而滋弊也嗣後各学臣及祭酒司业於録科时先加面试主考閲文果佳本监加中四名直隶各省大小不一某省应加中几名着分别详议定数具奏如无佳文宁缺勿滥会试临时请旨本监贡生监生本科乡试中式着加增十八名朕临雍讲学虽率由旧章然必期於世道文教有益不蹈一切虚文诸生其各钦遵
谕外省秋审三覆奏【雍正二年】
谕刑部朕惟明刑所以弼教君德在於好生从来帝王於用刑之际法虽一定而心本寛仁是以虞廷以钦恤垂训周书以慎罚为词诚以民命至重凡少涉疑
之案宁过乎仁毋过乎义也朕自临御以来一切章奏无不留心细览於刑谳一事尤加详慎诚恐法司未能平允情罪未能悉当朕心深用恻然故凡京城及各省题奏谳狱但少有可矜者无不法外施仁量加末减独念朝审重囚其情实者刑科必三覆奏闻勾除者方行处决而外省情实重囚惟於秋审後法司具题即咨行该省无覆奏之例朕思中外一体岂在京诸囚宜加详慎在外省者独可不用详慎乎人命攸关自当同仁一视自今为始凡外省重囚经秋审具题情实应决者尔法司亦照朝审之例三覆奏闻以副朕钦恤慎罚之至意尔部即遵谕行
谕督抚社仓钱粮留心体察以除民累【雍正二年】谕直省总督巡抚社仓之设原以备荒歉不时之需用意良厚然往往行之不善致滋烦扰官民俱受其累朕意以为奉行之道宜缓不宜急宜劝谕百姓听其自为之而不当以官法绳之也近闻各省渐行社仓之法贮蓄於丰年取资於俭岁俾民食有赖而荒歉无忧朕心深为嘉悦但因地制宜须从民便是在有司善为倡导於前留心稽核於後使地方有社仓之益而无社仓之害此则尔督抚所当加意体察者也又闻民间输纳钱粮自封投柜亦属便民之法但偶有短少之处令其添补每致多方需索其数浮於所少之外理应将原银发还仍於原封内照数补足交纳庶可免多索之弊此虽细事督抚大吏亦不可不留心体察严饬有司以除民累
谕摘录鬬殴律晓谕人民【雍正二年】
谕刑部朕披览奏章其中人命案件如故杀谋杀者尚少而以鬬殴伤人者甚多或因口角相争或因微物起衅挥拳操戈一时殒命及至抵罪虽悔何追此皆由於愚贱乡民不知法律因一朝之忿贻身命之忧言之可为悯恻古有月吉读法之典
圣祖仁皇帝上谕内又有讲法律以儆愚顽之条盖欲使民知法之不可犯律之无可寛畏惧猛醒迁善而远过也但法律包举甚广一时难以遍喻应将大清律内所载凡殴杀人命等律逐条摘出疏解详明尔部可通行各省令地方有司刋刻散布於大小乡村处张挂风雨损坏仍复再颁俾知鬬殴之律尚然如此则故杀谋杀罪更可知父兄子弟互相讲论时存提撕警戒之心以化其好勇鬬狠之习庶命案可以渐少以副朕好生慎罚之至意
谕设普济育婴堂【雍正二年】
谕顺天府府尹京师广宁门外向有普济堂凡老疾无依之人每栖息於此司其事者乐善不倦殊为可嘉
圣祖仁皇帝曾赐额立碑以旌好义尔等均有地方之责宜时加奬劝以鼓舞之但年力尚壮及游手好闲之人不得借名混入其中以长浮惰而生事端又闻广渠门内有育婴堂一区凡孩穉之不能养育者收留於此数十年来成立者颇衆夫养少存孤载於月令
与扶衰恤老同一善举为世俗之所难朕心嘉悦特颁匾额并赐白金尔等其宣示朕怀并倡率资助使之益加鼓励再行文各省督抚转饬有司劝募好善之人於通都大邑人烟稠集之处若可以照京师例推而行之其於字弱恤孤之道似有裨益而凡人怵惕恻隐之心亦可感发而兴起也
谕关差盐差【雍正二年】
上谕各省关差盐差从来关榷盐税之设所以通啇裕国或用钦差专辖或令督抚兼理无非因地制宜利啇便民之至意也朕前於关盐两差各下谕旨诰诫谆切但旗员向来相沿成习阳奉隂违任意侈靡不知撙节额外加派苦累啇民差满之日惟恐回京有当差効力之事每以缺额恳求寛限希图掩饰是以不惮叮咛再加申饬大抵关差之弊皆未讲日计不足月计有余之长策惟知目前小利恣意侵渔听信家丁纵容胥吏开关分别迟早肆无厌之诛求报单任意重轻为纳课之多寡饱谿壑者则任其漏税代为朦胧不遂欲者则倒箧倾箱一物不免致商贾畏惧裹足不前行旅旁徨越关迂道则困啇实所以自困也盐差之弊尤合重惩飞渡重照贵卖夹带弊之在商者尤小加派陋规弊之在官者更大若不彻底澄清势必致商人失业国帑常亏夫以一引之课渐添至数倍有余官无论大小职无论文武皆视为利薮照引分肥啇家安得而不重困赔累日深则配引日少配引日少则官盐不得不贵而私盐得以横行故逐年之课难以奏销连岁之引尽皆壅滞非加派之所致与故关差惟在严禁苛求使舟车络绎货物流通则税自足额盐差惟在力除加派使商困少苏尽复旧业则课自赢余至於督抚系封疆大吏更当仰体朝廷归并之意关政不得视为带理漫不经心误任属员听其剥削盐政不得罔恤穷商独专厚利硬派州县计口徵钱夫榷关部属尚有顾忌恐督抚持其长短今归督抚则何所瞻顾巡盐御史地方官或不奉约束今归督抚则孰敢抗违况钦差犹每年更换而督抚兼理则无限期若不实心奉行使风清弊絶则大负归并之本意矣至将耗羡充课固属急公但恐以耗羡归正额而正额之外复加耗羡啇民重输叠出何以堪此朕深悉关盐扰累之害垂念商民营逐之苦特谕尔等经理榷税者务期奉公守法遴委得人知商旅之艰辛絶箕敛之弊窦通商即所以理财足民即所以裕国如自利自便罔上行私责有攸归其悉遵朕旨特谕
谕戒朋党【雍正二年】
谕诸王贝勒公满汉文武大臣官员等朕即位後於初御门听政日即面谕诸王文武大臣谆谆以朋党为戒今一年以来此风犹未尽除
圣祖仁皇帝亦时以朋党训诫廷臣俱不能仰体圣心每分别门户彼此倾?分为两三党各有私人一时无知之流不入於此即入於彼朕在藩邸时敬慎独立深以朋党为戒不入其内从不示恩亦无结怨设若朕当年在朋党之内今日何顔对诸臣降此谕旨乎
皇考深知朕从无偏党欲保全尔诸臣名节故
命朕缵承大统今日大小臣工所以安然无事得享太平
之福者皆我
皇考之恩赐也朕平日并未树立党援而登践宝位尔等亦可知朋党之无益矣夫朋友亦五伦之一往来交际原所不废但投分相好止可施於平日至於朝廷公事则宜秉公持正不可稍涉党援之私朕今御制朋党论一篇颁示尔等须洗心涤虑详玩熟体如自信素不预朋党者则当益加勉励如或不能自保则当痛改前非务期君臣一德一心同好恶公是非断不可存门户之见即尔等彼此亦当互相砥砺时常训诫行事共求当理诸臣不负朕心则朕可不负
皇考付托之重朕之不负
皇考全在尔诸臣之共相赞成朕为天下之令主也诸臣不负朕朕岂忍负诸臣乎朕之用人加恩容有未当之处或不能保其将来至於治人以罪无不详慎或寛贷之处人有不能知者即下一严旨亦求至当从未随意轻加呵斥如七十之恶乱举国皆知发遣在道竟寛其械繋临行时王大臣内多有赠遗此朋党未消之明验也夫朕用一人而非其党者嫉之罚一人而是其党者庇之使荣辱不关於赏罚则国法安在乎嗣後朋党之习务宜尽除尔等须扪心自问不可阳奉隂违以致欺君罔上悖理违天毋谓朕恩寛大罪不加衆倘自干罪戾朕虽未必尽行诛戮或千人之中百人百人之中十人尔等能自保不在百人十人之列乎书云禹拜昌言朕即效昌言之拜以求尔等断絶党私同心辅佐尽诚极言勿使朕躬有过此朕所深望於尔等也凡人於朋友箴规尚不可背
况君臣大义耶尔等当上念朝廷任用之恩下为身家子孙之计各勉之慎之
御制朋党论【雍正二年】
朕惟天尊地卑而君臣之分定为人臣者义当惟知有君惟知有君则其情固结不可解而能与君同好恶夫是之谓一德一心而上下交乃有心怀二三不能与君同好恶以至於上下之情暌而尊卑之分逆则皆朋党之习为之害也夫人君之好恶惟求其至公而已矣凡用舍进退孰不以其为贤而进之以其为不贤而退之惟恐其所见之未尽当也故虚其心以博稽衆论然必衆论尽归於至正而人君从之方合於大公若朋党之徒挟偏私以惑主听而人君或误用之则是以至公之心反成其为至私之事矣孟子论国君之进贤退不肖既合左右诸大夫国人之论而必加察焉以亲见其贤否之实洪范稽疑以谋及乃心者求卿士庶民之从而皇极敷言必戒其好恶偏党以归於王道之荡平正直若是乎人君之不自用而必欲尽化天下之偏私以成大同也人臣乃敢溺私心树朋党各狥其好恶以为是非至使人君惩偏听之生奸谓反不如独见之公也朋党之罪可胜诛乎我
圣祖仁皇帝御极六十年用人行政迈越千古帝王而大小臣僚未能尽矢公忠往往要朋结党
圣祖戒饬再三未能尽改朕即位以来屡加申饬而此风尚存彼不顾好恶之公而狥其私昵牢不可破上用一人则相与议之曰是某所汲引者也於是乎远之若凂曰吾避嫌也不附势也争怀妬心交腾谤口以媒蘖之必欲去之而後快上去一人则相与议之曰是某所中伤者也亲昵者为之惋惜踈远者亦慰藉称屈即素有嫌隙者至此反致其殷勤欲借以释憾而修好求一人责其改过自新者无有也於是乎其人亦不复自知其过恶而愈以滋其怨上之心是朝
廷之赏罚黜陟不足为重轻而转以党人之咨嗟叹息为荣以党人之指摘诋訿为辱乱天下之公是公非作好恶以隂挠人主予夺之柄朋党之为害一至是哉且使人主之好恶而果有未公则何不面折廷诤而为是阳奉隂违以遂其植党营私之计也书曰予违汝弼汝无面从退有後言当时君臣告语望其匡弼而以面从後言为戒夫是故一堂之上都俞吁咈用能赓歌扬拜以成太和之运朕无日不延见羣臣造膝陈词何事不可尽逹顾乃默无献替而狡狯叵测蓄私见以肆为後言事君之义当如是乎古纯臣之事君也必期致吾君於尧舜而人君亦当以尧舜自待其身岂惟当以尧舜待其身亦当以臯夔稷契待其臣孟子曰责难於君谓之恭陈善闭邪谓之敬吾君不能谓之贼夫以吾君不能谓之贼则为君者以吾臣不能亦当谓之忍语云取法乎上仅得乎中苟不以唐虞君臣相期待而区区傚法仅在汉唐以下是乌能廓然尽去其私心而悉合乎大公至正之则哉宋欧阳修朋党论创为邪说曰君子以同道为朋夫罔上行私安得为道修之所谓道亦小人之道耳自有此论而小人之为朋者皆得假同道之名以济其同利之实朕以为君子无朋惟小人则有之且如修之论将使终其党者则为君子解散而不终於党者反为小人朋党之风至於流极而不可挽实修阶之厉也设修在今日而为此论朕必诛之以正其惑世之罪大抵文人掉弄笔舌但求骋其才辩每至害理伤道而不恤惟六经语孟及宋五子传注可奉为典要论语谓君子不党在易涣之六四曰涣其羣元吉朱子谓上承九五下无应与为能散其朋党之象大善而吉然则君子之必无朋党而朋党之必贵解散以求元吉圣人之垂训亦既明且切矣夫朋友亦五伦之一朋党不可有而朋友之道不可无然惟草茅伏处之时恒资其讲习以相佽助今既登朝莅官则君臣为公义而朋友为私情人臣当以公?私岂得稍顾私情而违公义且即以君亲之并重而出身事主则以其身致之於君而尚不能为父母有况朋友乎况可藉口於朋以怙其党乎朕自四十五年来一切情伪无不洞瞩今临御之後思移风易俗跻斯世於熙皥之盛故兼听并观周诹博采以详悉世务且熟察风俗之变易与否而无知小人辄议朕为烦苛琐细有云人君不当亲庶务者信若斯言则臯陶之陈谟何以云一日二日万几孔子之赞舜何以云好问好察此皆朋党之锢习未去畏人君之英察而欲蒙蔽耳目以自便其好恶之私焉耳朕在藩邸时坦易光明不树私恩小惠与满汉臣工素无交与有欲往来门下者严加拒絶
圣祖鉴朕居心行事公正无私故令缵承大统今之好为朋党者不过冀其攀援扶植缓急可恃而不如其无益也徒自逆天悖义以?於诛絶之罪亦甚可悯矣
朕愿满汉文武大小诸臣合为一心共竭忠悃与君同其好恶之公恪遵大易论语之明训而尽去其朋比党援之积习庶肃然有以凛尊卑之分欢然有以洽上下之情虞廷赓歌扬拜明良喜起之休风岂不再见於今日哉
谕沿海居民敬神【雍正二年】
上谕朕思天地之间惟此五行之理人得之以生全物得之以长养而主宰五行者不外夫隂阳隂阳者即鬼神之谓也孔子言鬼神之德体物而不可遗岂神道设教哉盖以鬼神之事即天地之理不可以偶忽也凡小而丘陵大而川岳莫不有神焉主之故当皆敬信而尊事况海为四渎之归宿乎使以为不足敬则尧舜之君何以望秩于山川文武之君何以怀柔百神及河乔岳今愚民昧於此理往往信淫祀而不信神明傲慢?凟致干天谴夫善人多而不善人少则天降之福即稍有不善者亦蒙其庇不善人多而善人少则天降之罚虽善者亦被其殃近者江南报上海崇明诸处海水泛溢浙江又报海宁海盐平湖会稽等处海水冲决堤防致伤田未朕痛切民隐忧心孔殷水患虽关乎天数或亦由近海居民平日享安澜之福絶不念神明庇护之力傲慢?凟者有之夫敬神固理所当然而趋福避祸之道即在乎此能敬则谓之顺天不敬则谓之?天?天之人顾可望绥宁之福乎诗曰敬天之怒无敢戏豫又曰畏天之威于时保之朕固当朝乾夕惕不遑宁处以敬承天意亦愿尔百姓共凛此言内尽其心外尽其礼敬神如神在实以至诚昭事而不徒尚乎虚文人意即神意一念之感格自足以致休祥岂独一乡一家之被其泽哉尔百姓果能人人心存敬畏必获永庆安澜着该督抚将此谕旨令地方官家谕户晓俾沿海居民一体知悉
谕给戍台兵丁眷米【雍正二年】
上谕前往台湾换班之兵丁守戍海外岩疆粮饷在台湾支给伊等所留家口若无力养赡则当差之兵丁必致分心苦累朕甚为轸恤每月着户给米一斗以资养赡内地米少即动支台湾所贮米石合计船价雇募运至厦门交与地方官躬亲按户给发务使均沾实惠
谕关税刋刻则例【雍正二年】
谕各省兼管关税之巡抚凡商贾贸易之人往来关津宜加恩恤故将关差归并巡抚以巡抚为封疆大吏必能仰承德意加惠商旅也但各关俱有远处口岸所委看管之家人贤愚不一难免额外苛求及勒取饭钱等弊稍不如意则缚送有司有司碍巡抚之面狥情枉法则商民无所控诉矣嗣後着将应上税课之货物遵照则例逐件刋刻详单印刷多张各货店俱给一纸使衆人知悉其关前所有刋刻则例之木榜务令竪立街市使人人共见不得藏匿屋内或用纸掩盖以便高下其手任意苛索立法如此自能剔除弊端但尔等受朕委任之重尤当仰体朕心遴选诚实可信之人以任稽查之责必期商民有益方为称职
福建通志卷首一

[book_title]卷首二
<史部,地理类,都会郡县之属,福建通志>
钦定四库全书
福建通志卷首二
典谟二
谕旨
谕日月合璧【雍正三年】
上谕据钦天监奏称雍正三年二月二日庚午日月合璧以同明五星连珠而共贯宿纒营室之次位当娵訾之宫为从来未有之瑞应请勅付史馆等语朕惟日月五星运行於天本有常度是以从古历元可坐算而得然古称高阳时五星会於营室汉帝时五星聚於东井宋祖时五星聚於奎史书皆纪以为祥盖七政会合数虽一定而遭逢其时者实海宇昇平民安物阜之会也若以为德化所致朕方临御二载有何功德遽能致此嘉祥皆由我
皇考六十余年圣德神功蟠天际地为千古不世出之君
为
上天第一笃爱之子所以纯禧骈集历数绵长锡祚垂光至於今日覩此难逢之嘉瑞朕嗣统以来兢兢业业率由旧章惟以
皇考之心为心以
皇考之政为政宅衷图事罔敢稍越尺寸故邀
上天垂鉴仍如
皇考之御宇绥猷而锡以无疆之福也朕幸逢嘉会不但
不敢自居亦且不敢自谦总由
上天申眷
皇考朕与天下臣民同在福佑之中当与天下臣民共庆
之所奏着付史舘并颁示中外
祫祭
太庙释服诰谕【雍正三年】
谕顺天府府尹直省督抚朕惟古昔帝王以孝治天下诚以孝者天之经地之义民之则也故鲁论云慎终追远民德归厚矣朕以藐躬缵承大统永惟
皇考圣祖仁皇帝顾复洪慈恩德罔极中心哀痛什伯恒
情以日易月实所不忍特以
天
地
宗庙大祀朝会重典不容久旷时亦勉从诸王大臣之请遵礼举行惟以宫庭内素服斋居默尽此心每抚时触景辄增凄怆僾见忾闻之际哀发於中澘然出涕古人云礼之至者无文哀之至者无节实非有所仿而行亦非欲以立法定制垂誉於天下後世也终身孺慕寜有己时今诸臣据二十七日即吉之文合词公请祫祭释服朕以礼制情勉允所请於雍正三年二月十二日祫祭
太庙释服即吉伏念
皇考圣袓仁皇帝御极六十余年深仁厚泽普遍寰区宾天之日凡京畿直省海澨山陬士农工贾白叟黄童莫不呼号哀泣孺慕之诚三载以来有如一日今举行吉礼应敷告天下朕嗣位以来惟日兢兢严恭寅畏不敢怠息庶几克荷
皇考圣祖仁皇帝付托之重百姓受
皇考圣祖仁皇帝敎育深恩当勉励忠诚勤守职业言慈言孝克友克恭农夫尽力於南亩工商致精於器用毋尚奢侈毋事浮伪共期归真还朴比户可封以无负
皇考六十余年培养渐摩之至德於朕奉
先思孝之心实有赖焉尔该地方官遍行晓谕俾薄海黎
民咸悉朕意
御制平定青海碑【雍正三年】
我国家受
天眷命抚临八极日月所照罔不臣顺遐迩乂安兆人蒙福乃有罗卜藏丹津者其先世固始汗自国初稽首归命当时使臣建议畀以驻牧之地其居杂番羌密近甘凉我
皇考圣祖仁皇帝睿虑深远每厪於怀既
亲御六师平定朔漠威灵所加青海部落札什巴图儿等
震讋承命
圣祖仁皇帝因沛殊恩封为亲王兄弟八人咸赐爵禄羁縻包容示以寛大而狼心枭性不可以德义化三十年来包藏异志朕绍登宝位优之锡赉荣其封号尚冀革心辑寜部衆而罗卜藏丹津昏谬狂悖同党吹拉克诺木齐阿尔布坦温布藏巴札布等实为元恶谓国家方弘浩荡之恩不设严密之备诞敢首造逆谋迫胁番羌侵犯边城反状彰露用不可释於天诛遂命川陕总督太保公年?尧为抚远大将军声罪致讨以雍正元年十月师始出塞自冬涉春屡破其衆凡同叛之部落戈鋋所指应时摧败招降数十万衆又降其贝勒贝子公台吉等二十余人朕犹悯其蠢愚若悔祸思愆束手来归尚可全宥而怙恶不悛负险抗违乃决翦灭之计以方略密付大将军年?尧调度军谋简稽将士用四川提督岳锺琪为奋威将军於仲春初旬禡牙徂征分道深入捣其窟穴电扫风驱搜剔岩阻贼徒苍黄糜溃穷蹙失据罗卜藏丹津之母及逆谋渠魁悉就俘执擒获贼衆累万牲畜军械不可数计贼首逃遁我师踰险穷追获其辎重人口殆尽罗卜藏丹津孑身易服窜匿荒山残喘待毙自二月八日至二十有二日仅旬有五日军士无久役之劳内地无转输之费克奏肤功永清西徼三月之朔奏凯旋旅铙鼓喧轰士衆欣喜四月十有二日以倡逆之吹拉克诺木齐等三人献俘
庙
社受俘之日臣民称庆伏念
圣祖仁皇帝威灵震於遐方福庆流於弈叶用克张皇六
师殄灭狂贼行间将士亦由感激
湛恩厚泽为朕踊跃用命斯役也芟夷凶悖绥靖番羌俾
烽燧永息中外人民胥享安阜实成
先志以懋有丕绩廷臣上言稽古典礼出征而受成於学所以定兵谋也献馘而释奠於学所以告凯捷也宜刋诸珉石揭於太学用昭示於无极遂为之铭曰天有雷霆圣作弧矢辅仁而行威远寜迩维此青海种类实繁锡之茅土列在藩垣被我宠光位崇禄富负其阻遐祸心潜构恭惟
圣祖虑远智周睠念荒服绥抚怀柔朔野既清西陲攸震爵号洊加示之恩信如何凶狡造谋逆天鼓动昏憝寇侵於边惟彼有罪自干天罚桓桓虎貔爰张九伐王师即路冬雪初零日耀组练雷响鼙钲蠢兹不顺敢逆戎旅奋张螳臂以当齐斧止如山岳疾如雨风我战则克贼垒其空彼昏终迷曾不悔戾当翦而灭斯焉决计厉兵简将往捣其巢踰历嶔岖坦若垧郊贼弃其家我絷而获牛马谷量器仗山积蹇兔失窟何所逋逃枯鱼游釡假息煎熬师以顺动神明所福旬日凯归不疾而速殪彼逆谋悬首藁街献俘成礼金鼓调谐西域所瞻此惟雄特天讨既申羣酋惕息櫜戈偃革告成辟雍声敎遐暨万国来同惟我
圣祖亲平大漠巍功焕文迈桓轶勺流光悠久视此铭辞
继志述事念兹在兹
谕举报营伍节烈【雍正三年】
谕九卿等治道莫尚於风化而节行实为风化之首故旌扬盛典历代崇之凡以阐幽光而彰至敎也朕即位以来拳拳以敦敎化励风俗为务恩诏中勅令旌表节义使寒苦守节之家均沾恩泽嗣又颁发谕旨至再至三诚欲地方有司加意采访俾深山穷谷之中侧微幽隐无一不大显於斯世也但每见直省举报节行俱系民间妇女而营伍中人絶少夫海内营伍中矢志励操艰苦备尝以完节行者断不乏人而向来罕闻举报岂以旌典例由生员具呈敎官具结而敎官生员与兵丁声气渺不相通无由真知灼见故举报寥寥耶朕於兵民一视同仁而兵之与民其秉彛好德之心濯磨激劝之道又未尝有二乃营伍中节烈或竟湮没不彰朕甚悯焉夫生儒与戎伍既恐声气不接而风化之原要未有不起於学校者必如何而使兵民一体凡营伍中节行贞烈之妇女尽得举报不致冒滥亦不致隐漏举向来湮郁未着之幽芳并邀国家旌扬之盛典着九卿等详议具奏以副朕广励风节至意
谕地方水旱督抚据实速奏【雍正三年】
谕大学士等天人相感之理至微而实至显凡人果实尽诚敬自能上格天心人君受
天眷命日鉴在兹其感通为尤捷朕自临御以来敬天之心夙夜警惕凡水旱灾祲皆
上天谴责朕躬特示警戒内省行事之过愆详察政治之
阙失务期黾勉以回
天意用是上承
帝鉴有求辄应如今年三月十六日览署山西廵抚伊都立奏摺知平阳地方三春少雨朕怀甚为忧虑只告神明斋心?祷续据伊都立奏报於十八十九二十等日得雨沾足三月二十九日览河南巡抚田文镜奏摺知开封一带地方亢旱朕於四月初一日祷於神明竭诚致敬刻不敢懈昨田文镜奏报初三日开封四境果得时雨可见天人感通之理捷於影响益觉可畏可惧而不敢纎毫踈忽也但恐督抚大吏於地方水旱之事不速行奏闻则朕无从省戒以挽
天心致使旱涝成灾闾阎受困此则地方大吏隐蔽之咎也嗣後督抚等於地方才觉有水旱之事即据实速奏庶朕可及时修省祈求尔督抚等亦宜省咎思过勤求民隐勿徒为祝祷之虚文以饰愚氓之观听朕此旨并非自谓精诚昭格欲以夸示於衆盖实有见於天人之际感应不爽呼吸可通有善天既降福则有过天亦必降罚惟有兢兢业业时存戒惧尽人事以仰邀
天鉴愿日与诸臣交为勉朂而已
谕讳
孔圣名【雍正三年】
谕内阁九卿等古有讳名之礼所以昭诚敬致尊崇也朕临御以来恐臣民过於拘谨屡降谕旨凡与御名声音相同字様不必回避近见各省地名以音同而改易者颇多朕为天下主而四海臣民竭诚尽敬如此况
孔子德高千古道冠百王正彛伦端风化为往圣继絶学为万世开太平自天子以至於庶人皆受师资之益而直省郡邑之名有
圣讳字在内者今古相沿未改朕心深为不安尔等会议凡直省地名有同
圣讳者或改读某音或另易他字至於常用之际於此字作何回避一并详议具奏
御制大清律集解序【雍正三年】
周礼大小司寇之职以三典诘四方以五刑听狱讼正岁帅其属而观刑象不用法者国有常刑月吉始和布刑於邦国都鄙乃悬刑象之法於象魏使万民聚而观之是知先王立法定制将以明示朝野俾官习之而能断民知之而不犯所由息争化俗而致於刑措也恭惟我
皇考圣祖仁皇帝大德如天以至仁涵育羣生法司上奏
率多全宥停刑肆赦屡沛
恩纶
临御六十一年厚泽周浃乎宇内血气心知之伦熙然安处於仁夀之域朕绍守丕图深怀继述雍正元年八月乃命诸臣将律例舘旧所纂修未毕者遴简西曹殚心蒐辑稿本进呈朕以是书民命攸关一句一字必亲加省览每与诸臣辩论商榷折中裁定或析异以归同或删繁而就约务期求造律之意轻重有权尽谳狱之情寛严得体三年八月编校告竣刋布内外永为遵守易曰先王以明罚勅法汉郑昌言律令一定愚民知所避奸吏无所施是书也岂惟百尔有位宜精思熟习悉其聪明以察大小之比凡士之注名吏部将膺民社之责者讲明有素则临民治事不假於幕客胥吏而判决有余若自通都大邑至僻壤穷乡所在州县仿周礼布宪读法之制时为解说令父老子弟递相告戒知畏法而重自爱如此则听断明於上牒讼息於下风俗可正礼让可兴於以体
皇考好生之德而追虞廷从欲之治不难矣朕实有厚望
焉
谕积贮【雍正三年】
上谕古者视岁之上中为储蓄之节盖官民经书久远不为一时苟且之计积之於丰年用之於歉岁所谓有备无患法良而意美也朕自临御以来宵旰勤求无刻不以民依为念乃重农积粟之诏屡下而闾阎卒少盖藏官仓亦多亏缺即如直隶保定等府去岁颇
称有秋今春二麦亦熟乃以夏秋雨水过多田禾被涝而民间遂有饥色几至流离若非多方赈恤穷民必致失所此皆草野无知食不以时用不以礼但快目前之有余罔计异日之不足一遭旱涝追悔无从至於常平通仓原为备荒而设乃有司奉行不力多致缺额罪何可逭兹据江南浙江江西湖广福建河南山西陕西广东广西云南贵州等省督抚报称今岁秋成八九十分不等朕览奏不胜慰悦又重为吾民计及长久宜乘此时讲求储蓄之道以备将来该督抚等可转饬有司徧行晓谕务须撙节爱惜各留余地预为他时缓急之需社仓之法亦宜趁此丰年努力行之勿但视为虚文故事朕为吾民筹画养赡之道惓惓於怀无时或释而吾民自谋其身家若但苟且因循不复长顾远虑则重负朕轸念元元之意矣至於州县仓储向有亏缺者若不趁此丰收之时速行买补将来发觉断不姑贷慎之慎之
谕避
先师孔子讳【雍正三年】
谕朕以
先师孔子圣讳理应回避前降谕旨令九卿会议具奏经九卿议覆凡系姓氏俱加阝为邱字凡系地名皆更易他名至於书写常用之际则从古体?字朕细思今文出於古文若改用?字是仍未尝回避也此字本有期音查毛诗及古文作期音者甚多嗣後除四书五经外凡遇此字并加阝为邱地名亦不必改易但加阝旁读作期音庶乎允协足副朕尊崇
先师至圣之意
谕戒请托【雍正四年】
谕满汉大臣等今日君臣同堂合宴海宇承平上下和乐皆我
圣祖仁皇帝深仁厚泽之所留贻也岂能暂忘思慕之情岂敢稍弛警惕之念乎朕之才德远不及我
皇考今万几殷繁一人识力有限用是朝乾夕惕晷刻靡
寜仰惟
祖宗
圣祖付托之重下念万民待泽之殷全赖尔诸臣同心一德辅佐朕躬使庶政无不就理兆民无不被泽以成熙熙皥皥之风此朕之所深望也夫移风易俗端於大臣是赖自古人臣之谊公尔忘私万不可有游移瞻顾之心党援朋比之习每见狥私不法之人往往好为夤缘互相请托夫揆之於义则请托实为可羞而度之於命则请托究属无益且积习相沿遂成风俗既为子弟亲戚作弊营求是敎之不以正矣何足以为其师范徒使子弟亲戚有所恃以无恐终归於坏品丧志不能上进其害可胜言哉朕於尔诸臣实如股肱手足一体相视尔诸臣亦当公忠体国视君上如元首腹心若悠悠忽忽安於习俗而不知奋发鼓励尔诸臣自待居何等耶况朕在藩邸閲历四十
余年人情世态无不熟悉周知亦非可以欺隐蒙蔽者如年?尧隆科多营私挟诈深负朕恩不旋踵而事事败露尔诸臣自度才干伎俩未必能如彼二人若营私自便稍有不检不惟薄待其身独不惧国家之法乎尝闻街谈巷语有云瞒上不瞒下又云人情大於圣旨此乃下贱不堪之语不过奸胥猾吏藉以自便其私耳若尔诸臣稍有欺瞒之心阿狥之见是明蹈此语而不耻尚可立身朝端为衆人之表率耶从来朋友箴规一言尚当听受况君上乎且朕谆谆诰诫尔诸臣者无非欲诸臣各矢公心尽除私意如果能时时仰体朕训彼此互相劝勉则天下之人观感变化而风俗尽归於淳厚尔诸臣之身家子孙亦并受其福矣
谕捕盗不拘疆界【雍正四年】
上谕安民必先弭盗而捕盗之法在於速拏闻有交界地方失事盗贼窜匿隣境有司官以地非管辖不便径拘必用文移关提挂号添差方许缉拏以致需迟时日闻风远扬即使日後拏获而赃已花销悬案不结凡系地方官均有弭盗之责何分此疆彼界嗣後交界地方失事探实赃盗藏匿之处无论隔县隔府隔省一面差役执持印票即行密拏一面移文关会拏获之後仍报明所在该管地方官添差移解倘捕役借端诬害良民照例从重治罪各该有司务须协力稽查使奸宄无可潜藏以副朕息盗安民之至意
谕江西运米闽省以济民食【雍正四年】
谕江西巡抚裴度闻福建今年春夏以来雨水稍多天气寒冷禾苖兴发甚晩目前米价昂贵民食颇觉艰难江西素称产米之乡况去岁今春皆获丰收理宜通融以济闽省近闻江西地方官遏籴不令出境甚非情理着将江西存仓之谷碾米十五万石动用脚价遴委能员即速运至闽省交界地方先期知会闽省督抚委员领去分给各地方以济民食毋得迟缓其动用脚价作何还项可与闽抚酌议动用仓谷作何还项可与两江总督酌议具奏
谕保荐公私辨【雍正四年】
谕诸王大臣从古帝王之治天下皆言理财用人朕思用人之关系更在理财之上果任用得人又何患财之不理事之不办乎朕即位以来推心置腹以待尔等大臣时时谘访务得人才共襄庶政尔大臣等亦各有所保荐以备任用朕深嘉之但知人自古为难而保人更非易事知人者不过知其才具岂能知其存心保人者亦只能保其目前岂能保其异日是以朕曲为体谅从不苛求但公私二字所关甚重不可以不辨而公中有私私中有公尤不可不时时警醒也即如始初见其人好而举之及既举之後其人改操易辙即当据实奏闻倘以为从前既举而自护其短为之掩饰弥缝此则公中之私也或始初因朋友故旧之情而举之及既举之後时时警戒提撕相责以善一闻其声名不好或即行检举或密奏以闻此则私中之公也尔等大臣每一人所举多者不过二三十人尔等一人精神足以贯注之平时访察其行为劝勉其亷谨倘居官不善即行参奏不稍回护如此则人人有所忌惮争自濯磨国家可收得人之益尔等亦不愧以人事君之义矣如图理琛张保傅鼐马喀四人从前声名原属平常而其才皆有可用朕为爱惜人才起见擢而用之以观其後效今图理琛张保能恪慎供职不负朕简用之恩是以朕待之如初至於傅鼐马喀负朕恩遇自蹈罪愆朕即执法惩治岂以当日既经擢用此时回护包容曲为寛假乎此朕大公至正之心因物付物之道尔大臣等为国举人亦当以此为法又如尔等大臣各有子弟居官父兄既列同朝岂无朋友关切之情然与其私受嘱托庇护朋友之子弟使子弟有所恃而不肯弩力上进何如切加敎导使其儆惕玉之於成若大臣子弟父兄既能训廸又有堂官之督责则成人者必多国家岂不甚乐有世家大族之子孙而用之哉总之朕之优待尔大臣与其迁官赏赉不若成就尔之名节为一不朽之人尔等之於朋友及荐举之人与其结以私恩小惠护其过愆而丧其人品何如以大义相规使之为端人良吏永保令名至於家庭之间训导子弟又不待言矣勉之戒之
谕督抚布按实心办事毋违道干誉【雍正四年】
谕直省督抚布按居官立身之道自以操守亷洁为本但封疆大吏职任甚钜书经洪范所称有猷有为有守三者并重则是操守者不过居官之一节耳安民察吏兴利除弊其道多端倘但恃其操守颇亷以为可以博取名誉而悠悠忽忽於地方事务不能整饬经理苟且塞责姑息养奸此等之人贻害甚大盖此等清官无所取於民而善良者感之不能禁民之为非而豪强者颂之故百姓之贤不肖皆称之无所取於属员而亦不能禁属员之不法故属员之贤不肖者皆安之大臣之子弟亲戚犯法则姑容而不行参革地方之强绅劣衿生事则寛待而不加约束故大臣绅衿皆言其和平而望其久留甚至胥吏作奸而不能惩盗贼肆行而不能察故自胥吏至於盗贼皆乐其安静而不欲其去任及至事务废弛朝廷访闻加以谴责罢斥而地方官民人等羣然叹息以为去一清亷上司为之称屈此则平日□棱悦衆违道干誉之所致也故但洁己而不奉公之清官巧宦其为害较操守平常之人为更甚操守平常者其心既不敢自恃为清官常怀畏惧之心频有所整顿经理事务不至旷废朝廷又时时留心访察一有不善即加惩戒而在朝之官员及伊属下之官吏绅衿人等皆伺察其过不肯为之隐讳是以此等之人贻累於地方者尚轻而洁己沽誉之巧宦贻累於地方者更甚也如查弼纳杨名时裴度张楷魏廷珍操守虽清而皆顾惜情面一味迁就求容悦於人故内外之人称誉之者甚多如田文镜杨文乾李卫诺岷其操守且胜於查弼纳杨名时裴度张楷魏廷珍而乃因其实心任事整饬官民不避嫌怨遂不满衆人之意或谤其苛刻或议其偏执或讥其骄傲故意吹索加以评论此风若不悛改必至封疆大吏皆以实心任事整理地方为嫌相率而为苟且之计吏治何所倚赖乎夫良药利病者必苦於口名臣持正者必不悦於俗若诸事不理一味和同因循而但托清名以藏拙是木偶耳废法误公累民偾事莫此为甚朕深望尔等为明体达用之全材而深惜尔等为同流合俗之乡愿故谆谆告诫不惮周详夫不敎而罚朕不为也若敎而不遵朕亦安用此无益於地方之清官以悞事哉此朕春秋责备之义勉之凛之
谕耕耤感召【雍正四年】
上谕国以民为本民以食为天朕即位以来念切民依举行耕耤之礼殚竭精诚为民祈谷於
上帝乃雍正二年三年耤田特产嘉禾有至一茎九穗者朕心亦以为偶然之事今据府尹刘於义进呈今岁耤田所产自一茎双穗三穗以至八穗九穗皆硕大坚好异於常谷朕见之心甚慰悦特令宣示廷臣朕并非以此为祥瑞夸耀於衆也盖实有见於天人感召之理捷於影响无纎毫之或爽朕以至诚肫恳之心每岁躬耕耤田以重农事即蒙
上帝降鉴叠产嘉谷以昭休应似此八穗九穗之谷岂人力之所能强为亦岂人君所能强之使有乎天人感应之理朕见之最真最切但恐此心不诚耳诚则未有不动者即如从前青海蠢动朕为边陲忧虑?祷於宫中不数旬而捷音即至疆圉寜谧又如前岁夏间近畿雨泽稍愆朕在宫中默祷减膳修省?诚叩恳不数日而甘霖大沛禾稼有秋此皆近年以来朕亲行亲验之事至於去年夏秋之间时常隂雨朕在宫中但觉雨水稍多不知其大为民患而李维钧并不将畿辅被潦实情具奏是以朕竟不闻知未曾早为?祷殚竭诚心以挽
天意而舒民困及蔡珽署直隶总督事务详悉奏闻朕宵旰忧勤几废寝食於是截漕发仓多方赈济京城设厰各邑兴工俾穷民皆得餬口是以地方虽被水灾而小民不致流离失所朕抚绥悯恤之念实为迫切今岁二麦丰收禾黍畅茂此皆
上天俯鉴朕衷故加惠黎元而锡以盈寜之庆也盖天生民而立之君鉴观在上人君一念敬谨政事无阙天必嘉之佑之一念放逸政事有乖天必儆之戒之此一定之理也况人君抚驭臣庶位处极尊所以赏罚之者独有
上天耳是以朕每於水旱等事皆实心内省必系朕有过
失
上天儆戒示谴也至於各省旱涝之事朕皆视同一体原无彼此之别惟是地方相隔路远彼地偶有水旱有司未必即行具报及至奏达朕前而紧急之时已过是以朕无从尽其诚心为之祈祷此其责则全在本省督抚矣督抚受朕委任之重为朕养育万民必视百姓之疾苦如痛痒之在己身一遇水旱饥馑必思所以致此之由或因本省之政事吏治有阙即思速为改易之或因本地之人心风俗不端即思速为化导之兢兢业业修省祈祷竭尽诚心一如朕之朝乾夕惕断无不可以挽回
天意者假若闻朕之政治稍有缺失亦即直言陈奏不必隐讳如此则官与民联为一体臣与君又联为一体太和翔洽实意交孚天听虽高诚呼吸可通矣朕每岁躬耕耤田并非崇尚虚文以为观美实是敬
天勤民之至意礼曰天子为耤千亩诸侯百亩据此则耕耤之礼亦可通於臣下矣朕意欲令地方守土之官俱行耕耤之礼使知稼穑之艰难悉农夫之作苦量
天时之晴雨察地力之肥硗如此则凡为官者皆时存重农课稼之心而凡为农者亦断无苟安怠惰之习似与养民务本之道大有裨益着九卿详议具奏
谕一体约束属员【雍正四年】
上谕吏治惟在得人而各省有司员缺甚多非广收博取不足备庶官之位故数年以来各省官员经朕?选命往者亦多然当其?选之时或见其奏对明白举止从容或见其条陈事宜似属可采遂入於?选之中命往各省以试用之又有奉旨特用之员大约因督抚上司等荐举保奏朕召来引见见其才具可用遂加迁擢以鼓励之此等人员朕不过取拔於临时并未曾试用於平日实不知其居心行事何如也伊等莅任後日应倍加敬谨勉为良吏方不负朕格外之恩若自恃为?选特用之员傲上凌下恣意妄行而该管上司以为朕所?选特用之员不加约束委曲寛容则大非朕澄清吏治整饬官方之意矣朕以大公之心抚驭万方凡属臣工只论其居官之贤否以为进退岂以部选?选常用特用分别异视有所偏向凡为督抚者宜深知朕心切勿以其为?选特用之员有意优待而姑容之倘居官不善即据实参奏不为隐蔽不涉瞻狥如此则人皆知儆官皆得人而於吏治大有裨益矣
谕正士习【雍正四年】
上谕为士者乃四民之首一方之望凡属编氓皆尊之奉之以为读圣贤之书列胶庠之选其所言所行俱可以为乡人法则也故必敦品励学谨言慎行不愧端人正士然後以圣贤诗书之道开示愚民则民必听从其言服习其敎相率而归於谨厚或小民偶有不善之事即怀愧耻之心相戒勿令某人知之如古人之往事则民风何患不淳世道何患不复古耶朕观今日之士虽不乏闭户勤修读书立品之人而荡检踰闲不顾名节者亦复不少或出入官署包揽词讼或武断乡曲欺压平民或抗违钱粮藐视国法或代民纳课私润身家种种卑汚下贱之事难以悉数彼为民者见士子诵读圣贤之书而行止尚且如此则必薄待读书之人而并且轻视圣贤之书矣士习不端民风何由而正其间关系极为重大朕自即位以来加恩学校培养人材所以敎育士子者无所不至宜乎天下之士皆鼓舞奋兴争自濯磨尽去其佻达之习矣而内外诸臣条奏中胪列诸生之劣蹟请行严惩者甚多朕思转移化导之法当先端其本原敎官者多士之仪型也学臣者敎官之表率也敎官多属中材又或年齿衰迈贪位窃禄与士子为朋俦视考课为故套而学臣又但以衡文为事任敎官之因循怠惰苟且塞责漫不加察所以倡率之本不立无怪乎士习之不端风俗之未淳也朕孜孜图治欲四海之大万民之衆皆向风而慕义革薄而从忠故特简督学之臣慎重敎官之职欲使自上而下端本澄源以收实效也凡为学臣者务须持正秉公宣扬风化於敎官之称职者即加荐拔溺职者即行参革为敎官者训诲士子悉秉诚心如父兄之督课子弟至於分别优劣必至公至当不涉偏私如此各尽其道则士子人人崇尚品诣砥砺亷隅不但自淑其身而羣黎百姓日闻善言日观善行必共生感发之念风俗之丕变庶几其可望也
谕学政保举生员【雍正四年】
上谕国家设学校以储养人材乡会廷试拔其尤者而用之即古选士造士之遗意也但士子作文有一日之长短纵使主司公明搜罗岂无遗佚况去取惟凭文艺其人品之高下才能之优绌无由得知每有出羣拔萃之才屡试不售即或晩得一第而年力衰迈不堪为国家任使朕思各省学政奉命课士黜劣举优系其专责嗣後学政三年任满将生员中实在人品端方冇猷有为有守之士大省举四五人小省二人送部引见朕亲加考试酌量擢用现在报满各学政即遵照荐举其到任未久者如有所知亦即举出夫一省而举数士不可谓无人学政巡历各府三年之久日与士子相亲考文察行不得谓不知但能虚公衡监所举必得其人且风声所树凡读书士子必皆鼓舞振兴力学敦行求为有用之儒於士习人材大有裨益该学政其各实心奉行毋得苟且塞责如有狥私冒滥等弊必严加治罪
谕老人【雍正四年】
上谕朕览户部奏销本章见恩诏内赏给老人一项直隶各省七十以上至百岁以上老民老妇共一百四十二万一千六百二十五名赏给绢布等件价银共八十九万余两米一十六万五千余石等语凡此老人但就民人而言如仕宦绅士商贾僧道皆不入此数之内洪范以夀居五福之首而昔人称七十为古稀诚以夀为难得而可贵也乃今日老人之多至於如此皆由我
皇考圣祖仁皇帝六十余年以来深仁厚泽休养生息凡
山陬海澨僻壤穷乡无不沐浴
鸿慈涵濡大化太和翔洽夀国夀民所以期颐耄耋龎眉皓首之人至数百余万之多所谓老耆以夀终幼孤得遂长者皆我
皇考之赐也从此益加培养日积月累则民间之享高年介眉夀者更不知如何之衆矣此等老人躬际昌期年登上夀大抵皆居心忠厚力行善事之人即或有一二年少时未尽醇谨者亦必中年暮齿能自新悔悟之人盖一念修省即荷
上天福佑也是国家有培养之恩而由本人能修善以祗承之非幸而致之者也尔等百姓覩太平之盛事当欢欣鼓舞谨身修德以迓
天庥父与父言慈子与子言孝兄弟友恭夫妇和顺比闾族党之间相亲相爱无诈无欺革薄从忠循分守法尽除乖戾之气为国家淳朴善良之民则
天地佑善锡福长享遐年此必然之理也但生齿日盛食指繁多则谋生之计不可不讲尔等百姓当重农桑以顺天时勤开垦以尽地利务本业以戒游惰谨盖藏以裕久远而且节省食用爱惜物力毋尚奢侈毋竞纷华毋任意糜费以耗有用之财毋但顾目前而忘经久之计朕以勤俭先天下宦禁之中於食余之物皆不忍弃必令人检取收贮之数年以来所贮米粟已至数十石之多朕临御万方尚多方撙节爱养以为加惠元元之本尔等小民安可纵口腹之所欲而忘物力之艰难乎尔等诚能体朕谆谆训谕之意敦善行则心体安务本计则俯仰足惜财用则室家裕人心和乐风俗醇美同为夀考之人长享昇平之福岂非朕之所厚望哉着该部将朕此旨转发直省督抚通行所属郡邑乡材咸使闻知
谕治道不居兴利除弊之名【雍正四年】
上谕帝王体国经邦政治所施惟准乎道理之至当寛严赏罚各得其宜若一涉利弊二字便入於私是以孟子云仁义而已矣何必曰利盖仁所以休养安全义所以裁成化导也朕嗣承大统四年於兹凡政敎号令皆遵法
皇考
皇考在位六十一年
圣谟弘远
谕旨周详纪纲法度靡不备举特当时臣下或有阳奉隂违不能实力遵行者或有事经历久渐至废弛者朕在藩邸时知之甚悉即位以来仰体
皇考仁育义正之心屡降明旨谆谆诰诫无非欲内外大
小臣僚咸恪遵
皇考之良法美政实心奉行以共成久安长治之盛是朕
所行之政皆
皇考已行之章程朕所申之令皆
皇考已申之宝训实未尝有所减省增益也特以历年既久新进疎远之臣未能悉知见朕所施之政令遂以为从前所未有而浅陋寡识之人往往於陈奏内有衆利皆兴诸弊尽除之语朕经理天下凡用人行政悉本大中至正之心事至而应惟理所当然从无计及利弊之私意如谓兴利除弊则凡平治道路疏濬河渠修葺城垣开垦田亩此国家经野之常典而可谓之兴利乎年岁丰歉不齐设有水旱为之赈饥平粜蠲赋缓徵此朝廷轸恤之恒政而可谓之兴利乎老人应赐以衣食则赐之孤独应恤以钱物则恤之劝以孝弟本小民自有之天良朂以耕桑固闾阎各尽之职业而可谓之兴利乎至於盗贼奸宄法所应诛贪官汚吏法所应黜豪绅劣衿法所应锄而谓诛盗奸黜贪汚锄豪劣为除弊可乎情罪重者予以刑辟情罪轻者予以矜释此又谓之除弊可乎欲正民风而端士习不得不戒之用休董之用威也将以此为兴利乎抑除弊乎念习俗之流於奢靡也朕躬行节俭以身示天下虑农人之惰於南亩也朕亲为耕耤以身先天下将以此谓兴利乎抑除弊乎夫存兴利之心即有不利之害有除弊之意即为启弊之端由此类推治道安得有利弊之名朕又何尝有兴利除弊之举也
皇考六十余年丰功伟烈布在方策皆因事治事以人治人从不居兴利除弊之名而以此颂扬朕之政事朕实不敢当朕亦不愿当也外省督抚诸臣未能深悉朕意为此晓谕知之
谕赐福字【雍正四年】
上谕年来冬月封印之後政务略有余闲朕手书福字赐内外大臣诸臣奏谢皆称受朕赐福之恩此世俗之言非正理也朕何能以福赐诸臣哉不但朕也即
上天亦岂能以福私与一人哉书曰惠廸吉从逆凶又曰天道福善祸淫易曰积善之家必有余庆诗曰自求
多福古圣人之垂训深切着明如此从来善恶之报如影随形福缘善庆视乎其人之自取他人不能助纎毫之力也且所谓福者不在乎富贵贫贱之间富贵人有富贵之福贫贱人亦有贫贱之福有时贫贱之人循理守分无患无忧其心志安舒四体畅适转在富贵人之上是人人各有其福也朕之每年颁赐福字者盖欲诸臣触目警心时时存可以获福之心行可以获福之事如诗人之所言自求多福则诸福集於其身矣诸臣又尝言赖朕之福此言亦属非是盖必诸臣皆有福朕方有福是朕实赖诸臣之福也又必天下百姓皆有福然後为吾君臣之福是君与臣皆赖百姓之福也愿与诸臣共勉修福之道可耳
谕河清加恩【雍正五年】
上谕览诸王大臣等奏称河水澄清二千里期逾两旬为从来未有之瑞恳请陞殿庆贺朕尝言天下至大庶务至繁断非人主一身所能经理必赖内外臣工协力赞襄然後可以成一道同风之盛若上有凉德之主而下皆臯夔稷契之臣则工虞水火佐理有人政务亦不患其不举若上有尧舜之主而下皆共工驩兜之辈则耳目股肱无所资藉政务亦必至於废弛故人君之道以得人为要而人臣之道以奉职为先此一定之理也朕统临万方虽刻刻有励精图治之念然必赖内外臣工共矢公忠各殚才力然後有实政实效及於吏治民生方可以感
天和而锡繁祉不然则朕虽有勤政之念岂能事事躬亲
办理之也今见数年之中荷蒙
上天
皇考默佑叠锡嘉祥兹又有河清之上瑞朕细推天人感应之理自非无因当由内外臣工能体朕宵衣旰食之怀洗阳奉隂违之习分猷効职有数端之善上合
昊天
皇考之心是以锡兹福庆以励将来尔等试再思之人事
甫修仅有数端之善即邀
上天
皇考之嘉贶若此倘能益竭忠诚事事皆善则其获福又当何如或由此而侈然自足怠惰前修则其获谴又当何如可不慎乎可不惧乎况天道恶盈朕心方且因此益加戒儆所请庆贺典礼朕必不行朕念君臣之间实属一体
上天
皇考既垂训於朕朕即以此训及诸臣
上天
皇考既赐福於朕朕即以此福及诸臣凡属京官自大学士尚书以下主事以上内大臣都统前锋统领护军统领步军统领以下参领以上凡属外官自督抚以下知县以上武官自将军提镇以下参将以上俱着加一级其王公等管理部院都统事务者应如何加恩之处着宗人府议奏自兹以往内外臣工当益加黾勉精白乃心和衷共济矢勤矢慎秉公去私凛
天鉴之匪遥念感应之不爽以至诚至敬仰承
上天
皇考之眷佑则受福孔多永永弗替矣勉之勉之谕江苏运米闽省【雍正五年】
上谕上年腊月内据苏州巡抚陈时夏摺奏所有苏松拨运福建米十万石部文行令易谷二十万石运往但运谷脚价繁多若将米石运往可省脚价一半且今年苏松等处州县有数处被水微觉歉收闽省收成丰稔此米原备积贮之用尚非急需等语朕因苏松等处被水歉收又闻闽省秋成丰熟是以批陈时夏奏摺云用米运闽准尔所奏尔可就近酌量若苏松等处米石果少即将运闽之米题请暂停运送亦可朕此批示总因地方各有缓急当因时制宜不可执一而论也今据福建总督高其倬奏称闽省现在需米平粜此时风水顺利正好运送今江南将米陆续
?往若迟至南风时候便难行走等语该督既称闽省需米平粜着将江南米石即速陆续运往不必拘定一齐发行务趂风水顺利之时将所拨之米运到以济闽省之用
谕闽广督抚【雍正五年】
上谕闽广两省督抚常称本省产米甚少不足以敷民食总督高其倬亦曾具奏巡抚杨文乾则云广东所产之米即年岁丰收亦仅足供半年之食朕思本省之米不足供本省之食在歉岁则有之若云每岁如此即丰收亦然恐无此理或田畴荒废未尽地力或耕耘怠惰未用人功或奸民希图重价私卖海洋三者均未可定昨曾面谕九卿今广西巡抚韩良辅奏称广东地广人稠专仰给於广西之米在广东本处之人惟知贪财重利将地土多种龙眼甘?烟叶青靛之属以致民富而米少广西地瘠人稀岂能以所产供邻省多人之贩运等语此奏与朕前旨相符可知闽广民食之不敷有由来矣着二省总督巡抚等悉心劝导俾人人知食乃民天各务本业尽力南亩不得贪利而废农功之大不得逐末而忘稼穑之艰至於园圃果木之类当俟有余地余力而後为之岂可图目前一时之利益而不筹画於养命之源以致缓急无所倚赖而待济於邻省哉假使邻省或亦歉收则又将何如哉该督抚等务须谆切晓谕善为化导俾愚民豁然醒悟踊跃趋事则地方不致虚耗而米谷不致匮乏矣每见各省督抚大吏皆各私其所辖之地方而於邻省之休戚膜外视之如高其倬则请运江南之米於福建而陈时夏又欲留贮於江南杨文乾则欲运广西之米於广东而韩良辅又欲留贮於广西伊等各从疆界起见甚属褊小朕君临万方普天率土皆吾赤子一省米谷不敷自然接济於邻省有无相通古今之义若封疆大吏各据本地实情奏闻则朕易於办理倘各存偏向本省之见不肯通融接济则朕办理甚难若开捐纳以积谷则地方米价必致高昂若截漕米以济民则天庾所关更为紧要辗转思维实无善策是在凡为督抚者体朕一视同仁之意酌地方之缓急为有无相通之道勿以彼此隔属有心区别如此方不愧大臣公忠之谊而於国家怀保小民之治大有禆益也
御制诗经传说彚纂序【雍正五年】
朕惟诗之为敎所以成孝敬厚人伦美敎化移风俗其用远矣自说诗者各以其学行世释解纷纭而经旨渐晦朱子起而正之集传一书参考衆说探求古始独得精意而先王之诗敎藉之以明国家列在学宫着之功令家有其书人人传习四始六义晓然知所宗尚我
皇考圣祖仁皇帝右文稽古表章圣经
御纂周易折中既一以本义为正於春秋诗经复命儒臣次第纂辑皆以朱子之说为宗故是书首列集传而采汉唐以来诸儒讲解训释之与传合者存之其义异而理长者别为附録折中同异间出己见乙夜披览
亲加正定书成凡若干卷名曰诗经传说彚纂朕惟诗三百篇先王所以明劝惩而行黜陟盖治世之大经而後世文人学士乃以风云月露之辞自托风雅学经者又溺於训诂词章之陋习乌在其能明先王之道也我
皇考指授儒臣勒为是编期以阐先王垂敎之意与孔子删诗之旨学於是者有得於兴观羣怨之微而深明於事父事君之道从政专对无所不能则经学之实用着而所谓用之乡人用之邦国以化天下者亦於是乎行焉刋校既竣敬述
圣意序之简端
谕重农【雍正五年】
上谕自古帝王致治諴民莫不以重农为先务书陈无逸先知稼穑之艰难诗载豳风备叙田家之力作论语云百姓足君孰与不足孟子云民事不可缓也盖国以民为本民以食为天农事者帝王所以承天养人久安长治之本也我国家抚绥寰宇
圣祖仁皇帝临御六十余年深仁厚泽休养生息户口日增生齿益繁而直省之内地不加广近年以来各处皆有收成其被水歉收者不过州县数处耳而米价遂觉渐贵闽广之间颇有不敷之虑望济於邻省良由地土之所产如旧而民间之食指愈多所入不足以供所出是以米少而价昂此亦理势之必然者也夫米谷为养命之宝人既赖之以生则当加意爱惜而不可萌轻弃之心且资之者衆尤当随时撙节而不可纵口腹之欲每人能省一勺在我不觉其少而积少成多便可多养数人若人人如此则所积岂不更多所养岂不更衆乎养生家以食少为要诀固所以颐神养和亦所以节用惜福也况脾主於信习惯
便成自然每见食少之人其精神气体未尝不壮此显而可见者至於各省地土其不可以种植五谷之处则不妨种他物以取利其可以种植五谷之处则当视之如宝勤加垦治树艺菽粟安可舍本而逐末弃膏腴之沃壤而变为果木之塲废饔飱之恒产以幸图赢余之利乎至於?叶一种於生人日用毫无禆益而种植必择肥饶善地尤为妨农之甚者也小民较量锱铢且但顾目前而不为久远之计故当图利之时若令其舍多取寡弃重就轻必非其情之所愿而地方官遽然绳之以法则势有所难行转滋纷扰惟在良有司勤勤恳恳谆切劝谕俾小民豁然醒悟知稼穑为身命之所关非此不能生活而其他皆不足恃则羣情踊跃不待督课而皆尽力於南亩矣朕闻江南江西湖广粤东数省有一岁再熟之稻风土如此而仍至於乏食者是地土之力有余而播植之功不足岂非小民习於怠惰而有司之化导者有未至耶或者曰米谷太多则价贱而难於粜卖昔人有谷贱伤农之说谚语所谓熟荒者此则不必过虑假若小民勤於耕作收获丰盈致於价贱而难於出粜朕必多发官价以籴买之使重农务本之良民获利而有余赀也朕生平爱惜米谷每食之时虽颗粒不肯抛弃以朕玉食万方岂虑天庾之不给而所以如此撙节爱惜者实出於天性自然之敬慎并不由於勉强且以米谷乃
上天所赐以生养万民者朕为天下生民主惟有敬谨宝
重仰冀
天心默佑雨阳时若岁获有秋俾小民家有盖藏人歌乐
土朕既为亿万生民计不敢轻忽
天贶尔等绅衿百姓独不自为一身一家之计乎朝夕生
养之需既受
上天之赐若果加意爱惜随时撙节则
天必频加赐赉长享盈寜之福若恣情纵欲暴殄天物则
必上干
天怒不蒙眷赉而水旱灾祲之事皆所不免其理岂或爽哉又闻江西广西地方竟有以米谷饲养豚豕者试思谷食之与肉食孰重孰轻孰缓孰急而乃以
上天之所赐小民终岁勤苦之所获者为豢养物类之用
岂不干
天和而轻民命乎朕所以惓惓训谕者惟期天下之人专务本业以杜浮靡爱惜物力以图久远共体朕敬迓
天庥勤恤民隐之意则尔等家室必益至於丰饶尔等子孙必永绵其福泽思之思之毋忽朕言着将此晓谕内外官民人等并通行远乡僻壤咸使闻知
谕州县举荐【雍正五年】
上谕从来为政在乎得人书曰野无遗贤万邦咸寜盖贤才登进在位者多则分猷効职庶绩自能就理而民生无不被其泽也朕即位以来加意旁求凡所以延访擢用之道无不备至如现任官员及候补候选
科目诸人每特令荐举遴选引见广开録用之途冀收羣策之力又念各省学校之设原以养育人材爰命学臣保举贤能升闻於朝以备任使乃直省学臣所举人数不多又多草率塞责不能副得人之实夫十室之邑必有忠信古者取人之法惟乡举里选合於三代之制今直省府州县学贡生生员多者数百人少亦不下百余人其中岂无行谊醇笃好修自爱明达之士乎着知州知县官会同各该学敎官将府州县学之贡生生员内居家孝友行已端方才可办事而文亦可观者秉公确查一学各举一人於今年冬底申报该上司奏闻请旨其或僻远之地中学小学实无可举者令知县敎官出具印结该督抚查实奏闻朕因广揽人材举此旷典所以黜浮华而资实用州县敎职等官为一方师长选贤荐能乃其专责倘敢有轻忽之心虚应故事滥举非人者定照溺职例革职若或狥情受贿则又当重治其罪八旗之满州蒙古汉军亦照此例将人品端方通晓汉文者着该佐领各举一人如不得其人之佐领亦具印结令该都统彚齐奏闻请旨庶使潜修笃行之士得以表见而国家亦收得人之效矣
谕训节俭【雍正五年】
上谕前织造等衙门贡献物件其所进御用绣线黄龙袍曾至九件之多又见灯帏之上有加以彩绣为饰者朕心深为不悦比即加以诫谕近因端阳令节外间所进香?宫扇等件中有装饰华丽雕刻精工者此皆费於无益之地开风俗奢侈之端朕所深恶而不取也向来外省诸臣凡有进献方物朕留於宫中服用者所需实系不多每随便颁赐诸王内外大臣等所以推广恩泽也如黄龙绣縀之类既不可以颁赐诸王大臣不过收贮於宫中耳其余华灿之物在朕用之心中尚觉不安若赐诸王大臣在伊等亦觉非分岂非费於无益之地乎况朕素性实不喜华靡一切器具惟以雅洁适用为贵此朕撙节爱惜之心本出自然并非勉强数十年如一日者凡外臣进献惟应量加工价少异於市肆之物即可见诸臣恭敬之忱何必过於工巧而後见其诚悃乎工匠制造之情喜新好异无所底止见一美丽之式様初则竞相慕傚後必出奇鬬胜以相夸此雕文纂组之风古人所以斥为奇衺岂可导使为之而不防其渐乎盖治天下之道莫要於厚风俗而厚风俗之道必当崇俭而去奢若诸臣进献之物以奢为尚又何以训民间之俭约乎朕观四民之业士之外农为最贵凡士工商贾皆赖食於农以故农为天下之本务而工贾皆其末也今若於器用服玩之物争尚华巧必将多用工匠以为之市肆之中多一工作之人即田亩之中少一耕稼之人此逐末之所以见轻於古人也且愚民见工匠之利多於力田必羣趋而为工羣趋为工则物之制造者必多物多则售卖不易必至壅滞而价贱是逐末之人多不但有害於农而并有害於工也小民舍轻利而趋重利故逐末易而务本难苟为官者遽然绳之以法必非其情之所愿而势有所难行惟在平日留心时刻为之劝导使小民知本业之为贵又复训饬闾阎崇尚朴实工作之间不为华巧如此日积月累遂成风俗虽不必使为工者尽归於农然可免为农者相率而趋於工矣至如士人所业在乎读书明理以为世用故居四民之首然父兄之敎子弟亦当观其才质如何若果頴悟恂谨可望有成则当使之就学而为士若愚浊中下之资读书难通即当早令改业归农使之尽力於南亩以为仰事俯育之资诚恐读书不成而又麤识数字旷废闲游必致非分妄为越礼犯法是浮慕读书之名而不得其道其伤农而害本者为尤甚亦不可不知戒也朕深揆人情物理之源知奢俭一端关系民生风俗者至大故欲中外臣民黜奢贱末专力於本人人自厚其生自正其德则天下共享太平之乐矣昔人云由俭入奢易由奢入俭难不知奢者取用少而费力多俭者取用多而费力少则由奢入俭乃人人行之甚便者不可谓难也朕自身体力行为天下先诸王内外大臣文武官弁与乡绅富户当深体朕心钦遵朕谕期共勉之勿视为具文
谕直省司道府【雍正五年】
上谕直省司道府等官朕惟治道之要莫大於用人督抚经理地方必任用司道府官犹朕统御天下必任用在廷诸大臣如廷臣不能实心任事竭力以辅朕则庶务之繁朕岂能以一人独理如司道府不能实心任事竭力以助督抚则属员之贤否民间之利弊督抚岂能徧悉而周知用人之关於治道诚至重矣第人之才具不同心术各异用之有甚难者彼司道府等官有一种奸巧之人专务沽取虚名毫无补於地方之实政其心惟知自为而已督抚有所委托稍涉繁难谓非分内所应办之事即逡巡退缩似此怀奸诡避而反沽不阿谀上司之名殊不知督抚所办之事即国家之事何一可置分外耶此人之不能为督抚用者也有一种好事之人不安本分督抚寄之以耳目委之以腹心则招摇生事惟所欲为如遇无能之督抚则事无大小任其簸弄督抚为所把持而不能自主如遇有为之督抚则巧窥意旨百计投合阳饰其亷谨勤干之容隂行其诈伪营私之计督抚不觉入其彀中一任逞其私智此又督抚之用非其人也顾为督抚者势不能不於所属之司道府寄耳目委腹心必将遴选其能任事者而委任焉人见其於稠人之中专任一二人则议论风生或指为鑚营或斥为奔竞或目之为上司之私人或疑其有所嘱托而幸进甚至媒孽其短以为怙势作威揽权纳贿必致损败督抚之声名此等皆属私意非公恕之论也且其人既为督抚所信任以身入乎局中自当大破情面不取悦於同官不狥庇乎下属鋭意孤行无所顾惜其迹有类於揽权怙势之所为论者不察其实从而媒孽之抑何不恕之甚乎朕以为人之行事所辨在公私是非之间而已即如武断乡曲之辈闾里所深恶也然使其人若能督率乡曲之中使之孝亲敬长使之服田力穑使之急工奉上乡人悚畏服从则大有补於风化也尚得谓其武断乎又如揽权之臣朝宁所不容也若其人以身任天下之重不避劳不避怨不为利疚不为威惕正色而立於朝者人君自当倚之为柱石重臣尚得谓其揽权乎虽有贵贱大小之别其理则一也向令此一二专任之司道府官果能秉公持正实心以办地方之事必且有裨於国计有益於民生不特督抚资其赞助朕亦且嘉赖焉尚何揽权怙势之可言哉要之用人有专任一二人者亦事势有所不得已焉耳设使各省司道府等官皆竭诚奉公殚其宣力分猷之实则督抚何乐而不多用也亦犹在廷诸大臣人人怀公忠体国之心则皆朕之股肱心膂朕求之而不可得者又何取乎一二人之专任哉但知人则哲惟帝其难之彼为督抚者因属员中不能尽得其人而用之乃不得已而以耳目腹心专付之於一二司道府等也或有择之不精用之不慎所托非人稍有所觉即当警省改悔不可袒护饰非则无过矣如福州知府胡承谋窥见廵抚毛文铨诈伪沽誉投其所奸遂笼络通省官员共相欺隐又能使毛文铨转而欺朕此其奸恶狡猾较前各种劣员尤甚断不可一日姑容者也朕实深悉直省督抚用人之委曲复洞鉴直省司道府各官种种情伪为此谆切晓谕俾各警惕猛省直省督抚务须仰体朕察吏之意将属员时加体察勿为宵小欺蒙朕自有远照断不使若辈少有遁情夫天下上智下愚之人无几惟中材可与为善可与为不善者居多尚其敬听朕训憬然觉悟共勉为秉公持正实心办事之人下不愧州县之表率上以不负督抚任用者不负朝廷则吏治烝烝日上措天下於郅隆之治不亦美欤朕期汝等人人勉之
谕清查福建常平仓【雍正五年】
上谕常平仓谷乃民命所关实地方第一紧要之政数年以来朕为此事宵旰焦劳谆谆训诫至再至三若地方大小官员苟有人心断不忍置之膜外查福建通省应贮米谷共一百七八十万石原以备用为数可谓足矣乃上年稍觉歉收米价略长而地方大小官员与兵民之心皆觉皇皇以缺米为虑彼时朕即疑闽省积贮之数必有亏空故地方情形若此也朕留心访问近闻闽省各属仓谷钱粮虚悬者甚多有银谷两空者有无谷而仅存价值者至於实贮在仓者则十无三四毛文铨身为廵抚受朕深恩奉朕当面谆谆训勉切谕况稽查钱粮系廵抚之专责伊乃将无作有揑称实贮在仓敢於欺罔且忍以百姓性命之所需供属员之侵那作弊负国负恩莫此为甚向来直隶江西二省仓储不实经朕特遣大臣前往逐一清查并遴选人员命往将仓储亏空之州县官即行更换是以二省亏空之仓谷渐次清楚今闽省积弊若此亦当特遣大臣会同新任廵抚常赉将通省仓谷秉公据实一一清查其拣选府州县等官着即带往并前所发人员遵照谕旨分别题补委署如有查出亏空之州县并失察之知府等官即将伊等解任审追其员缺将前後命往人员应题补者题补应委署者委署务期彻底澄清不使丝毫朦混以副朕察吏惠民之至意今差往之人与新任廵抚若仍瞻顾欺隐料不能逃朕之鉴察不过亦如毛文铨自取诛戮耳
谕清查闽省仓谷【雍正五年】
上谕仓储米谷乃民命所关最为紧要福建通省仓谷亏空甚多廵抚毛文铨扶同欺隐经朕访闻确实特遣大臣等前往盘查务令彻底澄清使颗粒无亏以备民间缓急之用朕之为闽民筹画者可为殚竭心力矣但恐不肖有司等闻钦差将至向绅衿富户那移借贷以掩饰其亏空之项而绅衿富户等或畏其威势或迫於情面不得已代为应付以图掩饰弥缝於一时均未可定朕此番之差遣大臣清查断不容有?毫之朦混隐匿且拣选府州县等官多员令钦差大臣带往将现任府州县内之钱粮稍有不清者即令更换是现任者必去而接任者新来倘绅衿富户等一将赀财谷米借出便成官物断断不能退还用是特颁此旨明白晓谕俾绅衿富户等勿堕贪官劣员之术中使地方积弊永除而後任官员亦共知儆戒不至仍蹈前辙着将此通行福建郡邑乡村咸使闻知
谕辩礼义亷耻【雍正五年】
上谕近因考试新科进士以宋儒所云士人当有礼义亷耻句为论题诸进士试卷进呈朕躬自披览见其文艺之工拙优劣固有不同然大槩皆词章记诵之常谈见解卑浅识量狭隘未能真知题中之理藴而实有发明盖所言止於仪文末节而已非礼义亷耻之大者也朕则谓古人言礼义亷耻国之四维者盖以天下之大四海之衆皆范围其中而不可须臾离而士人贵有礼义亷耻之说所指甚远所包甚宏上之为人君下之为人臣皆当求其大者以为务而不可局於仪文末节之间也以礼言之如化民成俗立敎明伦使天下之人为臣皆知忠为子皆知孝此礼之大者也进退周旋俯仰揖让此礼之小者也以义言之如开诚布公荡平正直使天下之人无党无偏和衷共济此义之大者也然诺不欺出入必谨此义之小者也以亷言之理财制用崇俭务本使天下之人家给人足路不拾遗盗贼不生争讼不作贪官汚吏无以自容此亷之大者也箪食豆?一介不取此亷之小者也至於以耻言之为人君者宪天出治諴和万民则当以一夫不获其所为耻为人臣者行义达道兼善天下则当以其君之不为尧舜为耻若夫迂拘曲谨如乡党自好之类不失言於人不失色於人此乃耻之小者耳曾何足以尽有耻之道乎欲为君尽君道欲为臣尽臣道而其道不外礼义亷耻之四端士人者必当以天下为己任其身既即为臣之身而有致君之责者岂可徒知礼义亷耻之小节而不知礼义亷耻之大者乎夫礼义亷耻由一端之小者扩而充之皆可以保四海然必知其大者而务之自可不遗於其小若或徒窥小节而不知其大则迂拘曲谨祗图检束一身而不敢任天下之重此则细民之行而非士人之道也孔子曰人能弘道非道弘人其可不勉自奋立乎朕引见新科进士之时即欲面加训谕因天气炎热恐伊等暂时跪听不能悉心领会今特详为宣示朕愿与大小诸臣交相儆勉详思礼义亷耻之大者身体力行则人心风俗烝烝日上而唐虞三代之治庶几其可复见也
谕督抚倡率僚属【雍正五年】
上谕七月初一日朕曾颁谕旨云从来天人感召之理捷於影响凡地方水旱灾祲皆由人事所致或朝廷政事有所阙失或督抚大吏不修其职或郡县守令不得其人又或一乡一邑之中人心诈伪风俗浇漓此数端者皆足以干
天和而召灾祲是以朕谆谆训饬颁?谕旨至再至三而宵旰之时无刻不深乾惕但天下至大兆民至衆察吏之责莫如督抚亲民之官莫如守令若地方有司官果能视民如子休戚相关平时化导有方痌瘝一体则民气舒畅而乖戾潜消设偶遇雨阳愆期又复为民请命?诚祈祷自可挽回
天意感召休和如张堪之麦秀两岐鲁恭之蝗不入境史册所传皆实有其事实有其理非虚语也近见有司
官平时不能尽爱养之道民生不厚风俗不淳既足上干天谴及遇水旱又漠不关心不知悔过自省纵事祈祷虚文亦不过勉强塞责甚至不肖之员惟恐报灾蠲赋己身不得火耗羡余而隐匿不报者有之又或本身原有亏空转冀水旱得邀赈济以便开销而百姓并不沾颗粒之惠者有之似此居心行事竟将民生疾苦视同陌路则民气郁而不舒何以弭天灾而召丰穰乎朕为天下主凡民生之休戚吏治之得失皆朕躬之责亦难推诿于臣工况臣工之是非即朕之是非朕又何能推诿乎若言可推诿即近在京畿地方亦府尹刑部之责言不可推诿则云贵边方之事亦朕视同畿内一体办理之事也如何分得近远用人察吏之道各有等次朕所察用者督抚也督抚所察用者有司也若督抚不得其人朕之过也有司不得其人则督抚之过也至地方百姓不能为之遂生复性扞患御灾则其过专在有司矣夫为政之道在於得人而用人之法只得博采舆论然使但以舆论为凴则如裴度张楷人皆称其秉公持正谨慎和平及至近日江西亏空毕露弊端种种皆裴度张楷任内之事伊等从前肆其巧诈苟且因循贻害地方其罪实难寛贷至如河南巡抚田文镜者尚有天理良心尽丧之李绂谢济世等诬为贪婪如此不辨公私颠倒是非实可为叹息流涕朕御政五载如此者不可枚举只就田文镜裴度两人言之则舆论之不足凭显而易见矣舆论既不足尽凭则人之贤否何由而知只得试用之以观其後此即古圣人明试以功之意若试之而称其职岂非朕心之所乐愿倘试之而不称其职自当速行更换岂有劣员既经败露尚可姑留在任乎乃无知小人不知朕进退人才之苦心而辄有轻於去留之私议此则愚昩之甚者也如田文镜在任五年朕因其有益於地方屡欲用为总督尚不忍令其轻去豫省裴度在任一无善状朕惑于舆论姑留至于三年以致江西吏治废弛至此至今朕心悔不早去尚可谓朕之用人轻于去留乎为督抚者当体朕察吏安民之苦心竭诚秉公为国倡率百僚使地方有司皆能实尽父母斯民之道则上与下合为一心官与民联为一体和气致祥休嘉日集断不致旱涝之为忧矣今年春月直隶地方有数处少雨朕心轸念不遑寜处降旨询问而总督宜兆熊刘师恕坦然奏称今岁闰月嗣後得雨亦不为迟朕已降旨切责如此存心怠忽岂能感召
天和从前雍正二年春河南地方少雨田文镜具摺奏闻词意恳切忧民之心露之章句朕览奏为之心动竭诚祈祷乃伊摺奏到京之二日河南即得大雨朕先亦曾明谕自此以後三年之内豫省皆获丰收连岁谷秀十三穗麦秀三岐可见至诚感格无有不应凡封疆大臣皆能如此存心则地方断无不受福之理田文镜当加殊恩以奬忠诚任事之大臣着加兵部尚书衘授为河南总督总兵以下听伊节制此系特恩不为豫省定例朕意各省地方莫要於水旱之事当定为地方官之考成除直隶之玉田宝坻等处江南之泗州盱眙等处湖广之江陵沔阳等处广东之围基等处皆滨江近河素称沮洳之地似此等地方难以定议外其余地方官员倘有政治不修化导不力以致民气不舒灾祲见告者或有自顾已私匿灾不报者应作何严加处分之处着大学士九卿详议具奏如此则人人知敬
天勤民之道矣自古有治人无治法朕所降谕旨丁寜往复无非念切民生然必奉行尽善方收实效即如社仓一事朕数年以来屡屡降旨但可劝民自为不可绳以官法前杨宗仁在湖广鋭於举行而州县官遂迎合其意勉强行之近日竟有官吏将此项米谷侵那者此即奉行社仓之弊非朕之意也又如民间向来多将膏腴之壤栽种烟果以图重利朕虑其抛荒农务谕令有司善为劝导使知务本谕旨甚明并非迫令一时改业也今闻有将民间已种之烟叶竟行拔去者此时既不能树艺五谷而已种之物又复弃置岂不农末两失大负朕爱养百姓之初心耶朕所降谕旨明白周详而奉行者如此舛错皆系愚劣官员不能领会且远乡僻壤之地未曾晓谕周知此皆地方大吏疎忽之咎着将此谕旨遍传直省务使远乡僻壤咸共知之嗣後凡朕令遍谕之旨倘有遗漏宣示不及之处经朕察出定严加处分此乃初一日所降谕旨也乃数日以来隂雨连绵不见晴霁朕甚忧畏?诚修省细思近日用人行政之处可以自信或因前日颁发谕旨欲将地方水旱定为有司考成之处其事有所不可故
上天垂象以示意耶其以水旱为考成之处不必定例大学士九卿不必议奏着将前後所降谕旨彚写一处仍复通行并令大小官员各録一道存贮官署以自儆省且使知朕敬
天乾惕之至意期与内外大小臣工共勉之其余仍照前
旨行
谕祀龙神【雍正五年】
上谕
龙神散布霖雨福国佑民功用显着朕在京?设各省
龙神像位为各省祈祷今思
龙神专司各省雨泽地方守土大臣理应?诚供奉朕特造各省
龙神大小二像着该省督抚迎请供奉本地?诚展祀
谕尊崇
孔子【雍正五年】
上谕朕惟
孔子以天纵之至德集羣圣之大成尧舜禹汤文武相传之道具於经籍者赖
孔子纂述修明之而鲁论一书尤切於人生日用之实使万世之伦纪以明万世之名分以辨万世之人心以正风俗以端若无
孔子之敎则人将忽於天秩天叙之经昩於民彛物则之理势必以小加大以少凌长以贱妨贵尊卑倒置上下无等干名犯分越礼悖义所谓君不君臣不臣父不父子不子虽有粟吾得而食诸其为世道人心之害尚可胜言哉惟有
孔子之敎而人道之大经彛伦之至理昭然如日月之丽天江河之行地历世愈久其道弥彰统智愚贤不肖之俦无有能越其范围者纲维既立而人无踰闲荡检之事在君上尤受其益易曰君子以辨上下定民志礼运曰礼达而分定使非
孔子立敎垂训则上下何以辨礼制何以达此
孔子所以治万世之天下而为生民以来所未有也使为君者不知尊崇
孔子亦何以建极於上而表正万邦乎人第知孔子之敎在明伦纪辨名分正人心端风俗亦知伦纪既明名分既辨人心既正风俗既端而受其益者之尤在君上也哉朕故表而出之以见
孔子之道之大而
孔子之功之隆也
谕耕耤【雍正五年】
谕直省总督廵抚等自雍正二年以来朕躬耕耤田而耤田之中每岁必产嘉谷上年自双穗至於九穗今岁则自双穗至於十三穗在廷诸臣及京都耆庶皆惊讶以为奇朕之宣示於衆者并非矜诩夸张以为祥瑞盖实有见於天人感召之理捷於影响而朕敬
天之心至诚至切愿与内外大小臣工共勉之也稼穑为
天地之宝民命攸关我
圣祖仁皇帝临御六十余年无刻不以重农力穑为先务仰观天时俯察地利辩土性而课人功资雨阳而防旱涝绸缪区画旰食宵衣偶遇雨泽愆期
圣心忧劳之切侍侧臣子皆惶悚不寜所以为万世谋粒食者至矣尽矣朕朝夕瞻仰者四十余年今缵承大统竭诚效法念切民依每年?祀先农躬耕
帝耤仰蒙
上天眷佑叠锡嘉禾信而可徵纎毫不爽是以特颁谕旨令各省守土官共举耕耤之礼为万方百姓祈祷秋成今见各省督抚奏报前来处处风雨均调春麦秋禾并登丰稔虽边远荒僻之地亦庆有秋惟直隶湖广安徽数州县近水最低之处常年被涝者略有浸注亦不为灾是今岁可称大有年矣朕感
上天之垂慈庆下民之受福而推求其故良由今年各省初耕耤田各该有司自然小心敬慎斋祓?诚是以感格
上苍而获此盈寜之锡倘从此益加敬谨不懈初心则岁岁屡丰可以预必尔督抚等可通行晓谕所属官民当凛
帝鉴之匪遥勿视耕耤为故事永矢严恪以迓
天和天下臣民受福斯朕之福也思之慎之毋忽朕言谕禁毁钱文【雍正五年】
上谕民生日用所需制钱最为切要朕特为便民起见屡颁谕旨严禁销毁制钱并令京城及各省督抚驻劄之省城不许铸造黄铜器皿三品以下官员及兵民人等不得私用此朕欲期钱文丰裕为小民易於资生非朕有所需用也已曾谆切详谕不啻再三自晓然於天下矣京城现今奉行钱价已觉稍平乃近闻各处督抚驻劄之省城铜器店内仍用黄铜铸造者甚多此明系各省督抚奉朕谕旨之後不曾实力奉行只以告示晓谕虚文掩饰而已朕时时切谕内外诸臣若朕所颁谕旨有不便於民之处即当据实
敷陈请弛其禁断不可阳奉隂违有失为政之体各省督抚等寜不闻之乎且朕向因钱局鼓铸日增而钱文日见短少即灼然知有销毁制钱铸造铜器之弊嗣於京城内果屡次拿获销毁制钱之奸民而钦差官员至甘肃地方亦见有毁钱为器者与朕所料若合符契则黄铜器皿必当严禁明矣省会乃督抚驻劄之区耳目最近政令易行非若远乡僻壤之难於稽察也若果实心遵奉甚属易事朕为制钱筹画宵旰焦劳各省地方官办运铜筋亦甚费经营跋涉之苦然後官局得以鼔铸钱文以资百姓之用夫以铸钱如此之难而奸棍贪财射利竟将已成之钱复行销毁蠧国害民孰大於此故禁用黄铜者所以杜毁钱之源也乃督抚畏一二犯法贪利工商之怨望背朕旨而轻民计是何心也今特再加训诫各省督抚务宜实力奉行朕令人於各省查访倘仍前疎忽定将督抚严加处分至於黄铜器皿亦非人生必不可缺之物铁锡瓦木可以代铜器者甚多朕前谕旨甚明况交官仍得价值又何乐而不为但从前曾斟酌三品以上许用黄铜器皿今犹觉滥用者多嗣後惟一品官员之家器皿许用黄铜余着通行禁止如有藏匿私用不肯交官者槩以违禁论中外臣民其知朕意毋忽
谕颁?
谕旨当遍示乡村【雍正五年】
谕各省督抚藩臬朕宵旰勤劳时以敎养万民为念是以所颁谕旨皆正德厚生之要务实切於民生日用者又恐愚民一时未必即能醒悟於是谆谆训诫至再至三总期四海之广遐陬僻壤之衆家喻户晓深知朕视民如子之心自然感发天良遵道遵路以成移风易俗之治朕心何等殷切岂各省地方大吏尚不知之乎乃闻向来谕旨颁至各省者不过省会之地一出告示而已州县各处并未遍传至於乡村庄堡偏僻之区则更无从知之矣朕以爱育黎庶化导人心至诚至切之苦衷屡颁谕旨而地方大吏竟视为虚文故事怠忽因循若此尚得谓之不负简任不愧职掌乎又如禁止黄铜器皿者所以杜销毁制钱之弊使钱文充裕以便民用也禁止赌博者所以戒游惰匪僻之行使保家立品以厚民俗也禁宰耕牛者所以重稼穑之资念农夫力田之助也朕为百姓筹画者委曲周详无微不到而地方官员并不实力奉行闻省会之地黄铜器皿市卖如故郡县之间种种赌具亦市卖如故有司不能禁约上司置若罔闻是朕为百姓筹画之至意百姓并未晓然於心无怪乎习而不改迷而不悟也京师乃五方杂处之地凡禁约之事较他省为难今京城内外市卖铜器及羣聚赌博者俱已禁止岂外省转不能行乎此等事可以一时禁止实有益而无害而地方大吏所宜急遵行者他如清查保甲积贮社仓之类行之必以其渐地方始无纷扰若骤然举行而廹之以官法奸胥滑吏将借端为非转为小民之累今观地方大吏於应当从容办理之事则急切为之而於一时可以禁止之事实有益而无害者则悠悠忽忽漫不经心岂非缓急失宜先後不得其序耶且各处之情形不同而属员之才力亦不一为上司者於寛严缓急之间又当详审酌量而出之不然则寛有寛之弊严有严之弊是皆不可不察也至於邪敎妖言大有关於人心风俗该地方官一有所闻即当留心根究庶可以消奸宄而安良善所谓防微杜渐也昨山西李恒荣及近日泽州妖言诱人之案即是榜様倘地方有此等之事下司隐匿不报或上司知之又欲化有事为无事势必致奸宄漏网匪党无所忌惮附和者愈衆则将来株连者愈多是本欲息事而转致多事故不如惩治之於早也各省督抚藩臬皆地方大吏勉之毋忽尔等可将朕谕旨録出寄与知之
谕用刑当平【雍正五年】
上谕刑名关系民命刑部事务较吏部户部为尤紧要吏部误用一人不过以应得官之人略早用几日而已户部之误在於钱粮一经知觉即可改正至於刑部之误则死者不可复生断者不可复续故礼记王制曰刑者侀也侀者成也一成而不可变故君子尽心焉朕於刑名更加慎重书曰天讨有罪五刑五用哉五刑有轻重之等无一非天理之当然故当轻而轻当重而重必须至公至平乃为钦承天道若以应斩之人而寛以绞罪便是逆天必获谴责稍寛且不可而况於严乎朕为人君尚不可寛严稍失其平况人臣居法司之任者乎凡有案件始之以听断继之以研讯定之以律例若稍有不公不平之处则情罪之轻重不得其宜而用法之寛严皆失其当矣当寛而严固为罪孽当严而寛孽亦如之盖鸱鴞不除无以致鸾凤稂莠不剪无以植嘉禾司刑名者姑息养奸则小人无所惩戒必不能改恶以从善此所谓妇人之仁其害岂浅小哉故刑法者使人迁善远罪所以辅敎化者也舜之勉臯陶曰汝作士明于五刑以弼五敎期于予治刑期于无刑民协于中夫持法之平可以成协中之化则刑名不诚重哉居法司之任者不但重罪不可疎忽即轻罪亦当详慎务操其至公至平之心而时凛天监在兹之惧使用法之寛严悉当情罪之轻重允孚则不愧明允之司而可以成无刑之治矣
谕廵台御史兼管学政【雍正五年】
上谕台湾远隔海洋向来督学官员难以按临考试是以将学政交与台湾道兼管朕思道员管理地方之事又兼学政未免稍繁每年既派御史二员前往台湾廵察应将学政交与汉御史管理甚为妥协现今御史尹泰在彼着即办理台湾学政嗣後永着为例
谕戍台兵丁挑选派往【雍正五年】
上谕台湾防汛兵丁例由内地派往更换而该营将弁往往不肯将勤慎诚实营伍中得力之人派往是以兵丁到彼不遵约束多放肆生事此乃历来积弊朕知之甚悉嗣後台湾换班兵丁着该管官弁将勤慎可用之人挑选派往倘兵丁到彼有生事不法者或经发觉或被驻台官员参出将派往之该管官一并议处如此则各营派拨兵丁不敢苟且塞责而海疆得防汛之益矣
谕乡试房考调取邻省举人进士【雍正五年】
上谕外省乡试房考旧例皆用现任知县入闱朕思知县身为民牧所司地方政务甚为殷繁每当乡试届期赴省入闱动经数月诸事必至躭延迟悞且一县之中岂可无正印官在署管辖况知县到任以後日理簿书钱谷之事於文艺未免荒疎倘令办事之时犹必温习举业以为房考持衡之地其势难以兼顾又本省本县应试举子皆即县令所管辖之子民於形迹亦涉嫌疑朕意欲将外省房考之例斟酌更定或於邻近省分举人进士之员在家候选者临期调取数十人以为房考之用交与监临之督抚秉公掣籖令其入闱分校如此则房考非现任之官既可於政事不致迟悞而伊等候选在家仍可不时温习举业以备衡文之任似为有益但必须筹画周详始可以杜弊端而收科塲之实效着九卿悉心详议具奏
谕外官告病仍许原缺补用【雍正五年】
上谕定例凡在京各部院官员因病告假回籍调理者病痊之日仍以原衙门补用至在外各官一经告病即令休致所以防不肖有司之托病规避也夫外官有地方之责果系患病不能办理事务自应呈请离任但病痊之日格於成例虽有才具优长之员不得起用殊为可惜从前有府县官员告病者朕降旨调来引见见其才尚可用即命医调治痊可仍行补用诚以人才难得虽片长薄技不忍弃置也嗣後外官告病者着督抚查明确实具题令其回籍调治痊可有情愿起用者於本籍起文赴
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:00:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>