<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="北京岁时记,北京岁时记全文在线阅读,北京岁时记全文在线下载,大玄古籍书库">
<meta name="description" content="风俗志。蔡省吾撰。一卷。此书专记北京风俗。_北京岁时记_全文在线阅读_北京岁时记_全文在线下载_大玄古籍书库">
<title>北京岁时记_蔡省吾_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">北京岁时记</span> <br/>
          作者： <span class="inputVal" id="bkauthor">蔡省吾</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,风俗志,完结</span> <br/>
          字数： <span class="inputVal" id="bknum">[book_length]11211</span> <br/>
          说明： <span class="inputVal" id="bkdec">风俗志。蔡省吾撰。一卷。此书专记北京风俗。</span> <br/>
          封面： <span class="inputVal" id="bkimg">Z_11151.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]北京岁时记
[book_author]蔡省吾
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,风俗志,完结
[book_length]11211
[book_dec]风俗志。蔡省吾撰。一卷。此书专记北京风俗。
[book_img]Z_11151.jpg


[book_title]北京岁时记
蔡省吾
元旦 上御保和殿，起乐受贺。自王公及百官均应进内朝贺。已毕，走谒亲友，各道新喜。近者登堂，疏者投刺。俗谓除夕为三十晚，上元旦为大年初一。是日无论贫富，均以面食作饺而食之。谓之煮饽饽，即水饺也。多茹素者。豪家暗以金银小锞宝石等置其中，食得者终岁吉。凡御前行走王公大臣侍卫等均赏八宝荷包，悬于胸前。
祭财神 大年初二祭财神，多以公鸡、活鲤鱼供者。鞭炮昼夜不休。
破五 初五日谓之破五。五日内生米不得为炊，妇女不得出门。初六日，王妃贵主各家堂客，始得冠帔往来互相贺岁。新妇归宁。铺肆开张。曙后鞭炮尤多。
人日 东方朔古书岁后八日一鸡、二犬、三豕、四羊、五牛、六马、七人、八谷，其日清明，则所生之物育，阴则灾。按，俗传一鸡、二犬、三猫、四鼠、五马、六羊、七人、八俗、九果、十菜。晴则多，风则少。
顺星 初八日祭星，元宵上供，剪灯花纸拈成鸡爪样，蘸油置灯，支碗中燃之。初供四十八盏，继与家下各人按值年之星盏数形式燃之，谓之顺星。然后再散置于门户、井灶各处，谓之散灯花。或谓之散星，辟除不祥之意。
打春 立春先一日顺天府官员至东直门外一里春场迎春。立春日礼部呈进春山宝坐，顺天府呈进春牛图，礼毕回署。引春牛而击之，曰打春。是日多食春饼，妇女买萝葡食之，曰咬春，谓可却春困也。
紫光阁 壁间绘武臣战功，光绪中曾于此阅王公侍卫马步射，盖演武处也。每岁正月初九日开阁，筵宴觐见外藩蒙古王公回王，特赏花翎尺头，献乐，看贯跤，撞踏绳诸技，撞高三丈，腰带弓矢缘，至其巅射之。绳长亦三丈，绳长亦三丈，跃其上行踏往来。阁前两旁设蒙古包八休息处也。
新谷坛 正月得辛。上亲行致祭。祈年殿在天坛内，礼节略同郊祭。
灯节 自十三至十七。惟十五为正节。上御太和殿筵宴各王公大臣，起乐，喜起舞，开国乐也。按八旗八人盔甲弓矢竹马盘旋以射妖虎，毕则乐部献乐，凡十六人，瑟筝外皆略似拨阮胡琴类，其制皆异也。继则高丽跟头，回回戏法，缅甸曲扯，古鲁圆对刀，对鞭，末以披发童引狮跳舞。则还宫抢宴亦不厉禁，多归以奉亲也。市肆张灯，六街之灯以东四牌楼、地安门外为最盛，次则工兵二部，余亦不无可观。绢画颇有高手，玻璃明角之灯，彩画难佳，但助辉煌耳。道咸间，徐五鲍九两家绢灯最著名。徐笔超逸，鲍绘精工，徐惟鲍助，他人不敢接也。时人评北新桥两聚生斋徐画醉菩提绢灯四十支，传神处为都门之第一也。次则白云观写真菊花灯，亦俨然逸品也。明时灯市皆在灯市口，今则市归玻璃厂矣。乾果肆，多结冰为器具，中燃灯栽麦苗为人物诸状。宛平县西城隍庙以不灰木堆成火判，受煤数百斤，七孔冒火，凡五日夜。各街铺肆五夜中放各种花炮者无时不有，各铺肆间有锣鼓钣者，多胡打乱敲相接不断。早年各街由官厅按段设小灯棚，挂联悬灯，人家门首亦多悬灯者。都门结近体谜社，近云北派上元亦有悬灯者，闲人猜落数条，千文、百姓、三经各二也。
筵九 十九日亦曰燕九。上幸西厂子小金殿。筵宴，看玩艺，贯跤。蒙古王公请安告归。是日翻貂褂换白锋毛褂，游赏白云观。相传十八日夜内必有真仙下降，或幻游人、或化乞丐，有缘遇之却病延年。
开印 十九至二十一择吉开印。各署照常，各学开馆。
打鬼 黄寺十五日。黑寺二十三日。雍和宫三十日。食品要货云集，士女游人蚁聚。
填仓 二十五日粮商米贩致祭仓神，鞭炮相接不断。居民烹治饮食，谓之填仓。
大钟寺 觉生寺明永乐铸大钟，高一丈五重八万七千斤，内外勒楷字法华经一部。乾隆八年移置于建此，钟楼高五丈，因名之。自初一开庙十日，游人坌集，快马熟车咸来争赛，黑黄寺打鬼亦然。
曹老公观 西直门内明珰曹化纯兴建，自初一开庙半月，有观倒观修之谣。
厂甸 昔之海王村，今工部之玻璃厂也。廛市林立，以古玩字画纸张书帖为正宗。自初一列市半月。童玩在厂甸。红货在火神庙。
东西庙 东为隆福寺，明景泰四年建，逢九、十日开庙。西曰护国寺，元之崇国寺，原元相脱克脱之故宅，千佛殿旁尚存其夫妇之立像，逢七、八日开庙，百货云集两庙，花厂尤多，为都内一大市会。
土地庙 宣武门外。逢三日有庙市。花厂、鸽市。
花市 崇文门外逢四有集。一切绫绢、通草、蜡瓣纸花出此，亦发外庄。染花旧用中国颜色。红蓝水色甚不易制。红则红花店制膏汁零售，其招牌云水作花红。蓝则靛之二蓝，一庙中制而零售，做花活人家用时以盏往售，至今呼为蓝汤老爷庙。今用洋色矣。
药王庙 小药王庙，东直门内。北药王庙，旧鼓楼大街。皆朔望日有庙市。妇女零用之物。
太阳糕 二月初一日，市人以米面团小饼，上贯寸馀鸡式，多售而供之，谓之太阳糕。
龙抬头 二月二日，古之中和节也。是日食饼为龙鳞饼，食面为龙须面，闺中停针，恐伤龙目，又以祭馀素烛偏照壁间，有“二月二照房梁，蝎子蜈蚣无处藏”之语。
春分 宫中祠庙皆派大臣，前后致祭。世家致祭宗祠。秋分亦然。
清明 祭扫坟茔前一日寒食，为禁烟节。万物至此清净明洁。
货鸡雏 二月底，便有贩鸡鸭雏者。皆人力育之，或谓置卵糠中以热炕暖炮出者。
蟠桃宫 即太平宫，东便门外临护城河。自三月初一开庙三天。记耻庵往游遇味莼偕饮有词云：《菩萨蛮》“长堤一线偎春水，喧阗士女人如蚁。隔岸两三家，墙头红杏花。■■旗亭酌绿酒，恰遇同心友，老去强追欢，年年三月三。”
东狱庙 元延祐中建明，正统中，益拓其宇。两庑设七十二司（按：应为七十六司）。朝阳门外。除朔望外，每至三月自十五日开庙半月，至二十八日为尤盛。俗谓之撢尘会，其实东狱大帝诞辰也。相传速报司最著灵。后阁有梓潼帝君，其铜骡亦灵异。能愈人病。病耳者，摩其耳者；病目者，拭其目。早年所闻灵显极多。
潭柘寺浑河石景山西栗园庄。北去京八十馀里。每至三月初一日开庙半月。香火甚繁。在万山中。九峰环抱中有流泉蜿蜒甚远。有银杏，传为帝王树高十馀丈。殿前玉兰、紫荆皆皆茂。有灵蛇二，曰大青小青。所谓柘木者，仅存数尺与元妙严公主拜佛砖同为古迹。寺最古，有晋碑。按潭柘为诸山之中心，晋曰嘉福，唐曰龙泉，康熙间更名岫云寺。
戒台惟六月六日有晾经会，纵人游览而游者卒鲜。在潭柘东南，以松胜。寺名万寿。按万寿寺在马鞍山，唐武德中建，曰慧聚寺，明正统间改今名。游潭柘者多至此。
天台山在京西摩石口。车马可通，即翠微山之后山也。每岁三月十八日开庙，香火甚繁。寺门在南山之麓，寺在北山之巅，相去几至里许。沿山流泉三四，涓涓不穷。
换季白锋毛后换灰鼠袍褂，染银鼠冠换银鼠袍褂。毡冠绒领白袖头换珍珠毛袍褂。骨种羊冠换绵袍褂。纵线冠换夹袍褂。绒冠缎领章绒在绵夹之间，换罩袍褂。呢冠每至三月二十前后，换戴凉帽。由礼部奏请。女眷皆换玉簪。
黄花鱼即石首。鱼三月初到京，由崇文门监督照例呈进呈。四月来海鲫鱼，即大头鱼。味稍逊不进。儿童以大头鱼头骨插之如羊。
舍缘头都人向善者四月八日以青黄豆数升，宣佛号而拈之，毕而煮熟行散市人，以结人缘。按《日下旧闻考》京师僧人念佛号以豆记数，至四月八日佛诞，煮熟，邀人于路请食之，以结缘。今尚沿之。
万寿寺西直门外。四月自初一开庙半月。明万历五年建。
西顶在万寿寺西。亦四月初一开庙半月。明万历年建。祀碧霞元君。初号天妃，宋宣和间始著灵异。
妙峰山碧霞元君庙在京城西北八十余里。山路四十余里。地属昌平，每届四月自初一日开庙半月。香火极盛。开山前后有雨皆谓之净山雨。庙址在万山中孤峰矗立，盘旋而上，势如绕螺，前可践后者之顶，后可见前者之足。自始迄终，继昼以夜，人无停趾，香无断烟。南向山门，后殿有石凸起似是妙峰之巅石，有古柏三四株，进香之路日辟渐多。曰南道者三家店也。曰中道者大觉寺也。曰北道者北安合也。曰老北道者石佛殿也。近日最盛莫如北安合，会于山门前西望甚遥，山势环抱真似朵朵芙蓉，前人语不虚也。
髻山碧霞元君庙，在京城东北怀柔县界。每至初一开庙半月，繁盛亚于妙峰而山景过之。都人谓之东山，距京百里。
北顶德胜门外土城东北三里许，每岁四月有庙市，皆日用农具，东顶在东直门外。
榆钱糕榆初钱，采之和以糖面，蒸之，谓之榆钱糕。四月以玫瑰花作饼，继以藤萝花复作饼，皆应时之食物也。
芦笋四月中芦笋与樱桃同食最为甘美。古诗云：“芦笋生时柳絮飞，紫樱桃熟面风凉。”均合京师时令。
朱樱蜡樱方言谓带把为樱桃，无把为山豆。立夏见樱桃，小满见山豆。豆出十三陵者，色紫，味甜；出北道者色白。谷雨见水杏，次见香椿芽，鲜花椒。
玫瑰来自北山玫瑰沟。畏冬风，故种沟中。种平处，须冬埋之。四月花开沿街唤卖。
芍药丰台极多。四月花含苞时拆枝编卖。都中有杨妃、白、红千叶莲等。原产东陵，皆单片。即药中之白芍，人工培养渐成千叶。
雨坛立夏上亲行致祭皇穹宇以祈雨，在天坛内。
端阳节方言五月节。初五日，为五月单五。临节送礼，粽子、樱桃、黑白桑椹、五毒玫瑰饼饵之类。供佛祀先惟以粽子，樱桃而已。自初一以雄黄合酒晒之，至节涂于小儿耳鼻及额以避毒虫。临节各街有神符摊，尺幅黄纸上盖朱印天师镇宅四字，下绘天师钟馗之像，或毒雷火之形；横披书镇宅除邪，蒲龙艾虎等语。多售之粘于门楣。闺阁剪绫罗做成樱椹、扁豆、小儿骑虎、壶芦诸状，以线穿之，系于小儿女之胸背，街头亦有系于横竿卖者。又有剪红纸作花壶芦式粘于屋门水缸者，皆以避毒物也。街巷挑卖多售之，分插各门傍及钗头儿耳。古诗“玉燕钗头耳虎轻”是也。
赐葛内廷至端阳赐王大臣葛纱及画扇。
城隍出巡五月初一日大兴县城隍出巡，八人肩舆舁藤像而行。男女因病还愿，有打扇者、扮马童者、赭衣枷锁如囚者、臂穿铁钩悬灯者、扮一切判官鬼卒者，游观随行如堵。绕交道口回署宛平县（按：应为大兴县）。四月二十二日出巡，亦同换实地纱袍褂，再换芝麻漏纱便章，著两衫湖色洋绉春罗土色绵绸各下襟衬衣也。
过会京乡游手排演各当行香走会，耗财买脸，匪豪民不能为此。虽系游戏，中有武功甚深者强于博奕不必甚禁之，亦与民同乐也。自妙峰山始，凡各庙宇请则至。有中蟠、花钹、挎鼓、柜箱、狮子、柜子、花砖、花坛、开路五虎棍、双石头、高脚秧歌、什不闲之类，杂要馆中亦请，谓之打中台。
都城隍庙宣武门内。元世祖创建。每岁五月初一日，庙市十日。皆儿童玩好。早先各省城隍殿合修，光绪初毁于火，所祀皆同）附缘吴岩《游南顶》诗：“柳映红亭水映桥，碧霞宫殿郁迢遥。年年五月开香社，大好风光慰寂寥。龙冈委宛似卷阿，披拂者风爽气多。一带苇棚临水岸，酒徒豪饮姣童歌。”
十里河关帝庙在广渠门外。每岁五月自十一日开庙十日。梨园献戏。
瑶台即窑台。正阳门外黑窑厂。至五月搭凉棚设茶肆，为游人登眺之所。
磨刀雨京谚大旱不过五月十三。俗谓是日雨为关帝磨刀雨。
分龙兵俗谓二十三日为龙兵，以后隔辙有雨，各有分域。已见于宋陆佃《埤雅》。
恶五月京谚善正月恶五月。《荆楚岁时记》：俗称恶月多禁忌，阳过盛而阴生，物最难养之时故耳。
闺词敦礼臣君著《燕京岁时记》附录都门夏日闺辞，其佳作也。关诸时序，故志之。夹竹桃开柳线长，卷蓬高覆午阴凉。绮罗著体犹嫌重，鹦鹉催人懒试妆。瓷枕漫添新汲水，筠笼斜颤夜来香。晚风过处偏口坐，月影朦胧上粉墙。碧玉簪花罢晚妆，竹林冰簟院中央。春纤漫把芭蕉扇，钮扣低垂茉莉囊。瓜果懒尝防积冷，流苏不掩为贪凉。更嫌烛焰多尘浊，戏捉飞萤放枕傍。
石榴花有红白、银红、千叶翻心、月季百子。埋条接技，酸甜各类。多作大小论对盆玩。配以夹竹桃、鱼缸罗列中庭。缸中养各色金鱼游泳其间。
珍珠笋五月玉米初结子沿街吆卖，曰五月鲜，至嫩者名珍珠笋。
鹦鹉嘴芒种见黄杏。夏至多见麦熟桃。惟尖红谓之鹦鹉嘴。
地坛夏至，上亲行致祭地坛。在安定门外。两日斋戒。礼毕更衣归。路雍和宫大和斋，少坐还宫。早年亦有往柏林寺拈香者。
甜瓜五月下旬甜瓜已熟，有黄金坠、青皮脆、羊角蜜、哈蜜酥、倭瓜瓤、老头乐、三白等名。
染指甲凤仙花又名指甲草。花开时小儿女取而持之，以染指甲鲜红透骨。
六月六是日抖晾衣物书籍可去虫蠹。估衣皮货喜轿等铺傍晚吹晾一切，犒劳伙友。
洗象象房每岁是日牵象于宣武门外河内浴之。观者如堵。光绪十年前尚及见之，象寿最长，道光间有老象，牙有铜箍谓唐朝故物，安史辈携来者。后因象奴克扣太甚，相继倒毙。同末光初越南贡象二，次自伤人后不复应差，三四年饥殆尽。
祭马王凡营伍及武职有马差者蓄养车马者，均于二十三日以养祭之。
祭关帝凡公署宦门各营弓房均于二十四日祭之，送圣鞭炮极多。
赐冰都中自初伏日至立秋日，各部署例有赐冰，由工部颁给冰票。
中顶在右安门外十里草桥。每岁六月初一日，有庙市花木甚繁。
换葛纱自初伏日、换万丝冠，葛纱袍，亮纱褂，凡御前差免褂。
酸梅汤酸梅泡汁和冰糖水，调玫瑰、木樨，冰傍镇之，以前门外九龙斋及西单邱家为最佳。自四月底便添售者，幌插铜月牙，手敲铜冰盏二个。
扫晴娘六月大雨时行，凡遇阴不止时，闺中剪纸作人物，以线系于窗间，微风摇动，谓之扫晴娘。
冰核酷热日贫儿上窖趸冰，沿巷卖之。硕亭诗谓：“正阳门外喊冰核”，方言也。
两瓜六月初旬西瓜已登，有三白、黑皮、黄红沙瓤各种，沿街支案切卖零牙。
十刹海地安门外迤西荷花最盛，六月间士女云集，然皆在前海之北岸。同治中忽设茶棚添各玩艺及人景。曹张叟于翔凤别墅之谜社中，谈及莲塘即事诸咏，惜稿久失，仅记共少半也。莲塘即事云：“岁岁荷花娇不语，无端斗茗乱支棚。斜阳到处人如蚁，谁解芳心似水清。”什不闲云：“作媚庄腔百样贫，连敲竹板扭腰身。开言就是莲花落，落了莲花那有人。”酸梅糕云：“翠幙车前冰盏呜，碧油桶上月牙横。梅糕不解何班次，拣选而今也列名。”卖茶叟云：“行步蹒跚肩膀斜，有人一碰就斟茶，翻来复去尘浮碗，染指徒悲公子家。”托偶戏云：“过去场头云探母，归时探母又翻新洋布坎肩洋布褂，青莲公主特清贫。”炸糕摊云：“老头小本为生意，紧靠墙根倒把牢。就怕人多车卸满，炸糕有信要糟糕。”四十年复为临时市业场，何月得住游，为张叟补作数首以偿之耶。
七夕七月七日闺阁以碗水暴日下，投小针浮之水面，徐视水底日影。或散如花，动如云，细如线角如椎者，以卜巧拙。俗谓之丢针儿。
中元不为节，惟祭扫坟茔。初间街头便有以彩纸作莲花及各种花篮鹤鹭之形卖者。至十五日黄昏后，各巷儿童皆以纸莲荷叶燃灯，其中群行喊之：“荷叶灯荷叶灯，今日点了明日扔。”众口一词。又以巨蒿粘香偏垂而燃之如万点萤。又有好事者糊棺材、屎桶各灯，假锣鼓行敲之。有哭舅舅者。
烧法船各寺院制法船至夕烧之，唪经以超鬼也。有长至数丈者。
盂篮会释典始于目莲救母。乃天竺国语，犹华言解倒悬也。
放河灯运河二闸自端阳后，游人甚多。至中元例有盂篮会，扮演秧歌、狮子、诸杂技，晚间沿河燃灯。
江南城隍庙正阳门外先农坛西北。每岁清明中元十月一日有庙市。都人迎赛祀孤。
金钟儿续耻庵有《齐天乐》一词小序云：金钟儿，虫名，出明陵，秋虫之善呜者。古无考，仅见刘侗《帝京景物略》。山中人于七八月间，笼取卖于市京师，人家多喜蓄之。购数头贮以瓷瓶，置屏几间，长夜幽扬可听。
菱角鸡头七月中旬菱芡已登，卖菱者以剪夹开，以荷包之。卖芡者但喊老鸡头才上河。
枣葡萄枣类多于葡萄，七月下旬初有熟者。长枣先熟，俗呼尜尜枣，往往同卖。
灶君庙崇文门外八月初一日起，开庙三日。灶君之诞辰也。
中秋临节街市遍设果摊，雅尔梨、沙果梨、白梨、水梨、苹果、林擒、沙果、槟子、秋果海棠、欧李、青柿、鲜枣萄葡、晚桃、桃奴，又有带枝毛豆果藕、红黄鸡冠花、西瓜、月光马。京俗谓神像、神马、不敢正言神也。长者七八尺，短者三二尺，上绘月宫及捣药玉免，顶竖红绿二小旂。兔儿爷摊。都中善捏泥人者，做各种形式，大至二尺，小则数寸，贴金彩书，各行生意刮打嘴等谓之兔儿爷。大家互送节礼，送馆师节敬，放学三日。赏奴仆钱。铺肆送账帖，每年如此。九节藕，内廷供月例用。九节藕、莲瓣瓜供月。西瓜参差切之如莲瓣。团圆饼，以糖烙饼，供后，合家分食之。月华糕即月饼也。以前门致美斋为最。大者尺馀，上刻月宫蟾兔之形，家家过节中庭供月用前品物，供毕，合家共酌，谓之团圆节。有男不拜月，女不拜灶之俗说。非也，日月并明大受清辉何为不拜也？女主中馈，抱个猫儿、狗子宜拜灶也。何为犹不拜也？附录魏之秀《兔儿爷诗》：“卯君家世本蟾宫，幻列衣冠气象雄。却笑团圆好时节，素娥翻自怨秋风。”附录保酉山词谜（当时有讨厌者讥之）《西江月》：“本是土包模样，忽然揖画张狂。见人不动把脸扬，杂碎未尝装上。竟等从旁拉纤，结吧满口荒唐。儿童戏弄他假忙，梆子腔儿常唱。”猜玩物刮打嘴兔儿爷。其制空膛活，安上唇，中系以线，下扯其线，则唇乱捣故以此名。
花糕有百果花糕，百子花糕，糙细之分。自中秋后，添至重阳日止。
重阳俗谓九月九，都中人士多于是日，提壶携榼，出城登高远眺而共酌也。南则天尊寺、陶然亭、龙爪槐等处，北则蓟门烟树、清净化城等处；远则西山八刹近则多在土城。如遇风雨则有展重阳之一说。乙巳予于荫园课读会有拙记《展重阳》一篇。
钓鱼台阜成门外三里许。每届重阳，长安少年多于此处赛马，俗称望海楼。
九花山方言谓菊为九花。豪门以数百盆架庋广厦中，望之若山，故名。四面堆积者为九花塔。同光间前后都门所见，已不下千种。予自同治末谱真菊至辛亥凡五百余种。名之闲园菊影。近各得子种法，岁变新奇而无穷矣。糟蟹、良乡酒、雅儿广梨、柿子、山里红，良乡近岁都中亦能造之，此皆应序之物。又有腌小蟹，而卖者谓之酒醉螃蟹。
财神庙彰仪门外，九月自十五日开庙。三日祈祷相属，梨园子弟、青楼、校书尤多。
演炮每岁九月间，八旗汉军炮营在芦沟桥演放炮位。钦派大臣阅看。
十月一家家祭扫坟茔，加以彩纸作卷，焚之，谓之送寒衣。
添火京师居人例于十月初一日添设煤火，二月初二日撤之。炉多用不灰木者，以其四围皆暖也。炉中用其小者矮而肥谓之小胖小子。寒家以花盆乘之，小者葺之，省而耐久，近岁有薄铁做成者轻而便。
仰山洼定安门正北十里。中有将台，每岁十月十五日，八旗各营合操演九进十连环，前锋护军跑交冲马。
卖宪书十月颁历，在官皆领以后书肆出售。街巷亦有负箱唱卖者。又有卖春牛图者。牛儿芒儿，一文钱两张。谓之小黄历。又逢奇怪事，有卖图儿者行喊其事。
熅虫乾隆年，命奉宸苑使取络纬种育于煖室，盖如花之能开腊底也。每设宴，则置绣笼中，唧唧之声不绝，遂以为例。蛐蛐、聒聒、油壶芦、皆能熅出养于壶芦内，置怀中煖之，广座中时闻其鸣。
白薯与山药同类。由东人呼为红山药。都人冬天多担锅卖此者。至锅底带汁者味佳，近又烤熟卖者亦佳。
糕果中果、南糖、萨齐玛、芙蓉糕、冰糖壶芦、温朴、水乌他、奶乌他、赤雹、斗姑娘、海棠、木瓜、沤朴每至十月市肆之间则见。
时禽梧桐、交嘴、祝顶红、老西儿、燕巧儿，皆鸟名也。禽鸟之来最关时令，京师十月以后则见此类。
冬笋银鱼十月间初到京，由崇文门监督照例呈进。
月当头冬月十五月当头，如遇望塔影无尖，小儿女每不睡，以俟当头时验其影也。冬月十五明月当头，复其影天心之象。人常言之，而常忽之，此不可不一仰而瞻之也。语云，万事不如怀在手，一年几见月当头。谓仅此一宵耳。浮生数十年，衰稚外得此一夕间，皓月双瞳相辉映者会几许？况近数年忽历，二月止当一曷空过耶？
拖床冬至后水泽腹坚。都内外之十刹海、护城河、二闸等处皆有拖床。长约五尺，广三尺，以木为之，下著条铁。一人拖之，以跑行甚速。至立春后，乘则有险。光绪中，西苑门内凡王大臣赐坐拖床，华美有如车蓬，可避风雪。春后冰酥，近郭尚有多戒之陷入冰窟者，俗谓之糊棚。明时积水滩常有好事者，联床携酒，铺氍毹，轰饮冰凌中以为乐。
打冰三九冰坚，各处修窖存冰。以铁锥打冰，广尺许，长二尺许，谓之一方。《诗》所谓“纳于凌阴”者，即收冰入窖也。按旧俗传闻，临冻各窖贿嘱昆明湖提闸放水，须一元宝五十二两，冰始能厚。
赐貂每至冬月凡乾清门大门侍卫均领貂褂银，人各数十金。
腊八粥按传闻，清初入关值腊日粮竭，乃取杂诸果并之为糜，分军食之以入关，遂传为故事（此误，腊八粥自宋朝时已有）。京俗多用黄米、白米、江米、小米、高粮米、红江豆、加以菱角米、红枣、生栗，须烧去皮合水煮熟。外用松仁、瓜子、杏仁、榛穰、花生、胡桃仁、琐琐、葡萄等以作点染，又有加青梅、瓜条等丝者。不可用莲子、扁豆、薏米、桂元等，用则伤味也。每至腊七日，则剥果涤器，终夜经营。天明粥熟祀先供佛外，分馈亲友，不得过午。果狮以焦枣象身，胡桃半整仁象首，松仁象足，杏仁象尾。以糖粘成狮形，待碗中粥凝置其上以供。又有制小儿诸状类如此也。
施粥雍和宫每岁以大铜锅熬粥，其下十二石杂米豆，小车三十车水。下米须家梯，炉坑大若一间屋，馀粥偏舍邻里，寒家多往之。昔时供粥亦派大臣监视。大白菜即菘也，盐腌之名也。凡送粥家必以此为副菜之。美恶卜其家盛衰也。
腊八蒜亦名腊八醋。腊日多以小坛甑醋，剥蒜浸其中封固。正月初间取食之，蒜皆绿，味稍酸颇佳。醋则味辣矣。
狍鹿赏清制每至十二月分，赏王大臣等狍鹿，由内务府知照自行领取，三品不预。
鼠贡榛盛京岁贡。采时遣官前捧旨意，从人携粮，入山行宣之。则突有鼠前导引至其穴而入，随掘之。洞见穴中，群鼠旁聚各种毂果，分格而储，如铺肆栈然。乃以三斗粮易一斗榛，毕则仍以板支如旧，加土覆之。多取残毁，来岁则无。故不敢也。岁终特赏不能多也。
封印清制十二月十九至二十二日，钦天监择吉封印，各署休息。相邀聚饮以酬一岁之劳。乞丐无赖攫货于市肆毫无顾忌，以为官不办事，沿成恶俗。拍疯，封印，乞中无赖以剃刀划额，向食品各摊索食谓之拍疯。又有作诸丑妇龟兔状态，到处索钱。
蹿年凡年终应用之物入腊渐次，街市设摊结棚谓之蹿年。如腊八日前，菱角米枣栗摊。此则年糕、馒首、干果、叶菸、面筋、干粉、香干、菜干、干葱、瓣蒜、绿盆、糙碗。平铺、支案、车之与筐，率皆成摊也。祀灶前，关东糖、灶王龙、松木枝、芝麻阶、门神、挂钱、字，画、对联，又有绫绢、佛花、鞭炮、卫画、蜜供、元宵、鱼虾、野牲各类皆棚也。琉璃、铁丝、油彩、转沙、碰丝、走马，皆灯名。风筝、脾毛、口琴、纸牌、拈圆棋、升官图，江米人、太平鼓、响壶芦、琉璃喇叭，率皆童玩之物也。买办一切，谓之忙年。画出杨柳青，属天津。印板设色，俗呼卫抹子。早年戏剧外，业画中多有趣者。如雪圆景、围景、渔家乐、桃花源、乡村景、庆乐丰年、他骑骏马我骑驴之类皆是也。光绪中钱慧安至彼为出新裁，多拟故曲及前人诗句。色改淡匀，高古俊逸，惜今皆不存。徒见俗鄙恶劣之一派也。关东货棚，有鹿、黄羊、野猪、雉、兔、沙鸡、海蟹，鱼有八九尺长者。铁雀一串。花炮棚有八角花铁冲，炮打襄阳城、五鬼闹判、飞天十响、金盘落月、双响炮竹、天地灯、地地鼠、手拿花、滴滴金、麻雷、起花、匣炮、小鞭、千头、大鞭几层，花盒至五层，大盒烟火杆子，则须预定也。风筝即纸鸢也，常行沙燕，一尺以至丈二。折竹结架作燕飞式，纸糊绘青蓝色，中安提线三根大者，背著风琴或太平锣鼓以索绕籰顺风放起。昼系纸条，夜系红灯儿。童仰首迫逐以泄内之积热，盖有所取意也。三尺以上花样各别，哪咤、刘海、哈哈二圣、两人闹戏、蚣蜈、鲇龟、蝴蝶、蜻蜓、三阳开泰、七鹊登梅之类，尝著双题诗谜，一则题云：入山访友峦门外。桃花诗云，寸心许尔三分系，竹外桃花画本森。仰戏儿童春泄露，携琴遥往白云深。猜一玩物，纸鸢也。其最奇者雕与鹰式，一根提线翱翔空中，遥睹之逼真也。
封台早先昆、弋、秦、徽各戏班，于都内外各戏园，皆四日一转，出箱至岁终，次第集于一园，演唱为八班合演，然后封台。
放年学私塾封印放学至明年开印上学。专馆则除夕、上元各放数日而已。
摆对摊塾师学长多卖对联者预先贴报，书春墨庄。借纸学书，点染年华等语于铺肆前。高桌、红毡、炭盆、墨笺，纵笔大书门联、横披、抱柱、斗方、春条、佛对一切。大冻十天，未必剩钱。秀远峰、文兴齐之稍有名者，则纸多早送入腊忙起。彼时常见之联额，如门心：为善最乐、读书便佳、春苏万汇、欢洽全球，有容德乃大、无欺心自安。街门：忠厚留有余地、和平无限天机，春风大雅能容物，秋水文章不染尘。屋门：如意珠悬仁寿镜，称心花霭古祥云；不可亏心于造化，要留好样与儿孙。抱柱：昼纳清风宵纳月，动怀绿水静怀山。佛堂：击罄焚香求吉庆，磁杯供水望慈悲。横披：天澹云间、人寿年丰、一元复始、万象更新春条；履端、岁首，财喜皆有日富、日贵、安乐长久、宜入新春、诸事遂心、千祥云集、百福骈臻。斗方：履中蹈和、登仁寿城。联纸旧用顺红、梅红、朱笺、擦油、土笺、木红、万年红纸。内廷白宣镶边。庙宇黄纸。
祭灶二十三日夕禁妇女。以糖瓜、南糖、关东、灶供神，以草节料、豆清水供马。初更后接神像，焚钱粮，燃爆竹送神上天也。癸卯是日夜，归行见家家院中一亮，送圣也。因有句云：“刍豆才陈爆竹飞，家家庭院弄辉辉。灶王一望攒眉去，又比昨秋糖更稀。”以概风景萧条也。
看贯跤上于是日临西厂看善扑营贯跤，升等先期拟定，谓之灶王封。
除夕上升殿受贺。庶僚叩诸本营为拜官年。世家祭宗祠悬影。家家佛前神主上供守夜接香。儿童呼卢斗叶分岁，叙礼饮酒。子时接神。门前货声、粥酪、馒首、硬面饽饽、馄饨、慈菇、荸荠萝卜、糖壶芦车、干果子挑，至交拜年，铺户索账。行人灯笼一夜不断。予旧居年久，记光绪初季，弟除夕暮夜于邻里拜年至五十余家。除夕自户庭至街门行处，偏撒芝麻秸，踏之有声，谓之踩岁。年饭用金银米，置黑磁盆中，上插松枝挂钱，下着年果枣栗龙眼荔枝柿饼之类，供于堂上。破五始撤。
唐花熏治之花。临年互相赠馈。牡丹、海棠花、碧桃、山鸾枝之类又谓之堂花。
藏香西藏所制，味甚浓厚。
摇钱树取松柏枝之大者插于瓶中，缀以古钱、元宝、石榴花等，谓之摇钱树。
压岁钱以红绳穿钱作龙形，置于床脚。又凡尊长赐小儿者亦谓之压岁钱。各钱铺年终特开红纸零票以备此用也。
天地桌除夕中庭列案，供百分诸天神圣全图也。前设蜜供、平果、干果、馒首、素菜、年糕各一层，谓之全供。上千以通草、八仙及石榴、元宝等谓之供佛花。接神时焚化。百分接递烧香至灯节止谓之天地桌。
辞岁凡除夕蟒袍补褂走谒亲友者，为辞岁。家人叩谒尊长亦然。新婚者必至岳家，否为不恭也。
门神即桃符，以避邪也。或谓神荼、郁垒，或谓秦琼、敬德各引一说，但谓之门神可也。古祀门俗以内门文服为魏徵，依小说也。
揖千一作挂钱。吉语。镌红纸尺馀门前贴之。上有八仙人物者佛前用也。其黄纸三寸，红纸寸馀者为小挂子。黄纸倒印酉字者，为倒酉儿。皆市肆用也。
迎喜神接神后即为新年。于初次出屋时，必迎喜神、财神方位拜之。记与文质轩、松友田二君会先后各赋诗事，稿已久佚，惟后三首尚能忆及。丙戍除夕云：宝鼎添香献绮筵，华灯踏岁满庭前。堂间喜色臻多福，世上浮名增一年。爆竹遥市差去马，斑衣学拜客来毡。御阶人至欢家宴，意味都新欲曙天。又云：差后焚香叩谢天，平安依样祝来年。不期岁腊俗偕去，且喜登堂福在先。画烛高烧分岁酒，锦衣犹带御炉香。欲知此日更新乐，万象都因一念迁。元日拜年诗云：分岁昨朝福祝全，翩翩裘马闹街前。三时阔别春为叙，一笔书名年并传。今日堂中谈旧好，几番门首认亲联。家家客去儿童笑，小票鲜红压岁钱。念之如昨日。去今已三十六年矣。

        </div>
      </div>
    </div>
  </div>
</div>
<!--update:2025-08-30 10:00:44-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>