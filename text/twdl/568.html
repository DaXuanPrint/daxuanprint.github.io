<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,略例,卷首,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷">
<meta name="description" content="清傅泽洪主编，郑元庆编辑。共175卷，卷首附图1卷。收录自《禹贡》以下、清康熙末年(1722)以前有关黄河、长江、淮河、运河、永定河等水系的源流、变迁和治水的文献资料。主编傅泽洪字稚君，镶红旗汉军，曾任淮扬道河官，“尝寒暑风雨于泥淖畚锸间二十余年”，富有治水经验。该书侧重于河道兴废及河堤闸坝疏筑塞防的经验教训，兼论官司、夫役、河道钱粮、漕规漕运等事，目的是要供治水者借鉴，故曰《行水金鉴》。体例上按照水系进行分类，每类中再按照朝代先后编排。所收编的资料十分丰富。凡《禹贡》、《河渠书》、《沟洫志》、《水经注》">
<title>行水金鉴_郑元庆_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">行水金鉴</span> <br/>
          作者： <span class="inputVal" id="bkauthor">郑元庆</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,水利,完结</span> <br/>
          字数： <span class="inputVal" id="bknum">[book_length]1337306</span> <br/>
          说明： <span class="inputVal" id="bkdec">清傅泽洪主编，郑元庆编辑。共175卷，卷首附图1卷。收录自《禹贡》以下、清康熙末年(1722)以前有关黄河、长江、淮河、运河、永定河等水系的源流、变迁和治水的文献资料。主编傅泽洪字稚君，镶红旗汉军，曾任淮扬道河官，“尝寒暑风雨于泥淖畚锸间二十余年”，富有治水经验。该书侧重于河道兴废及河堤闸坝疏筑塞防的经验教训，兼论官司、夫役、河道钱粮、漕规漕运等事，目的是要供治水者借鉴，故曰《行水金鉴》。体例上按照水系进行分类，每类中再按照朝代先后编排。所收编的资料十分丰富。凡《禹贡》、《河渠书》、《沟洫志》、《水经注》，两汉魏晋南北朝帝纪列传及各种地志悉行辑录，庶求完备。新旧《唐书》无河渠志，则凡纪传所有，无不登载。宋金元三史除《河渠志》外，如纪传、五行、百官诸志，捃拾靡遗。明代则据《明实录》、《明会典》、《明史稿》及各省通志、府州县志，旁及碑版、稗史、小说。对历代治河名臣著作，如潘季驯《河防一览》、万恭《治水筌蹄》、靳辅《治河书》、张伯行《居济一得》等摘录尤多。几乎囊括了当时所能见的文献图籍。故《四库全书总目提要》评价说：“谈水道者，观此一篇，宏纲巨目，亦见其大凡矣。”杨寿楣评价说：“凡讲求水政者、莫不奉为圭臬”。书成于雍正三年(1725)。该书的体例多为后来所沿用。道光十一年(1831)，黎世序、张井、潘锡恩编有《续行水金鉴》，所收资料从雍正初年至嘉庆末年(1820)。共156卷，附卷首1卷。1936年武同举等应国民政府经济委员会水利处邀请编有《再续行水金鉴》，昕收资料从道光初年至宣统末年(1911)，共200卷。二书体裁、范围均与《行水金鉴》大体相同，取材主要为《清实录》、《东华录》、《会典》、《谕折汇存》、以及各种档案、章奏、专著、方志等。三书首尾衔接，系统地汇总了中国古代各主要河流的文献资料。1955年南京水利实验处编辑出版有《行水金鉴续行水金鉴分类索引》，除编制索引外，并作有校勘，便于查找，可参考。</span> <br/>
          封面： <span class="inputVal" id="bkimg">Z_11613.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]行水金鉴
[book_author]郑元庆
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,水利,完结
[book_length]1337306
[book_dec]清傅泽洪主编，郑元庆编辑。共175卷，卷首附图1卷。收录自《禹贡》以下、清康熙末年(1722)以前有关黄河、长江、淮河、运河、永定河等水系的源流、变迁和治水的文献资料。主编傅泽洪字稚君，镶红旗汉军，曾任淮扬道河官，“尝寒暑风雨于泥淖畚锸间二十余年”，富有治水经验。该书侧重于河道兴废及河堤闸坝疏筑塞防的经验教训，兼论官司、夫役、河道钱粮、漕规漕运等事，目的是要供治水者借鉴，故曰《行水金鉴》。体例上按照水系进行分类，每类中再按照朝代先后编排。所收编的资料十分丰富。凡《禹贡》、《河渠书》、《沟洫志》、《水经注》，两汉魏晋南北朝帝纪列传及各种地志悉行辑录，庶求完备。新旧《唐书》无河渠志，则凡纪传所有，无不登载。宋金元三史除《河渠志》外，如纪传、五行、百官诸志，捃拾靡遗。明代则据《明实录》、《明会典》、《明史稿》及各省通志、府州县志，旁及碑版、稗史、小说。对历代治河名臣著作，如潘季驯《河防一览》、万恭《治水筌蹄》、靳辅《治河书》、张伯行《居济一得》等摘录尤多。几乎囊括了当时所能见的文献图籍。故《四库全书总目提要》评价说：“谈水道者，观此一篇，宏纲巨目，亦见其大凡矣。”杨寿楣评价说：“凡讲求水政者、莫不奉为圭臬”。书成于雍正三年(1725)。该书的体例多为后来所沿用。道光十一年(1831)，黎世序、张井、潘锡恩编有《续行水金鉴》，所收资料从雍正初年至嘉庆末年(1820)。共156卷，附卷首1卷。1936年武同举等应国民政府经济委员会水利处邀请编有《再续行水金鉴》，昕收资料从道光初年至宣统末年(1911)，共200卷。二书体裁、范围均与《行水金鉴》大体相同，取材主要为《清实录》、《东华录》、《会典》、《谕折汇存》、以及各种档案、章奏、专著、方志等。三书首尾衔接，系统地汇总了中国古代各主要河流的文献资料。1955年南京水利实验处编辑出版有《行水金鉴续行水金鉴分类索引》，除编制索引外，并作有校勘，便于查找，可参考。
[book_img]Z_11613.jpg


[book_title]目录
钦定四库全书　　　　史部十一
行水金监目录　　　　　地理类四【河渠之属】河水图【并说附古今黄河通塞图】
淮水图【并说附高家堰图】
汉江二水图【并说附西汉水图洞庭鄱阳二湖图】济水图【并说附五水济运图】
运河图【并说附太湖图清江浦图卫河图禹王台图】卷数
河水　　　第一卷至第六十卷
淮水　　　第六十一卷至第七十卷
汉水江水　第七十一卷至第八十卷
济水　　　第八十一卷至第八十五卷
运河水　　第八十六卷至第一百五十五卷两河总说　第一百五十六卷至第一百六十三卷官司　　　第一百六十四卷至第一百六十九卷夫役　　　第一百七十卷至第一百七十三卷河道钱粮　堤河彚考
第一百七十四卷
闸坝涵洞彚考漕规　漕运
第一百七十五卷
臣等谨案行水金监一百七十五卷
国朝傅泽洪撰泽洪字穉君镶红旗汉军官至江苏按察使是书成於雍正乙巳乃其为淮扬道时所作全祖望鲒埼亭藁有郑元庆墓志以为出元庆之手疑其客游泽洪之幕或预编摹然别无显证未之详也叙水道者禹贡以下司马迁作河渠书班固作沟洫志皆全史之一篇其自为一书者则剏始於水经然标举源流疏证支派而已未及於疏濬堤防之事也单锷沙克什王喜所撰始详言治水之法有明以後着作渐繁亦大抵偏举一隅专言一水其综括古今胪陈利病统四渎分合运道沿革之故彚辑以成一编者则莫若是书之最详首列诸图次河水六十卷次淮水汉水江水二十卷次济水五卷次运河水七十卷次两河总说八卷次官司夫役漕运漕规凡十二卷其例皆摘録诸书原文而以时代类次俾各条互相证明首尾贯串其有原文所未备者亦间以已意考核附注其下上下数千年间地形之变迁人事之得失丝牵绳
贯始未犁然至我
国家敷土翕河百川受职仰蒙
圣祖仁皇帝翠华亲莅指授机宜
睿算周详永昭顺轨实足垂法於万年泽洪於康熙
六十一年以前所奉
谕旨皆恭録於编以昭
谟训尤为疏瀹之指南谈水道者观此一编宏纲巨目亦足以见其大凡矣乾隆四十五年五月恭校上
总纂官【臣】纪昀【臣】陆锡熊【臣】孙士毅
总　校　官【臣】　陆费墀

[book_title]原序
行水金监原序
四渎古运河也沿江达淮乱河浮济禹贡具载之矣而今之运河则自元明始然元创之而不用明用之以转运荆扬徐兖豫诸州数十百万之粮贡於京师迄於今三百余年守之如故不犹之乎古之江淮河济哉然是运河也亦未始不以四渎之通塞为利害盖江出岷山淮出桐柏河出崑仑墟济出王屋若不辨析其源流而治之得其法安能荡涤垢浊通百川赴卑注海帖然无事哉然则四渎治运河亦治相因之势也夫治之亦甚难矣黄水湍悍为中州病淮水停蓄为高堰危黄强淮弱为清口梗山左泉源涸水匮竭济汶诸水俱不足以济运而运河浅阻治之诚难惟江汉朝宗犹存禹迹矣夫禹之治水疏瀹决排以去民之患而今也无日不以垒堤为事亦无日不以堤决为虞迨一旦有事耗官家百万金钱若填巨海而治之仍不得其法今日决於此明日复决於彼且今年决明年又决劳民伤财无已时何哉堤日高河身日因之以俱高疏瀹决排之不讲也仆本固陋谬为水官尝寒暑风雨於泥淖畚锸间者二十余年但因人成事无所建立深自愧悔用是积数年心力目眵手披渔经猎史远稽胜国之实録近述世祖
圣祖两朝之
训旨参以衆说附之管窥纂缉成书凡四渎运河兴废之由及疏筑塞防一切事宜之得失缓急犂然悉备匪曰学前人之故步即能万无一失也夫运道有迹之可寻而通变则本乎时势黄淮当因地制宜而修防则不离夫古法神而明之存乎其人吾愿司水政者三复斯编雍正三年冬十月朔闾山傅泽洪题於淮扬官署之铸错草堂

[book_title]略例
行水金监略例
江淮河济为四渎【见风俗通】渎者独也各独出其所而入海【见释名】自汉王莽末济水入河元时河水入淮则三渎并为一渎以入海矣而江则依然如故也爰自禹贡以及史书遐稽近考四渎分合之故了如指掌
江入海在扬州淮在徐州河在兖州济在青州今江淮之入海也尚与禹贡同而黄河既乱济又夺淮并在徐州入海矣汉水以入江而入海故不得以渎名而河济犹称为渎若与字义不合
中国川原以百数莫着於四渎而河为宗【见前汉书】河曰河宗四渎之所宗也【见穆天子传】故先纪河河夺淮同入於海河强而淮弱故淮次之济入河与河相乱不若淮之显然流见也故济在江後江固为江汉亦为江也江汉体势均敌二水合流所以如此其大不以汉附江而泯其入海之实故於汉於江并言入海而同为渎也【见尚书纂言】江为南条水之宗河为北条水之宗语云日月经天江河行地其殆并行而不相悖者乎故不得以次言之若今之运河後之人矫揉造作而为之非若四渎之发源注海也故以此终焉
漕运自古有之禹贡於各州下皆有达河之路达於河即达於京师也汉漕仰於山东唐漕仰於江淮皆有运道宋都汴梁转运便易元都北平始终海运至元中开会通河岁运不过数十万石迨明永乐後东南漕运至京至於今不废是录所述运河昉於禹贡迄於
皇朝其於古也不嫌其略於今也务得其详
黄运两河自康熙二十三年以前敝败已极是年冬圣祖南廵亲临河工指授方略首疏海口以导黄注海次辟清口闭六坝筑高堰以障淮敌黄改新旧中河浚淮扬里河开人字芒稻泾涧等河　国计民生均得利赖诸凡河湖堤岸闸坝应修应筑
睿虑周详尽善尽美两河底绩永庆安澜诚足上迈神禹下垂万禩者矣谨自随山刋木之年迄於康熙六十年四月十七日
上谕而止始之以禹贡终之以
圣训上下千古并传不朽矣
禹贡一篇盖言禹之治水其本末先後之序无不详备故古今言治水者必以神禹为宗导水九条皆治蹟也兹不録其始终四水而独录江淮河济者以济运故耳水经所载之水必表着其出某郡过某县迳某山某水注之某水出焉会某水过某方与某水合入於某处有源有委脉络井然间有疎阔郦道元又从而补注之班氏地理志所不及也故昔人谓此书为禹贡之忠臣班志之畏友洵不诬矣兹以水经亚於禹贡郦注附焉自周秦以至汉魏参互考索庶观者有所依据云
史记河渠书汉书沟洫志以及两汉魏晋六朝南北史帝纪臣传皆摘录之新旧唐书五代史并不志河渠然纪传所有悉皆登载宋史备矣金元亦称详赡河渠志之外如纪传五行百官诸志攟拾靡遗诸凡载籍中有关河务者亦悉登载
明自洪武开国至崇祯之末河事颇多今据实录会典明史稾以及直省通志府州县志南河全考北河续记通漕类编等书旁及传记碑版稗官小说犹恐未尽搜罗窃滋愧矣
禹贡导水皆入河海孟子言疏瀹决排注江注海又曰禹掘地而注之海又曰水由地中行江淮河汉是也朱子言禹治水乃是自下而上了又自上而下又曰禹治水先就土低处用工又曰禹只是先从低处下手若下面之水尽杀则上面之水渐浅方可下手我
圣祖治河先拆拦黄坝疏通海口然後从上面施功上谕有云黄河底高湾多以至各处受险又云朕欲将黄河各险工顶溜湾处开直使水直行刷沙若黄河刷深一尺则各河水少一尺深一丈则各水浅一丈如此刷去则水由地中行各坝亦可不用不但运河无漫溢之虞而下河淹没之患自可永除矣煌煌
天语直接列圣心传大知独断功垂万世治河者惟奉之以为金监而已
胜国治河名臣若宋尚书陈平江其精神专注多在运河若刘庄襄潘宫保万少司马两河俱有成绩庄襄之论莫不切於水详於治大略於河原其端焉於淮达其委焉於治河察其趋焉於防河审其向焉於诸泉辑其出焉於诸河理其入焉於诸湖权其蓄焉於诸闸酌其积焉其历久可行者尤善於六柳之法焉潘宫保以为通漕於河则治河即以治漕会河於漕则治淮即以治河合河淮而同入於海则治河淮即以治海凡四任总河惟以筑堤束水借水攻沙为万全第一义万少司马尝言胸有全河而後可治河如头年下埽为次年之防一年积料为两年之用以舟牵舟以运济运以少浅治多浅以下水束上水三闸四堤五夫八埽十五治水之器诸法俱堪不朽迨我
皇朝唯靳文襄张文端二公之行水也可谓不媿前人矣文襄经理河工八疏言言硕画文端甫下车首陈三事切中肯綮
圣祖皆从之河乃大治然二公之功独於中河最钜张清恪公在济宁最有功於闸河其啓闭之法精密无比刘庄襄有问水集潘宫保有河防一览万少司马有治水筌蹄文襄文端皆有治河书清恪有居济一得兹録登载颇详
河工告成之後二十余年安澜无事壬寅间覃怀黄沁水不顺轨屡筑屡决迨我
皇上龙飞御极之岁河伯效灵功成弹指然犹弥厪圣怀勤求善後特遣大臣总理一方开封沿河又设上下两丞分疆赞治一应工程俱动正项钱粮不劳民力中州八郡之羣黎百姓无不感颂
皇仁诸凡事宜当摭拾档案叧为一集用昭近绩云贡赋出於农田江浙五府输将何啻半天下其间太湖吞纳百川震泽在在汪洋受水之利亦未尝不受水之害若江汉鄱阳洞庭堤防应修应筑急宜讲求此皆东南水利至於西北河渠沟洫废弛已久史汉所纪西门豹史起郑国儿寛白公李冰之徒竞言水利者如朔方西河河西酒泉皆引河及川谷以溉田而关中辅渠灵轵引堵水汝南九江引淮东海引钜定太山下引汶水蜀凿离皆溉田无筭何不寻求其故蹟仿而行之俾转运之繁苦不独累在东南此亦万万年之计也编集水利约若干卷容当续刻庶为水政之完书

[book_title]卷首
钦定四库全书
行水金监卷首
江南按察使傅泽洪撰
黄河图
治黄河无他法逢湾取直
圣训煌煌然疏濬亦不可少禹疏九河盖疏其下流之淤塞而已下流淤则上流必决故在宋则有疏濬黄河司官明天顺初令河道三年一挑浚嘉靖中奏准凡临河州县各造上中下三等船并置铁扒尖鉏疏濬淤浅又奏准野鸡冈孙继口等处各置船器具於河水未发之前督率挑濬载在史册会典自隆万间创以堤束水以水攻沙之说而黄河遂不言疏濬矣
先皇帝上谕黄河自决处以下分沙壅河河水?涨则堤岸之危非此即彼朕知之最为明切大哉
王言如纶如綍司河者亟加之意焉
古今黄河通塞图
周定王五年禹河初徙王莽始建国三年河再徙千乘入海历唐至宋景佑元年决横陇庆历八年复决商胡合永济渠注乾宁军入海是为北流嘉佑五年北流复决为二股河自魏恩东至德沧入海是为东流元符二年东流塞金明昌五年河决阳武东注梁山泺分两派一由北清河入海一由南清河夺淮而汲胙之流塞元至元中河徙阳武南夺濄入淮而新乡之流塞泰定元年改从汴渠至徐城东北合泗入淮即今通行之河也元时新乡虽塞尚由获嘉明天顺六年自武陟东徙原武而获嘉之流塞弘治以前北流犹未塞也自筑断黄陵冈而北流遂永塞矣
准水图
淮水会七十二道山河瀦於洪泽加筑高堰以障之又坚闭六坝导淮出清口以刷黄沙以济运道诚当今之至计也但高堰愈加愈高淮扬两郡终有後虞所以
先皇帝勤勤恳恳有保固高家堰第一要紧又有高家堰堤作何保守坚固更有何修治善策之
上谕也司河者所当思患而豫防之
高堰图
淮之所受山源之水汝颍淝濄濠池为大而仅仅於数十丈之清口出水盖用以刷黄不得不筑高堰蓄湖水以助其出口之力然堰日高湖日涨水涨堤危防守为难则高堰之为利害亦大矣哉
汉水江水图
东西两汉俱出西县嶓冢而禹贡但言东汉不及西汉盖汉阳之西县汉县也汉川之西县隋县也不知西县有二因误指漾水为一说经者至此淆乱极矣匪特两汉即三江亦千古长夜郑康成言左合汉为北江右会彭蠡为南江岷江居其中则为中江故书称东为中江者明岷江至彭蠡与南北合始得称中此说最合经意并明着之以为江汉二川另开生面
西汉图
洞庭湖图
鄱阳湖图
禹贡虽不言西汉然必另列为图则两汉所历之地各自了然洞庭湖在湖广相传为神仙洞府之庭即九江也禹贡九江孔殷谓沅渐元辰叙酉澧资湘九水会合故名鄱阳湖在江西水连南康饶州九江三府禹贡东滙泽为彭蠡即此二湖虽各自为弥漫数十百里之大川而总之皆江汉之所瀦也故并附图之
济水图
济水三伏三见之说由来旧矣沈存中言历下凡发地皆是流水世传济水经过其下东阿之井乃济水所为蔡氏引以证济之伏见今济南兖州二府一十六州县共二百四十有八泉分为五派瀦之水匮以之济运自明初至今兴废不一恭忆
先皇帝上谕山东运河全赖衆泉流蓄微山诸湖以为漕运地方官相度泉源蓄积湖水俾漕运无悮正易易耳然则治山东运河莫先於治济治济非难事唯有设官司专主泉政恢复水匮斯闸河运道自不虞其浅阻矣
五水济运图
五水者何汶也泗也沂也洸也济也汶水由南旺入漕为分水口而诸泉之由汶济运者凡百四十有四泗水合洙水过孔林至兖州府金口闸沂水雩水入之而诸泉之由泗济运者凡六十有四由沂济运者凡二十有七若济宁之托基浣笔诸泉自入运者不兴焉洸水者汶之支流也至济宁会泗沂合流同入天井闸而诸泉之由洸济运者惟宁阳之西柳蛇眼等九泉济水伏见不常自有会通河而济遂不可问矣今兖州府之府河俗谓之济河而诸泉之由济济运者北则有汶上西北泺□蒲湾诸水南则有滋阳阙党诸泉
运河图
孟子言禹之行水也行其所无事也行其所无事则不与水争独黄运两河不然而运河尤甚吴楚王贡浮江汉自瓜仪逆流而上渡淮黄入中河运口繇中河至山东闸河即元之会通河也明初宋尚书用白老人计於南旺分水四分南流六分北流皆以智力导引之然犹虑其浅涩舟不负重特设水匮引泉源分年挑濬以济水之不足於是南接准泗北通白卫俾粮艘衔尾依期抵通今水匮召佃居多泉源大半淤塞捞浅夫役尽皆裁去运道每每浅阻山东犹循故事三年一大挑而淮南运河则自靳文襄而後三十余年不言疏濬矣准黄水涨惟以筑堤为事盖黄河挟沙而行水去沙停自淮至江河身日渐淤高堤在城堞民庐之上伏读
先皇帝上谕有云治河专以筑堤终属无益故居今日而言江南运河之急先务唯有遵循文襄公濬船之法置备器具分地更番以深濬河身使水由地中行而已矣
太湖图
清江浦图
卫河图
禹王台图
太湖吐吸江海包络苏常湖三州运河每与湖之消长为利害若依古制沿湖堤各置闸板以时启闭备水旱官主其事为利更溥不则颇为三州之害清江浦明平江伯陈瑄所凿为运道鎻钥总河及河道厅行署皆在焉卫河自发源至汶河会流处约计千里诸水注之所历州县皆有工程自临清板闸以北藉以济运禹王台为减中河水势而设里俗传会神禹治水时凿山引沭水复建此台以为扼塞沂剡邳宿诸州县并赖之亦要害也各自为图以殿诸运河之後
行水金监卷首

[book_title]卷一
<史部,地理类,河渠之属,行水金监>
钦定四库全书
行水金监卷一
江南按察使傅泽洪撰
河水
导河积石至於龙门【禹贡】
释水云河千里一曲一直则河从积石北行又东乃南行至於龙门汉书西域传云河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽【又云于阗之西水皆西流注西海其东水东流注盐泽河源出焉】去玉门阳关三百余里广袤三百里其水停居冬夏不增减皆以为潜行地下南出於积石为中国河【孔颖达尚书疏】
汉孔氏曰施功发於积石或凿山或穿地或通流此说不然使自积石而下龙门而上果有凿山穿地之迹则经无缘畧而不载也【林之奇尚书全解】
禹不言河源惟记积石吾第论其所记不必求其所不言也龙门而上积石而下地高而水不为患禹功所不加故不言也【傅寅禹贡集解】
导者循行之谓先儒皆以为施功故其说多误洪水为帝都切近之灾龙门未辟而先从事於积石舍近图远无是理也汉志金城郡河关县下云积石山在西南羌中河水行塞外东北入塞内【汉河关县在今陕西西宁卫西南塞外】西域传云盐泽水潜行地下南出於积石为中国河後汉县属陇西郡志云积石山在西南河水出此禹贡之积石也段熲传自张掖追西羌且鬬且行四十余日至河首积石山出塞二千余里唐书侯君集等追吐谷浑王伏允至星宿川又达柏海北望积石山观河源之所出是皆河关县西南羌中之积石自隋大业二年平吐谷浑於赤水城置河源郡以境有积石山名唐仪凤二年改置河源军在鄯州西百二十里【鄯州即西平郡治湟水县今为西宁卫治】又於浇河故城置积石军在廓州西南百五十里【廓州治化城县其故城在今西宁卫南百八十里唐元和志云积石军西临大涧北据黄河即隋浇河郡所治】而积石之名遂移於塞内杜氏通典云积石山在今西平郡龙支县南即禹贡导河积石蔡传承其误曰地志积石在金城郡河关县西南羌中今鄯州龙支县界也阎百诗为之辩曰汉河关县宣帝神爵二年置後凉吕光龙飞二年克河关凡四百五十七年为郡县後没入吐谷浑遂不复况积石又在其西南羌中乎当在汉西海郡之外是真当日大禹导河处龙支县近在今西宁卫东南八十里本汉金城允吾【音铅牙】县地後汉为龙耆【音支】城元和志积石山在龙支县西九十八里南与河州枹【音孚】罕县分界枹罕今临洮府之河州积石山在州西北七十里积石关则又在西北百二十里所谓两山如削河流经其中是较禹所导之积石河隔千有余里岂在其县界者乎县界之积石乃小积石山即郦注之唐述山耳大小积石之名莫明辨於唐人魏王泰曰大积石山在吐谷浑界小积石山在枹罕县西北张守节曰河自盐泽潜行入吐谷浑界大积石山又东北流至小积石山李吉甫曰河出积石山西南羌中今人目彼为大积石此为小积石然则蔡传当云何曰引地志下当云今鄯州西南塞外山也汉在羌中唐在吐谷浑界今河州枹罕县鄯州龙支县界有积石山虽河所经非禹所导者【按吐谷浑本辽东鲜卑种也东晋初徙居枹罕宋景平中其子孙有阿豺者升西疆山观垫江源则其地南至西倾矣又数传为夸吕始自号可汗治伏俟城在青海西十五里据有甘松之南洮水之西南极於白兰其地东西三千里南北千余里党项羌在北析支之地汉时烧当羌亦尝居之白兰者羌之别种也其地皆与吐谷浑接吐谷浑在河湟之间即先零烧当诸羌故地积石在其西南南枕赐支河曲禹导河自此始】渭按应劭云析支东去河关千余里河首积石南枕析支则县距此山亦千余里可知矣自东晋後县为吐谷浑所据遂以枹罕为华戎之界故唐初太子贤注後汉书误认龙支之积石为禹贡之积石【後汉桓帝纪延熹二年烧当等八种羌叛寇陇右护羌校尉段熲追击於罗亭破之注云东观记曰追到积石山即与罗亭相近今鄯州三年烧当羌叛段熲追击於积石大破之注云积石山在今鄯州龙支县南即禹贡导河积石是也】而中叶巳知其非独杜佑不审耳宋咸平四年真宗指甘沙伊凉等州图谓辅臣曰此图载黄河所出之山乃在积石外与禹贡所述异盖亦以龙支之积石为禹迹也蔡氏承误以释经学者宗之故元都实穷河源仍以廓州西南之积石州为积石【州即唐积石军】而至正中修宋史河渠志亦云黄河自贵德西宁之境至积石经河州昔郭景纯注山海经曰名实相乱莫矫其失习非胜是终古不悟此之谓矣汉志冯翊夏阳县下云禹贡龙门山在北刘昭注补郡国志云太史公曰迁生龙门韦昭谓在县北也水经注引魏土地记曰梁山北有龙门山後魏志夏阳县有龙门山隋改县曰韩城【今陕西西安府韩城县也】故括地志云龙门山在韩城县北五十里此河西之山东与壶口隔水相望通典云同州韩城绦州龙门二县有龙门山即禹所凿是河东亦有龙门山矣然经所谓龙门在雍域不在冀域孔疏谓积石在龙支又据释水之文故云至龙门三千余里然其实不止於此约计有四千三百余里若禹贡之积石更在龙支县西南塞外一千二百余里则自积石至於龙门当有五千五百余里也龙门以下记河行方向甚详而其上絶不言方向蔡传云荒远其所畧也今按龙门以上禹功所不加故数千里之河总括为一句河自积石东北流至宁夏折而北至废丰州折而东至东受降城折而南方向不一难於属辞故畧之非为荒远也河自积石至於龙门所行皆雍州之域不可谓荒远宋人见朔方西凉不入其版图遂以荒远目之【胡渭禹贡锥指】
河水东入塞过敦煌酒泉张掖郡南【水经】
河自蒲昌有隐沦之证重源出於积石之山山海经曰积石之山其下有石门河水冒以西流是山也万物莫不有禹贡所谓导河自积石也山在西羌之中司马彪曰西羌者自析支以西滨於河首左右居也河水屈而东北流径於析支之地是为河曲矣应劭曰禹贡析支属雍州在河关之西东去河关千余里羌人所居谓之河曲羌也东北迳历敦煌酒泉张掖南地理风俗记曰敦煌酒泉其水甘若酒味故也张掖言张国臂掖以威羌狄【郦注　敦煌今肃州西八百里废沙州卫酒泉今肃州卫张掖今甘州卫】
又自河曲东迳西海郡南【水经】
汉平帝时王莽秉政欲耀威德以服远方讽羌献西海之地置西海郡筑五县周海亭燧相望莽簒政纷乱郡亦弃废【郦注　汉志金城临羌县西北塞外有僊海盐池古音西与僊同僊海即西海也一名卑禾羌海亦曰青海又曰鲜水海赵充国请治湟陿以西道桥令可至鲜水左右王莽诱塞外羌献鲜水海允谷盐池是也郡治龙夷城在临羌新县西三百十里元和志云鄯州西至西海三百七十里龙夷城即今西北三百五十里威戎城也今为西宁卫西塞外地临羌故城在卫西二百八十里浩亹河南见锥指後仿此】
又东迳允川而历大榆小榆谷北【水经】
羌迷唐锺存所居也永元五年贯友代聂尚为护羌校尉攻迷唐斩获八百余级收其熟麦数万斛於逢留河上筑城以盛麦其作大船於河峡作桥渡兵迷唐遂远依河曲永元八年迷唐复与锺存东寇而还十年谒者王信耿谭西击迷唐降之诏听还大小榆谷迷唐种人以汉造河桥兵来无时故地不可居复叛居河曲与羌为雠种人与官兵击之允川去迷唐数十里营止遣轻兵挑战因引还迷唐追之至营因战迷唐败走於是西海及大小榆无复聚落隃糜相曹凤上言建武以来西戎数犯法常从烧当种起所以然者以其居大小榆谷土地肥美又近塞内与诸种相傍南得锺存以广其衆北阻大河因以为固又有西海鱼盐之利缘山滨水以广田畜故能强大常雄诸种今党援坏沮亲属离叛其余胜兵不过数百宜及此时建复西海郡县规固二榆广设屯田隔塞羌胡交关之路殖谷富边省输转之役上拜凤为金城西部都尉遂开田二十七部夹河与建威相首尾後羌反遂罢【郦注　允川在西宁卫西南塞外大小榆谷即唐之九曲也东去积石军三百里水甘草良宜畜牧睿宗时杨矩为鄯州都督奏请黄河九曲之地以为金城公主汤沐之所吐蕃既得顿兵畜牧又与唐境接近自是复叛天宝中哥舒翰为陇右节度使复收九曲置浇河洮阳二郡高适作九曲词以美其功】
又东过陇西河关县北洮水从东南来流注之【水经陇西今临洮府河关县在今河州西】
河水又迳沙州北段国曰浇河【段国沙州记云洮水与垫江水俱出嵹台山而此注说浇水知洮字乃传写之误耳】西南一百七十里有黄沙沙南北一百二十里东西七十里都不生草木周回数百里沙州於是取号焉地理志曰汉宣帝神爵二年置河关县盖取河之关塞也【郦注】
又东北流入西平【经误作卑】郡界左合二川南流入河又东北济川水注之【水经】
水西南出滥渎东北流入大谷谓之大谷水北迳浇河城西南北流注於河【郦注　後汉建安中析金城郡临羌等县置西平郡治西都县後魏置鄯州隋改县曰湟水其故城即今西宁卫治元和志云湟水县本汉破羌县地】
东又迳浇河故城北【水经】
有二城东西角掎东北去西平二百二十里【郦注南凉秃髪乌孤以河南地为浇河郡治此城唐於此复置浇河郡其东为积石军】
又东迳石城南左合北谷水【水经】
昔段熲击羌於石城投河坠坑而死者八百余人即於此也【郦注　後魏石城县废帝改化隆唐改化城廓州治焉元和志云黄河在县南八十里】
又东北迳黄河城南【水经】
西北去西平二百一十七里【郦注　黄河广违二城俱在廓州境内】
又东北迳广违城北又合乌头川水【水经】
水发远川引纳支津北迳城东而北流注於河【郦注】
又东迳邯川城南【水经】
城之左右历谷有三水导自北山南迳邯亭注於河【郦注　废廓州城东南有邯川城秃髪傉檀所置邯川护军也】
又东临津谿水注之【水经】
水自南山北迳临津城西而北流注於河【郦注】
又东迳临津城北白土城南【水经】
十三州志曰左南津西六十里白土城城在大河之北而为缘河济度之处北魏凉州刺史郭淮破羌遮寒【魏志作塞】於白土即此处矣【郦注　临津城在今河州西北一百二十里隋曰临津关大业五年自将伐吐谷浑出临津关渡黄河至西平即此城也白土城在今西宁卫南】
又东左会白土川水【水经】
水出白土城西北下东南流迳白土城北又东南注於河【郦注】
又东北会两川右合二水【水经】
参差夹岸连壤负险相望河北有层山山甚灵秀山峯之上立石数百丈亭亭桀竪竞势争高远望嵾嵾若攒图之托霄上其下层岩峭举壁岸无阶县岩之中多石室焉室中若有积卷矣而世士罕有津逮者因谓之积书岩岩堂之内每时见神人往还矣盖鸿衣羽裳之士练精饵食之夫耳俗人不悟其仙者乃谓之神鬼彼羌目鬼曰唐述复因名之唐述山下崖有水导自是山谿水南注河谓之唐述水【郦注　西宁卫东南八十里有龙支故城本汉允吾县地後汉置龙耆城和帝以曹凤为金城西部都尉屯龙耆是也後魏於此置北金城县西魏改曰龙支元和志积石一名唐述山今名小积石山在鄯州龙支县西九十八里河州枹罕县北七十里黄河在龙支县西南六十里枹罕县北五十里】
又东得野亭南【水经】
又东北流得研川谓之研川水又东北注於河谓之野城口【郦注】
又东历凤林北【水经】
凤林山名五峦俱峙秦州记曰枹罕原北名凤林川川中则黄河东流也【郦注　凤林在今河州北隋志枹罕县有凤林山元和志云在县北三十五里】
又东与漓水合【水经】
水导源塞外羌中又东北迳石门口山高嶮絶对?若门疑即臯兰山门也汉武帝元狩三年骠骑霍去病出陇西至臯兰应谓是山之关塞也又东迳白石县故城南又东迳白石山又东迳枹罕县故城南又东北出峡北流注於河地理志曰漓水出白石县西塞外东至枹罕入河【郦注　元和志石门山在凤林县北二十八里漓水西去县二百步枹罕故城即今河州治白石故城在州西】
又迳左南城南【水经】
十三州志曰石城西一百四十里有左南城【郦注左南城今在西宁卫东南】
又东迳赤岸北【水经】
即河夹岸也秦州记曰枹罕有河夹岸岸广四十丈义熙中乞佛於此河上作飞桥桥高五十丈三年乃就【郦注　河夹岸即今临洮府河州西北赤岸戍是】
又东洮水注之【水经】
地理志曰水出塞外羌中沙州记曰洮水与垫江水俱出嵹台山山南即垫江源山东则洮水源也嵹台西倾之异名也洮水东北流吐谷浑中吐谷浑者始是东燕慕容之枝庶因氏其字以为首类之种号也洮水又东北流迳曾城北又东迳临洮县故城北又西北迳降狄道故城东有滥水马援为陇西太守为狄道开渠引水种秔稻而郡中乐业即此水也滥水又西北流迳注於洮水洮水右合二水右会大夏川水水出西山二源合舍而乱又东迳大夏县故城南又东北出山注於洮水又北翼带三水乱流北入河地理志曰洮水北至枹罕东入河是也【郦注　曾城即临潭故城在今洮州卫西南七十里元和志云城东北二面并枕洮水临洮县故城即今岷州卫治降狄道故城即今临洮府西南狄道故城也元和志大夏县西北至河州七十里大夏川水经县南去县十步近志云大夏河即漓水谬也】
又东过金城允吾县北【水经】
金城郡治也南有湟水出塞外东南流迳龙夷城故西零之地也又东南迳卑禾羌海世谓之青海东去西平二百五十里湟水东流迳湟中城北故小月氐之地也又东迳临羌县故城北又东迳临羌新县故城南又迳西平城北又东迳乐都城南东流又合来谷乞斤流二水左会阳非流谿细谷三水东迳破羌县故城南又东与合门河合即浩亹河也又东迳允吾县北又东迳允街县故城南又东迳枝阳县逆水注之逆水又东迳枝阳县故城南东南入於湟水地理志曰逆水允吾东至枝阳入湟河又东流注於金城河即积石之黄河也【郦注　金城汉县即今兰州州西一百二十里有允吾故城元和志湟水名湟河亦谓之乐都水出青海东北乱山中东南流至兰州西南入黄河今兰州本汉金城县允街枝阳今皆在兰州境】
又东迳石城南【水经】
谓之石城津阚駰曰在金城西北矣又东南迳金城县故城北十三州志曰大河在金城北门东流有梁泉注之【郦注　石城在今兰州西金城县故城即今兰州治】
又东过榆中县北【水经】
昔蒙恬为秦北逐戎人开榆中之地地理志曰金城郡之属县也【郦注榆中在今兰州东北】
又东过天水北界【水经】
菀川水出勇士县之子城南山东北流历此城川世谓之子城川又北迳牧师菀故汉牧菀之地也有东西二菀城相去七里西城即乞佛所都也又北入於河也【郦注　今靖远卫西有菀川城黄河自兰州界东北流越乱山中二百余里入卫界始泻落巨川如瀑布然土人沿山引水灌田甚广卫西二百里有勇士县故城】
又北过武威媪围县东北【水经】
河水迳其界东北流县西南有泉源东迳其县南又东北入河【郦注　今宁夏中卫西南有温围水下流入黄河通监晋咸宁五年马隆讨凉州鲜卑度温围水胡三省曰汉武威郡有媪围县此水或因以名媪讹温也又庄浪所本汉武威郡地宋元嘉十六年魏主焘议伐凉州李顺等请自温围水以西至姑臧则此水当出媪围县界县在河西庄浪之东南中卫之西南也】
又东北过天水勇士县北【水经】
地理志曰蒲福也属国都尉治【蒲福当作满福前汉地志勇士县注云属国都尉治满福】水出县山世谓之二十八渡水东北流谿涧萦曲途出其中迳二十八渡行者勤於溯涉故因名焉北迳其县而下注河【郦注】
又东北过安定北界麦田山河水东北流迳安定祖厉县故城西北【水经】
汉武帝元鼎五年幸雍遂踰陇登空同西临祖厉【祖厉音嗟赖】河而还即於此也又东北祖厉川水注之水出祖厉南山北流迳祖厉县而西北流注於河【郦注祖厉故城在今靖远卫西南一百三十里】
又东北迳麦田城西又北与麦田泉水合【水经】
水出城西北西南流注於河【郦注　麦田城在今靖远卫北】
又东北迳麦田山西【水经】
在安定西北六百四十里【郦注】
又东北迳於黑城北又东北高平川水注之【水经】
即若水也水出高平大垄山若水谷建武八年世祖征隗嚣汉从高平第一城若水谷入即是谷也东北流迳高平县故城东又北出秦长城又北迳亷城东又北迳三水县西西南去安定郡三百四十里高平川水又北入於河【郦注　元和志秦长城在高平县北十里今平凉府庄浪县西二十里有若水川自靖宁州流入又北入镇原县界为高平川高平故城在今平凉府固原州西二里】
又东北迳眴卷县故城西【水经】
地理志曰河水别出为河沟东至富平北入河河水於此有上河之名也【郦注　眴卷音旬箘故城在今宁夏中卫东唐为灵州鸣沙县地】
又北过北地富平县西【水经】
河侧有两山相对水出其间即上河峡世谓之为青山河水历峡北注枝分东出【郦注　富平县即今灵州所地上河峡即宁夏卫西南一百四十里峡口山是】
又北迳富平县故城西【水经】
秦置北地都尉治县城【郦注　今灵州所西南有富平县故城】
又北薄骨律镇城【水经】
城在河渚上赫连果城也桑果余林仍列洲上【郦注薄骨镇城在今兰州所境唐朔方节度治所元和志灵州理回乐县本汉富平县县枕黄河後魏刁雍为薄骨律镇将上表请开富平西三十里艾山旧渠通河水溉公私田四万余顷人大获其利又薄骨律渠在县南六十里溉田千余顷灵武县东南至灵州十八里黄河自回乐县界流入汉渠在县南五十里从汉渠北流四十余里始为千金大陂其左右又有胡渠御史百家等八渠溉田五百余顷按五代唐长兴中朔方帅张希崇亦引河渠兴屯田以省漕运民夷爱之今灵州所境田多沃饶恒无暵涸之患赖黄河之灌溉也】
又迳典农城东又迳北典农城东【水经　二城皆上河典农都尉冯参所治也在今灵州所界】
又东北迳亷县故城东【水经　亷县汉属北地郡其故城当在今灵州所西南】又北与枝津合【水经】
水受大河东北迳富平城所在分裂以溉田圃北流入河今无水【郦注】
又东北迳浑怀鄣西【水经】
地理志曰浑怀都尉治塞外者也太和初三齐平徙历下民居此遂有历地之名矣【郦注　元和志怀远县在灵州东北隔河一百二十里废灵武城在县东北隔河一百里其城本蒙恬所筑古谓之浑怀鄣】
又东北历石崖山西【水经】
山石之上自然有文尽若战马之状亦谓之画石山【郦注　石崖山在今平罗所东】
又北过朔方临戎县西又北迳临戎县故城西【水经】河水东北迳三封县故城东十三州志曰在临戎县西一百三十里临戎县旧朔方郡治【郦注　三封属朔方郡其故城在今榆林卫界废夏州西南长泽县北二十里】
又北有枝渠东出谓之铜口东迳沃野故城南【水经】枝渠东注以灌田所谓智通在我矣【郦注　元和志沃野故城在天德军城北六十里即後魏六镇从西第一镇也刁雍上表云臣镇去沃野镇八百里道多深沙轻车往来犹以为难】
又北屈为南河出焉又北迤西溢於窳浑县故城东【水经】西部都尉治有道自县西北出鸡鹿塞【郦注　汉甘露三年董忠送韩邪单于出鸡鹿塞後汉永元初窦宪出鸡鹿塞伐匈奴是也窳浑县故城今在废夏州西北】
又屈而东流为北河【水经　汉元朔二年卫青絶梓岭梁北河杜佑曰河经灵武郡西南便北流凡千余里过九原郡乃东流汉人谓之西河自九原以东汉人谓之北河然北河之名秦已有之史记惠文王後五年游北河昭襄王十八年又之上郡北河是也】
东迳高阙南【水经】
史记赵武灵王自代并隂山下至高阙为塞山下有长城长城之际连山刺天其山中断两岸双阙善能云气望若阙焉节状表目故有高阙之名自阙北出荒中阙口有城跨山结局谓之高阙戍上古迄今常置重扞以防塞道汉元朔四年卫青将十万人败右贤王於高阙即此处也又东迳临河县故城北【郦注高阙在废丰州城西黄河外刘昫曰高阙北距大碛口三百里临河故城在今榆林卫西北】
自临河县东迳阳山南【水经】
汉书注阳山在河北指此山也南屈迳河目县左北假地名自高阙以东夹山带河阳山以西皆北假也史记秦使蒙恬将十万人北击胡度河所高阙据阳山北假中是也北河又南合南河上承西河东迳临戎县故城北又东迳临河县南又东迳广牧县故城北流二百许里东流入河【郦注　临河故城在今榆林卫西北阳山即隂山也山在中国之极北故名隂山水北曰阳山在河水之北故亦谓之阳山徐广云隂山在河南阳山在河北非也汉书侯应曰北边塞至辽东外有隂山东西千余里草木茂盛多禽兽本冒顿依阻其中治作弓矢求出为寇是其苑囿也孝武出师征伐斥夺此地攘之於幕北建塞徼起亭隧筑外城列屯戌以守之然後边境得用少安计隂山緜亘千余里直抵辽东非河南所能容益信徐说之谬括地志云五原郡河目县故城在北假中北假在河北属胜州银城县汉书王莽传云五原北假膏壤殖谷临戎县见前广牧县故城在榆林卫地界】
又东迳马隂山西【水经】
史记音义曰五原安阳县北有马隂山【郦注　安阳县在今山西蔚州界】
又东南迳朔方县故城东北【水经】
诗所谓城彼朔方也汉元朔二年大将军卫青取河南地为朔方郡使校尉苏建筑朔方城即此【郦注汉朔方郡治元和志什贲故城在夏州朔方县理北即朔方县之故城自汉至今常为关中根植什贲之号盖蕃语也】
自朔方东转迳渠搜县故城北【水经】
地理志曰朔方有渠搜县中部都尉治又迳西安阳故城又东迳田辟城南【郦注　朔方中部都尉治在废夏州北此非禹贡之渠搜安阳故城在废丰州东北汉志五原郡成宜县下云中部都尉治原亭西部都尉治田辟辟读曰壁原亭田辟盖皆县界之地名】
又东迳成宜县故城南【水经　废丰州界有成宜县故城】
又东迳原亭城南【水经】
十三州志曰中部都尉治【郦注】
行水金监卷一

[book_title]卷二
钦定四库全书
行水金监卷二
江南按察使傅泽洪撰
河水
河水又东迳宜梁县故城南【水经】
五原西南六十里世谓之石崖城【郦注　废丰州东有宜梁县故城】
又东迳稒阳城南【水经】
东部都尉治迳河隂县故城北又东迳九原县故城南秦始皇置九原郡治此汉武帝元朔二年更名五原也西北接对一城盖五原县之故城也【郦注　稒阳城即稒阳塞在稒阳县西北後汉永元初窦宪出鸡鹿塞邓鸿出稒阳塞即此城河隂汉属五原郡元和志敬本古城在中受降城北四十里郑?军録曰时人以张仁愿河外筑三城自古未有敬本城周一万八百七十二步壕堑深峻亦古之坚守贾耽古今述曰以地理求之前代九原郡城也】
又东过临沃县南又东枝津出焉又东流石门水南注之【水经】
水出石门山地理志曰北出石门鄣即此山也自鄣东南流迳临沃城东东南注於河【郦注　临沃属五原当在稒阳县西】
又东迳稒阳县故城南【水经】
地理志曰自县北出石门鄣河水决其西南隅又东南枝津注焉水上承大河於临沃县东流七十里北溉田南北二十里注於河【郦注　五原东部都尉治在榆林卫废胜州西南汉志稒阳县北出石门鄣得光禄城太初三年光禄徐自为出五原塞筑亭障西北至卢朐山谓之光禄塞即此按中受降城本秦九原郡地唐置天德军元和志云武川城在军北三百里後魏六镇从西第三镇也自北出石门障即光禄城古入匈奴大路】
又东迳塞泉城南而东注又东过云中桢陵县南又东过沙南县北从县东屈南过沙陵县西河水屈而流白渠水注之南入桢陵县西北【水经】
缘胡山历沙南县东北两山二县之间南出余以太和中为尚书郎从高祖北廵亲所迳涉县在山南北去云中城一百二十里县南六十许里有东西大山山西枕河河水南流脉水寻经殊乖川去之次【郦注塞泉城在今废胜州界桢陵即废东胜州也其故城在山西平虏卫西北河东岸沙南故城在西岸沙陵汉属云中郡缘胡山在今平卤卫西北黄河西来折而南流处榆林塞外唐为胜州地经文当云又南迳云中桢陵县西又南迳沙南县东则与郦道元所见者符矣】
又南过赤城东又南过定襄桐过县西河水於二县之间济有君子之名【水经】
定襄郡汉高六年置桓帝十一年西幸榆中东行代地洛阳大贾齎金赀随帝後行夜迷失道往投津长曰子封送之渡河贾人卒死津长埋之其子寻求父丧发冢举尸资费一无所损其子悉以金予之津长不受事闻於帝曰君子也即名其津为君子济济在云中城西南二百余里【郦注　今山西平卤卫西有君子济】
又东南左合一水【水经】
水出契吴东山西迳故里南而北俗谓之契吴亭其水又西流注於河【郦注】
又南树颓水注之【水经】
水出东山西南流迳沃阳县左合中陵川乱流西南与一水合北俗谓之树颓水【郦注　沃阳汉雁门西部都尉治在今平卤卫东南】
又南太罗水注之【水经】
水源上承树颓河南流西转迳武州县故城南十三州志曰武州县在善无城西南百五十里北俗谓之太罗城水亦藉称焉又西南流注於河【郦注　武县故城在今繁峙县界】
又左得湳水口【水经】
水出西河郡美稷县东南流羌人因水以氏之汉冲帝时羌湳狐奴归化盖其渠帅也又西流历於吕梁之山而为吕梁洪其岩层岫衍涧曲崖深巨石崇竦壁立千仞河流激荡涛涌波襄雷渀云泄震天动地昔吕梁未辟河出孟门之上盖大禹所辟以通河也司马彪曰吕梁在离石县西今於县西历山寻河乃无遏岨至是乃为河之巨嶮即吕梁矣在离石北以东可二百余里【郦注　平卤卫西有吕梁山湳水口当在今太原府河曲县西北天桥峡也】
又南过西河圁阳县东【水经】
西河郡汉武帝元朔四年置圁水出上郡白土县圁谷东迳其县南又东迳圁隂县北东桑谷水注之圁水又东迳圁隂南东流注於河【郦注　今米脂县西北有圁隂故城圁阳当在其东北圁音银史记晋文公攘戎翟居於圁洛之间即此水】
又东端水入焉【水经】
水西出号山山海经曰其山木多漆椶其草多芎穷是多冷石端水出焉而东流注於河【郦注】
又南诸次之水入焉【水经】
水出上郡诸次山山海经曰诸次之山诸次水出是山多木无草鸟兽莫居是多衆蛇其水东迳榆林塞世又谓之榆林山即汉书所谓榆谿旧塞者也自谿西去悉榆林之薮矣【郦注　上郡即今陕西延安府绥德州榆林塞在废胜州南界】
又南汤水注之【水经】
山海经曰水出上申之山上无草木而多硌石下多榛楛汤水出焉东流注於河【郦注】
又南迳离石县西奢延水注之【水经】
水西出奢延县西南赤沙阜东北流又东黑水入焉又东走马水注之水出西南长城北桥山昔二世赐蒙恬死於此山上有黄帝冢帝崩唯弓劒存焉故世称黄帝仙矣其水东流昔段熲追羌出桥门至走马水闻羌在奢延泽即此处也门即桥山之长城门也其水东北流入长城又东北注奢延水又东入於河【郦注　离石县今永宁州奢延故城在废夏州西南】
又南陵水注之【水经】
水出陵川北谿南迳其川西转入河【郦注】
又南得离石水口【水经】
离石北山南流迳离石县故城西又南出西转迳隰城县故城南西流注於河【郦注　隰城县故城在今孝义县界】
又南过中阳县西【水经】
中阳县故城在东东翼汾水隔越重山不滨於河也【郦注　中阳县即今孝义县界】
又过土军县西【水经】
吐京郡治故城即土军县之故城也胡汉译言皆譌伪变矣【郦注　今汾州府石楼县有土军县故城】
又南合契水【水经】
傍谿东入穷谷其源也【郦注】
又南得大虵水【水经】
发源谿首西流入河【郦注】
又南右纳辱水【水经】
山海经曰辱水出於鸟山其上多桑其下多楮隂多铁阳多玉其水东流注於河俗谓之秀延水【郦注】
又南过上郡高奴县东【水经】
县有洧水肥可?水上有肥可接取用之【郦注　今延安府肤施县北百里有金明城即汉高奴县也】
又南蒲川石楼山南迳蒲城东【水经】
即重耳所奔之处也又南历蒲子县故城西今大魏之汾州治徐广晋纪称刘渊自离石南移蒲子者也阚駰曰蒲城在西北汉武帝置【郦注　蒲子县故城在今隰州】
又南过河东北屈县西【水经】
河水南迳北屈县故城西十里有风山上有穴如轮风气萧瑟习常不止山西四十里河南孟门山淮南子曰龙门未辟吕梁未凿河出孟门之上大溢逆流无有丘陵高阜灭之名曰洪水大禹疏通谓之孟门孟门即龙门之上口也实谓黄河之巨厄此石经始禹凿河中漱广夹岸崇深倾崖返扞巨石临危若坠复倚古之人有言水非石凿而能入石信哉其中水流交冲素气云浮往来遥观者常若雾露沾人窥深悸魂其水崩浪万寻县流千丈浑洪贔怒鼓若山腾濬波颓叠迄於下口方知慎子下龙门流浮竹非驷马之追也又有燕完水注之异源合舍西流注河【郦注　今吉州北二十里有北屈故县】
又南得鲤鱼【水经】
历涧东入穷溪首便其源也尔雅曰鱣鲔也出巩穴三月则上渡龙门得渡为龙矣否则点额而还非夫往还之会何能便有兹称乎【郦注】
又南羊求水入焉【水经】
东出羊求川西迳北屈县故城南城即夷吾所奔邑也【郦注】
又南为采桑津【水经】
春秋僖公八年晋里克败狄於采桑是也【郦注】
又南过皮氏县西【水经】
赤水出西北罢谷川东谓之赤石川东入於河【郦注今平阳府河津县西有皮氏故城】
又南合蒲水【水经】
西则两源并发俱导一山出西河隂山县又东北与北溪会同为一川东北注河【郦注　隂山县今平阳府界】
又南迳丹水西南【水经】
丹阳山东北迳冶东俗谓之丹阳城城之左右犹有遗铜矣其水东北会白水口水出丹山东而西北注之丹水又东东北入河【郦注】
又南黑水注之【水经】
西出丹山东而东北入於河【郦注】
又南至崿谷傍【水经】
东北穷涧水源所导也西南流注於河【郦注】
又南洛水自猎山枝分东派东南注於河【水经】
昔魏文侯筑馆洛隂指谓是水也皮氏县故城在龙门东南不得延迳皮氏方届龙门也【郦注】
以今舆地言之河自大积石山东北流迳陕西西宁卫西南塞外至河州西七十里入塞【卫在行都司东南七百余里黄河西自塞外流入经卫之东南与和州分水州在临洮府西一百八十里西至生番界七十里有小积石山两崖如削河流其中西南去大积石山千余里】又东北迳州北合漓水又东北合洮水【二水已见上文】又东北迳兰州西南湟水合浩亹水自西来注之【州在临洮府北二百十里黄河去州二里阚駰所谓金城河也湟水自州西一百八十里入河唐书吐蕃传湟水出蒙谷抵龙泉与河合河之上流由洪济梁西南行二千里世举谓西戎地曰河湟】又东北迳州北【夹河有滩宜播五谷引河灌溉甚为民利】又东北迳金县北【县在兰州东九十里黄河去县六十里】又东北迳靖远卫北【旧名靖虏属陕西都司本汉鸇隂县地後汉建初中赵冲追击叛羌於鸇隂河即此卫北有韦精山黄河自金县乱山中来至卫西南百里乌兰关汉祖厉县地也唐置乌兰县属会州有黄河堰刺史安敬宗所筑以扞河流】又东北迳宁夏中卫南【卫属陕西都司黄河去卫十五里地势稍平河流益盛卫东南一百五十里有鸣沙城西枕黄河人马行经此沙随路有声故号鸣沙】又东北迳灵州所北【所在宁夏卫南少西九十里本汉灵州富平二县地旧志云黄河千里一曲自浇河至故眴卷县率东北流至富平始曲而北流亦谓之河曲】折而北迳宁夏卫东南【卫属陕西都司宋为怀远镇乾兴二年李德明城此为兴州以居景佑中元昊升为兴庆府卫西至贺兰山边界六十里北至镇远关边界二百里东至榆林卫界三百五十里黄河去卫四十里元和志保静县西南至灵州六十里本汉富平县地贺兰山在县西五十三里东望云山形势相接迤逦向北经灵武县又西北迳保静县西又北经怀远县西又北迳定远城西又东北抵河其抵河之处亦名乞伏山在黄河西从首至尾有像月形南北约长五百余里真边城之巨防山之东河之西有平田数千顷可引水灌溉如尽收地利足以赡给军储也顾景范云自宁夏以上民多穿渠溉田而宁夏之利尤博盖上流势少缓无溢决之患且泥沙未甚故引河为宜也】又北迳平罗所东【旧名平虏在宁夏卫东北一百二十里河去所十五里贺兰山在所西六十里镇远关在所北六十里】又北迳榆林卫西出塞迳废丰州西【卫本汉上郡龟兹县地金元为米脂县地名榆林庄明正统二年筑榆林城天顺七年置榆林卫治焉北至边墙十里其外皆战国时云中九原地也黄河自灵州所横城堡西折而北迳宁夏平罗入卫界废丰州城在卫西北塞外七百里本汉朔方郡之广牧县後魏为怀朔镇隋始置丰州治九原县明初废杜佑曰丰州西至黄河百三十里北至黄河四十里东北至黄河八十里】折而东迳三受降城南【元和志三受降城景云三年朔方总管张仁愿置先是朔方军北与突厥以河为界河北岸有拂云堆神祠突厥将入寇必先诣祠祭酹求福因牧马料兵而後渡河时突厥默啜尽衆西击突骑施婆葛仁愿奏请乘虚夺取漠南之地於河北筑三受降城首尾相应絶其南寇之路从之六旬而三城俱就以拂云祠为中城与东西两城相去各四百余里遥相应接北拓三百余里於牛头牟那山北置烽堠一千八百所自是突厥不得度山放牧朔方无复寇掠减镇兵数万人顾景范云中城在废夏州北八百里西城在废丰州北八十里东城在废胜州东北二百里今按东城本汉定襄郡之盛乐县後魏尝都此唐置振武军元和六年以韩重华为振武营田和籴水陆运使重华请募人为十五屯屯置百三十人而种百顷令各就高为堡东起振武转而西过云中界极於中受降城出入河山之际六百余里屯堡相望寇来不能为暴人得肆耕其中少可以罢漕挽之费朝廷从其议秋果倍收岁省度支钱千三百万见韩愈送重华归所治序】折而南迳废胜州东入塞其东岸则平卤卫【废胜州城在榆林卫东北四百五十里本汉云中五原二郡地隋置胜州治榆林县元和志云北近榆林即汉之榆林塞云中故城在县东北四十里东受降城在县东北八里榆林关在县东三十里东北临河自夏州朔方县流入又经河滨县东十五步阔一里不通船楫即河滨关渡处名君子津杜佑曰胜州东至黄河四十里北至黄河五里西北至黄河二十里平卤卫在山西大同府西少南二百四十里明置本汉雁门郡之武州县隋唐以後为朔州地元和志黄河在朔州鄯阳县西三百里辽自河西移置胜州於此曰东胜州其故城在今卫西北元志云唐徙东受降城於绥远烽南即今州治也明洪武初改建左右二卫兵民皆耕牧河套中寇益稀少二十六年城东胜永乐初移就延绥其地遂墟今按自废丰州西至废胜州东黄河三面围绕之地周数千里谓之河套周曰朔方秦曰新秦汉为朔方郡地隋唐为丰胜二州地明为榆林卫北境自国初舍受降而卫东胜已失二面之险其後又撤东胜以就延绥则外险尽失寇来莫御天顺六年元孽摩罗欢阿拉善博罗齐三部始入居河套屡为边患隆庆中济纳以谙达内附亦来欵塞因而羁縻之　本朝属理藩院榆林新志曰河套之地南抵边墙北滨黄河远者八九百里六七百里近者亦一二百里唯黄甫川之南焦家坪及娘娘滩羊圈渡口为最近云】又南迳府谷县东其东岸则河曲县保德州【府谷在陕西葭州东少北三百四十里黄河南流迳黄甫川东九里入县界又南迳县东去县百步河曲在山西太原府西北五百二十八里黄河在县西北府志云自县东北故东胜州境转而西南流八十里至县西北平泉村复转西流九十里至天桥峡又南流入保德州界偏头关在县东北一百十里东接鸦角山西逼黄河其地东仰西伏因名偏头保德在府西北五百里黄河在州西北一里】迤西迳神木县南又南迳葭州东其东岸则兴县【神木在葭州东北一百二十一里黄河去县十里葭州在延安府东北五百八十里黄河去州一里兴县在太原府岢岚州西一百五十里黄河在县西五十里元和志岚州合河县黄河在县西二里按今兴县西北五十里有合河故城旧志云山西自河曲至蒲津千五百里俱邻陕西河最狭而於神木渡河为尤易】又南迳吴堡县东又南迳绥德州东其东岸则临县永宁州宁乡县【吴堡在葭州南八十里黄河去县一里绥德在延安府东北三百六十里黄河去州一百二十里无定河在州城东即古奢延水以溃沙急流深浅不定故名临县在山西汾州府西北三百里黄河在县西八十里永宁州在府西少北一百二十里宁乡在州西南五十里黄河并在其西元和志石州平夷县黄河西去县一百四十五里定胡县黄河去县西二百步按平夷故城即今宁乡县治定胡当在永宁州界永宁本石州明隆庆三年更名】又南迳清涧县东又南迳延川县东又南迳延长县东其东岸则石楼县永和县大宁县【清涧在延安府东北二百三十五里黄河去县百里延川在府东北二百里黄河去县四十五里延长在府东少南百五十里黄河去县三十五里元和志延州延水县黄河在县东八里门山县黄河在县东三十五里按延水故城在今府东北一百十里门山故城在府东南一百八十里石楼在汾州府西少南二百六十里黄河在县西九十里永和在山西平阳府隰州西九十里黄河在县西六十里大宁在州西南九十五里黄河在县西六十八里孟门山在县西南八十里与吉州分山】又南迳宜川县东其东岸则吉州乡宁县【宜川在延安府东南二百八十里黄河去县八十里元和志丹州汾川县西南至州七十里黄河在县北七里河岸顿狭状似槽形乡人呼为石槽盖禹治水凿石导河之处石槽长千步阔三十步悬水奔流鼋鼍鱼鼈所不能游汾川故城在今宜川县东七十里孟门山在县东南二十里黄河西岸山势绵延与吉州孟门山参差相接即文成故县西南三十六里河中之石槽山也吉州在平阳府西二百四十里黄河在州西六十里壶口山在州西南七十里乡宁在州东南六十里黄河在县西七十九里】又南至韩城县东北龙门山在焉其东岸则河津县【韩城在西安府同州东北二百里黄河去县十五里龙门山在县北五十里河津在平阳府蒲州东北二百里黄河在县西元和志云去县二十五里即龙门口三秦记曰河津一名龙门水陆不通鱼鼈之属莫能上江海大鱼集龙门下数千不得上上则为龙故曰曝鳃龙门】此导河积石至於龙门之所经也【禹贡锥指　辽史龙门山石壁对峙高数百尺望之若门徼外诸河及沙漠潦水皆於此趋海雨则俄顷水踰千仞晴则清浅可涉　寰宇记龙门山北有河口畧似龙门而不能通相传鲧所凿绩用弗成今名错开河】
南至於华隂【禹贡】
河自龙门南流至华山北而东行【孔氏传】
河自积石东北流至龙门则折而南流至於华隂则折而东流龙门之南华隂之南北即所谓龙门西河是也华隂者华山之北此山跨梁豫二州之间其北抵西河南则曰华隂也而说者乃谓河之折而东流其两河之旁有二华故张平子西京赋曰缀以二华巨灵屭贔高堂远跖以流河曲厥迹犹存其意盖谓河流至於此华山横其前巨灵擘石分为二华使河流出於其间此盖好事者为之也据经但言南至於华隂则是河之所经惟在华山之北而已安得出於二华之间乎巨灵之说怪妄甚矣孔子之所不语者为此也夫【尚书全解】
易氏曰河至龙门县又南流二百里至陕州陕州之西北对河为华州华隂县本汉旧县属京兆尹太华山在县南八里河经太华之北故曰华隂地接潼关故桃林塞河在关内冲激关山故名潼关【王天与尚书纂传】龙门县今之河津也北三十里有瓜谷山堰贞观十年筑东南二十三里有十石垆渠二十三年县令长孙恕凿溉田良沃?收十石西二十一里有马鞍坞渠亦恕所凿有龙门仓开元二年置所以贮渠田入转般至京以省关东之漕者也此即汉时河东太守番系之策史记河渠书所谓河移徙渠不利田者不能偿种而唐人当日行之竟获利是以知天下无难举之功存乎其人而已谓後人之事必不能过前人不亦诬乎【顾炎武日知録】
河水【自皮氏县西】又南出龙门口汾水从东来注之【水经】昔者大禹导河积石疏决梁山谓斯处也即经所谓龙门矣魏土地记曰梁山北有龙门山大禹所凿通孟津河口广八十步岩际镌迹遗功尚存【郦注　汾水篇汾水出太原汾阳县北管涔山东南过晋阳县东晋水从县东南流注之又南洞涡水从东来注之又南过大陵县东又南过平陶县东文水从西来流注之又南过寇爵津又南入河东界又南过永安县西又南过杨县东西南过高梁邑西又南过平阳县东又南过临汾县东又屈从县南西流又西过长修县南又西过皮氏县南又西至汾隂县北西注於河】
又南右合畼谷水又南迳梁山原东【水经】
水自谿东南流迳夏阳县西北东南注於河又南自原山东南出至河晋之望也在冯翊夏阳县之西北临於河上山崩壅河三日不流晋侯以此问伯宗即是处也春秋谷梁传曰成公五年梁山崩遏河水三日不流召伯尊遇辇者不避使车右鞭之辇者曰所以鞭我者其取道远矣伯尊因问之辇者曰君亲缟素率羣臣哭之斯流矣如其言而河流【郦注　夏阳县即今韩城县地】
又南崌谷水注之【水经】
水出梁山东南注於河昔韩信之袭魏王豹也以木罂自此渡【郦注】
又南右合陶渠水【水经】
水出西北梁山东南流又南迳高门南又东南迳华池南池在夏阳城西北四里许高门东去华池三里又东南迳司马子长墓太史公自叙曰迁生於龙门是其坟墟所在矣昔魏文侯与吴起浮河而下美河山之固即於此也【郦注】
又西徐水注之【水经】
水出西北梁山东南流迳子夏陵北东入河【郦注】
又南迳子夏石室【水经】
东南北有二石室临侧河崖即子夏庙室也【郦注今西安府合阳县东有子夏石室】
又南过汾隂县西【水经】
河水东际汾隂魏土地记曰河东郡北八十里有汾隂城北去汾水三里城西北隅曰睢丘上有后土祠封禅书曰元鼎四年始立后土祠於汾隂睢丘是也又有万岁宫神爵元年幸万岁宫东济大河而神鱼舞水矣昔赵简子沈栾激於此曰吾好声色而是子致之吾好士六年不进一人是过而点吾善君子以为能谴矣【郦注　今平阳府荥河县北有汾隂故城】
又迳合阳城东【水经】
故有莘邑为太姒之国诗云在合之阳城北有北瀵水城南又有瀵水东流东注於河者即合水也又南瀵水入焉水出汾隂县南四十里西去河三里平地开源濆泉上涌大几如轮深则不测俗呼之为瀵魁古人壅其流以为陂水种稻与合阳瀵水夹河中渚上又有一瀵水皆相潜通尔雅异出同流为瀵水其水西南流历蒲坂西流注於河【郦注　今西安府合阳县东四十里有合阳故城】
又南迳陶城西【水经】
舜陶河滨皇甫士安以为定陶也然陶城在蒲坂城北城即舜所都南去历山不远或耕或陶所在则可何必定陶方得为陶也孟津有陶河之称盖从此始之南对蒲津关【郦注　元和志陶城在临晋县北四十里即今平阳府之临晋县也】
又南过蒲阪县西【水经】
地理志县故蒲也秦始皇东廵见有长阪故加阪也皇甫谧曰舜所都也【郦注　今蒲州东南有蒲阪故城】
又南迳雷首山西【水经】
山临大河北去蒲阪三十里尚书所谓壶口雷首者俗亦谓之尧山山上有故城又曰尧城阚駰曰蒲阪尧都事有似而非非而似千载眇藐非所详耳【郦注】
又南洓水注之【水经】
水出河北县雷首山县北与蒲阪分山有夷齐庙山南有古冢陵柏蔚然攅茂丘阜俗谓之夷齐墓其水亦曰雷水也西南流洓水又西南流注於河春秋左传谓之洓川者也【郦注　洓水篇洓水出河东间喜县东山黍葭谷又西过周阳邑南又西南过其县南又西南过安邑县西又南过解县东又西南注於张阳池注云洓水又西南迳张阳城东又西南属於陂陂分为二东陂世谓之晋兴泽西陂即张泽也西北去蒲阪一十五里】
又南至华隂潼关渭水从西来注之历船司空与渭水会【水经】
汉书地理志曰旧京兆郡之属县也左丘明国语云华岳本一山当河河水过而曲行河神巨灵手荡脚踏开而为两今掌足之迹仍存华岩河在关内南流潼激关山因谓之潼关灌水注之水出松果之上北流迳通谷世亦谓之通谷水东北注於河述征记所谓潼谷水者也【郦注　元和志云关西一里有潼水因以名关渭水篇渭水出陇西首阳县渭谷亭南鸟鼠山又北过襄武县北又东过獂道县南又东过冀县北又东过上邽县又东过陈仓县西又东迳武功县北又东芒水从南来流注之渭水又东过槐里县南又东涝水从南来注之渭水又东北迳黄山宫南就水注之渭水又东合田谿水渭水又东迳槐里县故城南又东合甘水又东丰水从南来注之渭水又东北与镐水合渭水又东北迳渭城南而沉水注之又东过长安县北渭水又东与沉水枝津合渭水又迳长安城北又东过郑县北又东过华隂县北又东过覇陵县北覇水从县西北流注之东入於河注云春秋之渭汭也水会即船司空所在矣地理志渭水东至船司空入河今华隂县东北五十里有船司空故城】
黄河自盐泽西来暨达潼关其面势所向凡四大折或与北狄分境或当北狄来路其初一折由积石而迳湟中则鄯兰也是一折也及至灵州西南遂转北而行凡千余里比河西岸即为凉肃甘沙四郡是又一折也迨其北流千里而遥至九原丰州则又转而东流故丰州北面正拄大河是又一折也丰州之东为榆林北境固抵大河而河从此州之东又转而南故胜州北东两面皆抵大河也自此而往直至潼关皆是河南矣此又一折也【程大昌北边备对】
以今舆地言之河自韩城县龙门山南流与汾水合【县志云河自龙门而南距合阳不百里河壖多客土遇潦辄溃】又南迳合阳县东其东岸则荥河县临晋县【合阳在陕西同州东北一百十里黄河去县四十里荥河在山西蒲州东北一百二十里黄河旧在县西五里明时渐徙而东正德二年遂至城下今去县仅七十步临晋在州东北七十里黄河在县西三十里】又南迳朝邑县东又南至华隂县东北与渭水合其东岸则蒲州【朝邑在同州东三十里黄河去县二十八里有临晋关华隂在华州东七十里黄河去县九十里蒲州在平阳府西南四百五十里黄河旧在州西蒲津门外明万历八年河决东啮城闉甃石岸以障之今渐徙而西去城十余里有蒲津关与临晋关夹河相对】又南迳雷首山西至潼关卫北【卫在陕西都司东明析华隂地置西至华隂县界一里黄河在卫北一里潼关故城在卫东南四里左传所谓桃林之塞元和志云自灵宝县以西至潼关皆是】折而东是为河曲【春秋文公十二年秦晋战於河曲即此地】此河水南至华隂之所经雍州文所称龙门西河者也【禹贡锥指】
行水金监卷二

[book_title]卷三
<史部,地理类,河渠之属,行水金监>
钦定四库全书
行水金监卷三
江南按察使傅泽洪撰
河水
东至於厎柱【禹贡　按厎史记作砥】
厎柱山名在西虢之界【孔氏传　西虢今河南府之陕州厎柱在州东四十里黄河中】
河自南行至华隂自华隂东行至厎柱则东字连华隂而言【禹贡集解】
河水【自华隂潼关】又东北玉涧水注之【水经】
河水自潼关东北流水侧有黄卷阪傍絶涧涉此阪以升潼关所谓泝黄卷以济潼关矣历北出东?通谓之函谷关关之直北隔河有层阜巍然独秀孤峙河阳世谓之风陵戴延之所谓风塠者也【九域志云女娲墓在今潼关口河滩上屹然介河有木数株虽暴涨不漂没也寰宇记云河东县三里风陵是女娲之墓】南则河滨玉涧水南出玉溪北流迳皇天原西有汉武帝思子台又北迳阌乡城西北流注於河【郦注　函谷关在今河南灵宝县南十一里黄卷潘岳西征赋作黄巷】
又东迳阌乡城南东与全鸠涧水合【水经】
水出南山北迳皇天原东述征记曰全节地名【图经云全节即汉书全鸠里戾太子死处】其西名桃原古之桃林晋太康地记曰桃林在阌乡南谷中其水入河北注於河河北盖谓河北县也【郦注　全节在今河南南阳府阌乡县东十里鸠涧西】
又东过河北县南【水经】
县与湖县分河蓼水出襄山蓼谷西南流於河【郦注河北今山西平阳府芮城县湖县今河南南阳府阌乡县】
又东永乐涧水注之【水经】
水北出薄山南流迳河北县故城西又南入於河封禅书称华山以西名山七薄山其一焉【郦注　今芮城县北有河北故城薄山在今县北一十五里】
河水自河北城南东迳芮城【水经】
二城之中有段干木冢魏文侯过其门式其庐所谓德尊万古芳越来今矣【郦主】
又会盘涧【水经】
水出湖县夸父山北迳汉武帝思子宫归来望子台东又北流入於河【郦注　湖县故城在今阌乡县东四十里】
又东迳湖县故城北【水经】
湖水出桃林塞之夸父山广员三百仞武王伐纣天下既定王及岳滨放马华阳散牛桃林即此处也山海经曰夸父之山其北有林焉名曰桃林其中多马湖水出焉北流注於河【郦注】
又东合柏谷水【水经】
水出弘农县两石堤山北流入於河【郦注】
又东右合门水【水经】
门水即洛水之枝流也东北历阳华山山海经所谓阳华之山门水出焉者也又北迳弘农县故城东城即故函谷关校尉旧治终军弃繻於此又东得七里涧涧在陕县七里故名又东合谯水二源双导同注於壑而西北流注於河【郦注　元和志曹阳墟俗名七里涧在陕县西南七里黄河自灵宝界流入後汉献帝归至陕议者欲天子浮河东下太尉杨彪曰从此以东有三十六滩非万乘所当从也乃止】
又东过陕县北又西迳陕县故城南【水经】
河北对茅城津河南即陕城昔周召分伯以此城为东西之别戴延之云城南倚山原北临黄河县水百余仞临之者咸悚惕焉西北带河水涌起方数十丈斯水之所以涛波者盖史记所云魏文侯二十六年虢山崩壅河所致耳【郦注　今陕州治即陕县故城古焦国也茅津亦谓之大阳津与虢山俱在州西北三里】
又东过大阳县南又东迳大阳县故城南【水经】
地理志曰北虢也应劭记城南大河之阳也【郦注今平陆县东北有大阳县故城】
又东沙涧水注之【水经】
北出虞山东南迳傅岩孔安国传傅说隐於虞虢之间即此处岩东北十余里即巅軨坂春秋左传所谓入自巅軨者也有东西絶涧左右幽空穷深地壑中则筑以成道指南北之路谓之为軨桥也傅说佣隐止息於此高宗求梦得之是矣又东南左右合积石土柱二溪并北发大阳之山南流入於河是山也亦通谓之为薄山矣【郦注】
又东过砥柱间【水经】
砥柱山名也山在虢城东北大阳城东也【郦注　元和志砥柱山俗名三门山在硖石县东北五十里黄河中硖石本陕县地】
河之右则崤水注之【水经】
出河南盘崤山历涧水东北流与石崤水合水出石崤山山有二陵南陵夏后臯之墓也北陵文王所避风雨矣又北左右合西水乱流注於河【郦注】
又东千崤之水注焉【水经】
水南导於千崤之山北流注於河河水翼岸夹山巍峰岐举羣山叠秀重岭干霄康成按地说河水东流贯砥柱触阏流今世所谓砥柱者盖乃阏流也砥柱当在西河未详也余按郑说非是西河当无山以碍之自砥柱以下五户以上其间一百二十里河水竦石桀出势连襄陆盖亦禹凿以通河疑此阏流也其山虽辟尚梗湍流激石云洄澴波怒溢合有一十九滩水流迅急势同三峡破害舟船自古所患五户滩名也【郦注　崤在今河南府永宁县北六十里元和志自东崤至西崤长三十五里在秦关之东汉关之西崤与殽同今河南府陕州东一百六十里有五户滩在河中为湍激之处自此而东河流稍为寛衍】
河自西华隂遂折而东流以至厎柱亦谓之三门山山在虢城东北大阳城东也按道元谓厎柱是禹之所凿其说是也至谓破山以通河此则过论河之至厎柱盖旧有可通之道禹嫌其狭於是疏而广之故有三门非是先凿厎柱山以为三门然後导河而过之也汉鸿嘉中杨焉上言厎柱狭隘可镌广之夫禹之治水未尝不为万世之虑使厎柱尚有可镌之理则禹镌之矣禹所不能镌而焉欲镌之何其不思之甚也盖河自龙门至於华隂东折以及厎柱夹於两山之间其势最为狭隘故古语云龙门之下河流驶於竹箭惟其为高山所束其势不得盘还则其漂悍湍激覆溺舟船是乃万世之患也岂人力之所能胜哉道元谓水流峻急势同三峡破坏舟船自古所患此说是也顷岁建剑大兴役功凿治衆滩其费不赀某尝询於舟人云滩患不减於昔日以是知天地山川之险盖有出於势之自然者未易以人力争也厎柱舟船之患虽禹无如之何而况於杨焉辈乎【尚书全解】河不能决於厎柱之上者河由两山中行也出厎柱则平原广野又并受关东诸山之水水流益多水势益大地形益卑水势益急虞夏以前皆都在厎柱之上商初都亳亦在诸山中书所谓适於山降凶德是也以後就水利反受其害以故殷数迁都至周之衰井田渐废侯国争水利者筑堤以包沃饶之利避水患者亦筑堤以邻国为壑堤日多水日束日失其性而致怒决溢之害不小然决而南夺淮而行害郡邑为少决而北则无复九河故道原野被害远矣【郑晓古言】以今舆地言之河自潼关卫北折而东迳阌乡县北又东迳灵宝县北其北岸则芮城县【阌乡在河南陕州西少北一百三十里黄河南去县七里灵宝在州西六十里黄河南去县十里芮城在山西解州西南七十里黄河在县南二十里芮伯万之故畺也盖芮城与阌乡分河二县俱在河之北岸】又东迳陕州北其北岸则平陆县又东过厎柱【陕州在河南府西三百里平陆在解州东南九十里厎柱山在黄河中西去陕州四十里西北去平陆五十里唐赵冬曦三门赋序曰厎柱之六峰者皆生河之中流盖夏后之所开凿其最北有两柱相对距崖而立即所谓三门也次於其南有孤峰掲起峰顶平阔夏禹之庙在焉西有孤石数丈圆如削成复次其南有三峰东曰金门中曰三堆西曰天柱河水从黄老神前东流湍激蹙於虾石折流而南漱於三门苞於庙山乃分为四流淙於三峰之下抵於曲隈会流东注加以两崖夹水盘纡激射天下罕比都穆曰厎柱在陕州东五十里黄河之中循河至三门集津三门者中曰神门南曰鬼门北曰人门水行其间声激如雷而鬼门尤为险恶舟筏一入鲜有得脱三门之广约二十丈其东百五十步即厎柱山崇约三丈周数丈蔡氏书传以三门为厎柱州志亦谓厎柱即三门山皆未尝亲履其地故谬误若此按此说与赵赋小异要之诸峰在当时总为一巨石禹析之以通河三门亦厎柱也後人强生分别耳】此河水东至厎柱之所经也【禹贡锥指】
又东至於孟津【禹贡】
孟津在洛北都道所凑古今以为津【孔氏传　今河南怀庆府孟县西南三十里即孟津非河南府之孟津县也】
孟地名津是渡处在洛阳城北【孔氏疏】
林少颖云河自华隂至於厎柱夹两山之间其流皆湍悍至於孟津然後其势稍缓可以横舟而渡也渭按大阳县南有茅津秦穆公封殽尸自此济河不待至河阳始可渡林说非是大河津济处甚多唯孟津以都道所凑四通五达之衢故其名古今特着【禹贡锥指】
河水【自厎柱山东五户滩】又东过平隂县北又东至邓清水从西北来注之【水经　今孟津县有平隂故城】
清水出清亷山之西岭东南流迳垣县故城北又东南迳阳壶城东即垣县之壶丘亭又东南流注於河【郦注　今垣曲县西四十里有垣县故城】
又东与教水合【水经】
出垣县北教山南迳平山其水南流历鼓钟上峡悬洪五丈飞流注壑夹岸深高壁立直上经崖秀举百有余丈峰次青松岩悬赬石於中历落有翠柏生焉丹青绮分望若图绣矣山海经曰教山教水出焉又南流注於河是水冬乾夏流实唯乾河也今世人犹谓之乾涧矣【郦注】
又与畛水合【水经】
水出新安县青要山北流入於河【郦注】
又东合庸庸之水【水经】
水出河南垣县宜苏山北流分为二水一水北入河一水又东北流注於河【郦注】
又东迳平隂县北【水经】
地理风俗记曰河南平隂县故晋隂地隂戎之所居又曰在平城之南故曰平隂三老董公说高祖处魏文帝改曰河隂【郦注】
西会濝水【水经】
水出垣县王屋西山濝谿历轵关南迳苖亭西亭东流注於河【郦注　今济源县西有濝水】
又东过平隂县北湛水从北来注之【水经　湛水篇云湛水出河内轵县西北山东南流当平隂县之东北南入於河今济源县西南有湛水】
又东迳河阳县故城南【水经】
春秋经书天王狩於河阳【郦注　今怀庆府孟县西南三十里有河阳故城相传潘安仁种花满县今其地皆斥卤矣】
又迳临平亭北【水经】
帝王世纪曰光武葬临平亭南西望平隂者也【郦注後汉明帝纪原陵注云临平亭南去洛阳十五里】
又东迳洛阳县北【水经】
河之南岸有一碑北面题云洛阳北界【郦注　洛阳故城汉河南郡治在今洛阳县东北二十里】
又东迳平县故城北【水经】
俗谓之小平也河北侧岸有二城相对置北中郎府河水南对首阳山春秋所谓首戴也夷齐之歌所矣上有夷齐之庙河南有鈎陈垒世传武王伐纣八百诸侯所会处河水至斯有盟津之目论衡曰武王伐纣与八百诸侯咸同此盟故孟津亦曰盟津尚书所谓东至於孟津者也又曰富平津晋阳秋曰杜预造桥於富平津所谓造舟为梁也又谓之陶河魏尚书仆射杜畿以帝将幸许试楼船覆於陶河谓此也【郦注汉河南郡有平县即今孟津县西北小平城也杜佑曰在巩县西北有津曰小平津】
以今舆地言之河水自陕州又东迳渑池县北其北岸则垣曲县【渑池在河南河南府西少北一百六十里垣曲在山西绦州西南二百十里黄河在县南五里与渑池分水】又东迳新安县北又东迳洛阳县北又东迳孟津县北【新安在河南府西北七十里黄河去县七十里洛阳河南府治黄河去县二十里绕北邙山之麓孟津县在府东北五十里黄河去县五里有陶渚其西有峡石马渚高渚委粟津皆大河津济处县西北十五里有罗家滩又西为杨家滩柳滩杏滩及耕子马坟二滩皆在大河中】其北岸则济源县孟县【济源在怀庆府西七十里黄河在县南七十里与新安洛阳分水孟县在府南少西五十五里黄河在县南二十里南对小平津广二里有南城北城中潬城河阳三城记曰北城南临大河长桥架水南城三面临河屹立水滨中潬表里二城南北相望黄河两????贯於三城之间每秋泛溢南北二城皆有濡足之患而中潬屹然如故】此河水又东至孟津之所经也　自古论河患者皆云孟津而下地平土疏移徙不常失禹故道然吾观孟津以上亦不能无患自杜预建浮梁之後更三百余年不闻为水所毁至唐贞观十一年河溢坏中潬城始见於史逮宋而其患弥甚史不絶书嘉佑八年大水冯襄中潬之城遂废推原其故盖隋唐以来厎柱阏流之害倍於曩时延及孟津河身亦浅水暴至不能容故也宋世北河淤淀水不通行今南岸滩渚更多非止一中潬矣【潘季驯两河经畧疏曰黄河经行之地唯河南之土最松禹导河入海一经河南其水未必如今之浊今去禹导河之时复三千余年流日久土日松土愈松水愈浊故平时之水以斗计之沙居其六一入伏秋则居其八矣以二升之水载八分之沙非极湍急即至停滞故水分则流缓流缓则沙停势所必至也】其所以不至远泛滥者徒以夹河之山脉未尽地高土坚耳然上流之怒不泄则害必锺於下流汉明帝诏曰左堤强则右堤伤左右皆强则下方伤孟津之堤所谓左右皆强则下方伤者也至荥阳则左堤强而右堤伤矣治河者欲使洛汭以东永无溢决其可置孟津厎柱於度外乎【禹贡锥指】
东过洛汭至於大伾【禹贡】
洛汭洛入河处至於大伾北行【孔氏传　水经洛水篇云洛水出京兆上洛县讙举山又东户水注之又东得乳水又东会於龙余之水又东门水出焉又东迳熊耳山北东北过卢氏县南迳阳渠关北又东迳卢氏县故城南东与高门水合又东松杨谿水注之又东库谷水注之又东北过蠡城邑之南　　过阳市邑南又东北过於父邑之南又东渠谷　　又东北过宜阳县南又东迳宜阳县故城南又东北出散关南又东枝渎左出焉又东北过河南县南又东过洛阳县南伊水从西来注之又东过偃师县南又北阳渠水注之又东迳訾城北又东罗水注之又东北过巩县东又北入於河又东北流入於河】
大伾汉书音义以为今黎阳县山临河是【孔氏疏今大名府濬县东北有黎阳故城大伾山在县东南二里】
洛既北入河河之南洛之北其两间为汭汭之为言在洛水之内也渭水入河之间亦名渭汭正其义也【程大昌书谱】
自华山东行为嵩山伊洛瀍涧合为一川北流入於河是为山川一都会周人卜洛盖自古以为令居矣导河南至华隂折而东行至大伾折而北行所谓千里而一曲也【黄度尚书说】
黎阳山一名黎山晋灼曰黎山在其南河水经其东其山上碑云县取山之名取水在其阳以为名也刘桢黎阳山赋曰南?黄河左覆金城青坛承祀高碑颂灵隋志黎阳县有大伾山括地志云大伾山今名黎阳东山又名青坛山山在卫州黎阳县南七里顾炎武肇域记云尔雅山一成曰伾孔安国曰山再成曰伾今观山形当以安国为是山上有青坛汉光武平王郎还至黎阳筑坛祭告天地百神刘桢赋所谓青坛承祀高碑颂灵者也【禹贡锥指】
河水【自平县故城北】又东过巩县北【水经】
河水於此有五社津县北有山临城谓之崟?丘其下有穴谓之巩穴直穴有渚谓之鲔渚吕氏春秋称武王伐纣至鲔水纣使胶鬲候周师即是【郦注　今河南府巩县北五里有五社津崟?丘在县西北三十里】
洛水从县西北流注之【水经】
洛水於巩县而东洛汭北对琅邪渚入於河谓之洛口自县西来而北流注洛清浊异流皦焉殊别【郦注】
又东过成臯县北济水从北来注之【水经】
河水自洛口又东左迳平臯县南又东迳怀县南济水故道之所入与成臯分河水【郦注　平臯废县在今怀庆府温县东怀县故城在今怀庆府武陟县西南】
又迳黄马坂北【水经】
谓之黄马关【郦注　今开封府汜水县西十五里有黄马关】
又东迳旋门坂北【水经】
今成臯西大坂昇陟此坂东趣成臯曹大家东征赋曰望河洛之交流看成臯之旋门者也【郦注　今开封府汜水县西南十里有旋门坂】
东迳成臯大伾山下【水经】
成臯县故城萦带伾阜絶岸峻周高四十许丈城张翕嶮崎而不平春秋传曰制岩邑也虢叔死焉即东虢也鲁襄公二年晋成公与诸侯会於戚遂城虎牢秦以为关【郦注　大伾山在汜水县西一里有大涧九曲一名九曲山上有成臯旧城吕布尝据此山之东尽於玉门山为汜水入河处西去洛口裁四十里非禹贡之大伾山也】
南对玉门【水经】
昔汉祖与滕公潜出济於是处也门东对临河【郦注】
又东合汜水【水经】
水南出浮戏山世谓之方山北迳虎牢城东又北流注於河【郦注　方山在汜水县南四十里】
又东迳板城北【水经】
有津谓之板城渚口【郦注　汜水县东北二十里即板城渚隋大业初开通济渠自板渚引河历荥阳入汴】
又东过荥阳县蒗荡渠出焉【水经】
汉平帝世河汴决坏未及得修永平十二年议治汴渠诏王景与将作谒者王昊共筑堤修堨起自荥阳东至千乘海口千有余里阳嘉中又自汴口以东缘河积石为堰通古淮口咸曰金堤建宁中又增修石门以遏淮口水盛则通注津耗则辍流【郦注　古荥阳今为荥泽河隂二县地蒗荡渠首受河处即今河隂县西二十里之石门渠是也河渠书言荥阳下引河东南为鸿沟亦即其处班志河南荥阳县下云有浪汤渠首受泲泲即可也汉人谓济水截河而南故曰首受泲京相璠所谓出河之济宋张洎云即鸿沟也蒗荡渠东南流为荥渎济水为官度水为隂沟汳水浚仪渠其在大梁城南者为鸿沟鸿沟南流兼沙水之目沙水枝津又为睢水涡水名称不一要皆河隂石门河水为之委别而源同也志家不晓系鸿沟於今荥阳县汉京县地系蒗荡於荥泽县系石门渠於河隂县似各为一水原委不相贯者而又以河隂石门与荥口石门混为一处故详辨之若隋炀引板渚口水入汴则在汜水县东北二十里汉成臯县地其非古荥阳引河处亦明矣　又按今河隂县西有石门渠荥渎受河之处即禹贡导荥水之道亦曰荥口苏代曰决荥口魏无大梁信陵君亦云决荥泽而水大梁其後秦王贲果断故渠引水东南灌大梁亦兼邲之称晋楚之战楚军於邲即此水也建宁中於敖城西北垒石为门以遏浚仪渠口水门广十余丈西去河三里水盛则通水耗辍流即郦注所云是也魏黄初中河济泛溢邓艾议开石门以通之晋武帝时复坏傅祗为荥阳太守造沉菜堰於是兖豫无水患桓温伐燕欲开石门以通水运而不能既而燕率骑屯石门断温粮道刘裕伐秦遣水军出石门自汴入河乃於北十里更凿故渠通之周齐之间名汴口堰隋使梁睿增筑汉古堰遏河入汴自是又名梁公堰又开通济渠自板渚引河历荥泽入汴唐河南尹李杰奏浚梁公堰以通漕公私便利未几洛阳人刘宗器请塞泛水旧汴河於梁公堰置斗门通淮汴明年新漕填塞乃命疏凿旧河旬日而毕及刘晏为转运使验视梁公堰通津渠及李杰新堤尽得其利转输无壅後周浚汴口导河达於淮江舟楫始通复命王朴如河隂按行河堤立斗门於汴口既又令韩令坤导汴入蔡以通陈頴之漕胡三省曰自汉筑荥阳石门而济与河合流入海不入荥泽】
又东北迳卷之扈亭北【水经】
左传文公七年晋赵盾与诸侯盟於扈竹书纪年晋出公二十二年河絶於扈即於是也【郦注　杜预云扈郑地在荥阳卷县西北今原武县西北有扈亭】
又东迳八激堤北【水经】
汉永初七年令谒者太山于岑於石门东积石八所皆如小山以扞冲波谓之八激堤【郦注】
又东迳卷县北【水经】
晋楚之战晋军争济舟中之指可掬楚庄祀河告成而还即是处【郦注　卷县故城在原武县西北七里城东有济隧济水上承河水於卷县北河南与出河之济会】
又东北迳赤岸固北而东北注之又东北过武德县东沁水从之【水经　武德县故城在今怀庆府武陟县沁水篇云沁水出上党湼县谒戾山东南流迳武德县南又东南至荥阳县北东入於河】
东至酸枣县西濮水东出焉【水经】
汉孝文时河决酸枣东溃金堤大发卒塞之故班固曰文堙枣野武作瓠歌谓断此口也今无水【郦注酸枣故城在今开封府延津县北十五里济水注云濮水受河於酸枣县汉世塞之即此】
河水又东北通谓之延津【水经】
是处有灵昌津昔澹台子羽齎千金之璧渡河阳侯波起两蛟挟舟子羽曰吾可以义求不可以威刼操劒斩蛟蛟死波休乃投璧於河三投而辄跃出乃毁璧而去示无恡意赵建武中造浮桥於津上采石为中济石无大小下辄流去用功百万经年不就石虎亲閲作工沉璧於河明日璧流渚上波荡上岸遂斩匠而还【郦注　元和志云滑州灵昌县有延津即灵昌津在县东北二十二里今滑县西南有灵昌废县津在白马津之西南】
又东迳燕县故城北济水自北来注之【水经】
河水於是有棘津之名亦谓之济津故南津也春秋僖公二十一年晋将伐曹曹在县东假道於卫卫人不许还自南河即此济也【郦注　今胙城县东有东燕故城】
又东淇水入焉又东迳遮害亭南【水经】
汉书沟洫志曰在淇水口东十八里有金堤自淇口东地稍下堤稍高至遮害亭四五丈又有宿胥口旧河水北入也【郦注　水经淇水出河内隆虑县西大号山注云淇水南历枋堰旧淇水南东流迳黎阳县界南入河淇水口亦名清河口以淇清二水合流入河故互受其名也宿胥口在今大名府濬县西南遮害亭东】
以今舆地言之河水自孟津县北又东迳巩县北洛水入焉其北岸则温县济水入焉【巩县在河南府东少北一百三十里黄河南去县十里洛水旧於此入河今又东过汜水县至满家沟入河温县在怀庆府东南五十里黄河在县南新志云河旧离城二十里今渐徙而北逼近城隈矣济水古於武陟县东入河後徙流迳温县南至平臯入河今故道尽陷河中】又东迳泛水县北又东迳荥阳县北其北岸则武陟县沁水入焉【汜水在开封府郑州西一百一十里黄河南去县二十五里武陟在怀庆府东一百里黄河在县南十五里沁水在县东一里入河名南贾口】又东迳河隂县北又东迳荥泽县北其北岸则获嘉县【河隂在郑州西北五十里荥泽在州北五十里获嘉在卫辉府西南九十里】又东迳原武县北【原武在开封府西一百二十里】又东迳阳武县北【阳武在府西北九十里】又东迳延津县北又东迳胙城县北其北岸则新乡汲县【延津在府西北九十里胙城在卫辉府东南三十五里新乡在府西南五十里汲县卫辉府治黄河在县东南十七里】又东北至濬县西南古宿胥口大伾山在其东北其南岸则滑县【濬县在大名府西南一百八十里滑县在府西南二百里黄河旧在濬县东南滑县西北自金明昌中河离汲县而濬滑之流遂絶】此河水东过洛汭至於大伾之所经也　凡二水并行一盛则一微自然之势也宋元佑初苏辙上疏有云黄河之性急则通流缓则淤淀既无东西皆急之势安有两河并行之理此格言也盖上流宜合而不宜分合则流急而沙去分则流缓而沙停矣周之衰也王政不修水官失职诸侯各擅其山川以为已利於是有荥阳下引河为鸿沟者自是以後日渐穿通枝津交络宋郑陈蔡曹卫之郊无所不达至定王五年河遂南徙无他河水之入鸿沟者多则经流迟贮不能冲刷泥沙故也宿胥之塞实鸿沟致之不然禹功历千余岁而不敝何独至春秋一旦变迁也哉　河自孟津以下出险就平兼会济沁伊洛渐有奔放之势然南岸巩至荥泽山脉不断濒河地形高卬河不能决而南故广武以东无河患禹但猪荥播而其事毕矣自鸿沟既开不惟害及禹河而豫之东境亦被其灾汉平帝世河侵汴渠岁月逾甚荥泽塞为平地陶丘不辨壤坟後虽修治而决溢时有边韶荥口石门碑云一有决溢弥原淹野蚁孔之溃害起不测此鸿沟之遗患也故黄文叔曰蒗荡出河断非禹迹後世之人妄凿河为渎或不顺地阞或附属不理孙故其势易决盖非独蒗荡也其下濮水通河而酸枣决瓠水通河而瓠子决汴渠亦屡决至王景治汴凿山开涧十里置门使水更相回注紊乱渠脉而禹迹益坏矣且所谓通淮泗者以舟楫之利也河已通矣而何更用通蒗荡哉其曰禹塞淫水而凿之者春秋战国之世商榷功利而忽远图并植私徇欲而不顾大经策谋之士托其名於禹而世不察也河渠书云荥阳下引河东南为鸿沟以通宋郑陈蔡曹卫与济汝淮泗会其在春秋战国之际明矣伟哉此论善发禹贡之藴并可以证徐州达於河之误昔汉武帝云河乃大禹之所导也圣人作事为万世功通於神明恐难改更唯英主能为是言周衰列国之君不明斯义苟欲便转输资灌溉则妄引河流贯注境内狃於一时之小利而不顾万世之大害穿渠之祸甚於曲防真夏王之罪人也【禹贡锥指】
行水金监卷三

[book_title]卷四
钦定四库全书
行水金监卷四
江南按察使傅泽洪撰
河水
北过降水至於大陆【禹贡　释文降如字】
降水汉书地理志水经皆从洚汉孔氏但以为水名不着所在唐孔氏以为在信都郑氏谓洚读为降而郦道元曰案地理志降水发源屯流下乱章津是乃与章得通称故水流间关所在着目信都复见绦名而东入於海寻其川殊无他渎而衡漳旧道遂与屯相乱乃书有过绦之说河过绦当应此矣下至大陆不异经说自甯迄於钜鹿出於东北皆为大陆语之纒络厥势眇矣郦氏此言较诸说差为可信今姑从之【尚书全解　汉钜鹿县唐为平乡钜鹿二县属邢州今属顺德府钜鹿故城即今平乡县治也后山丛谈云某官杜子民言大陆今黎阳是也自此而西北降水疑即安阳河是也大陆邢州钜鹿泊也】按宋张洎云降水即浊漳也字或作绦地理志上党屯留县下云桑钦言绦水出西南东入海郦道元引此文作入漳云绦水发源屯留下乱漳津与漳俱得通称也水经所叙漳水自平恩以下皆禹之故道河自斥漳又东北迳平恩曲周以至钜鹿其西畔为大陆正义云地理志降水在信都县案汉书以襄国为信都在大陆之西或降水发源在此下尾至今之信都故得先过降水乃至大陆郑以降读为下江反声转为共河内共县淇水出焉东至魏郡黎阳县入河此近降水周时国於此地者恶言降故谓之共此郑胸臆不可从也渭按襄国今为邢台县界【属顺德府】絶无降源孔说非是郦注浊漳引郑氏尚书注言降水字不当作绦是也而读降为郕降於齐师之降以淇水为降水共城为降城则谬又曰今河所从去大陆远矣馆陶北屯氏河其故道与郦以为近是今考地理志馆陶县下云河水别出为屯氏河东北至章武入海今馆陶临清清平高唐【并属山东东昌府】景州南皮沧州盐山【并属直隶河间府】界中并有古屯氏河则屯河行清河之东大河故渎之西其为禹河故道理或有之然邺县故大河在东北入海地志有明文禹河既自宿胥口北行至邺岂复东行至馆陶而与屯氏相接哉其非禹迹亦明矣　冀州有三大陆一在钜鹿郡北班固系诸禹贡又名钜鹿泽吕氏春秋云赵有钜鹿又名广河泽尔雅晋有大鹿孙炎云今钜鹿县广河泽是也此真禹贡之大陆也一在河内修武县古甯邑秦置修武县其故城在今获嘉县西北左传定公元年魏献子田於大陆还卒於甯杜预云大陆疑即吴泽陂近甯是也一在太原邬县今为介休县地班固云九泽在县北是为昭余祁并州薮郦道元云吕氏春秋谓之大陆是也斯二者皆非禹贡之大陆也今按吕览九薮既云晋之大陆又云赵之钜鹿如谓大鹿即钜鹿则一泽不应两见故道元以邬泽当之盖晋为唐叔始封大陆宜在其境内而钜鹿当战国时实为赵地故分为二泽也要之广平曰陆是处有之其大者则谓之大陆犹之高平曰原亦是处有之其大者则谓之太原耳然晋之大陵在汉大陵县界陆恐是陵字之误　蔡传引程氏曰大陆云者四无山阜旷然平地杜佑李吉甫以为邢赵深三州之地者得之今按汉志钜鹿县禹贡大陆泽在北一而已而唐人所言不一通典有二赵州昭庆县隋为大陆县有大陆泽【昭庆本汉广阿县隋曰大陆唐曰昭庆宋更名隆平今在真定府赵州东南一百里县志云大陆泽在县东北三十里杜家庄】深州陆泽县有禹贡大陆泽【陆泽本汉下博县其故城在今深州南唐先天二年分下博及饶阳鹿城地置陆泽县为深州治今在真定府东二百里】是也元和志有四邢州钜鹿县大陆泽一名钜鹿泽在县西北东西二十里南北三十里葭芦菱莲鱼蟹之类充牣其中泽畔又有咸泉煮而成盐百姓资之【钜鹿本汉南?县亦兼得钜鹿县地在今顺德府东北一百二十里汉路温舒钜鹿东里人取泽中蒲截以牒编用写书即此泽也】赵州昭庆县广阿泽在县东二十五里即大陆别名深州鹿城县大陆泽在县南十里【鹿城本汉鄡县今为束鹿县在保定府祁州南一百三十五里】又陆泽县南三里即大陆之泽是也故程泰之谓以邢赵深三州之地为大陆自杜李始窃谓唐钜鹿县东境亦汉钜鹿县地泽在西北接昭庆界盖一泽跨二县之境即班固所云在钜鹿县北孙炎所云今钜鹿县广河泽者也而志家唯以平乡为古钜鹿求此泽而不得遂言今尽为丘陇岂知元和志独详於钜鹿原不在平乡界邪宋河渠志云大观元年河决陷钜鹿县迁县於高地又以隆平下湿亦迁之则二县地势最卑泽在其间明矣【通典昭庆陆泽县有泽而钜鹿鹿城无之可见四泽实止二泽】唐人亦似知漳水即禹河故以南宫所出之洚渎为北过降水以深州之大陆泽为至於大陆意谓如此则大陆在过降之後与经适合故不主钜鹿而取陆泽然枯洚乃汉时漳水之徙流实非禹迹即以为禹迹此亦是河别为降不可谓之过也大陆在邢赵二州界而深不与焉傅同叔云凡广河泽以东其地平广緜延千里皆谓之大陆是瀛沧亦大陆矣河自大陆又北始播为九河诚如傅言则许商所谓九河自鬲以北至徒骇间相去二百余里者将何所容其地邪　程氏禹贡论曰古洚渎自唐贝州经城北入南宫贯穿信都大抵北向而入故河於信都之北为合北过降水之文又曰大陆地志谓在钜鹿县其地远在枯洚上流不与经应当以深之陆泽为大陆则古河之行贝冀者可用枯洚以应北过降水之文其迳深而入沧者可以谓之至於大陆也今按程氏所称故河即禹河也据水经浊漳注云绦渎北迳信都城东东连广川县之张甲故渎河水注云张甲故渎东北至修县东会清河淇水注云清河自修县南又东北过东光县西又东北左与张甲屯绦故渎合又东北右会大河故渎然则信都之北为绦渎所入者乃张甲河非漳水也安得谓入故河乎绦渎合张甲又东北至修县合清河又东北至东光合大河故渎【即王莽河】又东北至阜城合漳水漳水即禹河故道汉志所云东北至阜城入大河者也绦渎至此始入故河非信都界深州在阜城西北纵移大陆於此亦枯洚之上流河之所行仍先大陆而後降水不与经相应况大陆在钜鹿班固孙炎俱有明文其可以意为迁就邪【禹贡锥指】
浊漳水出上党长子县西发鸠山【水经】
出鹿谷与发鸠连麓而在南淮南子谓之发苞山故异名互见也左则阳泉水注之右则散盖水入焉三源同出一山但以南北为别耳【郦注　元和志发鸠山在县西南六十五里长子县今属山西潞安府郦注散盖水今县志作伞盖】
东过其县南【水经】
又东迳长子县故城南春秋襄公十八年晋人执卫行人石买於长子即是县也秦置上党郡治此其水东北流入漳水漳水东会於梁水梁水出南梁山北流至长子县故城南北入漳水【郦注　故城在今县西】
屈从县东北流注【水经　注上下疑有阙当云屈从县东北流陶水注之】
陶水南出南陶北流至长子城东西转迳其城北东注於漳水【郦注】
又东过壶关县北【水经】
漳水东迳屯留县南又屈迳其城东东北流有绦水注之绦水西出谷远县东发鸠之谷谓之绦水西出谷远县为滥水东迳屯留县故城南东北流入於漳故桑钦云绦水迳屯留西南东入漳漳水又东陈水注之水出西发鸠山又东迳屯留县故城北又东流注於漳漳水迳壶关县故城西又屈迳其城北有壶口关故曰壶关矣漳水历鹿台山与鞮水合又东北迳襄垣县故城南【郦注　壶关屯留并属今潞安府发鸠谷一名盘秀岭又名方山鹿渎山盘石山後魏地形志蓝水出寄氏县盘秀岭南山流入浊漳元和志绦水出屯留县西南方山去县八十四里寰宇记引冀州图谓之鹿渎山屯留新志盘秀山在县西南九十里一名盘石山按汉志上党有谷远县在今屯留县界寄氏故城在县西南七十里蓝水即滥水绦水之上源也或分蓝绦为二水谓蓝出其阳绦出其隂非是地形志屯留县绦水自寄氏界来入浊漳因名交漳壶口关今在黎城县东北太行山元和志鹿台山在襄垣县南二十里浊漳水在县南二十一里襄垣县故城在今壶关县北】
又东北过潞县北【水经】
阚駰曰有潞水为冀州浸即漳水也故世人亦谓浊漳为潞水矣漳水又东北历望夫山湼水又东南流注於漳水漳水又东迳磻阳城北仓石水入焉水出林虑县之仓石谿又北合白水谿谿水出壶关县东白木川又东迳林虑县之石门谷又注於苍谿水苍谿水又北迳磻阳城东而北流注於漳水漳水又东迳葛公亭北而东去矣【郦注　今潞安府潞城县西有潞县故城望夫山在今黎城县东北元和志清漳水在黎城县东北五十里浊漳水在县西北五十六里林虑县今河南彰德府林县是也仓石水在林县西北四十里磻阳城在林县北八十里】
又东过武安县【水经】
漳水迳於县东清水自涉县东南来流注之世谓之交漳口也【郦注　元和志清漳水亦名涉河在陟县南一里今河南彰德府武安县有武安故城今涉县亦属彰德西北有故城焉】
又东出山过邺县西【水经】
漳水又东迳三户峡为三户津在邺西四十里又东迳武城南又东北迳西门豹祠前昔魏文侯以西门豹为邺令引漳以溉邺民赖其用其後魏襄王以史起为邺令又堰漳水以灌邺田咸成沃壤百姓歌之又北迳祭陌西又东迳梁期城南又迳平阳城北【郦注　故邺城在今彰德府临漳县西可四十里西接林县界有太行林虑倚阳天平诸山漳水之所经也三户津在故邺城西四十里祭陌即西门豹沉巫处田融以为紫陌在故邺城西北五里梁期城在故邺城北五十里括地志云临漳县西二十五里有平阳故城】
又东过列人县南【水经】
漳水又东右迳斥丘县北即裴县故城南又东北迳列人县故城南右合白渠故渎白渠水出魏郡武安县钦口山东南流迳邯郸县南又东迳肥乡县故城北渠道交径互相纒縻与白渠同归迳列人右会漳津今无水地理志曰白渠东至列人入漳是也【郦注列人县故城在今直隶广平府肥乡县北元和志成安县浊漳水西自滏阳县界流入斥丘故城在县东南三十里斥丘裴县并在东昌府丘县肥乡故城在今县西二十二里魏分邯郸县地置】
又东北过斥漳县南【水经】
应劭曰其国斥卤故曰斥漳魏太祖凿渠引漳水东入清洹以通河漕名曰利漕渠漳津故渎水旧断谿东北出涓流濗注而已尚书所谓覃怀底绩至於衡漳者也又东北迳平恩县故城西【郦注　今广平府曲周县东有斥漳故城元和志漳水在曲周县西二十九里平恩故城在今山东东昌府丘县西旧在曲周县东南五十里金省入曲周丘县志云漳水今唯经曲周不入县界】
以今舆地言之屯留壶关襄垣潞城黎城【并属山西潞安府】林县陟县临漳【并属河南彰德府】成安肥乡曲周【并属直隶广平府】界中皆禹贡降水之所经也　汉志杂采古记故漳绦二水并存实一川也漳绦本入河及河徙後漳绦循河故道而下故道元云水流闲关所在着目信都复见绦名而东入於海也然汉志信都之绦水则又有别志云故漳河在北东入海禹贡绦水亦入海盖县北故漳即禹河故道而绦水出其南则漳水之徙流道元所谓绦渎者也浊漳注漳水自南宫县故城西又北绦渎出焉今无水故渎东南迳九门城南又东南迳南宫城北又东南迳缭城县故城北左迳安城南故信都之安城乡也又东北迳辟阳亭又北迳信都城东散入泽渚西至於信都城东连於广川县之张甲故渎同归於海故地理志曰禹贡绦水在信都东入於海也盖汉时信都之漳水徙其县南故地志以此为绦水而目县北之渎曰故漳河其後漳又复北道故水经叙漳水仍自信都县西东北过下博县而郦道元云绦渎今无水唐人遂谓之枯洚通典云清河郡经城县界有枯洚渠北入信都郡界是也此渠乃漳水一时之徙流汉志以为禹贡之绦水大谬而杜佑据以分冀兖之界自後说经者动称枯洚以证导河之所过皆班固禹贡二字误之也【禹贡锥指　南宫县故城在今真定府南宫县西北元和志绦水故渎在南宫县东南六里河水注云张甲河左渎北迳经城东缭城西又迳南宫县西又注绦渎即此水也缭城在今南宫县东南安城乡在今真定府冀州东南辟阳亭在今冀州东南二十五里信都城即今冀州治广川故城在今真定府枣强县东三十里河水注云张甲河右渎自广川县东北迳其故城西又东北至修县东会清河入漳修与蓚同音条淇水注云清河东迳修县南又东北左与张甲屯绦故渎合又东北迳东光会大河故渎又东北迳南皮浮阳滹沱别渎注焉浊漳注云漳水会滹沱别渎又东北入清河又东北迳章武平舒入海此即信都绦水入海之道也】
又东北过曲周县东又东北过钜鹿县东【水经】
衡漳故渎东北迳南曲县故城西应劭曰平恩县北四十里有南曲亭故县也又迳曲周县故城东又北迳巨桥邸阁西昔武王伐纣发巨桥之粟服?曰巨桥仓名钜鹿水之大桥也衡水又北迳钜鹿县故城东漳水又历经县故城西有薄落津衡漳又迳沙丘台东纣所成也在钜鹿故城东北七十里又迳铜马祠东汉光武庙庙侧有碑述河内修武县张导字景明以建和三年为钜鹿太守漳津泛滥土不稼穑导披按地图与丞彭参掾马道嵩等原其逆顺揆其表里修防排通以正水路功绩有成民用嘉赖题曰漳河神坛碑而俗老耆儒犹谒斯庙为铜马刘神寺是碑顷因震裂余半不可复识矣又经南宫县故城西今漳水既断绦水非复纒络矣又北绦渎出焉今无水【郦注　南曲县故城在今东昌府丘县西北曲周县故城在今县东北漳水故渎在县东志云漳水旧自县东北入威县其後自魏县东出经流遂为枯渎钜鹿顺德府治其故城即今平乡县魏收志云平乡县治钜鹿城是也史记项羽救钜鹿军漳南括地志云今俗名柳河在平乡县南元和志云浊漳水在县西南十里明成化十八年漳河东决入顺德府广宗县界是为新漳而旧漳遂涸经县故城在今广宗县东二十里本後汉经县地後魏析置二县此为西经漳水自平乡流入县界即古薄落津战国策赵武灵王曰吾国东有河薄落之水後汉初平四年袁绍击公孙瓒於薄落津郡国志云经县西有漳水津名薄落津也通典平乡县有沙丘台今在广宗县界广宗唐平乡地太平寰宇记铜马祠在钜鹿县北七里漳水旧在县东唐钜鹿县故城在县南宋北流决入漳水大观元年邢州言河决陷钜鹿县诏迁县於高地即今治其後河复南出漳亦随之故道多塞】
禹河自汲县东北流入黎阳县界至大伾山西南折而北为宿胥口苏代曰决宿胥之口魏无虚顿丘虚在朝歌界【今濬县西南有古朝歌城本殷虚】顿丘在黎阳界【今濬县西有顿丘故城本卫邑】时河己徙而东宿胥口塞故秦欲决之以灌二邑水经河水注云自淇口东至遮害亭【亭在濬县西南五十里】又有宿胥口旧河水北入也淇水注云淇水东流迳枋城南【在今濬县西南即淇门渡也】古合宿胥故渎渎受河於顿丘县遮害亭东黎山西【句】北会淇水处立石堰遏水令更东北注魏武开白沟因宿胥故渎而加其功故苏代曰决宿胥之口魏无虚顿丘即指是渎也淇水又东北迳雍榆城南【在濬县西南】又东北迳同山东【在濬县西南四十五里】又北迳其城东东北迳帝喾冢西【元和志帝喾陵在澶州顿丘县北三十里】又北迳白祠山东历广阳里迳颛顼冢西【元和志颛顼陵在顿丘县西北三十五里】又北迳顿丘县故城西【在濬县西】又东北迳枉人山东牵城西【汤隂县志云枉人山在县东南二十五里与濬县接界】又东北迳石柱冈【枉人山北连跨巨冈石柱之类也】又东过内黄县南为白沟也【即汉志清河】今按宋李垂上导河形势书请自汲郡东推禹故道出大伾上阳三山之间复西河故渎即道元所谓宿胥故渎也濬县旧志故渎在县西十里亦曰西河盖禹迹汉时则流经县东又县北四十里有大齐村相传亦黄河故道也然淇水自东过内黄县南为白沟而向北之河道不可得闻据本注云内黄县故城右对黄泽即贾让所见内黄界中有泽方数十里环之有堤者也内黄故城在今县西北泽大方数十里当接安阳县界疑此地亦禹河之所经河徙乃锺为黄泽耳昔殷王河亶甲居相其子祖乙圮焉而又迁【书序仲丁迁於嚣河亶甲居相祖乙圯於耿传云相地名在河北祖乙亶甲子圯於相迁於耿河水所毁曰圯】通典相州治安阳县殷王河亶甲居相即其地元和志相州内黄县东南十三里有故殷城河亶甲居相筑此则禹河出内黄安阳之间明矣自此而北则为邺东之故大河洹水注云洹水出山迳邺县南殷墟北竹书纪年曰盘庚即位自奄迁於此遂曰殷也据书序盘庚所迁之殷在河南与竹书异孔頴达云盘庚後王或有从河南亳地迁於洹水之南者非盘庚也今按楚语白公子张曰昔殷武丁能耸其德至於神明以入於河自河徂亳韦昭云从河内徙都亳也此必盘庚後王有自亳迁於奄者又有自奄迁於邺南之殷者故武丁即位时殷都仍在河北寻复徂亳盖亦圮而迁焉【殷本纪曰武乙复去亳徙河北此即纣都朝歌也武丁自邺南复迁於亳至武乙则又自亳迁於朝歌淇水注引晋书地道记谓武丁迁居沬邑盖误以武乙为武丁耳】禹河行临漳之东又明矣自此东北历成安至肥乡而合漳是为北过降水也漳绦至此并为河矣及河南徙漳绦循河故道而下故东川复有漳绦之目水经注漳水自斥漳县南至铜马祠东皆汉钜鹿县境也昔殷王祖乙迁於邢杜佑云即邢州今为顺德府盖亦濒河之地故其後盘庚又圯而迁於亳殷【书序祖乙圯於耿作祖乙传云圯於相迁於耿殷本纪云祖乙迁於邢其说不同按耿在汉河东皮氏县今为河津县地传直以圮为迁未安从史记较长抑或序圯於耿下脱迁於邢三字皇极经世云祖乙践位圮於耿徙居邢此说是也仲丁河亶甲盘庚皆为迁事作书祖乙但圯而不迁何用作书其为迁邢而作无疑矣】禹河行钜鹿之东又明矣　以今舆地言之河自濬县西南折而北历内黄【并属直隶大名府】汤隂安阳临漳【并属河南彰德府】魏县【属直隶大名府】成安肥乡曲周【并属广平府】平乡广宗至钜鹿县【并属顺德府】大陆泽在焉此即禹河北过降水至於大陆之故道也【禹贡锥指】
又北播为九河【禹贡】
北分为九河以杀其溢【孔氏传】
释水载九河之名云徒骇太史马颊覆釡胡苏简絜钩盘鬲津汉书沟洫志成帝时河堤都尉许商上书曰古说九河之名有徒骇胡苏鬲津今见在成平东光鬲县界中自鬲津以北至徒骇其间相去二百余里是知九河所在徒骇最北鬲津最南盖徒骇是河之本道东出分为八枝也商上言三河下言三县则徒骇在成平胡苏在东光鬲津在鬲县其余不复知也尔雅九河之次从北而南既知三河之处则其余六者马颊太史覆釡在东光之北成平之南简絜鈎盘在东光之南鬲县之北也其河填塞时有故道今河间弓高以东至平原鬲津往往有其遗处【孔氏疏成平故城在今直隶河间府交河县东东光故城在今东光县东鬲县故城在今山东济南府德州北弓高故城在河间府阜城县西南】
禹贡九河故道汉世近古止得其三唐人遂得其六欧阳忞舆地记又得其一或新河载以旧名或一地互为两说皆似是而非无所依据【王应麟困学纪闻】
许商云徒骇在成平胡苏在东光鬲津在鬲县今德平乐陵齐河济阳庆云海丰界中有土河志以为徒骇妄也漳水不经此安得有徒骇且徒骇最北岂反出鬲津之南哉今东光宁津南皮沧州庆云海丰界中并有胡苏河元和志云胡苏河在饶安县西五十里寰宇记云一名赤河自临津流迳饶安无棣入海汉志东光县有胡苏亭水经注云清河东至东光县西南迳胡苏亭是也今宁津县本东光县地其西有胡苏亭盖即在东光者齐乘以沧州南之大连淀为胡苏河得之【隋书平原东有豆子?通监云豆子?负海带河地形深阻盖在汉平原勃海河间三郡之交顾炎武肇域记云即今沧州南之大连淀也】鬲津最南最长较诸河差有考据今德州北有鬲津枯河【汉志鬲县平当以为鬲津通典鬲县故城在安德县西北元和志鬲津枯河在德州安德南七十里按唐德州治安德今为陵县】东迳陵县北【北接吴桥县界元和志鬲津枯河南去将陵县二十里金志安德县有鬲津河按唐将陵县南至德州治五十里其故城当在今陵县北五十里吴桥志云古鬲津河在县南里许亦名吴川】又东迳德平县北【去县十五里北接宁津县界德平本平昌五代唐改名】又东迳乐陵县北【北接南皮县界寰宇记乐陵县有鬲津枯河在县西三里金志乐陵县有鬲津河南皮新志云在县东南四十五里】又东迳庆云县南【金志无棣县有鬲津河其故城在今县东元分无棣於此置西无棣县明永乐初改今名县东南二里有卧龙冈在鬲津河中】又东北迳盐山县东南【新志云鬲津河自庆云北入县界】又东北迳海丰县西北【此元东无棣县也明永乐初改今名】又东北入海【渤海在县东北一百五十里东南接沾化北接盐山】齐乘以滨州北士伤河为鬲津云即汉时所辅求代刘雄处今按辅代雄处为厌次津在今武定州南东汉大河之经流士伤河在滨州北盖即唐景福後黄河所徙之道自渤海县西北六十里东北流迳无棣县东南六十里又东北迳马谷小山南而东注於海者【见寰宇记】非辅代雄处也齐乘指此以为鬲津未审是否据许商言自鬲以北至徒骇间相去二百余里则当在此地海丰新志云经县西北五十里又东北入海则徒骇鬲津南北相距太狭殆非也太史马颊覆釜三河据尔雅次序以许商言证之当在成平之南东光之北通典云马颊覆釜在平原郡界又云安德县有覆釜河按平原郡即德州治安德所领有蓚县寰宇记云马颊河迳蓚县界是也而又云笃马河即古马颊河人皆斥其谬然唐自有马颊河出澶州新丰县界东北流至平昌县合笃马河二水合流并得通称以笃马为马颊不可谓谬谬在一古字指为九河之第三耳元和志马颊河在安德县南五十里又在平昌县南十里久视二年开决亦名新河近志平原商河阳信界中并有马颊河皆唐之马颊也在鬲津之南与九河无涉太史河自昔无考而明一统志云在南皮县北北臆说沧州志又云覆釜河在庆云县南二十里即鈎盘北派亦不足信齐乘以为太史等河在漳南清沧二州之间庶几得之【元清州治会川即今青县沧州治清池即今沧州】简絜鈎盘三河据尔雅次序以许商言证之当在东光之南鬲县之北史记正义云简在贝州历亭县界舆地广记云简絜在临津金志云南皮县有洁河按唐历亭县今东昌府恩县是也简河在此则出鬲津之南矣大谬庆云新志以县南笃马河为简河亦非临津今宁津北与南皮接界谓简洁在此理或有之齐乘曰沧州大连淀南至西无棣县百余里间有大河沙河盖即简洁也汉志平原有般县韦昭曰音逋垣反师古曰尔雅说九河云鈎般郭璞以为水曲如鈎流般桓也今土俗用韦音按般县故城在今德平县东北县南二十里有盘河後汉初平二年公孙瓒破黄巾於盘河又瓒与袁绍相攻瓒引军屯盘河即此後魏志般县有故般河水经注云笃马河自西平昌县故渠川派东入般县为般河盖亦九河之一道也通典古鈎盘河在乐陵县东南元和志阳信县北四十里有鈎盘河寰宇记乐陵县东南五十里有鈎盘河金志将陵县有鈎盘河近志陵县德平乐陵商河武定海丰阳信沾化界中并有鈎盘八枝自鬲津而外此河亦有可据齐乘曰东无棣县北有陷河阔数里疑即鈎盘河按此河自乐陵分为南北二派海丰旧志云南派在县南名鈎盘河东经沾化县北又东至久山镇入海新志云北派在县西北三十里自庆云流入又东北经马谷山前抵土河口入海今县北盘河村尚以此为名盖北派即齐乘所谓陷河也或曰陷河即笃马河之别名许商云在九河南齐乘指此以为古鈎盘恐非然商亦就上流言之耳鬲津出鬲县笃马出平原鬲在平原之西北故曰孙禁所欲开者在九河南笃马河若其下流入海处则商固未之悉也笃马首受大河大河溃溢纵其所之遇水即合安知笃马下流非即鈎盘之故道乎【禹贡锥指】
蔡传引尔雅九河六曰简洁尔雅本作絜与简各为一河河以一字名者李廵曰简大也絜苦也河水多山石治之苦絜唐孔氏宋邢氏疏并同即朱子孟子集注亦曰曰简曰絜然亦譌为洁矣至郑康成言齐桓公塞河盖据尚书中候春秋宝乾图之文云尔蔡传駮之谓曲防齐所禁塞河宜非桓公所为亦是寻好话头其实葵丘五命特以约束诸侯躬自犯者多矣奚有於河唯于钦齐乘曰河至大陆趋海势大土平自播为九禹因而疏之非禹凿之而为九也禹後历商周至齐桓时千五百余年支流渐絶经流独行其势必然非桓公塞八流以自广也论最确予因思齐桓公卒於襄王九年戊寅至定王五年已未甫四十二年而周谱云定王五年河徙水经注周定王五年河徙故渎盖下流既壅水行不快上流乃决理所宜然河之患始此矣善乎朱子有言禹治水只是从低处下手下面之水尽杀则上面之水渐平得之矣【阎若璩释地余论】
行水金监卷四

[book_title]卷五
<史部,地理类,河渠之属,行水金监>
钦定四库全书
行水金监卷五
江南按察使傅泽洪撰
河水
漳水【自南宫县故城西】又北过堂阳县西【水经】
衡水自堰分为二水其一水北出迳县故城西其右水东北注出石门谓之长芦水盖变引葭之名也【郦注元和志堂阳县长芦水亦谓之堂水在县南二百步县因取名堂阳今为新河县其故城在南宫县西】
【北衡水即漳水又元和志长芦水在衡水县南二百步】
又东北过扶柳县北又东北过信都县西【水经】
衡水又北迳昌成县故城西又迳西梁县故城东衡漳又东北迳桃县故城北合斯洨故渎斯洨水又东入衡水衡水又北为袁谭渡【郦注　扶柳县故城在今冀州西南信都县即真定府冀州昌成县故城在冀州西北西梁县故城在扶柳故城西北五十里桃县故城在冀州西北元和志信都县衡水亦曰长芦水即浊漳水之下流也西北去县六十二里寰宇记长芦枯沟在州西二里漳水在州西北六十里】
又东北过下博县之西【水经】
衡水又北迳邬县故城东又右迳下博县故城西衡漳又东北历下博城西逶迤东北注谓之九争西迳乐乡县故城南又东引葭水注之【郦注　邬县故城在今束鹿县东接深州界元和志衡漳水在鹿城县南下博故城在深州南元和志长芦桥在下博县南架长芦水乐乡故城在深州东北引葭即长芦也自此以下衡漳与长芦互受通称】
又东北过阜城县北又东北至昌亭与雽池河会【水经】漳水又东北迳武邑郡南又东迳武强县北又东北迳武隧县故城南白马河注之水上承雽池东迳乐乡县北饶阳县南又东北右合张平口故沟上承武强渊渊之侧有武强县故治衡漳又东南迳武邑郡北而东入衡水谓之交津口衡漳又东迳武邑县故城北又迳东昌县故城北经所谓昌亭也又东北左会雽池【即□沱】故渎谓之合口【郦注　此阜城当在今武邑县界今水经滹沱河源出山西繁峙县东北三十里泰戏山历代州崞县忻州定襄五台盂县北入真定府平山县界迳灵夀县至真定府城南迳晋州过保定府境束鹿县南三十里达於深州至阜城县沙水入焉沙河在沙河县治南迳广平府城五十里下达鸡泽县界洺水入之洺河原在辽州太行山至武安县柏林里伏流至洛远里复出东迳广平府城北三十五里至鸡泽县界入於沙河沙河又迳钜鹿隆平二县至宁晋县滙为大陆泽过冀州境西北三十五里至武邑县北界二十里为夹河迳阜城县西北为胡卢河即衡漳之别名也入於滹沱河元和志武邑县长芦水北去县三十二里武强故城在武强县西南二十五里今县南冇武强故城二一魏置一西晋置寰宇记衡漳在武强县南五里元和志武隧故城在武强县东三十一里武邑故城当在今武邑县界县志云漳河在县西北二十里乐乡县废即今深州地饶阳县今真定府属县东昌废县在今武邑县东】
又东北至乐成陵县别出北【水经】
衡漳於县无别出之渎县北者乃雽池别水分雽池故渎之所纒络也衡漳又东迳弓高县故城北又东北右合柏梁溠水又东北右会桑杜沟东南通清河西北达衡水春秋雨泛漳泽津渚今观津城北方二十里尽为泽薮盖水所锺也又东迳董仲舒庙南又东迳修市县故城北地理风俗记曰循县西北有修市城故县也又东会从陂陂水南北十里东西六十步子午潭涨渊而不流亦谓之桑杜渊从陂南出夹堤东派迳循县故城北东合清漳漳泛则北注泽盛则南播津流上下互相迳道从陂北出东北分为二川北迳弓高城西而北注柏梁溠一川东迳弓高城南又东北阳津沟水出焉左渎北入衡漳谓之阳决口衡水东迳阜城县故城北乐成县故城南【郦注乐成即今河间府献县境陵县今山东济南府属弓高见前修市故城在今缺　　　循县即今缺　　　观冿在武邑县东南阜城故城在今县东二十二里乐成故城在今献县东南】
又东北过成平县南【水经】
衡漳又东迳建成县故城南成平县故城在北又东右会杨津沟沟水又东北迳建成县左入衡水谓之杨津口衡漳又东左会滹沱别河故渎又东北入凊河谓之合口【郦注　建成成平二故城并在今交河县东汉志成平县有滹沱河民曰徒骇河又乐成县滹沱别水首受滹沱河东至东光入滹沱河此滹沱河即漳水古之徒骇也滹沱别河故凟即滹沱别水自乐成来者志云至东光入滹沱河盖与成平接界处也河水篇曰大河故渎东北至东光县故城西而北与漳水合是也县界清河本西汉大河之经流王莽时河徙清河由此北会漳水故郦元云清漳二渎河之旧道也合口在今青县南二里接凔州界又东北濊水出焉】
又东北过章武县西又东北过平舒县南东入海【水经】清漳自章武县故城西枝渎出焉谓之濊水东北迳参户亭北又迳东平舒县故城南又东北分为二水一水右出为淀一水北注滹沱谓之濊口清漳乱流而东入於海【郦注　章武汉属勃海郡唐为鲁城县在沧州北一百里东平舒故城在今大城县界淇水篇云清河自濊邑北又东北至泉州县北入滹沱又东迳漂榆邑故城南入於海今静海县本汉章武平舒二县地县北有漂榆城清漳合流经此入海寰宇记云御河自乾宁军东北九十里入潮河合流向东七十里於独流口入海潮河即界河也县东北九十里有小直沽天津卫设焉本汉章武县地元为静海县之海宾镇明永乐二年筑城置卫本朝改卫为镇小直沽即古沽水後魏志章武县冇沽水水经云沽水东南至泉州县与清河合东入於海是也泉州今为实坻漷县地小直沽受南北诸水东迳天津城北又东南合大直沽而东注於海汉志所云河水东北至章武入海者也海即勃海元和志云在鲁城县东九十里今在静海县东北一百五十里南接凔州折而东北接宝坻县界禹贡之逆河後世则为勃海亦谓之海也　参户汉县兼得章武地宋为乾宁军今为青县县南冇参户故城即郦注所谓参户亭也元和志云一名木门城在长芦县西北四十里青县新志云濊水东北流迳天津镇东南十里为大直沽地势平衍羣流涨溢茫无涯涘故得厥称长芦县即今县南七十里卫河西岸之长芦镇也】以今舆地言之漳水自钜鹿又北历南宫新河冀州【并属直隶真定府】束鹿【属保定府】深州衡水武邑武强【并属真定府】阜城献县交河青县静海【并属河间府】大城宝坻【并属顺天府】至天津镇【属河间府】注於勃海即古徒骇河之故道也　撰水经者不知漳水即徒骇而以王莽河为禹河故云大河故渎东北迳元城县西北沙丘堰至於大陆北播为九河按汉元城县故城在今大名府元城县东沙麓之侧沙丘堰北去钜鹿尚百余里谓播为九河自此始与经自大陆又北之文不合唐人疑钜鹿广阿东去平原太远故又以深州之陆泽当禹贡之大陆然自陆泽以东南距鬲县可三百里禹河亦必不至此始分为鬲津而南入鬲县也且古之九河并东北出至章武高城柳县之东【高城县故城在今盐山县南柳县故城在县东】合为逆河至碣石入海及周定王时河徙自东光南皮浮阳絶八枝而北合徒骇汉人指此为逆河是九河之所同故王莽改勃海郡曰迎河郡南皮县曰迎河亭而其实非也以意度之徒骇大势北行亦迤东八枝太史最北宜最短向南则渐加长鬲津最南最长首受大河当在南宫县界也要之九河所在後人率多附会其名为某河者未必即古之九河不名为某河者又未必非古之九河【如濊水浮水无棣冓笃马河之类】冯逡云九河今既灭难明班固云自兹距汉北亡八枝郦道元云城地并存川渎多亡斯为实録无事深求近志杂乱者勿论即如孔頴达于钦准许商三河以为言亦未可尽信【禹贡锥指】
黄河自巩洛以东已出险就平大伾以北地势益广衍大陆则又锺水之区也乘建瓴之势注沮洳之乡奔腾横溢必不能免禹因而疏之顺其性之所便从其地之所近而九河以名此在洚洞之际最为当机而扼要也计初时泛滥乍平九河必势均力敌既而横流益杀更复冬春消减九河之或盈或涸或通或湮亦理所必有历时既久後人但见安澜之效而忘其弭患之功遂置九河於度外壅遏逾远淫潦乘之河於是起而发大难之端矣凡九河之坏也非一朝一夕之故则九河之兴也抑岂仅一手一足之烈哉故曰神禹【顾祖禹川渎异同】
余尝往来燕齐西道河间东履清沧熟访九河故道盖昔北流衡漳注之河既东徙漳自入海北流之漳古徒骇河欤踰漳而南清沧二州之间有古河堤岸数重地皆沮洳沙卤太史等河当在其地沧州之南有大连淀西踰东光东至海此非胡苏河欤淀南至西无棣县百余里间冇曰大河曰沙河皆濒古堤县北地名八会口县城南枕无棣沟兹非简洁等河欤东无棣县北有陷河阔数里西通德棣东至海兹非所谓鈎盘河欤滨州北有士伤河西踰德棣东至海兹非鬲津河欤士伤河最南比他河差狭是为鬲津无疑也【此本夏彛仲之言】蔡氏集传乃曰自汉以来讲求九河皆无依据祖王横之言引碣石为证谓九河已沦於海余按禹贡文北过降水至於大陆又北播为九河同为逆河入於海大陆在邢赵深三州之地尔雅之广河泽也去海岸已数百里又东至海中始叙九河则大陆与九河相离千里如是之远而絶无表志不合禹贡之文其不可信一也王横谓海溢出浸数百里而青兖营平郡邑不闻有漂没之处而独浸九河其不可信二也今平原迤北清沧之间虽为树艺城邑相望而地形河势高隐曲折往往可寻但禹初为九厥後或三或五迁变多寡不同必欲按名而索故致後儒纷纷之论　苏辙疏黄河之性急则通流缓则淤淀既无东西皆急之势安有两河并行之理河不两行真千古名言而禹却疏之为九或曰禹第穿成九道听河自行其一耳此妄谈岂有禹轻百姓力一至此者惟禹贡合注颇得其解夏氏引桓谭新论曰河水浊一石水六斗泥而民竞引河溉田令河不通利至三月桃花水至则决以其噎不泄也可禁民勿复引河夫引河且不可况分为九乎然则禹之导为九河也何居盖河不可分谓其上流耳若入海之处泄之愈速则河愈通利又何害哉今九河之下即为逆河殆谓自此而下即海潮逆入矣盖名虽为河其实即海也海水内吞九河外灌不惟藉水力以刷沙而海之潮汐亦藉河力以敌之禹之以水治水所为不可及也又曰要以入海之所固宜分疏之使速泄下流速泄则上流不壅河之利也若未及於海则流分力弱无以刷沙适壅之矣故曰河不两行两行且不可况九河欤【阎若璩四书释地续】
同为逆河入於海【禹贡】
同合为一大河名逆河而入於勃海【孔氏传】
康成云下尾合名为逆河言相迎受王肃云同逆一大河纳之於海其意与孔同【孔氏疏】
逆河者既分为九又合为一以一迎八而入於海即渤海也【苏文忠公集】
逆迎也河分复合以注於海迎为所所受之也河入海处旧在平州石城县东望碣石汉武帝时河徙从顿丘南东流入渤海其後大风逆河故处皆渐於海旧道堙矣【薛季宣书古文训　石城县唐初析平州卢龙县地置其故城在今直隶永平府滦州南三十里】
逆河世谓之渤海者也逆河之地比九河又特洼下故九水倾注焉虽其两旁当有涯岸其实已与海水相合不止望洋向若而已【程大昌禹贡论】
禹河自碣石入海此不言已见也逆河碣石今皆沦於海【尚书说】
禹时河入海盖在碣石地理志碣石在北平骊城县西南计渤海北距碣石五百余里而河入渤海盖汉元光三年河徙东郡所更注也而言禹时河入勃海何哉【困学记闻　阎百诗云按齐都赋旁出为勃不独今天津卫之海名勃碣石之海亦名勃或曰亦别有证乎予曰莫妙於太史公天官书中国山川东北流其维首在陇蜀尾没於勃碣班固增其文曰尾没於勃海碣石益明显矣】
碣石之东为沧溟经之所谓海也其西则逆河後世谓之勃海河渠书曰同为逆河入於勃海【沟洫志同】盖汉人以勃海为海而不知其为逆河遂谓逆河在南皮浮阳河自章武入海不至碣石矣　章武汉属勃海郡郡治浮阳即今之沧州故孔疏云郡北距碣石五百余里【寰宇记沧州东北至平州五百里】河入海处远在碣石之南禹行碣石不得入河盖远行通水之处北尽冀州之境然後南回入河而逆上也近世学者皆宗其说斥瓒道元之谬是何也碣石在卢龙县南二十三里离海七八十里而河欲至此入海则必自今天津北行历宝坻界转东自丰润迳滦州废石城县南又东过卢龙县南而南入於海取道迂远地势益高无是理也【宋人忧河尾入契丹界苏子由曰契丹之水皆南注於海地形北高河无北徙之道】故据导河无碣石之文以为河不至碣石入海是殆未有以苏薛程黄之解示之者也诚知勃海即逆河而碣石负海当逆河之冲则纷纷诸说不攻而自破矣汉志云河自羌中积石山东北至章武入海过郡十六【按水经注黎阳以上河水所过冇金城天水武威安定北地朔方五原云中定襄雁门西河上郡河东冯翊河南河内凡十六郡黎阳以下大河故凟所过有魏郡东郡清河平原信都勃海又六郡共二十二郡而班固云过郡十六殊不可晓今考禹河所过有魏郡广平钜鹿信都勃海而无东郡清河平原过郡凡二十一也】行九千四百里以经言之河乃自章武东出为逆河迳骊城至絫县碣石山入海又过郡二【右北平辽西并上二十一为过郡二十三】行二百余里也自禹告成之年下逮东周齐桓公之世九河亡其八枝後数十岁为定王五年已未当鲁宣公之七年而河遂东徙凡一千六百六十余岁　地理志勃海郡莽曰迎河南皮县莽曰迎河亭沟洫志亦云同为迎河入於勃海迎河即逆河说者谓莽多忌讳改逆曰迎也寰宇记云迎河在清池县西南二十三里从南皮来清池即浮阳余初不解逆河何以在此地求之数月始得其故水经淇水注云清河自东光县西又东北右会大河故渎又东北迳南皮县故城西又北迳浮阳县故城西又东北滹沱别渎注焉漳水注云衡漳自成平县南又东左会滹沱别河故渎又东北入清河谓之合口盖莽时大河南徙清河自东光县西行其故渎历南皮浮阳至成平与漳水合水经东汉时作故指为清河实西汉大河之经流也汉人以九河播自元城之沙丘堰东北至南皮浮阳县西仍归大河是谓同为逆河云尔不知禹河自成平东迳二县之北未尝由东光而北历其西九河下尾东北出抵高城柳县章武之东同合为一大河以入海南北广二百余里东西长三三百里占地甚多非逆河纵而九河横东流至二县之西为逆河所截而各注之也总之大伾以东汉人不详禹河之所经而以北渎为禹河禹河一差则降水大陆九河逆河无所不差矣逆河以班志言之似为横絶之河而郑王以为迎受之河其义较长然终不能指言逆河在某地至东坡始云逆河即勃海薛士龙又因王横之言更定其义云逆河皆渐於海而後经旨乃大明与郑王之义亦甚协也　河之播而为九也势至此不得不分非禹有意分之也其同为逆河也势至此不得不合非禹有意合之也所以名逆者郑义尽之自汉人以勃海为海而逆河无所容其地唐人亦不明逆河在何处徐坚初学记曰逆迎也言海口有朝夕潮以迎河水此义最优至宋而谬论迭出贻惑滋甚林氏曰王介甫谓逆河者逆设之河非并时分流也其意以同为逆河句释上文播为九河之义如此则逆河即是九河矣罗泌曰圣人於冀衮间逆设为河以防暴至之患未至则不妨民耕既至则不堕民舍程珌曰禹因地之形而逆设为九河凡河之道则不建都邑不为聚落不耕不牧故谓之逆河董鼎曰格言云逆河是开渠通海以泄河之溢秋冬则涸春夏则泄此皆踵介甫之谬以九河为逆河而缘饰其辞也陈师道曰逆河者为潮水所逆行千余里边海又有潮河自西山来经塘泊按潮河一名界河在今静海县西北受滹沱易巨马三水【巨马即涞水】合御河东至独流口入海此河在直沽口西亦不得指为逆河明丘文庄濬又言当於直沽入海之後依禹贡逆河法截断河流横开长河一带收其流而分其水以逆河为横絶之河承西汉之误以上诸说总由不知勃海即逆河而求逆河於勃海之外遂愈求愈远耳　太史公天官书曰中国山川东北流其维首在陇蜀尾没於勃碣【汉书天文志云勃海碣石】一行言山河两戒以河济为北纪江淮为南纪由此观之禹河从勃碣入海上应天文下协地理汉武帝所谓圣人作事为万世功通於神明恐难改更者也殷本纪载汤诰之言曰东为江北为济西为河南为淮四渎已修万民乃有居四渎之由来尚矣尔雅江河淮济为四渎四渎者发源注海者也刘熙释名曰渎独也各独出其所而入海也自王莽时河徙从千乘入海而北去碣石远矣然犹未离乎勃海也自金明昌中河徙而河半不入勃海矣元至正中又徙而河全不入勃海矣河南之济久枯河或行其故道今又与淮浑涛而入海淮不得擅渎之名四渎亡其二矣世习为固然恬不知怪愚尝为杞人之忧万一清口不利海口愈塞加之以淫潦而河淮上流一时并决挟阜陵洪泽诸湖冲荡高堰人力仓卒不能支势必决入山盐高宝诸湖【明隆庆四年万历三年淮挟湖水以东两决於高堰山阳高宝兴盐诸境悉为巨浸】而淮南海口沙壅更甚於曩时怒不得泄则又必夺邗沟之路直趋瓜洲南注於江至通州入海四渎并为一渎拂天地之经奸南北之纪可不惧与欲絶此患莫如复禹旧迹然河之南徙日以远矣濬滑汲胙之间无河新乡获嘉亦无河矣贾让李垂之策将安所用之或曰金乌苏克锡克请於新乡县西决河水使东北合清河至清州柳口入海其说不可行乎曰今新乡流絶欲自武陟之东濬其故道约一百三四十里更於新乡县西决河使东北流凿生地五十余里劳费不訾民何以堪且荥阳以下每决必溃右堤未闻有决左堤而北者疑此地北高南下新乡县西之故道去清河虽近未必能导之使北也然则河竟将若何曰封丘以东地势南高而北下河之北行其性也徒以有害於运故遏之使不得北而南入於淮南行非河之本性东冲西决卒无宁岁故吾谓元明之治运得汉之下策而治河则无策何也以其随时补苴意在运而不在河也设会通有时而不用则河可以北先期戒民凡田庐冢墓当水之冲者悉迁於他所官给其费且振业之两岸之堤增卑倍薄更於低处创立遥堤使暴水至得左右游波寛缓而不廹诸事已毕然後纵河所之决金龙注张秋而东北由大清河入於勃海殊不烦人力也盖禹河本有可复之机一失之於元封再失之於永平三失之於熙宁至明昌以後事无可为居今日而规复禹河是犹坐谈龙肉终不得饱也河之离旧愈远则反本愈难但得东北流入勃海天文地理两不相悖而河无注江之患斯亦足矣求如西汉之河不可得即如宋之北流亦不可得而况降水大陆之区也呜呼禹河其不复矣乎【禹贡锥指】
夏书曰禹抑鸿水十三年过家不入门陆行载车水行载舟泥行蹈毳山行即桥以别九州随山浚川任土作贡通九道陂九泽度九山然河葘衍溢害中国也尤甚唯是为务故道河自积石历龙门南到华隂东下砥柱及孟津雒汭至於大伾於是禹以为河所从来者高水湍悍难以行平地数为败乃厮二渠以引其河【索隐曰厮汉书作洒史记旧本亦作洒字从水按韦昭云疏决为洒字音疏跬反厮即分其流泄其怒是也二渠其一则漯川其二王莽时遂空也】北载之高地过降水至於大陆播为九河同为逆河入於勃海【瓒曰禹贡曰夹右碣石入於　然则河口之入海乃在碣石武帝　光二年河徙东郡更注勃海禹时不注勃海也　史记河渠书　浚同濬说文濬深通川也书尧典封十有二山濬川是也书言濬川总言之也孟子言疏?决排分言之也今之治水者但知有堤筑之能而已浚则安能陂说文阪也一曰池也禹贡九泽既陂四海会同言治水功成也风俗通义曰陂者繁也言因下锺水以繁利万物也今陂皆以溉灌夫中古之陂以溉灌也胜国之陂以济运也後人不知此义凡遇陂湖水柜之处尽请陞科以致水无瀦蓄潦则淹没民田旱则漕船阻滞嗟乎陞科者徒知聚歛耳富国耳而不知适所以病国且困民也详见畧例禹无酾渠之事亦见畧例】
酾二渠引河北载之高地过降水至於大陆此说不然据经但言东过洛汭至於大伾北过降水至於大陆初未尝有二渠之说况禹之治水欲使水由地中行自高而决之於下流者也今乃谓载之高无是理也据经之所载既无二渠之说则太史公何据而为此言太史公尝曰九州山川尚书近之矣至於言河流则不知取正於书而自为此说何也意者太史公未尝得真孔氏古文书其所传本或有异矣今当以孔氏本为正【尚书全解　酾当作洒今本汉书作酾传写之讹】
太史公班孟坚谓禹酾二渠以引其河一贝丘一漯川李垂导河书曰东为漯川者乃今泉源赤河北出贝丘者乃今王莽故渎而汉塞宣房所行二渠盖独漯川其一则汉决之起观城入蒲台所谓武河者也鼂补之河议曰二渠於禹贡无见【王应麟困学记闻】
河渠书曰厮为二渠复禹旧迹是以二渠出於禹也及考之禹迹河自龙门至於大陆皆为一流至秦河决魏都始有二流子长盖误指秦时所决之渠以为禹迹也【张燧千百年眼　禹贡原无分渠之说林氏所见极是注云二渠其一出贝丘其一则漯川也然史汉皆言引河不言引漯何得遽以漯川实之盖周定王五年河徙自宿胥口东行漯川太史公遂错认为禹之故迹班氏从而附会之注家既知二渠一为漯川而又不能明正其非均失之矣】
周定王五年河徙【周谱　见汉耆沟洫志】
蔡传周定王五年河徙砱砾砱砾不知在何处按沟洫志贾让治河奏有荥阳漕渠如淳曰今砾谿口是也师古曰砾谿谿名即水经所云泲水东过砾谿者阿谁读误本汉书以今为令又加石作砱殊足使人喷饭即以砾谿言之水经济水东至北砾谿南东出过荥阳县北又东【句】南砾谿水注之道元云水出荥阳城西南李泽泽中有水即古冯池地理志曰荥阳县冯池在西南是也东北流历敖山南迳虢亭北又东北过荥阳县北断山东北注於济世谓之砾石涧即经所谓砾谿矣砾谿口即南砾谿水入济处也古之决口皆在大伾之东金元时所决渐西至明天顺中河自武陟徙入原武而获嘉之流遂絶变斯极矣荥阳今为荥泽县与获嘉相对周时河徙宁遽在此邪唯汉平帝世河浸汴济谓徙从砾谿口则可然亦无砱砾之名也此说当必有所本顷閲王伯厚河渠考引程氏曰周时河徙砱砾至汉又改向顿丘东南流程氏疑即大昌及检禹贡论其第十一篇有云周定王五年河徙故渎汉元光三年河水徙从顿丘东南流入勃海却无砱砾字又图说莨荡渠口辨引如淳注亦作今砾谿口不作砱砾则二字明系杜撰絶无根据诞妄乖谬莫甚於此而学者宗之以王伯厚之淹博亦不能正其失而且累及於程氏地理之学谈何容易【禹贡锥指】
周威烈王十三年晋河岸倾壅龙门至於厎柱【大事记】春秋时河患见史传始於此【困学记闻】
行水金监卷五

[book_title]卷六
钦定四库全书
行水金监卷六
江南按察使傅泽洪撰
河水
秦始皇帝八年河鱼大上【史记秦本纪　索隐曰谓河水溢鱼大上平地亦言遭水害也】
秦始皇帝二十二年王贲攻魏引河沟灌大梁大梁城坏【史记秦本纪】
河沟者鸿沟也【即汉志所谓狼汤渠】据水经注隂沟本蒗荡渠在浚仪县北自王贲断故渠引水东南出以灌大梁谓之梁沟於是水出县南而不迳其北遂目梁沟为蒗荡渠亦曰鸿沟浚仪故县在今开封府西北即大梁城魏所都也自智伯引汾水以灌晋阳世皆知水之可以亡人国苏代云秦正告魏曰决荥口魏无大梁其後王贲竟用之以灭魏按荥口水即职方之荥川後世亦谓之济水水经注济水自阳武县故城南又南迳封丘县南又东迳大梁城北故亦可决之以灌也贲所引是蒗荡渠非荥渎然水不同而其地则总在大梁之北王横曰秦攻魏决河灌其都决处遂大不可复补宜郤徙完平处更开空使缘西山足乘高地而东北入海乃无水灾则似谓贲所引者大河之经流盖苏代述秦告魏又云决白马之口魏无黄济阳决宿胥之口魏无虚顿丘二口一在白马一在黎阳王横以是谓贲所引者在此间决处即白马口西山足即宿胥口也然史记明言引河沟则非大河之经流亦审矣【水经注云河水旧於白马县决通濮济黄沟故苏代说燕曰决白马之口魏无黄济阳竹书纪年梁惠成王十二年楚师决河水以水长垣之外者也按黄即外黄外黄城在今杞县东北六十里济阳城在今兰阳县东五十里去魏都尚远且苏代所称皆秦恐喝之辞未尝实见诸行事白马之口楚决非秦决也汉书叙传曰秦决南涯如淳注云秦决河灌大梁遂灭之通为沟入淮泗皆承横之误】近世河徙经开封城北宋端平元年蒙古决寸金淀灌赵葵军【淀在城北二十余里】明崇祯十五年贼决朱家寨堤以灌城【寨在城西北十七里即古大梁城之北】其所引者皆大河之经流也与王贲地同而水异呜呼不仁者之作俑祸及万世而未有艾痛哉【禹贡锥指】
汉文帝十二年冬十二月河决东郡【汉书文帝本纪史记河渠书汉书沟洫志皆云汉兴三十有九年文帝时河决酸枣东溃金堤当为文帝之前十六年也而本纪则曰十二年或是志书之误当云汉兴三十有五年也】
汉武帝建元三年春河水溢於平原【汉书武帝本纪】
汉兴三十九年孝文时河决酸枣东溃金堤【正义曰括地志云金堤一名千里堤在白马县东五里】於是东郡大兴卒塞之其後四十有余年今天子元光之中而河决於瓠子东南注钜野【正义曰括地志云郓州钜野县东北大泽是】通於淮泗於是天子使汲黯郑当时兴人徒塞之辄复坏是时武安侯田蚡为丞相其奉邑食鄃【索隐曰鄃音输韦昭云清河县也】鄃居河北河决而南则鄃无水菑邑收多蚡言於上曰江河之决皆天事未易以人力为强塞塞之未必应天而望气用数者亦以为然於是天子久之不事复塞也【史记河渠书】
河决观【徐广曰观县名属东郡】梁楚之地固巳数困而缘河之郡堤塞河辄决坏费不可胜计【史记平准书　河决东郡之观县当在武帝时汉书地理志东郡有畔观县也县在今东昌府观城县界】
汉武帝元光三年春河水徙从顿丘东南流入勃海【师古曰顿丘丘名因以为县本卫地地理志属东郡今则在魏州界也】夏五月河决濮阳汜郡十六【师古曰濮阳东郡之县也水所泛凡十六郡界】发卒十万救决河起龙渊宫【汉书武帝本纪　通监考异曰武纪云东南流入勃海按顿丘属东郡勃海乃在顿丘东北恐误因删去入勃海三字盖误以东南二字属下读也河水徙从顿丘东南是一句】
元光三年河水决濮阳瓠子沟洫志言之甚详而顿丘之决口及入海处与中间经过之地皆不可得闻今以水经注考之北渎初经顿丘县西北至是改流盖自戚城西决而东北过其县东南历畔观至东武阳夺漯川之道东北至千乘入海者也漯川狭小不能容故其夏又自长夀津溢而东以决於濮阳则东南注钜野通淮泗而北渎之流微漯川之水涸矣及武帝塞宣房道河北行
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>