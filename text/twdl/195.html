<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="钱塘丁氏刊自序,四时幽赏录,跋,四时幽赏录全文在线阅读,四时幽赏录全文在线下载,大玄古籍书库">
<meta name="description" content="《四时幽赏录》是明代高濂所作的一部闲书，主要是以清新的笔触，按照春、夏、秋、冬四个季节，将杭州周围最可赏心的事物，诸如孤山探梅、堤桥夜宿、六和听潮、雪夜煨芋，一一道来，篇幅短小，叙说生动。高濂自序说：“即武林一隅，幽境幽趣，供人玩赏者，亦复何限？特好之者未必真，人自负幽赏，非真境负人也。若能高朗其怀，旷达其趣，超尘脱俗，别具天眼，览景会心，便得真趣。”。可以这样说，《四时幽赏录》是明代小品文的一部典范之作，其在文学上的价值还有待后人重新认识。这次出版配以日本江户幕府时期画家野间三竹的彩图，左图右文，对照而">
<title>四时幽赏录_高濂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">四时幽赏录</span> <br/>
          作者： <span class="inputVal" id="bkauthor">高濂</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,游记,完结</span> <br/>
          字数： <span class="inputVal" id="bknum">[book_length]8835</span> <br/>
          说明： <span class="inputVal" id="bkdec">《四时幽赏录》是明代高濂所作的一部闲书，主要是以清新的笔触，按照春、夏、秋、冬四个季节，将杭州周围最可赏心的事物，诸如孤山探梅、堤桥夜宿、六和听潮、雪夜煨芋，一一道来，篇幅短小，叙说生动。高濂自序说：“即武林一隅，幽境幽趣，供人玩赏者，亦复何限？特好之者未必真，人自负幽赏，非真境负人也。若能高朗其怀，旷达其趣，超尘脱俗，别具天眼，览景会心，便得真趣。” 可以这样说，《四时幽赏录》是明代小品文的一部典范之作，其在文学上的价值还有待后人重新认识。这次出版配以日本江户幕府时期画家野间三竹的彩图，左图右文，对照而读，极大提高了本书的品位，世之大雅君子有此一册，置于座右，偶一披阅，定会有湖上之风扑面而来，晚明风会，令人陶然。</span> <br/>
          封面： <span class="inputVal" id="bkimg">Z_11240.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]四时幽赏录
[book_author]高濂
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,游记,完结
[book_length]8835
[book_dec]《四时幽赏录》是明代高濂所作的一部闲书，主要是以清新的笔触，按照春、夏、秋、冬四个季节，将杭州周围最可赏心的事物，诸如孤山探梅、堤桥夜宿、六和听潮、雪夜煨芋，一一道来，篇幅短小，叙说生动。高濂自序说：“即武林一隅，幽境幽趣，供人玩赏者，亦复何限？特好之者未必真，人自负幽赏，非真境负人也。若能高朗其怀，旷达其趣，超尘脱俗，别具天眼，览景会心，便得真趣。” 可以这样说，《四时幽赏录》是明代小品文的一部典范之作，其在文学上的价值还有待后人重新认识。这次出版配以日本江户幕府时期画家野间三竹的彩图，左图右文，对照而读，极大提高了本书的品位，世之大雅君子有此一册，置于座右，偶一披阅，定会有湖上之风扑面而来，晚明风会，令人陶然。
[book_img]Z_11240.jpg


[book_title]钱塘丁氏刊自序
余雅尚幽赏，四时境趣虽异，而真则不异也。即武林三隅，幽境幽趣，供人赏玩者，亦复何限。特好之者，未必真人自负幽赏，非真境负人也。若能高朗其怀，旷达其意，超尘脱俗，别具天眼，揽景会心，便得真趣。况赏心幽事，取之无禁，用之不竭，跬步可得，日夕可观，真如清风明月，不用三钱买也。梦想神游，余将永矢勿谖矣。世果有何乐可能胜之耶？条录三册，愿与同调共之。万麻庚辰腊月，钱塘高濂。

[book_title]四时幽赏录
春时幽赏十二条
孤山月下看梅花
孤山旧址，逋老种梅三百六十，已废；继种者，今又寥寥尽矣。孙中贵公补植原数，春初玉树参差，冰花错落，琼台倚望，恍坐玄圃罗浮。若非黄昏月下，携尊吟赏，则暗香浮动，疏影横斜之趣，何能真见实际！
八卦田看菜花
宋之籍田，以八卦爻画沟，圜布成象，迄今犹然。春时，菜花丛开，自天真高岭遥望，黄金作埒，碧玉为畴，江波摇动，恍自《河洛图》中，分布阴阳爻象。海天空阔，极目了然，更多象外意念。
虎跑泉试新茶
西湖之泉，以虎跑为最；两山之茶，以龙井为佳。谷雨前采茶旋焙，时激虎跑泉烹享，香清味冽，凉沁诗脾。每春当高卧山中，沉酣新茗一月。
保椒塔看晓山
山翠绕湖，容态百逞，独春朝最佳。或雾截山腰，或霞横树梢，或淡烟隐隐，摇荡晴晖；或峦气浮浮，掩映曙色。峰含旭日，明媚高张；风散溪云，林皋爽朗。更见遥岑迥抹柔蓝，远岫忽生湿翠，变幻天呈，顷刻万状。奈此景时值酣梦，恐市门未易知也。
西溪楼啖煨笋
西溪竹林最多，笋产极盛。但笋味之美，少得其真。每于春中，笋抽正肥，就彼竹下，扫叶煨笋，至熟，刀截剥食，竹林清味，鲜美莫比。人世俗肠，岂容知此真味。
登东城望桑麦
桑麦之盛，惟东郊外最阔，田畴万顷，一望无际。春时，桑林麦陇，高下竞秀，风摇碧浪层层，雨过绿云绕绕。雉雊春阳，鸠呼朝雨。竹篱茅舍，间以红桃白李，燕紫莺黄，寓目色相，自多村家闲逸之想，令人便忘艳俗。
三塔基看春草
湖中三塔寺基，去湖面浅尺。春时草长平湖，茸茸翠色，浮动波心，浴鹭狎鸥，飞舞惟适。望中深惬素心，兀对更快青眼。因思古诗 “草长平湖白鹭飞” 之句，其幽赏自得不浅。
初阳台望春树
西湖三面绕山，东为城市，春来树色新丰，登台四眺，浅深青碧，色态间呈，高下参差，面面回出。或冉冉浮烟，或依依带雨，或丛簇山村，或掩映楼阁，或就日向荣，或临水漾碧。幽然会心，自多胸中生意；极目撩人，更驰江云春树之想。
山满楼观柳
苏堤跨虹桥下东数步，为余小筑数椽，当湖南面，颜曰 “山满楼”。余每出游，巢居于上，倚栏玩堤，若与檐接。堤上柳色，自正月上旬，柔弄鹅黄，二月，娇拖鸭绿，依依一望，色最撩人，故诗有 “忽见陌头杨柳” 之想。又若截雾横烟，隐约万树；欹风障雨，潇洒长堤。爱其分绿影红，终为牵愁惹恨。风流意态，尽入楼中；春色萧骚，授我衣袂间矣。三眠舞足，雪滚花飞，上下随风，若絮浮万顷，缭绕歌楼，飘扑僧舍，点点共酒旆悠扬，阵阵追燕莺飞舞。沾泥逐水，岂特可入诗料，要知色身幻影，即是风里杨花。故余墅额题曰 “浮生燕垒”。
苏堤看桃花
六桥桃花，人争艳赏，其幽趣数种，赏或未尽得也。若桃花妙观，其趣有六：其一，在晓烟初破，霞彩影红，微露轻匀，风姿潇洒，若美人初起，娇怯新妆。其二，明月浮花，影笼香雾，色态嫣然，夜容芳润，若美人步月，风致幽闲。其三，夕阳在山，红影花艳，酣春力倦，妩媚不胜，若美人微醉，风度羞涩。其四，细雨湿花，粉容红腻，鲜洁华滋，色更烟润，若美人浴罢，暖艳融酥。其五，高烧庭燎，把酒看花，瓣影红绡，争妍弄色，若美人晚妆，容冶波俏。其六，花事将阑，残红零落，辞条未脱，半落半留。兼之封家姨无情，高下陡作，使万点残红，纷纷飘泊，或扑面撩人，或浮樽沾席，意恍萧骚，若美人病怯，铅华销减。六者惟真赏者得之。又若芳草留春，翠裀堆锦，我当醉眠席地，放歌咏怀，使花片历乱满衣，残香隐隐扑鼻，梦与花神携手巫阳，思逐彩云飞动，幽欢流畅，此乐何极。
西泠桥玩落花
三月桃花，苏堤落瓣，因风荡漾，逐水周流，飘泊孤踪，多在西泠桥畔堆栈。粉销玉碎，香冷红残，片片似对骚人泣别，豪举离樽，当为高唱渭城朝雨。
天然阁上看雨
灵雨霏霏，乍起乍歇；山头烟合，忽掩青螺；树杪云蒸，顷迷翠黛，丝丝飞舞遥空，濯濯飘摇无际。少焉霞红照水，淡日西斜，峰峦吞吐断烟，林树零瀼宿雨。残云飞鸟，一望迷茫，水色山光，四照萧爽，长啸倚楼，腾歌浮白。信知变幻不常，阴晴难料，世态春雨，翻覆弄人哉！过眼尽是镜华，当着天眼看破。
夏时幽赏十二条
苏堤看新绿
三月中旬，堤上桃柳新叶，黯黯成阴，浅翠娇青，笼烟惹湿。一望上下，碧云蔽空，寂寂撩人，绿侵衣袂。落花在地，步蹀残红，恍入香霞堆里，不知身外更有人世。知己清欢，持觞觅句，逢桥席赏，移时而前，如诗不成，罚以金谷酒数。
东郊玩蚕山
初成蚕箔，白茧团团，玉砌银铺，高下丛簇，丝联蓓虆俨对雪峤生寒水，冰山耀日。时见田翁称庆，邻妇相邀，村村挝鼓赛神，缲车煮茧。仓庚促织，柳外鸣梭，布谷催耕，桑间唤雨。清和风日，春服初成，歌郊游，一饱菜羹麦饭。因思王建诗：“已闻邻里催织作，去与谁人身着” 之句。罗绮遍身，可不念此辛苦。
三生石谈月
中竺后山，鼎分三石，居然可坐，传为泽公三生遗迹。山僻景幽，云深境寂，松阴树色，蔽日张空，人罕游赏。炎天月夜，煮茗烹泉，与禅僧诗友，分席相对，觅句赓歌，谈禅说偈。满空孤月，露浥清辉，四野轻风，树分凉影，岂俨人在冰壶，直欲谭空玉宇，寥寥岩壑，境是仙都最胜处矣。忽听山头鹤唳，溪上云生，便欲驾我仙去。俗抱尘心，萧然冰释，恐朝来去此，是即再生五浊欲界。
飞来洞避暑
灵鹫山下，岩洞玲珑，周回虚敞，指为西域飞来一小岩也。气凉石冷，入径凛然，洞中陡处，高空若堂；窄处方斗若室，俱可人行，无碍顶处。三伏熏人，燎肌燔骨，坐此披襟散发，把酒放歌，俾川鸣谷应，清泠洒然，不知人世今为何月？顾我絺绤，不胜秋尽矣。初入体凉，再入心凉，深入毛骨俱凉哉。人间抱暑焦烁，虽啖冰雪不解，而严冬犹然者，勿令知此清凉乐国。
压堤桥夜宿
桥据湖中，下种红白莲花，方广数亩，夏日清芬，隐隐袭人。霞标云彩，弄雨欹风，芳华与四围山色交映，携舟卷席，相与枕藉乎舟中。月香度酒，露影湿衣，欢对忘言，俨共净友抵足，中宵清梦，身入匡庐莲社中矣。较与红翠相偎，衾枕相狎者何如哉？更愿后期，与君常住净土。
湖心亭采莼
旧闻莼生越之湘湖，初夏思莼，每每　彼采食；今西湖三塔基傍，莼生既多且美。菱之小者，俗谓野菱，亦生基畔，夏日剖食，鲜甘异常，人少知其味者。余每采莼剥菱，作野人芹荐，此诚金波玉液，清津碧荻之味，岂与世之。羔烹兔炙较椒馨哉? 供以水蔌，啜以松醪，咏《思莼》之诗，歌《采菱》之曲，更得呜呜牧笛数声，渔舟款乃相答，使我狂态陡作，两腋风生。若彼饱膏腴者，应我辈寒淡。
湖晴观水面流虹
湖山过雨，残日烘云，峦霭浮浮，林铺翠湿，浴晴鸿鹭争飞，拂袂荷风荐爽。忽焉长虹亘天，五色炽焰，影落湖波，光彩浮濯。乍骇蛟腾在渊，滉荡上下，水天交映，烁电绝流，射日争霞，似夺颓丸晚色。睥睨静观，景趣高远，不觉胸中习气，欲共水天吞吐。此岂丰城伏剑，时为幽人一剖璞中蕴色？
山晚听轻雷断雨
山楼一枕晚凉，卧醉初足，倚栏长啸，爽豁吟眸。时听南山之阳，殷雷隐隐，树头屋角，鸠快新晴，唤妇声呼部部矣。云含剩雨，犹着数点飘摇，西壁月痕，影湖波溶漾。四山寂静，兀坐人闲，忽送晚钟，一清俗耳。渔灯万盏，鳞次比来，更换捷间幽览，使我眼触成迷，意触冥契，顿超色境胜地。
乘露剖莲雪藕
莲实之味，美在清晨，水气夜浮，斯时正足。若是日出露晞，鲜美已去过半。当夜宿岳王祠侧，湖莲最多。晓剖百房，饱啖足味。藕以出水为佳，色绿为美，旋抱西子一湾，起我中山久渴，快赏旨哉；口之于味何其哉？况莲德中通外直，藕洁秽不可污，此正幽人素心，能不日茹佳味？
空亭坐月鸣琴
夏日山亭对月，暑气西沉，南熏习习生凉，极目遥山，盘郁冰镜，两湖隐约，何来钟盘？抱琴弹月，响遏流云。高旷抚《秋鸿出塞》，清幽鼓《石上流泉》、《风雷引》可辟炎蒸，《广寒游》偏宜清冷。乐矣山居之吟，悲哉楚之曲，泠然指上《梅花》，寒彻人间烦愤矣。噫！何能即元亮无弦之声，得尘世钟期之听哉？宜正音为之绝响。
观湖上风雨欲来
山阁五六月间，风过生寒，溪云欲起，山色忽阴忽晴，湖光乍开乍合。浓云影日，自过处段段生阴，云走若飞，故开合甚疾。此景静玩，可以忘饥。顷焉风号万壑，两横两间，骇水腾波，湖烟泼墨，观处心飞神动，诚一异观哉！有时龙见，余鲁目睹龙体，仅露数尺，背抹螺青，腹闪珠白，矫矫盘盘，滃云卷雨，湖水奔跳，奋若人立，浪花喷瀑，自下而升，望惊汨急漂疾，滂湃汹涌，移时乃平。对此水天浑合，恍坐洪蒙，空中楼阁飞动，不知身在何所。因思上古太素简朴无华，是即雨中世界，要知一切生灭本空，何尔执持念根，不向无所中解脱？
步山径野花幽鸟
山深幽境，真趣颇多。当残春初夏之时，步入林峦，松竹交映。遐观远眺，曲径通幽。野花隐隐生香，而嗅味恬淡，非檀麝之香浓；山禽关关弄舌，而清韵闲雅，非笙簧之声巧。此皆造化机局，娱目悦心，静赏无厌。时抱焦桐，向松阴石上，抚一二雅调，萧然景会幻身，是即画中人物。远听山村茅屋傍午鸣鸡，伐木丁丁，樵歌相答。经丘寻壑，更出世外几层。此景无竞无争，足力所到，何地非我传舍？又何必与尘俗恶界，区区较尺寸？
秋时幽赏十二条
西泠桥畔醉红树
西泠在湖之西，桥侧为唐一庵公墓，中有枫柏数株，秋来霜红雾紫，点缀成林，影醉夕阳，鲜艳夺目，时携小艇，扶尊登桥吟赏，或得一二新句，出携囊红叶笺书之。临风掷水，泛泛随流，不知漂泊何所，幽情耿耿撩人。更于月夜相对，露湿红新，朝烟凝望，明霞艳日，岂直胜于二月花也。西风起处，一叶飞向尊前，意似秋色怜人，令我腾欢豪举，兴薄云霄，翩翩然神爽哉，何红叶之得我耶，所患一朝枯朽，摧为爨桐，使西泠秋色。色即是空，重惜不住，色相终为毕竟空也，谁能为彼破却生死大劫哉！他日因果，我当作伤时以吊。
宝石山下看塔灯
保叔为省中最高灯塔，七级燃灯，周遭百盏，星丸错落，辉煌烛天，极目高空，恍自九霄中下。灯影澄湖，水面又作一种色相，霞须滉荡，摇曳长虹，夜静水寒，焰射蛟窟。更喜风清湖白，光彩俨驾鹊桥，得生羽翰，便想飞步绳河彼岸。忽闻钟磬，半空梵音，声出天上，使我欲念色尘，一时幻破，清静无碍。
满家衖赏桂花
桂花最盛处，帷南山龙井为多，而地名满家弄者，其林若墉若栉，一村以市花为业，各省取给于此。秋时策蹇入山看花，从数里外便触清馥。入径珠英琼树，香满空山，快赏幽深，恍入灵鹫金粟世界。就龙井汲水煮茶，更得僧厨山蔬野蔌作供，对仙友大嚼，令人五内芬馥。归携数枝，作斋头伴寝，心清神逸，虽梦中之我，尚在花境。旧闻仙桂生自月中，果否? 若向托根广寒，必凭云梯天路可折，何为常被平地窃去? 疑哉!
三塔基听落雁
秋风雁来，惟水草空阔处，择为栖止。湖上三塔基址，草丰沙阔，雁多群呼下集，作解阵息所。携舟夜坐，时听争栖竞啄，影乱湖烟，宿水眠云，声凄夜月，基畔呖呖嘹嘹，秋声满耳，听之黯然。不觉一夜西风，使山头树冷浮红。湖岸露寒生白矣！此听不悦人耳，惟幽赏者能共之。若彼听鸡声而起舞，听鹊声而感变者，是皆世上有心人也，我则无心。
胜果寺月岩望月
胜果寺左，山有石壁削立，中穿一窦，圆若镜然。中秋月满，与隙相射，自窦中望之，光如合壁。秋时当与诗朋酒友，赓和清赏，更听万壑江声，满空海色，自得一种世外玩月意味。左为故宋御教　，亲军护卫之所，大内要地，今作荒凉僻境矣！何如镜隙，阴晴常满，万古不亏，区区兴废，尽入此石目中，人世搬弄，窃为冷眼偷笑。
水乐洞雨后听泉
洞在烟霞岭下，岩石虚豁，谽　邃窈，山泉别流，从洞隙滴滴，声韵金石。且泉味清甘，更得雨后泉多，音之清泠，真胜乐奏矣。每到以泉沁吾脾，石嗽吾齿。因思苏长公云：但向空山石壁下，受此有声无用之清流。又云：不须写入熏风弦，纵有此声无此耳。我辈岂无耳哉？更当不以耳听以心听。
资严山下看石笋
资严在灵隐西壁。山下有石，状若笋形，圆削卓立，高可百尺，巑岏秀润，凌空插云。更喜四顾山峦，若层花吐萼，皱縠迭浪，巍峨曲折，穿幽透深。林木合抱，皆自岩窦拔起，不土而生。旧传此山韫玉，故腴润若此。但山石间水迹波纹，不知何为有之，亦不知有自何时，岂沧海桑田说也？更爱前后石壁，唐宋游人题名甚多。进此有枫林坞，秋色变幻，种种奇观，窈窕崎岖，不胜腾涉矣。时当把酒鲸吞，倚云长啸，使山谷骇应，增我济胜之力数倍。
北高峰顶观海云
北高峰为湖山第一高处，绝顶环眺，目及数里。左顾澄湖，匣开妆镜，金饼晶荧；右俯江波，绳引银河，玉虬屈曲，前后城郭室庐，郊原村落，眇若片纸画图。鳞次黑白点点耳。雄哉，目中之观哉！时间日晷将西，海云东起，恍见霄雾溟蒙，朝烟霏拂，泄泄萦纡，英英层迭，横截半空，混合无际，四野晚山，浮浮冥漠矣。即此去地千尺、离俗数里，便觉足蹑天风，着眼处不知家隔何地。矧吾生过客原无罣碍，何为受彼世缘束缚，不作尘外遐想。
策杖林园访菊
菊为花之隐者，惟隐君子、山人家能蓻，故不多见，见亦难于丰美。秋来扶杖，遍访城市林园，山村篱落，更挈茗奴从事，投谒花主，相与对花谈胜。或评花品，或较栽培，或赋诗相酬，介酒相劝，擎杯坐月，烧灯醉花，宾主称欢，不忍热别。花去朝来，不厌频过，此兴何乐？时乎东篱之下，菊可采也，千古南山，悠然见之，何高风隐德，举世不见元亮？
乘舟风雨听芦
秋来风雨怜人，独芦中声最凄黯。余自河桥望芦，过处一碧无际，归枕故丘，每怀拍拍。武林唯独山王江泾百脚村多芦，时乎风雨连朝，能独乘舟卧听，秋声远近，瑟瑟离离，芦苇萧森，苍苍蔌蔌，或雁落哑哑、鹭飞濯濯，风逄逄而雨沥沥，耳洒洒而心于于，寄兴幽森，放怀闲逸，舟中之人，为非第一出尘阿罗汉耶？避嚣炎而甘寥寂者，当如是降伏其心。
保叔塔顶观海日
保叔塔游人罕登其巅，能穷七级，四望神爽。初秋时，夜宿僧房，至五鼓，起登绝顶，东望海日将起，紫雾氤缊，金霞漂荡，亘天光彩，状若长横匹练，圆走车轮，或肖虎豹超骧。鸾鹤飞舞，五色鲜艳，过目改观，瞬息幻花，变迁万状。顷焉阳谷吐炎，千山影赤，金轮浴海，闪烁荧煌。火镜浮空，曈昽辉映，丹焰烱烱弥天，流光赫赫动地。斯时惟启明在东，晶丸粲烂，众星隐隐，不敢为颜矣。长望移时，令我目乱神骇，陡然狂呼，声振天表。忽听筹报鸣鸡，树喧宿鸟，大地云开，露华影白。回顾城市嚣尘，万籁滚滚生动，空中新凉逼人，凛乎不可留也。下塔闭息敛神，迷目尚为云霞眩彩。
六和塔夜玩风潮
浙江潮汛，人多从八月昼观，鲜有知夜观者。余昔焚修寺中，燃点塔灯，夜午月色横空，江波静寂，悠悠逝水，吞吐蟾光，自是一段奇景。顷焉风色陡塞，海门潮起，月影银涛，光摇喷雪，云移玉岸，浪卷轰雷，白练风扬，奔飞曲折，势若山岳声腾，使人毛骨欲竖。古云：十万军声半夜潮。信哉过眼惊心。因忆当年浪游，身共水天漂泊，随潮逐浪，不知几作泛泛中人。此际沉吟，始觉利名误我不浅。遥见浪中数点浮沤，是皆南北去来舟楫。悲夫二字，搬弄人间千古，曾无英雄打破，尽为名利之梦，沉酣风波，自不容人唤醒。
冬时幽赏十二条
湖栋初晴远泛
西湖之水，非严寒不冰，冰亦不坚。冰合初晴，朝阳闪烁，湖面水澌琼珠，点点浮泛。时操小舟敲冰浪游，观冰开水路，俨若舟以长蛇，晶荧片片堆迭。家僮善击冰片，举手铿然，声溜百步，恍若流星。或冲激破碎，状飞玉屑，大快寒眼。幽然此兴，恐人所未同。扣舷长歌，把酒豪举，觉我阳春满抱，白雪知音，忘却冰湖雪岸之为寒也。旧闻戒涉春冰，胸中不抱惧心，又何必以涉冰为戒？
雪霁策蹇寻梅
画中春郊走马，秋溪把钓，策蹇寻梅，莫不以朱为衣色，岂果无为哉？似欲妆点景象，与时相宜，有超然出俗之趣。且衣朱而游者，亦非常客。故三冬披红毡衫，裹以毡笠，跨一黑驴，秃发童子挈尊相随，踏雪溪山，寻梅林壑。忽得梅花数株，便欲傍梅席地，浮觞剧饮，沉醉酣然，梅香扑袂，不知身为花中之我，亦忘花为目中景也。然寻梅之蹇，扣角之犊，去长安车马，何凉凉卑哉？且为众嗤，究境幸免覆辙。
三茅山顶望江天雪霁
三茅乃郡城内山高处，襟带江湖，为胜览最欢喜地。时乎积雪初晴，　林开爽，江空漠漠寒烟，山重重雪色。江帆片片，风度银梭，村树几家，影寒玉瓦。山径人迹板桥，客路车翻缟带。樵歌冻壑，渔钓冰蓑。目极去鸟归云，感我远怀无际。时得僧茶烹雪，村酒浮香，坐傍几树梅花，助人清赏更剧。
西溪道中玩雪
往年因雪霁偶入西溪，何意得见世外佳景。日虽露影，雪积未踈，竹眠低地，山白排云，风回雪舞，扑马嘶寒，玉堕冰柯，沾衣生湿。遥想梅开万树，目乱飞花，自我人迹远来，踏破瑶街十里，生平快赏，此景无多。因念雪山苦行，妙果以忍得成，吾人片刻冲风，便想拥炉醉酒。噫，恣欲甚矣！虽未能以幽冷摄心，亦当以清寒炼骨。
山头玩赏茗花
两山种茶颇蕃，仲冬花发，若月笼万树，每每入山寻茶胜处，对花默共色笑，忽生一种幽香，深可人意。且花白若剪云绡，心黄俨抱檀屑，归折数枝，插觚为供，枝稍苞萼，颗颗俱开，足可一月清玩。更喜香沁枯肠，色怜青眼，素艳寒芳，自与春风姿态迥隔。幽闲佳客，孰过于君？
登眺天目绝顶
武林万山，皆自天目分发，故《地钤》有 “天目生来两乳长” 偈。冬日木落，作天目看山之游。时得天气清朗，烟云净尽，扶策蹑巅，四望无际。两山东引，高下起伏，屈曲奔腾，隐隐到江始尽，真若龙翔凤舞。目极匹练横隔，知为钱塘江也。外此茫茫，是为东海。几簇松筠，山僧指云：往宋王侯废冢。噫！山川形胜，千古一日，曾无改移，奈何故宫黍离，陵墓丘壑，今几变迁哉？重可慨也！
山居听人说书
老人畏寒，不涉世故，时向山居曝背，茅檐看梅初放。邻友善谈，炙糍共食，令说宋江最妙回数，欢然抚掌，不觉日暮。吾观道左丰碑，人间铭颂，是亦《水浒传》耳，岂果真实不虚故说？更惜未必得同此《传》世传人口。
扫雪烹茶玩画
茶以雪烹，味更清冽，所为半天河水是也。不受尘垢，幽人啜此，足以破寒。时乎南窓日暖，喜无发觱恼人，静展古人画轴如风雪归人、江天雪棹、溪山雪竹、关山雪运等图。即假对真，以观古人模拟笔趣。要知实景画图，俱属造化机局，即我把图，是人玩景，对景观我，谓非我在景中？千古尘缘，孰为真假，当就图画中了悟。
雪夜煨芋谈禅
雪夜偶宿禅林，从僧拥炉，旋摘山芋煨剥入口，味较市中美甚，欣然一饱。因问僧曰：“有为是禅、无为是禅？有无所有、无非所无是禅乎？” 僧曰：“子手执芋是禅，更从何问余？” 曰：“何芋是禅？” 僧曰：“芋在子手有耶无耶，谓有何有，谓无何无，有无相灭。是为真空非空，非非空空无所空，是名曰禅。执空认禅，又看实相，终不悟禅，此非精尽力到得慧根缘，未能顿觉。子曷观芋乎？芋不得火口不可食，火功不到此，芋犹生，须火到芋熟，方可臼齿舌。消灭是从有处归无，芋非火熟，子能生嚼芋乎？芋相终在不灭，手芋嚼尽，谓无非无，无从有来；谓有非有，有从无灭。子手执芋，今看何处？” 余时稽首慈尊，禅从言下唤醒。
山窗听雪敲竹
飞雪有声，惟在竹间最雅。山窗寒夜，时听雪洒竹林，淅沥萧萧，连翩瑟瑟，声韵悠悠，逸我清听。忽尔回风交急，折竹一声，使我寒毡增冷，暗想金屋人欢，玉笙声醉，恐此非尔所欢。
除夕登吴山看松盆
除夕惟杭城居民家户架柴燔燎，火光烛天，挝鼓鸣金，放炮起火，谓之松盆。无论他处无之，即杭之乡村，亦无此举。斯时抱幽趣者，登吴山高旷，就南北望之，红光万道，炎焰火云，街巷分岐，光为界隔，聒耳声喧，震惊远近，触目星丸，错落上下，此景是大奇观。幽立高空，俯眺嚣杂，觉我身在上界。
雪后镇海楼观晚炊
满城雪积，万瓦铺银，鳞次高低，尽若堆玉。时登高楼凝望，目际无痕，大地为之片白。日暮晚炊，千门青烟四起，缕缕若从玉版纸中，界以乌丝阑画，幽胜妙观，快我冷眼，恐此景亦未有人知得。

[book_title]跋
年右四时幽赏四十八事，散见于遵生八笺。竹舟先兄得单行刻本，核之，遵生自序，微有不同，拟汇入武林丛编，以配陈仁锡西湖月观、李流芳卧游图跋，忽忽归道山矣。今检故册，按高先生二号瑞南道人，八笺之外，更著雅尚斋诗草。四库存目称其诗主于得乎自然，以悦性情，无复鍜炼之功，与此随时即景，适性怡情，实三色笔墨。跨虹桥东山满楼，邈焉无迹。即录中景物，三百年来，半非旧观，而风月常新，山水犹昔，诚游观者所宜奉为科律也。缘授梓人，以竟先兄之遗尚。光绪癸日冬至节，丁家山民松生丙识。

        </div>
      </div>
    </div>
  </div>
</div>
<!--update:2025-08-30 10:01:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>