<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,天府广记全文在线阅读,天府广记全文在线下载,大玄古籍书库">
<meta name="description" content="明末孙承泽著。孙承泽,字耳伯、号北海,又号退谷,祖籍山东益都,本人是北京人。为崇祯进士,又在清朝作官,后以老病还乡。晚于《春明梦余录》而成,全书共44卷,分建置、形胜、险隘、分野、风习、府县治、城坊、学宫、武学、书院、国学、城池、宫殿、后市、鼓院、郊坛、祈谷坛、斋宫、神乐观、牺牲所、山川坛、神祗坛、地祗坛、太岁坛、先农坛、旗纛庙、地坛、朝日坛、夕月坛、先蚕坛、高禖台、帝王庙、文庙、庙祀、内阁、六科、尚宝司、中书科、光禄寺、宗人府、吏部、户部、仓场、礼部、贡院、兵部、戎政府、刑部、工部、宝源局、都察院、大理">
<title>天府广记_孙承泽_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">天府广记</span> <br/>
          作者： <span class="inputVal" id="bkauthor">孙承泽</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]427134</span> <br/>
          说明： <span class="inputVal" id="bkdec">明末孙承泽著。孙承泽,字耳伯、号北海,又号退谷,祖籍山东益都,本人是北京人。为崇祯进士,又在清朝作官,后以老病还乡。晚于《春明梦余录》而成,全书共44卷,分建置、形胜、险隘、分野、风习、府县治、城坊、学宫、武学、书院、国学、城池、宫殿、后市、鼓院、郊坛、祈谷坛、斋宫、神乐观、牺牲所、山川坛、神祗坛、地祗坛、太岁坛、先农坛、旗纛庙、地坛、朝日坛、夕月坛、先蚕坛、高禖台、帝王庙、文庙、庙祀、内阁、六科、尚宝司、中书科、光禄寺、宗人府、吏部、户部、仓场、礼部、贡院、兵部、戎政府、刑部、工部、宝源局、都察院、大理寺、通政司、詹事府、翰林院、太常寺、四译馆、太仆寺、钦天监、观象台、鸿胪寺、太医院、行人司、上林苑、衍圣公府、王军都督府、锦衣卫、京卫外卫、人物、麓、川渠、漕渠、水利、名迹、寺庙、石刻、陵园、赋、诗等门类。是一部明代北京各方面情况的资料汇编,其中不但有对明代宫廷建置、机构运行以及帝王生活起居、祭祀典礼场所的介绍,而且涉及了北京城市历史、地理沿革、文物古迹、人物掌故等广泛内容,是前承其《春明梦余录》、后启朱彝尊《日下旧闻》的具有方志性质的重要著作。清乾隆年间修《四库全书》时,将是书收入《史部·地理类》,但由于一直未见刊本问世,故而仅在存目中著录。1962年,北京出版社根据多种抄本整理校改,出版是书。1982年,北京古籍出版社又再版此书</span> <br/>
          封面： <span class="inputVal" id="bkimg">Z_11266.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]天府广记
[book_author]孙承泽
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]427134
[book_dec]明末孙承泽著。孙承泽,字耳伯、号北海,又号退谷,祖籍山东益都,本人是北京人。为崇祯进士,又在清朝作官,后以老病还乡。晚于《春明梦余录》而成,全书共44卷,分建置、形胜、险隘、分野、风习、府县治、城坊、学宫、武学、书院、国学、城池、宫殿、后市、鼓院、郊坛、祈谷坛、斋宫、神乐观、牺牲所、山川坛、神祗坛、地祗坛、太岁坛、先农坛、旗纛庙、地坛、朝日坛、夕月坛、先蚕坛、高禖台、帝王庙、文庙、庙祀、内阁、六科、尚宝司、中书科、光禄寺、宗人府、吏部、户部、仓场、礼部、贡院、兵部、戎政府、刑部、工部、宝源局、都察院、大理寺、通政司、詹事府、翰林院、太常寺、四译馆、太仆寺、钦天监、观象台、鸿胪寺、太医院、行人司、上林苑、衍圣公府、王军都督府、锦衣卫、京卫外卫、人物、麓、川渠、漕渠、水利、名迹、寺庙、石刻、陵园、赋、诗等门类。是一部明代北京各方面情况的资料汇编,其中不但有对明代宫廷建置、机构运行以及帝王生活起居、祭祀典礼场所的介绍,而且涉及了北京城市历史、地理沿革、文物古迹、人物掌故等广泛内容,是前承其《春明梦余录》、后启朱彝尊《日下旧闻》的具有方志性质的重要著作。清乾隆年间修《四库全书》时,将是书收入《史部·地理类》,但由于一直未见刊本问世,故而仅在存目中著录。1962年,北京出版社根据多种抄本整理校改,出版是书。1982年,北京古籍出版社又再版此书
[book_img]Z_11266.jpg


[book_title]序
正史之外有別史，別史之外有野史。正史書大事，別史記隱微；至於野史，迺一家之私言，往往以愛憎為是非，以抑揚寓褒貶，是以名實未洽，毀譽失中，為君子之所不錄。若夫誌乘，雖不倫於別史，然以補其未逮，匡其訛謬，取信徵實，殆與正史互相表裏者也。於戲！有明一代二百七十餘年，自洪武開國江南，永樂建都北平，其間禮樂政治，載諸簡冊，而地之疆宇界址、山川勝跡與夫人物風土以及詞賦歌詠，雜見於群書，蓋未嚐有專誌耳。北海孫退谷先生博學鴻覽，多識軼事。初著春明夢餘錄，歷載先代典制景物，刊行傳世，幾使洛陽紙貴。復有天府廣記，搜采廣羅，文獻彰著，洵為藝林之大乘，考核家藉此以為據信也。惜乎未及雕梓，而嗜古討論之士乃假以傳鈔，藏諸笥篋，不啻珍璧。余修輯日下舊聞，檢閱經史子集，凡有係於京華之典故遺文，靡不極力索次；於是引用成書千有餘種，然亦有闕佚未盡者焉。且夫京師居北辰之所，惟人文之藪，觀其山川，覽其形勢，四境九衢，甲於省郡。況士大夫退食之暇，登臨憑眺，考古證今，是以代有紀載，時有述作，皆不若退谷之天府廣記致之盡而羅之廣也。昔者禹貢職方著於經，漢代地理誌於史，他如三輔黃圖、太平寰宇、括地誌以及元豐九域、元和郡縣諸書，時稍近古，然以彼時按之猶有不符。故酈道元注水經最稱博洽，而其中亦有自相牴牾之處。何則？自三代以降，郡國更易，城郭遷徙，加之地名沿革古今不同，而兩晉六朝並有僑置遙領者，若畫地而求之，鮮不失於淆訛者矣。是書分門別類四十餘卷，上自分野，下至建置、形勝、治署、風習、人物、名跡、題詠之屬，莫不詳且備矣。其禮格義例雖遜於正史，而紀誌事實深有愈於野史。太史公曰：夫燕亦渤碣之間一都會也，南通齊楚，北達朔方，西界雲中，東綰朝鮮，誠天府之國也。夫在春秋戰國之際，地隸諸侯，猶向雲然，而況皇都大一統之尊，畿輔為首善之區者乎？是為序。
康熙甲申仲秋翰林院檢討秀水朱彝尊撰

[book_title]卷一
◎建置
昔黃帝與蚩尤戰於涿鹿之野，戮其元凶，四海攸同。然後合符釜山，而為天子，建都涿鹿之阿，以兵為營衛。即今京師地。蓋燕地在漢以前通名為涿，至漢高帝六年，始分燕置涿郡。釜山在今涿州西，與易州界，狀如覆釜，故名。史記索隱謂在東海大明之墟，神其說也。今保安州西南九十里有涿鹿山，黃帝破蚩尤於此。州東南四十里有軒轅城。史記：顓頊都於帝丘，其地北至幽陵，即幽都涿鹿，其地最高，故曰陵也。堯建都於冀。燕，冀地也。古者中國之地，分為九州，大河以北為冀。堯都平陽，此其甸服也。及舜即位，以冀地太廣，始分冀東恒山之地為并州，東北醫無閭之地為幽州，又分遼東等處為營州，皆冀也。夏、商復省幽入冀，周復置幽州。漢末，曹操領冀州牧，又統名為冀。昌平有漢人張純碑，稱冀州從書，循古稱也。
（按司馬遷曰：余北過涿鹿，長老皆往往稱黃帝堯舜之處。張守節曰：媯州涿鹿城在山側，黃帝堯舜之所都也。皇甫謐曰：舜所都或曰潘，今上谷乜。漢晉人去古未遠，其言黃帝堯舜，皆都冀也。）
周封召公奭於燕，封堯之後於薊。史記注云：薊，今涿郡薊縣是也，即燕國之都。水經注：薊城西北隅有薊丘，故以名之。猶魯之曲阜，齊之營丘。
（燕有二國：一稱北燕，姬姓，召公奭所封；一稱南燕，吉姓，黃帝之後。地理志云：東郡燕縣，南燕國，無世家，不知其君諡號。惟隱五年，衛人以燕師伐鄭。杜云：南燕國。莊二十年，鄭伯和王室，不克，執燕仲父。杜云：南燕伯見傳耳。此據左傳及注疏，是以燕為召公所封，南燕為黃帝之後也。按史記，武王未及下車而封黃帝之後於薊，今涿郡薊縣是也。即燕國之都。孔安國、司馬遷皆云燕國召公輿周同姓。黃帝姓姬，君奭蓋其後也。古今考云：周武王封召公於北燕，地在幽州燕山之野。當是時，自有一燕國，吉姓，黃帝之後，在今所謂滑州者。召公受封，以元子就國，而次子留周室代為召公，與周公旦之次子代為周公，為二伯分陝者是也。二公又皆以師傅行六卿之事。燕自召公至王喜，為秦王賁所滅，秦始皇二十五年也。凡四十四世。其地為漁陽、右北平、遼西、遼東、上谷、代郡，雁門之郡，南得涿郡之易、容城、范陽、北新城、固安、涿縣、良鄉、新昌及渤海之安次。漢武所置之樂浪、玄菟亦皆屬焉。南通齊、楚，西界趙、魏，北鄰烏桓、扶餘，東綰濊貊、朝鮮、真番，亦曰東胡。秦二世元年九月，韓廣自立為燕王，班史帝紀所書也。考之陳涉傳，張耳、陳餘既立武臣為趙王，遣攻上谷，卒使韓廣北狥燕地，貴人豪傑曰：楚、趙皆已立王，燕雖小，亦萬乘之國也，願將軍立為王。韓廣曰：廣母在趙，不可。燕人曰：趙方西憂秦，南憂楚，其力不能禁我。且以楚之強不敢害趙王將相之家，今趙獨安能害將軍家乎？韓廣以為然，乃自立為燕王。此必燕王之太子丹被誅與王喜之被執，無復有召公之後矣，故燕人立韓廣為王，亦可謂匹夫而僥幸者矣。）
漢高帝元年春正月，項羽分燕為二。徙韓廣為遼東王，都無終。封燕將臧茶為燕王，都薊。八月，燕王廣不肯徒國遼東，臧荼殺之，並其地。韓廣為王僅三年。漢三年冬十月，漢韓信發使使燕王臧荼，下之。漢五年秋七月，臧荼反，陷代地，帝自往征之。九月，滅燕，虜臧荼。臧荼為燕王僅四年。漢高帝五年九月，封盧綰為燕王。光武三年，封叔父良為廣陽王。
（今京西有盧王屯，在安次縣常道鄉二十五里。漢燕王盧綰屯軍與劉賈夾攻燕者。今名盧綰屯。按常道鄉在耿就橋西，去安次縣五里。唐貞觀中縣治也。魏燕王宇子奐封常道鄉公，即此。廣陽，水名。水經注云：廣陽水東南至陽鄉縣右注聖水，聖水又東南逕陽鄉縣西，縣故涿之陽亭也。誌云：陽鄉城在今府治西南二十五里。）
晉室之亂，中原板蕩，慕容俊自龍城遷薊，竊據於此。至唐武德元年，改為幽州總管府。開元十二年，改幽州為范陽郡，置大都督府。有府十四：曰呂平、涿城、德聞、潞城、樂上、清化、洪源、良鄉、開福、政和、停驂、柘河、良杜、咸寧。
（劉定之曰：唐時此為范陽藩鎮，安史改為盧龍，而所治幽州薊縣不改。今移薊以為州，移盧龍以名衛，各去此數百里。其實唐之盧龍與薊在此。）
石晉天福元年，以遼有援立之功，割幽州等十六州以賂，燕土遂淪於異域。至金天輔五年，以燕京及涿、易、澶、順、景、薊六州還宋。宋宣和四年，改燕山府為永清軍。郭藥師叛金，金人復取之，地復歸金。先是顯德中，周世宗親策兵復瀛、鄚諸州，將抵幽，病還。宋太祖置封椿庫，曰：晉割幽燕以遺契丹，使一方限於境外。朕甚閔之。俟庫滿，則以此酬之。不然，散滯財，募勇士，以圖攻取。然終宋之世未能復也。
（宋太宗垂拱中，吏部尚書宋琪請復幽燕疏，其言幽燕情形甚悉。疏略曰：大舉精甲以事討除，靈旗所指，燕城以降。但徑路所趨，不無險易。必若取雄霸路直進，不免更有陽城之圍。蓋界河之北，陂澱坦平，北路行師，非我所便。況軍行不離於輜重，賊來莫測其淺深。欲望回轅，西適山路。令大軍會於易州，循孤山之北，淶水以西，挾山而行，援糧而進。涉涿水，並大房，抵桑乾河，出安祖寨，則東瞰燕城，才及一舍。此是周德威收燕之路。自易水距此二百餘里，並是沿山，村墅連延，溪澗相接，采薪汲水，我占上遊。東則林麓平岡，非戎馬奔衝之地。內排槍弩步隊，實王師備禦之方。而於山上列白幟以望之。戎馬之來，二十里外可悉數也。從安祖寨西北有盧師神祠，是桑乾出山之口。東及幽州四十餘里。趙德鈞作鎮之時，欲遏西衝，曾塹此水。況河次半有崖岸，不可輕度。其平地築城護之，守以偏師，此斷彼之右臂也。仍慮步奚為寇，可分雄勇兵士三五千人，至青白軍以來山中防遏，此是新州媯州之間，南出易州大路。其桑乾河水屬燕城北隅，繞西壁而轉。大軍如至城下，於燕丹陵東北橫堰此水，灌入高梁河，高梁岸狹，桑水必溢。可於駐蹕寺東引入郊亭澱。三五日瀰漫百餘里，即幽州隔在水南。王師可於州北係浮梁以通北路，賊騎來擾，已隔水矣。視此孤壘，旬日必克。初宋太祖欲取幽薊，以地圖示趙普。普曰：圖必出曹翰。帝曰：然。又曰：翰可取否？普曰：翰可取，孰可守？帝曰：以翰守之。普曰：翰死孰可代？帝不語，久之曰：卿可謂遠慮矣。帝自此絕口不言伐燕。及太宗平河東，出討幽薊，久未班師。普手疏極諫，甚謂陛下信邪諂之徒，又謂望陛下精調禦膳，保養聖躬。其言極切。帝報曰：將帥不遵成算，往復勞疲，為遼人所襲，此責在主帥也。朕踵百王之末，粗致承平，蓋念彼民陷於異地，將救焚而拯溺，匪黷武以窮兵。卿當悉之也。疆場之事已為之備，卿勿為憂。遂罷進取之兵，而宋之弱實基於此。）
幽州屬遼，後至太宗德光會同元年，立為南京。聖宗隆緒開泰元年，改稱燕京。改幽州府為析津府，薊北縣為析津縣，幽都縣為宛平縣。其地以平州為要害。（平州即今永平）天祚時，其將張玨守平州，以平州降宋，金人取之，時宋徽宗宣和七年乙巳也。至高宗紹興二十年，金主亮以上京僻在一隅，城燕京，徙居之。貞元元年，謂燕乃列國之名，不當為京師號，改析津府為大興府，稱中都。以中京會寧府為北京，汴京開封府為南京，而舊遼陽府為東京，大同府為西京，如故。
元世祖命邢台人劉秉忠相地於桓州東灤水北，建城郭於龍岡，三年而畢，名曰開平，繼升為上都，而以燕為中都。四年，又命秉忠築中都城，始建宗廟宮室。八年，奏建國號曰大元，而以中都為大都。
（世祖問劉秉忠曰：今之定都惟上都、大都耳，何處最佳？秉忠曰：上都國祚短，民風淳；大都國祚長，民風淫。遂定都燕之計。）
明大祖洪武初，欲建都於元故都，修撰鮑頻力諫而止。乃改大興府為北平府。二年，立北平中書省。三年，封燕王。九年，革行省，設承宣布政司。
（洪武元年改北平府詔：一海宇以安人心，正國統而君天下，理勢所在，古人皆然。自群雄乘亂以來，四方思治惟切，元綱已隳，疆土遂分。孰拯斯民，以定於一？顧予菲德，造此丕圖。荷上天眷佑，臣鄰翊讚，肇基江左，平定中原。瞄惟幽薊，實彼根本。命將北伐，列郡皆順。已於洪武元年八月初二日克取燕城。兵無犯於秋毫，民不移於市肆。捷音來奏，殊副朕懷。今改燕城為北平府，命官屯守。海宇既同，國統斯正。方與斯民共享安平之福。尚賴內外臣僚，夙夜公勤，匡朕不逮。）
明太宗永樂元年正月，禮部尚書李至剛等上一言：自昔帝王，或起布衣，平定天下，或由外藩，入承大統。而於肇跡之地，皆有升崇。切見北平布政司實皇上承運興化之地，宜遵太祖高皇帝中都之制，立為京都。制曰可。乃以北平為北京。二月，改北平府為順天府。八月，遷直隸蘇州等十郡、浙江等九郡富民實北京。先是，太祖建都金陵，於洪武二十四年七月諭工部曰：昔漢高祖遷天下豪富於關中，朕初不取。今思之，京師天下根本，乃知事有當然，不得不爾。朕今亦欲令富民入居京師，卿其令有司驗丁產殷實者分遺其來。於是工部徙天下富民，至者凡五千三百戶。彼時兩京並建，人戶殷實，說者謂幾比漢之五陵焉。
（永樂十八年建北京詔：開基創業，興王之本為先；繼體守成，經國之宜尤重。昔朕皇考太祖高皇帝受天明命，君主中華。創立江左，以肇邦基。肆朕纘承大統，恢弘鴻業，惟懷永圖。眷茲北京，實為都會。地勢雄偉，山川鞏固，四方萬國，道里適均。惟天意之所屬，實卜筮之攸同。乃仿古制，狥輿情，立兩京，置郊社、宗廟，創建宮室。上以紹皇考太祖高皇帝之先誌，下以開子孫萬世之弘規。且於巡狩駐守，實有便焉。爰自營建以來，天下軍民樂於趨事，天人協讚，景貺駢臻。今工已告成，選以永樂十九年正月朔旦，禦奉天殿，朝百官，誕新治理，用致雍熙。於戲！天地清寧，衍宗社萬年之福，山河綏靖，隆古今全盛之基。乃命禮部正名京師，不稱行在。）
◎形勝
幽燕自昔稱雄。左環滄海，右擁太行，南襟河濟，北枕居庸。蘇秦所謂天府百二之國，杜牧所謂王不得不可為王之地。楊文敏謂西接太行，東臨碣石，钜野亙其南，居庸控其北。勢拔地以崢嶸，氣摩空而崱{山力}。又云：燕薊內跨中原，外控朔漠，真天下都會。桂文襄云：形勝甲天下，扆山帶海，有金湯之固。蓋真定以北至於永平，關口不下百十，而居庸、紫荊、山海、喜峰、古北、黃花鎮險厄尤著。會通漕運便利，天津又通海運，誠萬古帝王之都。
太行自西來，演迤而北，綿亙魏、晉、燕、趙之境，東而極於醫無間。重岡疊阜，鸞鳳峙而蛟龍走，所以擁護而圍繞之者，不知其幾千萬里也。形勢全，風氣密，堪輿家所謂藏風聚氣者，茲地實有之。其東一帶則汪洋大海，稍北乃古碣石，稍南則九河既道所歸宿之地，浴日月而浸乾坤，所以界之者又如此其直截而廣大也。況居宜北之地，上應天垣之紫微。其對面之案，以地勢度之，則泰岱萬山之宗正當其前也。夫天之象以北為極，則地之勢亦當以北為極。易曰：艮者東北之卦也，萬物之所以成終而成始也。艮為山，水為地之津液，而委於海。天下萬山皆成於北，天下萬水皆宗於東。於此乎建都，是為萬物所以成終成始之地，自古所未有也。前乎元而為宋，宋都於汴。前乎宋而為唐，唐都於秦。在唐之前則兩漢也，前都秦而後雒，然皆非冀州境也。雖曰宅中圖治，道里適均，而天下郡國乃皆背之而不面焉者。孔子曰：為政以德，譬如北辰，居其所而眾星共之。易曰：離，萬物皆相見，南方之卦也。聖人南面而聽天下，向明而治。夫以北辰為天之樞，居微垣之中，而受眾星之所向，則在乎南焉。今日京師居乎艮位，成始成終之地。介乎震坎之間，出乎震而勞乎坎，以受萬物之所歸。體乎北極之尊，向乎離明之光，使夫萬方之廣，億兆之多，莫不面焉以相見。則凡舟車所至，人力所通者，無不在於照臨之中。自古建都之地，上得天時，下得地勢，中得人心，未有過此者也。朱文公熹曰：冀都天地間好個大風水。山脈從雲中發來，前面黃河環繞。泰山聳左為龍，華山聳右為虎。嵩山為前案，淮南諸山為第二重案，江南五嶺諸山為三重案。故古今建都之地皆莫過於冀都。蓋指今之京師地也。
（劉伯溫基曰：元氏入主中夏，佐以姚、劉、許、耶律諸君子，雖因其邇於陰山以定都，而地形之強，實甲天下。撫據全盛，幾將百年。一時文章，亦頗有奇氣，未必非山川形勝風氣之觀感或有以助之也。至於元季，四方鼎沸，而國都固猶晏然自若也。蓋其東連滄海，西接晉冀，前者瀰瀦大陸之利，北有重關天險之固。若非天命所歸，其主自遜於荒，而以勢利相持，雖引百萬之兵頓之堅城之下，歲月之間，成敗利鈍，未知其勢孰為得失也。）
◎險隘
居庸關在府北一百二十里，昌平州西三十里，南北相距四十里。兩山夾峙，一水旁流。懸崖峭壁，最為險要。淮南子曰：天下有九塞，居庸其一焉。唐高適入關詩，有絕阪水連下，群峰雲共高之句。明初洪武二年，大將軍徐達壘石為城，以壯京師門戶。永樂二年，置衛領千戶所者五。有龍虎台在關南口，台廣二里，袤三里，與積粟山對峙，作龍盤虎踞狀，俗名龍虎台。中有峽曰彈琴峽，水聲在石罅間，響如彈琴，故名。天津關在良鄉縣北，西至大龍門凡十五關口，其間差大者曰天津關。黃崖峪關在薊州北四十里，自關以東凡十口，至馬蘭峪關。其間差大者曰寬佃谷關。馬蘭峪關在遵化縣北，自是而東凡三十一關口，至大喜峰口。其間差大者曰沙陂谷口，曰羅文峪口，曰松柟峪口，曰龍井兒關，曰潘家口，曰團亭寨，曰楊口，在昌平縣西，凡二十七關口，至天津關。古北口在密雲縣東北一百二十里。兩崖壁立，中有路僅容一車，下有澗，巨石磊塊，凡四十五里。自是以東凡二十四關口，至峨嵋山寨。宋蘇轍古北道中詩：亂山環合疑無路，小逕縈回長傍溪。仿佛夢中尋蜀道，興州東谷鳳州西。大喜峰口在遵化縣北，凡七十口，至永平府青山口。黃花鎮在昌平縣東北九十里，自是而東至古北口，凡四十八關口。其間差大者曰大小峪關，曰白馬關，曰陳家峪關，曰吊馬峪關。峨眉山寨在密雲縣東北，又東至黃崖峪關，凡五口。其間差大者曰黃松峪關，曰將軍石關。
（京東京西險隘二百餘。洪武十五年九月，北平都司開報：曰一片石，曰黃土嶺，曰董家口，曰義院口，曰箭榦嶺，曰孤窯兒，曰劉家口，曰流河口，曰餘流口，曰冷口，曰界嶺口，曰青山口，曰乾澗口，曰桃林口，曰峪口，曰石門子，曰白道子，曰白羊峪，曰石湖洞，曰五重庵，曰新間嶺，曰佛面山，曰栲老山，曰擦崔子，曰城子嶺，曰水峪，曰中寨，曰榆木嶺，曰青山口，曰遊鄉口，曰缺門口，曰大喜峰口，曰小喜峰口，曰團亭寨，曰潘家口，曰常峪寨，曰三台山，曰隘口寨，曰龍井寨，曰朝兒嶺，曰鬆陀兒，曰松棚峪，曰青山大嶺，曰木潭嶺，曰臭麻峪，曰刀山寨，曰水嶺，曰馬蹄峪，曰洪山寨，曰蔡家峪，曰秋科峪，曰樂家峪，曰道清峪，曰羅文峪，曰貓兒峪，曰山寨峪，曰小槌角山，曰會仙台，曰沙披峪，曰山口西寨，曰片石峪，曰冷嘴頭口，曰豬皮寨，曰皮山寨，曰龍池寨，曰大安口，曰井兒峪寨，曰鯰魚石口，曰琵琶峪，曰馬蘭峪，曰平山寨，曰寬田峪，曰南山頂寨，曰餓老婆頂寨，曰滴水峪小寨，曰北山頂寨，曰滴水峪北山等寨，曰錄山頂，曰峪台嶺寨，曰古強峪，曰恥瞎峪，曰鑽天嶺，曰黃崖口，曰小平安嶺，曰大平安嶺，曰三山寨，曰蠶豫峪，曰青山嶺，曰章作峪，曰將軍石口，曰曷山寨，曰黃松峪，曰文家莊，曰魚子山，曰蕭家嶺，曰熊兒嶺，曰沙嶺兒，曰灰峪口，曰灰嶺兒，曰豬圈頭，曰山嘴頭，曰木場峪，曰灰塘峪，曰牆子嶺，曰磨刀峪，曰許家峪，曰蒼術會，曰小黃崖，曰大黃崖，曰石堂峪，曰薑毛峪，曰蘇家峪、火蟲峪，曰遙日南峪，曰燒香峪，曰墨峪口，曰崖台峪，曰高垛子，曰小水峪，曰漢兒嶺，曰城子山，曰倒班嶺，曰把頭嶺，曰師姑峪，曰招桐安，曰齊頭崖，曰柏嶺安，曰將軍台，曰盧家安，曰司馬台，曰丫髻山，曰沙嶺兒，曰磚垛子，曰龍王峪，曰師婆峪，曰古北口，曰潮河寨，曰祚峪，曰陡道峪，曰蠶房峪，曰陳家峪，曰東池峪，曰西胣骨，曰白馬甸，曰劃車嶺，曰馮家峪，曰營城嶺，曰黃崖口，曰石塘嶺，曰東石城、西石城，曰東水峪，曰白道峪，曰牛盆峪，曰小水峪，曰水口峪，曰河防嶝，曰神堂峪，曰升連口，曰加兒嶺，曰驢鞍嶺，曰南冶嶺口，曰黃花鎮，曰西水峪，曰東園峪，曰灰嶺口，曰賢莊口，曰銀石口，曰德勝口，曰虎峪，曰居庸，曰陽峪口，曰蘇林口，曰白羊口，曰白峪口，曰高崖口，曰方良口，曰常峪口，曰長城嶺，曰沿河口，曰石港口，曰小龍門口，曰天井關，曰東龍關，曰天橋關，曰天關，曰洪水口，曰西龍門，曰段口，曰石峨口，曰蘭坊口，曰鹿角口，曰南龍門，曰馬水中，曰道水口，曰石塘口，曰金口。）
金史曰：燕山之地，易州西北乃金坡關，（即紫荊。）昌平縣之西乃居庸關，順州之北乃古北口，景州之東北乃松亭關，平州之東乃榆關，（即山海關。）此數關皆天造地設，以為內外之限。今皆在京師之背，若負扆然，可謂天險矣。薊，京師左輔也。三屯營居中為重鎮。明初即古會州地設大寧都司營屯等衛，外山綿絡，與遼東宣府東西並列為外邊。命徐中山，於西北自古北口東至山海關，增修關隘一道，為內邊。至永樂以大寧全地與兀良哈，後止守內邊。昔人謂外邊山勢連亙千里外撤江環繞，為天然之險。於慎行曰：趙德鈞為幽州節度使，於幽州之南六十里城閻溝而戍之，又於幽州之東五十里城潞縣而戍之。二城乃幽州之門戶也。閻溝即今良鄉，為陸路之喉；潞縣即今通州，為水路之口。古今地險，亦略相蒙如此。楊循吉曰：京師形勢高聳，天地壇前有三里河，去通州五十里，地形高通州六丈九尺，置二閘，可行舟。大通橋去通州四十里，地形高通州五丈，置十閘，方可行舟。
◎分野
春秋元命包謂尾箕散為幽州，分為燕國。爾雅云：幽州為析木之次。晉書：析木陬訾為幽并，箕尾幽燕也，自尾十度至南斗十一度為析木之次，於辰在寅。又曰：廣陽入箕九度。唐誌謂箕尾析木津也，初尾七度，中箕五度，終南斗八度，應北平、漁陽等郡。天文志曰：析木津之次，中台之下，下台之上。又曰：冀主北斗樞星。又曰：辰星主燕趙代。森羅記云：尾九星九度少強三度入寅，於辰在寅，為人馬宮。分野之說，其來已久矣。然非可論於宸居之地。如心屬宋豫，三國時魏分也，宜占不在屬。魏黃初之四年，蜀之章武三年也。月犯心，先主殂。蓋心者心也，天之心天王之象也，先主本帝室之胄，故蜀當之。尾箕雖分幽冀，然尾主進禦，箕主后妃，尾受之箕帚，示婦道也。其占每在後宮。苻堅時彗起箕尾，緣堅滅燕，姊弟雙飛，垂妻同輦，已而衝逼長安，堅之亡以色荒也。玄宗時五星聚箕尾，未幾羯鼓漁陽，乘輿播遷，實金錢錦褓招之，惜當時太史令無以若語悟二主者。予因以五星所聚考之，房何與周，箕何與齊也？顧房主天子後宮，商以妲己亡，周以文母邑薑興，故聚房箕主簸揚。齊桓首霸而皇王事業悉舉而掃除之，非復唐虞成周宇宙矣。故聚箕。漢宋混一，井奎軫何分也？顧井主水，衡物之平者莫若水。營國制域，畫野分州，取象焉。高祖平海內，而守令郡縣較若畫一，故聚井。奎主武庫，亦主文章，五星聚焉，偃武修文，太平象也，故宋乾德見之。列宿始於角，終於軫，元人滅宋而宇宙內事為之一終，故宋淳熙間日月五星聚焉。洪武間聚奎，占若乾德矣。嘉靖間聚營室，已而九廟一新，致室為太廟也。觀此，京師非可以分野論也。
（洪武十七年閏十一月，命儒臣會同欽天監，以天文分野分配州郡，纂書二十四卷，賜名清類天文分野書。燕分野箕尾在寅，自尾三度至斗二度屬燕分。幽州今北平舊大都路。廣信宋廣信軍，即遂州，今並入安肅縣。信安宋信安軍，今霸州。乾寧今河間縣，宋為乾寧軍。永靜今河間景州，宋永靜軍。安肅今為縣，屬保定。保順今慶雲縣，屬河間，宋屬保順軍。永定今蠡縣，宋為永定軍。保定今府。順安今安州，屬保定，宋順安軍。保雄今雄縣，屬保定。莫舊莫州，今任丘縣，屬河間府。霸今州，屬北平府。大遼之東偏與高麗，皆燕分也。今考唐天文志云：尾箕析水津也，自渤海九河之北，得漢河間今府。涿郡今涿州。廣陽今北平。及上谷今保定縣。漁陽今薊州。右北平今灤州。遼西遼東今大寧遼陽。樂浪今平壤城。玄菟今東寧府。古北燕今北平。孤竹今永平。無終今屬平灤。九裔三韓九種之國，尾得雲漢之末派，龜魚麗焉。當九河之下流，濱於渤碣，皆北紀之所窮也。箕與南斗相近，為遼水之陽，盡朝鮮三韓之地，在吳越東南。）
◎風習
舊誌云：燕之山石塊壘，危峰雄特，水冽土厚，風高氣寒。其草木皆強幹而豐本。蟲鳥之化亦勁踵𣭲毳而瞿瞿然迅飛也。以故圓榘之粹，蒸為賢豪，上之人文雅沉鷙而不狃於俗，感時觸事則悲歌慷慨之念生焉。其猶然燕丹遺烈哉！以至閭巷傭販之夫，亦莫不堅悍不屈，硜然以急人為務，無闒冗呰窳之習。此其善也。然而風會之趨，人情之化，始未嘗不樸茂而後漸以漓，其流益甚焉。大都薄骨肉而重交遊，厭老成而尚輕銳，以燕遊為佳致，以飲博為本業，家無擔石而飲食服御擬於巨室，囊若懸磬而典妻鬻子以佞佛進香。甚則遺骸未收，即樹幡疊鼓，崇朝雲集。德化陵遲，民風不競。此詎可令賈太傅見也？隋志云：冀州於古堯之都也，帝居所在，故其界尤大。信都清河之間，博陵、恒山、趙郡、武安、襄國，其俗頗同。人性多敦厚，務在農桑，好尚儒學，而傷於遲重。前代稱幽冀之士鈍如槌，蓋取此焉。俗重氣俠，好結納，其相赴生死亦出乎仁義。故班誌述其土風，悲歌慷慨，椎剽掘塚，亦自古之所患焉。前諺云：官不偶，遇冀部。實弊此也。太原山川重復，人性勁悍，習於戎馬，涿郡、上谷、漁陽、北平、安樂、遼西皆連接邊郡，習尚與太原同俗，故自古言勇俠者皆推幽并云。然涿、太原自前代以來皆多文雅之士。雖俱曰邊郡，然風教不為此限也。
（宋著作郎許亢宗使金行程錄略曰：自良鄉六十里至燕山府。燕山乃古冀州地，舜以冀州廣遠，分置幽州，以其地在北方幽陰之地。東有朝鮮、遼東，北有樓煩、白檀，西有雲中、九原，南有滹沱、易水。唐制，范陽節度臨制奚、契丹。自晉割賂，建為南京，又為燕京析津府。戶口安堵，人物興庶，州宅用契丹舊大內，壯麗敻絕。城北有市，陸海百貨，萃於其中。僧居佛地，冠於北方。錦繡組綺，精絕天下。蔬蓏果實稻粱之類，靡不畢出。桑柘麻麥，羊豕雞兔，不問可知。水甘土厚，人多技藝，民尚氣節。秀者讀書，次習騎射，耐勞苦。夫金人偏安一隅，當時景色之豐、士民之勤如此。宜乎元臣郝經對世祖曰：今即不能如漢唐，如元魏、金源可矣。）

[book_title]卷二
◎府縣治
京府，永樂元年二月，改北平府為順天府，其府治即元大都路總治舊署也。先是，遼升為京，立幽都府，又改為析津府。至金為大興府。元初為大都路，號大興府。官署為宗正所據，官吏辦事於佛寺。至大中，監路平章政事莫吉奏請以錢四萬二千五百緡買靈椿里周氏地，計十九畝，建為公署。永樂定鼎於此，遂因其署而為順天府。歷朝來皆為京兆重地。畿內郡縣親領於六部，故曰直隸。而順天府在輦轂下，與內諸司相頡頏，不以直隸稱。府堂有明宣宗御製箴：
奕奕京師，四方所瞻。京尹之職，民庶事咸。周之內史，漢之三輔。不輕畀之，擇賢以付。國家因之，有尹有丞。亦有庶寮，用贊厥成。芒芒區域，輦轂其本。王者施仁，篤近舉遠。爾體予懷，務勤以周。情必上通，澤必下流。水清玉剛，準平繩直。毋憚豪右，毋縱奸慝。趙、張、邊、延，顯顯有規。無愧古人，祗我訓辭。
（按：府尹即漢內史之職，掌治京師。漢景帝分置左右內史。武帝更名右內史為京兆尹，左內史為右馮翊，又更所謂都尉者名為右扶風，共為三輔，治長安城中。唐京兆府置牧一人，以親王為之。五代置開封尹。宋牧尹不常置，太宗、真宗皆嘗為尹。後設權知府一人，以待制以上充。典司轂下，為劇要之任。明太宗改北平府知府為順天府府尹，照應天府例，給銀印，升正三品衙門，定設府尹、府丞、治中、通判、推官、經歷、知事、照磨、檢校等官。其職事掌京府之政令，宣化和人，勸農問俗，均貢賦，節征徭，謹祭祀，閱實戶口，糾治豪猾，賑卹窮困，清錄罪囚。務察知百姓之所疾苦而時撫摩之。歲攢實徵，十歲造黃冊，凡賦役皆按冊丁產而均適之。歲負府學一人，三歲合試八府生而貢士焉。月朔奏老人坊廂聽宣諭。歲立春迎春進春，耕藉田奉青箱播種以從。覈勳戚家人，給過文引，季終具揭奏進。國有市易，平其價，召商而時給之。凡學校軍匠積貯牧馬柴炭河渠隄塗僧道醫藥之事。宣德中，令所屬地方每丁種桑棗百株，官擇耆老勸督。天順中，令於宛、大二縣各設養濟院，以處貧者。成化六年，府尹閻鐸以歲饑坐視民患，不能賑濟，降衢州府知府，府丞而下並巡城御史加罰有差。其幅員：南為固安、霸州，北為昌平，東為通州、三河、香河、玉田，西為良鄉、房山，東北為薊州，東為東安、永清，霸州之南為保定、文安、大城，昌平之東為懷柔、密雲，通州之北為順義，南為漷縣，東南為寶坻、武清，薊州之東為遵化，東南為豐潤，西北為平谷，東至永平府灤州界三百九十里，西抵蔚州界三百里，南抵任丘界三百五十里，北抵延慶州界一百六十里，東西相距六百九十里，南北相距五百一十里。其統轄：在元大興府轄州九，縣二十有三，今領州五，縣二十二。洪武中，微有不同。據天文分野書載，北平府支郡四：涿州、通州、霸州、薊州，親領縣十一：大興、宛平、良鄉、永清、昌平、密雲、舊州。東安、舊州。固安、順義、香河、俱舊州。懷柔新立。涿州親領縣一：房山。舊有范陽縣附郭。後裁。通州親領縣四：三河、武清、寶坻、漷縣。舊州。舊有潞縣附郭。後裁。霸州親領縣三：文安、大城、保定。舊有益津縣附郭。後裁。薊州親領縣四：遵化、豐潤、平谷、玉田。舊有漁陽縣附郭。後裁。大興縣附郭，本秦薊縣地，屬上谷郡，漢至唐皆仍舊名，遼改為析津縣，金改為大興縣，元仍舊，明因之。編戶三十六里，原額一萬五千一百六十三戶，七萬一千七百九十七丁口。宛平縣附郭，秦漢至隋皆薊縣地，唐析西界置幽都縣，屬幽州，遼改為宛平縣。取釋名云：燕，宛也，宛宛然以平之義。金元仍舊，明因之，編戶七十五里，原額一萬四千四百四十一戶，六萬一千二百一十五丁口。良鄉縣在府西南七十里。春秋時燕中都地，漢為良鄉縣，屬涿郡，晉屬范陽國，後魏屬燕郡，北齊省入薊縣，尋復置，隋屬涿郡，唐屬幽州，以不從安史之叛，改固節縣，尋改良鄉，遼金元仍舊，明因之。縣東八里有廣陽城，漢舊縣也。編戶二十五里，原額二千九百戶，一萬三千七百七丁口。固安縣在府西南一百二十里。本漢方城縣，屬廣陽國，後屬涿郡，後魏省，隋置固安縣，屬幽州，唐屬北義州，貞觀初復屬幽州，金屬涿州，元屬霸州，後升為固安州，明洪武初改為固安縣。寰宇記曰：自易州徠水縣界移理於此。編戶三十八里，原額四千三百三十五戶，四萬四千一百三十五丁口。東安縣在府南一百五十里。本漢安次縣，初屬燕國，後屬渤海郡，晉屬燕國，隋屬涿郡，唐屬幽州。《城塚記》云：安次屬漁陽郡，唐武德四年，移古石梁城置。貞觀八年，又自石梁城移於魏常道鄉置。十三年，又自常道城東移就耿橋行市南置，即今理也。按志：舊東安州在縣西北渾河水次，居民輳集，名舊州頭。常道城去今縣四五里，元初屬霸州，後升為東安州，隸大都路，明洪武初改為縣。編戶四十四里，原額一千八百三十八戶，一萬二千五十四丁口。永清縣在府南一百五十里。本漢益昌縣，屬涿郡，東漢廢，隋置通澤縣，唐改為武隆縣，又改會昌縣，天寶初更為永清縣，取邊境永清之義。遼金元仍舊，明因之。編戶二十一里，原額一千三百一十戶，一萬二千九百九十四丁口。香河縣在府東南一百二十里。本武清縣地，遼於新昌置榷鹽院，因居民聚集，遂置香河縣，屬析津府，金屬大興府，元初因之，後屬漷州，明廢州，改今屬。編戶一十里，原額一千三百六十一戶，八千九百三十一丁口。）
通州在府東四十五里。秦屬漁陽郡，漢置潞縣，後魏置潞郡，隋廢入涿郡，唐置玄州，尋復為潞縣，五代及遼皆因之。金升為通州，取漕運通濟之義。元仍舊，明以潞縣省入。元末兵亂城毀，洪武元年閏七月，燕山忠敏侯孫興祖從大將軍徐達督軍士修之，始甃以磚石，周圍九里十三步，高四丈六尺。在潞河西，因以潞水為濠。編戶三十二里，領縣四，原額三千九百九十六戶，一萬八千五百七丁口。三河縣在州城東七十里。本漢臨泃縣地，唐析潞縣地置三河縣，屬幽州，以地近七渡、鮑江、臨泃三水故名。後隸薊州，遼仍舊，金元俱隸通州，明因之。舊城在今縣東三里，被水衝廢，後唐盧龍節度使趙德鈞改置。城方六里，濠闊三丈，深半之。嘉靖二十九年，知縣增城高五尺，四十二年，知縣又增五尺。編戶三十五里，原額二千六百三十二戶，一萬八千七百二丁口。武清縣在州城南五十里。漢雍奴縣也。水經注云：雍奴，藪澤之名，四面有水曰雍，水不流曰奴。漢書地理志：雍縣屬漁陽郡，建武二年，封寇恂為侯國。魏志：張郃從擊袁譚於勃海，兵圍雍奴破之。謂此邑也。唐天寶初，改為武清縣，五代宋金皆因之。元初屬大興府，尋割隸漷州，明改屬通州。武清舊城距白河十七里丘家莊南，明初因水患遷今治，元衛帥府鎮撫衙也。舊無城，正德六年罹流賊之變，知縣陳希文始築土垣。縣東南有漢泉州城，今治東北三十里有河西務，舟帆輻輳之地，戶部分司治之。編戶二十八里，原額三千三百三十戶，二萬七千六百九十七丁口。漷縣在州城南四十五里。漢泉州縣地，屬漁陽郡，晉屬燕國，後廢，遼於漷河之南置漷陰鎮，後改為漷陰縣，乾統四年，鳳凰見於漷陰，即此地也。元初屬大興府，後升為漷州，隸大都路，明改為縣，屬通州。編戶一十五里，原額一千一百戶，四千一百四十八丁口。寶坻縣在州城東南一百二十里。本漢泉州縣地，後唐於此置鹽倉，金初為新倉鎮，大定間始置寶坻縣，以境內產鹽故名。尋升盈州，後復為寶坻縣，元隸大都路，明隸通州。縣南有秦城，東南有梁城，五代時置蘆台軍。編戶三十三里，原額三千六百七十八戶，三萬二千三百四十五丁口。
薊州在府東二百里。秦漢之漁陽郡也。魏晉以降，陷於河北，前趙劉淵、燕慕容俊並都之。隋開皇初徙玄州於此。唐開元十八年始立薊州，取古薊門關以為名。天寶初，改漁陽郡，乾元初，復為薊州。遼置尚武軍，宋改廣州軍，金屬中都路，元仍為薊州，隸大都路，明因之，以漁陽縣省入。括地志曰：漁陽郡東南七十里有北平城，郡有漁山，治在其陽，故曰漁陽。編戶二十六里，領縣四，原額二千三百九十八戶，一萬七千八百七十五丁口。遵化縣在州城東一百二十里。本春秋無終國地，漢為右北平之境，唐於此置馬監及鐵冶，居民稍聚，因置遵化縣，遼於縣置景州清安軍，宋號灤州郡，金以縣隸薊州，元仍舊，明因之。縣西南五十里有平安城，唐太宗征遼時建。又有徐太傅城在喜峰口東北，為徐中山所築，歲久彌堅，望如碧玉。編戶二十里，原額一千六百二十四戶，一萬八千零七十四丁口。平谷縣在州城西北八十里。本漢舊縣，屬漁陽郡，後廢，唐為漁陽之大王鎮，金升為平谷縣，仍漢名，元初並入漁陽縣，後復置，隸薊州，明因之。編戶一十三里，原額一千二百三戶，八千九十六丁口。玉田縣在州城東八十里。本春秋無終國地，漢為無終縣，屬右北平，元魏屬漁陽郡，後省，唐復置，屬幽州，後改為玉田縣，因漢陽雍伯種石得玉故名。神龍初屬營州，後還屬幽州，又改屬薊州，五代至遼仍舊，宋為經州，金復為玉田縣，元仍舊，明因之。編戶一十八里，原額一千一百一十一戶，一萬一千七百四十丁口。豐潤縣在州城東南一百九十里。本玉田縣之水濟務，金升為豐潤縣，以古豐州潤河合而名之，隸廣州軍，元省入玉田縣，尋復置，隸薊州，明因之。南關城即古銀城，相傳趙武靈王築。縣西北二十里狼山管山兩崖對峙，其中有路通遵化縣。編戶二十二里，原額二千六百九十八戶，三萬五百六十一丁口。
昌平州在府北九十里。本漢軍都縣，屬上谷郡，東漢屬廣陽郡，晉屬燕國，後魏改為昌平縣。其理在州城西八里，唐昌平令狄仁傑、里人諫議劉蕡二祠俱在其處。明景泰初，移於永安城，即今所也。正德元年，南京吏部尚書林瀚奏升為州，以固陵寢重地，朝議不果。至八年，縣丞張懷復奏，許之，仍以密雲、順義、懷柔三縣來屬。編戶二十七里，原額二千六百九十八戶，三萬五百六十一丁口。密雲縣在州東北一百二十里。秦漢時為漁陽郡地，後魏置密雲郡，領白檀、要陽、密雲三縣，兼置安州，北齊廢郡，以二縣並入密雲縣，後周改安州曰玄州，隋置檀州，後改安樂郡，唐為檀州，遼為威武軍，宋號橫山郡，金復為檀州，元仍舊，明洪武初改為密云。縣志言今縣治乃漢<廣卒>奚。縣城東北五十里有安樂城，漢吳漢為安樂令，乃古共城地，舜流共工於幽州即此。編戶一十九里，原額一千六百四十七戶，一萬六千四百四十七丁口。縣去邊牆四十五里，嘉靖中設薊遼總督駐節其地。萬曆四年，濰縣大中丞劉應節建重城，高三丈五尺，闊二丈，周圍一千四百七十九丈，屹然重鎮。順義縣在州東北六十里。本秦上谷郡地，漢及魏晉皆為范陽之境，北齊始置歸德郡，隋改為順州，唐初為燕州，天寶初改歸德郡，乾元初復為順州，遼為歸寧軍，後改歸化軍，宋置順興軍，金復為順州，元仍舊，明洪武初改為順義縣。編戶二十一里，原額一千二百四十七戶，一萬二千四百七十七丁口。懷柔縣在州東北一百里。本密雲、昌平二縣地，唐貞觀中置懷柔縣，天寶初改歸化縣，乾元初復舊名，遼屬順州，金改為溫陽縣，元廢入順州，明洪武中分密雲、昌平地復置懷柔縣。編戶一十四里，原額一千二十戶，六千六百四十二丁口。
涿州在府西南一百四十里。州因涿水而名。說文：涿，水下滴。又以水中嘗出豕也。周九里，形如凹字，相傳昔顓頊時所築。州治創自漢盧綰，綰以高祖二年立為燕王，州故屬冀而地屬燕也。春秋戰國皆燕之涿邑，秦為上谷郡地，漢置涿郡，曹魏改為范陽郡，晉改為范陽國，後魏復為范陽郡，隋為涿郡，唐初廢郡為范陽縣，屬幽州，大曆中又於縣東置涿州，遼置永泰軍，宋改涿水郡，金復為涿州，元升涿州路，尋為涿州，明以范陽縣省入。編戶四十六里，領縣一，原額五千四百六十四戶，三萬八千八百六十九丁口。房山縣在州城西北四十里。本良鄉、宛平、范陽三縣地，石晉以其地逼遼，未有縣，金析置萬寧縣，以奉山陵，後改奉先縣，元改房山縣，屬涿州，明因之。編戶一十六里，原額一千八百二十九戶，一萬二百九十七丁口。
霸州在府南二百一十里。本秦上谷郡地，漢屬勃海郡，後漢屬廣陽郡，晉屬章武國，隋初屬瀛州，後屬涿郡，唐屬幽州，後改為永清縣，即益津關也。五代沿於遼，後周世宗顯德六年克復，始立霸州，留其將韓令坤守之，以示雄霸之義。宋治文安縣，金治益津縣，又析置信安軍，元仍為霸州，明以益津縣省入。州城舊傳燕昭王築。編戶三十一里，領縣三，原額三千七百二十戶，六萬五千一百二十二丁口。文安縣在州城南七十里。本漢縣故城，在縣東三十里。圖經：漢武帝時趙夔為文安令，好神仙，值大旱，乃自焚，土人感慕立祠。今縣理乃三河口之豐利縣也。隋大業時煬帝征遼經此，以其衝要乃立縣，唐貞觀初移文安縣於此，豐利遂廢，屬霸州，宋省永清縣入焉。金元仍舊，明因之。縣西二十七里有古南北盧溝城。編戶三十四里，原額三千六百三十戶，二萬四百八十九丁口。大城縣在州城南一百三十里。漢東平舒縣，屬勃海郡，東漢屬河間國，晉為章武國治，後魏改章武郡，北齊廢郡置平舒縣，隋屬景州，唐屬瀛州，五代改大城縣，周屬霸州，宋金元仍舊，明因之。縣東北有平陵城，漢書蘇建封平陵侯即此。編戶二十三里，原額三千一百九十九戶，三萬一千一百八十丁口。保定縣在州城南四十里。本涿州新鎮地，宋太平興國中於此建平戎軍，景德初改為保定軍，宣和中改為保定縣，隸莫州，金隸雄州，元初省入益津縣，後復置，屬霸州，明因之。編戶十六里，原額六百五十五戶，三千五百丁口。縣東北自路疃村起直抵西營唐頭等村，計長四十里，其南與文安界而北則霸州也。議者謂決霸州之堤以疏水性，而築大堤於南，以衛文安，則畿南十數州皆可免於水患。
明陸容曰：大明一統志，景泰間修而未成，天順間始成之。初修時，學士錢原溥為副總蓮，嘗欲誌戶口，而李文達以戶口戶部自有數，盧傷繁而止。按周禮，獻民數於王，王拜受之。是民數朝廷之所重也，苟在所當誌，何傷繁之慮耶？如以此為戶部有數而不誌，則內外文武諸司之設，吏、兵二部有數，學校寺觀，禮部有數，皆將不必誌耶？文達既自用，而彭、呂諸公又皆務為簡重，不相可否，故此書之成，不但戶口之登耗無征而已。萬曆五年十二月，順天府府尹王之恒言：會典原載該府戶口六十六萬九千三十有奇，自庚戌被兵後，隆慶五年，總括實在人丁止十四萬七千三百有奇，蓋租庸正額之外，更多雜派錢糧，以致民不聊生，日就凋耗。國初徙浙江等處富民三千八百餘戶以實京師，今不惟富民消亡已盡，即土著亦漸逃移。此豈居重馭輕意哉？請將各州縣稅契銀兩抵解雜派錢糧，一應帶徵錢糧盡行蠲免。部覆如議。
◎城坊
京師之地分為五城，每城有坊。中城曰南薰坊、澄清坊、仁壽坊、明照坊、保泰坊、大時雍坊、小時雍坊、安福坊、積慶坊，東城曰明時坊、黃華坊、思成坊、居賢坊、朝陽坊，南城曰正東坊、正西坊、正南坊、宣南坊、宣北坊、崇南坊、崇北坊，西城曰阜財坊、金城坊、鳴玉坊、朝天坊、關外坊，北城曰崇教坊、昭回坊、清泰坊、靈椿坊、登祥坊、金台坊、教忠坊、曰中坊、關外坊。每城設有兵馬司，其制始於元。南北二城置二兵馬司，專捕盜賊。按宋以四廂都指揮巡儆京城，神宗置勾當左右廂公事，民間謂之都廂，即此。明洪武初，因元制置五城兵馬指揮使司，設都指揮、副都指揮、知事，後改兵馬指揮司，設指揮、副指揮，革知事，增吏目，選於吏部。永樂遷都北京，仍遵舊制，每司設指揮各一員，副指揮各四員，吏目一員。中城止稱中兵馬指揮司，不稱城。中兵馬司在城內仁壽坊，東城兵馬司在城內思成坊，南城兵馬司在城外正陽街，西城兵馬司在城內咸宜坊，北城兵馬司在城內教忠坊。兵馬司夜巡，赴尚寶司領令牌，東城木字，西城金字，中城土字，南城火字，北城水字。天順二年九月，六科十三道奏，五城兵馬李惟新等二十一員不帶夜巡銅牌。上命逮擊詢問，各調外任。
（元朝御史王惲彈兵馬司文略曰：切見在都兵馬司設馬步軍五百人，係專一警捕衙門。自去年至今年三月終，強竊盜賊計六十餘起，致有殺傷事主，劫掠財物，及本司公廨下為盜者。蓋當該管兵馬不為用心，滋弊如此。三限不獲，行下取招，並不回報，其都轄上司縱令滅裂，虛作行移，亦不申明賞罰。是作過之人無法可畏，教之公行也。都城輦轂之下，庫藏倉庫諸所在，萬一窺竊，深係利害。又間有敗獲賊徒，除事關權勢不能歸結者，才方申上，自餘無問輕重，輾便鞫問斷遣。豈惟侵司越職，竊弄威樹，但恐中間情弊日滋，實為事害。兼是司自來並無囚係鞫問斷遣之理，今後合無令兵馬司據應獲盜賊，略行取問，即應解府歸結施行外，據失盜起數，已獲者賞，未獲者罰。如此庶望上無縱恣虛行之失，下革違錯自專之弊。賞罰既明，民知所畏，京畿之間，不待歲月，作過之人將自消弭。據此合行糾呈。）
明成化六年七月，上諭吏兵二部曰：五城兵馬多不稱職，爾吏部會兵部並錦衣衛官，簡其不勝任者，改調外任，別調有風力者代之。於是尚書姚夔、白圭等選指揮張寧等八員堪任，其傅閏等二十二員不堪任。因言兵馬之設，職專防察奸究，禁捕賊盜，疏通溝渠，巡視風火，其責頗重。邇來內外官及諸勢要不循舊制，凡事無分公私大小，皆屬幹理，又從而淩辱之。且占役夫甲，弊非一端。乞嚴禁前弊，稍重其權。仍增置副指揮二員，分理其事。有不職者黜之。上可其奏，命下，自今兵馬司務遵舊行事，內外官不得擅自差遣及占役夫甲，違者許徑自奏聞。每城增吏目一員，弓兵二十名。
隆慶四年九月，御史趙可懷言：五城掌印兵馬宜取正途科貢年壯有志行者授之職，檢驗屍傷，理盜賊刑名，而一切奔走瑣務則屬副兵馬，各上官接遇之禮及升轉之格，視兩京知縣。如不職者，聽巡城御史不時糾劾，仍俟五年大察，各城御史交代時第其考語送部，以備查考。又查京職有巡捕營。弘治之末，以京師多盜，設捕營參將把總等官，專捕盜賊。所捕之賊，連真贓申解巡視京師科道審問，轉送刑部。捕營題定事例，該營兵京城七百九十二人，城外一千一百二十人，把總等官率領捕賊。如或對敵殺真盜三名，為首者升一級，為從者給賞。對敵被殺者，子孫升實授一級，世襲。委官部下獲至二十名以上者升署一級，五十名以上者實授一級，把總官部下五十名以上者署一級，百以上者實授一級，軍人所捕不及數並願賞者，每名賞銀十兩，對敵擒斬劇賊者二十兩，數人共事者均之，把總並委官部下所不及數並願賞者每名賞銀壹兩。已受賞者不許告退，並功升級。一年內地方失盜，委官積至五起以上者降一級，十起以上二級，把總官十起以上一級，二十起以上二級，不及數者委官每起奪俸兩月，把總一月。若把總委官私役賣放巡捕軍人，照例究問。
萬曆四十五年，盧溝橋劫鞘，上命各官住俸拿賊，攤賠課銀，並以守禦地方專責巡捕。兵部議：國初設五城兵馬司，職專巡捕，後以夜禁為重。弘治間始設捕營。其間節次條例，增改不一。至萬曆十三年末，自卯至申責成兵馬司，自酉至寅責成巡捕營，各自分管，畫為定規。說者謂參總之令不行於火甲，故白畫之罪不及於官軍。而盧溝橋劫鞘一事獨不少寬於捕營。宜及今亟為酌議，歸諸畫一。計右哨食糧尖哨二百名，分為兩班，每班一百名，分為五隊，每隊二十名。自盧溝橋起至廣寧門止畫定信地，常川駐防，勿以晝夜為限。凡遇錢糧解到，良鄉兵快自縣送至盧溝橋巡檢司，本司弓兵自盧溝送至廣字門，其南城輪撥兵番與弓兵同自盧溝護送至廣寧門，弓兵與番兵交割，番兵復自廣寧門送至京。一有失事，良鄉至盧溝責在良鄉縣，盧溝橋至廣寧門責在南城宣北坊與右哨及巡檢司，廣寧門至京責在南城宣北坊。而解官包折兵夫，則良鄉或巡司預申，責在解官。至於沿途保長鄉夫，宛平縣會同宣化坊嚴行申飭，倘有卒然之警，互相應援，以此定緝盜之責，即以此案失事之罰。若都重二城以內一切白晝搶劫仍係兵馬專責，捕營夜巡，責成如故。
京城設巡視御史，始於正統時。不置公署，巡視所至，遇有喧鬧，當時遣斷，或暫借各術所公署發落。景泰中，京師多盜，差御史十人捕治，事平留五人分理，建立公署，凡有奸弊諸事，許受理送問。其差用試御史，三月一更。萬曆中，都御史孫丕揚請用實授御史，一年而更，未行。
成化二十一年四月，錦衣衛請令巡城御史捕京師棍徒。上曰：昔漢郭解，一豪俠之雄耳，武帝因公孫弘之言殺之以懲不逞，論者謂其有關治體。今群惡少相倚為奸，恐將來效尤者無所不至。宜榜禁之。仍令保伍互相覺察，有怙終不悛、知而不告者，各治以罪。弘治元年十二月，御史陳瑤言：崇文門宣課分司以收商稅，近者戶部奏差御史主事往監其事，率以掊克為能，遂致商旅不通，物價騰踴，有傷國體。乞取回原委官員，止循舊例，順天府官收商稅間有奸弊，宜令巡城御史督察。上曰：御史言是，但此分司曩被校尉及無籍者挾制攪擾，因命御史主事監收。今後止許稽盤客貨，其餘行李車輛毋得收檢阻遏，違者巡城御史參治。嘉靖三十七年六月，刑部尚書鄭曉等言：故事，在京軍民詞訟俱赴通政司谘送法司問斷，各衙門有應問者，參送法司問斷，不得自決。比來事權不一，諸司各自受詞，拘禁箠楚，或妄以意見出入，顛倒法令，致良善苦於紛，奸頑喜於詐害。請申明會典條例，令各衙門通行遵守，庶政體歸一。疏上，得旨：自今在京軍民詞訟，各衙門並巡城御史毋得徑自受理，違者奏治。萬曆十四年三月，刑部尚書舒化言：五城不當準受呈詞，人命不當簡注，事體不當歸結。御史徐大化極力爭之。上命京師詞訟小事聽五城御史受理速結，以便小民，至於成招擬罪者，送刑部問斷。且令部院詳議。議得五城受理不宜問罪，不得濫罰，不得俺滯及簡證刺字。至於舊賊充番，尤為不便，宜禁止之。上允，著為令。巡視南城湖廣道監察御史方震孺疏：臣考前代畿輔之政，大都統於京兆，而我朝蓋用五城御史。蓋五府六部環集於輦下，民無所知，知有巡城御史而已。侯王保輔，赫奕於長安，民無所畏，畏巡城御史而已。細而兒女小忿之爭，俗而米鹽瑣屑之事，非質之御史不了也。暫而徒步之相搏，久而畢世之深仇，非質之御史不平也。甚至覆雨翻雲之奸，布地遮天之手，非御史不能摘而發其覆也。豪璫族，炙手薰天，可以一語折服之，無敢嘩；依城憑社，深根固蒂，可以寸檄招致之，無敢拒。然則巡城之任綦專矣，其權綦重矣。故臣不遑舉其枝節，而但求其本源，曰：城規不可不肅也，城禁不可不嚴也，城員不可不填擇也。巡方者例不得攜家屬，例不得受私書，例不得尋常宴會，何城差獨不然？終日拜客，終日應酬，蓋交遊雜遝則神氣日分，竿牘旁通則面皮難冷，嚴於外而寬於內，豈用御史之初意哉？所謂城規之當肅者此也。頗聞我皇初政，都門白晝無敢持帕儀往來者，而一切白蓮左道捏謠造謗之徒皆潛蹤屏跡，可想見一時振刷景象。今漸蔑如矣。即如經略係逖獄，而靈濟宮一弟一侄，椎鑿之聲日聞。又臣搜假印時，無意中得山人莊士元文書一卷，皆係罪璫戚畹之辨揭，而其它一二尺牘深有可疑訝者。乃知山人墨客，慣走豪貴之門，而走險通神，大為悠謬之口。此輩不驅除，巡城者不得謝其責。所謂城禁之當嚴者此也。京師者萬國之堂奧也，而親民之官獨兵馬指揮耳。往時司官題用正途，最有深意，而不知坊官之親民，與司無差別也。竊以為各城坊官亦當以考選遺珠充之，其體貌升轉與司官等。豈惟司坊，即宛平、大興二縣亦當用甲科，而治行之最者其超擢亦當出諸藩上，所謂城員之當慎者此也。總之，有官不可以無法，有統不可以無輔。有官有法，有統有輔，而所以治京師者過半矣。

[book_title]卷三
◎學宮
燕都有學，前不可考。唐咸通中，立學舍一區以處生徒。遼道宗清寧元年十二月，詔京師設學養士，頒五經傳疏，令博士助教講解訓導。金世宗大定十六年，韶京府設學義士共千人，凡經史注疏會課學規，一同大學之制。元太宗六年，於金故都設國子學總教。元世祖中統二年，命諸路置學舍學校官，而大都路未設學，統於國子學。八年，立京師蒙古學。十三年，置大都路學署曰提舉學校所，移周宣王石鼓於此。二十四年，遷都北城，立國子學於城之東，乃以南城國子學為大都路學，復移石鼓於國子學。至泰定三年重修，而學制大備。
（馬祖常重修大興府學孔子廟碑文曰：昔我太祖皇帝受命造邦，金人遜於汴，太祖即以全燕開大藩府，制臨中夏。維時已有定都之志矣。故太宗皇帝首詔國子通華言，仍俾貴臣子弟十八人先入就學。城新刳於兵，學官攝於老氏之徒。迨世祖皇帝教命下，始正儒師，復學官，廟祀孔子，歸儒垣四侵地，勒石興文，作新士子。至元二十四年，既城今都，立國子學，位於國左，又因故廟為京學。京師雜五方俗，尹治日不給，廟之牆屋敝壞，將壓以毀，講席之堂粗完。泰定三年，今大尹曹侯上視廟貌祠位皆不如制，割稍入為寮寀倡。然後大家富人合貲以聚財者有焉，釋子方士分食以庀徒者有焉，施施於於，咸樂相成。延兩廡五十二楹，締搆塗飾，工良物辨，象從祀諸賢百有五人，妥靈性肖，威儀有容。又懇請於朝，得廩餼弟子員百人受學於師，復其身不勞以事，於是天下首善之教興焉。廟肇自唐咸通中，至遼金燕為都邑，故嘗用天子學制，選舉升造，與南國角立，亦一時之盛也。太宗皇帝當雲雷經綸之世，聖訓諄切，以德賞喻父師，以夏楚懲子弟，饑焉栗肉，渴焉酒醴，力焉仆使，恩義甚備，其養賢勸善之誠，固已高出於百王之上矣。世祖皇帝立極作則，人文昭明，登用儒臣，躬親講學，故當時勳賢之裔以及宿衛之臣罔不以揖讓俎豆之為懿，顓蒙昏庸之為恥也。而三代國學黨序遂庠家塾之等，秩然羅列於上下，才學經術用世之士踵武而出。暨仁宗皇帝賓與，大比四方舉進士，凡登賢書策名禮部者，京師屢倍於外郡，非列聖仁涵義揉，百年之禮樂文武推而致之歟！燕自虞夏為武衛之服，召公之化尚矣。昭王築台以徠賢士，鄒衍、樂毅、劇辛至，有稱於世，韓嬰以詩易為一家師，孔穎達博綜五經，卓然庶幾醇儒。今多士遊歌在庭，摳衣在廟，將見魯鄒之美矣。若嬰、穎達宜所不道，矧衍、毅、辛之徒哉！夫儒者之學，詩書六藝之文，以至施天下之道，無有二也。後世教不明，家異人殊，各溺於所習，以相詆訾。由上之教無以一之。嗟夫！古者小學大學之師，弟子之傳，皆本道德仁義之實，著於詩書六藝之文，非有教有授，則不敢以傳也。傳焉而龐雜不經，則上有刑也。是故風淳而氣同，由上之教有以一之也。而王國多士，逢文明之會，肄業有學，學有師，春秋祀其先聖先師者，有廟有位，入有食以處，出有貴於眾，所以報稱列聖教化之德而應賢侯承宣之志者，必觀而起矣。遂為銘詩。詩曰：皇元有赫，奄受大國。於月之帽，於日之域。京邑翼翼，莫不來極。予誕敷文德，新都有嵯。辟雍峨峨，基弁之差。濟爾象犧，鍧爾弦歌。新宮則那，舊廟如之何？皇帝在禦，百度鹹苦。海輸維柟，河浮厥柏。是尋是斫，虞庠嶽嶽，式光我上國。玄聖儀儀，玄紞龍衣。衎我先師，既右享之。采芹於池，薦此明犧，用介我蕃厘。蕃厘伊何？彼美多士。克明克類，克亮厥事。以登膴仕，以媚於天子。有鏗華鍾，路鼓逢逢。言燕於公，有翼有顒。多士既同，天府是庸，維曹侯之功。曹侯訚訚，乃承乃宣，禦劇乃專。虞庠連連，王氏安安。祗國維賢，天子萬年。）
明順天府儒學在府治東南。洪武初，以元國子監為北平府學，以元天和觀地為大興縣學，宛平縣學仍故。及太宗永樂元年，改北平布政使司為順天府，仍以府學為國子監，大興縣學為府學，照應天府例，革大興、宛平二縣學。禮部請以府縣生徒通經能文者，充北京國子監監生，其餘充順天府學生，從之。九年，同知甄儀建明倫堂東西齋舍。十二年，府尹張貫建大成殿，又建棲生舍於明倫堂後。
宣德十三年，府尹王賢以學之舊址多為軍民所侵，疏請復其舊地，遂擴而新之，重為大成殿，翼以兩廡，前為戟門。殿與門為間各三，廡為間各五。因書基為祠，以祀宋丞相信國文公。為六齋於明倫堂東西，附以棲生之舍，會饌有堂，有廚有庫，後累經修茸。至萬曆庚辰督學商為正遷宋文丞相祠於學舍之東，江右大紳就其地建懷忠會館。戊子，督學楊四知建尊經閣於文廟東北，建文昌祠於東南。按學在教忠坊，本元之柴市，文丞相授命之地。元即建丞相祠，冠以儒巾。明正統七年四月，府尹王賢奏改宋時丞相冠服。京府宛、大二縣如應天例，不設學校，統於府學。良鄉縣儒學在縣治東南，洪武五年建，正統十二年重修。固安縣儒學在縣治東，洪武三年建，八年增修。東安縣儒學在縣治西，洪武五年建，宣德五年重修，隆慶五年知縣王邦直重修。永清縣儒學舊在舊治內，金壽昌元年，前啜裏軍都押司官蕭薩八建，洪武六年，知縣盛本初修，永樂六年，知縣王居敬復葺。成化四年，被河水傾倒，教諭馬文、生員趙亮等奏準遷於縣治南，知縣許健創修。正統六年，巡按程富奏永清縣學置非善地，宜改建山川壇址。上以賢才在教養不在地利，斥之。香河縣儒學在縣治東，洪武十四年建，正統元年重修。文廟逼近街市，萬曆二十一年，知縣陳增美改建，復增置名宦、鄉賢、泮池，至天啟末，知縣沈惟炳重修。通州儒學在州治西，元大德間建，永樂十四年重修。三河縣儒學，金太和間建。舊在白河西十七里，曹家莊南，洪武初因水患遷於縣治東北隅，即元帥府家廟也。嘉靖十六年，知縣趙公輔復改遷於縣治之南。社學在文廟西南，元有三河溝堂，王約有記。武清縣儒學在縣治東，舊在白河西，明洪武初因避水患徙建於此。漷縣儒學在縣治西北。舊在河西務，元末廢，明洪武四年重建於此。寶坻縣儒學在縣治東北，元大德間建，明洪武三年重修。薊州儒學在州西北，自唐以來亦既有址，金人崇其堂宇，元至順間、至元間知州相繼修葺，至正間益增大之，明洪武初重建。社學十三處。遵化縣儒學在縣治西南，金正隆三年建，萬曆二十一年重修。平谷縣儒學在縣治南，建於元至正間，明成化五年知縣郭銘重修。嘉靖二年，清軍御史熊榮、巡撫御史孟春、總兵馬永、參將呂昌、兵備副使熊相、督暑印縣丞宋澄增拓，視昔加美焉。嘉靖四十年，御史秦嘉楫以屯田按縣謁廟，乃出公帑所贏重修，殿廡堂齋，煥然一新，戟門外鑿泮池，瓷磚橋，其外橫衢豎二坊，東曰興賢，西曰育才。玉田縣儒學，金乾統年建於縣西南，明洪武初重建，嘉靖十一年，移於西關廂，舊大覺寺，十九年，督學御史阮鶚移於城內舊玉陽觀，萬曆六年，知縣胡兆麒、教諭周思移建文廟於縣西。豐潤縣儒學在縣東南，金大定二十七年建，元至元元年修，明洪武初重建。養賢食三楹在堂西，嘉靖二十八年，縣令時鳳建。歲征夏麥一百五十石，秋糧二百五十石，鹽運司折糧運鹽課銀四十三兩五錢，自成化年鹽院據五圖廩膳生題準，協濟儒學官生俸廩，永為定額。社學在文學東。昌平州儒學在州治東，元時為昌平縣學，在舊縣西，景泰三年，始與縣治俱徙，正德三年升州學。密雲縣儒學在縣治東，元至正間建，明洪武十一年重修。武學、（舊城文學西。）文昌藝苑、（新城東門外北。）密雲後衛學、（成比二十二年，生員祀昭奏建。）密雲後衛書院，（原建於古北口東門外，兵毀改建城內。）萬曆初，總督劉應節與大帥戚繼光建。順義縣儒學在縣治西，洪武八年建。懷柔縣儒學在縣治東，洪武十五年建，正統五年重修。涿州儒學在州治西南，遼統和間建，明洪武五年重修，漢唐文學最盛，如漢韓嬰、崔駰、崔璦、崔實、盧植，唐張說，皆有著作行世。房山縣儒學在縣治東南儒林坊，創於元，至明隆慶庚午重修。霸州儒學在州治東，洪武三年建，正統五年重修。文安縣儒學在縣治西，宋大觀間建，金毀，元皇慶初重建，明正統八年重修。宋蘇洵為縣主簿，後人重其人，因搆橋名蘇橋。大城縣儒學在縣治西，元建，兵毀，明洪武間縣丞王巒重建。社學舊在學西。保定縣儒學在縣治東，洪武十五年知縣徐仲謙建，景泰三年知縣王钅遂、弘治十二年知縣王大輅、嘉靖十五年知縣冉崇儒俱重修。
◎武學
京衛武學設於正統六年。初，洪武二年禮部奏請如前代故事，立武學，仍建武成王廟。上曰：立武學，是分文武為二，輕天下無全才矣。三代以前之士，文武兼備，用無不宜。如太公之鷹揚而授丹書，仲山甫之賦政而式古訓，召虎之經營而陳文德，豈比於後世武學止講韜略，不事經書，專習干戈，不聞俎豆，拘拘於一藝偏長哉？今建武學，又立武成王廟，是近世之陋規也。大公宜從祀帝王廟，其武學武成王廟罷之。至正統六年，成國公朱勇選驍勇都指揮官紀廣等五十一員，熟嫻騎射幼官趙廣等一百員，上命置教授一員、訓導六員以教之。景泰三年七月，以武生多襲代，調取征操，所餘僅十許人，罷之。以學舍分賜太監王瑾、百戶唐興。天順八年十一月，給事中金紳復請設以育將才，因以太平侯張軌舊第為學，設官如故。嘉靖十五年，以舊學在城東偏狹之地，改建於皇城西隅大興隆廢寺。
（嘉靖改建武學，命兵部會同禮、工二部條議事宜具奏。一、專教將領。宜命才望素著諳兵文臣一員提督講武，選各府掌印僉書侯伯及各營坐營將官二三十員，每月遇三日赴講武經等書，遇八日演習武藝。至歲仲冬，請車駕幸講武殿，行大閱禮，考校將帥而賞罰黜陟之。一、尊崇廟享。古今言兵者，以太公呂望為宗，請仿唐制，立武成王廟，以漢唐以來名將，如孫武、吳起、司馬穰苴、尉繚子、黃石公、張良、韓信、李廣、趙充國、諸葛亮、鄧禹、馮異、關羽、張飛、李靖、李勣、郭子儀、曹彬、韓世忠、岳飛，本朝之徐達、常遇春、張玉、湯和配享。每歲春秋致祭，庶典制不闕，武教有所興起。一、時加勸懲。每歲仲冬大閱外，其春夏秋仲月望日，該部請旨會官嚴加校閱弓馬兵書，開其等第，奏行該部紀錄。果弓馬熟嫻，通曉兵略者，即遇缺推補，否則不得升敘。上從之。）
◎書院
太極書院，元太宗八年建，時中書行省楊惟中用師於蜀吳荊漢，得名士數十人，深於道學，乃收集伊洛諸書，載送燕京，還與姚樞謀建太極書院及周子祠，以二程、張、楊、遊、朱六子配食。請趙復為師，選俊秀有識度者為學生，由是河朔始知道學。
（元人吳萊淵穎集云：趙復，字仁甫。元初南伐攻德安，潰之，復遭擄，遇姚樞，輿言，信奇士。仁甫方以國破家殘，不欲北，且祈死。會夜月出，即逃，乃亟被鞍躍馬，號積屍間，見其解髮脫履，仰天呼泣，蓋欲至水裔而求溺也。姚曉以徒死無益，乃還。然後盡出程朱性理等書及諸經傳，故姚文獻與許文正公遂為當代儒宗，仁甫為有以發之也。世祖在潛邸嘗召見曰：我欲取宋，卿可導之乎？對曰：宋父母國也，未有引他人之兵以伐父母者。故仁甫雖在燕久，嘗有江漢之思，人稱為江漢先生。）
諫議書院在昌平州西南五里。元人乃賢曰：唐劉蕡幽州昌平人，謫死柳州，歷遼金無能發潛德。至本朝天曆間，昌平驛官宮祺始奏建劉諫議書院，設山長主之，躬謁有題曰：入郭日已暝，慘淡風葉赤。鞠躬荒祠下，低徊想遺直。劉君素忠憤，伏闕論邦國。痛陳心腹禍，竟罹考功斥。餘子盡騫騰，鬱鬱負慚色。鄉人仰高誼，千載崇廟食。悲歌風蕭蕭，感慨情惻惻。出門無行人，涼月照東壁。書院久圮，萬曆中廣平劉榮嗣為府尹重新。
文靖書院在房山縣西南七十里。元里人總管趙密、教授賈壤嘗從容城劉因遊，歸以其學教鄉人，乃建書院立祠祀之，賜額文靖，蘇天爵為記。
益津書院在霸州城東宮家莊，元宮君祺建，合韓謝二莊弟子肄業其中，黃溍作記。
（元世祖至元二十八年，令江南諸路學及各縣學內設立小學，選老成之士教之。其他先儒過化之地，名賢經行之所，輿好事之家，出錢粟贍學者，並立為書院。凡師儒之命於朝廷者曰教授，路府上中州置之。命於禮部及行省與宣慰司者曰學正、山長、學錄、教諭，州縣及書院置之。路設教授，學正、學錄各一員，散府上中州設教授一員，下州設學正一員，縣設教諭一員，書院設山長一員。中原州學山長、學錄、教諭並授禮部劄付，凡各府所屬州縣學正、教授、學錄，教諭並授行省及宣慰司劄付。凡路州府書院設直學，以掌錢穀，從郡守及憲府官試補，直學考滿又試所業十篇，升為學錄、教諭。凡正、長、諭、錄、教授或由集賢院及台憲等官舉充之，諭、錄歷兩考升正、長，正、長一考升散府上中州教授，上中州教授又歷一考升路教授。教授之上各省設提舉二員，正提舉從五品，副提舉正七品，提舉凡學校之事。後改直學考滿為州吏，例以下第舉人充正、長，備榜舉人充諭、錄，有薦舉者亦參用之。自京學至州縣學以及書院，凡生徒之肄業於是者，守令薦舉之，台憲考核之，或用為教官，或取為吏屬，往往人材輩出。是年有司上諸路所設學校凡二萬一千三百餘。）
首善書院，明天啟二年建，在宣武門內，為總憲鄒公元標、馮公從吾講學之所。京師首善之地，道宮梵宇，鴟吻相望，而獨無學者敬業樂群之處。鄒公以總憲、馮公以副憲起，同至京，各道御史構書院一所於宣武門內東牆下。兩先生朝退公餘，不通賓客，不赴宴會，轍入書院講學，紳衿有志於學者，環而靜聽，或間出問難，無不暢其懷來，一時轉相傳說，咸知顱名義，重廉恥，士風為之稍變。未幾逆璫用事，郭允厚、朱童蒙輩相繼疏論，以講學為門戶。未幾楊公漣二十四罪之疏上，附璫者嗾璫，謂此皆門戶中人也。黨禍大作，倪文煥、張訥等奏請毀書院，棄先師木主於路左，壁有記為葉公向高文，董公其昌書，並碎焉。未幾上海徐光啟請改為西洋曆局，後屢請復，不報。
（葉文忠向高記曰：首善書院者，御史臺諸君所創，為南皋鄒先生、少墟馮先生講學所也。額曰首善者，以在京師為首善地也。二先生語余：子為記。余曰：記講學者必有素嘗學問之人，高不知學，何以為辭。二先生固強之。余乃言曰：古之所謂教學，則庠序學校盡之矣。當其時裏黨之所肄習，師儒之所修明，舍三德六行五倫之外，無他物也。自鄒魯興，斷斷於洙泗鳧繹之區，始言心言性，言道德仁義，而其指歸不出於孝弟。時庠序學校廢，而賢人君子之有志於學者，始欲得聖賢為之依歸，以共維世教於不墜。其上下之相為補救如此。漢唐以來，以雜學詞章取士，置德行倫常於不講。至宋而濂洛關閩諸儒，乃復緒鄒魯之微言，轉相授受。鹿洞鵝湖，始有書院以聚徒講學，亦杏壇之遺意也。明興，設科羅才，雖取詞章，而學宮功令載在臥碑者，一本於德行，至以明倫額其堂。其大指與三代同。而末流之弊，逐功利而迷本真，乃反甚於漢唐。賢士大夫欲起而維之，不得不復修濂洛關閩之餘業，使人知所向往。於是通都大邑，所在皆有害院，而京師獨缺，欲講學者率寄跡於琳宮梵宇黃冠緇流之所居，而無一敬業樂群之地。蓋二百餘年於茲矣。夫大學之道，明德新民，歸於止至善。其釋止至善，首言邦畿千里，惟民所止，共重邦畿如此。而要其所止，又不外於君臣父子之倫。蓋聖人之教人，明白顯易，不為奧說渺論又如此。夫惟君臣父子之倫明而後朝廷尊，朝廷尊而後成其為邦畿，可為民止。故曰：商邑翼翼，四方之極。會極會此，歸極歸此。此之謂首善，非他之通都大邑所得而比也。二先生之惓惓於此舉，意念深矣。吾聞鄒先生之學，深參默證，以透性為宗，以生生不息為用，其境地所詣，似若並禪機玄旨而包括於胸中。馮先生之學，反躬實踐，以性善為主，以居敬窮理為程，其識力所超，又若舉柱下竺乾而悉驅於教外。要之於規矩準繩，倫常物理，尺尺寸寸，不少逾越，輿世之高談性命忽略躬行者大相逕庭，則二先生師世淑人之模範又無不同。故凡謁鄒先生者，盎然如太和元氣之薰蒸，疑遊華胥之庭，其見馮先生，則屹然泰山喬嶽，生仰止之心。今合二先生振鐸於邦畿，又適值聖天子道化覃敷，統接堯舜，一時名流濟濟，如龍源鍾先生輩，相與於喁唱和，共明君臣父子之倫，闡皇極以示會歸。使凡有志於大學者，毋以至善為荒唐，而唐虞三代之治可復還於今日。則其所補於世道豈淺鮮哉！往徐文貞在政地，好講學，朝紳借以為市。江陵矯之，至盡毀天下之書院，使世以學為諱。余愧不能為文貞，奉二先生於皋比，而幸與之同朝，時聆其謦欬，又讀其論學之書，目睹書院之建，未嘗不忻忻然有執鞭之願。世得無執江陵之見以誚余乎？余亦甘之矣。書院在大時雍坊十四鋪，貿易自民間，為貲一百八十兩，皆五廳十三道所輸。經紀其事者，司務呂君克孝，御史周君宗建。以天啟二年月日開講。是為記。）
東惠書院在通州儒學西南，嘉靖己酉巡按御史阮鶚建。
雙鶴書院在通州張家灣城內，萬曆中淮撫李三才建。
◎國學
遼太祖時立南京太學，而規制不可考。金海陵天德三年，始置國子監。定制詞賦經義生百人，小學生百人，以宗室及外戚皇后大功以上親、諸功臣及三品以上官凡兄弟子孫年十五以上者入學，不及十五，則取有物力家子弟年十三以上、二十以下者充。凡會課，三日作論策一道，季月私試，如漢生制。
元世祖至元六年，以金樞密院立國子學。至二十四年定制，設博士通掌學事，分教三齋生員，講授經旨，究正音訓，上嚴訓導之術，下考肄習之業。復設助教同掌學事，而專守一齋。正錄申明規矩，督習課業。凡讀書必先孝經、小學、論語、大學、中庸，次及詩、書、周禮、春秋、易。博士、助教親授句讀、音訓，正錄伴讀，以其次傳習之。講說則依所讀之序，正錄伴讀，亦以此而傳習之。次日抽簽，令諸生復說。其功課：對屬、詩章、經解、史評，則博士出題，生員具槁，先呈助教。俟博土既定，始錄附課簿，以憑考校。許衡又著諸生入學雜儀及日用節目，命永為定式而遵行之。
（元國學有崇文閣，即今彝倫堂。祭酒吳澂記曰：國朝以神武定天下。我世祖皇帝以武之不可偏尚也，廣廷四方耆碩之彥，與共謀議。遂能裨讚皇猷，修舉百度，文治寢寢興焉。中統間，命儒臣教胄子。至元間，備監學官。成宗皇帝光紹祖烈，相臣哈喇哈孫承上意，作孔子廟於京師。御史臺言：胄子之教，寄寓官舍，隘陋非宜，奏請孔廟之西營建國子監學，以御史府所貯公帑充其費。逮至仁宗皇帝，文治日隆，僉謂監學櫝藏經書，宜得重屋以庋。有旨復令台臣辦集其事。乃於監學之北，構架書閣。閣四阿，簷三重，度以工師之引，其崇四常有一尺，南北之深六尋有奇，東西之廣倍差其深。延祐四年夏經始，六年冬績成。材木瓦甓諸物主直，工役飲食之費，一皆出御史府。雄偉壯麗，煥然增監學之輝，名其閣曰崇文。英宗皇帝講行典禮，賁飾太平，文治極盛矣。台臣請勒石崇文閣下，用紀告成之歲月。制命詞臣撰文，臣澂次當執筆。今上皇帝丕纘聖緒，動遵世祖成憲，於崇儒重道惓惓也。泰定元年春，誕降俞旨，國子監立碑，如台臣所奏。臣澂謹錄所撰之文以進。臣聞若古有訓，戡定禍亂曰武，經緯天地曰文。武之與文，各適所用。然戡定禍亂，用於一時而已；經緯天地，則亙古今不可無也。何也？日月星辰，天之文也；山川草木，地之文也。人輿天地相為經緯，則亦與天地相為長久，而可一日無也哉？我世祖匆匆用武，日不暇給，而汲汲崇文，唯恐或後。此其高識深慮，度越百王，宏規遠範，垂示萬世，以為聖子神孫法程，夫豈常人所能測知？蓋創業之初，非武無以弭亂；守成之後，非文無以致治。武猶毒藥之治病，病除即止；文猶五穀之養生，無時可棄也。有文治之君，必有文治之臣。苟非教習之有其素，彼亦惘然孰知文之所以為文者？故建學以興文教，暢文風，涵育其人，將與人主共冶也，斯文也。小而修身齊家，大而治國平天下，言動之儀，倫紀之敘，事物理義之則，禮樂刑政之具，凡燦然相接，煥然可述，皆文也。古聖賢用世之文，載在方策，不考古人之所以用世，不知今日之所以為世用者也。然則聖朝之崇文，豈虛為是名也哉？閣之所庋，古聖賢之文也。立之師，使之以是而教，設弟子員，使之以是而學。教之而虛成，學之而能，則遊居監學者，濟濟然，彬彬然，人人閑於言動之儀，察於倫紀之敘，博通乎事物理義之則，詳究乎禮樂刑政之具，他日輔翼吾君，躋一世文治於堯舜三代之盛，由此其選也。夫如是，則可謂不負聖天子崇文之明命休德已。若夫不能潛心方策，真有得於古聖賢之所謂文，而涉獵乎淺末，炫懼乎葩華，曾以是為文乎？上之所以為世用者蓋不在是。臣澂再拜稽首而獻頌曰：皇元肇興，於赫厥聲。天戈所指，如雷如霆。聖聖繼承，六合混一。威命遠加，丕冒出日。神謀英略，敷遺後人。征誅以義，持守以仁。既成武功，大闡文治。尊道隆儒，勸學講藝。京師首善，教胄設官。孔廟巍巍，四方來觀。執法之臣，職務糾慝。爰矢嘉謨，稱我文德。於廟之西，黌舍翬飛。於黌之北，傑閣雲齊。其閣伊何？有經有史。廣采旁羅，有集有子。昔在中古，鬱鬱乎文。式克至今，用宏茲賁。詵詵多土，被服聖術。鳳翥鸞翔，虎炳豹蔚。維身之章，維國之光。匡扶聖化，上躋虞唐。民物阜蕃，禮樂明備。允顯崇文，昌運萬世。）
明國子監即元之舊學，在城東北。洪武初，改為北平府學。永樂仍為國子學，又改為國子監。正堂七間，曰彝倫堂，元之崇文閣也。中一間，列帝幸學，俱設座於此，上懸敕諭五通。東一間，祭酒公座面南，司業座面西。堂前為露台，台南中為甬路，前至太學門，長四十三丈，聖駕臨幸由之。東西為墀，諸生列班於此。後堂三間，東講堂三間，西講堂三間，折而東為繩愆廳三間，鼓房一間，率性堂、誠心堂、崇誌堂各十一間，西為博士廳三間，鍾房一間，修道堂、正義堂、廣業堂悉如率性堂，六堂乃諸生肄業之所。東折而南，為廊房九間，門一間，西亦如之。太學門三間，門東敕諭碑一通，洪武十五年申明學制一通，洪武三年定學規碑一通，洪武初年欽定，永樂三年申明學規碑一通，洪武十六年並三十年欽定廟學圖碑一通，廟學規制地界四至丈尺盡勒焉。正統十二年十一月初四日立。外東井亭一，又東為持敬門以入廟，自中少北為儲才門，以通啟聖祠、土地祠及典簿、典籍、掌饌廳倉庫之路。祭酒東廂亦由此入。西井亭一，又西為退省號門，自西少北為廣居門，以為司業入廂及諸生入號之路。墀內雜樹槐柏共二十株。前為集賢門三間。門前為通衢，東西碑坊各一，題曰國子監。監衢東西碑坊各一，題曰成賢街。彝倫堂後齋明所九間，格致誠正號，每號計三十七間。嘉靖七年，作敬一亭，御製聖諭，共碑七座。前為大門，題曰敬一之門。祭酒廂房在亭東，司業廂房在亭西，會饌堂一所在監東北，土地祠五間在饌堂門之右，典籍廳五間在饌堂門之左，典簿廳三間，掌撰廳五間，退省號及廣居門之西為天地人知仁勇文行忠信規矩準繩紀綱法度凡一十八號，並退省房三連，混堂、淨房各一所。
（設官職事，祭酒掌國學舉人、貢生、官生、恩生、功生、例生、夷生、幼勳臣教訓之事。司業為之貳。修古學正成均之政令，造以明體適用之學，以孝弟禮義忠信廉恥為之本，以六經諸史為之業，以升堂，積分、及格、敘用之法而勵翼之，不率者撲之，不悛徙謫之。以糜饌膳師生，以力役給廚膳，以賜予示恩賚，以寧假悉人情，以撥歷練吏事，以考選汰冗濫。歲仲春秋上丁日祀先師，則總其威儀。上謁先師幸太學，祭酒司業執經進講，有講章。其屬有監丞，坐繩愆廳，參領其事，諸師生怠教、不率教及膳廩不潔，並糾懲書識之，而堅明其約束。博士坐博士廳，分經訓授。助教、學正、學錄坐正義、崇誌、廣業、修道、誠心、率性六堂，專教誨，嚴程課，講說經義，導納之規矩。典簿典出納文移，受支金錢，為師生饌，季報諸生課業仿書，以聽於翰林，歲杪奏上。典籍掌經史子集及制書。掌饌掌飲食。於是禮部、翰林、詹事、春坊、司經局若園子監官遞相通流而遷補，因之獨華重矣。）
（初建國學，令品官子弟及民間俊秀充國子學生，於是有官、民生之目。自一品至七品皆得與敘蔭，皆謂官生。民生則郡縣中諸生論其秀而歲升之者也。洪武三年，始設科舉士。五年，選會試下第年少質美者，令入學，皆曰民生。當是時，啟教雖弘，而任官不易，非強學登科，則積分將至十餘載而後得歷事授官。成化初，始詔三品以上大臣子孫許一人送監，照監例出身，蔭而得舉，復得以次子補蔭。而自洪武來，死王事者之胤時有特蔭，其經筵儲邸講導之臣，有稽勞敘蔭，邊境大臣以功蔭，皆曰恩生。邊徼屬裔以及海外君長，梯航相望，遣子入學，附之官生。其勳戚習讀，昉於洪武初，令公侯伯及武官子弟承襲者入國學肄業，是時蓋二百餘人。景泰、天順間，戚畹諸公主子孫聽乞恩入監。成化十年，令公侯伯駙馬初襲授者送監讀書習禮，祭酒依學規教之，不率者奏聞。明初歲報監生冊，即周人學士之版也。每歲終總一歲諸生之數，分舉貢官例舊管新收開除實在之目，具冊以獻於天府。）
（監規定監生三等高下，凡通四書未通經者居正義、崇誌、廣業堂；一年半之上文理條暢者，升修道、誠心堂；一年半之上經史兼通文理俱優者，升率性堂，方許積分。積分之法，孟月試本經義，仲月試論及內科詔誥表一章，季月試史策及判語二，每試文理俱優與一分，理優文省者與半分，文理紕繆者無分，積至八分者為及格，與出身。不及分者，仍坐堂肄業。有輪差於內外諸司，俾其習於政事，半年回學，畫則趨事於各司，夕則歸宿於齋舍，優遊之以歲月，琢磨之以義理，約束之以規法，廩食學校，則俾其習經史，歷事各司則俾其習官政，遇大比科舉，許其就試。）
園子師，元時如許公衡、蕭公百阝以布衣征聘，吳公澂以宋進士召用，皆稱得人。至明尤重其選，特以碩舊宋公訥為祭酒，體統尊隆。至宣、成而後，大儒輩出，李公時勉、羅公欽順、陳公敬宗、章公懋、呂公柟分領南北師席，講明理學，久任有至二十餘年者，稱亟盛焉。夷考當年，凡所簡用，或以內閣，如宋公訥、胡公儼，或以尚書，如李公敬、陶公凱、樂公韶鳳、劉公崧，或以侍郎，如謝公鐸，或以提學副使，如蔡公清、王公鴻儒、王公雲鳳，或以京卿，如殷公邁、屠公羲英，成公憲，或以給事中，如周公怡，不循資格，惟在得人。至於章公懋以致仕僉事起補祭酒，公以父喪力辭，恃增司業，以待其終制，尤稱異數。故鄧氏函史讚是時官峻法守，謹繩墨，人尚禮教，士之賢者，明經以窮理，居敬以反身。雖中庸之流，亦奉訓承式，不敢悖。即閭巷父兄長老，亦知誦習小學性理通鑒諸書，故風習最淳。

[book_title]卷四
◎城池
幽州舊城在今城西南，唐藩鎮城及遼金故城也。隋之天寧寺舊在城中，今在城外矣。憫忠寺有舍利記，唐景福元年建，其文曰：大燕城內，地東南隅有憫忠寺，門臨康衢。憫忠寺舊在城中，今在城外西南僻境矣。
銅馬門在舊燕城東南隅，即古薊城門。城有十門，此其一也。晉書慕容乃載記：初廆有駿馬曰赭白，有奇相逸力。石季龍之伐棘城也，皝將出避難，欲乘之，馬悲鳴踶齧，人莫能近。皝曰：此馬見異先朝，孤常仗之濟難，今不欲者，蓋先君之意乎！乃止。季龍尋退。皝益奇之。至是四十九歲矣，（《水經注》：俊光壽元年。）而駿逸不虧，比之於鮑氏驄。命鑄銅以圖其像，親為銘讚，鐫勒其旁，因以名門。隋於營州之境汝羅故城置遼西郡，唐武德六年自營州遷於幽州，城中樓館甚盛。今二土阜尚存，所謂薊門也。
君子城即舊薊城。晉載記：石勒每破一城，必簡別衣冠。洎平幽州，擢荀綽、裴憲等居之，號君子城。閭城在京西南，古城基二石獸尚存。
遼太宗於南京建城，方三十六里，崇三丈，衡廣一丈五尺，敵樓戰櫓具。八門：東曰安東、迎春，南曰開陽、丹鳳，西曰顯西、清晉，北曰通天、拱辰。
金海陵天德二年，命張洪等增廣燕城門十三：東曰施仁、宣曜、陽春，南曰景風、豐宜、端禮，西曰麗澤、顥華、彰義，北曰會城、通玄、崇智、光泰。
（元人玉堂嘉話云：燕展築南城，係金海陵天德二年，見蔡無可大覺寺碑。史記不載蕭何修未央宮事，此非細事，馬遷漢史兩不見書，何謂？又云：燕城西南曰端禮，有大定末劉無黨所撰左丞唐括安禮碑。）
元至元四年，城京師。城方六十里，裏二百四十步，分十一門：正南曰麗正，右曰順承，左曰文明，北之東曰安貞，北之西曰健德，正東曰崇仁，東之右曰齊化，東之左曰光熙，正西曰和義，西之右曰肅清，西之左曰平則。
（按元之南城，周圍五千三百二十八丈，即金之故基也。今遺址尚在，所謂土城關是也。人呼崇文門為海岱，宣武門為順承，阜成門為平則，仍元之舊也。）
明洪武元年戊申，八月庚午，徐中山達取元都。丁丑，命指揮華雲龍經理故元都，新築城垣，南北取徑直，東西長一千八百九十丈，高三丈五尺五寸。至永樂十八年，遣營繕司郎中蔡信為工部右侍郎，重修，益加宏壯。凡九門：南曰正陽，南之左曰崇文，右曰宣武，北之東曰安定，西曰德勝，東之北曰東直，南曰朝陽，西之北曰西直，南曰阜成。正統二年，命內臣阮安重修。安，交趾人，一名阿留，刻有營建記。至正統四年四月工成。正陽門正樓一，月城中左右樓各一，崇文、宣武、朝陽、阜成、東直、西直、安定、德勝八門，各正樓一，月城樓一。各門外立碑樓，城四隅立角樓，又深其濠，四涯悉甃以磚石。九門舊有木橋悉撤之，易以石，兩橋之間各有水閘。濠水自城西北隅環城而東，歷九橋九閘，從城東南隅流至大通橋而去。自正統二年正月興工，至是始畢。至十年，又以內面用土恐易頹毀，乃命成國公朱勇甓之，與外面等。
（楊文貞士奇紀略曰：正統四年，重作北京城之九門成。崇台傑宇，巍巍宏壯。環城之池，既浚既築，堤堅水深，澄潔如鏡，煥然一新。耆耋聚觀，忻悅嗟歎，以為前所未有，蓋京師之偉望，萬年之盛致也。於是少師建安楊公、少保南郡楊公偕學士諸公，以暇日登正陽門之樓，縱覽焉。高山長川之環固，平原廣甸之衍迤，泰壇清廟之崇嚴，宮觀樓台之壯麗，官府居民之鱗次，廛市衢道之坌布，朝覲會同之麇至，車騎往來之坌集，粲然明雲霞，滃然含煙霧，四顧畢得之。因慨歎萬事之成，各有其時。太宗皇帝肇建北京，既立郊廟宮殿，將及城池，會有事未暇及也。已而國家屢有事，久未暇。及皇上嗣大位之五年，仁恩覃霈，海宇乂寧，始及於斯，而不日成之。豈非得其時者乎？夫得其時而不得其人，猶未也。蓋嚐聞之，命之初下，工部侍郎蔡信颺言於眾曰：役夫非征十八萬不可，材木諸費稱是。上遂命太監阮安董其役，取京師聚操之卒萬餘，停操而用之，厚其餼廩，均其勞逸。材木諸費一出公府之所有。有司不預，百姓不知，而歲小告成。蓋一出安之忠於奉公，勤於恤下，且善為畫也。謂事之成非由於人乎？嗟夫：！一事之成猶必得其人，則於馬天下國家之重且大，不可推見乎！）
京師南面外城建於嘉靖三十二年。先是，二十一年七月，邊報日至，御史焦璉等請修關廂墩塹以固防守。都御史毛伯溫等復言：古者有城必有郭，城以衛民，郭以衛城，常也。若城外居民尚多，則有重城。凡重地皆然，京師尤重。太祖定鼎金陵，既建內城，復設羅城於外。成祖遷都金台，當時內城足居，所以外城未立。今城外之民殆倍城中，宜築外城，包絡既廣，控制更雄。且郊壇盡收其中，不勝大幸。從之，下戶、工二部議覆。以給事中劉養直言時尚匱乏，諫止。至二十九年，兵事益急，議築正陽、崇文、宣武三關廂外城不果。三十二年正月，給事中朱伯宸復申其說，謂嚐履行四郊，咸有土城故址，環繞如規，周可百二十餘里。若仍其舊貫，增卑培薄，補缺續斷，事半功倍，良為便計。通政使趙文華亦以為言。上問嚴嵩，力讚之。因命平江伯陳圭等與欽天監官同閣臣相度形勢，擇日興工。復以西南地勢低下，土脈流沙，難於施工，上命先作南面，並力堅築，刻期報完。其東西北三面，俟再計度。於是年十月工完，計長二十八里。命正陽門外曰永定，崇文門外曰左女，宣武門外曰右安，大通橋門曰廣渠，彰義街門曰廣寧。內外兩城，計垛口二萬零七百七十二，垛下炮眼共一萬二千六百有二。
○詞臣張四維新建外城記
（皇上臨禦之三十二年，廷臣有請築京師外城者，參之僉論，靡有異同。天子乃命重臣相視原隰，量度廣袤，計工定賦，較程刻日。於是京兆授徒，司徒計賦，司馬獻旅，司空鳩役，總以勳臣，察以台諫，與夫百官庶職，罔不祗嚴。乃遂畫地分工，授規作則，制緣舊址，土馭沃壤。寮藩輸鏹以讚工，庶民於來而趨事。曾未閱歲，而大工告成。崇庳有度，瘠厚有級，繚以深隍，覆以磚埴，門墉矗立，樓櫓相望，巍乎煥矣，帝居之壯也。夫易垂設險守國之文，詩有未雨桑土之訓。帝王城郭之制，豈以勞民？所以固圉宅師，尊宸極而消奸伺者也。國家自文皇帝奠鼎燕畿，南面海內，文經武緯，細大畢張，而外城未逮者，非忘也。都城足以域民，而外無闤闠，邊氛時有報急，而征馬未息，故有待於我皇上之纘緒而覲揚之耳。夫以下邑僻陬，即有百家之聚，莫不團練垣寨，守望相保。況夫京師天下根本，四方輻輳，皇仁涵育，生齒滋繁，阡陌綺陳，比廬溢郭，而略無藩籬之限，豈所以鞏固皇圖，永安蒸庶者哉？故議者酌時勢之宜，度民情之便，咸謂外城當建。夫亦思患預防順時之道當然耳。昔宋中葉，武備弛矣，而汴京平衍，又非形勝之區。其謀臣范仲淹議洛陽之城非可後者，乃不見用。我國家方當全盛，將帥如雲，重關外峙，而控山帶海，又非汴京者比，外城之緩急可知也。我皇上一聞廷臣之譏，即命共工建此丕業，是豈群臣之見越於仲淹？實我皇上軫念民瘼，憂勤國體，共視宋君之忽於忠計者，萬萬不侔。以隆王者居重之威，以奠下民安土之樂，以絕奸宄覬覦之念，豐芑貽謀，苞桑定業，不亦永世滋大也哉！嗚呼！此固聖人因時之政，不得不然者耳。要我皇上之心固將率土為城，寰海為池，怙冒八荒而無此疆彼界者，豈一外城之建能為限量者哉！臣謹記。）
城河，其源出昌平州白浮村神仙泉，通榆河會一畝、馬眼諸泉彙為七里濼，東流環繞都城，曰玉河。由大通橋而下，至通州高麗莊入白河，與盧溝河合。長一百六十餘里。元都水監郭守敬所鑿，賜名通惠河，又名大通河，即潞河也。又西山玉泉從水關經越橋，俗謂銀錠橋，流入西苑，繞宮禁，自玉河橋出，入城河，合流至大通橋入漕。玉河橋凡三：一跨長安東街，一跨文德坊街，一近城垣。
（正統五年六月，疏通北京河渠。侍講劉球奏：天雨連綿，宣武街西河決漫流，與街東河會合，二水泛溢，渰沒居民，請修築以消其患。仍會計議於城外宣橋西等處量作減水河，以泄城中諸水。命行在工部右侍郎邵旻會同太子太保成國公朱勇勘視。旻等報球言實，具修築事宜以聞。上從之，仍命欽天監正皇甫仲和等審視作減水河利否。仲和言：宣武門西舊有涼水河，其東城河南岸亦有舊溝，皆可疏通，以泄水勢，不利作新。上復是其言。崇禎己卯二月，內監曹化淳議京城外開河以通漕糧。自是年三月十九日起至辛巳六月，所開河自土城廣渠門起至大通橋運糧河北岸，挑河長三千八百六十二丈，又東直門外關帝廟挑月河長二百七十丈，鬥虎營至關帝廟大石橋挑河長三千一百五十一丈，命內監於躍為河工總理，而以兵部司官輪督班軍，共用班軍二百三萬二千餘名，五城兩縣募夫二萬九百餘名，兵部侍郎吳甡視工，以為勞費無益，且傷地脈，抗疏止之。尚有萬三千五百丈未完。總理者侵冒不貲，而震巽方之地氣大傷矣。）

[book_title]卷五
◎宮殿
黃帝建都於涿鹿，作合宮。
（按合宮即明堂也。明大學士楊一清奏議曰：臣按明堂之制，始於黃帝，祀上帝於明堂，唐虞之五廟，夏之世室，殷之重屋，多主祀上帝而言。周人則謂之明堂，乃王者所居以出政治之所。其規法井田，隨四時方向，坐以朝諸侯，施政令，東曰青陽，南曰明堂，西曰總章，北曰玄堂，兩旁二室謂之左個右個，總之明堂，虛其中為太廟太室。然曰宗祀文王於明堂以配上帝，則大祀以祖宗配焉，亦在其中矣，故謂之太廟。西漢明堂之論甚多，而皆主享祀。東漢光武初營明堂、辟雍、靈台，至明帝祀五帝於明堂，以光武配享，乃頒時令，敕群後，遂登靈台望元氣，群寮藩輔，宗室子孫，眾部奉計，九夷八蠻皆有陪位，乃頒養老之令於辟雍，命諸生講說經書，古今侈為美談。魏晉以至唐宋，皆有祀明堂登靈台望雲物之文，紛紛不一。宋仁宗以明堂為王者布政之宮，詔以常朝大朝為明堂，合祠天地於此。其後因之。臣竊謂明堂即今之奉天殿也，靈台即今之司天台也，辟雍即今之國學也。）
燕王宮殿有寧台、元英、磨室，見史記樂毅傳。正義曰：元英、磨室二宮在幽州薊縣西二里，寧台之下又有碣石宮，在薊縣西三十里，寧台之東。漢燕刺王旦有萬載宮光明殿。
隋煬帝有事於遼東，大業七年四月庚午，至涿郡之臨朔宮。
遼太宗升南京析津府，大內在西南隅。皇城內有景宗、聖宗禦容殿二，東曰宣和，南曰大內，內門曰宣教，改元和，外三門曰南端、左掖、右掖，左掖改萬春，右掖改千秋，門有樓閣，球場在其南，東為永平館。皇城西門曰顯西，設而不開，北曰子北，西城巔有涼殿，東北隅有燕角樓，坊市廨舍寺觀蓋不勝書。
（宋王曾奉使錄略曰：自雄州白溝驛渡河，四十里至新城縣，古督亢亭之地，又七十里至涿州北，渡涿水、范水、劉李河，六十里至良鄉縣，渡盧溝河，六十里至幽州，號燕京。子城就羅郭西南為之。正南曰啟夏門，內有元和殿、洪武殿，東門曰宣和，城中坊門皆有樓。有憫忠寺，本唐太宗為征遼陣亡將士所造。又有開泰寺，魏王耶律漢寧造，皆邀朝士遊觀。城南門外有於越王廨，為宴集之所。門外永平館舊名碣石館，請和後易之。南即桑乾河。）
金海陵天德三年，遣左右丞相張浩等取其定府潭園材木，營建宮室。皇城周九里三十步，應天門十一楹，左右有樓，門內有左右翔龍門及日華、月華門，前殿曰大安殿，左右掖門內殿東廊曰敷德門，大安殿之東北為東宮，正北列三門，中曰粹英，為壽康宮，母後所居。西曰會通門，門北曰承明門，又北曰昭慶門，東曰集禧門，尚書省在其外。其東西則左右嘉會門也。門有二樓，大安殿後門之後也。其北曰宣明門，則常朝後殿門也。北曰仁政門，旁為朵殿。朵殿上為兩高樓，曰東西上閣門。內有仁政殿，常朝之所也。宮城之前廊東西各有二百餘間，分為三節，節為一門，將至宮城東西轉，各有廊百許間，馳道兩旁植柳，廊脊覆碧瓦，宮闕殿門則純用碧瓦。應天門舊名通天門，大定五年更。七年改福壽殿曰壽安宮。明昌五年，復以隆慶宮為東宮，慈訓殿為承華殿。承華殿者，太子所居之東宮也。泰和殿，泰和二年更名慶寧殿，又有崇慶殿、魚藻池、瑤池殿，並貞元元年建。有神龍殿，又有親會亭，又有安仁殿、隆德殿、臨芳殿，皇統元年，有元和殿，有常武殿、廣武殿，為擊球習射之所。
（范石湖攬轡錄略曰：興陵見宋使儀衛。戊子，早入見，循東西禦廊北行，廊幾二百間，廊分三節，每節一門。將至宮城，廊即東轉，又百許間。其西亦然。亦有三門。出門中馳道甚闊，兩旁有溝，上植柳。廊脊皆以青琉璃瓦覆，宮闕門戶即純用之。北即端門，十一間，曰應天之門，下開五門，兩挾有數，如左右升龍之制。東西兩角樓。端門內有左右翔龍門，日華、月華門。前殿曰大安殿。使人自左掖門入，北循大安殿東廊，入敷德門，東北行，直東有殿宇，門曰東宮。直北西南列三門，中曰書英，是故壽康殿，母後所居。西曰會通門。自會通北入承明門，又北則昭慶門，東則集禧門。尚書省在門外。東西則左右嘉會門二，有樓，即大安殿後門之後。至幕次黑布拂廬待班。有頃入宣明門，即常朝後殿門也。門內庭中列衛士二百許人，貼金雙鳳襆頭，團花紅錦衫，散手立。入仁政隔門，至仁政殿下，團鳳大花氈可半庭。殿兩旁有朵殿，朵殿上兩高樓，曰東西上閣門。兩廊悉有簾莫，中有甲士。東西禦廊循簷各列甲士，東立者紅茸甲，金纏竿槍，黃旗畫青龍；西立者碧茸甲，金纏竿槍，白旗畫黃龍。至殿下皆然。惟立於門下者，錦袍持弓矢。殿兩階雜列儀物，幢節之屬，如道家醮壇威儀之類。使人由殿下東行上東階，卻轉南，由露台北行入殿閾，謂之欄子。金主襆頭紅袍玉帶，坐七寶榻。背有龍水大屏風，四壁帟幕皆紅繡龍，拱鬥皆繡衣，兩楹間各有焚香大金獅蠻，地鋪禮佛毯，可一殿。兩旁玉帶金魚或金帶者十四五人，相對列立。遙望前後殿屋，崛起甚多。制度不經，工巧無遺力。煬王亮經營北都，規模出於孔彥舟，役民八十萬，兵夫四十萬，作治數年，死者不可勝計。金世宗謂宰臣曰：宮殿制度苟務華飾，必不堅固。今仁政殿遼時所建，全無華飾。但見他處歲歲修完，惟此殿如舊。以此見虛華無實者不能經久也。）
元世祖至元四年十月，議築宮城，發中都、真定、順天、河間、平灤民二萬八千餘人，至八年二月工成。宮城周圍九里三十步，東西四百八十步，南北六百十五步，高三十五尺。分六門：正南曰崇天，左曰星拱，右曰雲從，東曰東華，西曰西華，北曰厚載。舊記曰：南麗正門內千步廊，可七百步，建靈星門，門建蕭牆，周回可二十里，俗呼紅門攔馬牆。門內二十步，有河，上建白石橋三座，名周橋，橋四白石龍擎載。旁盡高柳，鬱鬱萬株，遠與城內海子西宮相望。及橋可二百步為崇天門，門外有五總，建闕樓其上，連內觀，旁出為十字角樓。其左有門為東華，右為西華，中為大明門。仍旁建掖門，繞為長廡，中抱丹墀之半，左右為文武樓，與廡相連，中為大明殿，乃登極、正旦、壽節、會期之正衙也。殿後連為主廊十二楹，四周金紅瑣窗，連建後宮，廣三十步，殿半之。後有寢宮，俗呼為拿頭殿。東西相向。至冬則自殿外一周皆護皮帳，夏則黃油絹幕，內寢屏幛重覆。帷幄而後裹以銀鼠，席地皆編細簟，上架深紅厚氈，後覆茸單。宮後連抱長廡，以通前門，以貯妃嬪，而每院間必建三楹，東西相向，為繡榻。廡後橫亙道以入延春宮，丹墀皆植青松，即萬年枝也。置金酒海，前後列紅蓮床。其上為延春閣。後仍為主廊，東有文思小殿，西有紫檀小殿。寢東有玉德殿，又東有宣文閣，旁有秘密堂，西有鹿頂小殿。前後散為便門，高下分引而入，更為別殿，飛甍數座。又後為清寒宮，宮後引抱長廡，遠連長春宮。其中皆以處嬖幸也。又後為厚載門，上建高閣。東百步有觀星台，台旁有雪柳萬株。台西為內浴室，有小殿在前。由浴室而出內城，臨海子，廣可五六里，駕飛橋於海中，起瀛洲之殿。後引長橋，上萬歲山，山高可數十丈，東臨太液池，西北皆俯瞰海子。下有故殿基，尚存金主圍棋石盤。山半有方壺殿，又為呂公洞，洞上數十步為金露殿，由東而上，為玉虹殿。殿前有石岩如屋，繞層欄。登廣寒殿，內列二十四楹，出為露台，繞以白石欄。道旁有鐵竿數丈，上置金葫蘆三，引鐵練以係之。乃金章宗所立，以鎮其下龍潭。山下萬柳中有浴室，前有小殿，為穴，中盤雙龍，昂首共吐一丸於上，注以溫泉，自瀛洲外城西渡飛仙橋上，入明仁殿，半臨邃河，河流引自瀛洲西，邃地而出，繞延華閣，達於興聖宮，復西折禿樂斯後老宮而出，抱前苑東下於海子，約遠三四里。新殿後有二水晶圓殿，中有修衢長橋，遠而升懿德殿，橋旁二石柱，度橋前苑入懿德殿主廊，寢宮亦如前制，乃建都之初基也。山後仍為寢宮，連以長廡，廡後西繞邃河，東流水出便門，走繞東北，又繞紅牆入紅門，可二十步許，為光天門。仍辟左右掖門，而繚以長廡，中為光天殿。殿後穿廊如前，但廊後高起隆福宮，左右後三向皆為寢殿。殿東有沉香殿，長廡環抱，又後為興聖宮，中建小直殿，引邃河分流繞其下，甃以白石，翼為仙橋，四起瑣窗，而抱彩樓。樓後東西為日月殿，後又有禮天台，高跨殿上。又少東有流杯亭，又少東出便門，步邃河入明仁殿，後為延春閣，規制高大，與廷華相望，四面皆臨花苑。苑東有端本堂，又東為棕毛殿。少西出掖門，為慈仁殿。又後苑中為金殿，四外盡植牡丹百餘本，高可五尺。又西翠殿，又有花亭球閣，金殿前有野果，名紅姑娘，外垂絳囊，中空有桃子如丹朱。苑外重繞長廡，廡後出內牆東連海子，以接厚載門。
（元世祖思創業艱難，取所居之地青草置於大內丹墀之前，謂之誓儉草。司農達不花詩：墨河萬里金沙漠，世祖深思創業難。卻倚闌干望青草，丹墀留與子孫看。）
明太宗永樂十四年，車駕巡幸北京，因議營建宮城。初，燕邸因元故宮，即今之西苑，開朝門於前。元人重佛，朝門外有大慈恩寺，即今之射所。東為灰廠，中有夾道，故皇牆西南—角獨缺。太宗登極後，即故宮建奉天三殿，以備巡幸受朝。至十五年，改建皇城於東，去舊宮可一里許，悉如金陵之制而弘敞過之。按金陵宮殿作於吳元年，門曰奉天，三殿曰奉天、曰華蓋、曰謹身，兩宮曰乾清、坤寧，四門曰午門、東華、西華、玄武。至洪武十年，改作大內午門，添兩觀，中三間，東西為左右掖門，奉天門之左右為東西角門，奉天殿之左右曰中左中右。兩廡之間，左文樓，右武樓，奉天門外兩廡曰左順、右順及文華、武英二殿。至二十五年，建金水橋及端門、承天門樓各五間，長安東西二門。北京宮殿悉放其制。永樂十五年起工，至十八年，三殿工成。十九年辛丑四月初八日庚子災。新宮既遷舊內，東華門之外逼近居民，喧囂之聲至徹禁禦，宣德七年，始加恢擴，移東華門於河之東，遷民居於西之灰廠隙地。正統五年三月，建三殿兩宮。六年九月工成。嘉靖三十六年丁巳四月十三日，奉天等殿門災，延燒至午門樓廊懼盡，次日辰刻始熄。三十七年七月，大朝門等工成。四十一年，三殿成，改奉天殿曰皇極殿，門曰皇極門，華蓋殿為中極，謹身殿為建極，文樓曰文昭，武樓曰武成，左順門曰會極，右順門曰歸極，東角門曰弘政，西角門曰宣治。又改乾清右小閣曰道心，左門曰仁蕩，右門曰義平。正德九年，兩宮災。萬曆二十四年丙申三月，乾清、坤寧災。二十五年二月重建。是年六月十九日三殿災。天啟五年二月起工，至七年八月初二日，三殿工成，共用銀五百九十五萬七千五百十九兩餘。皇城外圍牆三千二百二十五丈九尺四寸。其門凡六：曰大明門，曰長安左門，曰長安右門，曰東安門，曰西安門，曰北安門，俗呼曰厚載門，仍元舊也。牆外紅鋪七十二。登聞鼓院在長安右門外。紫禁內城牆南北各二百三十六丈二尺，東西各三百二丈九尺五寸，其門凡八：曰承天門，曰端門，曰午門、即俗所謂五鳳樓也，東曰左掖門，西曰右掖門，再東曰東華門，再西曰西華門，向北曰玄武門，牆外紅鋪三十六。午門之內曰皇極門，左曰弘政門，右曰宣治門，旁曰歸極門，曰會極門。皇極門內東曰文昭閣，西曰武成閣，上曰皇極殿，中曰中極殿，後曰建極殿，所謂三大殿也。中極滲金圓頂，如穿堂之制。建極殿後曰雲台門，東曰後左門，西曰後右門，亦名曰平台。又東則景運門，西則隆宗門，中則乾清門，上則為乾清宮。崇禎八年八月初四日，題敬天法祖牌。東暖閣曰昭仁殿，西暖閣曰弘德殿，左曰日精門，右曰月華門，曰端凝殿，曰懋勤殿，左小門曰龍光，右小門曰鳳彩。西禦憩房，萬曆中更壽安居。乾清宮後披簷，東曰思政軒，西曰養德軒。中圓頂則交泰殿，上則為坤寧宮，皇后所居。坤寧東露頂曰貞德齋，西露頂曰養正軒，東披簷曰清暇居，北圍廊曰遊藝齋。左曰景和門，右曰隆福門，再北左曰端則門，右曰基化門，便接瓊苑左右門矣。此中一路之大略也。
乾清宮後，過日精門之東，曰崇仁門，稍南則曰奉慈殿。萬曆中，改東裕庫曰弘孝殿，崇先殿改為神霄殿。日精門往北曰順德北門，則東一長街也。再北向西，與龍光門斜對者曰咸和左門，向南者曰景仁宮，其東則東二長街也。南首曰麟趾門，北首曰千嬰門。鱗趾門之東曰延禧宮，曰怡神殿，再東曰嘉德左門，再東曰蒼震門。咸和左門之北，向西與景和門相對者，曰廣和左門，向南者曰承乾宮，東宮貴妃所居。東二長街之東曰永和宮，廣和左門之北向西與端則門相對者曰大成左門，向南者曰鍾祥宮，皇太子所居，後改興龍宮。東二長街之東曰景陽宮，千嬰門之北並列者則乾東之房五所，宮正司六尚皆在乾清宮之東。此東一路之大略也。
乾清宮後，過月華門之西曰遵義門，向南則養心殿，西南則祥寧宮。宮前向北者曰無梁殿，嘉靖中玄修之所。月華門之西南者曰隆道閣，原名道心閣，下曰仁德堂，閣東曰忠義堂，曰仁蕩門，曰義平門，西南則慈寧宮矣。打華門往北曰順德右門，則西—長街也。再北向東與鳳彩門斜對者曰咸和右門，向南者曰毓德宮，原名長樂宮，後又改永壽宮，則西二長街也。北首曰百子門，南首螽斯門，西曰啟祥宮，原名未央宮，內二石坊，北曰聖本肇初，南曰玄德永衍，蓋興獻帝所生之地也。再西曰嘉德右門，曰隆德殿，祀三清諸神。再西北曰英華殿，有菩提樹二株，北則八角並，再西則咸安宮。咸和右門之北向東與興福門相對者曰廣和門，向南者曰翊坤宮，西宮貴妃所居。西二長街之西曰永寧宮，後改長春宮。廣和右門之北與基化門相對者曰大成右門，向南者曰儲秀宮。西二長街之西曰咸福宮，又後則乾西之房五所。此西一路之大略也。
坤寧宮所謂中宮也。宮後則為後苑，欽安殿在焉。曰天—門、萬春亭、千秋亭、對育軒、清望閣金香亭、玉翠亭、樂誌齋、曲流館、四神祠。有假山曰堆繡山，山亭曰禦景。池亭二，東曰浮碧，西曰澄瑞。萬曆十一年修。東南曰瓊苑左門，西南曰瓊苑右門。欽安殿後曰順貞門，此外則玄武門矣。紫禁內城之外、北安門東有重華宮，制度如乾清宮，有中路，有兩長街。中路門曰永泰、昭祥、端拱、昭德、重華、廣愛、咸熙、肅雍、康和、麗春，殿曰重華圓殿，閣曰清和，館曰迎春。東長街門曰廣順、中和、景華、宣明、景明，殿曰洪慶。西長街門曰興善、麗景、長春、清華、高明，宮曰寧福、延福、嘉福、明德、永春、永寧、宜春、宜喜、廷春。又東則內承運庫，再東南則崇質宮，俗云黑瓦殿，景泰年間天順居者，所謂南城也。再南則皇史宬，藏貯歷朝宸翰及實錄。左右小門曰皇曆，再東則追先閣，欽天閣，嘉靖禦制欽天頌石碑。西過觀心殿，稍南則嘉樂館，東為蒼龍門，南為丹鳳門，中為龍德殿，左右曰崇仁、廣智。北有橋，玲瓏精巧，來自西域。橋之南北有飛虹、戴鱉兩坊，大學士薑立綱書。東西有天光、雲彩二亭，又北疊石為山曰秀岩，山上有圓殿曰乾運，其東西二亭曰淩雲、禦風，山後有佳麗門，又後為永明殿。最後為圓殿，引流水繞之，曰環碧。再北則玉芝宮，門曰寶慶，曰芝祥，曰景神殿，曰永孝殿，曰大德殿。其東牆外則觀心殿也。自皇史宬東西有門通河，河上有湧福閣，原名澄輝，稍北則呂梁殿東安橋，再北橋亭曰涵碧，又北曰回龍觀，其殿曰崇德，觀內海棠，每春開如堆繡。北安門西則白石橋、萬法殿、大高玄殿、靈真閣、翊靈軒、象—宮。過北中門之南曰壽皇殿，曰北果園，東曰永壽殿，曰觀德殿，習射處也。南則萬歲山，山高一十四丈餘，樹木蓊鬱，有毓秀、壽春、長春、玩景、集芳、會景諸亭，山下一洞曰壽明，殿曰觀花，曰永壽，樓曰玩春，閣曰萬福、永康、廷寧，山前門曰萬歲。再南曰北上門，左曰北上東門，右曰北上西門。再南過北上門則玄武門。北上西門之西曰乾明門，曰西上北門，其東則西下馬門矣。過西上南門又南曰靈台，曰寶鈔司。自西中門之西則西苑門，迤南向東曰灰池，曰樂成殿。河之西曰昭和殿，曰紫光閣，曰陽德門，曰萬壽宮，曰旋磨台，曰無逸殿，曰豳風亭。金海橋之北曰玉熙宮，曰承華殿，曰玄禧殿，曰寶月亭，曰清馥殿，曰王媽媽井。橋之東北，金之瓊華島，至元八年賜名萬歲山，俗呼為蕭太后梳妝樓。山皆奇石疊成。中三殿，中曰仁智，左曰介福，右曰延和，至其頂為廣寒殿。左右四亭，曰方壺、瀛洲、玉虹、金露。山北有殿臨池，曰凝和。二亭臨水：擁翠、飛香。西北有殿，用草，曰太素，後草亭曰歲寒，左軒臨水曰遠趣，前草亭曰會景。西岸南行有亭臨水曰映輝，又南有殿臨池曰迎翠，有亭臨水曰澄波。又西有小山，引泉噴激曰水簾，有殿曰翼然，再南則曰南台，有殿臨水曰昭和。瓊華島東南曰圓殿，即承光殿，有古松三株。曰金水橋，有坊二，一曰金鱉，—曰玉蝀。再南曰五雷殿，即椒園也，實錄成，焚草於此。由金水橋玉熙宮迤西曰欞星門，迤北曰經廠，曰大光明殷，曰大極殿，曰洗帛廠，曰果園廠，曰甲寧十庫，曰西安門。皇城內河來自玉泉山，經高梁橋，分而為二：一灌城隍；一從德勝水關彙入後胡，至藥王廟西橋下流入禁地，所謂西苑太液池也。池水又分而為二：一環繞靈台寶鈔司東，輿護城河合流，過長安右門之北，經承天門前，再東過長橋左門之北，自湧福閣下從巽方流出，經玉河橋與城河合；一自玄武門之西從地溝入，由懷公門過長庚橋、裏馬房橋，經仁智殿西禦酒房東，武英殿前，思善門外，皇極殿前，文華殿西而北而東，自慈慶宮外南從地溝亦至巽方而出，會於玉河橋。
（附載：燕王舊宮：洪武元年八月，大將軍徐達、指揮張煥計度元皇城周圍一千二百二十六丈。至二十二年，封太宗為燕王，命工部於元皇城舊基建府，拆舊宮殿為之。其制山川二壇在皇城之右，皇城四門，東曰體仁，西曰遵義，南曰端禮，北曰廣智，門樓廊廡二百七十二間。中曰承運殿十一間，後為圓殿，次曰存心殿，各九間。承運殿之兩廡為左右二殿，自八間殿之後，前中後三宮各九間，宮門兩廂等室九十九間。王城之外周垣四門，其南曰靈星，餘三門同王城門，周垣之內堂車等室一百三十八間，凡為宮殿室屋八百一十一間。）
◎後市
宮闕之制，前朝後市。在玄武門外，每月逢四則開市，聽商貿易，謂之內市。燈市自正月初旬起，至月半止，歲惟一舉。每月逢朔望及二十五則城隍廟市，每月逢三則土地廟市，謂之外市，係士大夫庶民之昕用。若奇珍異寶進入尚方者，咸於內市萃之。至內造如宣德之銅器、成化之窯器、永樂果園廠之髹器、景泰禦前作房之琺琅，精巧遠邁前古，四方好事者亦於內市重價購之。
（按古國都如井田法，畫為九區，面朝背市，左祖右社，中一區君之宮室。宮室前一區為外朝，朝會藏庫之屬皆在焉。後一區為市，市四面有門，每日市門開則商賈百物皆入，惟民得入，公卿大夫士皆不得入，入則有罰。市官之法，如周禮司市，平物價，治爭訟。譏察異服異言之類。皆國君都邑規模之大概也。）
◎鼓院
登聞鼓院在西長安門外，小廳三間東向，旁一小樓懸鼓，俾冤民擊之，通達下情。每日科道官各一員，錦衣衛官一員輪司其事。民有冤抑，有司不為申理，具狀通政司又不為轉達，審實列其狀以聞。
（唐時宮闕前有肺石，長可八九尺，形如垂肺。古秋官大司寇以肺石達窮民。原其意乃伸冤者擊之，立其下，然後士聽其詞。所以肺形者，肺主聲，聲所以達其冤也。憲綱，凡按察司斷理不公不法等事，果有冤枉者，許赴巡按監察禦史處聲冤；監察禦史枉問，許赴通政司遞狀送都察院申理；都察不與理斷或枉問者，許擊登聞鼓陳訴。）

[book_title]卷六
◎郊壇
遼建都燕京，而祭天地於木葉山，壇制不備。金初因遼俗，行拜天之禮，設位而祭。至海陵天德間，始於城南豐宜門外立南郊圜丘壇，圓壇三成，成十二陛，各按辰位。壝牆三匝，四面各三門，齋宮東北廚庫，南壇壝，皆以赤土圬之。常以冬至日合祀昊天上帝、皇地祇於圜丘。
（世宗大定十一年，始郊，命宰臣議配享之禮。左丞石琚奏曰：按記：萬物本乎天，人本乎祖。此所以配上帝也。蓋配之者，侑神作主也。自外至者無主不止，故推祖考配天，尊之也。兩漢魏晉以來，皆配—祖，至唐高宗始以高祖、太宗並配。垂拱初，又加以高宗，遂有三祖同配之禮。至宋亦嘗以三帝配，後禮院上議，以為對越天地，神無二主，由是止以太祖配。臣謂冬至親郊，宜從古體。上曰：唐宋以私親不合，不足為法，今止當以太祖配。乃詔以今年十—月十七日有事於南郊，於前一日偏見祖宗，告以郊祀之禮事，其日備法駕鹵簿，躬詣郊壇行禮。）
元之初，祀禮皆因國俗。世祖十二年十二月，以受尊號，遣使諭告天地，下太常檢討唐宋金舊儀，於國陽麗正門東南七里建祭壇，設昊天上帝、皇地祇位二，行一獻禮。三十一年，成宗即位。夏四月壬寅，始於都城麗正門外南七里建壇壝，凡三百八步有奇，壇三成，每成高八尺一寸，上成縱橫五丈，中成十丈，下成十五丈。四陛，階貫地子午卯酉四位。陛十有二級，外設二壝，內壝去壇二十五步，外壝去內壝五十四步，壝各四門。外垣南欞星門三，東西欞星門各一。圓壇周圍上下俱護以甓，內門壝各高五尺，壝四面各有門三，俱塗以赤。至大三年冬至，以三成不足以容從祀版位，以青繩代一成，繩二百各長二十五尺，以足四成之制。燎壇在外壝內丙巳之位，高一丈二尺，四方各一丈，周圍亦護以甓。東西南三出陛，開上南出戶上方六尺，深可容柴。香殿三間在外壝南門之外少西，南向。饌幕殿五門，在外壝南門之外少東，南向。省饌殿一間，在外壝東門之外少北，南向。外壝之東南為別院，內神廚五間南向，祠祭局三間北向，酒庫三間西向。獻官齋房二十間，在神廚南垣之外，西向。外壝南門之外為中神門五間，諸執事齋房六十間以翼之，皆北向，兩翼端皆有垣，以抵東西周垣，各為門以便出入。齊班廳五間在獻官齋房之前，西向。儀駕局三間，法物庫三間，都監庫五間，在外垣內之西北隅，皆西向。雅樂庫十間，在外垣西門之內少南，東向。演樂堂七間，在外垣內之西南隅，東向。獻官廚三間在外垣內之東南隅，西向。滌養犧牲所在外垣南門之外少東，西向，內犧牲房三間南向。
（大德初，合祀五方帝於南郊。翰林國史院檢閱官袁桷進十議曰：天無二日，日既不得有二，五帝不得謂之天，作昊天五帝議。祭天歲或為九，或為二，作祭天各數議。圜丘不見於五經，郊不見於周官，作圜丘非郊議。后土社也，作后土即社議。三歲一郊非古也，作祭天無間歲議。燔柴見於古經，周官以禋祀為大，其議各有旨，作燔柴泰壇議。祭天之牛角繭栗，用牲於郊牛二，合配而言之，增群祀而合祠，非周公之制矣，作郊不當立從祀議。郊質而尊之義也，明堂文而親之義也，作郊明堂禮儀異制議。郊用辛，魯禮也，卜不得常為辛，作郊非辛日議。北郊見於三禮，尊地而遵北郊，鄭玄之說也，作北郊議。禮官推其博，多采用之。）
明太宗永樂十八年，於京師正陽門南之左建壇，繚以垣牆，周圍九里三十步。初遵洪武合祀天地之制，稱為天地壇，後既分祀，乃始專稱天壇。按吳元年建圜丘，以冬至祀昊天上帝；建方丘，以夏至祀皇地祇；及即位，猶分祀如故。至洪武十年，因風雨不時，災異時見，覽京房災異對，始定合祀禮，采古明堂遺制，即圜丘舊壝作大祀殿，壇而屋之，罷方丘，而是歲即奉天殿行焉。十二年殿成，祀昊天上帝、皇地祇位，南向。仁祖配，西向。從祀丹墀四壇：曰大明，曰夜明，曰星辰，又曰星辰。內壝外二十壇：曰五嶽壇五，中嶽壇以鍾山附，曰五鎮壇五，曰四海壇四，曰四瀆，曰風雲雷雨，曰山川，曰太歲，曰天下神祇，曰歷代帝王，各壇一，凡二十四壇，大臣分獻。因命太常每歲祭天地於首春三陽交泰之時。二十一年，增修壇壝，殿丹墀中疊石為臺，東西相向為壇，內壝外為壇二十，亦東西相向。罷朝日夕月營宗星之祭，並罷太歲、風雲雷雨、嶽鎮、海瀆、山川、月將、城隍、歷代帝王之春祭。建文元年，撤仁祖位，奉太祖配。永樂十八年，京師大祀殿成，規制如南，行禮如前儀，增附天壽山於北嶽壇。洪熙元年，增文皇帝配位太祖下。嘉靖九年，從給事中夏言之議，遂於大祀殿之南建圜丘，為制三成。祭時上帝南向，太祖西向，俱一成上。其從祀四壇：東一壇大明，西一壇夜明，東二壇二十八宿，西二壇風雲雷雨，俱二成上。別建地祇壇，壇制一成面徑五丈九尺，二成面徑九丈，高八尺一寸，三成面徑十二丈，高八尺一寸。各成面磚用一九七五陽數，及周圍欄板柱子皆青色琉璃，四出陛各九級，白石為之，內壝圓牆九十七丈七尺五寸，高八尺一寸，厚二尺七寸五分。欞星石門六，正南三，東西北各一。外壝方牆二百四丈八尺五寸，高九尺一寸，厚二尺七寸，欞星門如前。又外圍方牆為門四：南曰昭亨，東曰泰元，西曰廣利，北曰成貞。內欞星門南門外東南砌綠瓷燎爐，旁毛血池，西南望燈臺，長竿懸大燈。外欞星門南門外左設具服臺，東門外建神庫、神廚、祭器庫、宰牲亭。北門外正北建奉神殿，後改為皇穹宇，藏上帝太祖之神版，翼以兩廡，藏從祀之神牌。又西為鑾駕庫，又西為犧牲所，北為神樂觀，北曰成貞門，外為齋宮，迤西為壇門。壇稍北有舊天地壇在焉，即大祀殿也。嘉靖二十二年，改為大享殿。殿後為皇乾殿，以藏神版，以歲孟春上辛日祀上帝於大享殿，舉祈穀禮，季秋行大享禮，以二祖並配，至郊祀專奉太祖配。十年，改以啟蟄日行祈穀禮於圜丘，仍止奉太祖配。十七年，改昊天上帝稱皇天上帝，是年欲仿明堂之制，宗祀皇考以配上帝，詔舉大享禮於玄極寶殿，奉睿宗獻皇帝配。玄極寶殿者，大內欽安殿也，殿在乾清宮垣後。隆慶元年，罷大享祈穀禮，玄極殿仍改為欽安殿。圜丘泰元門東有崇雩壇，為制一成，東為神庫。嘉靖中，以孟夏後祭天禱雨，祈穀壇成，未行而罷。
（洪武元年二月，敕禮官太常曰：昔聖帝明王嚴於祭祀，內致誠敬，外致儀文。朕膺天命，首崇祀事，顧草創之初，典禮未備，何以交神明致靈貺？其博考郊禮以聞。丞相李善長、學士陶安、太常卿胡惟庸等奏：國有大祀，曰圜丘，曰方澤，曰宗廟，曰社稷，若他諸中祀、小祀，各具沿革以進。於是祀天圜丘，以大明、夜明、星辰、太歲諸神從享。祭地方丘，以嶽、鎮、海、瀆諸神從享，而前代太乙感生五帝諸不經之祀俱罷。撰二丘樂章。安等又言：古者天子五冕，祭天地宗廟社稷諸神各有所用。上以五冕禮太繁，惟天地宗廟服兗冕，社稷等祀服通天冠、絳紗袍，餘不用。二年，奉仁祖配。時中都亦有南北丘焉。五年，上親郊，皇太子居守，親王戎服從。七年，以大祀獻終乃分獻未安，學士詹同、宋濂言：請初獻奠玉帛已，分獻官即初獻，亞獻亦如之。上曰善。八年，從學士樂韶鳳之請，定大祀登壇脫舄禮。九年，令郊社大事，國有三年喪不廢。十年春，且郊，感齋居陰雨，覽京房災異對，始定合祀禮。二十三年，合祀禮成，上作大祀文，並歌。文略言：朕聞太極之化，天開於子，地辟於丑，位極既定，虛其中為寰中，而人生於寅。人生滋多，非聖莫馭。天生君主，為民立命。洪荒之時，莫知誰始。今戴於書，開天立極，首興彝倫者，伏羲、神農、黃帝是也。法三皇而守行者，少昊、顓頊、高辛、唐虞，其損益禮樂大備其文者，夏、商、周也。下至秦漢，以及於唐宋元。嗚呼！天性自然而常者三綱五常也，聖人度人情而措彝倫，不逆其性，務從於善。每聞昔君，欽若昊天，莫敢有怠。朕即位以來，祀天享地，奉宗廟社稷，當齋期必有風雨，臨祭乃斂，每以為憂。京房有言，郊祀鬼神必天道雍和，神乃答，若有飄風驟雨，是為未善。於是命三公度土，工部役梓人於南郊，創大祀殿合享。朕度古人南郊祭天以陽生之月，北郊祭地以陰生之月，獨以義起，不知至陽祭之至陰之月，至陰祭之至陽之月，於理可疑。且掃地而祭，其來甚遠，尚質不華，令天地之享與人大異，將人之享亦執古不變乎？古則汙尊杯飲，茹毛飲血，巢居穴處，今可行乎？殆必不然。因定歲祭天地於首春三陽交泰之時，合祭天地，前期致齋五日，內二日以告仁祖，三日正齋，風和日暖，及夜升壇，山川草木不搖，江海不波，太陰中天，神恍臨降，故合祀宜也。萬曆三年十一月，內閣臣張居正進郊禮圖冊曰：謹按天地分祀，至洪武千年，聖祖乃定為合祀之制。每歲正月上辛日行禮於南郊大祀殿。列聖遵行，百六十餘年。至世宗皇帝，始按周禮古文，復分建南北郊，俱壇而不屋，南郊以冬至，北郊以夏至行禮，而二至之外復有孟春祈穀、季秋大享，歲凡四焉。隆慶改元，詔廷臣議郊祀之禮。時議者並請罷祈穀大享，復合祀天地於南郊，先帝深惟三年無改之義，獨以祈穀大享在大內行禮不便，從禮官議罷之，而分祀姑仍其舊，蓋亦有待云爾。夫禮因時宜，本乎人情者也。高皇帝初制郊禮，分祀十年矣，而竟定於合享者，良以古今異宜，適時為順，故舉以歲首，人之始也，卜以春初，時之和也，歲惟一出，事之節也，為屋而祭，行之便也。百六十餘年，列聖相承，莫之或易者，豈非以其至當允協經久而可守乎？今以冬至極寒而裸獻於星露之下，夏至盛暑而駿奔於炎之中，一歲之間，六飛再駕，以時以義，斯為戾矣。且成祖文皇帝再造宇宙，功同開創，配享百餘年，一朝而罷之，於人情亦有大不安者。故世宗雖分建圜方之制，而中世以後竟不親行，雖肇舉大享之體，而歲時禋祀止於內殿。是斯禮之在當時已窒礙而難行矣。況後世乎？臣等愚昧，竊以為宜遵高皇帝之定制，率循列聖之攸行，歲惟一舉合祀之禮，而奉二祖竝配，斯於時義允協，於人情為順。顧郊禋重典，今且未敢輕議，謹稽新舊規制禮儀而略述其概，以俟聖明從容裁斷焉。）
（禮之大在祀，而祀之大在郊。自古禮殘缺，後儒穿鑿，而五帝六天合祀之說迄無定論，則以不深考於經折衷於聖以準之也。書曰：肆類於上帝，禋於六宗，望於山川，偏於群神。又曰：柴望秩於山種。又曰：柴望大告武成。曰類曰柴，皆祀天之禮也。然必及於六宗山川群神而不及后土，則郊必兼社之謂也。易曰：先王作樂崇德，殷薦之上帝，以配祖考。又曰：聖人烹以享上帝。用禮：以禋祀祀昊天上帝。記曰：郊社之禮所以事上帝也。皆舉郊以見社也。家語：孔子曰：天子卜郊則受命於祖廟，而作龜於禰宮，尊祖親考之義也。卜之日，王親立於澤宮以聽誓命，受教諫之義也。既卜獻命庫門之內，所以戒百官也。言郊之必卜也，而不及社，兼社也。此唐虞三代之制也。儒者但見周禮有冬至祭園丘，夏至祭方澤之文，遂主分祀之說，不知周禮一歲之間祭天凡幾，正月祈穀，孟月大雩，季秋明堂，至日圜丘，此外有四時之祭，則固合祭者矣。前期十日，太宰帥執事而卜，掌百官之誓戒，太史與執事卜曰戒，大宗伯詔相王之大禮。祭之日，大宗伯奉玉，太宰讚玉幣爵之事，詩歌昊天有成命之章，此其證也。惟是周朔建子冬至，圓丘適當獻歲，不妨迎陽報天而後命及於地，故其禮比合祭稍加崇重。此惟行周之時則可耳，乃其合祀之禮則未嘗廢，散見諸經及孔子之言可據也。使祭而必冬至也，則何用卜之為？故曰至敬不壇，掃地而祭，則又不必於圜丘方澤也。以是而知周之未嘗不合祭也。）
（由漢歷唐千餘年，分祀者唯魏文帝之太和，周武帝之建德，隋高祖之開皇，唐玄宗之開元，四祭而已。至宋郊祀皆合祭，其不合祭者，唯元豐六年一郊。元祐詔議北郊，蘇軾主合祭，從之者五人，劉安世主分祭，從之者四十人。軾曰：舜之受禪，自上帝六宗山川群神莫不畢告，而獨不告地祇。武王克商，柴上帝，望山川，而獨略地祇。昊天有成命之詩，郊祀天地，終篇言天而不及地，以是知祀上帝而地祇在焉。彼時羣臣方議臺祀之非，上以問輔臣，章惇曰：北郊止可謂之社。君子當不以人廢言。夫國之大事莫過於郊。明太祖以開天之聖，改分祀而為合祀，此千古卓見，故行之百五十年，風雨調順，民物康阜，至嘉靖一改而明遂衰。建議者夏言也，卒死於法。抑太祖之靈弗歆乎！）
◎祈穀壇
祈穀壇大享殿即大祀殿也。永樂十八年建，合祀天地於此。其制十二楹，中四楹飾以金，餘施三采。正中作石臺，設上帝皇祇神座於其上。殿前為東西廡三十二楹，正南為大祀門六楹，接以步廊，與殿廡通。殿後為庫六楹，以貯神御之物，名曰天庫。皆覆以黃琉璃。其後大祀殿易以青琉璃瓦。壇之後樹以松柏，外壝東南鑿池凡二十區。冬月伐冰，藏淩陰，以供夏秋祭祀之用。悉如太祖舊制。至嘉靖二十一年，撤大祀殿，擬古明堂，名曰大享，每春行祈穀禮。隆慶元年，禮官言先農之祭即祈穀遺意，宜罷祈穀，於先農壇行事，大事禮亦宜罷。詔可。
（按月令：孟春天子以元日祈縠於上帝。注謂以上辛郊祭天。春秋傳曰：啟蟄而郊，郊而後耕。郊特牲曰：郊用辛。注：凡為人君當齋戒自新。盧植、蔡邕曰：郊天是陽，故用日，耕耤是陰，故用辰。孔穎達曰：甲乙丙丁等謂之日，子丑寅卯等謂之辰。元者善也，元日郊用辛，元辰耕用亥。黃道周曰：春日甲乙則未知其果上辛也。明初以冬至祀天圜丘，夏至祀地方澤，洪武十年罷之，而止以正月上辛合祀天地於大祀殿，並日月星辰山川等神俱在焉，其禮甚省，其敬甚專。嘉靖九年罷之，而分為圜丘、方澤、朝日、夕月四郊，其大祀殿則以孟春上辛祈穀。十年，又改啟蟄曰祈穀，二十四年，又改大祀殿為大享殿，然祈穀禮不復行。崇禎十四年，復行祈穀禮，用上辛，十五年用中辛云。）
◎齋宮
齋宮在園丘之西，前正殿，後寢殿，旁有浴室。四圍牆垣，以深池環之。皇帝親祀，散齋四日，致齋三日於齋宮。駕至南郊昭享門降輿，至內壝恭視壇位，又入神庫視籩豆，至神廚視牲畢，出昭享門，至齋宮。各官早朝午朝俱賜飯。臨祭由齋宮入壇門外大次脫舄升；其升壇執事、導駕、讚禮、讀祝並分獻、陪祭官皆脫舄於外，以次升壇供事；協律郎、樂舞生依前跣襪就位；祭畢降壇納舄。齋宮東北懸太和鐘，每郊祀，候駕起則鐘聲作，登壇則止。禮畢升駕又聲之。
◎神樂觀
神樂觀在天壇內之西，設提點知觀，教習樂舞生。內有太和殿，遇祭則先期演樂於此。洪武初，御製圜丘方澤分祀樂章，後定合祀，更撰合祀樂章，禮成歌九章。已病音樂之未復古也，詔尚書詹同、尚書陶凱與協律郎冷謙定雅樂，而學士宋濂為樂章。著令凡祀有樂，樂四等：曰九奏，曰八奏，曰七奏，曰六奏。樂有歌有舞，歌堂上，舞堂下，舞皆八佾，有文有武。郊廟皆奏中和韶樂，太常領之，協律郎司樂考協之。凡樂，淫聲、過聲、閃聲、慢聲若舞失節者，皆有糾禁。凡樂器不徒。凡園陵之祭無樂。
（洪武十二年十二月，諭神樂觀云：開基守業，必勤政為先；趨事赴公，非信誠必責。傳不云乎？國之大事，在祀與戎。曩古哲王，謹斯二事。而上帝皇祇，悅賜安和，生民康泰。朕起寒微而君宇內，法古之道，依時以奉上下神祇，其於祀神之道，若或不潔，則非為生民以祈福而保己命也。昔劉康公成肅公會晉侯伐秦，祭於社稷之神，然後興師。當祭之時，畢則有受胙之禮，其受之時，必思洋洋乎其在上而穆穆然或左而或右，委心慎敬而受之，則祥。故敬勝怠者吉，怠勝敬者滅，所以成肅公受胙之時起慢神不恭之貌，因伐秦而卒。是以知敬慎必有動作禮義威儀之則以定命也。於是祀神之道，能者養之以福，不能者敗之以禍。是故君子勤禮，小人盡力。勤禮莫如致敬，盡力莫如敦篤。敬在養神，篤在守業。朕觀古人之敬神也若是，其驗禍福亦若是，斯可謂無神而不信乎？可謂佞神而祈福乎？二者皆不可，惟敬之以禮而已。朕設神樂觀，備樂以享上下神祇，所以撥錢糧若干以供樂舞生，非佼前代帝王求長生之法而施之。然長生之道世有之，不過修心清淨，脫離幻化，速疾去來，使無難阻，是其機也。於戲！昔殷周之父老何存，漢唐之耆宿安在？果長生之道乎？朕設神樂觀以備樂，碑之於觀，以示後世。其觀主不潔，樂生不精，贍生不足，以此觀之，不但君不勤於祀事，其朝臣觀主必也亦然。若君勤於祀事，朝臣觀主無—體之敬，則國有常憲。故茲勒石，想宜知悉。）
（洪武六年，上以祭祀還宮，宜用樂舞生前導，命翰林儒臣：撰樂章以致敬慎鑒戒之意，後世樂章惟聞頌美，無古意矣。嘗謂諷諫則使人惕然有警，若頌美之詞，使人聞之意怠而自恃之心生。蓋自恃者日驕，自警者日強，朕意如此，卿等其撰述毋有所避。於是儒臣承旨撰神降祥、神祝、酣酒、色荒、禽荒諸曲，凡三十九章，曰回鑾樂歌舞，其詞皆存規戒。其樂舞分為八隊，皆八人。禮部因其制以上，命工肄習之。）
（洪武二年，有旨：教胡太常做個牌子，漆的如法，將圜丘、方澤、社稷、宗廟、先農、風雨、雷師、馬祖，凡一應祭祀時月日期明白開寫於牌上，掛在這東耳房前，我時常看，都要知道。欽此。又銅人制亦創自高皇也。洪武十二年，上命禮部尚書陶凱等曰：經言鬼神無常享，享於克誠。人謹方寸於此而能格神明於彼，由至誠也。然人心操舍無常，必有所警而後無所放耳。乃命禮部鑄銅人高一尺有五寸，手執簡，書曰齋戒三日。凡致齋之期則致朕前，庶朕心有所警省而不敢放也。又令各衙門置木齋牌，刻其文曰各有常憲，神有監焉。遇祭祀必設。）
（洪武中諭曰：石音固難和，然以人聲為主。神人悅和，即八音諧和。時起居注熊鼎進曰：樂音不在外求，在人君一心。心和則天地之氣和，樂無不和矣。嘉靖既更定祀典，中允廖道南請稽古樂音以裨盛典。上曰：考定律呂，必真知者乃可。詔發內府所藏金玉銅石鍾磬於神觀，考正音律，仍令科道官各舉所知諳曉音律之人以聞。夏言薦行太僕丞張鶚曉暢律呂。鶚，臨清人，時在告。應詔至，欲定元聲，復古樂，並進所著樂書二部：一曰大成樂舞圖譜，白琴瑟以下諸樂逐一作譜；一曰古雅心談，以十二圖象十二律，律圖各有說。乃下禮部議覆。上曰：音樂即為更定，勿誤享祀之用。乃譜定帝社稷樂歌以進。遼州同知姚文察進所著樂書四聖圖解二卷，樂記補說二卷，律呂新書補注一卷、興樂要論三卷，因請興正樂以薦上帝，祀祖考，教皇太子。章下禮部，覆言文察所進樂書，其於古今原委類多前人所末發者。且於人聲中考定五音以為制律候氣之本，法似徑截，深合虞書言志永言依永和聲之旨。宜令文察及太常知音律者選能歌樂舞生百餘人協同肄習，本部及該寺正官以時按試，候聲律協諧，吹律候氣咸有應驗，方授官與張鶚同事。從之。）
（按周禮大司樂云：凡樂，圜鍾為宮，黃鍾為角，太簇為征，姑洗為羽，雷鼓雷鞀孤竹之管，雲和之琴瑟，雲門之舞，冬日至於地上之圜丘奏之。若樂六變，則天神皆降，可得而禮矣。凡樂函鍾為宮，太簇為角，姑洗為征，南呂為羽，靈鼓絲竹之管，空桑之琴瑟，咸池之舞，夏日至於澤中之方丘奏之，若樂八變，則地祇皆出，可得而禮矣。元儒吳澄駁之曰：此文不惟不經，仍自相背戾。既曰大合樂以致鬼神隻，而其下則止用黃鍾、大呂、雲門祀天，止用太簇、應鍾、咸池祭地，如是則六律、六同、五聲、八音、六舞各自為用，不得為之大合樂矣。況周家祭祀已行之跡，莫詳於詩之頌。今考昊天有成命之詩，郊祀天地，是天地無分祀之文。考般之詩，望祀四嶽河海，是四望與山川無異祭之文。考之詩禘祖，而其末則曰既右烈考，亦右父母，是妣興祖亦無各祭之文，周頌之詩盡是祭祀之詞，其言作樂，未聞有分樂，而祀之之說亦未聞用歷代之樂以分祀之禮，此甚不足信。又曰：既言六樂者文之以五聲，播之以八音，是六樂之作，五聲八音並用之矣。而其下則禮天神地隻人鬼於五聲皆止用其四，於八音用其三，使其果如此，則聲音不備，樂何自而作？況考之於詩，有瞽而樂而合乎祖，其間用鞀、磬、、考、簫管等樂，於祭宗廟之際，固亦兼用竹革木石之音矣。孰謂去此而不用乎？既曰凡六樂者一變至六變，合六樂而言之，至於九變八變，九變則餘三變又不與焉。況樂所以象德，而六樂之致鬼神祇，不知何分而象德耶？）
（唐楊收曰：樂亡久矣，上古祀天地宗廟皆不用商。周人歌大呂舞雲門以祀天神，歌太簇、舞咸池以祀地祇，大呂黃鍾之合，陽聲之首，而雲門黃帝樂也，咸池堯樂也，不敢用黃鍾而以太簇次之。然則祭天神者，圜鍾為呂，黃鍾為角，太簇為征，姑洗為羽，祭地者，函鍾為宮，太簇為角，姑洗為征，南宮為羽，訖不用商及二少。漢祭天則用商，而宗廟不用，謂鬼神畏商之剛。西京諸儒惑圜鍾函鍾之說，故其自受命郊祀宗廟唯用黃鍾一均。章帝時太常丞鮑業始旋十二宮。夫旋宮以七聲為均，均言韻也，古無韻字，猶言一韻聲也。始以某律為宮，某律為商，某律為征，為角，為羽，某律少宮少征，亦曰變，曰比一均成則五聲為之節旋，比旋宮也。蓋樂本於五音，能從五音而求之，則樂之理思過半矣。）
（宋沈括云：宗廟之樂，宮先，其次角，又次徵，又次羽。宮徵角羽相次者，人樂之敘也，故以之求人鬼。圜丘方澤之樂皆以角為先，其次徵，又次宮，又次羽，始於角木，木生火，火生土，土生水。木火土水相次者，天地之敘，故以之禮天地。聲之不用商，先儒以為惡殺，黃鍾之太簇，函鍾之南宮，皆商也，是未嘗不用，特不用商中聲耳。天之氣始於子，故先以黃鍾，天之功畢於三月，故終之以姑洗。地之功見於正月，故先之以太簇，畢於八月，故終之以南呂。幽陰之氣鍾於北方，人之所歸，鬼之所藏也，故先之以黃鍾，終之以應鍾。明初議樂者以唐人趙慎之言，謂周禮天神地祇人鬼俱不用商者，周以木德王，避其所克也。故慎於唐請加商調，去角調，且言宋與明俱以火德王，當去羽，不當去商。相克之說近於術數，終以楊收之言為正。且鄭康成曰：祭尚柔而商堅剛，故不用焉。其言固不始於收也。）
◎犧牲所
犧牲所建於神樂觀之南。初為神牲所，設千戶並軍人專管牧養其牲。正房十一間，中五間為大祀牲房，即正中房，左三間為太廟牲房，右三間為社稷牲房。前為儀門，又前為大門，門西南遇視牲之日設小次。大門東連房十二間，西連房十二間，前為晾牲亭三間，東西有角門，東角門北為北羊房五間，山羊房五間，又北為煖屋，滌牲房五間，倉五間，大庫一間，西角門北為北羊房五間，山羊房五間，谷倉二間，看牲房一間，黃豆倉一間，官廳三間。正牛房之北為官廨十二間，東為兔房三間，又東為鹿房七間，鹿房前亦為曬晾亭三間，又前為石柵欄。官廨西為便門，門西又為官廨四間，又西為小倉三間。東羊房後為新牛房後牛房十間，喂中祀小祀牛，正北為神祠。西羊房後正南房五間為大祀豬圈，西房十間為中祀小祀豬圈，北有井。又草廠東北為司牲祠。神牲所設官下人，牧養神牲，祀前三月付廩犧令滌治如法，其中祀滌三十日，小祀滌十日者亦如之。
（周禮：充人，掌繫祭祀之牲牷，繫於牢，芻之三月。封人，凡祭祀飾其牛牲，設其福衡，置其絼，共其水槁。飾謂刷治潔清之也，福楅衡所以持牛令不得抵觸，楅設於角，衡設於鼻，絼繩也，所以繫牛者。公羊傳曰：養牲必有二，帝牛不吉以為稷牛，帝牛必在滌三月，稷牛惟具滌牛宮也。謂之滌者，蕩滌牢中，使潔清也。三牢各主一月，其一月在外牢，一月在中牢，一月在明牢。必三月者，取一時氣成以充其天性也。牢閑也，係而飼之，所以防其損傷也。歷代以來，並廩犧局滌潔。唐令：凡大祀養牲，在滌九旬，不得箠撲傷損，死則痙之，病則易之。凡牲，方色難備則代以純色。凡養牲必有副，省牲而犢鳴，則免之而用副。宋元大祀牲牢入滌別養，一依唐制。）
凡郊廟犧牲已在滌者，或有傷則出之，死則埋之，其有疾者，亦養於別所，待其肥腯，以
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:01:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>