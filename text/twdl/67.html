<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="使琉球杂录序,卷一,卷二,卷三,卷四,卷五,附。中山诗文,使琉球杂录全文在线阅读,使琉球杂录全文在线下载,大玄古籍书库">
<meta name="description" content="康熙二十一年（1682年），汪楫被康熙帝任命为正使出使琉球。1683年（清康熙二十二年)，汪楫时任翰林院检讨，任册封琉球正使，奉命出使琉球。汪楫出使之前，朱彝尊曾作《送汪检讨使琉球序》，希望汪楫认真考察琉球国的历史本末，有所撰著。汪楫此行，于康熙二十二年六月二十三日开洋出海，航行异乎寻常地顺利，风急船快，仅用了三个昼夜即已抵达琉球那霸港。此后汪楫羁留琉球国五个月，一方面出色地完成了谕祭故王、册封新王的主要政治任务，另一方面还与琉球各界人士广泛交游，在政治、经济、文化等方面多有交流，深入考察了琉球国的礼仪习">
<title>使琉球杂录_汪楫_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">使琉球杂录</span> <br/>
          作者： <span class="inputVal" id="bkauthor">汪楫</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,游记,完结</span> <br/>
          字数： <span class="inputVal" id="bknum">[book_length]25070</span> <br/>
          说明： <span class="inputVal" id="bkdec">康熙二十一年（1682年），汪楫被康熙帝任命为正使出使琉球。1683年（清康熙二十二年)，汪楫时任翰林院检讨，任册封琉球正使，奉命出使琉球。汪楫出使之前，朱彝尊曾作《送汪检讨使琉球序》，希望汪楫认真考察琉球国的历史本末，有所撰著。汪楫此行，于康熙二十二年六月二十三日开洋出海，航行异乎寻常地顺利，风急船快，仅用了三个昼夜即已抵达琉球那霸港。此后汪楫羁留琉球国五个月，一方面出色地完成了谕祭故王、册封新王的主要政治任务，另一方面还与琉球各界人士广泛交游，在政治、经济、文化等方面多有交流，深入考察了琉球国的礼仪习俗和山川地理，为册封归来之后的写作积累了大量的一手材料。十一月二十四日启动归程，但风微船滞，与来时航行的顺利情况迥异，至二十八日，船队竟遭遇飓风，四夜三昼不止，在惊涛骇浪中备尝艰险，十二月初四日方泊舟登岸。归来后汪楫不负朱彝尊厚望，撰写《使琉球杂录》五卷，辑录《册封疏钞》《中山诗文》各一卷，并依据目见耳闻及相关的琉球历史资料，编定《中山沿革志》二卷。</span> <br/>
          封面： <span class="inputVal" id="bkimg">Z_11112.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]使琉球杂录
[book_author]汪楫
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,游记,完结
[book_length]25070
[book_dec]康熙二十一年（1682年），汪楫被康熙帝任命为正使出使琉球。1683年（清康熙二十二年)，汪楫时任翰林院检讨，任册封琉球正使，奉命出使琉球。汪楫出使之前，朱彝尊曾作《送汪检讨使琉球序》，希望汪楫认真考察琉球国的历史本末，有所撰著。汪楫此行，于康熙二十二年六月二十三日开洋出海，航行异乎寻常地顺利，风急船快，仅用了三个昼夜即已抵达琉球那霸港。此后汪楫羁留琉球国五个月，一方面出色地完成了谕祭故王、册封新王的主要政治任务，另一方面还与琉球各界人士广泛交游，在政治、经济、文化等方面多有交流，深入考察了琉球国的礼仪习俗和山川地理，为册封归来之后的写作积累了大量的一手材料。十一月二十四日启动归程，但风微船滞，与来时航行的顺利情况迥异，至二十八日，船队竟遭遇飓风，四夜三昼不止，在惊涛骇浪中备尝艰险，十二月初四日方泊舟登岸。归来后汪楫不负朱彝尊厚望，撰写《使琉球杂录》五卷，辑录《册封疏钞》《中山诗文》各一卷，并依据目见耳闻及相关的琉球历史资料，编定《中山沿革志》二卷。
[book_img]Z_11112.jpg


[book_title]使琉球杂录序
琉球自明洪武初通中国，历今三百馀年。奉使至其地，姓名可纪者，凡，三十馀人。考其撰著，惟嘉靖中陈侃作使录上之于朝。于是中山风土间为学士、大夫所称说。然其言弗质也。万暦中，萧崇业因之少，有增益。又附纪前此奉使者爵里、姓氏，紪漏实多。夏子阳又因之。至崇祯中，杜三策从客胡靖所刻《琉球图记》，则荒诞谬妄，百无一实矣。国朝康熙三年，使臣张学礼归自中山，有纪事一书，质实无支语，以镂板行。后为所知诮让，谓海外归来，稍夸谩以新耳。谁相证者，而寂寥如是。学礼乃毁所镂板，而他客辄以意为之。今刻与原本大异。臣受命后，即遍购诸书，以行按籍核之。合者殊少。爰即闻见所及，杂录成编。编分为五卷：曰使事，曰疆域，曰俗尚，曰物产，曰神异，皆据事质，书期不失实而已。周礼：职方氏掌天下之图，以周知其利害，而小行人之职，使适四方。其礼俗、政事、教治、刑禁之属，各各条录，别为一书，用反命于王。以周礼知天下故，是知适四方者，必有录，自古然矣。若比于搜神、括异、志怪之书，则臣不敢以所未见侈诡异之谈也。康熙二十三年六月十日，翰林院检讨臣汪楫谨序。

[book_title]卷一
翰林院检讨臣汪楫纂
使事
康熙二十一年，中山王世子尚贞遣耳目官毛见龙、正议大夫梁邦翰奉表贡方物，以其父中山王质之丧来告。贞以嫡嗣，当袭请受封。礼臣议：航海道远，应如暹罗例，不遣官恤封，仪物敕贡臣赍回。便见龙等搏颡固请，礼臣持不可。上念贞父子世守臣节，如所请。命九卿詹事科道官会推可使者以闻。于是翰林院检讨臣楫、内阁中书舍人臣麟焻谬膺是选。既拜命，咨访旧例，得未尽者七事条。上之旨下，礼臣议格不行。上复命戸、兵、工三部集议，乃允行。三事而许，带修船匠役，则特旨也。赐一品麟蟒服，谢恩陛辞。恭承天语，体恤小邦。臣等不胜悚惕。先是，臣惩前使逗留之失，疏请亟行；而部议必待贡使偕往。至是，闽督报琉球接封陪臣至，可充乡导。于是定期出洋。时总督姚启圣方视厦门，巡抚董国兴已移疾旋京，布政使马斯良入觐。知府张怀德病废不事事，闽县令缺官，摄篆者邻邑佐贰也。省会之地，上无督抚、下无府县官。而册封外国为数十年一举之大典，事如乱丝，无有理其绪者。旧例：凡百器用无弗备，即犁锄耕获之具。亦储以行虑，飘流绝岛，不可复还，则垦作以苟活也。《使职要务》云：舟中有舱数区，贮诸器用。又造棺二具，题曰：天朝使臣之柩。上钉银牌，重若干两。遇飓风，知不免，则锢使臣其中，随波飘荡，兾见者取牌而收瘗之。陈侃《使琉球录》载：旧例，有金银九十馀器，金带四条，备使臣过海之用。侃自以素清约，无事华侈，省免金器、壶盏诸物，止用银者。且笔之于书，上之于朝，请宣付史馆，明其廉介如此也。而前使臣驻闽一切，皆取办于藩司。即留滞不行，每岁亦支用公费银五千馀两。藩司奏销，不尽得请，则沠之入府，取驿站网银津贴焉。今各项皆无所出，而海疆军需方亟，岂可复此费公帑？爰取旧案，尽汰之，除铜盆、锡壶、锅甑、碗、盏、床、棹诸器在所必需，稍非所急者，悉罢去。出入皆有司主之，合计所费，较曩时，仅百一焉。凡二十有五日，竣事登舟，遂行。及海外成命归，不入会城，泊南台七日，行谕祭海神礼，竟即兼程复命城中耆老。坊店人戸各具鼓乐、彩帜、趋送十五里外。臣笑谓曰：七日，钦差与地方何预而劳苦父老为？对曰：册封一役，自明苦之。钦差驻闽，动辄数年；造船，则有采木、购柁之扰。深山穷谷，无得免者。今一到即行，不少留滞，逮于驿骚，一也。有钦差必有公费。公费一则，私沠必倍。今事毕而民不知，二也。往者，百物皆取办于行戸，官一而役三之。今一物不取，即公署铺设之。一毡一灯，必归原主。使来者尽然。闽其世世如新受赐乎？言未已，泪已涔涔下。臣亦为太息久之，故知诸父老，非止为臣楫颂德而已！
海行恃船为命。而之琉球，又与他国不同。高澄《操舟记》曰：西南诸国，行不二三日，即有小港避风。若琉球，则去闽万里，中道无止宿地。故旧制，使臣必亲督造船，择日定■〈舟+稳去禾〉【船底也。】，务与使臣之年庚合。非是，则不利。时闽疆治兵，战舰方集。臣议，即取战舰以渡，既可省费，且免濡滞。爰移文闽督，就见在者选用之。闽督谓：惟大帅六𦩼船庶堪涉险，卒不可得。仅以二鸟船来。船视诸舰无他异，而柁皆铁，力木为之，号曰盐柁。葢他木浸海水中，久则柔，惟盐柁无虑也。往制，柁与橹必置副，以防不虞。问之，所司不应。柁必有大缆系之，由船底兜至船头，谓之勒肚；肚非櫆藤不可。所司以藤价昂，易以竹篾。不逾时，败矣。爰与副使臣麟焻出俸金，自购之，久之，乃得。归舟，遇飓风三昼四夜，船如礟击，如梭掷，而卒不致覆裂者，藤勒之力也。
两船使臣共乘其一，而以稍大者载兵役。葢少从众多，非是不能安也。船长十五丈有奇，阔二丈六尺，桅高十丈馀。头桅逾其半。自舱底至面凡六层，舱面为战台。由面下舱，有如缒井也。梯两折乃入官舱。舱高可八尺。中一间，宽六尺许，两使臣会食地也。左右分居，复分两层，名曰麻力。上下略均。主栖其上仆处。其下也，上层又划为两间，一置卧具，一置衣囊也。下层，则划为六间，间卧一人，不使转侧，防顚仆也。麻力，旧有小窗逾尺，隙光入，则舱藉以明。出海，复锢之，以避浪。于是出入皆扪壁行，俨如穴处也。舱底尽填巨石，名曰压钞，务下实也。前舱贮火药。又前，以居胥役。舱面载小船一，泊舟时下之，以通往来。𠈀有水门，由此登降。出海，亦锢之，非惟自卫防奸也。又前桅舱，接封陪臣及从者居此。又前，则领兵守备以及水手、杂处之辘轳二。参差设两桅之间，藉以举篷。篷非人力可胜也。船头架大碇一，形如个字，代铁锚也。前后共设水舱三，以贮淡水，谓之水井。每井可受二百石。将出海，道经罗星塔，先期设醮，投银锭中流，名曰买水井。受水满，则封之，命亲丁司启闭。人置名签，验签给水。日二次，涓滴不妄费也。后有尾楼，亦名将台。立帜列藤牌，为使臣厅事。其下，即柁楼。柁前有小舱，舱实以米、布、针盘。其中昼夜然烛，伙长二人轮视之，目不转瞬，与舵工相依为命也。战台各异，以扶栏列炮十二。他军器称是备洋寇也。舵工、伙长之外，有缭手，有碇手，有车手，有鸦班，各职厥事。而鸦班尤矫捷，履篷升桅，足无停晷，称之曰鸦，纪实也。总船务者有千总，理军务者有百总，司甲仗者有捕盗，而悉统于守备。葢任人尤要云。
出使，例有部颁。仪注，奉命后，即问所司曰：此仪制司职掌也，而仪制又诿之主客。葢顺治间，张学礼等奉使时，朝贡、遣使诸事皆隶仪制。嗣因仪制事繁，主客事简，始以贡事归主客。案卷虽存，仪注无有也。入闽后，博访之，十得六七，而中多未安。臣不揣固陋，酌古准今，定为谕祭册封仪注二篇，应国君之请，其有未晓。复绘图示之，莫不奉行。惟谨登降进，反揖让拜跪，威仪肃然。然国之老成，以为从前未睹云。
谕祭仪注
先期谕长史洒扫王庙中堂，以便迎请龙亭。设香案于庙中，设司香二人，设开读台于滴水西首，设开读位东南向，设中山先王神主位于露台东首，西向设世子俯伏位于先王神主位之下。北向设世子拜位于露台中，北向设众官拜位于世子拜位后。左右层列设奏乐位于众官拜位之下，北向祭日。黎明，法司官率众官及金鼓仪仗毕集天使馆前。天使启门，叅谒毕，迎请龙亭进公馆中堂，捧轴官捧谕祭文，奉安龙亭内。众官排班，行三跪九叩头。礼毕，前导至真玉桥。世子素衣黑带，率众官迎伏于桥头道左。【向第立候于庙门外，非礼也。今更定。】龙亭暂驻，世子、众官平身。天使趋前，分立龙亭左右。通事官唱排班。世子率众官行三跪九叩头。礼毕，众官、世子前导至庙门外。龙亭由中门进，至庙内中堂。天使随入，左右立。捧轴官由东角门进，至庙东边门外，西向立。宣读官、展轴官由西角门进，至开读台下，东向立。司香二人举香案，置龙亭前添香。世子率众官由东角门入，上露台，各就拜位，行三跪九叩头。礼毕，退立于先王神位之下，西向。捧轴官由庙东边门进庙中堂。天使取谕祭文授捧轴官，高举出庙中门，上开读台。宣读官次之。展轴官又次之。捧轴官上台，立案右。宣读官就开读位，立案左，与捧轴官对展。通事官唱开读。世子、众官皆俯伏于先王神位之下，北向候。宣读官从容读毕，通事官唱焚帛。世子、众官皆平身。世子至焚帛所候。焚毕，回露台，同众官再行三跪九叩头礼谢恩毕，退班。世子捧先王神主由庙东边门进庙内，安于东偏神座。天使与世子行相见礼。天使居东，世子居西，各再拜毕，世子请天使就前堂拜谢。天使左行，世子右行，至前堂。天使居东，世子居西，皆四拜毕，安坐。正使居东，副使居西，俱面南坐。世子面东，北坐。茶酒皆亲献。天使辞。天使酬献，亦辞。席终，请天使舆至滴水前。世子下阶揖别。众官出门跪送世子。是日不及诣馆谢，先遣官至馆谢劳。天使次日亦遣官入王城谢宴。
册封仪注
先一日，所司张幄结彩于天使馆，国中经过之处所皆结彩，设阙庭于王殿之前。【王殿中楹之右楼梯时焉妨于行礼，特造板阁一楹为阙庭中置殿陛龙亭所由升也。左右层阶便国王及引礼者登降也。】设香案于阙庭前。设司香二人于香案左右。设世子受赐予位于香案之前。设宣读台于殿前滴水之左。【王殿西向，故注中止分左右，不分东西。】设世子拜位于露台正中。设众官拜位于世子后，左右层列。世子左右立赞礼官二员，陈仪仗于王殿左右。设奏乐位于众官拜位之下。
册封日黎明，法司官、众官皆吉服，【国无所谓吉服也。但不衣白即是。】率金鼓仪仗毕集天使公馆前。天使启门，叅谒毕，迎请龙亭进公馆中堂，捧诏官、捧敕官各捧诏敕，奉安龙亭中。捧币官捧縀疋等，分置左右。彩亭中，王与妃各一也。众官排班，行三跪九叩。礼毕，前导世子率众官迎伏于守礼坊外。【向在坊下。今更定。】龙亭暂驻。世子、众官平身。天使趋前，分立龙亭左右。通事官唱排班。世子率众官行三跪九叩头接诏。礼毕，众官、世子前导，立殿下。龙亭进至阙庭中，彩亭分列左右。天使分立龙亭左右。捧诏官、捧敕官立殿陛下。宣读官立开读台下。司香官举香案，于龙亭前添香奏乐。引礼官唱跪，众官各就拜位，皆跪。引礼官唱上香案，右司香官捧香跪进于世子之左。三上香讫，俯伏，兴，平身，奏乐。引礼官引世子出露台，就拜位，率众官行三跪九叩头拜诏。礼毕，平身，乐止。天使诣前正中立，称有制，奏乐。捧诏官、捧敕官由东阶升。天使取诏授捧诏官，取敕授捧敕官。高举下殿陛，同宣读官上开读台。诏敕并置案上。通事官唱开读，乐止。引礼官唱跪，世子、众官皆跪。捧诏敕官以次对展。宣读官次第。读毕，引礼官唱平身。世子、众官皆平身。奏乐。捧诏敕官各捧诏敕升殿陛，交天使，奉安龙亭中。捧诏敕官下东阶，国王及众官行三跪九叩头谢封。礼毕，平身，乐止。天使宣制曰：皇帝敕使赐尔国王御书。奏乐。国王率众官行三跪九叩头谢赐。礼毕，乐止。天使宣制曰：皇帝敕使赐尔国王及妃縀疋、彩币。引礼官引国王由东阶升，法司官随行。国王至受赐予位，跪，奏乐。天使取縀疋等一一亲授国王。国王高举，法司官跪接，传置案上毕，俯伏，兴，平身。引礼官引国王复位，率众官行三跪九叩头谢赐。礼毕，平身，乐止。引礼官引国王升东阶，至龙亭前，跪问圣躬万福。天使答曰：圣躬万福。国王俯伏，兴，平身。奏乐。引礼官引国王复位，率众官行三跪九叩头问安。礼毕，平身，乐止。引礼官引国王升东阶，至香案前，跪请留诏敕为传国之宝。法司官捧前，代诏敕呈验。【旧录于此，使臣故欲收回，待跽请。至再而后索阅旧轴，趋走往复，几同儿戏。故令其预捧呈验，庶不失体。】天使验明，允所请。捧诏敕亲授国王。国王平身，亲奉安于龙亭中，奏乐。引礼官引国王复位，率众官行三跪九叩头谢恩。礼毕。平身。礼毕，国王请天使同入北宫。对拜，安坐献茶一如前仪。
登岸入馆。次日，例当行香。通事以天妃宫至圣庙告。考之前录，未闻国中祀孔子，虑别有所谓至圣者，将出。前导请曰：宫与庙孰先。答曰：先庙。入庙升堂，搴帷审视，然后下阶，肃拜如礼。时有窃笑其迂者。臣曰：外国淫祀最多，名称不一；若入境误拜倭鬼，辱莫大焉。如俟徐访，而后恭谒，则是奉神慢圣，岂可以训远人。是故诣庙不可缓，下拜不可骤也。
天使日有供应米面荤蔬之属，杂陈于庭。随行兵役例有廪给，五日一给，粟肉甚腆。臣等于供应裁十之五，廪给裁十之二。柔远恤下，期于两尽也。王五日一遣官，赍牛酒问安。辞之不可。因理论之，谓牛以力耕，不得擅杀。使臣非为国惜物命律不可也。卒不受。已而闻国中遂禁宰牛。改问安之期为十日。至期，王遣法司一人、大夫一人更番迭至，即以所馈酒肴宴之，仍赉以币扇之类。
天使馆设棹椅，一如中国制。闻国俗皆席地布几待客。王宫亦然。王宴天使之先一日，试召长史问之，对曰：固然。陪臣入贡宴，礼部亦如是也。今以为不可顾，迫不及备，奈何。臣曰：曷不就公馆取用之。语塞而去。明日，陈设毕，具宾主，皆高坐。揖让如礼。卒未取诸公馆也。葢王宫几故有足增之，即高不必咄嗟而办。聊以觇天使易与否耳。
旧制，往必夏至，乘西南风信也。还必冬至，乘东北风信也。是年六月逢闰，则冬至节气必早，入国后，知一切皆长史主之。即谕以亟修贡表，九月必归，唯唯而已。及趣行，则日例宴未竣也。巳又曰：修船未完也。巳又曰：贡物未全也。久之，始曰：小邦固陋，惟知先制是遵。今冬节未届，风汛未定，舟出大洋，谁职其咎。百谕之，不能夺。及冬至，则东风寂然，舟不能出港口一步。于是召长史谯让之，始稍稍引过，请俟来春复命。语甚缓。臣麾之去。即日登舟坚坐候风，禁从人不复登岸。越数日，兵役纷纷以粮尽告。怪问其故，守备曰：国中旧给行粮二十日，防外洋濡滞之用。今风阻且不得出港口，而下役无赖习见来时迅速，以为无事，多储不免荡费。且所谓行粮者，开船以后之粮也。今泊此未行，则国中应供给如例。臣曰：小邦供亿苦矣。顾嗷嗷者，又不足深责。爰与副使臣麟焻出百金买米给之。长史以为饵也，靳不售，不得已，闻之国王。王谴长史馈米而返。其值通事请收值。臣曰：堂堂天使，可以此饵小国乎。卒与值。凡国中役于公者，皆有犒。陪臣进谒。天使命法司官、王舅、紫金大夫、紫巾官为一班，跪三叩头。天使立受，揖答之。耳目官、正议大夫、中议大夫为一班，跪三叩头，天使立受，拱手答之。那霸官、长史、遏闼理官、都通事为一班，跪三叩头，天使坐受，抗手答之。白事，必长跪。命坐，赐茶。法司官等则设毡堂内。耳目官等坐廊下。那霸官等坐露台下。

[book_title]卷二
翰林院检讨臣汪楫纂
疆域
琉球国在福建省之东，以大势论之，当在东南。然自福州府登舟，必乘夏至西南风而行，则俨在东北矣。去中国不可以里计，浮大海中，平衍如江洲，绝无高峰峻岭，相为起伏，故海舟远望不易见，多有飘过山北，已复引回者。稽诸使录，十人而九也。长史云：幅员周回，可五六千里。然无舆图可考，大约东西长而南北狭。康熙癸卯，前使张学礼等舟飘琉球之北约伊兰埠，埠人飞骑报王，乃达王所。此南北道里之大较矣。
旧制，封舟出海，皆由梅花所开洋。今因巨舶不行，沙壅水浅，遂从五虎门出口，海道难以里计，不日行若干里，而日行几更。船葢以定里。云更之说不一，或曰百里为一更，或曰六十里为一更，或曰一昼夜为十更。问何以为更之验，曰：从船头投木柿海中，人由船面疾行至梢，人至而柿俱至，是合更也。柿后至，是不及更也。人行后于柿，是过更也。问过、不及，何以损益之，皆不能对。在昔番舶，时通各国，皆有程图转相传写。独琉球无定本，以国贫乏无土产，商贾不往故也。按：萧承业使琉球录载：有过海图云：梅花头正南风；东沙山用单辰针；六更船，又用辰巽针；二更船，小琉球头，乙卯针；四更船，彭隹山，单卯针；十更船，取钓鱼屿，又用乙卯针；四更船，取黄尾屿，又用单卯针；五更船，取赤屿，用单卯针；五更船，取枯米山，又乙卯针；六更船，取马齿山，直到琉球。夏子阳过海图则云：梅花头开洋，过白犬屿；又取东沙屿，丁上风，用辰巽针；八更船，取小琉球山，未上风，乙卯针；二更船，取鸡笼，申酉上风，用甲卯针；四更船，取彭隹山，亥上风，用乙卯针；三更船，未上风，用乙卯针；三更船，取花瓶屿，丁未上风，用乙卯针；四更船，取钓鱼屿，丙午上风，用乙卯针；四更船，取黄尾屿，丙上风，用乙卯针；七更船，丁上风，用辰巽针；一更，取枯米山，又辰巽针；六更船，取土那奇翁居里山，又辰巽针；一更，取马齿山，直到琉球那霸港。而昆山郑若曾日本图纂则云：自梅花东外山开船，用单辰针、乙辰针，或用辰巽针；十更船，取小琉球；小琉球套北过船，见鸡笼屿及花瓶屿、彭嘉山；彭嘉山北边过船，遇正南风，用乙卯针，或用单卯针，或用单乙针，西南风用单卯针，东南风用乙卯针；十更船，取钓鱼屿；钓鱼屿北边过十更船，南风用单卯针，东南风用单卯针，或用乙卯针；四更船，至黄麻屿；北边过船，便是赤屿；五更船，南风用甲卯针，东南风用单卯针，西南风用单甲针，或用单乙针；十更船，至赤坎屿；赤坎屿北边过船，南风用单卯针及甲寅针，西南风用艮寅针，东南风用甲卯针；十五更船，至古米山；古米山北边过船，有礁，宜知畏避，南风用单卯针及甲寅针；五更船，至马岊山；马岊山，南风用甲卯针或甲寅针；五更船，至大琉球那霸港。据萧录，则四十二更。夏图不载东沙屿以前针路及马齿山以后更数，亦四十三更。而郑图则七十四更。此皆镂板行世之书，其不同如此。传写者又可知已。臣历稽往籍，皆言西南风大利，七昼夜可到，从未有三日飞渡者，此千古仅事，不可为道里凖。故取萧录、夏图与郑图并存之，以俟后来者考订云。
国之南有山，曰南山，亦名太平山，亦名八重山岛，国人呼为爷马。国之北曰北山，亦名二大岛，皆与中山相望，顺风三日可达。洪武初，中山王察度、山南王承察度、山北王帕尼芝皆遣使入贡。后惟中山贡使时至，二王之后无闻焉。臣至中山，辄问二王兴废故事及国都所在，绝无知者。长史曰：国俗，类以所辖地名为人名，敢问二王何名，或可揣而得耳。因举二名告之，则承察度即在中山之南，帕尼芝即在中山之北，同一山而分据之，非太平山、二大岛之谓也。臣常以九日由那霸港涉水而南，策骑东行，乱山中见废城一丘，规模甚隘，而基址宛然。通事曰：故王城也。而不知所自。岂即山南王之遗迹耶。
相传琉球去日本不远，时通有无。而国人甚讳之，若绝不知有是国者，惟云与七岛人相往来。七岛者，口岛、中岛、诹访濑岛、恶石岛、卧蚆岛、平岛、宝岛是也。口岛去中岛五十里，中岛去诹访濑岛七十里，诹访濑岛去恶石岛七十里，恶石岛去宝岛百八十里，宝岛去平岛二百三十里，平岛去卧蚆岛四百三十里。诸岛头目来谒，所述道里如此，大率海外一里当中国十里云。人不满万，惟宝岛较强，国人皆以土噶喇呼之。
七岛头目皆以右为名，曰甚右，曰清右，曰三良右，曰木工右，曰次良右，曰甚七右，曰贞右。通事曰：重德书手版曰：琉球国属地。然其状狞劣，绝不类中山人，髡其顶，发际仅留一线，约之脑后，剪存寸许。夏日着短衣赤足，腰插短刃。或曰即倭也。入谒时，谕以朝廷威德，以天无不覆，日无不照衍说开导之。皆合掌膜拜，叩头再三，嗢咿作语。译者云：共戴光天化日也。各以土物为献，不受，而人给以布扇，犒及从者。臣等归舟将发，风微不能出港口。岛人各驾小舟近百只，裸而荡桨，牵船出港，缆即解，犹依依不遽去。圣化之远被如此。
琉球所属，惟姑米山最大，在中山西南，形势雄拔，视中山若过之，产米及土绵，人皆粗给。马齿山介姑米、中山之间，螺壳所聚，其后山尤墝瘠，罪人多流此。硫黄山惟产硫黄，生齿不蕃，极盛，百二三十人而止。是皆国之疆土，设官莅事，赋役惟命者也。太平山虽去国甚近，而别有岛长，仅奉职贡而已。北山寂无人来，或云：倭常执王，割地，乃得返。即北山云。
那霸地周回不过七八里，居民不过数百家，遂号为球阳重镇也。地名有曰渡地，曰若狡。町曰中鸿，曰辻山，曰泉崎，桥口皆一望可尽。
那霸港当大海之冲，港口石岞崿立，缘石筑台。台上环以埤堄，方广不盈亩，名曰炮台，其中无一人一物也。土人曰：国无险可守，惟港口数里，皆铁板沙，非生长斯土者不能引舟入港。大海中既不得泊近山，又虑触礁。且遥望雉堞，翼如也。有望洋返耳。以故恒不设备。然万历间，萨州岛倭猝至，王被执去，则所谓铁板沙者，亦不足恃已。
缘炮台而下，为长堤。堤长三里，其尽处为迎恩亭。封舟近港，必数百小舟牵引而入，防触礁也。亭不知建自何代，然嘉靖中陈侃使录已载，而传者乃谓因侃却金，故建亭以识之。甚又传为夏言辞金之所。按言生平历宦，无奉使琉球事。而明实录遣使外国，必大书，亦无言名。不知纪者何所据。
临海寺，距炮台可半里，踞堤之中，南北皆港。寺草创于顺治十二年。至康熙二十年，始以瓦易板。寺僧有文纪事，多不可句读。其可识者，首祝渡唐官船，【国人呼中国为唐山。】次及上下贡船，又次及诸国出入之船安稳便利，次祝国王、王子康宁获福。其文书于木板，长三尺馀，阔五寸，藏之神座等于碑碣云。青芝山与临海寺隔港相望，平冈里许，为演武场，专为天使所率官兵演武而设。走马较射，远近聚观。国中马虽多，皆蹀躞磴道，无绝尘而奔者。而鞍(凳)之制又大与中国异，故善骑者少。射则能挽弓者亦少矣。陈侃录有云：弓矢利弓稍长，卓地而射矢，可至二百不者，未之见。
久米村去那霸港二里，孔子庙建此。国人书作粂村，而读作枯米所。二字三音，问之博雅者，则粂字故久米二字，而读久为枯，读村为所，则方言也。故知往籍所载，类多卤莽，非详考莫辨。
附臣楫纂琉球国新建至圣庙记
自州县皆得建学。而吾孔子之庙祀，始遍天下。然学以外，无所谓庙也。郡州守邑令博士弟子奔走对越，以为之礼。钟鼓管弦，鼗磬柷圉，以为之乐。牛羊鹿豕，酒脯俎豆，爵帛以为献享，不如是，则与浮屠道士之事，佛老者无异。故孔子之祀行于庙，而备于学，呜呼至矣。今天子重道崇儒，常以兴教化，勤学校，考吏之殿最于是，职方版图，莫不以修学新孔子庙为务。而琉球国远在海东万里外，亦建至圣庙于国门之久米村，葢创始于康熙之十二年，立国以来所未有也。夫琉球自隋唐以后，国名始见于史。又千馀年至明初，始修职贡，通中国。皇清受命，首列藩封。历三十年，而祀圣人于今天子践祚十年之后，谓非皇帝盛德大业，度越千古，有以渐被之而然欤。庙为屋二重，其外临水为屏墙翼以短栅如棂，星门中，仿戟门之意，半树塞以止行者。堂外为露台，东西拾级以登，皆与浮屠道士家异制。堂内割后楹为神座，塑王者像，垂旒搢圭，而署其主曰：至圣先师孔子神位。座左右四人雁行立，各手一卷，则诗、书、易、春秋四经也。余惟孔子以道德为百世师，颜、曾、思、孟配享，载于祀典，不可谓其专治，何经海外诵法者，惟孔子。而所以尊吾孔子者，实惟此诗、书、易、春秋之故。若知此四经者，非弟子之徒之所能为。而又见夫圣庙之有四配与诗、书、易、春秋之数适相当也，遂人予以一经而祀之。若曰吾以祀吾经云尔。总之皆以祀吾孔子云尔。呜呼。琉球之君若臣，其可不谓信经之笃。而尊圣之至者欤。虽然君子之举事也，始定其规模，继必求其美善。今日者，庙既成矣。因庙而扩之为学，则费不繁而制大备。吾闻琉球之取士也，举秀才于童子中，而不以文艺试于有司。此意最为近古。然当其始董戒，必禀于父师。而其人亦莫不自励，以待举。迨其后，德业消长，一听其人之自为。吾不知，果皆率循强勉而勿怠否也。夫秀才者，将以储异日长史、大夫之用，则教之不可无专师，试之不可无成法。诚因庙而扩为学，择国中敦行谊工文章者为之长，俾以时训，督其子弟，修举释菜奠之礼。国之中，或难其选，则直疏其事，而请于朝，乞如往昔教育故事。圣天子声教诞敷，方将登四海于文明之治。吾知其必得当也。如此，则琉球之经学日明，因所及而益广。其未备于以表率友邦，凡有志于圣人之学者，无不奉琉球为指归。呜呼。岂不盛哉。岂不盛哉。
灵岳，亦名城岳，在那霸港之东南。山不甚高，树木蓊翳山椒，有屋一区，扁曰城岳，为贡舶舟子所立。壁间悉记。建屋助工人姓名，略仿中国。屋中一无所祀，屋后地上错置瓦炉，以数十计。或祀一石，或祀一树，曰神所凭依也。屋前高松数百株，坐此令人忘暑。松外地稍洼，有泉颇甘冽，国人推为瑞泉之亚。岳之左曰那合深麻，不知何义。
天妃宫有二。下天妃宫与天使馆邻并，门外即馆垣之左。地寛平，可数十亩，前有大石池。那霸居民向以此为市易之所。今徙马市街，宫亦就圯。国之案牍多储于此。上天妃宫在孔子庙之右，深行曲巷夹巷，垒恶石为墙石，面皆如髑髅。因悟一统志所云：王居壁下多聚髑髅，殆缘此讹传耳。宫外石埠矗起，墙壁巍然。内有榕树垂荫数亩，使臣朔望，必肃谒香火，视下宫较盛。
天尊庙，祀雷声普化天尊。去波上不远。国无道士，奉香火者，亦僧也。相传永乐中，贡使自京师塑像以归，有祷必应。崇祯末年，中国多故，贡使久阻不还。王尚质特命新之，祈通渡唐之船，兾遂懋迁之愿。语见上栋文中。旧录纪此地为三清殿，殿中无三清像，国人亦无此称。又云殿前二大松，大数围，高二十馀丈，今亦童然。殿廊悬大钟，钟上镌字曰：王大世主，庚寅庆生，兹量大慈愿海，新铸巨钟，寄舍天尊殿，以上祝万岁之实位，下济三界之众生，辱命相国【缺】为铭，铭曰：蕐钟铸就，挂着珠林，撞破昏梦，正祷天心，君臣道合，蛮夷不侵，彰凫氏德起追蠡，吟万古皇泽，流妙法音，景泰七年丙子九月二十三日，住持棬律师艮舜证之，大工国吉奉行智贤并与那福中西。按世缵图云：国中向无大钟，王尚德始铸之。其即此耶。而纪年景泰，当是尚泰久在位时事。德嗣位，在天顺五年。或别有铸未得见也。
波上，俗呼海山寺。旧录作石笋崖，询之国人，止称波上。其巅为小板阁三楹，离立不相属。阁门皆暗扃，云中祀阿弥陀佛。左药师，右观音。强启视之，无所谓三像者，惟香一握及铜片幡一挂而已。幡凿奉寄御币四字，馀皆番字。背凿元和二年壬戌六字，不解何义。阁外环以石垣，垣外馀地不数武。下瞰石壁，拔起洪涛中，足缩缩不能举。微风徐来，轻波触石，辄回卷如乱。絮风稍劲，则垣外不可伫立矣。尝以八月十八夜候潮于此，坐阁下，自亥达寅，匉訇荡激。从人皆屏息慑伏，迄不能出垣外一步。须臾潮平，惟见白雪万堆，凝不可扫，亦奇观也。下坂为护国寺，亦名三光院，供神像，手剑而立，名曰不动，不辨何神。堂中高架火盆，僧面神坐架前，握小木柴一束，次第焚之。前置铜盏十回，环泻水，着盏中，諵諵作语，是谓佛事。屋左右偏种凤尾蕉数十本，参差高下，极有致。
天使馆后有善兴寺，深藏曲巷中，斗室丈阶而凿池叠石，种花树不可胜数。中山僧亦分两宗，居首里者曰临济宗，居那霸者曰真言教。每寺必有童子数十人，列坐受业，大约读书。时少作字，时多字皆草书，无楷法也。国人就学，多以僧为师，僧舍即其乡塾云。
天使馆一仿中朝官廨制度，有照墙，有东西辕门，左右有鼓亭，有班房，类半阁，国之小吏、执事者坐此。有大门，署曰天使馆。门内有廊房，左右各四间，以居隶役。有仪门，署曰天泽门。万历中，使臣夏子阳题也。门内又有廊房，左右各十一间，以居从人。有大堂，臣楫颜其堂曰敷命，联于堂曰：帝德著怀柔正朔万年颁，上国臣心守忠信南风三。日到中山堂，后为穿堂，遂达寝室。两使臣共处其中室。后左右各一小楼，楫题其左曰长风阁，麟焻题其右曰停云楼。楼前为厨，周回石垣，望同百雉。王城而外此其巨丽者矣。
那霸置库二区，一曰米侍库，储米、面、柴、炭、酒、烛、蔬菜之属。一曰䏢喇库，储猪、羊、鸡、鱼之属。库各数十人隶事，供应廪给，各有专司也。使客所需一切储之于库，惟泉水汲自王宫。王日以瑞泉二筒遗天使，扃其葢，命秀才二人护之，早行十五里至公馆，启钥验视，然后返命。朔望，有吉果米肌之馈，皆制自宫中。吉果以米粉为之，如中国薄饼。米肌者，夫人嚼米为酿，与京师窝儿白酒相似，南方呼为酒娘者是也。米肌，旧录作米奇。
那霸市易之所曰马市街，首里亦有马市街，皆妇女为市。午后各戴市物毕集，席地列坐。所市皆油盐酰菜之属，豆腐、番薯尤多。此外，则纸扇、木梳、丝烟、草靸而已。稻米无售者，以百姓皆食薯，不得食米也。
那霸距王宫十五里，中隔海港二里许。洪武中，尝赐以闽人三十六戸，不令居内地，悉置此，若有深虑焉。后相习既久，始跨海筑堤，以通出入。所谓长虹桥是也。堤尽为真玉桥。
过真玉桥百步，为先王庙。庙貌浑朴，叠巨石为圈门三，左右立二石碑。国人至此皆下马。庙前老树森列，地开广，可容九轨。过此，则为松岭，古干虬枝，尽松之变，林立错出，与岭路相为起伏。岭长十馀里，蜿蜒跌荡，直达王宫，往来如龙眘上行。
去王宫二里许，岭路突起如龙项，建坊其上，榜曰中山。又里许，为首里，今作守礼。万历四年，封尚永嗣王，制词有云：世修职贡，足称守礼之邦。故即以四字易额。今或称守礼村，或称守礼坊。然土人多称首里，不尽同也。
过守礼坊约半里，为欢会门，即国门也。累石为垣，遂名王城，甚坚朴。门内百步稍折而北，泉从石龙口出，浙沥不绝。泉之右高建一门，榜曰瑞泉。入门东行十数步，经小楼下，榜曰漏刻。过此，为广福门，遂入王宫。宫门曰奉神。门与正殿相向，皆七间殿，西向。殿上有楼，王妃、宫嫔聚处。楼中上奉御赐榜书中山世土四大字，下设一榻，王位也。中悬孔子像，绢色苍黝，非近代物。此地王臣皆不得登。臣以御笔所在，必恭瞻安榜。于是国王亲导以前，楼梯当槛立，去王座稍右。右厢高大，与正殿埒无楼较有爽气，名曰北宫，国王宴天使于此。左厢制如半阁，窗尽垂帘，洁无点尘，屋梁举手可接。其中多作曲折，令人行不易尽。屋角隙地不半亩，一松蟠地。遂据其半，怒石与凤尾蕉错立其间，以乌木一二株，名曰花园。国王请臣楫题额为书，曰听涛，谓松涛与海涛相响答也。殿后仅屋一重，后门曰继世门。世子嗣位，由此门入。
崎山，在继世门之东。其最高处曰望仙阁。板屋一楹，不蔽风雨。倚山为梯，因树为栏，极疏简之致。阁下有土一丘，形如覆盂，是为雩坛。坛侧新建茶亭，为国王游观之所。屋三楹轩，窗洞开，了无尘翳。壁有笺，曰粗茶淡饭饱即休。王命都通事蔡某所书。亭之东，培土为小山，架石盆，蓄金鱼百数，陶瓦为小龙，发机引木，从龙口喷出，周回不竭。亭西杂植花树，南下百步，有石岩。岩上书梵字一，大盈丈。岩下可容数十人，茗灶毕具，凿石为虎，伏岩侧下。临大壑，挹山望海，应接不穷。国王乞臣楫榜其门，曰东苑。出苑循竹径，行逶迤可十数里，植细竹成墙，密叶细枝，高不逾丈。平直如削，虽径回路转，曾无参差错出者，是为中山第一胜境。
龙潭，在王宫之西北，长里许，阔十数丈。水渟泓，终岁不竭，疑即瑞泉所汇也。南岸皆种芭蕉，密不容趾。蕉阴蔽天空，潭尽碧北岸，皆世臣所居。跨东西堤为小桥，水溢则注。桥下潜通小渠，以溉其田。东岸有土埠，横亘潭中，老树环之，三面临水。
首里有三大寺，一曰天界，一曰圆觉，一曰天王。天界寺去守礼坊不百步，王墓在焉，封而不树。殿宇弘敞，亚于王宫。后殿皆祀先王，主殿之右尽撤戸扉，布席为客座。诸寺尽尔，亦尚右之意云。座外短松如葢，是数百年物。寺僧石峰，戴冠如丱角，覆额前以肃客，云王赐也。东行百馀步，折而北，为天德山圆觉寺，较天界尤庄严。僧喝三，则国师也。额为灵济，法嗣径山和尚所书。三寺僧云皆嗣灵济法，叩以禅宗，莅如也。而天王寺僧瘦梅则工诗，诗奉白云集为宗。白云集者，元僧英所作。英俗姓厉字实，存集有牟𪩘赵孟𫖯、胡汲序。国人镂板，译字以行。然中国人购之，殊不易读之。则多属明。明初，张羽诗而牟序，又与陵阳集所载不同，殊不可解。
出天王寺右行入荒径中，门庑萧然，是为仙江院。院就圯，而僧宗实能诗。左行南折，夹路皆短垣，竹木怒生垣上，窄径重阴，俨同幽谷。不半里，豁然天开，则万松院也。院踞高阜，室小而卑，多爽致。主僧种菊成行，以时灌溉，不啻江南老圃。阶下二松，去地仅数寸，纵横二丈许，奔逸俨如游龙。僧名不羁，耄矣，好苦吟，与瘦梅、宗实相倡和。
隋书载：琉球国土多山洞，所居曰波罗檀。洞堑栅三重，环以流水，树棘为藩。王所居舍其大一十六间，雕刻禽兽。殿下多聚髑髅，人家门戸必安兽头、骨角。宋史因之。大明一统志诸书复因之。星槎胜览又载：琉球国山形抱合而生，曰翠丽，曰大崎，曰斧头，曰重曼，高耸丛林，田沃谷盛。总无一实，不知当时何以笔之于书。臣窃谓他制或可渐更，而山川不能骤变。乃往籍谬妄如此甚矣，不如无书也。

[book_title]卷三
翰林院检讨臣汪楫纂
俗尚
国人初以帕缠首，后遂糊纸为骨，而以帕蒙其外，形类僧帽而无顶。鳞次七层，不觉烦重，亦呼为纱帽。云紫最贵，黄次之，红又次之，青白斯下矣。国王见天使，仍明时衣冠，闻居常亦裹五色帕，未睹厥状。而摄政王则首裹花帕也。服无贵贱，男女皆大袖寛博，无衣带。男子另以大带束腰，贵臣则以锦为之，人不得僭。男子婚，始薙发，去中存外，结髻于顶。贵臣簪金簪，次则金头银脚，又次则纯银。百姓皆簪铜骨，无敢紊者。履无贵贱，男女皆草靸，名曰三板，编草为底，大不及足，上横草梁一，中界寸绳，着时举足入梁，纳绳于大二指之间，往来如风不虑脱落。其亲方、亲官等近亦着袜，及踝而止。缝袜必别为一，实栖将指便，着三板也。国王衣冠似亦苦，束缚缘前。此奉有各从其便之谕，遂沿明制以见今，不可复更受封。后欲着皮弁以朝祭之服谒天使，意实恭谨。而通事以为倨，令易前服。故皮弁未得见。
国王诣天使馆，初，乘十六人肩舆，出首里，过长虹桥小憩某大夫家，减舆夫之半乃行。仪卫不满百二十人，前列鼓吹八人，鸣金四人，方棍二人，红隔路二人，旗十二人，铁又二人，狼牙枪二人，狼牙钩又二人，长钩四人，钺四人，枪十六人，月牙又四人，鸡毛长帚十二人，马尾杆二人，大刀二人，张葢四人，看马四人，提炉二人，朱葫芦二人，鹅毛扇二人，朱挂扇二人，线挂络二人，红漆杖二人，龙凤掌扇二人，黑漆圆鞘刀二人，腰刀六人，朱掌扇二人，小朱掌扇二人，毛掌扇四人，金漆拜匣二人，小掌扇一人。其臣自法司以下，皆从行。紫帕者近二十人，黄帕者百馀人。
长虹桥以西，王所经之地，不半里，辄小作结构。或㫒土为小山，聚花树其上。高松大竹，靡不斧致。或壅水为池，剪纸作鹳。鹭错立池中，水汇处，则浮大鼋鼍水上，骤见之，不辨其伪也。或空际布网，网悬蜘蛛如斗，大周行作吐丝状，或作巨俑。空亭中，戴假面，衣绛衣为寿星天官之属。王归，则撤之。他日王出，复设第，小有改易。不能尽变也。
国俗，九月九日于龙潭观竞渡。此地重阳节犹中朝端午节也。时以九日阴雨，改十三日为重阳宴。侵晨，设棚列幛，具榼酒。王迎两使臣小酌棚下，倾国士女聚观，皆趺坐水次。潭有小舟三，首尾略作龙形。舟列童子二十馀人，皆朝臣子弟，披红簪花。两人击鼓为荡桨之节，其馀皆唱歌，歌曰三龙舟。池中游彩童，歌唱报重恩、凤皇台上凤皇游、天朝仁如海深、球国歌唱报重恩、忠敬两字、万世心一、朝表奏九重天、双凤𠷢书渡，碧渊风送、玉音知帝德、云卷旌旗、五色悬炎、海藐然、隔远洲、南屏北座枕中流、福星临照双呈彩，草木含辉露下稠、气吞云梦压飞尘、恭承圣泽宠赉新、自惭海岳恩难报、忠诚两字长书绅、天池挺出双瑞莲、炎帝赠君荷葢钱、金尊未尽莫辞醉、又看秋鸿促水仙、太乙星移下泰阶、长安日丽拥三台、归帆自有风神佑、万里长途一瞬哉、锦舸言旋入帝京、车书万里庆升平、大清日月当天照、常有馀光到海城、歌声断续自成节。奏其词，初不能辨，而童子习读书录皆着，便面故得其传写寓目焉。亭午，请观剧于圆觉寺之右殿。演剧用七十馀人。年长者十馀人，皆戴假面，吹笛击鼓鸣钲为前导，馀皆小童，年八九岁至十四五岁，悉朝臣子弟，常人不得与。各以金扇面为首饰，周围插纸，剪菊花，短袄长裙，上以五色蕉布。半臂骨之。人手二木管，围径寸，长不及尺，空其中，投以石子，两手交击作声，歌用按节。巳又易小铁，管细如箸，绳贯数十枚，握掌中为拍板。巳又易纸拂子，左右挥之，最后乃各出一扇，招摇翩反，云为使臣助顺风也。问其曲，曰跃踊歌。强使书之，十不能辨一二，其大指略与龙州歌同，而词则加详耳。晚复于北宫开宴。观烟火，立竿放花。置爆竹草马中，骑而驰回环竿下，遇火而震以为笑乐。漏再下，始罢宴。执炬夹道，自王宫达那霸，不啻火城。
官制惟法司最尊，事无巨细，必启法司而后行。法司三人轮直王宫，有事必集议议定告之摄政王，国王受成而已。巳故国人最畏法司，多世卿、王舅为之。下此则紫巾官，如散秩大臣之类。下此则耳目官，名类言官，而无所建白。下此则那霸官，司钱谷。下此则遏闼理官，为侍从。凡此皆用国人，三十六姓之裔不得与也。三十六姓者，洪武中，因中山王朝贡惟谨，特赐闽人善操舟者三十六戸，便其往来。其子孙皆习读中国书，久之，渐为国臣，然国人皆目之为唐人。唐人官，止紫金大夫，位在法司、王舅下，止一人。正议大夫三人，中议大夫三人，位在耳目官下。长史二人，位在那霸官下。都通事四人，位在遏闼理官下。皆专司朝贡诸事，机密不得与闻。今所存，止、蔡、郑、梁、金等七姓，亦甚不振矣。
国人无姓，或以所生之地为名，或以上世所官之地为名。至奉使天朝，或出谒天使，则旋乞姓名，书手版上，与本名敻异。如法司毛泰永，本名伊野波亲方。伊野波，地名也。官大者，称亲方，次则称亲云上。至摄政王臣，则曰摄政下大亲官。世子臣则曰世子下大亲官。独无所谓察度官者。旧录皆云：察度官，司刑名。不知何据。刑名皆法司主之权，肯旁落乎。讹以传讹，此类甚多也。
国中不设官廨，无听讼之所。民有犯罪，当死者，辄自杀。重者，刳其腹。轻则徙置马齿、硫黄诸山。又轻，则令自闭室中，不得出戸；或三年，或二年，乃纵之。近亦设揈掠之具，然不甚施用。
国有大庆则赦，凡远徙者皆放还。职官或迁秩，或增禄米。
土田皆王所有，国人无恒产也。官必授田迁官，则改授王四分取一，臣取一，民二之。国有大事，则均税事。巳辄止。故国人虽多贫乏而不事。事农习于惰力作者，绝少纴妇，较耕男为勤家，织蕉布。非是，则无以为衣也。土人云：今以天使远临，皆令男子趋事，过此则仆。仆者，皆女职矣。即伐木负担，亦妇人为之。
妇人无首饰，耳不穿环，蟠髪作髻，与二十内男子无别，惟衣不束带耳。衣视男子较长，行则以手捉襟，曳着右腋下。贵官妇女出，亦乘马横坐，马上提衣领，覆额赤足，无所矫揉，着三板，一如男子。土妓道遇官长，必脱三板执手中，立候马过乃行。簪不得用银。若中国人所遗，则弗禁。良家妇行市上，必持尺布，否则无以自别也。男妇皆无中衣，妇人裳逾三尺，叠其下，为两层，不得开髪。垢辄以黄泥洗之，盛暑晞髪篱落间，比屋皆然。妇女不甚避人，天使出，聚观墙头，多举手障半，而手背杂点靛青，如大黑子。而旧录云：妇人点手指作梅花。又云：作花卉、龙虎之形，皆缘餙语也。行经首里，则夹道多施帘幕以窥客，皆世家大族所为。风俗亦渐变矣。
簥高不逾三尺，广近二尺，长三尺许，启其右以入。贵者亦编苇为帘蔽之。舆丁以巨竹贯簥顶舁，时去地不及五寸，远望之，不知其中有人也。
嫁女不治奁具，父母走送之婿家，衣仍白，国俗不讳也。送葬者，亦剪纸垂布为幡前导。棺制高三尺，长仅及身之半，屈死者足殓之。
传闻国祀六臂女神，手执日月，名曰办戈天，灵异特著。以妇女不二夫者为尸，尸名女君。王及世子、陪臣莫不稽首致敬。国有不良，神辄告王擒之。邻寇来侵，神能易水为盐，化米为沙，寻即解去。故国人事神甚谨。明有某使臣至国，与王谈，宴颇洽，问王曰：国无城郭，少兵甲，何以御外侮。王备言女神之灵，曰可恃以无恐也。使臣曰：脱神偶不灵，则将何恃。其后倭忽大至，杀掠甚惨，执王及王相以去，久之始释。王曰：神之灵，遂为天使一言败之乎。嗣是不复以办戈天为言，所过寺院亦未见有祀之者。
屋内必布细席，内裹草，荐以布为缘，名曰脚踏棉。客无长幼贵贱，必脱履入戸，无拱揖之烦，席地就坐。主人则以烟架置客前，听客自取。架列小炉一，贮火小盒一，贮烟虚其一，以当唾壶。烟管横着架上，一室常置数架。烹茶颇类撮，泡水沸泻瓯中，以茶末投之，用小篾帚搅匀敬客。燕会，人各一器，不共食。刳木为碗，碗小亦无多设。而召中国人饮，则亦如中国之制。磁碗罗列，亦设调羹。通事云数年前尚未有此，日趋华侈矣。
钱大不及鹅眼，无轮廓文字，虚其中以受贯，大约四千文当中国百文，亦复有公私之别，中国人不能辨。或误以私铸入市，市人不受也。
国人皆无所事事，士大夫恒好奕，僧院无不设局者，设恒三四局，客群坐。久则举局置客前，棋子皆磨黑白石为之，较滇南子殊有纹理。客有倦意，则人授以枕。枕如小文具微，规其面内藏抽箱三四层，莫知何用。
士大夫无事辄聚饮，好以拇战行酒。酒半，曼声而歌，搊三弦和之。其音哀怨，抑而不扬。尝于中秋夜升馆垣远望，于时淡月蒙云，水天黯惨，悲吟四起，丝肉断续，凄然盈耳，恨不得邹衍吹律以暖之也。
国人无贵贱老幼，遇中国人稍相浃洽，必由出纸乞书，不问其能书与否也。国中纸有类高丽者，寛不逾尺，曰事宜纸。亦有绝隹似宣德纸，镜而笺之类，皆不以属客，必购中朝毛边纸以求，名曰唐纸，乞使臣书，尤恭谨。得之，辄俯身搓手高举，加额焚香，而后展视。其见重如此。
国中不见有兵。册封日，自王庙至首里约数十步，即对立二人，执长竿如枪，其末加短鞘。迫视之，中无寸铁也。亦无弓箭、火器。近王城，有枪刀十数对，即王之仪卫云。

[book_title]卷四
翰林院检讨臣汪楫纂
物产
中山地广人稀，山多田少，耕获亦与中土异。十月行万松岭上，见稻秧满池。闽役有习于国俗者曰：此中耕获，皆无定时，有岁三四熟者。及问之长史，则云：种以今秋，收以来夏。未知孰是。
稻田殊少，米惟国君及诸巨族常得食。小民则皆食番薯。番薯亦名朱薯，茎叶蔓生，瘠土砂冈皆可长。莳之，则加大。天雨，根益奋满。即旱，亦不失径寸围。如山药、山蓣之属，可熟食，亦可生食。熟食如芋、如蹲鸱，生食如莱菔、如何首乌，味不一也，今闽省多种之。相传万历间，闽人有贾于吕宋国者，食而甘之，乞种，吝不与。因潜截其蔓尺许，藏盎中归。初，种于漳郡，渐及泉州、莆田。今则长乐、福清皆遍矣。种初入闽时，值闽饥，得是，而人足一岁。常见《闽小纪》中有〈朱薯颂〉曰：
不需天泽，不费人工，能守困者也；不争肥壤，能守让者也；无根而生，久不枯萎，能守气者也；五谷不登，民食草木之实无厌，今用代五谷，能助仁者也；可以粉，可以为酒，可祭可宾，能助礼者也；茎叶皆无可弃，其值甚轻易为饱，能助俭者也；耄耋食之不患噎，能养老者也；止童孺啼，能慈幼者也；下逮鸡犬，能及物者也；而梁肉之家顾藐之，不肯食。食之，则谓同于寠与贱。于是慨然为之歌曰：令珠而如沙，人以之弹雀；令金而如泥，人以之涂艧；令朱薯而如玉山之禾、瑶池之桃，人以之为不死之大药。
按：此颂表彰番薯巳极，闽人皆谓其种传自吕宋，不知中山葢须此以生也。臣等以供应不设，常令家人出买之。国人惊持相告，后偶举以问其大夫，曰：“大夫辈颇复食此否？”其人面发赤，数数摇首曰：“彼寠与贱者乃食此耳。”其文餙如此。
芭蕉结实名甘露，形如藕梢，国人常以此相饷，煮食，甚甘，略同番薯。蕉叶则织以为布，五色其备。其民间常服及售之唐人者，惟本色一种，间有花纹工细者，则皆自出机杼，制成以为己服，不相交易也。然远望非不可观，而着体，经旬辄败，故不足贵。
甘蔗间亦有之，味淡于水。西瓜则与中国等。
国以酱(艹越)供天使，初，不知为何物，按《广雅》，名冬瓜为菰，疑其笔误。问之，果冬瓜也。制出首里，味绝隹。然设客不过二三片，大不逮小指。或设冰糖、楯饼，多寡称是。贵官劝客，常以箸蘸酱少许，纳着客唇，以为敬。
红菜头，类石花，而稍扁。色微红，国人常于海滩拾之，聚而售之。中国茹素者，等于海错也。鸡脚菜、麒麟菜大率相类，然皆非中山所产。
海带菜，一名昆布，今酒筵间多用之。国人与中朝人相馈问，辄书昆布一束，不知者以为布也。展之，则片类笋干，束止数片而已。
凤尾蕉，土名铁树，与棕榈同根异叶。叶如凤尾，灼灼有光，四时不改。
斗镂树，名绝隹，而中山无此。按《隋书》云：似橘而叶密，条铁纤然，如髪下垂，历举以问土人、问通事，皆不知也。常过孔子庙，见墙头树叶大类橘，横纹细如刻丝，苍黝有光，意以为是，然绝无纤条下垂。后由王城诣崎山，见道傍丛树蔽日，垂条可丈馀。留连谛视，顾其叶又绝不似橘。役人曰：是榕也，闽处处有之。
黄杨乌木，时一见之，不甚大。乌木中多白，不尽乌也。
扶桑花，一名照殿红。鲜红，非群芳可比。苐不可耐久。或曰即朱槿之别种也。冬十月，触目盛开，如火如锦。按：东海日出处，有扶桑树，其花光焰照日，其叶似桑。后人讹为佛桑，殆即此耶？
海松，生海水中。大者可二三尺，根蟠石上。久之，与石为一矣。渔人泅水凿出之。枝与柏叶无小异，扶疏有致。乍出水，色鲜红如火，足称火树。然腥气不可向迩。浸淡水中数日，气稍息，而色亦枯淡，不堪复把玩。葢性与咸习也。出水久，则枝多脱落，不能致远。
中山马大蕃息，故耕地皆用马。终岁食青，不费刍豆。贫民亦常蓄之，有事则役于公家。天使入国，从人无不乘马者。马较川马稍大，而远不及边马。洪永间，例以充贡，且常令人渡海市之。
螺肉，大类鳆鱼。国人多以其壳为戸枢。近亦学制螺钿餙具，然粗疏甚，殊不足观。
海螺，种类不一，颇有文采璨然，足供文房之玩者。而国人志在螺肉，苐取其口，大易钩致者，以为隹馀，非所重。
龙虾，头目皆作龙形，绛甲朱髯，血晴火鬣，见之悚然。庖人制为酢，不敢下箸也。或云空其肉可为灯，而出水逾日，辄腐败，甲亦脱落，不可收拾。
海蟳，蟹族也。螯长于身，啮坚立断，味最鲜美。中山海错推此为冠。
海䖧，如蛤，酱之属而加腥。
小鱼，长不半寸，外视腐矣。云中有隹，致贡使入中国多携之。
佳苏鱼，长者可半尺，方体锐末，形类梭。色如朽木。国人食时，用温水略浸，沸以肉汤。薄削如纸以供客，矜为上品。
国王按期问使臣安，必具海蛇。长可一二尺，僵直如朽索，狞狰可憎。国人以为殊不易致也。问其用，曰可以为馔，性热，能疗痼疾。
壁间虫，与蜥蜴无小异。时作大声如雀。初，甚讶之。久始相习。蛇常缘壁登楼，床榻间亦复蟠入。然不闻啮人。
举国皆饮火酒。闽人呼为气酒，烈甚。隋书谓酿米面为酒，味甚薄者，未得尝也。间有土噶喇酒，醇酰不可多饮，亦不易购。王宴天使，必以此物。劝客必举盏相向，先自斟酌扬觯，而后敬客。
海边产石芝绝奇，有根有叶，大者如盆，小者如盎。阴森碧水中，参差叠出，不啻千叶青芙蓉也。苐出木则脆裂，无复旧观。其他如菌如菊如荷叶者，不可胜数，灵壁羊肚不足道矣。

[book_title]卷五
翰林院检讨臣汪楫纂
神异
康熙二十年九月十四日黎明，梦与同官臣乔莱登一山，入小庙。仰视悬幡，末有碧霞元君四字，疑为泰山之神。爰下拜。有女官搴帷出，延入后宫。宫甚隘，神趺坐，炕上衣餙如妃后，命臣坐，辞不敢。神曰：公操爵人之柄，坐宜也。因就坐案侧。神语甚多，不能悉记。已复赐食一器，略似薏米，玉色天香，不同人间味觉。以告莱，不解何故。二十一年元旦，谒关帝庙，得签曰：一纸官书火急催，扁舟速下浪如雷云云。益不解。入朝，见高丽、土鲁番诸国朝贺。中有黄首帕者数人，问，知为琉球贡使。三月，始奉有选择出使之命，与中书臣林麟焻同膺选。麟焻字石来，梦中与偕之。乔莱则字石林，昔官中书。始悟与偕者，故中书林石来也。乃知梦语签诗，莫非预定。而梦尤巧幻，独未明此何与泰山神事。而先期示告如此。后行经杭州，登吴山，致祭唐越国公祖庙。庙之左有天妃宫。天妃为海道正神。臣方疏请谕祭，因肃谒见，悬幡累累，皆大书碧霞元君。惊呼道士问之，未得其详。越日，过孩儿巷天妃宫，得天妃经一函。其后详书历朝封号，始知碧霞元君为崇祯十三年加封天妃之号。示梦者，即天妃也。
二十二年六月十六日，由福建南台登海船。船大水浅，必乘潮乃可行。日行数十里，或十数里而止。十九日至怡山院。先是，檄所司备祭物于登舟处。所行谕祭海神礼。至期漠然。臣等深以亵神辱命为惧。蠲吉于怡山院，设醮别于近院高阜处，建厂望海以祭。是时东风日盛，群言夏汛已过，不可开洋。于是官兵从役皆无去志。接封陪臣亦以往例，不妨改岁为请。臣不听，恭行谕祭，礼毕，语院僧以事竣归，当建宝文阁于院。后奉谕祭文以垂不朽。俄而舟人趋报曰：风自东而南矣。出院视之，则衣袂群飞，声如潮涌，柁楼旌旗尽皆北向。亟论兵役戒行。守备林五琅进白曰：行有期矣。顾风势犹未定，盍稍俟之，因遣小舟至口外侦视，则外洋故东风未转也。还报，群疑复起。臣曰：曷疑乎。某以天子命祷神，神许我矣。故假此尺寸之地，以示异今，势在必行。姑俟三日。三日后即风不竞，亦必出洋。已而风渐息。二十一日，风如故。明日，东风更大，又明日，风息。遂令起碇出口，三船往复商确，辰刻始行。初拟出五虎门，徐为计。及张帆，则南风大作，瞬息已过东沙山。一望茫茫不可收泊矣。非圣德威神，何以效灵若此。
海行以针为路，针盘则伙长主之。臣惧其偶忽也，亦手一盘针，少移，则呼而警之。出洋后，伙长主用辰针，考之图说亦然。而琉球人为向导者，谓历年归国皆用乙针，争之甚力。不得已，叅用辰乙针。顾接封之船，倏已瞠乎其后，因悟乙针之钝，仍用辰针，占上风也。廿四日五鼓，倦而假寐。忽一人拊臣背曰：起。起船行太上，再上，则台湾矣。惊寤，急呼守备林五琅，问域外方向，语以梦。五琅曰：顷固疑之，今当捩柁转风疾如驶，天明遂见彭隹山。向非神觉，得不有毫厘千里之误乎。
过东沙山，有两大鱼，傅舟左右行，或前或后，时见首尾，鱼长略与船等。舟人初忽视之，及夹舟不去，始觉其有异。入夜，星光烛然，船行水天中，疑日疑月。白鸟不可数计，环樯而飞。窃怪海心去山万里，鸟于何来飞绕终夜，天明复安。往迎棹之神鸦不足异矣。
按海图，过东沙山后，应过小琉球、鸡笼屿、花瓶屿诸山。及二十四日天明见山，则彭隹山也。不知诸山何时飞越。辰刻，过彭隹山。酉刻，遂过钓鱼屿，船如凌空而行。时复欹侧守备请循例挂免朝牌，许之。浪竟平。二十五日，见山。应先黄尾，后赤屿。无何，遂至赤屿，未见黄尾屿也。薄暮过郊，【或作沟。】风涛大作，投生猪羊各一，泼五斗米粥，焚纸船，鸣钲击鼓。诸军皆甲露刃，俯舷作御敌状。久之始息。问郊之义何取，曰：中外之界也。界于何辨。曰：悬揣耳。然顷者恰当其处，非臆度也。食之，复兵之，恩威并济之义也。过赤屿，后按图，应过赤坎屿，始至姑米山，乃二十六日。倏忽已至马齿山。回望姑米，横亘来路，而舟中人皆过之不觉。是时琉球接封大夫郑永安骇叹之馀，继以惶惧，谓天使乃从天降国中，无由前知，突入其境，无一备，则陪臣且重得罪，欲求暂泊嶴中，容器驰报。情词哀切。于是亟令泊船，无如篷落，不得下碇。抛不可留，瞬息已入琉球之那霸港，直抵迎恩亭前矣。时方辰刻，距五虎门出洋时仅三昼夜耳。向导曰：无论其他，即舟入港口，寻常亦须数日，安有神速至此者。
国以番薯为命，最苦飓风。而稻田又久苦旱。册封后，甘雨时降，风不鸣条。臣庶相看，欣欣色喜。天朝宠命关系如此，领心向化有以夫。
十一月十五日，归舟泊迎恩亭前，西风不能移尺寸。十七日，虹见西北。午后，见东北。舟人曰：午后见者，名曰破篷，主怪风一日。飓母，谓飓风之母也，一曰海晕。十九日，又见西北，其色青红，如霞光熖。寻丈不似长虹之亘天也。二十一日，早见西北，午后又见直北。占验一无所据。廿三日，虔祷于天妃，曰固知风汛已过，但君命不可久稽，而两亲垂白，日望返命。设有他虞，则辱命以遗亲忧，生不如死。惟神昭鉴。廿四日，决令放舟。风微船滞，赖七岛人力牵出港。是晚就泊马齿山，见后船不至，举号火待之。三鼓始来，云非望火捩柁，则船几东下矣。东下者，随水趋下，百无一返。《元史》谓之“落漈”，而陈侃辨其诬，询之舟子，则诚有之，但非“落漈”两字耳。廿七日早，过姑米山，南风甚利，海中鱼不可数计，皆长四五尺，拥舟疾驰，眘尾尽露。水上举船，方共叹奇绝，且以为前此之征舵工曰是神遣护行也，恐有风暴，谨备之。二十八日一鼓，飓风大作，云垂水立，一帆如夹雪壁中，虽预为之防，而四夜三昼不止。舟行忽上忽下，则九天下，上则九天，下则九地，跳掷奔腾，不可名状。掀𥳽既久，时闻格磔作声，如转水车，如锯湿木。有顷，船身又如病疟颤不已。而一浪葢船舱中，如瀑布四垂，数人汲之不给，势危且急，万不可支。于是匍匐登战台，抚循水手，勉为激劝。而合舟强起者仅十六人，馀皆反逆眩乱之中，仅存一息。前后二十馀灶尽委逝波，爨烟久断矣。祷天妃，许为请春秋祀典，风稍定。船中大桅高可十丈，桅心劲直，虑其力不胜篷也。傅以四木，制巨铁篐束之。俄闻划然有声，一篐飞堕。不逾时，堕至十三。顷之，顶绳又断，篷失所系。相顾，尽无人色。乃篐断而桅不散，顶绳断而篷不落，与波上下，竟保无虞。十二月二日，见温州之南𡵆山。三日，小泊青嶴，守备始告曰：桅前金拴摇裂逾尺，以为断无生理。不意尚得至此。视之果然。往者两舟还闽，相去常数日，或十数日。独此行中流遭险，而收港同时，亦一奇也。第二舟主吏云：方风涛震撼时，举舟眩卧。惟馀持舵者三人，雪浪压天，前路咫尺不辨。一水手呻吟舱底，忽复少苏，自语曰：不知漂流何地。且起视之，甫出舱，见红光前堕，如垂绛灯，以为与前船𠷢尾相及也。大呼柁工看柁。柁工方瞑，坐懜然，举手，则船已逼山。适循山礁，而转逾尺寸，糜烂矣。船稍触损二处，大如瓮，幸去水远，无害。
初四日，泊定海。所闻廿八日有温台贼二十馀艘集于此，若有所待。已而四望杳然，遂大掠居民去，赴闽投诚。计阳侯为难，正耽耽虎视之时，既远凶锋，又出骇浪，不可谓非天佑矣。
使臣登舟，必先迎请天妃，奉船尾楼上，而以拏公从祀。拏公者，福建拏口人，常行贾，卧舟中。夜闻神语曰：某日某时，将行毒于某处。公谨伺之。至期，果见一人抛毒物水中。公投水收取，竟食之，遂卒。以是面作靛色。后为土神，明兵攻闽，不即下，出牌誓曰：入闽不留一人。公化为耆老，进说曰：若改留字为杀字，当献城迎王师耳。从之。请以水灯为号。时荻芦门水深不设备，而居民以神诞日，于此放灯。明师望灯入，公壅沙助之，遂克城，果不杀一人。后封宣封护国天下兵马司协佑尊王。海船必奉之以行者，以海港多礁，专藉神力导引云。
天妃，莆田林氏女也。父名愿，宋初，官都巡检。妃生而神灵，少与群女照影于井，有神捧铜符出井中。群女骇奔，神以符授妃。自是屡著神异，常乘席渡海，驱檐前铁马涉江，人咸称为神姑。一日，方织，忽据机瞑坐，手持梭，足踏机轴，颜色变异。母蹴起问之，寤而泣曰：父幸无恙，兄没矣。有顷使至，则父与兄方渡海，舟几覆。若有挟之者，父得不溺。兄以舵摧，遂堕海中。雍熙四年，升化于湄洲屿。时显灵应，或示梦，或示神灯。海舟获庇无数。土人相率祀之。宋徽宗宣和间，给事中路允迪使高丽，八舟溺其七。见妃朱衣坐桅上，舟藉以安。归，闻于朝，赐额名顺济。高宗朝，屡封崇福灵惠昭应夫人。孝宗朝，以助剿温台寇，封灵慈昭应崇善福利夫人。光宗朝，以救旱，封灵惠妃。宁宗朝，以救潦，加封助顺。又以淮甸退敌擒贼，屡加显卫护国助顺嘉应英烈妃，父母兄姊皆锡封。理宗朝，以济兴、泉饥，加封协正，又封灵惠助顺嘉应慈济妃。寻以钱塘堤成，加封善庆。既又以显灵焚寇，进显济妃。元世祖封护国明著天妃，进显佑。成宗加封辅圣庇民。仁宗加封广济。文宗加封灵感助顺福惠徽烈，赐额灵慈，皆以漕运危险，历见显应故也。明太祖封昭孝纯正孚济感应圣妃。成祖封护国庇民妙灵昭应弘仁普济天妃。庄烈帝封天仙圣母青灵普化碧霞元君，已又加青贤普化慈应碧霞元君。皇清仍如永乐时封号，历朝遣官进香致祭，不可胜数。葢御灾捍患，允称正神，而圣德所感尤捷于影响云。

[book_title]附 中山诗文
奉送翰林汪先生还朝，兼祝诰封检讨公八十大寿序
康熙二十二年六月，翰林汪先生奉皇帝命，来中山三日，而涉大海。国之遗老、旧臣传说：上世天佑神庥之盛，迄未有神速若此者。中国圣人之使，不问而知为非常人矣。即思睹其状貌，聆其謦咳，溯洄从之，所司以旧制告，不获，即见惟日闻先生驭众之严明持己之正大，以及恤我穷黎，靡有遗照，愿见之心益切。而起居偶不戒，几为参苓所误。先生隔垣如镜，指授医来，不旬日，而霍然起。余于是益叹先生之不可测，而深惜执绥之不早也。迨帝命既宣，我心可写。先生信处，信宿遽治。归帆，余以旧制候风多在冬仲，而先生言归愈急。询之左右，乃知先生尊人封检讨公，以甲子王正寿登八十。先生既怀帝阙，又念亲闱，不遑启处，良有以也。余辱先生临存下国，幸托通家不获，修登堂之礼，爰命群臣粗知文艺者，各占数语为寿。先生备非常之德，为圣人之使封，检讨公有圣人为之君，有先生为之子，其福寿殆不可量。奚取于不文之言。然余思一见，封检讨公而不可得。既见先生，而又不肯留。则惟托于不文之言以见志。先生其肯为我登堂诵之乎。
康熙癸亥秋月
敕封琉球国中山王尚贞顿首拜撰
题书奉祝诰封翰林院检讨汪太公寿
咏松竹
通家晚生尚弘毅
何以祝华封，山川隔万重。
堂前千亩竹，堂上两株松。
咏双松
通家晚生尚 纯
郁郁双松树，苍苍百岁姿。
要知强与健，偏在岁寒时。
法司官 毛国珍
满头白发老南华，九九春光日未斜。
东海寿杯斟不尽，何须洞口问胡麻。
咏松
法司官 毛泰永
植体宜千仞，垂阴动百寻。
李膺真烈烈，和嚼白森森。
桃李何堪较，雪霜安得侵。
万年身不老，种子又成林。
咏松
法司官 翁自仪
山有乔松，枝如游龙。
何以溉之，天禄万钟。
山有乔松，苍苍其色。
云谁照之，老人南极。
咏松竹
王舅 毛自义
水光山色年年碧，竹叶松枝处处同。
八十老翁颜色好，一觞遥落海云东。
咏菊
紫巾官 夏德宣
中山十月菊初黄，但见阳和不傲霜。
满把摘来香在手，还家高捧万年觞。
咏松
紫巾官 毛允丽
虬根铁干走蛟螭，但见巃嵸不记时。
借问盘桓有何好，伏生终日啖松脂。
紫金大夫 王明佐
渡海才三日，还家祝万年。
姓名香案吏，文采玉堂仙。
蜀岭梅方萼，绥山桃最鲜。
遥知献觞处，歌颂满华筵。
咏松
耳目官 吴世俊
泰华山松高接天，帡幪宇宙作云烟。
海隅有望清光者，遥拜龙鳞庆大年。
耳目官 章受祐
金门上客御风来，应有神仙进寿杯。
持向高堂劝云液，分明紫气得蓬莱。
咏松菊
正议大夫 郑宗善
八十家居乐太平，悠然把酒似渊明。
人间花柳知无数，不及庭前松菊情。
正议大夫 梁邦翰
星使迢遥万里游，一天雨露溥荒陬。
君归喜见双松茂，不减旧容千度秋。
正议大夫 郑永安
八十方初度，风云千载开。
隹辰逢岳降，和气拥春台。
长见双松茂，喜看青鸟来。
锦旋遑启处，欢进九霞杯。
中议大夫 郑宗德
人间何处有丹丘，紫气常盈帝子楼。
此日群仙望南极，一齐骑鹤上扬州。
中议大夫 陈初源
亘天紫气浩无边，白发飘飘望锦旋。
春色争光年未老，名闻海外祝椿年。
咏菊
中议大夫 孙自昌
景云缥缈拥琼台，千载琪花从此开。
欣值高堂初度日，临风远寄紫霞杯。
咏竹
遏闼理官 杨有(禾晨)
密叶呈新绿，疏枝拂旧寒。
远人无以献，持此当琅玕。
遏闼理官 文克继
锦衣将紫诰，百拜祝封君。
下有五色花，上有五色云。
遏闼理官 毛知传
声名盖代是汪伦，无价文章动海滨。
遥望江南秀色好，龙葱古柏一堂春。
咏松菊
长史 蔡应瑞
抚松种其子，采菊餐其英。
得华复得实，岂为一时荣。
种松枝叶茂，餐菊颜色好。
苍翠满华堂，堂中人不老。
咏竹
长史 郑弘良
蓬山有浮筠，青鸾相盘旋。
天风偶一吹，声如钟磬传。
昔有离娄公，饵之成神仙。
汪公居竹西，服食应共然。
咏松竹
那霸官 柏 茂
竹箭之筠松柏心，四时不改常森森。
我公对此酌大斗，芝兰玉树共长吟。
咏竹
那霸官 吴 彬
瞻彼青青竹，群居独不群。
无心自承露，有干直凌云。
维大清康熙二十三年，岁次甲子，孟夏月丙申朔越二十有二日丁巳之辰，敕封琉球国中山王谢恩使臣法司官王舅毛国珍、紫金大夫王明佐、使者昌威、都通事曾益等，谨致祭于大清敕封微仕郎翰林院检讨乡饮大宾汪太公暨敕封孺人汪母闵太君之灵。呜呼。太公太君何遂相继逝耶。昨岁之夏，天使奉皇帝命，临存下国。入秋即整归帆，以今年王正太公寿登八十，用是宣命。既毕，不遑安处。爰挈陪臣国珍等并航中土，叩阙谢恩。国珍等自幸道经惟扬，得觐天朝人瑞，归报国君，喜可知也。何国珍等乘传渡江，遽觏凶问，欲一泥首階前而不可得。呜呼。自天使至中山，爵我长君，奠我社稷，拊循我臣民，恤小之义，靡不周国之中。自王后以迄士庶，戴我天使，如怙如恃。益念皇帝之慎简，天使以怀我冠带至邦，万里外服，如在几案间。今大使以驰驱靡监，自失怙恃。国珍等拜瞻灵几又重，悲孝子之劳王事而不获。依依苫块也。虽然礼七十日，传八十日，耋公迄母已登寿考。又有天使为子，服命既膺，帝心简在，正未有艾。太公太君亦可以合笑九京矣。有酒盈樽，有肴盈豆，灵其格止。尚飨。

        </div>
      </div>
    </div>
  </div>
</div>
<!--update:2025-08-30 10:00:36-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>