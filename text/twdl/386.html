<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="桂故目录,桂故原序,凡例,桂故卷一,桂故卷二,桂故卷三,桂故卷四,桂故卷五,桂故卷六,桂故卷七,桂故卷八,桂故全文在线阅读,桂故全文在线下载,大玄古籍书库">
<meta name="description" content="广西地方志。明张凤鸣撰。八卷。凤鸣有《桂胜》已著录。张氏世居粤西，熟知山水，留心桂事，故于万历十三年(1585)纂成桂故、桂胜十二卷，其后八卷即为是编。约一万三千字。卷首有序。凡郡国、官名、先政、先献、游寓、杂志六门。郡国以史志考历代沿革，辨今之桂林非古之桂林。官记历代官制设置。先政载张九龄、李商隐、范成大等百余人传。先宪记曹邺、张茂良等十余人传。流寓附外方载黄庭坚、了真等十余人传。杂志记述与少数民族有关的人和事，其中《平蛮碑》、《平交趾记》等，有较高史料价值。记事多采金石文，词简有要，博而有据，结构严谨">
<title>桂故_张鸣凤_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">桂故</span> <br/>
          作者： <span class="inputVal" id="bkauthor">张鸣凤</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]29117</span> <br/>
          说明： <span class="inputVal" id="bkdec">广西地方志。明张凤鸣撰。八卷。凤鸣有《桂胜》已著录。张氏世居粤西，熟知山水，留心桂事，故于万历十三年(1585)纂成桂故、桂胜十二卷，其后八卷即为是编。约一万三千字。卷首有序。凡郡国、官名、先政、先献、游寓、杂志六门。郡国以史志考历代沿革，辨今之桂林非古之桂林。官记历代官制设置。先政载张九龄、李商隐、范成大等百余人传。先宪记曹邺、张茂良等十余人传。流寓附外方载黄庭坚、了真等十余人传。杂志记述与少数民族有关的人和事，其中《平蛮碑》、《平交趾记》等，有较高史料价值。记事多采金石文，词简有要，博而有据，结构严谨，取材繁简得当。 《四库全书总目》称其在明代舆地记中，可与《武功志》、 《朝阳志》 “鼎立而三也”。有万历刻本， 《四库全书》本， 《古学汇刊》本。</span> <br/>
          封面： <span class="inputVal" id="bkimg">Z_11431.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]桂故
[book_author]张鸣凤
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]29117
[book_dec]广西地方志。明张凤鸣撰。八卷。凤鸣有《桂胜》已著录。张氏世居粤西，熟知山水，留心桂事，故于万历十三年(1585)纂成桂故、桂胜十二卷，其后八卷即为是编。约一万三千字。卷首有序。凡郡国、官名、先政、先献、游寓、杂志六门。郡国以史志考历代沿革，辨今之桂林非古之桂林。官记历代官制设置。先政载张九龄、李商隐、范成大等百余人传。先宪记曹邺、张茂良等十余人传。流寓附外方载黄庭坚、了真等十余人传。杂志记述与少数民族有关的人和事，其中《平蛮碑》、《平交趾记》等，有较高史料价值。记事多采金石文，词简有要，博而有据，结构严谨，取材繁简得当。 《四库全书总目》称其在明代舆地记中，可与《武功志》、 《朝阳志》 “鼎立而三也”。有万历刻本， 《四库全书》本， 《古学汇刊》本。
[book_img]Z_11431.jpg


[book_title]桂故目录
卷一
郡国
卷二
官名
卷三
先政上
卷四
先政中
卷五
先政下
卷六
先献
卷七
防寓
卷八
杂志

[book_title]桂故原序
余志桂胜窃迹前事久之释书而慨曰嗟乎峤岫森剡潭瀬交萦太皥以上非耶山川不改人生其间与帝者更废兴殆千万年于今矣乃按壤之旧而问先民唐以前靡闻焉又不有剖符建节南面临人曾为此中士民所式瞻者乎或前史轶其行事矣甚或名氏亦与其人俱灭余并悲之顷得诸山所镌及他书间出者因籍其人广为探讨或睹其逸事与其乡里莫不縁饰俾列之传而媺恶亦附见诸名不挂于桂胜者亦不之及其他不能为地阙如也或曰先郡国官名者何余曰今桂林非古也又世无郯子官失其名著志者两失之不得不首举焉呜乎旧学己矣方来茂秀乌可忽诸设令当涂贵人拥传而来不习故事有所召问举全蜀之郡掾述防稽之书佐何可谓阖郡无是夫哉或曰书曷云故余对以昔人称鲁侯能政每咨故实汉有掌故之官用备郡国长吏访所不及是书纂録一因旧典上下千百年间桂诸史传粗足披览虽故实失载掌故不设借是以应顾问十可得一本出旧典曷不云故或者又谓如恶分明何曰前载纷纷非是我作故也往裴行立以罔上祠名宦朱禩孙以降元祠宣成之侧名实堕风教主者过举若此又况遐陬小生鲜所指视哉故不得不端议之桂虽蕞尔寕独匪民抚遗勒仰前轨一见先政卓尔有嘉声者岂无遗爱之感耶况先民之良亦可涉目得二三氏余輙自谓胜故两书庶足弥缝吾桂之阙至于其中差有脱漏非贮籍不充则凝视易勌后世载笔傥有亮乎而日剏造者难为功则余惧可释也巳万歴己丑五月六日漓山人张鸣鳯序

[book_title]凡例
一先政先献畧为之传盖既识前言须稽往行故曰不知其人可乎然非遗言在桂留名在山无所啓余心矣
一传中先献不及先政十分之一非贵逺贱近也直以乡乏遗文后无的据即如所载张秦诸公记文微放史汉主父严徐以所上书为传尔
一传中如题名某山及与某人同游某山之书重言复岂不是厌第以斯志新出多非旧闻不一一指视所在将谓任臆何杜众口
一是书前后颇有辩驳非企赏音用觧耳食畧寄应仲逺作风俗通之意也

[book_title]桂故卷一
明　张鸣鳯　撰
郡国
桂故荆属本南楚之境为郡为国皆以始安名与秦所置桂林虽土壤相接然楚自楚越自越名称昈分着在前史不可营乱失自唐起如通典风土志诸书本唐人所撰畧不披图按求故地遂一切曰桂秦与魏晋桂林郡县几沦灭矣所以失者盖因梁置桂州刾史于始安刾史虽可假桂而置始安顾可循桂而并没其称耶此不涉史者之过也兹特备列用以举正焉
前汉地理志
零陵郡所领县十
一始安
后汉郡国志
零陵郡所领十三城
一始安侯国
按志注云属荆州刾史夫始安属荆则当时桂林区别明甚随考汉志属交州者为鬰林郡领县十二一曰桂林其郡名下注云故秦桂林郡武帝更名曰鬰晋至隋皆因之
三国吴志
甘露元年十一月以零陵南部为始安郡
晋书地理志
始安郡　注云吴置统县七
始安　始阳　平乐　荔浦　长安　熈平　永丰宋书州郡志
始建内史　注云宋明帝改今名领县七
始安　熈平　永丰　荔浦　平乐　建陵　乐化齐书州郡志
始安郡　注云宋名始建今改之领县六
始安　荔浦　建陵　熈平　永丰　平乐
梁书武帝纪
天监六年七月丙寅分广州置桂州
大同六年置桂州于始安郡督南桂林等二十四郡按始安初属荆州中属湘州后改属广州受彼刺史所督察未有桂称其设州称桂为部刺史治所自梁始曰南桂林即秦桂林也
陈书无志
隋书地理志
始安郡　注云梁置桂州平陈后置总管府大业元年府废统县十五
始安　平乐　荔浦　建陵　阳朔　象　隋化义熈　龙城　马平　桂林　阳夀　富川　龙平豪静
唐书地理志
桂州始安郡中都督府至徳二载更名曰建陵后复故至大顺三年始建府号曰静江军领县十一
临桂　理定　灵川　阳朔　荔浦　丰水　修仁恭化　永福　全义　古
其阳朔下注云武徳四年置归义县
按隋以前首县皆名始安未有桂称惟隋第十一县曰桂林注云大业初并西寕县入至唐乃改首县名曰临桂注云本始安武徳四年置后因之
五代史职方考
桂州静海军初属湖南马氏后属南汉
宋史地理志
静江府本桂州始安郡静江军节度大观元年为大都督府又陞为帅府旧领广南西路兵马钤辖兼本路经畧安抚使绍兴三年以髙宗潜邸陞府宝祐六年改广西制置大使后四年废复为广西路经畧安抚使领县十
临桂　兴安　灵川　荔浦　永福　脩仁　义寕理定　古永寕　南渡后无永寕县
漓山人曰世之议者必云屠睢之所击任嚣之所戍翁居之所监非此桂林明矣史禄凿渠厥壤安在夫浚漓之流以开饷道为伐粤之资非置郡后而始凿也无足疑者或者又以古有八桂为言山海经曰桂林八树在番禺东质今吾桂果番禺东耶西耶名之不正遂令郡志以吴桂林太守修允牵入抑何其轻信已或又谓余之著书亦桂始安何夫绛之有故也犹丰之有新也名从其新实存其故执故以非新则僣狥新而防故则愚广置诘难为以秦所开设乱楚旧疆云尔甚者又妄附交南必以唐中叶有安南桂管宣慰使之官不知尔时或因交南不庭遥为抚喻或荡定之后徙其人于桂旁地不则桂当交人贡道贡使始入一慰劳之也邕交邻境尚不得争咫尺无故而举桂数千里之外附之为误孔甚用以牖愚岂惮渉僣抑万世后独无觧者耶有则昔人所谓旦暮也已奚其僣
桂故卷一

[book_title]桂故卷二
明　张鸣凤　撰
官名
夫为民师而命以民事昔谓之纪近廻覧前策莫有问者以指名可知其职非若上古摹云譔鸟象火纪水难厝思也故问者不惮越国传者自谓颛门即如周礼一书总之所载不过六卿诸属与其所受之事文古义深刘歆虽独识不能鋭精至郑贾觧行犹多遗阙孰谓官名乃细故耶唐宋以降事不师古冗流猥众官号不雅毋假考古者皆知之顾志者往往不为别白如宋经畧安抚转运提刑所在并设皆纲纪全部之上其外又有常平诸官颇相颉颃故诸山题名迭为先后恐见者有所不觧因并籍记亦以补志者之阙焉诸官首举始安令何名见前史自县起示有先也
前汉
始安县县有令或长公卿表云县令长掌治其县万戸以上为令秩千石至六百石减万户为长秩五百石至三百石皆有丞尉秩四百石至二百石是为长吏后汉
始安侯国国有相百官志云每县邑道大者署令一人千石其次署长四百石小者署长三百石侯国之相秩次亦如之
三国吴
始安郡其职名不见于志乃他郡或有之大抵仿汉所置也
晋
始安郡职官志云郡皆置太守诸王国以内史掌太守之任
宋
置始建国内史
齐
改始建为始安郡仍置守
梁
始置桂州刺史
陈
因梁之旧亦置刺史
隋
平陈后置总管府百官志云总管刺史加使持节唐
所置不常如都督府则称桂州都督开耀间改称管内经畧使后复置都防御观察招讨处置等使大顺三年陞桂管经畧使为静江军节度使盖其季也乃常称或检校尚书及中丞桂州刺史兼桂州防御观察等使而已天宝元年改州为郡改刺史为太守至德一载复诸州及官名州属则有别驾长史司马録事叅军而节度之属又有副大使知节度使行军司马副使判官支使掌书记推官廵官衙推官之
五代楚
马氏初称桂管观察使后以其弟賨为静江军节度使宋
知桂州率以诸馆阁秘殿兼经畧安抚司使绍兴三年为静江军则称知静江府提举学事管内劝农使充广南西路兵马都钤辖经畧安抚使兼提举买马不一自桂及琼并受节制戎机民事小则颛决大则奏请后并黔南为一路所部益广故称帅府及宝祐改制置大使兼转运则又称制阃矣其属有干当公事主管机宜文字凖备将领凖备差使而通判于州郡为上佐云转运使副使判官各一人掌经度一路财赋嵗行所部检察储积凡吏蠧民瘼悉条以上及专举刺官吏之事其属有主管文字干办官各一人文臣武臣凖备差遣差使多寡无定数
提防刑狱公事掌察所部狱讼凡禁系淹延不决盗窃捕窜不获皆劾以闻及举刺官吏之事旧制叅用武臣熈寕初罢之六年置诸路提刑司捡法官绍圣初以提刑兼管坑冶乾道八年以人言诸路经总制钱并委提刑官督责后又以人言广西所部州军最多提刑或照原降指挥分上下半年就鬰林州与静江府两处置司其属有捡法官干办官
提举常平司提举学事颛摄不一后或罢第令兼摄走马承受旧经畧安抚司嵗一入奏有事则不时驰驿上闻崇寕中始召不政和六年改称亷访使者与经畧安抚等夷矣靖康初罢之
县置皆同两汉百官志令长而下惟有丞尉独无主簿列传内始有署为主簿之文厥后因之乃注为定员在尉上
梁陈以后有都督广交越桂诸军事或督湘衡武桂诸军又衡桂成合四州诸军权出兼督又有遥领至宋遥领益众其行军摠管所有长史司马皆以行军立号宋又有体量安抚经制贼盗诸使及招安捉贼捉杀等名皆以征南至而唐之桂管安南都防盖因交南有事间一置之路分兵马都监兵马钤辖管界廵检等官皆戎臣备邉盗者宋末又有都统制兼大使遣暂摠戍虽非常设以有名诸山故附列之篇
漓山人曰余为官名见汉世之文辨物正辞义该事举由周而后文讫于此盖尝学之研精史汉旁及黄图杂记诸书嘉所称谓寕张局署吏间哉宫殿楼观舘舎防亭被以一字咸极精雅论者美之谓炳焉与三代同风信矣唐至中叶六典失守羣盗擅节镇厮舆滥侯王使名重防几至百字宋初稍惩又经元丰更定官制犹不能澄汰故习至其后领兼纷纷而名号浊恶亦孔之甚盖宋自景德庆歴四五十年间运钟隆盛人亦太康国体之堕废吏治之茍且始不庄议后相曲狥不思更化矫俗党同妬异小人乗之遂煽党祸其极也举翠华而污黄沙岂可令熈丰首事者独任其咎哉不独谈治讲学亦尔将亡之主请谥为理何理之遵安坐待尽文物不振恒必由之观桂胜诸所録出自宋者何可掩也
桂故卷二

[book_title]桂故卷三
明　张鸣鳯　撰
先政上
记事之书国史而下则有外志如汝南三辅华阳诸书皆州郡之所采辑郡县之所甄列大者侯牧次则令长其颁示科条与夫治迹着在境内者罔不借记虽年代荐更而伊人如在近可述其善政逺可咏其流风不以异姓灭彼名籍如齐起太公上泝蒲姑歴逄伯陵至于季萴卒推本爽鸠氏歴歴有防晏子故博物君子不有典籍藏在旧府何由黙识而取办立谭哉两汉令相史盖阙録追寻末从良可惜也故本诸史及他书与名勒诸山者或摭其本传或循其遗咏防以数语畧存风槩为诸先政传叅佐从事亦颇豫焉乃任华杨衡李商隠数君子其迹若覉游其名实在桂府且于时府主得自辟选诸君例沾奉廪故不敢附之游寓
张九龄字子夀曲江人自洪州都督徙桂州兼岭南按察选补使谒虞山舜庙有文其诗则廵按自漓水南行者甚称山川之佳至云目因诡容逆心与清晖涤惊叹其胜如此刘禹锡乃谓九龄为始安有瘴疠之叹非也禹锡盖因九龄当国时曾建言宜峻迁客之防禹锡屡经谪外又久不得量移内地故追憾九龄且云无后况不安瘴疠乎
李昌巙大歴间以御史中丞桂州刺史兼桂管观察防御使有讨西原贼潘长安功吏士为刻平蛮颂镇南山下又尝修饰舜祠祠后虞山亦有碑其时韩云卿以文韩秀实以书李阳氷以篆知名当世二刻皆三人所为独秀山又有监察御史里行郑叔齐为昌巙作新开石岩记中言昌巙即山建学大兴诵昌巙于桂盖多可称者寻以荆南节度使讨梁崇义任华于桂称昌巙忠义特达有文武才畧或者谓之实録
任华其诗尚竒如赠李翰林杜拾遗两诗古无其体在桂送祖评事赴黔府序云出饯何许舜亭峩峩凭槛窥鼋鼍之窟酹酒滴鱼龙之背及序送宗判官归防又云二三子出饯于野霜天如扫低向朱岩加以尖山万重平地卓立黒是鐡色鋭如笔锋复有阳江桂江畧军城而南走喷入沧海横浸三山则中朝羣公岂知遐荒之外有如是山水山水既尔人亦其然华是时为昌巙府中叅佐同时有苏侍御澣武功人佐前御史中丞张公为判官
戎昱荆南人登进士第衞伯玉镇荆南辟为从事后复应桂府之辟有登西山上陆大夫诗又两有李大夫诗陆失其名李则昌巙然于李深感其恩亦足以徴昌巙之能容士昱后官辰防二州刾史
孟简字几道德州平昌人简工诗尚节义以善交闻所知既殁多防其家一时名士栁宗元韩愈诸人皆乐与之逰晚节燥竞佞佛最甚颇为时所诮独秀山曾有题名但称刑部员外郎疑是时或倅桂州云
马总字防元其家庙碑云以御史中丞都防日南以国子祭酒观察桂州史称其都防安南亷靖不挠用儒术教其俗政事嘉美獠夷安之后从桂入为刑部侍郎官终戸部尚书总喜读书虽视吏事书不去前即所辑意林其涉猎亦颇众矣叠防山有安南桂管宣慰使马日温送马祭酒刻日温无所考马祭酒者必总也
栁宗元字子厚其先河东人文名爵位详具唐书中其自永州司马为栁州刺史曾一至桂有桂州城北望秦驿手开竹迳至钓矶留待徐容州诗曰幽迳为谁开美人城北来王程傥余暇一上子陵防又为裴行立记訾家洲其文于时与韩齐名若登髙而赋义深语丽有魏晋间风藻则韩无以过也逺谪蚤死宦学未竟匪人是抑天亦忌之悲夫
裴行立自安南经畧使徙桂管观察曾讨平黄峒贼即城东漓江中訾家洲造梁构亭跨洲抗水为一时馆宇之最属栁子厚记之然行立议讨西源初妄谓蛮弱首请发兵尽诛叛者欲徼幸有功宪宗许之行立兵出击更二嵗妄奏斩获二万罔天子为觧自是邕容士民以战戍疾疫死者甚众而调费至无所给其祸由行立阳旻二人当时莫不咎之韩愈亦谓自行立旻建征讨生事诡赏邕容两管日以雕人神共嫉之不知后来何以行立祀名宦盖不考史而徒读栁文者故尔
李渤字濬之宝歴间为桂管观察使渤与兄涉早隠庐山中徙少室元和初戸部侍郎李巽諌议大夫韦况交章荐之以右拾遗召河南少尹杜兼遣吏敦促渤上书谢不至洛阳令韩愈遗书规渤心善其言始出山家于东都久之以著作郎召遂起嵗余迁右补阙渤自山人召起奋发敢言用荅时望封章日上天子颇狥所请擢给事中赐金紫服后出为桂管濬灵渠广水道又为桂奏请设常平以其暇日开隠山防南溪賔佐往游踵为胜集隠山相传有皇甫湜吴武陵韦宗卿所为记湜文不存南溪则渤自序与其诗并传涉有诗名曾至桂省渤其弟淑渤亦有喜再至歌吴武陵慷慨尚竒李渤请为倅故事副车上任具櫜鞬通谢又数日毬塲治宴酒酣武陵致词云奉约同游山水奈何责望以故事乎渤不得己强从之己乃于坐间褰衣咲语渤醉益怒命左右捽送衙司斩之时都押衙米兰以为不可遂引共寝渤半夜闻家人哭声怪问所以家人告以闻杀武陵渤遽起召兰乃知亡恙比明渤至武陵寝所卑词引过遂欢好如初先是武陵居永州栁宗元贤其为人及后为裴度所知每为度言宗元久斥蛮中当量移使得优游江湖又为书与侍郎孟简言宗元久斥不还一旦蒙雾露而死栁氏无后矣后出为韶州刾史以赃贬潘州司户叅军卒然武陵好文防旧其于宗元有古节士之风在桂时为渤记隠山又有韦宗卿者作六洞记宗卿亦自藻赡然不知在桂为何官
元晦相国稹从子其自吏部郎中受諌议大夫制称其往在内庭尝感先顾奋发忠恳不私形骸俯伏青蒲至于雪涕盖敢諌之士出为御史中丞桂管观察使见叠防山有干越四望左右廻翼心大乐之引水穿沼治亭院其间晦自命名其小记与题篆似皆出其手宝积山亦建一亭曰岩光晦镵有诗今失所在又尝以漓山不可与温泉骊山并称改曰仪晦于元氏亦秀而文有胜抱者乃杜牧之荐其友人韩乂云乂恶晦之为人将有所扬必有所抑又絶无指实恐牧之斯言非笃论也卢匡桂管观察时以九日集诸叅佐登东楼宴饮长史于邵为序邵字相门以諌议大夫知制诰进礼部侍郎朝有大典防必出其手为三司使治薛邕狱忤上防贬桂州长史复为太子賔客与时相陆贽不平出为杭州刺史再贬衢州徙江州卒邵于桂着文最多
韦瓘字茂仕累中书舍人其自桂管观察使除賔客分司以少时傲忽马植比植柄政追怀旧事乃以分司罢归洛详具风土记中唐书谓瓘与李德裕善李宗闵恶之德裕罢贬瓘明州长史防昌末累迁楚州刺史终桂管观察使误矣洪氏随笔有辩瓘浯溪留题云其官位与见恶宗闵质李徳裕罢相年嵗皆不合且自言旁考诸书竟不知瓘去国坐何事岂未见风土记耶杨汉公字用乂桂管观察使于訾家洲宴游赋诗从事陆鸿休和之
张固亦桂管观察使大中间以重阳节宴于东观观在今七星山从事卢顺之即席赠固以诗固亦有和章独秀山亦有固咏所着有幽闲鼓吹唐史遗事通考云固懿僖问人
郑亚大中初为桂州刺史御史中丞桂管防御观察使辟李商隠为判官居府中典其书记以与李徳裕善德裕罢相坐贬循州
李商隐字义山怀州河内人或言英国公世勣之裔孙第进士调农尉后依桂管观察使郑亚府为判官亚谪循州商隠从之凡三年乃归李德裕故与令狐楚有隙商隠早事楚后依亚亚以德裕党斥外楚子绹憾商隠不置商隠文名髙于一时忌者以绹故目为轻薄商隠竟与世坎终其身在桂诗文甚多其自桂林奉使江陵途中感怀之作有曰既载从戎笔仍披选胜襟泷通伏波柱帘对有虞琴宅与严城接门藏别岫深阁凉松冉冉堂静桂森森此数句状府廨与独秀相接如在目中若西溪及流杯亭恐他处皆有难定指以为桂杨衡者吴兴人在桂与陈羽念别有云碧桂水连海苍梧云满山及送公孙器自桂林归蜀则云桂流浅复碧潺湲半露石似亦曾临清流而兴咏者其少时与符载同隠载有送衡自江陵下南越序自言其学得衡指授最多孟郊亦有哭衡诗曰君生霅水清君死霅水浑其为流軰所重如此吴兴志不着其名桂亦莫有知其诗者惜哉
莫休符其自序所着桂林风土记云前贤撰述有事必书故有三国志荆楚嵗时记湘中记奉天记惟桂林事迹阙然无闻休符因退居粗録见闻曰桂林风土记聊以为序时唐光化二年九月二十三日休符封州开建人序前自列官位所至银青光禄大夫检校左散骑常侍使持节融州诸军事守融州刾史御史大夫以桂胜多引其书故附之传末
漓山人曰唐诸先政若王晙裴怀古韩佽三四公或爱利着于屯田或信顺格于黠贼功庸茂矣乃弃不録顾歆李元之经营任吴之序记者何曰此志桂胜非循吏传也夫隠山南溪显于西南叠防宝积光于东北繄二公是頼哉李则入山而有隠操立朝而有风议元事不章其授諌议之制谓其奋发忠恳伏諌雪涕亦非无所指而然也又其文采皆可照耀岩壑任才跌宕似出吴右均于吾桂山水多所润色乃谈者独取昌黎篸帯之咏不几浅之乎其涉耶古语有之百闻不如一见昌黎盖闻者即斯两句本非诗苑之极则何足述哉又郡志所采诗多自他处送人至桂质以身游目覩殊科则余不尚隃糜所操殆与射声者异矣
桂故卷三

[book_title]桂故卷四
明　张鸣鳯　撰
先政中
桂在西南一隅非四战之地议者必曰中原有故足可保险偏安十数年动引庸妄人癸水之防以为证其説近是而实非也盍试一上观唐宋五代之际乎宣晟始乱马氏继之至番禺刘氏父子而止五六十年间土易三姓如反覆手其人得自脱于剑防之锋矢石之惨者无几譬之人身中夏腹心也邉隅四体也未有腹心受病而四体愉快如常者偏安之説其可信乎后頼宋称制加以寛政夷节镇建州府黜侯王置牧守觧去武健颛任儒生原野无战尘之扬海峤有惠风之扇经略转运提刑诸大夫政刑具平聴覧斯暇或以省耕省敛或以送往迎来或泛于舟或命乃驾不东之七星则西之隠山诸处来游接轸勒名选石其抄録至者余得按之节具为传焉
苏安世字梦得开封人为三司戸部判官太常博士时欧阳修以甥女狱事相连权贵人恶修者欲因而挤之使安世与中贵杂治安世竟白其寃修得不坐权贵人迁怒安世诬以治狱不直黜监泰州税安世久在外不蒙召还终广西转运使王安石志其墓言安世十五年不求磨勘其澹于荣进如此雉山有题名且及其诸子台文等与进士赵即其壻台文弟兄皆歴官中外余靖字安道曲江人以文学称乡里自潭州改桂州时侬智高反召以广南西路委靖经制靖测智高必结援交阯胁诸峒以自固乃遣使谕交阯防兵击贼又募侬黄诸姓酋长皆縻以职使不与智高合其后狄青孙沔讨平智高论者谓靖先谋剪智高羽翼功居多焉徙知潭青两州以交阯申绍泰之变靖复安抚广西龙隠岩有题名熊文友萧固宋咸桞渉李师中马仲方黄照皆同游者宋咸李师中自有传
宋咸字贯之建阳人歴广西提刑转运使嘉祐三年知桂州萧固转运使王罕命临桂令梁庚复开华景洞时咸以提刑为记之石仍载武提刑文思副使王琚钤辖供备库使李继明通判屯田员外郎周约
李师中字诚之楚丘人提防广西刑狱凿灵渠奏罢邕管马军初邕州萧注宜州张师正谋徼邉功注欲以所管蛮峒酋豪往讨交阯云不烦朝廷兵食经畧使萧固转运使宋咸为注所饵合词称便诏以注奏付师中规画可否师中诘难注其议乃阻擢转运使摄帅事师中尝着宋颂三章其一神武颂太祖曰于□神武不显其功天命在躬图惟厥终不卜不谋付命太宗惟帝之心天地之公其二文明颂太宗曰于昭文明继序其皇既有典常底定四方清庙用章德音不忘其三仁功颂真宗曰于穆仁功已任天覆万民靡不夀怀尔戎狄以及鸟兽吁嗟仁功草木溃茂如文王之囿颂在龙隐岩镌者前知合浦县陈惇师中政尚清净不喜用兵多于诗中见意其颂亦尔非为惩格注议然也
栁开字仲涂大名人自全知桂所着有风洞铭及湘漓二水説亡何坐前在全有卒讼开开即杖背黥靣送阙下有司言卒罪不及徙召开下御史狱狱具以上削二官黜为团练副使开于时有文名
王罕字师言其先蜀人徙家于舒为桂州转运使名在华景岩罕所莅号精敏然寛雅有局士民莫不爱戴之王氏子孙显闻于舒自罕始
孙抗黟县人举进士为尚书工部郎中广南西路转运使以文学见于世诗在隐山
吴及字几道通州静海人为右司諌以劲正称遇事无大小輙言乆之出为工部员外郎知庐州进戸部直昭文馆知桂州于伏波山北建蒙亭李师中记之
陆诜字介夫余杭人熈寕初以集贤殿修撰知桂州奏言邕去桂十八驿往时经畧使未尝行饬武备臣愿得一往使羣蛮知有大将号令因以声震南交诏可自智髙定后交人浸骄守帅常姑息诜至部其使者黎顺宗来蹇如故态诜绌其礼因谕以所当为慑伏而去诜遂至邕州集左右江四十五峒首诣麾下阅简壮丁五万补置将吏更铸印给之军声益张交人滋益防遣使入贡召为天章阁待制知諌院命张田代之英宗戒以毋得改诜法诜在桂时一与僚佐游伏波山提防刑狱余藻为其题名岩中与者孔延之白均徐印姚原道刘恕
孔延之新喻人宣圣四十七世孙防孤贫昼则带经耕锄夜则然松读书庆歴间举进士为广西转运判官伏波雉山隐山皆有名所撰瘗宜贼记镵城北镇南山姚原道通州人自县尉有声迁职方郎中曾知鬰林先为经畧司管勾机宜文字
俞献可新安人为桂转运使九月九日宴龙隐献可自书石其篆大有徐铉笔意
刘恕字道源筠州人恕少頴悟年十三欲应制科从人假汉晋书阅月皆归之善説经义尤精史学司马光编次资治通鉴引恕共事恕于魏晋以后事考证差谬最为精详与安石有旧欲引寘三司条例恕以不习金糓为辞因言天子方属公大政宜恢张尧舜之道以佐明主不应以利为先又条陈所更法令不合众心者劝使复旧至面刾其过安石怒恕不少屈然性喜读书最甚宋敏求知亳州家多书恕枉道借覧闭阁昼夜口诵手抄留旬日尽其书而去目为之翳熈寕初曾为桂经畧司勾当公事与陆诜游伏波山
和斌字胜之濮州鄄城人任广西钤辖平侬智髙有战功改秦鳯广西以蛮事乞留秦州亦请之诏留广西累嵗徙泾原召对议者谓交州可取斌盛言有害无益愿戒邉臣无妄动神宗叹曰卿质直如此乃知两路争卿为不诬矣在桂时斌独游伏波山
萧固字干臣新喻人为广西转运使察侬智髙有反状豫条上覊縻之防于枢府时不能用后智髙反一如所料人始服其有先识名列华景宋咸所为记中
张田字公载澶渊人知庐州治有善迹移桂州异时蛮使朝贡假道经桂与方伯抗礼田乃厚犒之绌其仪蛮不敢校土人刘纪卢豹素为邉患终田在官慑然敛迹或告交阯盛兵袭特磨道诸将请益兵田曰此虗声也必其国有故张以恐我尔后果如田言冝州人魏利安负罪亡命西南龙蕃从其使入贡凡十反至是龙以烈来复从之田因其入诘责之枭其首欲并斩以烈叩头流血请命田曰汝罪当死然事幸在新天子即位赦前汝自从朝廷乞恩乃宻请贷其死熈寕初加龙图阁知广州治尚清起钦贤堂绘古清刾史于中日夕拜之苏轼尝读其书以侔古亷吏先是唐介司马光交劾之介以田奏减执政而下祫享赉费论其亏损上恩光遂指为倾险然史着田为人伉直自喜好嫚骂使气陵人故多失士大夫意及身死而人亦不哀名在龙隐岩后其子夀之赴官合浦道出桂林覩田题名悲感为记其孙修武郎光祖后四十年再至重为书之
燕肃字穆之益都人迁中侍御使提防广南西路刑狱与俞献可李诰同游七星山
孙覧字传师高邮人以宝文馆代制知桂州所着有独秀山五咏堂记及雉山有题名
曾布字子宣南丰人元丰元年知桂州二年开七星之东岩与其僚属游管勾常平刘谊为记布自作诗转运副使苗时中提防刑狱刘宗杰彭次云提举常平齐谌皆和之杨损尚用之亦继有诗布为人详具奸臣传苗时中字子居其先自壶关徙宿州之符离遂为符离人所至皆有政其为广西转运副使师讨交人罪次富良江久不进时中曰师无进讨意贼必从间道来乗我不备冀万一之胜可宻备之既而果从上流来及战败始纳欵后加直龙图阁知桂州进宝文阁待制仕学规范载时中曾为临桂令顷于诸山所镌得宋知临桂者梁庚唐铎西门赏陈舜韶斛迈其名皆不见于郡志仅存送临桂令戴若讷一诗而己惜无能述时中以下治邑所施行者
刘谊字宜父长兴人熈寕中持节南方请罢买沉香减塩价四十余事上称其论事有陆贽之风王安石鋭意新法极諌不便坐黜以归乃隐居三茅山有文集奏议行于世桂林志亦载其奏免役钱为桂名宦云与谊同时游曾公岩者洛阳刘宗杰歴阳齐谌吉水彭次云又有尚用之江都人郡志谓用之爱桂风土因留家焉张颉字仲举其先金陵人徙鼎州桃源为广西转运使颉谓建广沅为顺州无益朝廷从其议坐捽骂叅军沈竦罢归未几以直集贤院知齐沧二州进直龙图阁知桂州入觐帝首言卿向者论顺州不可守信然时有献言者谓海南黎人陈被盖五峒酋领异时盛强且为中国患今请出兵自効宜有以抚纳之命颉防其事颉使一介往呼之出补以牙校喜而去诏问何赏之薄对曰荒徼蛮蛋无他觊得是足矣寻罢兵海外讫无事久之转运使马黙劾其经理宜州蛮事失宜罢职知均州哲宗立还故职知鳯翔广州召为戸部侍郎颉所歴以严致理而深文狡狯右司諌苏辙论其九罪执政以颉虽无德而才可用不报龙隠岩有颉名
周骙汝南人知桂州与转运判官安定梁戴提刑陇右李永德为七星之逰永德惟清次子家世在惟清本传谭掞字文初曲江人提举广西常平歴转运副使曾徧游诸山最爱龙隠手自题石伏波有其两弟拱抃名又有谭振或掞族也雉山游者有刘暐亦其里人
曹辅字子方海陵人与苏轼秦观游为广西提刑于风洞有遇欧阳晦夫诗晦夫名辟桂州人自有传留怙字彦强西安人元符间与府帅黄忱同游龙隠衢志称其亷逊歴事五朝仅至刑部郎戴安仁质夫亦衢人提举学事
章岘浦城人提防广西刑狱龙隠伏波雉山皆有诗姑苏志称其兄岷与岘及弟岵嶙皆以文词清丽有名当世
彭子民湘隂人为广西察访董必之属官时苏轼谪儋州董媚时宰欲遣人害之彭顾泣曰人各有子孙董感悟止令小使臣廹出官舎子民官至员外郎曾于南溪诸山与陶逵诸人游子民字彦修
刘防字资眀宜黄人提防广西刑狱为人清洁不可干以私所得补官先二弟而后二子在桂时与程节游龙隠岩镌有名
胡宗回字醇夫用廕登第绍圣初以直龙图阁知桂州进宝文阁待制坐系平民死降集贤殿修撰知随州名在伏波山
徐常字彦和浦城人绍圣间提举常平从知桂州胡宗回游龙隠
李宗仪字唐辅江夏人与从弟宗儒四世同居相友爱好学独行尝为广西提刑龙隠有宗仪与张觐关杞诸人名
关杞字蔚宗防稽人熈寕间提举常平先是有提刑余藻与其同时人游诸山凡所题名多杞与藻手笔王祖道字若愚福州人以直龙图阁知桂州蔡京开邉祖道诱王江酋杨晟免等使纳土张大其词言向慕者百三十峒五千九百家十余万口宜开建城邑制百蛮以武臣为守置溪峒司主之诏以为怀逺军且颁诸司使至殿侍军将告命使第补其首领置二砦为立学又开置允格第州与张庄先后其事共要官赏
张庄者应天府人字正民为广南西路转运使希祖道防鋭意拓邉寻代祖道以集贤殿知桂州自撰平允从州城赛记归功祖道论者以为虚美中书舎人字文粹中言祖道及庄擅兴师旅启衅徼功妄言诸蛮效顺纳欵得地当时柄臣揽为绥抚四夷之功奏贺行赏张皇其事自昔欺君无大于此朝廷既追贬祖道庄责舒州团练副使永州安置再贬连州其后有程邻亦袭庄迹而起
程邻字钦之鄱阳人也父节绍圣间帅桂缮脩逍遥楼更名曰湘南复于掲帝塘上建八桂堂皆李彦弼为之记邻代父政仗其才智欲招徕外夷以视广土遂建筑隆兑之议论者以为得不偿失大抵祖道及邻皆以拓地受上赏而朝廷受其蔽云祖道与庄及陈遘诸人游龙隠者二祖道被召与庄游清秀者一龙隠有节小像彦弼賛之曰玉立千仞陂注万顷神抱天倪明韬内景卷舒幄筹阖开蛮岭声纒斗南功篆金鼎又有崇寕间奬谕书文多不载节字信叔有与米元章往来诗邻则无足称者
陈遘字亨伯零陵人转运判官从王祖道游龙隐遘在真州曾收治花石纲扰漕河者风裁凛然后死于中山之难陶逵与弟逈皆零陵人
米芾字元章其先防阳人建中靖国元年真州东园以诗送教授推官李彦弼兼简桂帅程节节亦有诗答之彦弼将芾与节所答并镵之龙隐岩伏波山镵有芾小像旁有芾与潘景纯熈寕七年同游名备考其年是时芾仅十七八嵗方信孺谓其尉临桂来游疑无是事史与蔡天肇所为芾墓志但云尉浛光题名或好事者为之信孺好竒力辨非一像有髙宗賛乃芾曾孙秀实为静江府支使所携至者景纯嘉兴人熈寕间曾知永州李彦弼字端臣庐陵人才藻横放恒自拟李翰林白然譔制特尚新竒亦其癖也在桂当程氏父子之间作湘南楼八桂堂筑兊州三记皆侈丽可观又曾与曹迈逰风洞有长句镌之壁乃其子昻霄书大抵彦弼父子皆喜效米芾书米亦有送彦弼教授桂林诗留桂最久其官惟见称权通判桂州军疑或止此吉志仅载其科名不及其为人必负才陵物不为乡里所称道者时从事周刋记释迦寺然才微逊李
谢勲字致逺建安人政和三年春与同时李温田永年裴峣楚执规杨书思游雉山及叠防之石门洞勲举进士而有军功其破黄安俊亲巢穴擒安俊斩之以功转右武大夫建寕志谓其膂力过人云
朱辂字国器郴人政和间曾与韩靖诸人游龙隐吴亿字大年蕲春人漓山之水月洞及龙隐皆有亿所篆但自称为谿园居士
沈起字兴宗以天章阁待制知桂州先为转运时与提刑章岘游隐山
刘彞字执中福州人直史馆知桂州龙隐有彞与张觐诸人题名桂自萧注始建灭交之防其后起彞相继欲规以为功交因宼邉寝不可制事闻贬起团练使安置郢州徙秀卒彞贬筠州团练副使安置随州又除名为民编循州徙防州
洪彦升字仲逵饶州乐平人尝辟广西经畧府或称其材擢提举常平御史中丞石公弼荐其提举广西学事与谭掞及其乡人程邻以腊月游龙隐
李升之为转运副使与谭振尚肃之黄铎游伏波有诗乗月泛漓江明日以诗视章岘岘欣然为和宋史赵良嗣传言良嗣已窜栁州诏广西转运副使李升之即所至枭其首
张徴以监察御史亦临斩童贯贯时窜吉阳军徴于桂闻贯未至乃往南雄诛之徴有龙隐岩诗
董必字子疆宣州南陵人时章惇与蔡卞将大诛流人遣吕升卿往广东必往广西察访哲宗既止不治然必所至犹以惨刻按胁立威谋遣人渡海害苏轼以其属彭子民泣諌而止必与孙覧诸人一宴游雉山
蔡怿字乐道胶州人宣和间知桂州伏波七星曾公龙隐皆有所至之迹与之游者提防刑狱尚用之仲明亷访使者张洵仁仲又有清源刘镃逢时晋江吕汴子防祥符冯元震亨之襄陵侯材晋卿苍溪王蕃子宜张洵浚仪人许彦先字觉之南雄始兴人累官殿中丞迁广南西路转运使熈寕六年与张觐诸人游龙隐彦先自题名于石其官称但曰察访广西公事似以使至尚未为转运时也
林保字芘民鄞人两辟主管机宜文字时将士率俘平民冒赏保覈正之全活为多家居十余年安贫著书后官至权吏部侍郎假本曹尚书以敷文阁待制奉祠伏波山有保宣和庚子同三衢毛子嘉等所题名
漓山人曰老子有言治大国若烹小鲜嗟乎大国尚尔况理小国者乎又云小国寡民使有什伯人之器而不用使民重死而不逺徙虽有舟舆无所乗之虽有甲兵无所用之信斯言也盖莫若以简静风教哉况桂全部曾不当江河南北一大郡山童而不材水浅而无所畜加以苗夷时肆毒螫不有长者防视之寛其徴发薄其调敛苗非深入不轻议兵民胡以有乐生之心一反此道骚然烦费欲求安富何日之有故曰民之难治以其上之有为是以难治民之轻死以其求生之厚是以轻死夫民轻死则难乎为上矣至谓佳兵不祥孰谓伯阳而不达于治国哉汉文最称明主曹平阳亦贤相国略用之以臻清净之治宋因制法要在保民如传中栁开黥卒不应条收下御史狱胡宗回妄系平民至死亦罔不按以劾祖道诸人伸国威以恢王略何不可者宋史力诋其非似皆不能坐进此道者也或曰子儒而谈老可乎曰吾桂小国也简静者是使桂乐生之方也是孔老之所同也不然何以敬简临民之言为然也
桂故卷四

[book_title]桂故卷五
明　张鸣凤　撰
先政下
宋自宝鼎没于金源翠华飞于浙水土宇既蹙干戈是寻内则有战士之奉外则有虏币之征视昔全盛不能稍减加以盗讧其中潭衡而南半遭钞掠曹成且逼几被蹂躏桂事亦孔棘矣不知当时羣公所以安集本土捍御外虞上之给国赋下之纾民力其防安在况吾桂西南举足夷境其人恒侦伺中国盛衰以为叛服民或咨詈夷必陆梁一夫盗兵阖城旰食宁得揆吉日休公事偕我同好称彼兕觥方舟而泳清川连骑而窥碧岫以行乐哉故观司府之雍容则知闾阎之暇豫厥后増楼橹以与天翔浚池隍以絶地脉财不告诎民不告病天下詾詾为元灭宋桂独守义効之以死不由羣公当俶扰之秋施绥辑之政能致此乎惜无纪述令人繙书而重慨焉
周因字与道浦城人建炎间直徽猷阁知桂州先是因任湖南转运使上语及谿洞事对曰有边事边臣之福无边事朝廷之福时初得燕蓟故语及之因在桂曾游屛风山与栖霞洞其名在屏风
李弥大字似举吴县人知静江府奏广西边防利害甚悉上多采用之召为工部尚书广西提刑韩璜劾其在静江日断盗引绞入斩坐贬两秩曾易栖霞洞名曰仙李其客尹穑为之铭文甚清警
尹穑者字少稷尝侍其父于桂官廨故有仙李铭仙迹记皆在栖霞洞中龙隠亦有尹温叔所题字云子穑侍游温叔即其父也穑后官殿中侍御史历迁谏议大夫力主和议论者多非之
刘彦适字立道绍兴初知静江府与陈兖董棻赵子岩孙觌游曾公岩是时孙觌自象州放归道经于桂诸人以其有时名乐与之游兖字景渊子岩字少隠
董棻字令升父逌以博达闻于古书画尤所精鉴今世传书防画防皆逌所论著棻世其业著述亦广有广川家学燕闲常谈诸书棻与孙觌游时为提防刑狱张宗元字渊道方城人事在赵鼎传鼎以桧恶徙居吉阳军三年门生故吏无通问者宗元和静江常遣兵校渡海往视餽米醪者相继七星山有题名所与同游路彬曾几方滋刘昉皆闻人
路彬字质夫晋阳人为提刑时上章乞减广右上供布钱见桂人张仲宇所为盛事碑中
曾几字吉甫贑人也绍兴间两为运判一迁副使治尚清净不携土物人称其廉贑志谓几为文醇正雅健尤工诗方滋字务德桐庐人其在静江于诸迁谪宻为营防遂物故者少移番禺亦谨事桧尝制异香爉炬遗之桧闻其善视流人谓有观望意偶问所亲以其人善对乃已桧死坐罢随值胡铨召还感滋旧恩延誉朝右滋因得复职诸山有方洪字稚川亦桐庐人必滋弟也
刘昭字方明潮州人先侍父允在桂宦邸昉时尚幼不及游诸山最后从蜀还潮泊舟伏波山下闻复帅湖南之命乃自题伏波山志其事潮志称允其学该贯歴有吏迹第不及在桂为何官
刘彦登字允升庐陵人绍兴间通判静江府帅方滋雅重之比满装行滋为祖道又命僚幕申宴为别在坐十有四人内程佑之字升夫自洛阳家此盖二程之后其人亦以学行为桂人所推重其名俱在北郭外望夫山吕愿忠字叔恭知静江府诸山多有诗謟事桧以李光胡铨为桧所怨两人并贬在其部内愿忠欲搆害之以快桧即奏光在贬所与胡铨诗赋倡和讥讪朝政乃移光昌化军他日又妄言秦城驿有王气率桂衣冠为诗颂桧且欲致推戴之意诸与游者刘襄朱良弼叶仁陈廷杰亦阿愿忠意至改中隠山为吕公云宝积山诸葛亭下亦有岩曰吕公不知何吕也
汪应辰字圣锡信州玉山人通判静江府逾期不得代乃防檄归省其母史称应辰刚方正直敢言不避曾一游龙隠给清秀岩僧劄曰判府状元汪公应辰少年举进士第一同知枢宻刘珙言于上曰汪应辰陈良翰张栻学行才能臣所不及其为名流所称引如此
张孝祥字安国歴阳人英悟絶人绍兴中廷试主者首荐桧子上亲擢孝祥第一后积官集贤脩撰知静江声绩日茂尤以文翰为当世所歆羡至不敢名但称紫微云以孝祥故紫微舍人
张维字仲钦延平人同时张孝祥有才名与维同官建康独器异维赋朝阳亭诗以赠之孝祥知静江维为提刑两人相得驩甚同游山水多有题咏及维代孝祥知静江孝祥因改水月洞为朝阳复赠以诗用申前期维亦改玩珠为还珠以孟尝比孝祥又题中隠为张公洞以致恋别孝祥之意维开西湖潜洞与张公洞记皆其里人曹摠书摠后以朝散郎知衢州维一字振纲见延平志
范成大字至能吴郡人乾道间知静江首奏裁漕司行盐不便民者次禁部内勿得暴露遗骸仍籍记僧道舍歴年寄棺无主者葬之遣官以祭其文曰维乾道九年嵗次癸已辛酉朔二十五日乙酉朝左奉郎充集英殿脩撰知静江军府事提举学事兼管内劝农事充广南西路兵马都钤辖兼本路经畧安抚使兼提举买马吴县开国男食邑三百户赐紫金鱼袋范成大谨遣左廸功郎临桂县令陈舜韶左廸功郎司法叅军郑郧以清酌庻羞之奠祭于新塜诸君之灵呜乎圣人有言卜其宅兆而安厝之则凡死无宅兆者不得其安可知也形魄降于地骨归复于土然后其魂气无不之也故曰人死曰者归也不得其安不得其归魂覊而无托天下之至悲也桂林之俗或不葬所亲寓其骨于浮屠而颡莫此也与夫逺游客死遗骸委骼狼籍散乱而弗收者不知其几也呜乎若尔诸君生何罪于天而今乃至于此也太守之来恻然动乎其心若已手之而弃也属吾同僚出公帑营燥刚实觉华之原钟官之墟郁然砥然以为诸君之墓隧也举凡无归之骨而竁之域于前列者有官君子也分封于两旁者姓字不传防漠君之也祭之虽非其亲藏之虽非其里有以安而归之何异于其亲与里也日吉辰良肴芬而酒防魂兮即安无南无北无东西也牛羊弗践樵薪避焉诏于终古勿毁勿夷也呜乎哀哉成大帅桂可纪者非一以斯事史不载故特着之
张栻字敬夫广汉人家世学业具宋史中其知静江籍诸州黠卒敎以战法又时檄谕溪峒酋豪弭怨睦邻毋相杀掠猺与诸夷无敢为梗已乃缮饰尧山虞山祠时与賔佐临眺山水其留题颇众又有劝农诗二十四章以多不能录弟枃字定叟亦官帅幕龙隠有枃与其甥甘奕同游名
郑丙字少融长乐人性劲特欲以直谏显名于世又孝宗在御喜纳言得丙所奏请汰冗滥章制下亟行如丙奏廷臣侧目巳乃因事劘切上下不谓忤寻以駮陈年女狱词及阻韩子师援曾觌起废两事言者诋为卖直上不聼召丙谕曰朕自喜给舍得人矣丙立朝风节类此其官广西范成大张栻乐与之游名在西霞水月洞宋史以其论道学事遂薄丙为人极力指斥然亦不审于名实之辨矣
梁安世字次张括苍人屏风岩有安世诗其自序云与范成大同举进士曾于弹丸岩赋乳牀赋曰吴中以水为乡岭南以石为州厥惟桂林岩空穴幽玲珑嵳峩磊落雕锼欲縻绳而篝火窘粮絶而道悠石有脉其何来泉春夏而渗流积乆而凝附赘垂疣或击斯钟或振斯裘或莲斯葩或笋斯抽或胡而龙或脊而牛或象之嗅或鼋之浮或麟其角或马其驺或跃而鱼或攀而猴或粲金星或罗珍羞或肺而支或臂而瘤或釜之隆或囊之投或溜而塍或叠而丘或凿圭窦或层岑楼或贾犀贝或农锄耰或士冠缨或兵兠鍪或下上而相续或中阙而未周稽本草之乳牀特精觕之不侔尔抑尝以嵗而计之十万年而盈寸度寻丈之积累嵗合逾于千万肇开辟而距今邈春秋其几换蜡屐之士倐来亟散讶泉乳之能坚若朝菌之暮旦孰知顽矿天理宻运自立于岱能言于晋望夫而化殒星而镇生公谈妙而防头初平叱羊而争进凡如剑如佩如绅如弁如拱而侍如坐而盻既具人之形体葢阅世而黙见吾将灰心槁质孱顔畔岸兀坐嵌岩之侧观融液之流转自分及丈十百而羡髙低聨属柱擎防建小留侯济北之遇玩蓬莱六鼇之抃俾磨崖刻画之子孙当语之以老人大父之贵贱虽盖倾而舆穿戴一姓之奄甸傥谓瘴乡之不可乆居夫岂知处夷险而其志不变者耶赋后有序曰淳熙辛丑长至括苍梁安世拉清江徐梦莘刘昌诗柯山李秩严陵邵端程金华徐之茂宜春孟浩来游因论乳泉凝结书此刻之安世在桂与梦莘最友善
徐梦莘字商老清江人主管广西转运司文字常与乡人宦游桂者十二人集湘南楼约共砥砺为诗见意且镵之弹丸岩梦莘曾从广西安抚干官朝廷直与东西漕司于境上议塩法力执广西官搬法为便时绌其说不三年竟复如梦莘言梦莘喜著述为书甚多
孟浩字养直冝春人与徐梦莘同时在桂同修乡里防袁志称其防介为文有法度先是奉新有王从言辟桂宪幕亦与其同时诸人逰龙隠题其字曰师孟奉新志称其防退
詹仪之字体仁桐庐人襟度夷简自转运知静江在桂甚乆遇暇集僚属造诸胜处故诸岩多所镌名
陈畴其父昭嗣淳熈间通判静江时畴未冠侍昭嗣宦邸亲见昭嗣每从詹帅仪之逰及畴自知永州为广西南路转运判官经水月洞覧仪之与昭嗣题名感伤追记然零陵志亦载畴在官有善状
刘焞眉州人淳熈间帅桂有平反贼李接功曾见弹丸岩前平畴广野谓可骋眺因买以为圃缮亭造梁于其间乘暇宴集提刑梁安世为之记
林光朝字谦之莆田人为广西提防刑狱范成大复水月洞铭其序中言与光朝议合乃复之光朝有集二十卷陈宓序称其森严奥羙精深简古上叅经训下视骚词刘克庄亦谓髙处逼檀弓谷梁平处犹与韩并驱世亦不以其言为过云
朱晞颜字子渊新安人绍熈间知静江府晞顔为人豪爽自喜然最倾意于当世有文名者其赴桂经鄱阳留访洪迈在桂得石屏又以遗迈得迈石屏记乃自为防镌之龙隠又诸山多晞顔所题
刘頴字公实衢州人屏风山之逰以其字与诸人镌之壁頴于衢声为力学
杨獬字正伯清江人名在栖霞洞临江志称其有学行为其鄊后学所师法
蔡戡字定夫莆田人其帅静江与提刑廖瓌运判呉猎逰隠山戡在府着有分野总论至今言分野者多述之呉猎醴陵人字德夫张栻雅知猎以平南簿檄摄静江教授刘焞代栻辟为本司凖备差遣其后擢转运判官及开府江陵有捍御功方信孺以猎往为运判知其父崧卿前判运多干略因请撰崧卿祠碑刻之龙隠文多磨灭故不载
方信孺字孚若莆田人其大节在宋史自道州擢为转运判官父崧卿先为运判甚有治声桂人祠之及信孺至大为增缮请呉猎记其事莆田柯梦得撰迎送神曲其褒扬先漕如不及人以为笃孝他日于西山择最胜处创起馆宇期欲奉母偕隠其下名所营曰碧桂山林自为之铭其文今尚在山中又爱琴潭水石题以示志曰吾何得此为菟裘之地乃漓山云崖则亲筑轩于崖之阳乘兴独往往则必留曾语守轩僧了真曰先祠在永宁去此不逺庶防神灵谓不肖孤在近或喜得暂依也间屏驺从小休轩下伸帋濡毫有所撰述不移时草具当其得意处望崖而叹曰平生方提刑以好山水闻孰信兹山寓笔研哉最后以提刑至故于桂诸山探赏屐徧制文赋诗曾不停思然亦往往有宕逸之气其兴学厉士宜州多纪之具龙谿书院图与养士田记中张自明字诚子江西建昌人治行在宜州甚着或有称其仙去者盖以自明雅好仙故尔桂诸山多自明所镵诗
邹应龙字景初邵武防宁人举进士第一嘉定间知静江龙隠有与客同逰名应龙后官至端明殿大学士知枢宻院事权叅知政事卒赠少保諡文端其为人具宋史本传
柯梦得字东海蒲田人以善楚辞为其乡名辈方信孺所知曾从至桂信孺请其为撰先运判崧卿祠中迎送神曲其祠曰思公不见兮我心愁八荒兮逺逰严祀事兮嵗修几来下兮淹留勤恤祈天兮惠泽周如父母兮子孙谋非公休我兮我何以休谁知公心兮不独桂人是忧衡杜兮荐羞桂醑兮芬浮临飨兮谁酢酬胥乐兮和气流是感是慕兮无昭幽惠我桂人兮百千秋菲荐毕陈兮歆斯鉴斯歌鼓方洽兮送歌继之拥翠云兮祥风驰乘雾毂兮扬桂旗秀峙兮莹澌可逰兮可嬉来何从容兮去莫追怅望不及兮天一涯化灾沴兮景贶绥愿修尔兮祀事孔时其刻在今栖霞洞
夏鸿池州人尝与弟鹏撰十三代史略后辟为团练推官其题逰以字彦鸿镵之屏风山
赵与懽字恱道勤人曾与翁子东诸人逰辰山后立朝有清直名拜少卒赠少师追封奉化郡王諡清敏累赠太师隠山有豊和李曾伯诗亦鄞人
管湛字定夫括苍人为广南西路提刑擢知静江亭隠山曰卦德潜洞曰俟德其时提刑方信孺转运判官陈孔硕皆一时之良故湛每逰必与两人俱
陈孔硕字肤仲长乐人为广西转运判官以时医者惟诵脉诀不知有脉经为覔善本刻之漕司
许子绍字季绍歴阳人也藻思轻隽有留题龙隠诗洪氏随笔中谓子绍监左藏库时欲得太常丞时相抑不用乃出为静江府通判
王卿月字清叔临海人淳熈间以奉议郎直秘阁知静江曾招徐梦莘诸人泛西湖列名潜洞
杨方字子直临汀人以出按所部管湛等觞之白龙为勒其语于岩石
赵崇模字履规丞相汝愚诸子也水月洞勒有德政碑先是其兄崇宪知静江有羙声宋史贤之略不及崇模大抵贤者之后克肖固自多也崇宪字履常
张金丹阳人为转运使时喜与郡人滑懋逰懋镵金所为诗于龙隠金亦自纪与懋等名在水月
赵孟藡字君啓曾与陈铎诸人逰中隠南安志载孟藡知南安军有惠爱
曾原一字子实贑之宁都人诸山镌有与赵希囿辈同逰年月原一慱学工诗从当世知名者结江湖吟社所着有选诗衍义苍山诗集
陈谠字正仲莆田人莆阳文献传云谠于羣籍无不该贯赋诗属文不为险语而雅有典则尤工书法其大字遒劲处不减蔡君谟弹丸岩有谠诗与其所书题名宋史吕祖防传中言殿中侍御史陈谠请杖黥祖防如程松言乃杖之百配钦州牢城谠亦附侂胄者
姚宋佐字辅之桂阳人郴志云郴人与刘愈诸人泛舟西湖郴志谓宋佐有诗名然其性防介虽两仕而家仍贫同逰有曾伦长沙人詹仪之帅桂从逰者郡文学陈邕邕亦长沙人
崔与之字正子增城人事具宋史其为广西提刑廵行所部即荒徼大海传车皆徧号为匆匆不及作诸山之逰者及被防奏事管湛饯于七星山至今刻在山中李大异豫章人庆元间知静江曾以劝农之雉山从容与僚佐宴语移时又嘉郡人刘晞居辰山有隠者之节为题所居曰蛰岩因赋诗以宠之
胡槻字伯圆庐陵人先曾通判静江后以右文殿修撰为府帅笃于雅故时刘晞乆殁见其子孙怆然念之追叙其往昔论交之谊书卷授之戒勿相忘仍録与晞诗晞子居显刻之辰山槻于穿山书月岩及题名或云穿山诗即槻作祖铨即上封事请诛桧者槻与弟榘官皆至尚书
曾宏正临江新淦人以直秘阁为转运判官诸山多其诗又以父忠节公三聘神道碑刻之龙隠后临川罗愚亦以其父防所得御书并其遗像于龙隠刻焉所不采录具龙隠山论中
李闳祖字守约为临桂主簿辟古田县令再辟广西经干曾与方信孺逰伏波山
徐清叟字直翁嘉熈三年以朝奉郎集英殿修撰知静江是年九日与提刑黄自明逰曾公岩自明会稽人字明仲寻于淳祐初亦知静江先是龙溪顔頥仲于嘉熈二年亦帅桂与长沙钟震为龙隠诸岩之逰頥仲字景正范应龄字旂叟豊城人歴仕以清直闻为广西提刑庐陵罗大经时在幕下亲得其为人见大经所著书中大经字景纶
钟震字春伯长沙人与顔頥仲范应龄逰诸山震尝刻父将之登峨眉亭两词
董槐字庭植濠州定逺人官至右丞相兼枢宻使事在宋史龙隠岩有廸功郎监广南西路经略安抚司犒赏库门生陈弥寿所为德政碑以磨灭不可读故不录弥寿字仁父衡阳人
李如圭字宝之吉水人与临江刘正之豫章黄铢宴集龙隠正之字子正铢字公权如圭正之后皆有闻魏郡王子羽时亦在坐
赵师恕字季仁端平初以朝请大夫直焕章阁知静江勒诗穿山乃其去官与僚属别者龙隠亦有郡人秦祥发所为师恕碑罗大经曾从师恕逰栖霞洞赋诗师恕闽之长乐人白龙洞曾宏正题名内有三山常挺挺亦闽人后官至叅知政事
李曾伯字长孺河内人淳祐九年知静江府兼经略安抚使其后以湖南安抚使兼广西制置使移司静江府逾年以广西经略司官属改称制置司官属曾伯城筑关隘训练民兵旁及峒丁申严防遏开庆元年进曾伯观文殿学士曾伯先后帅桂故诸山镌题颇众后坐元兵从他间道经部内曾伯婴城自守不能备御罢去家于嘉兴然曾伯于宋末所在扞边足称劳臣矣或惜其见忌于贾似道云
胡頴字叔献湘潭人自广东移节广右与李曾伯先后在镇筑浚城池其劳居多有提刑章时发所撰记在城北宝华山文漫灭不可录其图尚在
杨允恭字谦仲长沙人为道州教授时胡頴移湖南允恭上谒頴以其夜坐歴验无语允恭允恭对曰以为无则无矣从而察之则是又疑其有也頴甚善其言允恭在桂从李曾伯逰龙隐坐间有赵畣夫俞仲全州人徐敏子黄冈人提刑淮西以贪削秩安置江州后起帅桂复以劾罢乆之给事中张镇上言敏子肆杀黩货流毒桂府诏仍旧覊管敏子先以奉使至桂题名伏波山吕师防宋末帅桂闻其叔父吕文焕以襄阳降元上章待罪乞觧所任不许乆之召赴阙謟贾似道即以师防权刑部尚书都督府叅賛军事任中流调遣命下二日即遣人诣蕲请降闽人朱禩孙亦尝帅桂后擢荆湖宣抚以江陵降元吕与朱并以其名题之山
朱广用以建康都统制调戍桂刻其所得奬勑于华景之壁其文曰勑广用蠢彼防戎敢干王略肆猘狂之侵轶乘边塞以驿骚蹂躏蜀淮窥闯襄广翘萌芽傲霜雹自速天诛陈师旅如霆雷维扬我武頼阃臣之指授暨守将之扞防张貔虎之威厉熊罴之士联首尾而相应一心力而有勲凯奏屡驰狡谋莫逞然焦获尚为整居之计幕南未闻逺遁之期欲底肃清正严备御斥候望烽燧不得卧将吏被甲胄不得休暴露郊原蒙犯矢石属此沍凝之候可胜劳苦之情霏雪来思深念采薇之戍多寒附勉庶同挟纩之温夫推恩施惠则人忘其劳均食同服则士奋其勇咨尔统戎重任体予当馈之怀勤务抚循俾皆豫附各效摧锋之力益坚敌忾之忠荡涤腥氛靖安疆场伫战多之来上廸懋赏以报功故兹抚谕想宜知悉汝比好否遣书指不多及广用表谢亦以其表附刻勑下李曾伯隐山之逰广用及汪光皆豫焉汪光亦兵帅龙隐又有总制出师军马防路马副军副总管诸人之刻其名并铲去之岂以在戍主客相嫌不用约束哉或残忍不职为桂人积怨故也
漓山人曰南宋逰者名书诸山大略具是矣终之以兵帅何夫治乱逓乘譬之糺纆兵盖士大夫所讳言者设令边圉檄飞山亭烽举可遂不下堂皇以却之耶手握筹防躬擐甲胄本非所习其驱之前列者又多市人望风而溃亡足异也不得不驾言主兵脆弱借之他所及客兵集而祸有不可胜言者逺则厐勋之廻戈近则昭州之拥甲此非其覆辙乎诸衞将校世授爵秩髙皇帝任以御侮为万世之规岂独行一时之赏哉一谓将门出将不烦外索一谓生长彼中能其水土且山川险易技击长短皆习知之幼诵韬钤于武学长试弧矢于监司又惧宴安鸩毒抏精损力则有不得乘肩舆及挟牀上马之条列圣为此虑深逺矣顾久弃莫举又何诚及今修复故事明视令甲每当选用颛主武健不器之以儒雅庶纨绮之态渐销果毅之气益奋行之数年主兵自张猝有叵测母烦士大夫亲驱市人而战意者其道或在兹乎盖兵无勇怯在将校所用尔不亟是图至恶客帅勒名相髙吁一何见之晚也
桂故卷五

[book_title]桂故卷六
明　张鸣鳯　撰
先献
桂在前世南际朱厓西连黔府东北与楚为界地防数千里采山入水列方物充内贡者与他所驿使项背相望独于名贤鲜可覩记汉暨六朝逺矣遡唐讫宋亦裁十数公而止虽然此其不名在山必论著有与是志相发明者不然何弃彼取此抑桂旧俗微涉不好学故曰邑有忠信不如好学信矣夫茍好学进足扬国休退足端里议所谓文献于是乎存传不云乎不有君子其何能国谓之君子别于众庶岂独为其拥显号高赀尔哉故因诸山略序先献章斯志所由起焉其或不详盖无所征矣
唐
曹邺字邺之自云魏武之后不知徙桂所从起其寄监察从兄及贾驰诗述邺西园皆云我祖即名字并取邺必其后也颇慕建安七子诗故其所为亦多古体大中间进士及第歴祠部终洋州刺史然邺始为太常博士时相髙璩白敏中相继薨邺建言璩交防丑杂进取多蹊迳諡法不思妄爱曰刺请諡为刺又责敏中病不坚退且逐諌臣举怙威肆行諡曰丑邺之持论不阿略见两人传本家阳朔后居桂城阜财坊坊在市西门其时令狐观察以邺所居改为迁鸎坊邺于桂有碧浔亭宴上诗唐两诗人家桂州其一名唐字尧賔太和间进士曾辟为府从事
赵观文临桂人干宁二年状元及第陈太保可环拥节南土改其所居坊曰进贤以表之观文起自逺所入取髙第意欲借以渉要地多所干济值宦寺窃柄大盗蜂起遂归家赍志以殁郡志谓其官终侍讲则不知之矣至今尧山虞山两庙有观文祭器碑
宋
张仲宇字德仪临桂人绍兴间里人黄齐以知昌化军入见上请增郡所举士比前多二人又见齐言折布事里中称便仲宇羙之记其事于中隠岩壁其文曰桂林为广右二十五州之都防风俗淳古分野宁固自秦汉以来无干戈之患和气所薰山川秀发城北七十里冈岭盘纡即始安原脉熈宁初频有祥烟紫气葱其上父老异之而莫之识未几果符今皇帝建封兹地中兴海防验今推昔信芒砀之云不为虚应也崇宁间尚书王公祖道来帅是邦念郡庠湫隘风教未敷乃辟而广之诱进学者又采堪舆家之说洫子癸之流以注辛戌环城有水如血脉之荣一身遂闻之朝故大观二年准勑着令壅隔新洫者以盗决黄汴二河堤防法坐之距今应举之士十倍前日乡贡旧额八人而巳秋闱校艺主文者每有遗才之叹绍兴二十六年知昌化军事黄公齐邦之先达也入觐宸扆首言静江属兴王开府圣泽所沦士才日茂而取不及下郡之半乞稍优之上可其奏増解二名先是宪使路公彬上章言广右土产瘠薄乞减静江夏税上供布钱以寛民力然不及军装布至是黄公复乞之上亦依奏迨今二年疋输一缗二侯之请也昔子产为政于郑舆人诵之曰我有子弟子产诲之我有田畴子产殖之若此邦之民沐圣恩寛惠膏泽濡皆二三大夫推仁教养之意而独无志谨书其事镌于名山传之于后于以昭示来世尔潜洞亦有仲宇记范公成大谕民及时举葬文盖其人以文名于时者齐字义卿举进士初尉富川歴知昌化军与防州以能吏闻仲宇官爵无所见自仲宇后四十余年乃有张茂良
张茂良雅有著作才又笃躭古故为文气髙语洁削去宋季朽琐之态惜时亡传者独余有漓山所刻为广西经略显谟赵公德政颂序曰绍定四年秋有诏帅广西赵公进直显谟阁易镇宝婺桂人德公之久结恋不释即无量寿佛宇西偏肖像建祠寓其去思犹以为未足乃相与诵述善政刻之水月洞石崖此石永存德名不朽公丞相忠定公之子名崇模字履规屏翰我邦六阅嵗纪政先仁恕镇静不扰捐利子民恩惠周浃本端末整阖境晏清人享和平之福形诸歌颂理则宜然颂曰帝奠区宇粤居南土连帅之尊桂其治所始时桂人憔悴数罟诏公于蕃拯其疾苦宣上恩防涤以膏雨防剔蟊蠧民胥蹈舞喧喧歌謡谓来何莫帝曰嘉哉寛我忧顾赐玺增秩事循汉故维公之德不茹不吐施于有政威以仁寓安民之安弗庸钩距耘耨缉绩仓箱筐筥赋尔代输屡捐帑贮环堵晏眠吏母扣戸平价发廪以哺饥阻敛散循环邑有髙庾攻坚易朽加惠黉宇有羙南轩绍其遗矩吁嗟先贤魑魅是御揭祠烝尝兰借椒醑风化所系人心起慕什伍其旅廼搜廼补筑室万楹蠭屯分部粤俗禨妖巫防貐发摘窜斥絶其根绪邻荒民流襁负蓝缕赋粟结庐于时处处槥敛道殣分命缁侣嘬免狸蚋惠及胔腐凿石他山康庄坦歩虹梁广济屹若砥柱南渠可舟濬堙防淤潭潭督府匠石斤斧丽谯凌云铁瓮安堵篸带改观水亭坡墅游刃所及百废具举民不知役约巳有裕江闽湖湘跳梁狗防逾岭以南寂然桴鼔莫猺岛居种蔓盘瓠易扰难安頫首妥附为政以德计效如许稚耋相告公我父母今舍我去如孩失哺我言匪私感在心膂俾炽而昌奚斯颂鲁公寿无疆受天之祐爰作声诗磨崖江浒崖石岩岩昭示千古颂后列茂良仕为潭州善化主簿才髙位诎识者深惜之后有秦祥发然非茂良匹也
秦祥发端平间为广西经略安抚焕章赵郎中德政碑其略曰端平更化一洗贪俗唯广右边郡去天万里贪官黩吏肆毒犹炽郡将多右班寡防鲜耻抑又甚焉人人无不思得贤帅为上宣德意振桂所急判府经略安抚焕章赵郎中下车之初不假外羙不沽虚誉问民间之疾苦询官政之得失知乡民苦于征求规画便利亟与厘正其有事诣府者尤苦胥徒居中多方留难公皆汰去之又严约所部官吏勿殖货厉民宾守不如约风令自上祠以去宾人绘公像祀焉贺时有他盗公即为之调兵往□贺得以无恐宜阳兵变亦赖公应时平定公讳师恕寓居长乐曾宰余杭倅常德守荆门持节防子湖右剖符江西宜春所至有惠政民皆德之刻石七星山祥发于文后自称乡贡进士先是绍熈中有滑懋所生介在一张之间亦莫考其名位所至独有防张金七诗
滑懋者其先自洛阳来家于桂懋则桂人也以文学为转运使丹阳张金所器接以上宾金常偕懋及诸僚幕泛舟漓江徧眺诸胜明日独以所赋诗视懋懋感其意刻之龙隠复为之记曰绍熈四年秋丹阳张公来主饷事公家世人物文学议论推重一世而尤精于吏道始至思有以广上恩苏民瘼首议脧塩额于支郡以杜【阙五字】送使于总司以寛漕计次则阁版籍之负教编户之稚津送落南之孤以出领置腰铺增驿卒凿井植朩以便道途之往来凡剔蠧栉弊锄奸扶伏无不顺民所愿欲其厪恳备至疑若日不暇给而公乃从容如平常间则与客登髙访古赋诗饮酒以极其欢懋间亦缀在席末公尝手书是诗以见遗翰墨芒寒照映圭荜求观者迨今其未巳盖公之诗精深婉转能写难状之景如在目前含不尽之意见于言外如前修所云者故一言一句人以争先覩之为快是用镵诸岩石以传示方来时公以中秘帅东广去桂盖逾年云懋字和仲因金水月洞题名始知为桂人
辰山隠者刘升之或曰晞其名也有雉岩两字在雉山旁刻刘晞书按晞以明始升为义或所云殆是桂虽多山其依岩结室非防僧则方士里中士人托以遯世者絶少晞独居辰山又先为诸生时桂帅吕愿忠强晞共赋秦城王气诗晞不与赋后帅李大异闻而嘉之题辰山之岩曰蛰或又曰蛰龙且为二诗以旌晞同时唐弼胡槻皆为之和清岩有朱元顺见礼于张孝祥似亦山居者
唐弼字公佐张栻帅桂时弼与里人蒋砺李化皆从之逰旧志载栻祭秦致政文秦失其名伏波山有秦舜卿李南夫淳熈甲午纪逰南夫乃化字则舜卿必致政字也辰山刻弼和经略寺丞赠刘升之二诗弼与蒋李三君必当时里中名士栻于曾公岩亦刻有三君名先是欧阳辟当熈宁元祐间亦有名辟灵川人
欧阳辟字晦夫早从宣城梅圣俞学诗因以知名苏轼海外还赠辟有诗时为石康令海陵曹辅提刑广右偶遇辟风洞亦有赠辟顾独不得见辟所为诗仅存辟刘仙岩记唐少卿遇仙事而巳因附之羣公之末唐全龙跃名见栖霞诸山复有陈方彦张大成白永晖于周唐世则尹士通胡师文黄泽廖頥秦光李经余亮张伯通冯杰刘敏孙璋陈德仁黄宗贤尹绍先诸葛升秦藻唐文雅于邦杰周汝砺丁长民刘上德李用章张子翼贾守真傅臯軰惟陈方彦故武翼大夫李经故助教于邦杰则进士然皆莫能缘名可摭其实者
漓山人曰余传先献好事者将谓略本实而采浮华似矣然士固各有本实也抑人有言玉产山润珠生川媚士患所怀宝或尔审得其真其精光虽与天地敝可也曹先生碧浔亭诗与善化簿君颂皆吾桂所未有夫岂无本真哉学不积文不茂故曰不如好学若曹先生岂直以文翰华国哉亡论相国擅势以逞其子弟姻亲根据朝署蹑迹持柄者非其门生则其故吏曹先生裁一太常博士尔又南中孤生独持正议驳两贵谥至今读之犹使人不寒而栗假令当开元佐明皇其劲风直气与曲江公方轨并骛无不可者乃郡志猥以文士抑之下列彼恶知曹先生哉彼恶知曹先生哉
桂故卷六

[book_title]桂故卷七
明　张鸣凤　撰
防寓
桂与湖南水道相接风气不殊非四裔之境可投畀罪人者唐间有之盖以朝贵列华要一奉严谴走畏涂即近在三辅亦嗟失势况江岭以南乎至宋则多屏之昭象州郡逺且恶也曰迁谪曰安置所坐各有名故不复钩校其案与其人行事惟行李所经间有属咏及从是中士大夫防名著诸山者略掇为传与夫方外缁黄之流或标笔苑之锋或齿华防之末又或以老夀谓有道术身曾栖山或足迹一再至故亦得附见或曰寄寓独无防士何曰唐桂府例得辟举宋诸阙官惟军府所选补又可署摄防者入境易注名于官簿如唐杨衡戎昱李商隠诸贤雍容幕府非浪寓也而他或寓者于山川不相渉故不志
唐
宋之问字延清汾州人与同时沈佺期比律藻各擅丽则齐名朝廷曰沈宋云在桂诗数首多思归之叹则以侍从日久希恩恋贵不自知止足然诸诗最凄切可讽与应制较异亦得之逺徙者为多自宋相传真山观乃之问遗宅今观亦失所在
宋
黄庭坚字鲁直分宁人以覊管冝州过桂见诸山惊叹竒絶遂赋之诗云桂岭环城如雁荡平地苍山忽嵯峨李成不生郭熈死柰此百嶂千峰何惜庭坚是时以罪放所至督遣不得危峯揽飞翠如生平读书石牛洞与徧署凤栖岩诸石名
邹浩字志完常州人初以章惇诋浩狂妄覊管新州徽宗立召还后为蔡京所恶谪衡州寻窜昭州有重经雉山诗
孙觌字仲益毗陵人早以文得名其四六与同时汪藻并出诸著作右觌以罪谪归州后再安置象州则坐尹临安无防声焉比防赦还刘彦适董棻诸人招防诸山觌自纪防于铁牛寺藏院观无尽老人畵像初寮道人所题榜无尽老人乃故相张商英初寮则王安中也商英盖未至桂僧院以商英素事佛故多绘其像安中先觌亦安置象州或曰安中所题榜即今独秀山有宋顔公读书岩数字则其篆也安中亦文士
折彦质于桂有超然亭诗亭在西山当时以最胜闻而彦质固尝以宣抚摠十余万师扼金人于河上师寻溃者防死云幸何论窜南为乃后坐赵鼎姻党安置桞州岂前溃大势适然后遂波及也彦质签枢宻权叅知政事自桞州赦还复其官史不立传或以师溃故琼志又谓其曾谪居昌化军此诗亦云过海岂往反昌化时耶郭显者不知何所人居桂南溪之刘仙岩一称住山道民一称南溪郭显然卒无可踪迹之者独有南溪卜居铭首言士大夫以金兵之故多南迁似避地中言志在神仙似方士末言榜揭归去又似弃官入山者迄今莫知显为何如人也显铭自云泌源郭显盖今泌阳人张孝祥在桂其客有郭道深朱元顺又尝与道深访元顺所居清岩元顺必山居可称者惜皆不见其名或曰道深乃显字华景又有蒋诗翁亦宋人
赵防以二十四岩洞歌镌南溪之穿云岩歌非竒作或以其摠括附近诸岩洞名故镌之或谓防为赵贤良又有诗赠海陵佘公防自称曰漳川居士山间诸诗惟风洞所作足自立于宋人间郡志谓防自南迁北还经此防盖亦绍兴中迁者所云贤良或其发身之科然皆莫可考矣时有将仕郎刘振为防书岩洞歌其书髣髴顔真卿多寳防迹振字时举临川人
方外
僧智深唐垂拱三年为合浦令吕兴记漓山阳所镌佛像书亦出智深手其书与贞观间呉人朱子奢相似乃智深名不振岂以为僧或隔在逺所也
寳珍宋西峯住持僧喜学篆笔特雅劲其时桂府贵防有所勒石必引寳珍篆其额今雉山华景镇南峰皆有寳珍笔
了真亦宋嘉定间僧方提刑信孺尝过漓山憇了真所居爱其居后青壁廻秀每至必临顾良久亡何捐奉独建云崖轩于其处他日信孺至喜而赋诗且曰后世谁相知方生笔研寓哉了真随奉信孺诗刻之壁复为之防张孝祥记朝阳亭亦有僧了元名
元在庵主人亦宋华景洞居者洞有石堂歌伏波山光月亭亦有诗虽乏髙韵然其人似防方以外者名字俱匿莫辨僧与道或以为蒋诗翁然歌指大抵禅者绪言也故槩列僧中
宋诸僧又有绍简者刘谊苗时中与之防张自明防清秀岩亦有清一着诗话一卷者曰德淳方信孺言西山资庆寺僧绍言有米芾所与诗郡志着桂僧景淳亦工诗此外又有齐月仲修仲堪了达祖华西山海印大师赐紫日登似皆能住持诸山者而齐月则有黄通判照所赠诗尚在雉岩中
轩辕弥明唐元和中在南岳与进士刘师服校书郎侯喜夜聨石鼎诗昌黎韩愈竒其事叙之以传且曰弥明盖隠君子也桂州尧庙有弥明开元二年谒庙诗自宋镌石在今郡学中弥明往来湖湘间多止衡岳人因谓之衡岳道士始防桂时必年二三十至元和七年殆一百二十余嵗竟不知其所终同时虎丘有清逺道士自为诗述生商周之际则二千年人也顔真卿序而刻之虎丘且颂以诗或曰即弥明其后罗浮又有轩辕集亦数百余嵗何唐两轩辕并以寿称而弥明独有两诗传于世
刘景字仲逺临桂人曾防京师馆贾相国昌朝宅二十年后归家入南溪山即山南岩以居自称大空子提刑李师中往访之留诗于岩天台张平叔是时随陆诜居桂亦过就仲逺以谈为作真人歌赠之仲逺亦自着有金歌后年至一百十八嵗乃终里人名所居岩曰刘仙旁有仙迹岩相传仲逺礼斗处其石上至今有足迹佘先生其名与里居无可考居刘仙岩讲求仙术岩有赵贤良赠先生诗贤良即赵防佘亦自着有金液还丹歌平叔悟真篇自宋及今祖述者众脩真者皆宗之故不具论
宋道士邹次洪李可道以防山附名张子真李道隆以建筑立碑玉笥山胡佺平以随潮阳钟大鸣至乃若真山黄行观正悟师举虽号出家然并以职名覊縻官府者
漓山人曰唐宋于前代见谓有道至遇迁谪无足言者乃我明独矜全之德何盛也夫士起南亩谒北阙解裘褐列冠带内则备侍从外则领州郡所以为士人光宠者何厚一有不肖之迹轻在流窜稍重遣戍廷论明白不复追按其以言事忤防或权贵侵冤者旋被召还不次显用未有颛命遣使及授意所在咨行诛戮如唐周利贞之害袁恕巳惨酷不忍言以忠厚立国如宋董必犹得希惇卞之意谋遣人杀苏轼吕愿忠诬劾李光胡铨欲致之死以快桧钱宏祖欲为史弥逺杀胡梦昱甚至如胡舜陟怒古令髙登不承意建桧父祠文致登不复生又况迁谪至者当虎口也乃今有一于是乎宋诸事皆在桂故追论之为当时防寓诸公危并着我朝贷曲全其深仁盛德视唐宋真天壤哉
桂故卷七

[book_title]桂故卷八
明　张鸣凤　撰
杂志
或曰诸故备矣益以杂举何曰夫桂阻山为固土石相揉物产不豊田圃所出仅足自奉故其俗多俭俭故鲜邪心其民畏上唯所指使一遭多故并力以敌王忾及大事去而阖城抗节不忍有二志乃陏巳然宋元尤烈着在史録何可诬也昔汉髙帝见鲁不下谓为守礼之国桂歴数朝大义暴白亦何慙于守礼哉嘉靖中学使呉人袁逰桂诸山反以名世不生而蛮种是繁为山川羞余窃愤尔时无掌故者出请陈土风与其遗事使得听覧庶山川不枉受讥至今焉叅以一二平蛮碑何盖桂仅自给幸诸贤大夫加意拊循膏雨时行猛政不施壮者毕力生计老得终其天年亦一乐国也所患为疆场之警者蛮是巳诸蛮既平民乃不惊故终之以平蛮
隋
李袭志字重光其先本陇西狄道人五世祖避地更为金州安康人仕隋始安郡丞大业末盗起袭志倾私产募士得三千人乘城拒盗萧铣林士屡攻之不下闻炀帝防乃与士民缟素三日临或说曰公临郡久士大夫悦向蛮夷畏威虽曰隋臣实君长也今四海分裂自王者非一人今遂据岭表取百粤何遽不若尉佗乎袭志曰吾世隋室臣江都虽沦宗社尚有奉诸君当相与戮力刷耻岂随众圗不义哉吾宁蹈忠死不逆节以生尉佗不足为吾法也欲斩说者众谏乃止遂固守凡二年力穷援絶为铣所防袭志亦以铣故萧梁子孙乃权依之武德初髙祖赐书命其子嗣召之袭志约岭南酋永平郡守李光度潜图归国帝复以书谕曰公朕之宗不可与异姓比宜及子弟并豫宗正属籍及铣平岭南六十余州皆送欵乃袭志诱而致云赵郡王孝恭承制授桂州总管五年来朝进柱国封始安郡公江州都督后讨辅公祏为水军总管转桂州都督袭志守桂二十八年政尚清省南荒便之
唐
周元静为静江军节度使见唐末所在兵起章表道防明约部内守令将校各以广农辑兵为务当俟间图勤王四境信向如平时不见他盗安州防御使宣晟乱人也以计入桂诡夺所领元静不从与其部将刘士政率众以战不胜死之部众咸就死无弃去者
宋
马塈宕昌人咸淳中塈知钦州徙知邕邕地接六诏安南傍通诸溪洞抚御少失宜往往召乱塈镇抚诸蛮及治関隘皆有条理大理不敢越善阐安南不敢入永平诸洞皆上帐册边陲晏然广西经略李兴上其功加阁门宣賛舍人未几以佐武卫将军征入朝巳而宋亡塈因留静江总屯戍诸军护经畧司印守城至元十四年平章阿尔哈雅攻广西塈发所部及诸洞兵守静江而自将三千人守严关凿马坑防岭道大兵攻严关不克乃以偏师入平乐过临桂夹攻塈塈兵败退保静江平章使人招降塈发弩射之攻三月塈夜不解甲前后百余战城中死伤相借讫无降意城东隅稍卑大军阳攻西门以精兵夜决水牐攻东门破其外城塈闭内城城守又破之塈率死士巷战刀伤臂被执杀之防其首犹握拳奋起立逾时始仆
邓得遇字达夫卭州人淳祐十年进士调宁逺主簿改知南昌县通判隆兴府监行在藏库出知昭州迁广西提防刑狱逾年摄经略事兼知静江府德祐元年长沙被兵得遇遣都綂马骥马应麒赴援骥潜叛而还得遇斩之军事悉委之应骐未几马塈行阃议事不合二年移治苍梧静江破得遇朝服南望拜辞书幅纸云宋室忠臣邓氏孝子不忍偷生宁甘溺死彭咸故居乃吾潭府屈公子平乃吾伴侣优哉悠哉吾得其所遂投南流江而死
刘子荐字贡伯安福人父梦骥以进士歴官知澧州没于王事子荐以父勲任湘乡尉以获盗功调抚州司録决王应亨疑狱事闻颁谕天下之为理官者改知赣县监行在左藏库通判常德府知融州以亷静着闻主管仙都观广西经畧司檄为叅议官德祐二年十一月北兵至静江权经畧使马塈遣子荐提猺兵药弩手守城城东门势不支时瀛国公巳入燕子荐取笏书其上云我头可防膝不可屈登城北望再拜取所服衣袍瘗之语左右曰事急不可为吾惟有以死守或讽子荐遁去子荐曰死事义也何以遁为竟死之
平蛮颂　朝议郎守尚书礼部郎中上柱国韩云卿撰○朝议郎守梁州都督府长史武阳县开国男翰林待诏韩秀实书○州府戸曹叅军李阳氷篆额
惟大厯十二年桂林象郡之外有西原贼率潘长安伪称安南王诱脇夷蛮连州邑鼠伏蚁聚贼害平人南距雕题交趾西控昆明夜郎北洎黔巫衡湘弥亘万里人不解甲天子命我陇西县男昌巙领桂州都督兼御史中丞持节招讨斩首二百余级擒获元恶并其下将率八十四人生献阙下其余逼逐俘虏二十余万并给耕牛种粮令还旧居统外一十八州牧守覊縻反覆歴代不賔皆受首请罪愿为臣妾嘉其自新俾守厥旧商农渔樵各复其业悼耋鳏寡各安其宅变氛沴为阳煦化崄阻为夷途五岭之人若出泉而观白日如蹈烈火而防清【阙】飞书上闻复诏嘉焉公卿百辟将校耆艾咸愿歌颂勲烈以铭于石其辞曰皇帝嗣位十有五载淳风横流声教无外蠢兹蛮陬肆其蜂虿恃逺怙险为人蟊害爰命陇西挟节讨绥训我师徒如虎如貔卷旗释甲先喻德泽稔恶弗惩含虿弗息矫矫陇西励尔矛鋋鼓奋重泉兵扬九天出其不意亿万踣颠来者面防亡者染锷搜洞索穴覆其巢宅若鼓洪炉燎彼毛毳若振飘风摧乎朽脆海峤蒙蒙再开天光俾祲作咊化戎为农三军卧鼓四鄙罢柝原野萧条万里澄廓明主是嘉罢人是康铭之岭门用垂无疆
平蛮碑　广西经畧使余靖撰
圣宋体天法道钦文聪武圣神孝德皇帝在位之三十一年天宇之内海渚之外氊裘卉服罔不率俾粤五月蛮贼侬智髙防邕州防其郛贼虐衣冠驱虏稚艾遂沿郁江东下所过郡县素无壁垒倐然防至吏民弃走因得焚荡剽钞无所畏惮乃攻围广州五十余日不克大掠其民而去然所存者官舍仓库而巳百年生聚异域珍玩扫地无遗矣国家于岭南不宿重兵故贼起三月而后师集蒋偕张忠义号骁将相继而覆没由是畏懦者望风溃走贼锋益炽逼连贺毁昭賔再穴于邕矣驿骑继闻上甚忧之枢蜜副使狄公青以为将帅之任古难其才若再命偏禆事一不集则二广之地患炽而不解矣亟自请行天子韪之遂改宣徽南院兼荆湖南北路宣抚使都大提举广南东西路经制贼盗事九月拜命既授禁旅仍启以旧镇兵及荆湖鋭卒从行十二月至桂林督部伍亲金鼓然后兵知节制矣明年正月甲辰至賔州先是钤辖陈曙领歩兵八千溃于昆仑之关公推其罪首斩曙及佐吏巳下三十一人然后人知赏罚矣兵将股栗咸思用命是月巳未引师至邕城一舍贼悉其徒以逆战公之行师虽仓卒道途皆有行列贼至驻先锋以接之公慿髙望防骑兵以翼焉贼徒大败追奔十五里斩首二千二百余级生擒五百人尸甲如山积于道路伪署将相死者五十七人是夕智髙焚营自遁复入于蛮中先是命湖南西路安抚使枢宻直学士孙沔入内押班石全彬过岭与广西经畧使余靖同共经制东西路盗贼故命公都大提举然孙石賛谋而军中悉禀公之节制贼之再据邕也农者辍耕商者辍行逺迩惶惶不聊其生及公之拜命也朝野之论中外欢然以方召之才兼机轴之重出翦狂蛮无噍矣贼之巢穴曰广源州交趾之附庸也父为交趾所戮遂弃其州奔南蛮界中渊薮悖傲以僣称号自名其居曰云南道又曰南天国再名其年曰景瑞曰启厯杂名其左右之人自侍中开府以下署之其主谋者黄师宓侬建侯侬志忠等战没于阵未有翦其羽翼而能飞刳其腹心而能全者也故宵遁矣呜呼智髙之谋十余年间招纳亡叛共图举事十余月间连破十二郡所向无前夫岂自知破碎奔走在于顷刻之间乃知名将攻取真自有体哉二月甲戌改乘辕其月丁亥至桂州诏徙护国置节度复以枢宻副使召仍曲赦岭南民得休息矣遂磨桂林之崖石以书其勲其辞曰有宋之大天覆地载四海正朔百蛮冠带蠢兹狂防起乎徼外父戮于郊逃死獠界招纳亡命浸淫边害边臣罔上失职以懈卒防邕郛乘流东迈志图全越肆其锋虿广城言言梯冲附焉攻之五旬掠民而旋贼锋一至千里无烟还据于邕五岭骚然天生狄公辅圣推忠情存义烈志嫉顽凶请缨即路仗节临戎英材遂集猛将风从贼之敢闘实惟天诱来迓于郊奄防羣丑当我推锋易如摧朽僭补伪署丛然授首羽翼既翦心腹既刳虽欲再举人谁与图焚庐而去回巢以逋六亲不保日献其俘厥惟邕边南国之纪九洞襟带列城唇齿险固一失兵粮无峙庶民蚩蚩鸟惊兽跂我公之来雷扫云开叛蛮斗破纲领重恢师成庙筭民得春台天声逺振繄公之材
平交趾记　提防刑狱李师中撰
嘉祐五年六月交趾甲洞申绍防率众犯邕州境廵检宋士尧等逆击死之上闻乃召侍郎余公靖于青州面谕曰以卿熟岭南事今授卿体量安抚使亟往无辞继以如京使知邵州贾侯师熊副之择材勇者自从即荆湖兵以行其年冬至邕遣介召交趾用事者费嘉祐于麾下诘之嘉祐诉云本无恶心但近边种落苦邕人侵扰含怨不能自明乃相聚以起误犯官军以地逺不易知请归就治自今敢入防者斩约束定乃去噫五刑不明小雅尽废则蛮夷猾夏防戎奸宄作矣自责深者其心恕自任重者其功逺惟天眷佑下民惟君奄有天覆一物失所当自计利害劳费力与蛮夷较胜负真忍人哉韩愈罪徼功之人李固驳用兵之议其有意于根本矣今既黜邕守用亷重仁明者公又画一为令以谨疆里尽去前时猺役之害民者使后人知胜计在此不在彼专于自治以抚斯民外安物情中葺边备公之虑逺矣哉既还老幼遮道曰我公无归以保我生师中旧学于经得褒贬之义顾桂之北青壁万寻砻而刻诸以为公作记其威令有未究者公将复命固请师中不敏尚能为公志之
桂州瘗宜贼首级记
广西去国既逺自有边事主兵之臣怀诈事上专用姑息以取官赏民益受弊贼益得计以至于不可救疗庆厯四年正月十三日宜之环州有贼欧希范挟怨聚党攻其州下之明日破带溪普义又明日破镇宁逐其【阙三字】自称神武定国令公桂牧内倚世贼防赶深沟髙壁乘宜州无备将以【阙四字】龙江而揺二广也于时主者出兵捍御虽颇攘定而贼方缮完器甲张【阙二字】劳安抚纳故事四月以刑部员外郎集贤杜公杞为转运按察使得便宜追讨八月十二日公至自京师渉桂蹈宜驻旄于环经沉谋揆逺【阙字】谓安化种类频至深入使吾数千里之氓夫耕妇织不能供命而濵于死者赶实为之地今不并诛是虽得希范犹不得也亦既禽赶明年正月七日防希范于荔波之古绾寨十三日械至环州二十九日诛希范防赶及其伪置官属二百四十有三人于宜州之城下配之外并前斩首摠一千四百九十四级公命分送诸郡【阙字】之以示众而临桂居四分之一于是桂之官吏相与谋曰古之诛大恶者必为京观所以示戒惧于其后也今此小丑敢行称乱恶巳钜矣宜敛而封之以应古谊然后尽以所命即北郊而瘗之章大戮焉公之成功藏在册府异时死者得生者得息含哺鼓腹无征输之患传诸父老之口而不见公之顔色又无纪述以形盛德之美何以慰南人之思哉因畧取其粗而着之石云时乙酉三月六日钦州军事推官将仕郎试秘书省校书郎权节度推官孔延之记
漓山人曰守国设险必资形胜自古记之矣桂虽多山然皆特起不任屏蔽江濑之浅可渉而过其险恶足恃哉虞庆则一时狂言实速自毙故李袭志坚拒僚佐据桂之防可谓英识虽然遭世隆平防内熈豫鸿雁不歌于侧戎马不生于郊山川虽小亦足防咏不惟可畅越乡之怀间行周覧土壤之腴瘠民居之多少了然在目因事创画广为便利得防防豫之助不少有事则紏合士众为国家守封疆万一不济如周马诸公去千百世风烈如在虽倡义自诸公恊心戮力不辱斯土者非桂之人乎余故以为不忝有礼之国乃若诸蛮非我族怙乱不翦耕牧无所抑四境卧不安席命驾造野只以搅心或曰张庄平允从州程邻筑兊州蛮且乐附山有丽篆何可废诸曰开边徼功为国生事宋史非之张虚羙而导侈心不得不黜之以塞祸源焉乃若周马诸公举祠与否非野人所敢议盖章节表忠用劝来者其柄在上即国初死元事之人逺慙安豊近愧东莞然律以大义各为其主亡足怪也
桂故卷八

        </div>
      </div>
    </div>
  </div>
</div>
<!--update:2025-08-30 10:01:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>