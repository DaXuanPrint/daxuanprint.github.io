<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="洛阳伽蓝记集证,洛阳伽蓝记序,洛阳伽蓝记卷第一,洛阳伽蓝记卷第二,洛阳伽蓝记卷第三,洛阳伽蓝记卷第四,洛阳伽蓝记卷第五,洛阳伽蓝记卷第六,洛阳伽蓝记集证全文在线阅读,洛阳伽蓝记集证全文在线下载,大玄古籍书库">
<meta name="description" content="清吴若准编次集证。六卷。据刘知几《史通·补注篇》,杨街之著《洛阳伽蓝记》有小字自注以铺陈史事。世行本无小注,《四库全书总目提要》以为由于刊落,顾广圻认为由于刻本中大小字连排致混注入正文。吴氏缘顾说,力求恢复旧貌。依杨书寓史于注,借叙洛京佛寺兴废记元魏政治得失的主旨,大略据如隐堂抄本,参考毛斧季本、何镗本,旁及《太平御览》、《太平广记》、《法苑珠林》等所引,采书十余种,重为分析,仿《水经注》例,以寺为经,各予标举,寺外诸事概入自注,厘定成编。该书眉目清楚,杨氏著书主旨得以表发。卷首增洛阳城图一幅,以便省览;">
<title>洛阳伽蓝记集证_吴若准_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">洛阳伽蓝记集证</span> <br/>
          作者： <span class="inputVal" id="bkauthor">吴若准</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]57047</span> <br/>
          说明： <span class="inputVal" id="bkdec">清吴若准编次集证。六卷。据刘知几《史通·补注篇》,杨街之著《洛阳伽蓝记》有小字自注以铺陈史事。世行本无小注,《四库全书总目提要》以为由于刊落,顾广圻认为由于刻本中大小字连排致混注入正文。吴氏缘顾说,力求恢复旧貌。依杨书寓史于注,借叙洛京佛寺兴废记元魏政治得失的主旨,大略据如隐堂抄本,参考毛斧季本、何镗本,旁及《太平御览》、《太平广记》、《法苑珠林》等所引,采书十余种,重为分析,仿《水经注》例,以寺为经,各予标举,寺外诸事概入自注,厘定成编。该书眉目清楚,杨氏著书主旨得以表发。卷首增洛阳城图一幅,以便省览;末附集证一卷,以列文字和资料校记。书行,世称善本,一再翻刻。李葆恂、唐晏、张元济、陈寅恪等,曾议及其正文过简、子注过繁之偏,并指出某些缺误违失。</span> <br/>
          封面： <span class="inputVal" id="bkimg">Z_11481.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]洛阳伽蓝记集证
[book_author]吴若准
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]57047
[book_dec]清吴若准编次集证。六卷。据刘知几《史通·补注篇》,杨街之著《洛阳伽蓝记》有小字自注以铺陈史事。世行本无小注,《四库全书总目提要》以为由于刊落,顾广圻认为由于刻本中大小字连排致混注入正文。吴氏缘顾说,力求恢复旧貌。依杨书寓史于注,借叙洛京佛寺兴废记元魏政治得失的主旨,大略据如隐堂抄本,参考毛斧季本、何镗本,旁及《太平御览》、《太平广记》、《法苑珠林》等所引,采书十余种,重为分析,仿《水经注》例,以寺为经,各予标举,寺外诸事概入自注,厘定成编。该书眉目清楚,杨氏著书主旨得以表发。卷首增洛阳城图一幅,以便省览;末附集证一卷,以列文字和资料校记。书行,世称善本,一再翻刻。李葆恂、唐晏、张元济、陈寅恪等,曾议及其正文过简、子注过繁之偏,并指出某些缺误违失。
[book_img]Z_11481.jpg


[book_title]洛陽伽藍記集證
劉知幾「史通」卷五「補注」篇云：『亦有躬為史臣，手自刋補，雖志存該博，而才闕倫敍，除煩則意有所吝，畢載則言有所妨，遂乃定彼榛楛，列為子注。若……羊衒之洛陽伽藍記，……之類是也。』「四庫全書總目提要」因謂：『則衒之此記，實有自注，世所行本皆無之，不知何時佚脫，然自宋以來，未聞有引用其注者，則其刋落已久，今不可復考矣！』淸嘉慶間，顧廣圻更推論曰：『知衒之原用大小字為分別，今一概連寫，是混注入正文矣！』廣圻乃有意仿全謝山治水經注之例，改定一本，卒以事未果，而以此語長興朱貲貴。貲貴從事經年，悉心推究，中間輟業，未有所成。貲貴又以此語其娚吳若準，若準於暇日流覽衒之此書，意存復古，重為分析，所據者明如隱堂本，所參考者為何氏、毛氏校本，復廣及「水經注」、「魏書」、「太平御覽」、「太平廣記」、「法苑珠林」等，所引隻字片語，咸為比較，疑文訛句，論斷獨伸，遂乃條擧件繫，成「集證」一卷，附於書後；復繪圖一幅，冠於書前。書成于道光十三年（一八三三），刋于十四年（一八三四）。衒之自序謂『今之所錄，止大伽藍。』若準此書卽以寺為經，各予標擧，提行頂寫，寺外諸事概歸入自注，另低一格，展卷一覽，本文子注，朗若列眉，伽藍記五卷，胥依此法，為之釐正。末所附之集證，除依別本校正文句外，更兼採他書以作校證。伽藍記沈霾千年，明代諸刋本注混淆，文句訛誤，久成難讀之書，若準此作，始闢荊榛。唯成於一人之手，而以寺為經，其餘胥入子注，於是本文寥寥不逾千言，子注數量，竟過廿倍，矯枉未免過正，其後乃有唐宴鉤沈、張宗祥合校本出，大體有鑑於若準之病。茲據道光十四年校刻本景印。

[book_title]洛陽伽藍記序
魏撫軍府司馬楊衒之譔
三墳五典之說，九流百代之言，竝理在寰區，而義兼天下。至於一乘二諦之原，三明六通之旨，西域備詳，東土靡記。自頂日感㝱，滿月流光，陽門飾豪睂之象，夜臺圖紺髮之形，邇來奔競，其風遂廣。至晉永嘉，惟有寺四十二所。逮皇魏受圖，光宅嵩洛，篤信彌繁，法教逾盛。王矦貴臣，棄象馬如脫屣；庶士豪家，舍資財若遺蹟。於是招提櫛比，寶塔駢羅，爭寫天上之姿，競模山中之影。金剎與靈臺比高，宮殿共阿房等壯。豈直木衣綈繡，土被朱紫而已哉！暨永熙多難，皇輿遷鄴，諸寺僧尼，亦與時徙。至武定五年，歲在丁卯，余因行役，重覽洛陽。城郭崩毀，宮室傾覆，寺觀灰燼，廟塔丘墟，牆被蒿艾，巷羅荊棘。野獸穴於荒階，山鳥巢於庭樹。游兒牧豎，躑躅於九逵；農夫耕稼，蓺黍於雙闕。麥秀之感，非獨殷墟；黍離之悲，信哉周室。京城表裏，凡有一千餘寺，今日寥廓，鐘聲䍐聞。恐後世無傳，故譔斯記。然寺數最多，不可徧寫。今之所錄，止大伽藍，其中小者，取其詳世諦事，因而出之。先以城內為始，次及城外，表列門名，以遠近為五篇。余才非箸述，多有遺漏，後之君子，詳其闕焉。
大和十七年，後魏高祖遷都洛陽，詔司空公穆亮營造宮室，洛陽城門，依魏、晉舊名。
東面有三門：
北頭弟一門，曰建春門。
漢曰上東門，阮籍詩曰步出上東門是也。魏、晉曰建春門，高祖因而不改。
次南曰東陽門。
漢曰東中門，魏、晉曰東陽門，高祖因而不改。
次南曰青陽門。
漢曰望京門，魏、晉曰青明門，高祖改為青陽門。
南面有三門：
東頭弟一門，曰開陽門。
初，漢光武遷都洛陽，作此門始成，而未有名，忽夜中有柱自來在樓上。後瑯琊郡開陽縣言南門一柱飛去，使來視之，則是也，遂以開陽為名。自魏及晉，因而不改，高祖亦然。
次西曰平昌門。
漢曰平門，魏、晉曰平昌門，高祖因而不改。
次西曰宣陽門。
漢曰津門，魏、晉曰津陽門，高祖因而不改。
西面有四門：
南頭弟一門，曰西明門。
漢曰廣陽門，魏、晉因而不改，高祖改為西明門。
次北曰西陽門。
漢曰雍門，魏、晉曰西明門，高祖改為西陽門。
次北曰閶闔門。
漢曰上西門，有銅璇璣玉衡，以齊七政。魏、晉曰閶闔門，高祖因而不改。
次北曰承明門。
承明者，高祖所立，當金墉城前東西大道。遷京之始，宮闕未就，高祖住在金墉城。城西有王南寺，高祖數詣沙門論議，故通此門，而未有名，世人謂之新門。時王公卿士常迎駕於新門，高祖謂御史中尉李彪曰：曹植詩云謁帝承明廬，此門宜以承明為稱。遂名之。
北面有二門：
西頭曰大夏門。
漢曰夏門，魏、晉曰大夏門。嘗造三層樓，去地二十丈。洛陽城門樓皆兩重，去地百尺，惟大夏門甍棟干雲。
東頭曰廣莫門。
漢曰穀門，魏、晉曰廣莫門，高祖因而不改。廣莫門以西，至於大夏門，宮觀相連，被諸城上也。
一門有三道，所謂九軌。
序
元魏崛起朔漠，奄有中原，高祖賢明，卜宅洛土，聲明文物，用夏變夷，洵乎軼符秦而跨江左。世宗忘其國恤，崇尚釋氏，太和政教，為之一衰。洎乎母后臨朝，閹人用事，外藩首禍，變故迭興。始則尒朱氏張卓、莽之凶焰，繼則賀六渾效曹、馬之故智，至永熙遷鄴，而魏祚移矣。撫軍府司馬楊衒之慨念故都，傷心禾黍，假佛寺之名，志帝京之事。凡夫朝家變亂之端，宗藩廢立之由，藝文古蹟之所關，苑囿橋梁之所在，以及民間怪異，外夷風土，莫不鉅細畢陳，本末可觀，足以補魏收所未備，為拓跋之別史，不特遺聞逸事，可資學士文人之考覈已也。其敘錄伽藍，始于閶闔宮前，西則永寕、胡統，逶而西則為建中、長秋、瑤光也；東則景樂，逶而東則為昭儀、修梵、嵩明也；其南則景林也；其中小寺則願會、光明、司農也。由是而及城外建春門，則明懸、龍華、瓔珞也，而宗聖、崇真、魏昌、景興、太康以次記焉。東陽門則莊嚴、秦太上君、正始也，青陽門則平等、景寕也，而歸覺附記焉。由東而南，開陽門則報德也，龍華、追聖在其東，而文覺、三寶、寕遠、正覺以次記焉。宣陽門則東有景明、大統，而西有高陽王寺也，而招福、雙女、永橋之歸正、菩提、城西之崇虛以次記焉。由南而西，西明門則沖覺也，西陽門則宣忠、白馬、光寶、法雲也，而王典御、開善以次記焉。壽邱里中則又有追光寺也，閶闔門則永明也，大覺在其西，而融覺在其東也。由西而北，則大夏門有禪虛也，廣莫門有凝圓也。此其次弟也。昔劉知幾言衒之此記，定彼榛枯，列為子註，後人合并，不可復辨。暇日流覽，意存復古，忘其淺陋，重為分析，古本既無由見，未必一如舊觀。而綱目麤具，讀是書者，或有取乎圖一篇，集證一卷，附於簡端卷末，世之君子，糾其謬焉。
道光十三年十二月既望，錢塘吳若準自序。
若準字次平，一字耘石，菘圃相國之孫，居平湖北門內之趙家濵。少孤，奮志力學，長於攷據，兼通六法。成道光辛丑進士，視學江西，卒於任。
洛陽伽藍記圗
[IMG:洛阳伽蓝记集证_1.gif]

[book_title]洛陽伽藍記卷第一
魏撫軍府司馬楊衒之譔
城內
永寕寺
熙平元年，靈太后胡氏所立也，在宮前閶闔門南一里御道西。
其寺東有太尉府，西對永康里，南界昭元曹，北鄰御史臺。閶闔門御道東有左衞府，府南有司徒府。司徒府南有國子學堂，內有孔丘，象顏淵問仁、子路問政在側。國子南有宗正寺，寺南有太廟，廟南有護軍府，府南有衣冠里。
御道西有右衞府，府南有太尉府，府南有將作曹，曹南有九級府，府南有太社，社南有凌陰里，即四朝時藏冰處也。中有九層浮圖一所，架木為之，舉高九十丈，有剎復高十丈，合去地一千尺，去京師百里，已遙見之。初掘基至黃泉下，得金象三千軀，太后以為信法之徵，是以營建過度也。剎上有金寶缾，容二十五石。寶缾下有承露金盤三十重，周匝皆垂金鐸。復有鐵鎖四道，引剎向浮圖四角，鎖上亦有金鐸，鐸大小如一石瓮子。浮圖有九級，角角皆懸金鐸，合上下有一百二十鐸。浮圖有四面，面有三戶六窗，戶皆朱漆，扉上有五行金釘，合有五千四百枚。復有金環鋪首布，殫土木之功，窮造形之巧。佛事精妙，不可思議，繡柱金鋪，駭人心目。至於高風永夜，寶鐸和鳴，鏗鏘之聲，聞及十餘里。
浮圖北有佛殿一所，形如太極殿，中有丈八金象一軀，中長金象十軀，繡珠象三軀，織成五軀，作功奇巧，冠於當世。僧房樓觀一千餘間，雕梁粉壁，青瑣綺疏，難得而言。栝柏松椿，扶疏拂檐，藂竹香草，布護堦墀。是以常景碑云：須彌寶殿，兜率淨宮。莫尚於斯也。
外國所獻經象，皆在此寺。
寺院牆皆施短椽，以瓦覆之，若今宮牆也。四面各開一門，南門樓三重，通三道，去地二十丈，形製似今端門，圖以雲氣，畫彩仙靈，綺□青瑣，□赫麗華。拱門有四力士、四師子，飾以金銀，加之珠玉，裝嚴煥炳，世所未聞。東西兩門，皆亦如之。所可異者，惟樓二重。北門一道，不施屋，似烏頭門。四門外樹以青槐，亘以綠水，京邑行人，多庇其下。路斷飛塵，不由奔雲之潤；清風送涼，豈藉合歡之發。
詔中書舍人常景為寺碑文。景字永昌，河內人也。敏學博通，知名海內。太和十九年，為高祖所器，拔為律學博士，刑法疑獄，多訪於景。正始初，詔刊律令，永作通式，敕景共治書侍御史高僧裕、羽林監王元龜、尚書郎祖瑩、員外散騎侍郎李琰之等譔集其議。又詔太師、彭城王勰，青州刺史劉芳入預其議。景討正科條，商搉古今，甚有倫序，見行於世，今律二十篇是也。又共芳造洛陽宮殿門閣之名，經涂里邑之號。出除長安令，時人比之潘岳。其後歷位中書舍人、黃門侍郎、秘書監、幽州刺史、儀同三司，學徒以為榮焉。景入參近侍，出為侯牧，居室貧儉，事等農家，惟有經史，盈車滿架。所箸文集數百餘篇，給事封暐伯作序行於世。
裝飾畢功，明帝與太后共登之，視宮內如掌中，臨京師若家庭。以其目見宮中，禁人不聽升。衒之嘗與河南尹胡世孝共登之，下臨雲雨，信哉不虛。時有西域沙門菩提達摩者，波斯國胡人也。起自荒裔，來游中土。見金盤炫日，光照雲表；寶鐸含風，響出天外。歌詠讚嘆，實是神功。自云：𥝝一百五十歲，歷涉諸國，靡不周徧。而此寺精麗，閻浮所無也。極物境界，亦未有此。口唱南無，合掌連日。至孝昌二年中，大風發屋拔樹，剎上寶瓶，隨風而落，入地丈餘。復命工匠，更鑄新瓶。
建義元年，太原王尒朱榮總士馬於此寺。榮字天寶，北地秀容人也。世為弟一領民酋長、博陵郡公。部落八千餘家，有馬數萬匹，富等天府。武泰元年二月中，帝崩，無子，立臨洮王世子釗以紹大業，年三歲。太后貪秉朝政，故以立之。榮謂并州刺史元天穆曰：皇帝晏駕，春秋十九，海內士庶猶曰幼君，況今奉未言之兒以臨天下，而望昇平，其可得乎！吾世荷國恩，不能坐看成敗，今欲以鐵騎五千赴哀山陵，兼問侍臣帝崩之由，君竟謂如何？穆曰：明公世跨并、肆，雄才傑出，部落之民，控弦一萬，若能行廢立之事，伊、霍復見今日。榮即日共穆結異姓兄弟。穆年大，榮兄事之。榮為盟主，穆亦拜榮。於是密議：長君諸王之中，不知誰應當璧？遂於晉陽人各鑄象，不成，惟長樂王子攸象光相具足，端嚴特妙。是以榮意在長樂，遣蒼頭王豐入洛，詢以為主。長樂即許之，共剋期契。榮三軍皓素，揚旌南出。太后聞榮舉兵，召王公議之。時胡氏專寵，皇宗怨望，假八議者莫肎致言，唯黃門侍郎徐統曰：尒朱榮馬邑小胡，人才凡鄙，不度德量力，長戟指闕，所謂窮轍拒輪，積薪𠊱燎。今宿衞文武，足得一戰，但守河橋，觀其意趣。榮懸軍千里，兵老師弊，以逸待勞，破之必矣。后然統言，即遣都督李神軌、鄭季明等領眾五千鎮河橋。四月十一日，榮過河內，至高頭驛，長樂王從雷陂北渡，赴榮軍所。神軌、季明等見長樂王往，遂開門降。十二日，榮軍於芒山之北，河陰之野。十三日，召百官赴駕，至者盡誅之，王公卿士及諸朝臣死者三千餘人。十四日，車駕入城，大赦天下，改號為建義元年，是為莊帝。於時新經大兵，人物殲盡，流迸之徒，驚駭未出。莊帝肇升太極，解網垂仁，惟散騎常侍山偉一人拜恩南闕。加榮使持節、中外諸軍事、大將軍、開府、北道大行臺、都督十州諸軍事、大將軍、領左右、太原王。其天穆為侍中、太尉公，世襲并州刺史、上黨王。起家為公卿牧守者，不可勝數。二十日，洛中草草，猶自不安，死生相怨，人懷異慮。貴室豪家，并宅競竄；貧夫賤士，襁負爭逃。於是出詔，濫死者普加褒贈，三品以上贈三公，五品以上贈令僕，七品以上贈州牧，白民贈郡鎮。於是稍安。帝納榮女為皇后，進榮為柱國大將軍、錄尚書事，進天穆為大將軍，餘官皆如故。
永安二年五月，北海王元顥復入洛，在此寺聚兵。顥，莊帝從兄也。孝昌末，鎮汲郡，聞尒朱榮入洛陽，遂南奔蕭衍。是年入洛，莊帝北巡，顥登皇帝位，改年曰建武元年。顥與莊帝書曰：大道既隱，天下匪公，禍福不追，與能義絕。朕猶庶幾五帝，無取六軍。正以穅粃萬乘，錙銖大寶，非貪皇帝之尊，豈圖六合之富。直以尒朱榮往歲入洛，順而勤王，終為魏賊，逆刃加於君親，鋒鏑肆於卿宰。元氏少長，殆欲無遺，已有陳桓盜齊之心，非無六卿分晉之計。但以四海橫流，欲篡未可，暫樹君臣，假相拜置，害卿兄弟，獨夫介立，遵養待時，臣節豈久。朕睹此心寒，遠投江表，泣請梁朝，誓在復恥，風行建業，電赴三川。正欲問罪於尒朱，出卿於桎梏，恤深怨於骨肉，解蒼生於倒懸。謂卿明眸擊節，躬來見我，共敘哀辛，同討凶羯。不意駕入成皋，便爾北渡。雖迫於兇手，勢不自由，或□生素懷，棄劍猜我。聞之永歎，撫衿而失。何者？朕之於卿，兄弟非遠，連枝分葉，興滅相依。假有內鬩，外猶禦侮，況吾與卿，睦厚偏篤，其於急難，凡今莫如，棄親即讐，義將焉據也。且尒朱榮不臣之蹟，暴於㫄午，謀危社稷，愚智何見。卿乃明白，疑於必然，託命豺狼，委身虎口，棄親助賊，兄弟尋戈。假獲民地，本是榮物，若克城邑，絕非卿有。徒危宗國，以廣寇仇，快賊莽之心，假卞莊之利。有識之士，咸為慙之。今國家隆替，在卿與我。若天道助順，誓兹義舉，則皇魏宗社，與運無窮。儻天不厭亂，胡羯未殄，鴟鳴狼噬，薦食河北。在榮為福，於卿為禍，豈伊異人，尺書道意。卿宜三復，兼利是圖，富貴可保，徇人非慮。終不食言，自相魚肉，善擇元吉，勿貽後悔。此黃門郎祖榮之詞也。時帝在長子城，太原王、上黨王來赴急。六月，帝圍河內，太守元桃湯、車騎將軍宗正珍孫等為顥守，攻之弗克。時暑炎赫，將士疲勞，太原王欲使帝幸晉陽，至秋更舉大義。未決，召劉助筮之，助曰：必克。於是至明盡力攻之，如其言，桃湯、珍孫竝斬首以殉三軍。顥聞河內不守，親率百僚出鎮河橋，特遷侍中、安豐王延明往守硤石。十月，帝至河陽，與顥隔河相望。太原王命車騎將軍尒朱兆潛師渡河，破延明於硤石。顥聞延明敗，亦散走，所將江淮子弟五千人，人莫不解甲相泣，握手成列。顥與數千騎欲奔蕭衍，至長社，為社民斬其首，傳送京師。二十日，帝還洛陽。進太原王天柱大將軍，餘官亦如故；進上黨王太宰，餘官亦如故。
永安三年，逆賊尒朱兆囚莊帝於寺。時太原王位極心驕，功高意侈，予奪臧否肆意。帝恐，謂左右曰：朕寕作高貴卿公死，不作漢獻帝生。九月二十五日，詐言產太子，榮、穆竝入朝，莊帝手刃榮於光明殿，穆為伏兵魯暹所殺，榮世子部落大人亦死焉。榮下車騎將軍尒朱陽都等二十人隨入東華門，亦為伏兵所殺。唯右僕射尒朱世隆素在家間，榮死，總榮部曲，燒西陽門，奔河橋。至十月一日，隆與妻鄉郡長公主至芒山馮王寺，為榮追福齋，即遣尒朱侯討伐爾朱䢷律。歸等領胡騎一千，皆白服，來至郭下，索太原王尸喪。帝升大夏門望之，遣主書牛法尚謂歸等曰：太原王立功不終，陰圖釁逆，王法無親，已依正刑。罪止榮身，餘皆不問，卿等何為不降，官爵如故？歸曰：臣從太原王來朝陛下，何忽今日枉致無理。臣欲往晉陽，不忍空去，願得太原王尸喪，生死無恨。發言雨淚，哀不自勝，羣胡慟哭，聲振京師。帝聞之，亦為傷懷，遣侍中朱元龍齎鐵券與世隆，待之不死，官位如故。世隆謂元龍曰：太原王功格天地，造濟生民，赤心奉國，神明所知。長樂不顧信誓，枉害忠良，今日兩行鐵字，何足可信。吾為太原王報仇，終不歸降。元龍見世隆呼帝為長樂，知其不款，且以言帝。帝即出庫物置城西門外，募敢死之士以討世隆，一日即得萬人。與歸等戰於郭外，凶勢不摧。歸等屢涉戎場，便擊刺。京師士眾，未習軍旅，雖皆義勇，力不從心，三日頻戰，而游䰟不息。帝要募人斷河橋，有漢中人李荀為水軍，從上流放火燒橋。世隆見橋被焚，遂大剽生民，北上太行。帝遣侍中源子恭、黃門郎楊寛領步騎三萬鎮河內。世隆至高都，立太原太守長廣王曄為主，改號曰建□元年。尒朱氏自封王者八人。長廣王□晉陽遣潁川王尒朱兆舉兵向京師，子恭軍失利，兆自雷陂涉渡，禽莊帝於式乾殿。帝初以黃河奔急，未謂兆得濟，不意兆不由舟楫，憑流而渡，是日水淺，不沒馬腹，故及此難。書契所記，未之有也。衒之曰：昔光武受命，冰橋宜於滹水；昭烈中起，的盧踊於泥溝。皆理合於天，神祗所福，故能功濟宇宙，大庇生民。若兆者，蜂目豺聲，行窮梟獍，阻兵安忍，賊害君親。皇靈有知，鑒其凶德，反使孟津由膝，贊其逆心。易稱天道禍淫，鬼神福謙，以此驗之，信為虛說。時兆營軍尚書省，建天子金鼓，庭設漏刻，嬪御妃主皆擁之於幕，鎖帝於寺門樓上。時十二月，帝患寒，隨兆乞頭巾，兆不與，遂囚帝還晉陽，縊於三級寺。帝臨崩禮佛，願不為國王。又作五言曰：
權去生道促，憂來死路長。懷恨出國門，含悲入鬼鄉。
隧門一時閉，幽庭豈復光。思鳥吟青松，哀風吹白楊。
昔來聞死苦，何言身自當？
至太昌元年冬，始迎梓宮赴京師，葬帝靖陵。所作五言詩，即為輓歌詞，朝野聞之，莫不悲慟，百姓觀者，悉皆掩涕而已。
不熙三年二月，浮圖為火所燒，帝登凌雲臺望火，遣南陽王寶炬、錄尚書長孫椎將羽林一千，救赴火所，莫不悲惜，垂淚而去。火初，從弟八級中，平旦大發，當時雷雨晦冥，雜下霰雪，百姓道俗，咸來觀火，悲哀之聲，振動京邑。時有三比邱赴火而死，火經三月不滅。有火入地尋柱，周年猶有煙氣。其年五月中，有人從象郡來，云見浮圖於海中，光明照耀，儼然如新，海上之民，咸皆見之。俄然霧起，浮圖遂隱。至七月中，平陽王為侍中斛斯椿所使，奔於長安。十月而京師遷鄴。
建中寺
普泰元年，尚書令、樂平王尒朱世隆所立也。
本是閹官司空劉騰宅，屋宇奢侈，梁棟踰制，一里之間，廊廡充溢，堂比宣光殿，門匹乾明門，博敞宏麗，諸王莫及也。
在西陽門內御道北。
所謂延年里劉騰宅東有太僕寺，寺東有乘黃署，署東有武庫署，即魏相國司馬文王府庫，東至閶闔宮門是也。
西陽門內御道□有永康里，里內復有領軍將軍元乂宅。掘故井，得石銘，云是漢太尉荀彧宅。正光年中，元乂專權，太后幽隔永巷，騰為謀主。乂是江陽王繼之子，太后妹壻。熙平初，明帝幼沖，諸王權上，太后拜乂為侍中、領軍、左右，令總禁兵，委以腹心，反得幽隔永巷。六年，太后哭曰：養虎自齧，長虺成蛇。至孝昌二年，太后反政，遂誅乂等，沒騰田宅。元乂誅日，騰已物故，太后追思騰罪，發墓殘尸，使其神靈無所歸趣，以宅賜高陽王雍。建義元年，尚書令、樂平王尒朱世隆為榮追福，題以為寺，朱門黃閣，所謂仙居也。以前廳為佛殿，後堂為講室，金花寶蓋，徧滿其中。有一涼風堂，本騰避暑之處，凄涼常冷，經夏無蠅，有萬年千歲之樹也。
長秋寺。
劉騰所立也。
騰初為長秋令卿，因以為名。
在西陽門內御道北一里。
亦在延年里，即是晉中朝時金市處。
寺北有濛汜池，夏則有水，冬則竭矣。
中有三層浮圖一所，金盤靈剎，曜諸城內。作六牙白象，負釋迦在虚空中，莊嚴佛事，悉用金玉。工作之異，難可具陳。四月四日，此象常出，辟邪師子導引其前，吞刀吐火，騰驤一面，綵幢上索，詭譎不常，奇伎異服，冠於都市。象停之處，觀者如堵，迭相踐躍，常有死人。
瑤光寺。
世宗宣武皇帝所立，在閶闔城門御道北。
東去千秋門二里，千秋門內道北有西游園，園中有凌雲臺，即是魏文帝所築者。臺上有八角井，高祖於井北造涼風觀，登之遠望，目極洛川。臺下有碧海曲池，臺東有宣慈觀，去地十丈。觀東有靈芝釣臺，累木為之，出於海中，去地二十丈。風生戶牖，雲起梁棟，丹楹刻桷，圖寫列仙。刻石為鯨魚，背負釣臺，既如從地踊出，又似空中飛下。釣臺南有宣光殿，北有嘉福殿，西有九龍殿，殿前九龍吐水成一海。凡四殿，皆有飛閣，向靈芝往來。三伏之月，皇帝在靈芝臺以避暑。
有五層浮圖一所，去地五十丈，仙掌凌虚，鐸垂雲表，作工之妙，美埒永寕。講堂尼房五百餘間，綺疏連亘，戶牖相通，珍木香草，不可勝言。牛筋狗骨之木，雞頭鴨腳之草，亦悉僃焉。椒房嬪御，學道之所，掖庭美人，竝在其中。亦有名族處女，性愛道場，落髮辭親，來儀此寺。屏珍麗之飾，服修道之衣，投心入正，歸誠一乘。永安三年中，尒朱兆入洛陽，縱兵大掠。時有秀容胡騎數十，入瑤光寺淫穢，自此後頗獲譏訕。京師語曰：洛陽男兒急作髻，瑤光寺尼奪作壻。
瑤光寺北有承明門，有金墉城，即魏氏所築。城東北角有魏文帝百尺樓，年歲久遠，形製如初。高祖在城內作光極殿，因名金墉城門為光極門。又作重樓飛閣，徧城上下，從地望之，有如雲也。
景樂寺。
太傅、清河文獻王懌所立也。
懌是孝文皇帝之子，宣武皇帝之弟。
閶闔南，御道西。
望永寕寺正相當，寺西有司徒府，東有大將軍高肇宅，北連義井里。井里北門外有桒樹數株，枝條繁茂，下有甘井一所，石槽鐵罐，供給行人飲水，庇蔭多有憩者。
有佛殿一所，象輦在焉，雕刻巧妙，冠絕一時。堂廡周環，曲房連接，輕條拂戶，花蘂被庭。至於大齋，常設女樂，歌聲繞梁，舞袖徐轉，絲管寥亮，諧妙入神。以是尼寺丈夫不得入，得往觀者，以為至天堂。及文獻王薨，寺禁稍寬，百姓出入，無復限礙。
後汝南王悅復修之。悅是文獻之弟。召諸音樂，逞伎寺內，奇禽怪獸，舞抃殿庭，飛空幻惑，世所未睹，異端奇術，總萃其中。剝驢投井，植棗種瓜，須臾之間，皆得食。士女觀者，目亂睛迷。自建義以來，京師頻有大兵，此戲遂隱也。
昭儀尼寺。
閹官等所立也。在東陽門內一里御道南。
東陽門內道。北：太北倉、導官二署。東南：治粟里，倉司官屬住其內。
太后臨朝，閽寺專寵，宦者之家，積金滿堂。是以蕭忻云：高軒升斗者，閹官之釐婦；胡馬鳴珂者，莫非黃門之養息也。忻，陽平人也，愛尚文籍，少有名譽。見閽寺寵盛，遂發此言，因即知名，為治書侍御史。
寺有一佛二菩薩，塑工精絕，京師所無也。四月七日，常出詣景明，景明三象恒出迎之，伎樂之盛，與劉騰相比。堂前有酒樹麫木。
昭儀寺有池，京師學徒謂之翟泉也。衒之桉杜預注春秋云：翟泉在晉太倉西南。桉晉太倉在建春門內，今太倉在東陽門內，此池今在太倉西南，明非翟泉也。後隱士趙逸云：此地是晉侍中石崇家池，池南有綠珠樓。於是學徒始寤，經過者想見綠珠之容也。
池西南有願會寺，中書舍人王翃捨宅所立也。佛堂前生桒樹一株，直上五尺，枝條橫遶，柯葉旁布，形如羽蓋。復高五尺，又然。凡為五重，每重葉椹各異，京師道俗謂之神桒。觀者成市，施者甚眾。帝聞而惡之，以為惑眾，命給事中黃門侍郎元紀伐殺之。其日雲霧晦冥，下斧之處，血流至地，見者莫不悲泣。
寺南有宜壽里，內有苞信縣令段暉宅。地下常聞鐘聲，時見五色光明，照於堂宇。暉其異之，遂掘光所，得金象一軀，可高三尺，有二菩薩，趺上銘曰：晉太始二年五月十五日侍中中書監荀勗造。暉遂捨宅為光明寺。時人咸云：此荀勗舊宅。其後盜者欲竊此象，象與菩薩合聲喝賊，盜者驚怖，應即殞倒。眾僧聞象呌聲，遂來捉得賊。
胡統寺。
太后從姑所立也。
入道為尼，遂居此寺。
在永寕南一里許。
寶塔五重，金剎高聳，洞房周匝，對戶交疏，朱柱素壁，甚為佳麗。其寺諸尼，帝城名德，善於開導，工談義理，常入宮與太后說法，其資養緇流，徒無比也。
修梵寺。
在清陽門內御道北。蒿明寺：復在修梵寺西。
竝雕牆峻宇，比屋連甍，亦是名寺也。修梵寺有金剛，鳩鴿不入，鳥雀不棲。菩提達磨云：得其真用也。
寺北有永和里，漢太師董卓之宅也。里南北皆有池，卓之所造，今猶有水，冬夏不竭。里中太傅錄尚書長孫稚、尚書右僕射李祚、吏部尚書邢鸞、廷尉卿元洪超、衞尉卿許伯桃、涼州刺史尉成興等六宅，皆高門華屋，齋館敞麗，楸槐蔭塗，桐楊夾植，當時名為貴里。掘此地者，輒得金玉寶玩之屬。邢鸞家常掘丹砂及錢數十萬，銘云董太師之物。後卓夜中隨鸞索此物，鸞不與之。經年，鸞遂卒矣。
景林寺
在開陽門內御道東。
講殿疊起，房廡連屬，丹檻炫日，繡桷迎風，實為勝地。
寺西有園，多饒奇果，春鳥秋蟬，鳴聲相續。中有禪房一所，內置祗洹精舍，形製雖小，巧構難加。□禪閣虚靜，隱室凝邃，嘉樹夾牖，芳杜匝堦，雖云朝市，想同巖谷。靜行之僧，繩坐其內，餐風服道，結跏數息。
有石銘一所，國子博士盧白頭為其文。白頭一字景裕，范陽人也。性愛恬靜，邱園放敖，學極六經，說通百氏。普泰初，起家為國子博士。雖在朱門，以注述為事，注周易，行之於世也。
建春門內御道南有句盾、典農、籍田三署。籍田南有司農寺。
御道北有空地，儗作東宮，晉中朝時太倉處也。太倉南有翟泉，周回三里，即春秋所謂王子虎、晉狐偃盟於翟泉也。水猶澄清，洞底明靜，鱗甲潛藏，辨其魚鼈。高祖於泉北置河南尹，中朝步廣里也。泉西有華林園，高祖以泉在園東，因名蒼龍海。華林園中有大海，即漢天淵池，池中猶有文帝九華臺。高祖於臺上造清涼殿。世宗在海內作蓬萊山，山上有仙人館，上有釣臺殿，竝作虹蜺閣，乘虛來往。至於三月禊日，季秋己辰，皇帝駕龍舟鷁首，游於其上。海西有藏冰室，六月出冰，以給百官。海西南有景山殿，山東有羲和嶺，嶺上有温風室，山西有姮娥峯，峯上有露寒館，竝飛閣相通，凌山跨谷。山北有元武池，山南有清暑殿，殿東有臨澗亭，殿西有臨危臺。景陽山南有百果園，果列作林，林各有堂。有仙人棗，長五寸，把之兩頭俱出，核細如鍼，霜降乃熟，食之甚美，俗傳云出崑崙山，一曰西王母棗。又有仙人桃，其色赤，表裏照徹，得霜即熟，亦出崑崙山，一曰王母桃也。
柰林南有石碑一所，魏明帝所立也，題云苗茨之碑。高祖於碑北作苗茨堂。永安中年，莊帝馬射於華林園，百官皆來讀碑，疑苗字誤。國子博士李同軌曰：魏明英才，世稱三祖，公幹、仲宣，□其羽翼。但未知本意如何，不得言誤也。衒之時為奉朝請，因即釋曰：以蒿覆之，故言苗茨，何誤之有？眾咸稱善，以為得其旨歸。
柰林西有都堂，有流觴池，堂東有扶桒海。凡此諸海，皆有石寶流於地下，西通穀水，東連陽渠，亦與翟泉相連。若旱魃為虐，穀水注之不竭；離畢滂潤，陽穀泄之不盈。至於鱗甲異品，羽毛殊類，濯波浮浪，如似自然也。
洛陽伽藍記卷第一

[book_title]洛陽伽藍記卷第二
魏撫軍府司馬楊衒之譔
城東：
明懸尼寺。
彭城武宣王勰所立也，在建春門外石樓南。
穀水周圍繞城，至建春門外，東入陽渠石橋。橋有四柱，在道南。銘曰：漢陽嘉四年，將作大匠馬憲造。逮我孝昌三年，大雨穨橋，柱始薶沒。道北二柱，至今猶存。衒之桉劉澄之山川古今記、戴延之西征記，竝云晉太康元年造，此則失之遠矣。桉澄之等竝生在江表，未游中土。假因行役，暫來經過。至於舊事，多非親覽。聞諸道路，𠊳為穿鑿。誤我後學，日月已甚。
有三層塔一所，未加莊嚴。
寺東有中朝時常滿倉，高祖令為租場，天下貢賦所聚也。
龍華寺。
宿衞羽林、虎賁等所立也。在建春門外陽渠南。
寺南有租場里。
陽渠北有建陽里，里有土臺，高三丈，上作二精舍。趙逸云：此臺是中朝旗亭也。上有二層樓，懸鼓擊之以罷市。有鐘一口，撞之聞五十里。太后以鐘聲遠聞，遂移在宮內，置凝閒堂前，講內典，沙門打為時節。初，蕭衍子豫章王綜來降，聞此鐘聲，以為奇異，遂造聽歌三首，行傳於世。
綜字世□，偽齊昬主寶卷遺腹子也。寶卷臨政淫亂，吳人苦之。雍州刺史蕭衍立南康王寶融為主，舉兵向秣陵。事既克捷，遂殺寶融而自立。寶卷有美人吳景暉，時孕綜經月，衍因幸景暉。及綜生，認為己子，小名緣覺，封豫章王。綜形貌舉止，甚似昬主。其母告之，令自方𠊳，遂歸我聖闕耍改名曰讚，字世務。始為寶卷追服三年喪。明帝拜綜為太尉公，封丹陽王。永安年中，尚莊帝姉壽陽公主，字莒犂。公主容色美麗，綜甚敬之。與公主語，常自稱下官。後除徐州刺史，加開府。及京師傾覆，綜棄州北走。時尒朱世隆專權，遣取公主至洛陽。世隆逼之，公主罵曰：胡狗，敢辱天王女乎！世隆怒之，遂縊殺之。
瓔珞寺。
在建春門外御道北。
所謂建陽里也，即中朝時白社池，董威輦所居處。里內有瓔珞、慈善、暉和、通覺、暉元、宗聖、魏昌、熙平、崇真、因果等十寺。里內士庶二千餘戶，信崇三寶，眾僧剎養，百姓所供也。
宗聖寺有象一軀，舉高三丈八尺，端嚴殊特，相好畢僃。士庶瞻仰，目不暫瞬。此象一出，市井皆空，炎光騰輝，赫赫獨絕世表。妙伎雜樂，亞於劉騰。城東士女，多來此寺觀看也。
崇真寺比邱惠凝，死一七日還活。經閻羅王檢閱，以錯名放免。惠凝具說過去之時，有五比邱同閱。一比邱云是寶明寺智聖，坐禪苦行，得升天堂。有一比邱是般若寺道品，以誦四涅槃，亦升天堂。有一比邱云是融覺寺曇謨最，講涅槃、華嚴，領眾千人。閻羅王云：講經者心懷彼我，以驕凌物。比邱中弟一麤行，今惟試坐禪誦經，不問講經。其曇謨最曰：貧道立身以來，惟好講經，實不闇誦。閻羅王敕付司。即有青衣十人，送曇謨最向西北門，屋舍皆異，似非好處。有一比邱云是禪林寺道宏，自云教化四輩檀越，造一切經人中象十軀。閻羅王曰：沙門之體，必須攝心守道，志在禪誦，不干世事，不作有為。雖造作經象，正欲得它人財物。既得它物，貪心即起。既懷貪心，𠊳是三毒不除，具足煩惱。亦付司，仍與曇謨最同入黑門。有一比邱，云是靈覺寺寶明。自云：出家之前，嘗作隴西太守。造靈覺寺成，即棄官入道。雖不禪誦，禮拜不缺。閻羅王曰：卿作太守之日，曲理枉法，劫奪民財。假作此寺，非卿之力。何勞說此？亦付司，青衣送入黑門。太后聞之，遣黃門侍郎徐紇，依惠凝所說，即訪寶明寺。城東有寶明寺，城內有般若寺，城西有融覺、禪林、靈覺等三寺。問智聖、道品、曇謨最、道宏、寶明等，皆實有之。議曰：人死有罪福。即請坐禪僧一百人，常在殿內供養之。詔不聽持經象，沿路乞索。若私有財物造經象者，任意。凝亦入白鹿山，居隱修道。自此以後，京師比邱，悉皆禪誦，不復以講經為意。
出建春南門外一里餘，至東石橋西北而行，晉太康元年造。橋南有魏時馬市，刑嵇康之所也。橋北大道西有建陽里，大道東有綏民里，里內有河間劉宣明宅。神龜年中，以直諫忤旨，斬於都市，訖，目不瞑，尸行百步。時人譚以枉死。宣明少有名譽，精通經史，危行及於誅死。
魏昌尼寺，閹官瀛州刺史李次壽所立也。在里東南角，即中朝牛馬市處也，刑嵇康之所。東臨石橋，此橋南北行，晉太康元秊中朝時市南橋也。澄之等蓋見此橋銘，因而以橋為太康初造也。
石橋南道有景興尼寺，亦閹官等所共立也。有金象輦，去地三尺，施寶蓋，四面垂金鈴、七寶珠，飛天伎樂，望之雲表。作工甚精，難可揚推。象出之日，常詔羽林一百人舉此象，絲竹雜伎，皆由旨給。
建陽里東有綏民里，里內有洛陽縣，臨渠水。縣門外有洛陽令楊機清德碑。
綏民里東崇義里，里內有京兆人杜子休宅，地形顯敞，門臨御道。時有隱士趙逸，云是晉武時人，晉朝舊事多所記錄。正光初，來至京師，見子休宅，歎息曰：此宅中朝時太康寺也。時人未信，遂問寺之由緒。逸云：龍驤將軍王濬平吳之後，始立此寺，本有三層浮圖，用甎為之。指子休園中曰：此是故處。子休掘而驗之，果得甎數十萬，兼有石銘云：晉太康六年歲次乙巳九月甲戌朔八日辛巳，儀同三司襄陽矦王濬敬造。時園中果菜豐蔚，林木扶疏，乃服逸言，號為聖人。子休遂舍為靈應寺，所得之甎還為三層浮圖。好事者尋逐之，問：晉朝京師何如今日？逸曰：晉時民少於今日，王矦弟宅與今日相似。又云：自永嘉以來二百餘年，建國稱王者十有六君，皆游其都邑，目見其事。國滅之後，觀其史書，皆非實錄，莫不推過於人，引善自向。符生雖好勇嗜酒，亦仁而不殺。觀其治典，未為凶暴。及詳其史，天下之惡皆歸焉。符堅自是賢主，賊君取位，妄書生惡。凡諸史官，皆此類也。人皆貴遠賤近，以為信然。當今之人，亦生愚死智，惑已甚矣。人問其故，逸曰：生時中庸之人耳。及其死也，碑文墓志，莫不窮天地之大德，盡生民之能事。為君共堯、舜連衡，為臣與伊、皋等迹。牧民之官，浮虎慕其清塵；執法之吏，埋輪謝其𣖀直。所謂生為盜跖，死為夷、齊。佞言傷正，華詞損實。當時搆文之士，慙逸此言。步兵校尉李澄問曰：太尉府前甎浮圖，形製甚古，猶未崩毀，未知早晚造？逸曰：晉義熙十二年，劉裕伐姚泓，軍人所作。汝南王聞而異之，拜為義父。因而問：何所服餌，以致長年？逸曰：吾不閒養生，自然長壽。郭璞嘗為吾筮云：壽年五百歲，今始餘半。帝給步輓車一乘，游於市里。所經之處，多記舊蹟。三年以後遁去，莫知所在。
崇義里東有七里橋，以石為之。中朝時，杜預之荊州，出頓之所也。七里橋東一里，郭門開三道，時人號為三門。離別者多云：相送三門外。京師士子送去迎歸，常在此處。
莊嚴寺。
在東陽門外一里御道北。
所謂東安里也。北為租場，里內有駙馬都尉司馬洸、濟州刺史介宣、幽州刺史李真奴、豫州刺史公孫驤等四宅。
秦太上君寺
胡太后所立也。
當時太后正號崇訓母，天下號父為秦太上公，母為秦太上君，為母追福，因以名焉。
在東陽門外二里御道北。
所謂暉文里，里內有太保崔光、太傅李延實、冀州刺史李詔、秘書監鄭道昭等四宅，竝豐堂崛起，高門洞開。趙逸云：暉文里是晉馬道里。延實宅是蜀主劉禪宅。延實宅東有修和宅，是吳王孫晧宅。李韶宅是晉司空張華宅。
中有五層浮圖一所，修剎入雲，高門向街，佛事莊飾，等於永寕。誦室禪堂，周流重疉，花林芳卉，徧滿階墀。常有大德名僧，講一切經，受業沙門，亦有千數。
太傅李延實者，莊帝舅也。永安中，除青州刺史。臨去奉辭，帝謂實曰：懷甎之俗，世號難治，舅宐好用心，副朝廷所委。實荅曰：臣年迫桒榆，氣同朝露，人間稍遠，日近松邱。臣已久乞間退，陛下渭陽興念，寵及老臣，使夜行罪人，裁錦萬里。謹奉明敕，不敢失墜。時黃門侍郎楊寬在帝側，不曉懷甎之義，私問舍人溫子昇曰：聞至尊兄彭城王作青州刺史，問其賓客，從至青州，云：齊土之民，風俗淺薄，虚論高談，專在榮利。太守初欲入境，皆懷甎叩首，以美其意。及其代下還家，以甎擊之，言其向背速於反掌。是以京師謠語曰：獄中無繫囚，舍內無青州，假令家道惡，腹中不懷愁。懷甎之義，起在於此也。潁川荀濟，風流名士，高鑒妙識，獨出當世。清河崔叔仁稱齊士大夫曰：齊人外矯仁義，內懷鄙吝，輕同羽毛，利等錐刀。好馳虚譽，阿附成名，威勢所在，側肩競入。求其榮利，甜然濃於四方，慕勢最甚。號齊士子為慕勢諸郎。臨淄官徒有在京邑，聞懷甎慕勢，咸共恥之。唯崔孝忠一人不以為意，問其故，孝忠曰：營邱風俗，太公餘化；稷下儒林，禮義所出。今雖凌遲，足為天下模楷。荀濟人非許、郭，不識東家，雖復苗莠自□，未宐榮辱也。
正始寺
百官等所立也。
正始中立，因以為名。
在東陽門外御道西。
所謂敬義里也。里內有典虞曹，檐宇精淨，美於叢林。眾僧房前，高林對牖，青松綠檉，連枝交映。多有枳樹，而不中食。有石碑一枚，背上有侍中崔光施錢四十萬，陳留李崇施錢二十萬，自餘百官各有差，少者不減五千已下，後人刊之。
敬義里南有昭德里，里內有尚書僕射游肇、御史尉李彪、兵部尚書崔林、幽州刺史常景、司農張倫等五宅。彪、景出自儒生，居室儉素；唯倫最為豪侈，齋宇光麗，服玩精奇，車馬出入，踰於邦君，園林山池之美，諸王莫及。倫造景陽山，有若自然。其中重巖複嶺，嶔崟相屬；深溪洞壑，邐迤連接；高林巨樹，足使日月蔽虧；懸葛垂蘿，能令風煙出入；崎嶇石路，似壅而通；崢嶸澗道，盤紆復直。是以山情野興之士，游以忘歸。天水人姜質，志性疏誕，麻衣葛巾，有逸民之操，見偏愛之，如不能已，遂造亭山賦，行傳於世。其詞曰：
今偏重者，愛昔先民之重，由樸由純。
然則純樸之體，與造化而津勉；
濠上之客，柱下之吏，臥無為以明心，託自然以圖志。
輒以山水為富，不以章甫為貴。任性浮沈，若澹兮無味；
今司農張氏，實鍾其人。巨量接於物表，夭矯洞達其真。青松未勝其潔，白玉不比其珍。
心托空而棲有，情入古以如新。
既不專流蕩，又不偏華上。卜居動靜之間，不以山水為忘。
庭起半邱半壑，聽以目達心想。進不入聲榮，退不為隱放。
爾乃決石通泉，拔嶺巖前。斜與危雲等曲，危與曲棟相連。
下天津之高霧，納滄海之遠煙。纖列之狀如一古，崩剝之勢似千年。
若乃絕嶺懸坡，蹭蹬蹉跎。水紆徐如浪峭，山石[1]高下復危多。
五尋百拔，十步千過，則知巫山弗及，未審蓬萊如何。
其中煙花霧草，或傾或倒；霜幹風枝，半聳半垂。
玉葉金莖，散滿堦墀。然目之綺，裂鼻之馨。既共陽春等茂，復與白雪齊清。
或言神明之骨，陰陽之精，天地未覺，生此異人，焉識其中？
羽徒紛泊，色雜蒼黃。綠頭紫頰，好翠連芳。
白鶴生於異縣，丹足出自它鄉。皆遠來以臻此，藉水木以翱翔。
不憶春於沙漠，遂忘秋於高陽。非斯人之感至，伺候鳥之迷方。
豈下俗之所務，實神怪之異趣。能造者其必詩，敢往者無不賦。
或就饒風之地，或入多雲之處。氣嶺與梅岑，隨春之所悟。
遠為神仙所賞，近為朝士所知。求解脫於服佩，預參次於山垂。
子英游魚於玉質，王喬繫鵠於松枝。
方丈不足以妙詠歌，此處態多奇。嗣宗聞之動魄，叔夜聽此驚魂。
恨不能鑽地一出，醉此山門。別有王孫公子，遜遁容儀，思山念水，命駕相隨。
逢岑愛曲，值石凌欹。庭為仁智之田，故能種此石山。
森羅兮草木，長育兮風煙。孤松既能卻老，半石亦可留年。
若不坐臥兮於其側，春夏兮其游陟。
白骨兮徒自朽，方寸心兮何所憶。
平等寺
廣平，武穆王懷舍宅所立也，在青陽門外二里御道北。
所謂孝敬里也。堂宇宏美，林木蕭森，平臺複道，獨顯當世。寺門外有金象一軀，高二丈八尺，相好端嚴，常有神驗，國之吉凶，先炳祥異。孝昌三年十二月，此象面有悲容，兩目垂淚，徧體皆溼，時人號曰佛汗。京師士女，空市里往而觀之。有比邱以淨綿拭其淚，須臾之間，綿溼都盡，㪅換以它綿拭，俄然復溼，如此三日乃止。明年四月，尒朱榮入洛陽，誅戮百官，死亡塗地。至永安二年二月，此象復汗，京邑士庶，復往觀之。五月，北海王入洛，莊帝北巡。七月，北海大敗，所將江淮子弟五千餘人，盡被俘虜，無一得還。永安三年七月，此象悲泣如初，每經神驗，朝夕惶懼，禁人不聽觀之。至十二月，尒朱兆入洛陽，禽莊帝，崩於晉陽。在京宮殿空虛，百日無主，唯尚書令、司州牧、樂平王尒朱世隆鎮京師，商旅四通，盜賊不作。建明二年，長廣王從晉陽赴京師，至郭外，世隆以長廣本枝疏遠，政行無聞，逼禪位於廣陵王恭，是莊帝從父兄也。正光中，為黃門侍郎，見元乂秉權，政歸近習，遂佯啞不語，不預世事。永安中，遁於上洛山，中州刺史泉企執而送之。莊帝疑恭姦詐，夜遣人盜掠衣物，復拔刀劍欲殺之。恭張口以手指舌，竟乃不言。莊帝信其真患，放令歸。弟恭常住龍華寺。至時，世隆等廢長廣而立焉。禪文曰：皇帝咨廣陵王恭：自我皇魏之有天下也，累聖開輔，重基衍業，奄有萬邦，光宅四海。故道溢百王，德漸無外。而孝明晏駕，人神□主。故柱國大將軍、大丞相、太原王榮，地實封陝，任惟外相。乃心王室，大懼崩淪，故推立長樂王子攸，以續絕業。庶九鼎之命日隆，七百之祚惟永。然羣飛未寕，橫流且及，皆狼顧鴟張，岳立基趾。丞相一揮，大定海內。而子攸不顧宗社，讐忌勳德，招散輕俠，左右壬人。遂虐甚剖心，痛齊鉗齒。豈直金版告怨，大鳥感德而已。於是天下之望，俄然已移。竊以宸極不可以曠，神器豈容無主，故權從眾議，暫馭兆民。今六軍南邁，已次河浦，瞻望帝京，赧然興愧。自惟寡薄，本枝疏遠，豈宐仰冀天情，俯乖民望。唯王德表生民，聲高萬古。往以運屬殷憂，時多□難，卷懷積載，括囊有年。今天眷明德，民懷奧主，厤數允集，歌訟同臻。乃徐發樞機，副茲竚屬。𠊳敬奉璽綬，歸於別邸。王其寅踐成業，允執厥中。雖休勿休，日慎一日。敬之哉！恭讓曰：天命至重，厤數匪輕。自非德協三才，功齊四海，無以入選帝圖，允當師錫。臣既寡昧，識無光遠。景命雖降，不能仰承。乞收成旨，以允愚衷。又曰：王既德應圖籙，僉屬攸歸。𠊳可允執其中，入光大麓。不勞揮遜，致爽神人。凡恭讓者三。於是即皇帝位，改號曰普泰。黃門侍郎邢子才為赦文，敘述莊帝枉殺太原王之狀。廣陵曰：永安手翦强臣，非為失德。直以天未厭亂，逢成濟之禍。謂左右：將詔來，朕自作之。直言：門下：朕以寡德，運屬樂推。思與億兆，同兹大慶。肆眚之科，一依恒式。廣陵杜口八載，至是始言。海內士庶，咸稱聖君。於是封長廣為東海王；世隆加儀同三司、尚書令、樂平王，餘官如故；贈太原王相國、晉王，加九錫。立廟於芒嶺首陽上。舊有周公廟，世隆欲以太原王功比周公，故立此廟。廟成，為火所災。有一柱，焚之不盡。後三日，雷雨震電，霹靂擊為數段。柱下石及廟瓦，皆碎於山下。復命百官議太原王配饗。司直劉季明議曰：不合。世隆問其故。季明曰：若配世宗，於宣武無功；若配孝明，親害其母；若配莊帝，為臣不終，為莊帝所戮。以此論之，無所配也。世隆怒曰：卿亦合死！季明曰：下官既為議臣，依禮而言，不合聖心，俘翦惟命。議者咸嘆季明不避强禦，莫不嘆伏焉。世隆既有忿言，季明終得無患。初，世隆北叛，莊帝遣安東將軍史仵龍、平北將軍楊文義各領兵三千守太行嶺，侍中源子恭鎮河內。及尒朱兆馬首南向，仵龍、文義等率眾先降。子恭見仵龍、文義等降，亦望風潰散。兆遂乘勝逐北，直入京師，兵及闕下，矢流王室。至是論功，仵龍、文義各封一千戶。廣陵王曰：仵龍、文義於王有勳，於國無功。竟不許。時人稱帝剛直。彭城王尒朱仲遠，世隆之兄也，鎮滑臺，表用其下都督□瑗為西兖州刺史，先用後表。廣陵荅曰：已能近補，何勞遠聞。世隆侍宴，帝每言太原王貪天之功，以為已力，罪有合死。世隆等愕然。自是已後，不敢復入朝，輒專擅國權，凶慝滋甚。坐持臺省，家總萬機，事無大小，先至隆弟，然後施行。天子拱已南面，無所干預。
永熙元年，平陽王入纂大業，始造五層塔一所。平陽王，武穆王少子。詔中書侍郎魏收等為寺碑文。至二年二月五日，土木畢工，帝率百僚作萬僧會。其日，寺門外有石象無故自動，低頭復舉，竟日乃止。帝躬來禮拜，怪其詭異。中書舍人盧景宣曰：石立社移，上古有此，陛下何怪也。帝乃還宮。七月中，帝為侍中斛斯椿所使，奔長安。至十月終，而京師遷鄴焉。
景寕寺
太保、司徒公楊椿所立也。在清陽門外三里御道南。
所謂景寕里也。高祖遷都洛邑，椿創居此里，遂分宅為寺，因以名之。制飾甚美，綺柱珠簾。椿弟慎，冀州刺史。慎弟津，司空。竝立性寬雅，貴義輕財。四世同居，一門三從，朝貴義居，未之有也。普泰中，為尒朱世隆所誅，後捨宅為建中寺。出清陽門外三里，御道北有孝義里，里西北角有蘇秦冢，冢傍有寶明寺。眾僧常見秦出入此冢，車馬羽儀，若今宰相也。
孝義里東即是洛陽小寺，北有車騎將軍張景仁宅。景仁，會稽山陰人也。正光年初，從蕭保夤歸化，拜羽林監，賜宅城南歸正里，民間號為吳人坊。南來投化者，多居其內，近伊、洛二水，任其習御。里三千餘家，自立巷寺市，所賣口味，多是水族，時人謂為魚鱉寺也。景仁住此以為恥，遂徙居孝義里焉。時朝廷方欲招懷荒服，待吳兒甚厚，褰裳渡於江者，皆居不次之位。景仁無汗馬之勞，高官通顯。永安二年，蕭衍遣主書陳慶之送北海入洛陽，僭帝位。慶之為侍中。景仁在南之日，與慶之有舊，遂設酒引邀慶之過宅。司農卿蕭彪、尚書右丞張嵩竝在其坐。彪亦是南人，唯有中大夫楊元慎、給事中大夫王㫬是中原士族。慶之因醉謂蕭、張等曰：魏朝甚盛，猶曰五胡。正朔之承，當在江左；秦皇玉璽，今在梁朝。元慎正色曰：江左假息，僻居一隅，地多溼蟄，攢育蟲蟻，疆土瘴癘，蛙黽共穴，人鳥同羣。短髮之君，無杼首之貌；文身之民，稟叢陋之質。浮於三江，櫂於五湖，禮樂所不治，憲章弗能革。雖復秦餘漢罪，雜以華音，復閩、楚難言，不可變改。雖立君臣，上慢下暴。是以劉劭殺父於前，休龍淫母於後，背逆人倫，禽獸不異。加以山陰請壻賣夫，朋淫於家，不顧譏笑。卿沐其遺風，未沾禮化，所謂陽翟之民，不知癭之為醜。我魏膺籙受圖，定鼎嵩、洛，五山為鎮，四海為家。移風易俗之典，與五常而竝迹；禮樂憲章之盛，凌百王而獨高。豈卿魚鱉之徒，慕義來朝，飲我池水，啄我稻梁，何為不遜，以至於此？慶之等見元慎清辭雅句，縱橫奔發，杜卩流汗，含聲不言。於後數日，慶之遇病，心上急痛，訪人解治，元慎自云能解。慶之遂憑元慎，元慎即口含水噀慶之曰：吳人之鬼，住居建康。小作冠帽，短製衣裳。自呼阿儂，語則阿旁。菰稗為飯，茗飲作漿。呷啜鱒羹，唼嗍蟹黃。手把豆蔻，口嚼檳榔。乍至中土，思憶本鄉。急手速去，還爾丹陽。若其寒門之鬼，□頭猶修。網魚漉鱉，在河之洲。咀嚼蔆蕅，捃拾雞頭。蛙羹蚌臛，以為膳羞。布袍芒履，倒騎水牛。沅、湘、江、漢，鼓櫂遨游。隨波溯浪，噞喁沈浮。白苧起舞，揚波發謳。急手速去，還爾揚州。慶之伏枕曰：楊君見辱深矣。自此後，吳兒㪅不敢解語。尋北海伏誅，其慶之還奔，蕭衍用為司州刺史，欽重北人，特異於常。朱异怪復問之，曰：自晉、宋以來，號洛陽為荒土，此中謂長江以北，盡是夷狄。昨至洛陽，始知衣冠士族，竝在中原，禮儀富盛，人物殷阜，目所不識，口不能傳，所謂帝京翼翼，四方之則。始登泰山者卑培塿，涉江海者小湘、沅，北人安可不重？慶之因此羽儀服式，悉如魏法。江表士庶，競相模楷，褒衣博帶，被及秣陵。
元慎，宏農人，晉冀州刺史嶠六世孫。曾祖泰，從宋武入關，為上洛太守。七年，背偽來朝，明帝賜爵臨晉矦，廣武郡、陳郡太守，贈涼州刺史，謚烈矦。祖撫，明經，為中博士。父辭，自得邱壑，不事王矦。叔父許，河南令、蜀郡太守。世以學行著聞，名高州里。元慎清尚卓逸，少有高操，仁心自放，不為時羇。樂山愛水，好游林澤，博識文淵，清言入神，造次應對，莫有稱者。讀老、莊，善言元理。性嗜酒，飲至一石，神不亂。常慷慨嘆不得與阮籍同時生。不願仕宦，為中散，常辭疾退閒。未嘗修敬諸貴，亦不慶弔親知，貴為交友，故時人弗識也。或有人慕其高義，投刺在門，元慎稱疾高臥。加以意思深長，善於解㝱。孝昌年，廣陵王元淵初除儀同三司，總眾十萬討葛榮。夜，㝱著衮衣倚槐樹而立，以為吉徵，問於元慎曰：三公之祥。淵甚悅之。元慎退還，告人曰：廣陵死矣。槐字是木傍鬼，死後當得三公。廣陵果為葛榮所殺，追贈司空公，終如其言。建義。陽城太守薛令伯聞太原王誅百官，立莊帝，棄郡東走。忽㝱射得雁，以問元慎。元慎曰：卿執羔，大夫執雁，君當得大夫之職。俄然令伯除為諫議大夫。京兆許超㝱盜羊入獄，問於元慎曰：君當得陽城令。其後有功，封陽城矦。元慎、解㝱義出方途，隨意會情，皆有神驗。雖令與矦小乖，桉令今百里即是古諸矦，以此論之，亦為妙著，時人譬之周宣。及尒朱兆入洛陽，即棄官與華陰隱士王騰周游上洛山。
孝義里東市北殖貨里，里有太常民劉胡兄弟四人，以屠為業。永安年中，胡殺豬，豬忽唱乞命，聲及四鄰。鄰人謂胡兄弟相敺鬥而來，觀之，乃豬也。即舍宅為歸覺寺，合家人入道焉。普泰元年，此寺金象生毛，睂髮悉皆具足。尚書左丞魏季景謂人曰：張天錫有此事，其國遂滅，此亦不祥之徵。至明年而廣陵被廢死。
洛陽伽藍記卷第二

[book_title]洛陽伽藍記卷第三
魏撫軍府司馬楊衒之譔
城南：
景明寺
宣武皇帝所立也。
景明年中立，因以為名。
在宣陽門外一里御道東。
其寺東西南北方五百步，前望嵩山少室，卻負帝城，青林垂影，綠水為文，形勝之地，爽塏獨美。山懸堂光觀，盛一千餘間，交疏對霤，青臺紫閣，浮道相通，雖外有四時，而內無寒暑。房檐之外，皆是山池，竹松蘭芷，垂列階墀，含風團露，流香吐馥。
至正光年中，太后始造七層浮圖一所，去地百仞，是以邢子才碑文曰俯聞激電，旁屬奔星是也。妝飾華麗，侔於永寕，金盤寶鐸，煥爛霞表。寺有三池，雈蒲蔆蕅，水物生焉。或黃甲紫鱗，出沒於蘩藻；青鳧白雁，沈浮於綠水。𥗇磑舂簸，皆用水功，伽藍之妙，最得稱首。時世好崇福，四月七日，京師諸象，皆來此寺。尚書祠部曹錄象，凡有一千餘軀。至八月節，以次入宣陽門，向閶闔宮前，受皇帝散花。於是金花映日，寶蓋浮雲，幡幢若林，香煙似霧，梵樂法音，聒動天地，百戲騰驤，所在駢比。名僧德眾，負錫為羣，信徒法侶，持花成藪，車騎填咽，繁衍相傾。時有西域胡沙門見此，唱言佛國。
至永熙年中，始詔國子祭酒邢子才為寺碑文。子才，河間人也。志性通敏，風情雅潤，下帷覃思，溫故知新。文宗學府，騰班、馬而孤上；英規勝範，陵許、郭而獨高。是以衣冠之士，輻輳在門；懷道之賓，去來滿室。升其堂者，若登孔氏之門；沾其賞者，猶聽東吳之句。藉甚當時，聲馳遐邇。正光末，解褐為世宗輓郎、奉朝請，尋進中書侍郎、黃門。子才洽聞博見，無所不通，軍國制度，罔不訪及。自王室不靖，虎門業廢，復遷國子祭酒，謨訓上庠。子才罸惰賞勤，專心勸誘，青領之生，竟懷雅術，洙泗之風，茲焉復盛。永熙年末，以母老辭，帝不許之。子才恪請懇至，辭淚俱下，帝乃許之。詔以光祿大夫歸養私庭，所生之處，給事力五人，歲一朝，以備顧問。王矦祖道，若漢朝之送二疏。暨皇居徙鄴，民訟殷繁，前格後詔，自相予奪，法吏疑獄，簿領成山。乃敕子才與散騎常侍溫子昇譔麟趾新制十五篇，省府以之決疑，州郡用為治本。武定中，除驃騎大將軍、西兖州刺史，為政清淨，吏民安之。復徵為中書令。時戎馬在郊，朝廷多事，國禮朝儀，咸自子才出。所箸詩賦、詔策、章表、碑頌、贊記五百篇，皆傳於世。鄰國欽其模楷，朝野以為美談也。
大統寺。
在景明寺西。
即所謂利民里。寺南有三公令史高顯畧宅，每於夜見赤光行於堂前，如此者非一。向光明所掘地丈餘，得黃金百斤，銘云：蘇秦家金，得者為吾造功德。顯畧遂造招福寺，人謂此地是蘇秦舊宅。當時元乂秉政，聞其得金，就洛索之，以二十斤與之。衒之案：蘇秦時未有佛法，功德者不必是寺，應是碑銘之類，頌其聲迹也。
東有秦太、師公二寺，在景明南一里。西寺太后所立，東寺皇姨所建，竝為父追福，因以名之，時人號為雙女寺。竝門鄰洛水，林木扶疏，布葉垂陰。各有五層浮圖一所，高五十丈，素采布工，比於景明。至於大齋，常有中黃門一人監護僧舍，襯施供具，諸寺莫及焉。
寺東有靈臺一所，基址雖穨，猶高五丈餘，即是漢武帝所立者。靈臺東辟雍，是魏武所立者。至我正光中，造明堂於辟雍之西南，上圓下方，八窗四闥。汝南王復造甎浮圖於靈臺之上。孝昌初，妖賊四侵，州郡失據，朝廷設募征格於堂之上，從戎者拜矌掖將軍、偏將軍、裨將軍。當時甲冑之士，號明堂隊。
時虎賁駱子淵者，自云洛陽人，孝昌年戌在彭城。其同營人樊元寶得假還京師，子淵附書一封，令達其家，云：宅在靈臺南，近洛河，卿但至彼，家人自出相看。元寶如其言，至靈臺南，了無人家可問。徙倚欲去，忽見一老翁來，問：何從而來，旁皇於此？元寶具向道之。老翁云：是吾兒也。取書引元寶入，遂見館閣崇寛，屋宇佳麗。坐，命婢取酒。須臾，見婢抱一死小兒而過。元寶初甚怪之，俄而酒至，色甚紅，香美異常，兼設珍羞，海陸具備。飲訖辭還，老翁送元寶出，云：後會難期。以為悽恨，別甚殷勤。老翁還入，元寶不復見其門巷，但見高𡶨對水，淥波東傾。唯見一童子，可年十五，新溺死，鼻中出血，方知所飲酒是其血也。及還彭城，子淵已失矣。元寶與子淵同戍三年，不知是洛水之神也。
報德寺。
高祖孝文皇帝所立也。
為馮太后追福
在開陽門外三里御道東。
開陽門有漢國子學堂，堂前有三種字石經二十五碑，表裏刻之，寫春秋、尚書二部，作篆、科斗、隷三種字，漢右中郎將蔡邕筆之遺迹也。猶有十八碑，餘皆殘毀。復有石碑四十八枚，亦表裏隷書，寫周易、尚書、公羊、禮記四部。又讀書碑一所，竝在堂前。魏文帝作典論云：碑至太和十七年，猶有四□，高祖題為勸學里，里有文覺、三寶、寕遠三寺。武定四年，大將軍遷石經於頴
周迴有園，珍果出焉。有大谷棃、承光之柰。承光寺亦多果木，柰味甚美，冠於京師。
勸學里東有延賢里，里內有正覺寺，尚書令王肅所立也。肅字公懿，瑯琊人也，偽齊雍州刺史奐之子也。贍學多通，才辭美茂，為齊秘書丞。太和十八年，背逆歸順。時高祖新營洛邑，多所制論，肅博識舊事，大有裨益。高祖甚重之，常呼王生，延賢之名，因肅立之。肅在江南之日，聘謝氏女為妻，及至京師，復尚公主。謝作五言詩以贈之，其詩曰：
本為簿上蠶，無作機上絲。
得路逐勝去，頗憶纏絲時。
公主代肅荅謝云：
鍼是貫錦物，自中恒任絲。得帛縫新去，何能衲故時。
肅甚有愧謝之色，遂造正覺寺以憩之。肅憶父非理受禍，常有子胥報楚之意，卑身素服不聽樂，時人以此稱之。肅初入國，不食羊肉及酪漿等，常飯鯽魚羹，渴飲茗汁。京師士子逍肅，一飲一斗，號為漏卮。經數年已後，肅與高祖殿會，食羊肉酪漿粥甚多。高祖怪之，謂肅曰：卿中國之味也，羊肉何如魚羹？茗飲何如酪漿？肅對曰：羊者是陸產之最，魚者乃水族之長，所好不同，竝各稱珍，以味言之，甚是優劣。羊比齊魯大邦，魚比邾莒小國，惟茗不中，與酪作奴。高祖大笑，因舉酒曰：三三橫，兩兩縱，誰能辨之賜金鍾。御史中丞李彪曰：沽酒老嫗瓮注𤬪，屠兒割肉與秤同。尚書右丞甄琛曰：吳人浮水自云工，妓兒擲絕在虛空。彭城王勰曰：臣始解此是習字。高祖即以金鍾賜彪。朝廷服彪聰明有知，甄琛和之亦速。彭城王謂肅曰：卿不重齊魯大邦，而愛邾莒小國。肅對曰：鄉曲所美，不得不好。彭城王重謂曰：卿明日顧我，為卿設邾莒之食，亦有酪奴。因此復號茗飲為酪奴。時給事中劉縞慕肅之風，專習茗飲。彭城王謂縞曰：卿不慕王矦八珍，好蒼頭水厄。海上有逐臭之夫，里內有學顰之婦，以卿言之，即是也。其彭城王家有吳奴，以此言戲之。自是朝貴燕會，雖設茗飲，皆恥不復食，唯江表殘民遠來降者好之。後蕭衍子西豐矦蕭正德歸降，時元乂欲為之設茗，先問：卿於水厄多少？正德不曉乂意，荅曰：下官雖生於水鄉，而立身已來，未遭陽矦之難。元乂與舉坐之客大笑焉。
龍華寺。
廣陵王所立也。追聖寺，北海王所立也。竝在報德寺之東。
法事僧房，比秦太上公。京師寺皆種雜果，而此二寺園林茂盛，莫與之爭。
宣陽門外四里至洛水上作浮橋，所謂永橋也。神龜中，常景為汭頌，其辭曰：
浩浩大川，泱泱清洛。導源熊耳，控流巨壑。
納穀吐伊，貫周淹亳。近達河宗，遠朝海若。兆惟洛食，實同土中。
上應張桺，下據河嵩。寒暑攸叶，日月載融。帝世光宅，□夏下風。
前臨少室，卻負大行。制巖東邑，峭峘西疆。四險之地，六達之莊。
恃德則固，失道則亡。詳觀古列，考見邱墳。
乃禪乃革，或質或文。周餘九列，漢季三分。魏風衰晚，晉景雕曛。
天地發揮，圖書受命。皇建有極，神功無競。魏籙仰天，元符握鏡。
璽運會昌，龍圖受命。乃睠書軌，永懷保定。敷茲景迹，流美洪謨。
襲我冠冕，正我神樞。水陸兼會，周鄭交衢。
爰勒洛汭，敢告中區。
南北兩岸有華表，舉高二十丈。華表上作鳳皇，似欲沖天勢。
永橋以南，圜丘以北，伊洛之間，夾御道有四夷館。道東有四館：一曰歸正，二曰歸德，三曰慕化，四曰慕義。吳人投國者，處金陵館，三年已後，賜宅歸正里。景明初，偽齊建安王蕭寶夤來降，封會稽公，為築宅於歸正里，後進爵為齊王，尚南陽長公主。寶夤恥與夷人同□，令公主啟世宗，求入城內，世宗從之，賜宅於永安里。正光四年中，蕭衍子西豐矦蕭正德來降，處金陵館，為築宅歸正里，正德捨宅為歸正寺。北夷來附者，處燕然館，三年已後，賜宅歸德里。正光元年，□□至都久閭阿郍[肱-月+舟][1]來朝，執事者莫知所處。中書舍人常景議云：咸寕中，單于來朝，晉世處之王公特進下，可班郍[肱-月+舟]蕃王儀同之間。朝廷從其議，又處之燕然館，賜宅歸德里。北夷酋長遣子入侍者，常秋來春去，避中國之熱，時人謂之雁臣。東夷來附者，處扶桒館，賜宅慕化里。西夷來附者，處崦嵫館，賜宅慕義里。自蔥嶺已西，至於大秦，百國千城，莫不歡附，商胡販客，日奔塞下，所謂盡天地之區，已樂中國土風，因而宅者，不可勝數。是以附化之民，萬有餘家，門巷修整，閶闔搷列，青槐蔭陌，綠樹垂庭，天下難得之貨，咸悉在焉。別立市於樂水南，號曰四通市，民間謂永橋市。伊洛之魚，多於此賣，士庶須膾，皆詣取之，魚味甚美。京師語曰：洛鯉伊魴，貴於牛羊。
永橋南道東有白象、師子二坊。白象者，永平二年乾羅國胡王所獻，皆施五采屏風、七寶坐牀，容數人，真是異物。常養象於乘黃曹，象常壞屋敗牆，走出於外，逢樹即拔，遇牆亦倒，百姓驚怖，奔走交馳，太后遂徙象於此坊。師子者，波斯國胡王所獻也，為逆賊万俟醜奴所獲，留於冦中。永安末，醜奴破，始達京師。莊帝謂侍中李彧曰：朕聞虎兒、師子必伏，可覓誠之。於是詔近山郡縣捕虎以送。鞏縣、山陽竝送二虎一豹，帝在華林園觀之，於是虎豹見師子，悉皆瞑目，不敢仰視。園中素有一盲熊，性甚馴，帝令取試之，虞人牽盲熊至，聞師子氣，驚怖跳踉，曳鎖而走，帝大笑。普泰元年，廣陵王即位，詔曰：禽獸囚之則違其性，宐放還山林。師子亦令送歸本國。送師子，胡以波斯道遠，不可送達，遂在路殺師子而返。有司糾劾，罪以違旨論，廣陵王曰：豈以師子而罪人也。遂赦之。
菩提寺，西域胡人所立也，在慕義里。沙門達多發冡取甎，得一人以進。時太后與明帝在華林都堂，以為妖異，謂黃門侍郎徐紇曰：上古以來，頗有此事否？紇曰：昔魏時發冡，得霍光女壻范友明家奴，說漢朝廢立，與史書相符，此不足為異也。后即令紇問其姓名，死來幾年，何所飲食。死者曰：臣姓崔名涵，字子洪，博陵安平人也。父名暢，母姓魏，家在城西阜財里，死時年十五，今滿二十七。在地下十有二年，常似醉臥，無所食也。時復游行，或遇飯食，如似㝱中，不甚辨了。后即遣門下錄事張秀攜詣準財里訪涵父母，果有崔暢，其妻魏氏。秀攜問暢曰：卿有兒死否？暢曰：有息子涵，年十五而死。秀攜曰：為人所發，今日蘇活，在華林園中，主人故遣我來相問。暢聞驚怖曰：實無此兒，向者謬言。秀攜還，以實陳聞，后遣攜送涵回家。暢聞涵至，門前起火持刀，魏氏把桃枝謂曰：汝不須來，吾非汝父，汝非吾子，急手速去，可得無殃。涵遂舍去，游於京師，常宿寺門下，汝南王賜黃衣一具。涵性畏日，不敢仰視，又畏水火及兵刃之屬，常走於逵路，遇疲則止，不徐行也，時人猶謂是鬼。洛陽大市北奉終里，里內之人多賣送死人之具及諸棺槨，涵謂曰：作柏木棺，勿以桒木為欀。人問其故，涵曰：吾在地下，見人發鬼兵，有一鬼訴稱是柏棺，應免。主兵吏曰：爾雖柏棺，桒木為欀。遂不免兵。京師聞此，柏木踴貴，人疑賣棺者貨涵發此等之言也。
高陽王寺。
高陽王雍之宅也，在津陽門外三里御道西。
雍為尒朱榮所害也，捨宅以為寺。正光中，雍為丞相，給輿、羽葆、鼓吹、虎賁、班劒百人，貴極人臣，富兼山海。居止弟宅，匹於帝宮，白殿丹楹，窈窕連亘，飛檐反宇，轇轕周通。僮僕六千，妓女五百，隨珠照日，羅衣從風，自漢晉以來，諸王豪侈，未之有也。出則鳴騶夾道，文物成行，鐃吹響發，笳聲哀轉。入則歌姬舞女，擊筑吹笙，絲管迭奏，連宵盡日。其竹林魚池，侔於禁苑，芳草如積，珍木連陰。雍嗜口味，厚自奉養，一食必以數萬錢為限，海陸珍羞，方丈於前。陳留矦李崇謂人曰：高陽一食，敵我千日。崇為尚書令、儀同三司，亦富傾天下，僮僕十人，而性多儉恡，惡衣麤食，亦常無肉，止有韭菹。崇客李元佑語人曰：李令公一食十八種。人問其故，元佑曰：二九一十八。聞者大笑，世人即以為譏罵。雍薨後，諸伎悉令入道，或有嫁者。美人徐月華善彈箜篌，能為明妃出塞之曲歌，聞者莫不動容。永安中，與衛將軍原士康為側室，宅近清陽門，徐鼓箜篌而歌，哀聲入雲，行路聽者，俄而成市。徐常語士康云：王有二美姬，一名修容，二名豔姿，竝蛾睂皓齒，潔貌傾城。修容亦能為綠水歌，豔姿善火鳳舞，竝愛傾後室，寵冠諸姬。士康聞此，常令徐鼓綠水、火鳳之曲焉。
高陽宅北有中甘里，里內荀潁。子文年十三，幼而聰辨，神情卓異，雖黃琬、文舉，無以加之。正光初，廣宗潘崇和講服氏春秋於城東昭義里，子文攝齊北面，就和受道。時趙郡李才問子文曰：荀生住在何處？子文對曰：僕住在中甘里。問才曰：何往？曰：往城南。城南有四夷館，才以此譏之。子文對曰：國陽勝地，卿何怪也？若言川澗，伊、洛崢嶸；語其舊事，靈臺、石經；招提之美，報德、景明；當世富貴，高陽、廣平；四方風俗，萬國千城。若論人物，有我無卿。才無以對之。崇和曰：汝、潁之士利如錐，燕、趙之士鈍如錘，信非虛言也。舉學皆笑焉。
崇虛寺在城西，即漢之躍龍閣也。延熹九年，桓帝祠老子於躍龍園，室華蓋之座，用郊天之樂，此其地也。高祖遷京之始，以地給民，憩者多見妖怪，是以人皆去之，遂立寺焉。
洛陽伽藍記卷第三

[book_title]洛陽伽藍記卷第四
魏撫軍府司馬楊衒之譔
城西：
沖覺寺。
太傅、清河王懌舍宅所立也，在西明門外一里御道北。
懌親王之中，最有名行，世宗愛之，特隆諸弟。延昌四年，世宗崩，與高陽王雍、廣平王懷竝受遺詔，輔翼孝明。時帝始年六歲，太后代總萬幾，以懌名德茂親，體道居正，事無大小，多諮詢之。是以熙平、神龜之際，勢傾人主，弟宅豐大，踰於高陽。西北有樓，出凌雲臺，俯臨朝市，目極京師，古詩所謂西北有高樓，上與浮雲齊者也。樓下有儒林館、退賓堂，形製竝如清暑殿。土山釣臺，冠於當時。斜峰入牖，曲沼環堂，樹響飛嚶，階叢花藥。懌愛賓客，重文藻，海內才子，莫不輻輳，府僚臣佐，竝選雋俊。至於清晨明景，騁望南臺，珍羞具設，琴笙竝奏，芳醴盈罍，嘉賓滿席，使梁王愧兔園之游，陳思慚雀臺之燕。正光初，元乂秉權，閉太后於後宮，薨懌於下省。孝昌元年，太子還總萬幾，追贈太子太師、大將軍、都督中外諸軍事、假黃鉞，給九旒鸞輅、黃屋左纛、轀輬車、前後部羽葆鼓吹、虎賁班劒百人、輓歌二部，葬禮依晉安平王孚故事，謚曰文獻。圖懌象於建始殿。拔清河國令韓子熙為黃門侍郎，從王國三卿為執戟者，近代所無也。為文獻追福，建五層浮圖一所，工作與瑤光寺相似也。
宣忠寺
侍中、司州牧、城陽王所立也，在西陽門外一里御道南。
永康中，北海入洛，莊帝北巡，自餘諸王各懷二望，惟徽獨從。莊帝至長子城，大兵阻河，雌雄未決，徽願入洛陽捨宅為寺。及北海敗散，國道重暉，遂捨宅焉。永安末，莊帝謀殺尒朱榮，恐事不果，請計於徽。徽曰：以生太子為辭，榮必入朝，因以斃之。莊帝曰：后懷孕於十月，今始九月，可爾巳不？徽曰：婦生產子，有延月者，有少月者，不足為怪。帝納其謀，遂唱生太子。遣徽特至太原，王弟告曰：皇儲誕育。值榮與上黨王天穆博戲，徽脫榮帽，歡舞盤旋。徽素大度量，喜怒不形於色，繞殿內外驩叫，榮遂信之，與穆竝入朝。莊帝聞榮來，不覺失色。中書舍人温子昇曰：陛下色變。帝連索酒飲之，然後行事。榮、穆既誅，拜徽太師司馬，餘官如故，典統禁兵，偏被委任。及尒朱兆禽莊帝，徽投前洛陽令冦祖仁。祖仁一門刺史，皆是徽之將，少有舊恩，故往投之。祖仁謂子弟等曰：時聞尒朱兆募城陽王甚重，禽獲者千戶侯，今日富貴至矣。遂斬送之。徽初投祖仁家，齎金一百斤、馬五十匹，祖仁利其財貨，故行此事。所得金馬，緦親之內均分之，所謂匹夫無罪，懷璧其罪，信矣。兆得徽首，亦不勲賞祖仁。兆忽㝱徽云：我有黃金二百斤、馬一百匹在祖仁家，卿可取之。兆悟覺，即自思量，城陽祿位隆重，未聞清貧，常自入其家採掠，本無金銀，此㝱或真。至曉，掩祖仁，徵其金馬。祖仁謂人密告，望風款服，云實得金一百斤、馬五十匹。兆疑其藏隱，依㝱徵之。祖仁諸房素有金三十斤、馬五十匹，盡送致兆，猶不滿數。兆乃發怒，捉祖仁，懸首高樹，大石墜足，鞭捶之，以及於死。時人以為交報。楊衒之云：崇善之家，必有餘慶；積禍之門，殃所畢集。祖仁負恩反噬，貪貨殺徽，徽即托㝱增金馬，假手於兆，還以斃之。使祖仁備經楚撻，窮其塗炭，雖魏矦之笞田蚡，秦王之刺姚萇，以此論之，不能加也。
宣忠寺、東王典御寺，閹官楊王桃湯所立也。時閹官伽藍皆為尼寺，惟桃湯所建僧寺，世人稱□英雄。門有三層浮圖一所，工踰昭義。宦者招提最為入室，至於大齋，常擊鼓歌舞也。
白馬寺。
漢明帝所立也。
佛入中國之始。
寺在西陽門外三里御道南。
帝㝱金人，長丈六，項背日月光明。金神號曰佛，遣使向西域求之，乃得經象焉。時白馬負而來，因以為名。明帝崩，起祗洹於陵上。自此從後，百姓冡上或作浮圖焉。寺上經函至今猶存，常燒香供養之。經函時放光明，燿於堂宇，是以道俗敬禮之，如仰真容。
浮圖前柰林、蒲萄，異於餘處，枝葉繁衍，子實甚大。柰林實重七斤，蒲萄實偉於棗，味竝殊美，冠於中京。帝至熟時，常詣取之，或復賜宮人。宮人得之，轉餉親戚，以為奇味。得者不敢輙食，乃歷數家。京師語曰：白馬甜橊，一實直牛。
有沙門寶公者，不知何處人也。形貌醜陋，心議通達，過去未來，預睹三世。發言似讖，不可解。事過之後，始驗其實。胡太后聞之，問以世事。寶公曰：把粟與雞呼朱朱。時人莫之能解。建義元年后，為尒朱榮所害，始驗其言。時亦有洛陽人趙法和，請占早晚當有爵否。寶公曰：大竹箭，不須羽。東廂屋，急手作。時不曉其意。經十餘日，法和父喪，大竹者杖，東廂屋者倚廬。造十二辰歌，終其言也。
光寶寺。
在西陽門外御道北。
有三層浮圖一所，以石為基，形製甚古，畫工雕刻。隱士趙逸見而嘆曰，晉朝石塔寺，今為光寶寺也。人問其故，逸曰，晉朝三十二寺，盡皆湮滅，惟此寺獨存。指園中一處曰，此是浴室，前五步應有一井。眾僧掘之，果得屋及井焉。井雖填塞，甎口如初，浴堂下猶有石數十枚。當時園池平衍，果菜葱青，莫不嘆息焉。園中有一海，號咸池，葭菼被岸，蔆荷覆水，青松翠竹，羅生其旁。京邑士子，至於良辰美日，休沐告歸，徵友命朋，來游此寺。雷車接軫，羽蓋成陰，或置酒林泉，題詩花圃，折蕅浮瓜，以為興適。
普泰末，雍州刺史、隴西王尒朱天光總士馬於此寺，寺門無何都崩，天光見而惡之。其年，天光戰敗，斬於東市也。
法雲寺。
西域烏場國，胡沙門僧摩羅所立也，在光寶寺西。
隔院竝門。摩羅聰慧利根，學窮釋氏，至中國即曉魏言隷書，凡聞見無不通解，是以道俗貴賤，同歸仰之。作祗洹寺一所，工制甚精，佛殿僧房，皆為胡飾，丹素發彩，金碧垂輝。摹寫真容，似丈六之見鹿苑；神光壯麗，若金剛之在雙林。伽藍之內，花果蔚茂，芳草蔓合，嘉木被庭。京師沙門好胡法者，皆就摩羅受持之。戒行真苦，難可揄揚，秘咒神驗，閻浮所無。祝枯樹能生枝葉，咒人變為驢馬，見之莫不忻怖。
西域所齎舍利骨及佛牙經象，皆在此寺。
寺北有侍中、尚書令、臨淮王彧宅。彧博通典籍，辨慧清恬，風儀詳審，容止可觀。至三元肇慶，萬國齊珍，金蟬耀首，寶玉鳴需，負荷執笏，逶迤複道。觀者忘疲，莫不歎服。彧性愛山林，又重賓客。至於春風扇揚，花樹如錦，晨食南館，夜游後園，僚寀成羣，俊民滿席，絲桐發響，羽觴流行，詩賦竝陳，清言乍起，莫不飲其元奧，忘其褊郄焉。是以入彧室者，謂登仙也。荊州秀才張裴裳為五言，有清拔之句，云：異秋花共色，別樹鳥同聲。彧以蛟龍錦賜之，亦有得緋綢緋綾者。惟河東裴子明為詩不工，罸酒一石。子明八日而醉眠，時人譬之山濤。及尒朱兆入京師，彧為亂兵所害，朝野痛惜焉。
出西陽門外四里，御道南有洛陽大市，周回八里。市南有皇女臺，漢大將軍梁冀所造，猶高五丈餘。景明中，比邱道恒立靈仙寺於其上。臺西有河陽縣，臺中有侍中矦釗宅。市西北有土山魚池，亦冀之所造，即漢書所謂采土築山，十里九坂，以象二崤者。
市東有通商、達貨二里，里內之人，盡皆工巧，屠販為生，資財巨萬。有劉寶者，最為富室。州郡都會之處，皆立一宅，各養馬一匹。至於鹽粟貴賤，市賈高下，所在一例。舟車所通，足蹟所履，莫不商販焉。是以海內之貨，咸萃其庭。產匹銅山，家藏金穴，宅宇踰制，樓觀出雲，車馬服飾，儗於王者。
市南有調音、樂律二里，里內之人，絲竹謳歌，天下妙伎出焉。有田僧超者，善吹笳，能為壯士歌、項羽吟，征西將軍崔延伯甚愛之。正光末，高平失據，虐吏充斥，賊帥万俟醜奴冦暴涇岐之間，朝廷為旰食，延伯總步騎五萬討之。延伯出師於洛陽城西張方橋，即漢之夕陽亭也。時公卿祖道，車騎成列，延伯危冠長劒，耀武於前，僧超吹壯士笛曲於後，聞之者懦夫成勇，劒客思奮。延伯膽畧不羣，威名早著，為國展力二十餘年，攻無全城，戰無橫陳，是以朝廷傾心送之。延伯每臨場，令僧超為壯士聲，甲冑之士踴躍，單馬入陳，旁若無人。勇冠三軍，威鎮戎豎，二年之間，獻捷相繼。醜奴募善射者射僧超亡，延伯悲惜哀慟，左右謂伯牙之失鍾子期，不能過也。後延伯為流矢所中，卒於軍中，於是五萬之師一時潰散。
市西有𨓤酤、治觴二里，里內之人多醞酒為業。河東人劉白墮善能釀酒，季夏六月，時暑赫晞，以罌貯酒，暴於日中，經一旬，其酒不動，飲之香美而醉，經月不醒。京師朝貴多出郡登藩，遠相餉饋，踰於千里，以其遠至，號曰鶴觴，亦曰騎驢酒。永熙年中，南青州刺史毛鴻賓齎酒之蕃，逢路盜賊，飲之即醉，皆被禽獲，因復命禽姦酒。游俠語曰：不畏張弓拔刀，惟畏白墮春醪。
市北慈孝、奉終二里，里內之人以賣棺槨為業，賃輀車為事。有輓歌孫巖，娶妻三年，不脫衣而臥。巖因怪之，伺其睡，陰解其衣，有毛長三尺，似野狐尾，巖懼而出之。妻臨去，將刀截巖髮而走，鄰人追之，變成一狐，追之不得。其後京邑被截髮者一百三十餘人，初變婦人，衣服靚妝，行路人見而悅，近之，皆被截髮。當時有婦人著綵衣者，人皆指為狐魅。熙平二年四月有此，至秋乃止。
別有準財、金肆二里，富人在焉。
凡此十里，多諸工商貨殖之民，千金比屋，層樓□□，重門啟扇，閣道交通，迭相臨望。金銀錦繡，奴婢緹衣，五味八珍，僕隸畢口。神龜年中，以工商上僭，不聽金銀錦繡，雖立此制，竟不施行。
準財里內有開善寺，京兆人韋英宅也。英早卒，其妻梁氏不治喪而嫁，㪅納河內人向子集為夫，雖曰改嫁，仍居英宅。英聞梁氏嫁，白日來歸，乘馬將數人至於庭前，呼曰：阿梁，卿忘我也。子集驚怖，張弓射之，應弦而倒，即變為桃人，所騎之馬亦變為茅馬，從者數人盡化為蒲人。梁氏惶懼，舍宅為寺。
南陽人矦慶有銅象一軀，可高丈餘。慶有牛一頭，儗為金色，遇急事遂以牛它用之。經二年，慶妻馬氏忽㝱此象，謂之曰：卿夫婦負我金色，久而不償，今取卿兒醜多以償金色焉。覺悟，心不遑安。至曉，醜多得病而亾。慶年五十，惟有一子，悲哀之聲感於行路。醜多亡日，象自然金色，光照四鄰，一里之內咸聞香氣，道俗長幼皆來觀覩。尚書右僕射元稹聞里內頻有怪異，遂改準財里為齊諧里也。
自退酟以西，張方溝以東，南臨洛水，北達芒山，其間東西二里，南北十五里，竝名為壽邱里，皇宗所立也，民間號為王子坊。當時四海晏清，八荒率職，縹囊紀慶，玉燭調辰。百姓殷阜，年登俗樂，鰥寡不聞犬豕之食，煢獨不見牛羊之衣。於是帝族王矦，外戚公主，擅山海之富，居川林之饒，爭修園宅，互相夸競。崇門豐室，洞戶連房，飛館生風，重樓起霧。高臺芳樹，家家而築；花林曲池，園園而有。莫不桃李夏綠，竹柏冬青。而河間王琛最為豪首，常與高陽爭衡。造文柏堂，形如徽音殿。置玉井金罐，以金五色績為繩。妓女三百人，盡皆國色。有婢朝雲，善吹篪，能為團扇歌、隴上聲。琛為秦州刺史，諸羌外叛，屢討之不降。琛令朝雲假為貧嫗，吹箎而乞。諸羌聞之，悉皆流涕，迭相謂曰：何為棄墳井在山谷為冦也？即相率歸降。秦民語曰：快馬健兒，不如老嫗吹箎。琛在秦州，多無政績。遣使向西域求名馬，遠至波斯國，得千里馬，號曰追風赤驥。其次有七百里者十餘匹，皆有名字。以銀為槽，金為鎖環。諸王服其豪富。琛常語人云：晉室石崇，乃是庶姓，猶能雉頭狐腋，畫卯雕薪，況我大魏天王，不為華侈。造迎風館於後園，窗戶之上，列錢青瑣，玉鳳銜鈴，金龍吐佩，素柰朱李，枝條入檐，伎女樓上坐而摘食。琛常會宗室，陳諸寶器，金缾銀瓮百餘口，甌檠盤盒稱是，自餘酒器有水晶鉢、瑪瑙琉璃盌、赤玉巵數十枚，作工奇妙，中土所無，皆從西域而來。又陳女樂及諸名馬，復引諸王按行府庫，錦罽珠璣、冰羅霧縠充積其內，繡纈油綾、絲綵越葛、錢絹等不可勝計。琛忽謂章武王融曰：不恨我不見石崇，恨石崇不見我。融立性貪暴，志欲無限，見之惋歎，不覺生疾，還家臥三日不起。江陽王繼來省疾，謂曰：卿之財產應得抗衡，何為嘆羨以至於此？融曰：常謂高陽一人寶貨多融，誰知河間瞻之在前。繼笑曰：卿欲作袁術之在淮南，不知世間復有劉備也。融乃蹶起，置酒作樂。于是國家殷富，庫藏盈溢，錢絹露積於廊者不可較數。及太后賜百官負絹，任意自取，朝臣莫不稱力而去，惟融與陳留矦李崇負絹過性，蹶倒傷踝。侍中崔光止取兩匹，太后問：侍中何少？對曰：臣有兩手，唯堪兩匹，所獲多矣。朝貴服其清廉。經河陰之役，諸元殲盡，王矦弟宅多題為寺，壽邱里間列剎相望，祗洹鬱起，寶塔高淩。四月初八日，京師士女多至河間寺，觀其殿廡綺麗，無不歎息，以為蓬萊仙室亦不是過。入其後園，見溝瀆蹇產，石磴嶕嶢，朱荷出池，綠萍浮水，飛梁跨閣，□樹出雲，咸皆唧唧，雖梁王兔苑想之不如也。
追光寺
侍中尚書令東平王畧之宅也。
畧生而岐嶷，幼則老成，博洽羣書，好道不倦。神龜中，為黃門侍郎。元乂專政，虐加宰輔，畧密與其兄相州刺史、中山王熙欲起義兵，問罪君側。雄、規不就，釁起同謀，畧兄弟四人竝罹塗炭，惟畧一身逃命江右。蕭衍素聞畧名，見其器度寛雅，文學優瞻，甚敬重之，謂曰：洛中如王者幾人？畧對曰：臣在本朝之日，承乏攝官，至於宗廟之美，百官之富，鴛鸞接翼，杞梓成陰，如臣之比，趙咨所云車載斗量，不可數盡。衍大笑，乃封畧為中山王，食邑千戶，儀比王子。又除宣城太守，給鼓吹一部，劒卒千人。畧為政清肅，甚有治聲，江東朝貴侈於矜尚，見略入朝，莫不憚其進止。尋遷信武將軍、衡州刺史。孝昌元年，明帝宥吳人江革，請略歸國。江革者，蕭衍之大將也。蕭衍謂曰：朕寕失江革，不得無王。畧曰：臣遭家禍難，白骨未收，乞還本朝，敘錄存沒。因即悲泣，衍哀而遣之。乃賜錢五百萬、金二百斤、銀五百斤，綿繡寶玩之物不堪稱數。親帥百官送於江上，作五言詩贈者百餘人。凡見，敬禮如親比。略始濟淮，明帝拜略侍中、義陽王，食邑千戶。略至闕，詔曰：昔劉蒼好善，利建東平；曹植能文，大啟陳國。是用聲彪磬石，義鬱維城。侍中、義陽王略，體自藩華，門勲夙著，內潤外朗，兄弟偉如。既見義忘家，捐生殉國，永言忠烈，何日忘之？往雖弛擔為梁，今𠊳言旋闕下。有志有節，能始能終，方傳美丹青，懸諸日月。畧前未至之日，即心立稱，故封義陽。然國既邊地，庽食它邑，求之二三，未為盡善。宐比德均封，追芳曩烈。可改封東平王，戶數如前。尋進尚書令、儀同三司，領國子祭酒，侍中如故。略從容閒雅，本自天姿；出南入北，轉復高邁。言論動止，朝野師模。建義元年，薨於河陰。贈太保，諡曰文貞。嗣王景式捨宅為此寺。
融覺寺。
清河文獻王懌所立也，在閶闔門外御道南。
有五層浮圖一所，與沖覺寺齊等，佛殿僧房，充溢一里。比邱曇謨最善於禪學，講涅槃、華嚴，僧徒千人。天竺國胡沙門菩提流支見而禮之，號為菩薩。流支解佛義，知名西土，諸夷號為羅漢。曉魏言及隷書，翻十地、楞伽及諸經論二十三部，雖石室之寫金言，草堂之傳真教，不能過也。流支讀曇謨最大乘義章，每彈指贊歎，唱言微妙，即為胡書寫之，傳之於西域。沙門常東向遙禮之，號曇謨最為東方聖人。
大覺寺。
廣平王懷捨宅也，在融覺寺西一里許。
北瞻芒嶺，南眺洛汭，東望宮闕，西顧旗亭，禪皋顯敞，實為勝地。是以温子昇云面水背山，左朝右市是也。懷所居之堂，上置七佛，林池飛閣，比之景明。至於春風動樹，則蘭開紫葉；秋霜降草，則菊吐黃華。名僧大德，𡧯以遣煩。永熙年中，平陽王即位，造甎浮圖一所，是土石之工，窮精極麗。詔中書舍人温子昇以為文也。
永明寺。
宣武皇帝所立也，在大覺寺東。
時佛法經象，盛於洛陽。異國沙門，咸來輻輳。負錫持經，適茲藥土。宣武故立此寺以憩之。房廡連亙，一千餘間。庭列修竹，檐拂高松。奇花異草，駢闐階砌。百國沙門，三千餘人。西域遠者，乃至大秦國，盡天地之西垂績紡。百姓野居，邑屋相望。衣服車馬，儗儀中國。南中有歌營國，去京師甚遠。風土隔絕，世不與中國交通。雖二漢及魏，亦未曾至也。今始有沙門焉。子善提拔陁，自云：北行一月日，至句稚國。北行十一日，至孫典國。從孫典國北行三十日，至扶南國，方五千里。南夷之國，最為强大。民戶殷多，出明珠、金、玉及水精、珍異，饒檳榔。從扶南國北行一月，至林邑國。出林邑，入蕭衍國。拔陁至揚州歲餘，隨揚州比邱法融來至京師。沙門問其南方風俗。拔陀云：古有奴調國，乘四輪馬為車。斯調國出火浣布，以樹皮為之。其樹入火不然。凡南方諸國，皆因城郭而居，多饒珍麗。民俗淳善，質直好義。亦與西國大秦、安息、身毒諸國交通往來，或三方、四方。浮浪乘風，百日𠊳至。率奉佛教，好生惡殺。
寺西有宐牛里，里內有陳留王景晧、侍中安定公胡元吉等二宅。景晧者，河內刺史陳留莊王祚之子。立性虛豁，少有大度，愛人好事，待物無遺。夙善元言道家之業，遂舍半宅，安置佛徒，演唱大乘，數部竝進。京師大德超、光、𣆴、熒四法師，三藏胡沙門善提、流支等，咸預其席。諸方技術之士，莫不歸赴。時有奉朝請孟仲暉者，武城人也。父賓，金城太守。暉志性聰明，學兼釋氏，四諦之義，窮其旨歸。恒來造弟，與沙門論議，時號為元宗先生。暉遂造人中夾，貯象一軀，相好端嚴，希世所有。置晧前廳，須臾彌寶座。永安二年中，此象每夜行繞其座，四面腳迹，隱地成文。于是士庶異之，咸來觀矚，由是發心者亦復無量。永熙三年秋，忽然自去，莫知所之。其年冬而京師遷鄴。武定五年，暉為洛州開府長史，重加采訪，寥無影迹。
出閶闔門城外七里長分橋，中朝時以穀水浚急，注於城下，多壞民家，立石橋以限之，長則分流入洛，故名曰長分橋。或云晉河間王在長安，遣張方征長沙王，營軍於此，因為張方橋也。未知孰是。今民間訛語號為張夫人橋，朝士送迎多在此處。
長分橋西有千金堰，計其水利，日益千金，因以為名。昔都水使者陳勰所造，令備夫一千，歲恆修之。
洛陽伽藍記卷第四

[book_title]洛陽伽藍記卷第五
魏撫軍府司馬楊衒之譔
城北：
禪虛寺。
在大夏門御道西。
寺前有閱武場，歲終農隙，甲士習戰，千乘萬騎，常在於此。有羽林馬僧相，善觝角戲，擲戟與百尺樹齊等。虎賁張車擲刀，出樓一丈。帝亦觀戲在樓，恒令二人對為角戲。
中朝時，宜武場大夏門東北，今為光風園，苜蓿生焉。
凝圓寺。
閹官濟州刺史賈璨所立也，在廣莫門外一里御道東。
所謂永平里也。注：即漢太上王廣處。遷京之初，創居此里。值母亡，捨以為寺。地形高顯，下臨城闕，房廡精麗，竹柏成林，實是淨行息心之所也。王公卿士來游觀為五言者，不可勝數。
洛陽城東北有上高景，殷之頑民所居處也，高祖名聞義里。遷京之始，朝士住其中，迭相譏刺，竟皆去之，惟有造瓦者止其內，京師瓦器出焉。世人歌曰：洛陽城，東北上高里，殷之頑民昔所止。今日百姓造甕子，人皆棄去住者恥。唯冠軍將軍郭文遠游憩其中，堂宇園林，匹於邦君。時隴西李元謙樂雙聲語，常經文遠宅前過，見其門閥華美，乃曰：是誰弟宅？過佳婢，春風出曰：郭冠軍家。元謙曰：凡婢雙聲。春風曰：儜奴慢罵。元謙服婢之能，於是京邑翕然傳之。
聞義里有敦煌人宋雲宅，雲與惠生俱使西域也。神龜元秊十一月冬，太后遣崇立寺比邱惠生向西域取經，凡得一百七十部，皆是大乘妙典。初發京師，西行四十日，至赤嶺，即國之西疆也。皇魏關防，正在於此。赤嶺者，不生草木，因以為名。其山有鳥鼠同穴，異種共類，鳥雄鼠雌，共為陰陽，即所謂鳥鼠同穴。發赤嶺西行二十三日，渡流沙，至土谷渾國。路中甚寒，多饒風雪，飛沙走礫，舉目皆滿，唯土谷渾城左右煗於餘處。其國有文字，況同魏，風俗政治，多為夷法。從土谷渾西行三千五百里，至鄯善城。其城自立王，為土谷渾所吞。今城是吐谷渾弟二息寕西將軍，總部落三千，以禦西胡。從鄯善西行一千六百四十里，至左未城。城中居民，可有百家。土地無雨，決水種麥，不知用牛，耒耜而田。口中國佛與菩薩，乃無胡貌。訪古老，云是呂光伐胡所作。從左末城西行一千二百七十五里，至末城。城旁花果似洛陽，唯土屋平頭為異也。從末城西行二十二里，至捍𡡉城。南十五里有一大寺，三百餘眾僧。有金象一軀，舉高丈六，儀容超絕，相好炳然，面恒東立，不宜西顧。父老傳云：此象本從南方騰空而來，于闐國王親見禮拜，載象歸，中路夜宿，忽然不見。遣人尋之，還來本處，即起塔，封四百戶供灑埽。戶人有患，以金箔帖象所患處，即得陰愈。後人於象邊造丈六象者，及諸宮塔，乃至數千，懸綵幡蓋，亦有萬計，魏國之幡過半矣。幅上隷書云：太和十九年，景明二年，延昌二年。唯有一幅，觀其年號，是姚秦時幡。從捍𡡉城西行八百七十八里，至于闐國。王頭著金冠，似雞幘，頭後垂二尺生絹，廣五寸，以為飾。威儀有鼓角金鉦，弓箭一具，戟二枝，槊五張，左右帶刀，不過百人。其俗婦人袴衫束帶，乘馬馳走，與丈夫無異。死者以火焚燒，收骨葬之，上起浮圖。居喪者翦髮劈面，以為哀戚，髮長四寸，即就平常。唯王死不燒，置之棺中，遠葬於野，立廟祭祀，以時思之。于闐王不信佛法，有商將一比邱石毘盧旃，在城南杏樹下，向王伏罪云：今輙將吳國沙門來，在城南杏樹下。王聞忽怒，即往看毘盧旃。旃語王曰：如來遣我來，令王造覆盆浮圖一軀，使王祚永隆。王言：令我見佛，當即從命。毘盧旃鳴鐘告佛，即遣羅㬋羅變形為佛，從空而見真容。王五體投地，即於杏樹下置立寺舍，畫作羅㬋羅，象忽然自滅。于闐王㪅作精舍籠之，令覆瓮之影，恒出屋外，見之者莫不回向。其中有辟支佛鞾，於今不爛，非皮非口，莫能審之。案于闐境，東西不過三千餘里。神龜二年七月二十九日，入朱駒波國。人民山居，五穀甚豐。食則麴麥，不立屠殺，食肉者以自死肉。風俗言音與于闐相似，文字與波羅門同。其國疆界可五日行徧。八月初，入漢盤陀國界。西行六日，登蔥嶺山。復西行三日，至鉢盂城。三日，至不可依山。其處甚寒，冬夏積雪。山中有池，毒龍居之。昔有商人止宿池側，值龍忿怒，呪殺商人。盤陀王聞之，舍位與子，向烏場國學婆羅門呪。四年之中，盡得其術。還復王位，復呪池龍。龍變為人，悔過向王，即徙之蔥嶺。山去此池二千餘里，今日國王十三世祖。自此以西，山路欹側，長坂千里，懸崖萬仞，極天之阻，實在於斯。太行、孟門，匹兹匪險；崤關、隴坂，方此則夷。自發蔥嶺，步步漸高，如此四日，乃得至嶺。依約中下，實半天矣。漢盤陀國正在山頂。自蔥嶺已西，水皆西流。世人云：是天地之中，人民決水以種。聞中國田待雨而種，笑曰：天何由可共期也。城東有孟津河，東北流向沙勒。蔥嶺高峻，不生草木。是時八月，天氣已寒，北風驅雁，飛雪千里。九月中旬，入鈦和國。高山㴱谷，險道如常。國王所住，因山為城。人民服飾，惟有氈衣。地土甚寒，窟穴而居。風雪勁切，人畜相依。國之南界有大雪山，朝融夕結，望若玉峰。十月之初，至𠿒噠國。土田庶衍，山澤彌望。居無城郭，游軍而治。以氊為屋，隨逐水草，夏則隨涼，冬則就溫。鄉土不識文字，禮教俱闕，陰陽轉運，莫知其度。年無盈閏，月無大小，用十二月為一歲。受諸國貢獻，南至牒羅，北盡敕勒，東被于闐，西及波斯，四十餘國皆來朝賀。王張大氊帳，方四十步，周回以氍毹為壁。王著錦衣，坐金牀，以四金鳳皇為牀腳。見大魏使人，再拜跪受詔書。至於設會，一人唱則客前，後唱則罷會。唯有此法，不見音樂。𠿒噠國王妃亦著錦衣，垂地三尺，使人擎之。頭帶一角，長八尺，奇長三尺，以玫瑰五色裝飾其上。王妃出則輿之，入坐金牀，以六牙白象、四獅子為牀。自餘大臣妻皆隨傘，頭亦似有角，團圓垂下，狀似寶蓋。觀其貴賤，亦有服章，四夷之中，最為强大。不信佛法，多事外神，殺生血食，器用七寶，諸夷奉獻，甚饒珍異。按𠿒噠國去京二萬餘里。十一月初，入波斯國。境土甚狹，七日行過。人民山居，資業窮煎。風俗凶慢，見王無禮。國王出入，從者數人。其國有水，昔日甚淺，後山崩絕流，變為二池，毒龍居之，多有災異。夏喜暴雨，冬則積雪，行人由之，多致難艱。雪有白光，照曜人眼，令人閉目，茫然無見。祭祀龍王，然後平復。十一月中旬，入賒彌國。此國漸出蔥嶺，土田嶢崅，民多貧困，峻路危道，人馬僅通。一直一道，從鉢盧勒國向烏場國，鐵鎖為橋，懸虛為渡，下不見底，旁無挽捉，倐忽之間，投軀萬仞，是以行者望風謝路耳。十二月初，入烏場國。北接蔥嶺，南連天竺。土氣和煗，地方數千里。民物殷阜，匹臨淄之神州；原田膴膴，等咸陽之上土。鞞羅施兒之所，薩埵投身之地。舊俗雖遠，土風猶存。國王精食，菜食長齋，晨夜禮佛，擊鼓吹貝，琵琶、箜篌、笙、簫備有。日中已後，始治國事。假有死罪，不立刑殺，唯從空山，任其飲啄。事涉疑似，以藥服之，清濁則驗，隨事輕重，當時即決。土田肥美，人物豐饒，百穀盡登，五果繁熟。夜聞鐘聲，徧滿世界。土饒異花，冬夏相接，道俗采之，上佛供養。國王見宋雲，云大魏使來，膜拜受詔書。聞太后崇奉佛法，即面東合掌，遙心頂禮，遣解魏語人問宋雲曰：卿是日出人也？宋雲荅曰：我國東界有大海水，日出其中，實如來旨。王又問曰：彼國出聖人否？宋雲具說周、孔、莊、老之德次序，蓬萊山上，銀闕金堂，神仙聖人，竝在其上。說管輅善卜，華陀治病，左慈方術，如此之事，分別說之。王曰：若如卿言，即是佛國。我當命終，願生彼國。宋雲於是與惠生出城外，尋如來教蹟。水東有佛曬衣處。初，如來在烏場國行化，龍王瞋怒，興大風雨，佛僧伽棃，表裏通溼。雨止，佛在石下，東面而坐，曬袈裟。年歲雖久，彪炳若新，非直條縫明見，至於絪縷亦新。乍往觀之，如似未徹，假令刮削，其文轉明。佛坐處及曬衣所，竝有塔記。水西有池，龍王居之。池邊有一寺，五十餘僧。龍王每作神變，國王祈請，以金玉珍寶投之池中，在後涌出，令僧取之。此寺衣食，待龍而濟，世人名曰龍王寺。王城北八十里，有如來履石之迹，起塔籠之。履石之處，若水踐泥，量之不定，或長或短。今立寺可七十餘僧。塔南二十步有泉石，佛本清淨，嚼楊枝植地即生，今成大樹，胡名曰婆樓。城北有陀羅寺，佛事最多。浮圖高大，僧房逼側，周匝金象六千軀。王年常大會，皆在此寺。國內沙門，咸來雲集。宋雲、惠生見彼比邱戒行精苦，觀其風範，特加恭敬，遂捨奴婢二人，以供灑埽。去王城東南，山行八日，如來苦行投身餓虎之處。高山巃嵸，危岫入雲，嘉禾靈芝，叢生其上，林泉婉麗，花綵曜目。宋雲與惠生割捨行資，於山頂造浮圖一所，刻石隷書，銘魏功德。山有收骨寺，三百餘僧。王城南一百餘里，有如來昔作摩休國剝皮為紙、折骨為筆處。阿育王起塔籠之，舉高十丈。折骨之處，髓流著石，觀其脂色，肥膩若新。王城西南五百里有善持山，甘泉美果，見於經記。山谷和煗，草木冬青。當時太蔟御辰，温熾已扇，鳥鳴春樹，蜨舞花叢。宋雲遠在絕域，因矚此芳景，歸懷之思，獨軫中腸，遂動舊疹，纏綿經月，得婆羅門呪，然後平善。山頂東南有太子石室，一口兩房。太子室前十步有大方石，云太子常坐其上。阿育王起塔記之。塔南一里，太子草庵處。去塔一里，東北下山五十歩，有太子男女繞樹不去。婆羅門以杖鞭之，流血灑地處，其樹猶存。灑血之地，今為泉水。室西三里，天帝釋化為師子，當路蹲坐，遮嫚𡛠之處。石上毛尾爪蹟，今悉炳然。阿周陁窟及門子供養盲父母處，皆有塔記。山中有昔五百羅漢牀，南北兩行相向坐處。其次弟相對有大寺，僧徒二百人。太子所食泉水北有寺，恒以驢數頭運糧上山，無人驅逐，自然往還。寅發午至，每及中飡。此是護塔神渥婆仙使之然。此寺昔日有沙彌，常除灰目入神定。維那輓之，不覺皮連骨離。渥婆仙代沙彌除灰處。國王與渥婆仙立廟，圖其形象，以金傅之。隔小嶺有婆奸寺，夜义所造。僧徒八十人，云羅漢夜义常來供養，灑埽取薪。凡俗比邱，不得在寺。大魏沙門道榮至此，膜拜而去，不敢停留。至正光元年四月中旬，入乾陀羅國。土地亦與烏場國相似。本名業波羅國，為𠿒噠所滅，遂立勒懃為王。治國以來，已經二世。立性凶暴，多行殺戮。不信佛法，好祀鬼神。國中人民悉是婆羅門種，崇奉佛教，好讀經典。忽得此王，㴱非情願。自恃勇力，與罽賓爭境。連兵戰鬥，已歷三年。王有鬥象七百頭，一負十人，手持刀，揸象鼻，縛刀與敵相擊。王常停境上，終日不歸。師老民勞，百姓嗟怨。宋雲詣軍通詔書。王凶慢無禮，坐受詔書。宋雲見其遠夷不可制，任其倨傲，莫能責之。王遣傳事謂宋雲曰：卿涉諸國，經過險路，得無勞苦也？宋雲曰：我皇帝㴱味大乘，遠求經典，道路雖險，未敢言疲。大王親總三軍，遠臨邊境，寒暑驟移，不無頓弊？王荅曰：不能降服小國，愧卿此問。宋雲初謂王是夷人，不可以禮責，任其坐受詔書。及親往復，乃有人情。遂責之曰：山有高下，冰有大小，人處世間，亦有尊卑。𠿒噠、烏場王竝拜受詔書，大王何獨不拜？王荅曰：我見魏主則拜，得書坐讀，有何可怪？世人得父母書，猶自坐讀。大魏如我父母，我一坐讀書，於理無失。雲無以屈之。遂將雲至一寺，供給甚薄。時跋跋提國送師子兒兩頭與乾陀羅王。雲等見之，觀其意氣雄猛，中國所畫，莫參其儀。於是西行五日，至如來捨頭施人處。亦有塔寺，二十餘僧。復西行三月，至辛頭河。河西岸上有如來作摩竭大魚，從河而出。十二年，□以肉濟人處，起塔為記。石上猶有魚鱗紋。復西行十三日，至佛沙伏城。川原沃壤，城郭端直，民戶殷多，林泉茂盛，土饒珍寶，風俗淳善。其城內外，凡有古寺，名僧德眾，道行高奇。城北一里有白象宮。寺內佛事皆是石象，莊嚴極麗，頭數甚多，通身金箔，眩曜人目。寺前繫白象樹，此寺之興，實由兹焉。花葉似棗，季冬始熟。父老傳云：此樹滅，佛法亦滅。寺內圖太子夫妻以兒女乞婆羅門象，胡人見之，莫不悲泣。復西行一日，至如來挑眼施人處，亦有塔寺。寺石上有伽葉佛蹟。復西行一日，乘船渡一㴱水，三百餘步。復西南行六十里，至乾陀羅城。東南七里，有雀離浮圖。道榮傳云：城東四里。推其本源，乃是如來在世之時，與弟子游化此土，指城東曰：我入涅槃後三百年，有國王名伽尼色迦，此處起浮圖。佛入涅槃後二百年來，果有國王字伽尼色迦，出游城東，見四童子累牛糞為塔，可高三尺，俄然即失。道榮傅云：童子在虛空中向王說偈。王怪此童子，即作塔籠之。糞塔漸高，挺出於外，去地四百尺然後止。王始㪅廣塔基三百餘步。道榮傅云：三百九十步。從此構木，始得齊等。道榮傅云：其高三丈。悉用文石為陛，階砌櫨栱。上構眾木，凡十三級。上有鐵柱，高三尺。金盤十三重，合去地七百尺。道榮傅云：鐵柱八十八尺，八十圍。金盤十五重，去地六十三丈二尺。施功既訖，糞塔如初，在大塔南三步。婆羅門不信是糞，以手𢲘看，遂作一孔。年歲雖久，糞猶不爛。以香泥填孔，不可充滿。今天宮籠蓋之。雀離浮圖自作以來，三經天火所燒。國王修之，還復如故。父老云：此浮圖天火所燒，佛法當滅。道榮傳云：王修浮圖，木工既訖，猶有鐵柱，無有能上者。王於四角起大高樓，多置金銀及諸寶物。王與夫人及諸王子，悉在上燒香散花，至心精神。然後轆轤絞索，一舉𠊳到。故胡人皆云：四天王助之。若其不爾，實非人力所能舉。塔內物事，悉是金玉。千變萬化，難得而稱。旭日始開，則金盤晃朗；微風漸發，則寶鐸和鳴。西域浮圖，最為弟一。此塔初成，用珍珠為羅網，覆於其上。後數年，王乃思量：此珠網價值萬金。我崩之後，恐人侵奪。復慮大塔破壞，無人修補。即解珠網，以銅鑊盛之。在塔西北一百步，掘地埋之。上種樹，樹名菩提。枝條四布，密葉蔽天。樹下四面坐象，各高丈五。恒有四龍，典掌此珠。若興心欲取，則有禍變。刻石為銘，屬語將來：若此塔壞，勞煩後賢，出珠修治。雀離浮圖南五十步，有一石塔。其形正圓，高二丈，甚有神變，能與世人表吉凶。觸之，若吉者，金鈴鳴應；若凶者，假令人搖撼，亦不肻鳴。惠生既在遠國，恐不吉反。遂禮神塔，乞求一驗。於是以指觸之，鈴即鳴應。得此驗，用慰私心。後果得吉反。惠生初發京師之日，皇太后敕付五色百尺幡千口、錦香袋五百枚、王公卿幡二千口。惠生從于闐至乾陀，所有佛事，悉皆流布，至此頓盡。惟留太后百尺幡一口，擬奉尸毘王塔。宋雲以奴婢二人奉雀離浮圖，永充灑埽。惠生遂減割行資，妙簡良匠，以銅摹寫雀離浮圖儀一軀，及釋迦四塔變。於是西北行七日，渡一大水，至如來為尸毘王救鴿之處，亦起塔寺。昔尸毘王倉庫為火所燒，其中粳米燋然，至今猶在。若服一粒，永無瘧患。彼國人民，須禁日取之。道榮傳云：至那迦羅阿國，有佛頂骨，方圓四寸，黃白色，下有孔，受人手指，閃然似仰蜂窠。至耆賀濫寺，有佛袈裟十三條，以尺量之，或短或長。復有佛錫杖，長丈七，以水筩盛之，金箔其上。此杖輕重不定，值有動，百人不舉，直有輕時，二人勝之。那竭城中有佛牙、佛髮，竝作寶函盛之，朝夕供養。至瞿羅羅鹿，見佛影，入山窟十五步，四面向戶，遙望則眾相炳然，近看瞑然不見。以手摩之，惟有石壁，漸漸卻行，始見容顏挺特，世所希有。窟前有方石，石上有佛迹。窟西南百步，有佛浣衣處。窟北一里，有目連窟。窟北有山，山下有六佛手作浮圖，高十丈，云此浮圖陷入地，佛法當滅。并為七塔。塔南石銘云如來手書，胡字分明，於今可識焉。惠生在烏場國二年，西胡風俗，大同小異，不能具錄。至正光二年二月，始還天闕。衒之按惠生行記，事多不盡錄，今依道榮傳、宋雲家記，故竝載之，以備缺文。
京師東西二十里，南北十五里，戶十萬九千餘。廟社、宮室、府曹以外，方三百步為一里，里開四門，門置里正二人，吏四人，門士八人，合有二百二十里。寺有一千三百六十七所。天平元年，遷都鄴城，洛陽餘寺四百二十一所。北芒山上有馮王寺、齊獻武王寺。京東石關有元領軍寺。劉長秋□嵩高中有闕居寺、栖禪寺、嵩陽寺、道場寺，上有中頂寺，東有升道寺。京南關口有石窟寺、靈巖寺。京西瀍澗有白馬寺、照樂寺。如此之寺，既郭外不在數限，亦詳載之。
洛陽伽藍記卷第五
曩者，顧丈澗萍嘗病今世通行本伽藍記綱目混淆，子註羼雜，謂紫貴曰：子多暇日，能重為分晰，一如劉氏知幾之所云乎？從事經秊，悉心推究，中間輟業，未有所成。吳甥次平乞假南旋，娛親之暇，兼治此書，歲籥一周，定本遂出。大畧所據者如隱堂本，所參考者何氏、毛氏本，復㫄及于御覽、廣記、法苑珠林所引，隻字片言，咸為比校，疑文訛句，論斷獨伸，遂迺條舉件繫，成集證一卷，復繪圖一篇，列諸簡端。余既自悼無成，又惜顧丈病廢不出，無由商確義例，而甚喜次平好學深思，有功於古人匪淺也。爰識數語，以為緣起云。
道光甲午三月朔日，長興朱紫貴書于吳門楓江草堂。

[book_title]洛陽伽藍記卷第六
錢塘吳若準譔。
序
撫軍府司馬，(各本皆同，惟法苑珠林作鄴都期城郡守。)楊衒之(楊，史通、通考皆作羊，隨志與此同。)理在寰區。(寰，毛斧季本、叢書、何鏜本並作人。)漢曰東中門，(桉水經註曰：東陽門，故中東門也。此二字倒。御覽作中東門，是也。)次南曰青陽門，(桉水經註：陽渠水於城東隅枝分，北逕清陽門，故清明門也。則凡青陽、青明之青字，皆當作清字。各本俱脫書水旁，惟何氏本於城內修梵寺作清陽門，不誤。)遂以開陽為名。(遂，何本作因。)魏、晉曰津陽門，(津，何本作宣。毛本註曰：津，一作宣。桉下句云高祖因而不改，則何本作宣是也。)有銅璇璣玉衡。(有字上何本有上字。)當金墉城前，(何本無當字。)嘗造三層樓，去地二十丈。(桉李善文選註引陸機洛陽記曰：大夏門，魏明帝所造，有三層，高百尺。又水經註：穀水又東曆大夏門下，故夏門也。陸機與弟書云：門有三層，高百尺，魏明帝造。據此，則嘗字當从何本作帝，其上脫去魏明二字。二字當从何本衍。何本此下又有高祖、世宗造三層樓，去地二十丈十三字，誤多。)廣莫門以西，(廣字上何本有自字。)所謂九軌，(軌，何作逵。毛本註曰：軌，一作逵。)
城內。卷第一。
在宮前閶闔門。(桉水經註曰：魏明帝上法太極，於洛陽起南宮太極殿之故處，改雉門為閶闔門。此言宮前，明非西面火北之閶闔門也。)閶闔門御道東，(各本門字下有一前字。)司徒府南有國子學堂，(何本無司徒府三字。)已遙見之。(已遙，何作遙已。)金象三千軀，(千，何本作十。毛本註云：十一作千。御覽引亦作十。)布殫土木之功，(各本皆無布字，此疑衍。)窮造形之巧，(巧，何作力。)鏗鏘之聲。(聲，何作音。)中有丈八金象一軀，(中字上各本多一殿字，誤。八字當是六字之訛。)中長金象十軀。(中字上何本有一人字，誤。)叢竹香草，(叢，何作翠。)布護階墀；(護，何作濩。)綺□青瑣，(□，各本作錢。)□赫麗華，(□，毛作輝。)皆亦如之。(皆亦，各本作亦皆。)拱門有四力士、四師子，(何本拱字下有一夾字。)惟樓二重。(二，各本作兩。)景字永昌，(字字何本脫去。)為律學博士。(桉魏書官氏志有律博士景。本傳亦言公孫良舉為律博士，高祖親得其名。此學字疑衍。)治書侍御史高僧裕，(桉魏書袁翻傳作高綽，此舉其字也。)譔集其議。(議，何作事，誤。)所箸文集，(何本所字上有一景字。)胡世孝，(各本俱作胡孝世。)閻浮所無也。(句上何多一徧字。)極物境界，(物，當从各本作佛。)合掌連日。(合字上何本多一或字。)至孝昌二年中，(何本無中字。)㪅鑄新瓶。(鑄，何本作著，非是。)今欲以鐵騎五千，(騎，各本作馬，誤。五，何本作三。)世跨并、肆，(毛本此句下有英武志畧四字，臆加。)人各鑄象。(人各，何本作令別，非是。)蒼頭王豐(豐，魏書尒朱榮傳作相。)詢以為主，(詢，各本作約。)假八議者，(何本無假字。八，各本作入，皆誤。)惟黃門侍郎徐統(侍字，何本無。統，當从各本作紇。)長戟指闕，(長，何本作張，誤。)死者三千餘人。(桉魏書孝莊本紀云：公卿以下二千餘人。則此三字，當从何本作二也。)於是新經大兵，人物殲盡，流迸之流，驚駭未出。莊帝(何本脫此二十字。)并宅競竄，(并，各本竝作棄。此殆因棄而譌。)錄尚書事。(各本此句下有餘官如故四字。桉下文有餘官皆如故句，則此句明系後人臆加。)正以穅粃萬乘，(正，何本作故。)出卿於桎梏，(出字下，何本多一公字，誤。)共叙哀辛。(辛字，何本作悴。)或□生素懷，(□，何本作訢，毛本作貳。)兼利是圖。(兼，各本作義，非是。)此黃門郎祖榮之詞也。(榮，當从各本作瑩。郎字上，各本有一侍字。)來赴急，(急字下，何本有一難字。)握手成列。(列，各本作別。)顥與數千騎欲奔蕭衍，(千，當从各本作十。)為社民斬其首。(社，何本作村，誤。)帝恐：(恐，當从各本作怒。)朕寕作高卿貴公死！(卿，當从各本作鄉。)榮下車騎將軍尒朱陽都等二十人，(榮字下，各本俱有部字。)隆與妻鄉郡長公主，(毛本妻字上有榮字，鄉字上有北字。桉魏書孝莊紀：是夜，僕射尒朱世隆、榮妻鄉郡長公主，率榮部曲，焚西陽門，出屯河陰。則毛本有榮字是也。又榮本傳：榮妻北鄉郡長公主。則毛本有北字是也。)為榮追福齋。(齋字上，各本有一薦字。)尒朱那律歸，(耶，何本作弗，綱目作拂。)造濟生民，(造，當从各本作道。)一日即得萬人。(萬字下，毛本有一餘字。)𠊳擊刺。(𠊳字下，各本有一利字，誤。)李荀為水軍，(桉孝莊紀：通直散騎常侍、假平西將軍、都督李苗，以火船焚河橋。此荀字，或是苗字之誤，或另一人，無以辨之。又桉苗本傳：梓潼人。則與此言蜀人合也。)建□元季，(□，各本作元。又桉孝莊紀：世隆推太原太守、行并州刺史、長廣王曄為主，大赦所部，號年建明。則□當是明字，各本作元，非也。)長廣王□晉陽，(□，各本作都。)未謂兆得濟，(各本竝作謂兆未得猝濟。)不沒馬腹。(沒，何作及。冰橋宐)於滹水，(宐，當从各本作凝。)神祗所福；(福，何本作將。)孟津由膝，(由膝，何本作由漆。桉二字疑有差譌。)天道禍淫。(淫，何作盈。)遂囚帝還晉陽。(還，何作送。)錄尚書長孫椎，(椎，當从各本及魏書作稚。)有火入地尋柱。(何本作有入地柱，火尋柱。)(永寕寺。)
所謂延年里，(所字何本脫。)庫東至閶闔宮門是也。(庫字上何本有一武字。宮字何本脫。)西陽門內御道□，(□，各本作南，是也。)至孝昌二年，(何本無二字。桉綱目，太后反政在元年，此作二，疑缺誤也。)無所歸趣。(趣，各本竝作聚。)建義元年，(義當作明。)(建中寺。)
負釋迦在虛空中(空字何本無)，(長秋寺)。
在閶闔城門御道北。(桉此言城門，所以別宮前之閶闔門也。各本俱脫去城字，誤也。)東去千秋門二里，(桉水經注：千秋門，右宮門也。)登之遠望。(遠望，各本竝作望遠。)臺東有宣慈觀，(有字，何本無。)去地十丈。(十字上，何本有一一字。)殿前九龍吐水，(九，何本作有。)向靈芝往來，(芝字下，何本有一臺字。)來儀此寺，(儀，各本作依。)投心入正。(桉大品經說八正曰：正見、正思維、正語、正業、正命、正精進、正念、正定。則此入字當作入。)時有秀容胡騎數十，(十字下，何本有人字。)頗獲譏訕。(訕，各本竝作誚。)洛陽男兒急作髻，(男，何作女。)即魏氏所築。(各本此句下，皆多晉永康中，惠帝幽于金墉城東，有洛陽小城，永嘉中所築二十二字。)(瑤光寺。)
閶闔南，御道西。(桉此處疑有脫誤。子註言望永寕寺正相當，則閶闔宮前之門也。子註言西有司徒府，則御道西當作御道東也。)井里北門外有桒樹數株，(各本井字上有義字，數字下有十字。)飲水庇蔭，(蔭，毛本作陰。)至於大齋，(大，何本作六，誤。)舞抃殿庭，(庭，何本作亭。)剝驢投井，(投，何本作扳。)皆得食，(食字下各本俱有之字。)目亂睛迷。(睛，各本竝作精字。)(景樂寺。)
東陽門內道北，(內字下疑脫去御字。)太北倉、導官二署，(北字當从何本衍。)閹官之釐婦，(閹字上各本俱有盡是二字。釐當从各本作嫠。)閽寺寵盛。(閽，各本作閽。)佛堂前生桒樹一株，(生，何本作有。)命給事中黃門侍郎元紀伐殺之。(殺字毛本無。)暉其異之，(其字各本及太平廣記所引皆作甚，此當从之。)有二菩薩，(廣記引有字上有一并字。)趺上銘曰：(趺字下何本有一坐字，誤也。廣記所引與此合。曰，廣記作云。)晉太始二年，(太，廣記引作泰。)中書監(監，何作令，誤。廣記所引與此合。)時人咸云：(廣記引無時人二字。)荀朂舊宅，(舊，廣記引作故。)應即殞倒。(廣記引作即時殞倒。)(昭儀寺。)
對戶交疏，(疏何作窗。)徒無比也。(徒當从各本作從。)(胡統寺。)
蒿明寺，(蒿，各本作嵩。)菩提達磨，(磨，各本作摩。)尚書右僕射李祚，(李，當从各本作郭。魏書有郭祚，無李祚也。)尚書邢鸞，(鸞，魏書、綱目竝作巒。)掘此地者，(廣記引無者字。)輙得金玉寶玩之屬。(屬，廣記引作物。)邢鸞家，(邢字上，廣記引有一時字。)(修梵寺。)
巧構難加。(難字下，何本有一比字。加字下，何本有一以字。)白頭一字景裕，(桉景裕一字白頭，見魏書本傳。此句疑有倒誤。)說通百氏。(說，何作疏。)洞底明靜，(靜，毛作淨。)鱗甲潛藏。(藏，何作泳，謬。)中朝步廣里也。(中字上，何本有一晉字。朝字下，各本俱有一時字。)池中猶有文帝九華臺。(文字上，疑脫去魏字。)季秋巳辰，(巳，何本作良，毛本作九。桉古人春秋修褉，皆用上巳，各本誤也。)峰上有露寒館。(露寒，何作寒露。)景陽山南，(陽字下，何本有一觀字。)得霜即熟。(各本竝作得嚴霜乃熟。)公幹、仲宣，□其羽翼。(□，各本竝作為。桉明帝時，劉、王二人已歿，衒之不應謬誤至此。桉水經注：池南直魏文帝茅茨堂，前有茅茨碑，是黃初中立。此當是刊本誤以文帝為明帝也。陳耀文天中記据此以正善長之誤，謬失之矣。)以蒿覆之，故言苗茨。(桉魏書任城王澄傳：次之凝閑堂，高祖曰：此葢取夫子閑居之義，不可縱奢以忘儉，自安以忘危。故此堂後作茅茨堂。則苗字是茅字之誤也。桉說文：茨，以茅葦蓋屋。衒之蓋據之以釋碑。蒿疑茅字之訛。蒿，𦱽也，即香蒿也，不可以覆屋也。)若旱魃為虐，(虐，各本作害，誤。)陽穀泄之不盈。(穀，當作渠。)(景林寺。)
城東。卷第二。
在建春門外石樓南。(樓當作橋，各本俱誤。)假因行役，(假何作暇，行各本作征，非是。)天下貢賦所聚也。(聚字下各本有一蓄字。)(明懸尼寺。)
宿衛、羽林、虎賁等所立也。(各本脫等字。)寺南有租場里。(各本無里字。)初，蕭衍子豫章王綜來降，(初字上，何本有孝昌二字。)遂造聽歌三首，(聽字下，當从各本補一鐘字。歌字下，何本有一詞字。)行傳於世。(行字，何本無。)綜字世□。(□，各本作讚。)衍因幸景暉，(幸，何本作納。)㪅改名曰讚，(讚，魏書作贊。)尚莊帝姉壽陽公主，(姉，何本作妹。桉魏書贊本傳，作姊為是。)後除徐州刺史。(據贊本傳，徐疑齊字之譌。)胡狗敢辱天王女乎？(此句下，各本有我寕受劍而死，不為逆奴所汙十二字。)遂縊殺之。(何本作遂縊死之矣。)(龍華寺。)
即中朝時，白社池(池當从何本作地。)眾僧剎養，(剎各本作利。)舉高三丈八尺，(舉字各本竝無。)炎光騰輝赫赫。(何本作炎光輝赫。)比邱惠凝，(惠凝法苑珠林作慧嶷。)死一七日，(一法苑珠林作經，廣記引無一字。)還活。經閻羅王檢閱，(法苑珠林作時與五比邱次弟於閻羅王所閱過。經字廣記作云字。)以錯名放免。(法苑珠林作嶷以錯召放令還活。)惠凝具說過去之時，有五比邱同閱，(法苑珠林作具說王前事，意如生官無異。五比邱亦是京邑諸寺道人，與嶷同，嶷同簿而過。)云是寶明寺智聖，(聖法苑珠林作聰。)坐禪苦行。(法苑珠林坐字上有自云生來四字，行字下有為業二字。)有一比邱，(法苑珠林作復有比邱。)是般若寺道品，(是字上法苑珠林及廣記引俱有一云字，寺字下法苑珠林有一僧字。)以誦四涅槃。(各本作以誦四十卷涅槃，法苑珠林作自云誦涅槃經四十卷，廣記引作以誦涅槃四十卷，此係脫落。)有一比邱，(法苑珠林作復有比邱。)云是融覺寺曇謨最，(寺字下法苑珠林有一僧字。)講涅槃、華嚴，(法苑珠林作狀，注云：講華嚴、涅槃。)領眾千人。(法苑珠林領字上有恒常二字。)閻羅王云：(法苑珠林作王言，句上有解釋義理四字。)講經者，(者字法苑珠林作眾，僧下有我慢貢高四字。)以驕凌物。(法苑珠林作驕已凌物。)比邱中，(中字上，法苑珠林有之字。)今惟試坐禪誦經，不問講經。(法苑珠林無此十一字。)其曇謨最曰：貧道立身以來，惟好講經，實不闇誦。(法苑珠林作最報王言：立身以來，實不憍慢，惟好講經。立身，廣記引作立道。)閻羅王敕付司，(法苑珠林作王言付司。)送曇謨最向西北門，(法苑珠林作送最向於西北入門。)屋舍皆異。(異字，各本及廣記引皆作黑。)有一比邱，(法苑珠林作復一比邱。)云是禪林寺道宏，(寺字下，法苑珠林有一僧字。)造一切經人中象十軀。(中字下，法苑珠林有一金字。)閻羅王曰：(法苑珠林無閻羅二字，曰作云。)志在禪誦，(在，法苑珠林作念。)不干世事。(干，法苑珠林作預。)雖造作經象，正欲得它人財物。既得它物，(法苑珠林無此十六字，祇有教化求則四字。)既懷貪心，(法苑珠林及廣記引俱無此四字。)𠊳是三毒不除，具足煩惱。(法苑珠林無𠊳是具足煩惱六字。)亦付司，(法苑珠林作付司依式。)仍與曇謨最同入黑門。(法苑珠林作還與最同入一處。)有一比邱，(法苑珠林作又有比邱。)云是靈覺寺寶明，(寺字下，法苑珠林有僧字，明作真。)自云出家之前，(法苑珠林出字上有一未字。)嘗作隴西太守，(此句下，法苑珠林有自知苦空，歸依三寶，割舍家資十二字。)即棄官入道，(即字，法苑珠林無，棄作舍。)曲理枉法，(理，法苑珠林作情。)劫奪民財，(民，法苑珠林作人。)假作此寺，(此句上，法苑珠林有以充已物四字。)亦付司，(法苑珠林作付司準式。)青衣送入黑門。(此句下，法苑珠林有似非好處，慧嶷為以錯召免問，放令還活，具說王前過時意，時人聞已奏胡二十九字。)太后聞之，(法苑珠林作太后以為靈異。)遣黃門侍郎徐紇依惠凝所說，(法苑珠林作即遣黃門侍郎徐紇依嶷所陳。)即訪寶明寺，(法苑珠林作訪問聰等五寺，此句疑有差訛。)城東有寶明寺，(法苑珠林此句上有竝云二字。)城內有般若寺。(內，廣記作中。)問智聖，(問字上，廣記有并字。)議曰：人死有罪福，(廣記無此七字。)殿內供養之；(內，廣記作中。)若私有財物，(有，廣記作用。)居隱修道。(居，法苑珠林作小。)出建春南門外一里餘，(桉：南字當从何本衍。)至東石橋西北而行，晉太康元年造。橋南有魏時馬市，刑嵇康之所也。(西，何作南。有魏時馬市，何本作即中朝牛馬市。案：此石橋即水經注所謂馬市石橋也。言東，所以別建春門外馬憲所造之橋也。毛斧季謂世傳如隱堂刊本此卷內脫三紙，好事者傳寫補入晉太康元年至刑嵇康之所也二十三字，以下文校之，當是重文複出也。)危行及於誅死，(死字，何本作也。)瀛州刺史李次壽所立也。(案閹官傳，次壽，李堅之字。此稱字而不稱名，殆以字行耶？)東臨石橋，(當从何本作臨東石橋。)難可揚推。(推，各本作確。)時有隱士趙逸，(逸字下，廣記有一者字。)此宅中朝時，(廣記作此是晉朝。)時人未信，(廣記未字下有之字。)遂問寺之由，(廣記作問其由。)果得甎數十萬，(廣記無十字。)遂舍為靈應寺，(廣記舍字下有一宅字。)還為三層浮圖。(還為二字，廣記祗一造字。)好事者尋逐之，問：(何本作好事者遂尋問。廣記引無尋逐之三字。)晉時民少於今日，(時，廣記作朝。)皆游其都邑，(邑，廣記作鄙。)妄書生惡。(生，何作君，誤。)人問其故，(廣記無人字。)莫不窮天地之大德，(莫不二字，何作必字。)盡生民之能事。(廣記無盡字。)為臣與伊皋等迹，(伊皋，廣記作伊尹。)佞言傷正。(佞，各本作妄，訛。)搆文之士，(搆，廣記作作。)李澄問曰：(澄，廣記作登。)猶未崩毀，未知早晚造？(廣記作未知何年所造。)因而問：何所服餌，以致長年？(廣記無而字，長作延。)今始餘半。(餘，各本作踰。)帝給步輓車一乘，(帝，何本作嘗，誤。)崇義里，(義，各本作儀，誤。)時人號為三門，(何本無時人二字。)常在此處。(處字下，何本多一也字。)(瓔珞寺。)
司馬洸、(洸，各本作恍。案魏書有司馬悅，悅之子朏，尚世宗妹華陽公主，拜駙馬都尉。)幽州刺史李真奴、(案魏書，真奴，李訢小名，范陽人，終官徐州刺史。此作幽，疑傳刻之誤。)公孫驤等四宅(等字何本無。)(莊嚴寺。)
正號崇訓母天下，(母字下各本有一儀字。桉綱目：魏延昌四年，魏尊太妃胡氏為太后，居崇訓。又案：當時太后至因以名焉□十二字，各本俱在下文司空張華宅句下，今移於此，作子注。)在東陽門外二里御道北。(何本無二里兩字。)冀州刺史李詔，(詔，以魏書考之，當从各本作韶。)暉文里是晉馬道里，(各本俱在下文亦有千數四字下，明係錯簡，今移於此。)花林芳卉。(卉，何作草。)永安中，(中字上各本有一季字。)臨去奉辭，(臨去，廣記作將行。)私問舍人溫子昇，(句下毛本及廣記俱重有子昇二字。)聞至尊兄彭城王(至，毛作子，誤。何本脫去尊兄彭城王五字。廣記聞字上有一吾字。案：此彭城王謂勰之嫡子劭也，見本傳，故曰至尊兄也。)皆懷磚叩首，(廣記皆字上有百姓二字。)以美其意。(意字本李璧王荊公詩注引廣記作來字，義似長。)齊人外矯仁義，(外矯，廣記作庶幾。)側肩競入，(此句至慕勢最甚十八字，廣記作促共歸之，苟無荀，無所資，隨即舍去，言囂薄之甚也。)甜然濃於四方。(濃字下何本多泗譬二字。)有在京邑，(有，何本作布。)咸共恥之；(咸，何本作或。)稷下儒林，(儒，何本作孔。)苗莠自□。(苗莠，各本作莠言。)(秦太上君寺。)
在東陽門外御道西。(西，何本作南。毛注：一作南。)檐宇精淨，(精，各本作清。)美於叢林，(叢，當从何本作景。)施錢四十萬。(四，毛本注：一作七。)陳留李崇、(毛本崇字下有一侯字。案魏書崇襲爵陳留公，侯字或是公字之訛。據高陽王寺子注，則當作陳留侯李崇也。)兵部尚書崔林、(兵部尚書，何本作七兵書。案魏書百官志無兵部尚書官名，列傳中亦無崔林其人，惟列傳弟五十七有崔休，肅宗朝進号撫軍將軍、七兵尚書。据此當作七兵尚書崔休。各本誤休為林，何本又脫尚字也。)張倫等五宅，(倫，繞古文苑作綸。)邐迤連接。(迤，何本作逶，毛本作遞。)愛昔先民之重，由樸由純，(何本無昔字。續古文苑謂重字是衍文。)與造化而津勉。(勉字當从各本作梁。案津梁當作梁津，協韻。)濠上之客，□柱下之吏，(□，各本無。吏，各本作史。)臥無為以明心，(臥，當从各本作悟。)實鍾其人。(鍾，何本作踵。)巨量接於物表，(接，各本作煥。)又不偏華上，(上，各本作尚。)進不入聲榮。(何本入作為，聲作身。)拔嶺巖前，(巖，何本作檐。)斜與危雲等曲。(曲字各本作竝。)纖列之狀如一古，(如一，各本作一如。)水紆徐如浪峭，山□高下復危多。(何本作泉水未徐如浪峭，山石不高復危多。毛本作泉水紆徐如浪峭，山石高下復危多。此水字上疑脫一字。)五尋百拔，(拔，何本作援。)□□蓬萊如何？(□□，各本作未審。)或傾或倒，(倒，各本作頹，誤。此與上草字協韻。)玉葉金莖，(葉，何本作蕋。)散滿堦墀。(墀，續古文苑校作坪，以協韻。)然目之綺，(綺，何本作色。)既共陽春等茂，(陽，何作綠。)異人焉識其中？(中，續古文苑校作名。)羽徒紛泊，(紛，何本作分。)丹足出自它鄉。(自，何作於。)伺候鳥之迷方，(伺，當从續古文苑作何。)實神怪之異□。(□，何作趣，毛作趨。)氣嶺與梅岑，隨春之所悟。(續古文苑校云：氣字乃菊之訛，上當脫一字。今無以補之。春字下當脫一秋字。)預參次於山垂，(預，何作務，續古文苑作須。垂，當从何本作陲。)□為仁智之田。(□，各本作庭，續古文苑校作迺。)森羅兮草木，(羅，何作列。)春夏兮其游陟，(其，續古文苑校作共。)方寸心兮何所憶？(心兮二字何本無。)(正始寺。)
寺門外有金象一軀，(有字各本無。)孝昌三年十二月，(月字下各本有一中字。)㪅換以它綿拭。(拭字各本無。)京邑士庶，(京邑二字何本無。)北海大敗，(海字下各本有王字。)此象悲泣如初，(悲字下法苑珠林有一復字。)朝夕惶懼，(夕當从法苑珠林作野。)崩於晉陽。(崩字上法苑珠林有帝字。)在京宮殿空虛，(法苑珠林無在京二字。)是莊帝從父兄也。(是字上何本有恭字。)遂佯啞不語，(何本無不語二字。)復拔刀劍欲殺之。(各本無復字。)恭常住龍華寺，(常住二字何作往。)人神□主，(□各本作乏。)岳立基趾。(趾各本作址。基趾二字疑是棊峙之誤。魏書李騫釋情賦中亦有既雲擾而海沸，亦岳立而棊峙之語。)丞相一揮大定，(揮各本作麾。)招散輕俠，(散當从各本作聚。)痛齊鉗齒。(鉗齒，何本作齒劍。)宸極不可以曠，(以，各本作久。)時多□難，(各本作時遭多難。)敬之哉！(各本重有三字。)功齊四海，(齊，各本作濟。)識無光遠，(光，各本作先。)不敢仰承。(承，何作忝。)凡恭讓者三，(凡恭，何本作恭凡。)逢成濟之禍。(逢字上各本有故字。)謂左右：將詔來！(詔，何作筆，非。)為臣不終，(終，何作忠。)季明不避彊禦。莫不嘆伏焉。世隆既有忿言，(何本無此十七字。)史仵龍、(仵，毛作五。)楊文義(楊，毛注云：一作羊。案：魏書仵作五，楊作羊，毛本殆據書以校此也。又源子恭傳作史仵龍。)表用其下都督□瑗。(桉魏書列傳有寶瑗、裴瑗二人，未知孰是，未敢臆補。)帝每言：太原王(毛本無帝字。)罪有合死，(有，何作亦。)不敢復入朝。(復字何本無。)土木畢工，(工，何本作功，非。)奔長安。(奔字下各本竝有一於字。)(平等寺。)
即是洛陽小寺，(寺當从何本作市。)自立巷寺市，(寺字當从何本衍。)時人謂是魚鼈寺也。(寺當从何本作市。)遂徙居孝義里焉。(何本無里字。)待吳兒甚厚，(兒何作人。)蛙黽共穴，(黽各本作龜，誤。)禮樂所不治，(治各本作沾。)雜以華音，(音何作言。)與五常而竝迹，(常當从毛本作帝。)豈卿魚鼈之徒？(豈何作宐。)急手速去。(急手何作急急，下同。)還奔蕭衍。(衍字下何本重一衍字，屬下句。)朱异怪，復問之。(復毛本作而。)始登泰山者卑培塿，(始當从何本作如。)仁心自放，(仁當从各本作任。)亦不慶弔親知，貴為交友。(知字下何本有諸字。)孝昌年，(年字上各本俱有元字。)元慎退還告人曰：(毛本無退字。)建義，(義字下當从各本有一初字。)京兆許超，(超毛本作兆。)義出方途，(方當从各本作萬，此因万而誤也。)鄰人謂胡兄弟相敺鬥，(何本無鄰字敺字，廣記無鬥字，下句無而字。)即舍宅為歸覺寺，(即字上廣記有胡字。)合家人入道焉。(廣記無人字。)廣陵被廢死，(死字下廣記有焉字。)(景寕寺。)
城南卷第三
山，懸堂光觀，盛一千餘間。(案：此十字疑有脫誤。各本俱作山縣臺觀，光盛一千餘閒。)交疏對霤，(此句上各本有複殿重房四字。)竹松蘭芷，(竹松，何作松竹。)青鳧白雁，(青字上各本有或字。)最得稱首。(得，何作為。)至八月節，(月節二字，各本俱作日字。以上句四月七日校之，當从各本為長。)騰班馬而孤上，(騰，何作跨。)猶聽東吳之句。(聽，何作得。)正光末，(末，毛本作中。)復遷國子祭酒，(復，毛作後。)竟懷雅術。(竟，當从各本作競。)子才恪請懇至，(恪請，各本作辭情。)辭淚俱下。(辭，各本作涕。)所生之處，(桉：所生，謂母也。各本作所在，誤矣。)前格後詔，(各本作前革後沿，誤。)咸自子才出。(咸，何作或，誤。)(景明寺。)
即所謂利民里。(各本無即字。)人謂此地(人字上何本有以世二字。)以二十斤與之。(二十，何本作十二。)東有秦太、師公二寺。(桉綱目：神龜元年，司徒胡國珍卒，追號太上秦公，葬以殊禮。迎太后母皇甫氏之柩合葬，謂之太上秦孝穆君。則師字當从各本作上。)東寺，皇姨所建，(建，何作造。)素綵布工，(布，何作畫。)即是漢武帝所立者。(案水經注：陽渠水又逕靈臺北，望雲物也。漢光武所築，高六丈，方二十步。則武帝二字當从各本作光武也。)至我正光中，(我字何本無。)造明堂於辟雍之西南，(案綱目：魏作明堂在太和十五年，又六年始祀明堂。)設募征格於堂之上、(上字各本作北。)曠掖將軍。(案魏書百官志：弟九品有曠野將軍，從弟九品有偏將軍、褊將軍。此曠掖二字，疑是矌野之訛也。)時虎賁駱子淵者，(時字下何本有有字。)孝昌年，(孝字上各本有昔字。年何作初，廣記作中。)戌在彭城，(在廣記作於。)近洛河，(河何作水。)忽見一老翁來，(翁何作公。)問何從而來，(廣記作云從何而來，各本作從何而來。)坐命婢取酒。(坐字上廣記有既字。)元寶初甚怪之，(廣記無初字。)海陸具備，(備廣記作有。)飲訖辭還。(辭還廣記作告退。)淥波東傾，(東傾何本作漣漪。)唯見一童子，(廣記無唯見二字。)可年十五，(五字上廣記有四字。)鼻中出血。(出血廣記作血出。)(大統寺。)
御道東。(案此三字，各本俱在開陽門三字下，今移正於此。)漢右中郎將(何本無將字。)又讀書碑一所，(讀書二字，何本作讚學。顧炎武石經考引作讚學。案水經注：陸機言太學贊別一碑，在講堂西。下列石龜，載蔡邕、韓說、堂谿典等名。太學弟子贊復一碑，在外門中。今二碑竝無。又云：石經東有一碑，是漢順帝陽嘉元年立。漢石經北有晉辟雍行禮碑，是太始二年立。凡四碑，显無所謂讀書讚學碑也。)魏文帝作典論云：碑(云，當从何本作六。案魏志：明帝太和四年二月戊子，以文帝典論刻石，立於廟門之外。水經注：魏明帝又刊典論六碑，附於其次。則此云字，乃六字之誤也。)猶有四□，(□，各本俱作存。)里有文覺、三寶、寕遠三寺。(里字下，毛本有內字。文，各本作大。桉此十字，疑在武定四年大將軍遷石經於潁十二字下，刊本誤倒也。)遷石經於潁，(桉魏孝靜帝紀：武定四年八月，遷洛陽漢魏石經於鄴。隨書經籍志：後魏之末，齊神武執政，自洛陽徙於鄴都。此潁字，當从各本作鄴。)有大谷棃，承光之柰。(大谷，毛作含消。棃別有重十斤從樹著地盡化為水如十二字。何本無大谷二字，亦無承光之柰四字。下句承光寺三字上有如字，疑此當作有大谷棃如承光之柰。)公懿，(公，各本作恭。)瑯琊人也。(也字何本無。)多所制論，(制論，各本及廣記俱作造制。)復尚公主。(句下廣記有其後謝氏入道為尼，亦來含肅，見肅尚主十六字。)謝作五言詩以贈之。(以字毛本無。)其詩曰：(詩，毛作詞。)無作機上絲，(無字當從各本作今。)頗憶纏絲時。(絲字當从各本及廣記作綿。)鍼是貫錦物，(錦，各本及廣記俱作線。)自中恆任絲。(自，當从各本及廣記作目。)何能衲故時？(衲，何本及廣記作納。)肅甚有愧謝之色，(廣記作謝甚悵恨。)卑身素服，(卑，各本俱作畢。)不聽樂。(聽字下各本有一音字。)道肅一飲一斗，(道，各本作見。)魚者乃水族之長，(乃，何作是。)甚是優劣。(甚是，何本作是有。)沽酒老嫗瓮注𤬪，(𤬪是瓨字之誤。說文：瓨，罌長頸，受十升，讀若洪，从瓦工聲。此與上下句韻協也。)妓兒擲絕在虛空。(絕，當从各本作繩，廣記作袖。)臣始解此是習字。(始，廣記作思。)時給事中劉縞(縞，各本作鎬。)遠來降者好之，(好之，各本作飲焉。)元乂欲為之設茗。(之字何本無。)下官雖生於水鄉，(雖字毛本無。)(報德寺。)
常景為汭頌，(汭頌，何本作勒銘。)實同土中。(同，當从何本作曰。)□夏下風，(續古文苑引作函夏同風。)詳觀古列，考見邱墳。(何本古字下缺一字，考見作列見。續古文苑引作詳觀古昔，列見邱墳。)周餘九列，(列，當从何本作裂。)天地發揮。(揮，何本作輝。)璽運會昌，龍圖受命。(續古文苑言此八字當衍。)永懷保定，(保，毛作寶。)流美洪模。(模，毛作謨。)道東有四館：一曰歸正，二曰歸德，三曰慕化，四曰慕義。(案：歸正等皆里名也，不得言館。案綱目：魏於洛水橋南御道東作金陵、燕然、扶桒、崦嵫四館，道西立歸正、歸德、慕化、慕義四里，以處四方降者。則此當从各本作道東有四館：一名金陵，二名燕然，三名扶桒，四名崦嵫。道西有四館：一曰歸正，二曰歸德，三曰慕化，四曰慕義。道西有四館之館，當作里。)寶寅恥與夷人同□，(□，各本作列。)□□至都久間，阿郍[肱-月+舟]來朝。(此十一字，毛本作蠕蠕主郁久間阿郍肱來朝。郍，當从何本作那。案：蠕蠕，國名也。郁久間三字，姓也。阿那肱三字，名也。當作蠕蠕主郁外間阿那肱來朝。案魏書肅宗紀阿那肱作阿那壞。)單于來朝，(單字上疑當有南字。)莫不歡附。(歡，何本作款。)綠樹垂庭，(樹，各本作桺。)別立市於樂水南。(樂，當从各本作洛。)民間謂永橋市，(謂何作為，市何作寺，非是。)遇牆亦倒。(亦，毛作則。)醜奴破，(破字下各本有滅字。)可覓誠之。(誠，當从各本及廣記作試。)園中素有一盲熊，(有，何作育，無盲字。)虞人牽盲熊至，(盲，何本作育，誤。)送師子胡，(胡，各本作者。)殺師子而返，(殺，何本作卻，誤。)西域胡人所立也。(法苑珠林、廣記無胡字。)發冢取磚。(冢，廣記作墓。)華林都堂(廣記無都字。)黃門侍郎(廣記無侍字。)范友明家奴(友明，廣記作明友。)死者曰：(廣記作荅曰。)家在城西阜財里，(阜，何作準。)無所食也。(廣記無也字。)或遇飯食，(飯，廣記作飲。)如似夢中。(廣記無似字。)門下錄事張秀攜(秀攜二字當从法苑珠林、廣記作雋字，下仝。)詣準財里，(準，廣記作阜。)果有崔暢。(有，何作得。)秀攜問暢曰：(秀攜，當从廣記作雋。)有息子涵，(何本作有一息字子涵，毛本無一字
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>