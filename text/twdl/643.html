<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,奏定《乡土志》例目,新撰《闽县乡土志》,《闽县乡土志》叙目,政绩录一(兴利),政绩录二(去害),政绩录三(听讼),兵事录一(本境兵事),兵事录二(涉及兵事),耆旧录一(德行),耆旧录二(学业),耆旧一(事功上),耆旧广录二(事功下),耆旧余录,版籍略一(人类),版籍略二(户口),版籍略三(大姓),版籍略四(宗教),版籍略五(实业),地形略一(各区),地形略二(诸山),地形略三(水利),地形略四(道路),物产琐记上(天然品),物产琐记下(制造品),商务杂述一(商会),商务杂述二(公司),商务杂述三(本">
<meta name="description" content="奏定学堂章程所列初等小学堂学科，于历史则讲乡土之大端、故事，及本地古先名人之事实；于地理则讲乡土之道里、建置，及本地先贤之祠庙遗迹等类；于格致则讲乡土之动物、植物、矿物。凡关于日用所必需者，使知其作用及名称。盖以幼稚之知识，遽求高深之理想，势必凿枘难入。惟乡土之事为耳所习闻，目所常见，虽街谈巷论，一山一水、一木一石，平时供儿童之嬉戏者，一经指点，皆成学问。_闽县乡土志_全文在线阅读_闽县乡土志_全文在线下载_大玄古籍书库">
<title>闽县乡土志_郑祖庚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">闽县乡土志</span> <br/>
          作者： <span class="inputVal" id="bkauthor">郑祖庚</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]147171</span> <br/>
          说明： <span class="inputVal" id="bkdec">奏定学堂章程所列初等小学堂学科，于历史则讲乡土之大端、故事，及本地古先名人之事实；于地理则讲乡土之道里、建置，及本地先贤之祠庙遗迹等类；于格致则讲乡土之动物、植物、矿物。凡关于日用所必需者，使知其作用及名称。盖以幼稚之知识，遽求高深之理想，势必凿枘难入。惟乡土之事为耳所习闻，目所常见，虽街谈巷论，一山一水、一木一石，平时供儿童之嬉戏者，一经指点，皆成学问。</span> <br/>
          封面： <span class="inputVal" id="bkimg">Z_11688.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]闽县乡土志
[book_author]郑祖庚
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]147171
[book_dec]奏定学堂章程所列初等小学堂学科，于历史则讲乡土之大端、故事，及本地古先名人之事实；于地理则讲乡土之道里、建置，及本地先贤之祠庙遗迹等类；于格致则讲乡土之动物、植物、矿物。凡关于日用所必需者，使知其作用及名称。盖以幼稚之知识，遽求高深之理想，势必凿枘难入。惟乡土之事为耳所习闻，目所常见，虽街谈巷论，一山一水、一木一石，平时供儿童之嬉戏者，一经指点，皆成学问。
[book_img]Z_11688.jpg


[book_title]目录
奏定《乡土志》例目
新撰《闽县乡土志》
《闽县乡土志》叙目
政绩录一(兴利)
政绩录二(去害)
政绩录三(听讼)
兵事录一(本境兵事)
兵事录二(涉及兵事)
耆旧录一(德行)
耆旧录二(学业)
耆旧一(事功上)
耆旧广录二(事功下)
耆旧余录
版籍略一(人类)
版籍略二(户口)
版籍略三(大姓)
版籍略四(宗教)
版籍略五(实业)
地形略一(各区)
地形略二(诸山)
地形略三(水利)
地形略四(道路)
物产琐记上(天然品)
物产琐记下(制造品)
商务杂述一(商会)
商务杂述二(公司)
商务杂述三(本境自售货)
商务杂述四(输出货)
商务杂述五(输入货)

[book_title]奏定《乡土志》例目
奏定学堂章程所列初等小学堂学科，于历史则讲乡土之大端、故事，及本地古先名人之事实；于地理则讲乡土之道里、建置，及本地先贤之祠庙遗迹等类；于格致则讲乡土之动物、植物、矿物。凡关于日用所必需者，使知其作用及名称。盖以幼稚之知识，遽求高深之理想，势必凿枘难入。惟乡土之事为耳所习闻，目所常见，虽街谈巷论，一山一水、一木一石，平时供儿童之嬉戏者，一经指点，皆成学问。其引人入胜之法，无逾此者。当必由府、厅、州、县，各撰乡土志，然后可以授课。海内甚感守令至多，言人人殊，虑或庞杂，用是拟撰例目，以为程式。守令虽事繁，但能征本地读书能文者二三人，按目考查，依例编撰，不过数月，即可成书。事必求其详核，文必期于简雅。俟采辑成编，一面将清本邮寄京师编书局，一面录副详报本省大吏，以免转折迟延，经局员审定删润，俾归一律，订成定本，并各种教科书，发交各府、厅、州、县以为小学课本，庶可成完全之学科，迪童蒙之知识。他日进学成才，皆基于此，贤守令幸勿忽视！
乡土凡分为四：曰府，自治之地，所辖之州县不与焉。曰直隶州，自治之地，所辖之州县不与焉。曰州、曰县，今于四者，均名曰本境。
历史
本境何代何年置？所谓本境者，即现在之府州县名也。
未置本境以前
唐、虞、夏、商、周属何州？
春秋、战国属何国？
秦、汉以降，何代属何郡县？何代改何州县名？
既置本境以后
何代属何州郡府？
政绩录　官本境者有惠政，均纪之以年月先后按目约分三大端通古今而言，后仿此。
兴　利
去　害
听　讼
兵事录
有全在本境者，或本境有何叛党？或他境有何叛党来犯本境？均叙其事之本末。
有涉及本境者，如一大兵事、或在本境为战地，或以本境为险要，或在本境屯驻，则节录在本境一段事。
耆旧录，以本境之乡贤为后学之感动，约分为二：
事业　以实行为凭，孝善于父母。友爱朋辈邻居，如任信于友道恤恤振忧贫是也。
学问　以著述为凭，经、史、子、集、小学、舆地、算学、科技、医学、理化是也。
凡历代名儒、名臣、功臣、名将、循吏、忠节，为本境之产、生人者，均应收入。惟已见正史、国史有传者，不必要完全详录全传，但著录姓名，注明见何史何传。其生平之事迹果能感动人心者，亦须节录一二。不见正史或别史、国史者，应稍详。
附名宦祠　乡贤祠忠义节烈祠附入。
人类　本境于旗、汉户口外，有他种人者，务考其源流，叙其本末、世系。现在户口若干，聚居何村何山？其风俗大略均应编入，其种约分：
回、番、畲、猓、苗、摇、童、狑、犽、狼、皿、、打牲、貂、黎、土司，如土司不属府、州、县者，则由布政司查明编辑。
户口　本境户口丁数，务查明现在实数编入。如有兵荒疾疫，及因农商各事情形变迁，致影响生齿盛衰聚散有相关之故者，悉详载入，并查近年来本境各地。旗户男口若干，女口若干，汉户男口若干，女口若干。
氏族　本境有何大姓？
某姓如何受氏？何时自何处迁居本境？至现在几代？
宗教　本境所有外教，务查明编入。
回教人若干？回教与回种有分别，回种系真阿拉伯人，可编入人类。回教有阿刺伯人，有旗、汉人入教者，均编入此。
喇嘛、黄教、红教人若干？
天主教人若干？
耶稣教人若干？
实业　凡齐民不入他教者，务查明实业，分而为四：
士若干？
农若干？
工若干？
商若干？
地理
本境在省城之何方向若干里？凡言方向，分四正、四隅。言里数，以人行道计。在自？
城之何方向若干里？凡府与直隶州，自治地无此条。
本境四界系何境？如本境之界不止四境者，则以四隅向明之。
本境分为若干区，或名为乡，或名为村，或名为团，或名为里，各就其旧称记之。
何区在城之何方向若干里？
区之四界系何区？仝本境。
城内区内有何古迹，祠、庙、坊、表、桥梁、市镇、学堂？
山　某山在本境治所之何方向若干里何区内，或盘亘数区？山之何方，距何水若干里？指最近处，如近山有数水，均详之。山内有何水源，其水向何方流？
水　叙水道之源委，约分为四；
有源委全在本境者，某水源出本境治所之何方向若干里何区，何山？其水向何方流，经历何区何市镇，至何处与何小水会？其小水发源何区何山向何方流，经历何处来会？又向何方流，至何处入何水，约行若干里？
有源委均不在本境者，某水发源何境何山何方，流至何处入本境，入本境处？在本境治所之何方若干里？向何方流，至何处？有何水自何方来注？又向何方流过何城、何区、何镇市，何大山之麓？须明山之何方向。至何处出本境？出本境处。在本境治所之何方若干里？入何境内，行境内若干里？
有源在本境，而委在他境者。叙法略同源委全在本境者，但后不言入何水，而言至何处出界，入某境行，境内若干里耳。
有源在他境而委在本境者，叙法略同源委⑴均不在本境者，但后不言出本境，而言入何水，行境内若干里耳。
又有人力沟通之水道，务载明何方，自何处上承何水？向何方行过何地？至何处注何水？凡水之可通舟楫者，务注明自委上溯至何区、何地、可行大船，自何区何地至何地可行小船，可以所载之石计大小。或可行筏，凡濒海之境，则须明海岸之湾曲港及所辖之岛屿，并注明海岸岛岸之湾港何处可泊，轮船何处可泊，民船濒长江大湖之境，亦须记江湖之港，何处可停泊，凡山间之水流，可行船者务注明何处为急流，何处为平流，水有春夏涨而秋冬枯者，须分别注明。
道路
自本境治地起，出城之何方，行若干里，为何地？每十里必记一地名。又行若干里，逾何山岭？渡何水，至何地，与何支路会？其支路何方，自何地来，经何地，过何山，水行若干里来会本路？又向何方行若干里逾山渡水，过何地，同前。至何地。或左或右，分一支路，其支路向何方行？计里逾山渡水过地同前。至何地？或会何路？或出界，或止本境路，又向何方行若干里？同前。至何地出何界？与何境何路接？
物产　分天然产、制造产二端。天然产，动物、植物、矿物是也。用三者之本质制成器物，则制造产也。今以天然产列上，制造产列下：
动物
动物制造。
植物
植物制造。
矿物
矿物制造。
制造之品虽多，其本质不外动、植、矿三类，如虎、豹、牛、羊，皆天然动物产也，其骨、革、齿、毛所制之物，皆动物制造也。丝出于蚕，蚕为动物，产丝则为动物制造。布出于棉，棉为植物，产布则为植物制造。他如金、银、铜、铁、锡、玉、石所制之器皆然。兹举一二、以概其余，或有合数质为一器者，则取其多数而归类焉。惟天然产、制造产均应分大宗、常产、特产而注记之。又有本境之天然，而在他境制造者，或他境之天然，而在本境制造者，尤应分别详载。
商务
本境所产之物，所制之品。
何项在本境销行？每岁若干？
何项运出本境？注明水运、陆运。在何地销行？每岁若干？自他境何地运入本境之何货物？注明水运、陆运。在何地？每岁销行若干？
校　注
⑴原文作“叙法略仝源学均不在本境者”，“学”字应为“委”字之误。

[book_title]新撰《闽县乡土志》
审定者
督修福州府知府补用道　永嘉吕渭英文起
赞成者
筹办同知衔闽县知县　平湖朱福星聚五
总理同知衔知县戊子科经魁　闽县李骏斌允卿
纂修者
总纂戊子科举人　闽县郑祖庚新樊
副纂汀州府教授已丑科举人　侯官陈永鑫荔裳
副纂优行生员　闽县张绍九鉴秋
分纂壬寅科举人　闽县王际镐心平
访事者
调查委员福建候补巡检　番禺马衍奇籋云
调查委员福建候补县丞　番禺沈福田研农
总采访芦川学堂教习监生　闽县郑毓寅笏墀
分采访甲午科副举人　闽县徐德枫醒轩
在事者
誊录育菁学堂教习监生　闽县李鼎金叔慈
誊录监生　闽县韩其栋瑞堃
誊录廪生　连江魏镕可陶
誊录监生　闽县沈瑞麟彦臣
校录监生　侯官刘商念汤
核对监生　闽县陈秉规庄坡
收掌监生　长乐郑承渠少经

[book_title]《闽县乡土志》叙目
叙一
闽虽首剧，邑乘阙如，征文述献，谓之闽书，其目曰考者，摭其实以辨其虚也。曰录者，举其要以概其余也。
建置沿革考，未建置前，已建置后。
政绩录，兴利，去害，听讼。
兵事录，本境之事，涉及之事。
耆旧录，德行，学业，广录，余录。
叙二
江淮迁后，衣冠入闽。风犹关洛，谓之闽民，其目曰略者，最其大凡以联吾之人也。
版籍略，人类之异种，旗汉之户口，民族之大姓，回景之宗教，四民之实业。
叙三
某山某水，比物此志，区而程焉，谓之闽地。其目亦曰略者，纪其冲要，以统其歧异也。
地形略，区、山、水、路
叙四
经纶蓝缕，广斥草莱，农、工、商、学，谓之闽财。其目曰琐记者，富闽之胚胎也。曰杂述者，强闽之介媒也。曰附载者，保闽之富强，不可以无才也。
物产琐记
动、植、矿物、天然品。大宗、常产、特产。
动、植、矿、物制造品。本境自制本产之物，本境加制他产之物、他境加制本产之物。
商务杂述
商会
公司
本境自售货。
输出货茶业、木业、纸业、杂货。
输入货鸦片、各种洋货，米豆、各处土货。
附载　船政、铁路。
闽县建置沿革考
未置本境以前
唐、虞属扬州极南徼外。
《山海经·海内南经》；闽在海中，西北有山，一曰闽中。山在海中。《禹贡》以前，东南一区，不通大陆。《府志》列表，唐虞属扬州南境；本九州既定后而言。
夏、商属扬州南境。
《通志》云：“闽当海澨，亦扬州地，列表但载扬州，未云南境，略之耳。”《府志》定为扬州南境。考《禹贡》，扬州贡橘、柚，闽亦产橘，则为扬之南境无疑矣。夏少康封少子无余于会稽，实为越祖。然其时，闽尚未通上国，即汲冢周书，附述伊尹朝，献《商书》，正东越、沤正南、瓯邓。亦仅及瓯而不列闽也。
周属七闽地
周成王封熊绎于楚蛮，五世孙熊渠伐庸扬粤至于鄂，立少子执疵为越章王，在楚蛮江上之地。《周礼·职方纪》“七闽”。康成注：闽蛮之前，熊渠之后叔熊自楚如蛮。后子孙分七种，故谓七闽。
春秋、战国，属越地边徼。
无余国于会稽，二十传至句践，又六世至无疆，灭于楚，播迁海上。七世，无诸起，王闽越，姓驺，一作骆。
秦属闽中郡
秦并天下，悉废诸侯。无诸之地，改置为郡。后诸侯畔秦，无诸亦遂佐汉。
汉属闽越国，元封后为冶县。建武后属会稽南部。
无诸佐汉，诛秦击楚，屡有战功，高帝复立为闽官地⑴，王闽中故地，都冶，即今越王山南布政司北属之地界。孝惠再叙越功，分东瓯地封东海王摇，摇与子无皆句践后。孝武建元三年，闽越击东瓯，汉救之，《汲冢》：众徙江淮，其地亦全属闽越。六年，余善杀其兄郢，仅立无诸孙丑为越繇王；余善杀郢后，威行于国，自立为王，汉不禁，因亦立之，为东越王。元鼎五年，闽越乱，汉击余善。元封元年，繇王居股杀余善降汉，封居股东城侯，徙民江淮，虚其地，闽越亡。厥后民逃山谷者颇出，自立为冶县，有今福建通省及浙、温、台、处等府之大，汉抚之，属会稽郡，置侯官都尉。《汉书地理志》会稽统县二十六，其一冶。师古曰：“本闽越地。”《后汉书·郡国志》，会稽统十四城，其一章安，注：“故冶、闽越地。光武更名。”其后分侯官都尉为东、南二部，章安县属南部。有谓章安之冶当作治字，后去其旁、即今台州者，而故冶在会稽东南，久称东冶，以别于金陵之冶城。至建安初，置侯官县长，辖今福、兴、泉、漳四属之地。惟《三山志》则云：“光武时，即已于冶地改立东侯官。”按东之者，以别于北地张掖之侯官。又《鲒埼亭集》亦言《后汉郡国志》东部侯国，即东侯官之。
三国吴属建安郡
孙氏永安三年，分会稽南部立建安郡、县为侯官地，属建安。
晋属晋安郡
太康三年，分建安为晋安郡，本东侯官故地，省建安典船或作“曲舟”。校尉，置原丰县，为闽县胞胎时代，晋安郡领县八，原丰为首。自是之后，历代皆为首邑，原隶扬州。元丰元年，隶江州。
南北朝，宋属扬州晋安郡、昌国郡、晋平郡。
宋元嘉间，改昌国郡，见《重纂福建通志》。寻复故。孝建元年，柳元景封郡公，地属之。大明三年，景以改封而去。四年，刘子勋封晋安王，领其地。泰始二年，地属晋安县子周盘龙。龙后改封沌阳。四年，晋平郡王休佑领其地。寻废，立其子宣彦为原丰县侯。
齐属扬州晋安郡
建元四年，地属晋安王。王，武帝七子，名子懋，有才学，撰《春秋例苑》三十卷，寻遇害。建武元年，隐王宝义领郡治，封晋安王。
梁属东扬州晋安郡
简文帝于天监五年，王晋安。或云其时并侯官于原丰，合为一县，名为东侯官，此说未确。承圣元年，封萧方智晋安郡王，抚其地。方智，元帝子，敬帝也。普通六年，晋安与建安、南安、俱隶东扬州。
陈属闽州、丰州、晋安郡。
永定初，分东扬州、升晋安郡为闽州，治原丰。按梁、陈之原丰，一作东侯官。《隋志》注，旧曰东侯官，改原丰。《一统志》、《读史方舆纪要》及《福州府志》、《重纂通志》皆云：梁曾改原丰县为东侯官县，至隋而复然，未见历史正文，非实事也。似沿后溪东侯官而误。天嘉六年，仍隶东扬州。光大元年，取原丰之名，复升郡治为丰州，领县四：原丰、侯官、原丰与侯官并列，可见东侯官之诬。罗江、温麻。见《福建前志表》。时州久为侯官人陈宝应所据。宝应父羽，有才干，为郡雄豪。梁末侯景之乱，晋安太守萧云以郡让羽，宝应实典兵权。侯景平，因即以羽守晋安，羽求传位宝应，许之。宝应但封侯官县侯，史亦未云封东侯官县侯也，此又一证。寻反，伏诛。文帝乃封六子伯恭王晋安，原丰为晋安首邑地，即今闽县也。此未置本境以前之大略。
既置本境以后
隋闽县属泉州。大业后，改属闽州、又改属建安郡
文帝开皇十二年，以原丰为闽县，闽县之名始见。方九年时，改晋安为泉州，至是复改原丰为闽县。炀帝大业初年，县为闽州治，三年，改为建安郡治。
唐闽县属建州、泉州、闽州、福州、长乐郡
武德初，闽县属建州。六年后，建州属泉州都督府。贞观初，改隶岭南道。景云二年，属闽州都督府。开元十三年，属福州都督府。天宝元年，改隶江南道，寻复改长乐郡。元和间，王潮据其地。乾宁三年，唐擢潮弟审知为威武军节度使，县地属焉。
五代梁、唐、晋闽县又名长乐县，属闽国。汉、周、闽县据于钱氏。
梁开平三年，封王审知为闽王，县沿旧制。审知，光州固始人，兄潮为县吏。唐末，随王绪自固始南奔，越南康，入临汀，陷漳浦。绪性猜忌，潮擒绪囚之，绪自杀。军士推潮为主，此为王氏入闽之始。潮复引兵围泉州廖彦若，得其地。景福元年，唐以潮为福建观察使。潮以审知为副使。潮卒，审知代立为节度，俭约礼贤，建学四门，以教闽士，历四主而亡。唐长兴四年，伪闽延钧改元，升为长乐府，领县十四。县更名长乐县。清泰二年，复旧。石晋之时，伪闽建东都。天福六年，县复改名长乐，明年复旧。后汉天福十二年，李仁达降于吴越，乾佑元年，地为吴越所有。周广顺元年，属彰武军，时无所建革，县仍其旧。
宋，闽县属福州
宋太平兴国六年，析闽县九乡地，增置怀安县，并属福州威武军。景炎元年，改福州为福安府。端宗即位于此。
元，闽县属福州路
至元十五年，改为福州路，闽，其领县也。
明，闽县属福州府
万历八年，省怀安，并入侯官，而闽县地界始定。
国朝因之。
此自隋以后，为既置闽县本境之情形。
校　注
⑴原文作“复立为闽官地”，系误，应为“复立为闽越王”。

[book_title]政绩录一(兴利)
兴　利
晋
严　高按高所开水利，闽、侯官二邑均受其惠，故两志互见。
太康三年，为晋安太守，宽惠得民。时初置郡，诏治闽越故城，高更筑子城以广之。尝凿迎仙馆前，连澳桥，通舟楫之利。又于城外浚东、西二湖。溉田数万亩，利尤大焉。
南朝宋
阮弥之
江左人。元嘉时，改晋安为昌国郡。详见《重纂福建通志》。弥之。□□□□未知学，弥之教稼穑，兴学校，家有诗书，市无嚣斗。连□夷海寇之乱，文帝遣袁渝觇其吏治，渝数称弥之仁声惠政，帝欲大用之。闻檀道济之死，叹曰：“檀公社禝臣，我在内，必不使上有此失。”遂以忧卒，谥忠惠，闽人祠之。弟仁之，永之，相继袭其任。弥之入闽兴学，在虞愿、李椅、常衮诸君之前，乃人不知昌国之即晋安，而略之也久矣。按昌国太守阮公祠一在乌石山，已圮。一在本境东门外归善里。
虞　愿
字士恭，余姚人。泰始末，为晋平太守。初立学堂，教授子弟，为政廉平，人怀其惠。按愿能见越王石事，至今传为美谈。
唐
李　椅
唐宗室。大历七年，都督福、兴、泉、汀、漳五州军事，领观察处置等使。考礼正刑，颁赋定役，削去苛政，兴教劝学，德洽荒服。远平粤乱，哥舒冕就殄，卒谥曰成。按今府学在本境兴贤坊，即椅当年所建。
常　衮
京兆人。建中初，以故相观察福建。初、闽人自乐其土，不愿仕。衮设乡校，课文章。乡郡小民有能诵习作文者，必具宾主之礼，亲加劝导。闽俗为变。衮墓一在马鞍山，一在永福葛岭。其裔恒及大淳宦闽，知葛岭坟为确，往拜之。
沈亚之
字下贤，吴兴人。长庆初，为福建团练副使，为民兴利，著有劳绩。
李　茸
太和中，闽县令。县东近海，每岁六月，潮水咸卤骤至，败禾苗。茸奉诏修筑海堤，潴溪水。其地三百余顷，皆为良田。利周于民。
五　季
张　睦
固始人。从王潮入闽。审知使领榷务，招徕商贾，敛不加暴，用日以饶。审知表请于朝，授三品官。王闽富强，睦有力焉。
宋
谢　泌
字深渊，歙人。景德初，知福州事，有恩于民，尝修澳桥，易木以石，民便之。后元积中来守是郡，书“去思”二字，易桥名。
蔡　襄两志互见，说详严高。
仙游人。知福州，复五塘以溉民田，又奏减五代时丁口之半。嘉祐初，再知福州。作《五戒》，除浮屠、巫觋、蛊毒之害。两莅瘠郡，弊政陋习，一切蠲除。虽汉之良二千石，不是过也。
黄德裕
字仲益，邵武人。元丰中知闽县，方正有为。
梁克家
晋江人。淳熙间，以资政殿大学士领福州军州事。克家负海内重名，在郡尤留意民事。尝修《三山志》四十卷。
真德秀
字希元，浦城人。端平初，以显谟阁待制知福州。戒所部无滥刑，无横敛，无徇私黩货。旧有市令司，官市于民则减值，德秀罢之，曰：“物同则价相若，公私何异耶？”又革闽县里正，发谷赈荒，殄海寇，迎聘耆儒。躬临讲席，以教郡之子弟。政绩卓然，除害听讼，犹其余事也。夫市令里正在昔为民蠹者，今则议设矣。事变无常，固不能执古法以绳之也。
元
张孝思
字元中。大德间，一作至元中，恐是”字元中“之讹。福建廉访签事。廉直守法，摧击奸贪，发庾活饥，筑堤障海。宽征均徭，戢兵弭盗。复置养济院以居养无告。其德政在民者如此。
明
王　恭
濠州人，尚明太祖公主。洪武初，为福建行省参政，抚循凋敝，不遗余力。以指挥李惠城福州，并建楼橹，先造一楼于城北，跨越王山，今名样楼。
杨士英
洪武中，知福州，为政严明。兴礼让，厚风俗。凡百建置，俱有条理。
唐　珣
字廷贵，华亭人。成化间知福州。以兴学劝农为先，尝创迎春亭于东郊，以省耕敛。令民垦江洲可以为田者，筑塘五虎以捍海潮。均监司徭役，修绿榕、广坑等桥。置义仓，设丛冢，禁火葬。便民之事，知无不为。捍海垦荒，尤利在万世焉。
汪文盛
字希周，崇阳人。嘉靖三年，知福州。有吏才。初至，值大祲。疏乞蠲租发廪，复四乡社仓，仿朱子备荒法，行之，尤注意水利，开上王旧港，塞新河，灌田四千余顷。瘠土均为沃壤，仁人之泽，洵溥矣哉！
许子良
字直卿，仁和人。隆庆初，知闽县。为政和平简易，催科不扰民，皆阴受其益。君子不言利，而利覆一邑矣。后为都御史。
国　朝
金光祖
关东人。康熙元年，官福建右布政，值迁界令行，光祖多方拊恤，俾沿海流移，咸得乐业。凡向化新附之众，安置有方，而均平赋役，厘剔里胥积弊，尤为民称颂焉。
佟康年
字晋公，辽人。康熙十九年，授福建布政使。赈灾伤，施医药，日以济人为事。闽、侯二邑，里胥逋粮、拖累有年。康年捐数十金，代为偿补，闽人德之。盖捐俸偿逋，受惠非独里胥而已也。
张伯行
字孝先，仪封人。康熙乙丑进士。四十六年，抚闽。甫下车，即以表章道学，培植人才为先务。创鳌峰书院，建藏书楼，征士之秀者读书其中。于吏事尤剖决若神。闽中买贫女为婢，服劳役，有至无齿不嫁者。或鬻为尼，获倍价。伯行谕令赎归，或分俸代偿，严幼女为尼之禁。民感其义，俗遂革。时有“为民如慈母，训士若良师”之颂。自奉菲约，官吏化之。
李发甲
字瀛仙，云南举人。康熙五十二年任福建布政使。以孝弟化民，以清正率属。捐俸修洪山桥，建六柱洋亭，以便行人，道路戴之。
赵慎畛
字笛楼，武陵人。嘉庆丙辰进士。道光三年，督闽浙。谓正民风，必先饬吏治、端士习。时吴荷屋鹾使，增建凤池书院。慎畛虑无以经久，为定规条，捐充膏火。于是绅商争相乐输。乃即其间，建佳士轩以励多士焉。旋调督云贵，闽士思其泽，岁时就佳士轩祀之。
吴荣光
字荷屋，南海人。以翰林官福建盐法道。时值嘉庆之季，盐商犹多殷实。官都转者，恒视为利薮。荣光独裁汰陋规，续建凤池书院于省垣，其规制视鳌峰。寻复开藩八闽，于地方利弊，悉心兴除。卒官湖广总督。所著有《吾学录》盛行于世。闽士奉其栗主祀凤池书院。
徐宗幹
字树人，南通州人。以进士官山东知县，有治绩。侯官杨庆琛为布政使，保其才堪大用，荐擢福建汀漳龙道，调台湾。未几升布政使，缘事左迁浙江按察使。告归，御史林寿图又以悃愊无华保之。遂以巡抚来闽。时左宗棠督闽浙，雷厉风行，宗干济之以宽。福州粮米常仰资贩运，每苦不给。绅士郭柏荫等以采办请，宗干议，官办不如商办，乃创入口货船凡带米者，概免厘税。宗棠良其策，会奏准行，民食充裕。其他善政，亦多由宗干发之。故同治间寇乱虽未尽平，而民生不蹙，以积劳卒官，谥清惠。
左宗棠
字李高⑴，湘阴举人。以军功荐升闽浙总督。时大寇虽平，而上下游诸府，椎埋攻剽之习，尚时有所闻。兴化民俗尤顽悍，会党蠢动，至树黑白二帜以抗争，仇杀无虚日，官不能治。宗棠严加诛锄，四境粗安。于是整吏治，礼士人，创书局以修正谊堂全书。康熙间，张伯行抚闽，集十郡名士于鳌峰书院之正谊堂，纂订儒先文集，故名为正谊堂全书。建正谊书院以课举贡。在本境东街，今学务公所。开桑棉局于绘春园，耿继茂故别墅，在水部门外五六里，俗呼耿王庄，今即为左文襄祠。以辟利源，其余善政，不胜枚举。旋改督陕甘去。光绪甲申，马江新败，民日十数惊，廷旨以宗棠督办福建军务。旌麾到省，民心遂安。次年秋，以劳卒于军。闽人罢市巷哭。朝廷敕建专祠祀之。
沈源深
字叔眉，祥符人。光绪庚寅，以侍郎来闽按事，适学使者乌拉布卒，源深遂留闽督学。每试士，吏唱名毕，饬胥役按名搜检，得怀挟书籍，悉火之。扃门后，终日危坐堂皇。丁役士子，咸慑其威。枪代传递之弊以绝。源深服膺宋学，推宗程、朱，故所至皆以课士。士亦争加。讲求，文风一变。正谊堂全书户诵家弦，有洛阳纸贵之况。辛卯九月，差竣，拟北旋，而廷旨仍留，庠序相庆。逾年遽卒，士无贤不肖，皆惜之，环请大吏建祠，祀之乌石山。
校　注
⑴原文作“字李高”，“李”字误，左宗棠字“季高”。

[book_title]政绩录二(去害)
去　害
唐
阎济美
贞元末，授福建观察使。升辞日，德宗喻以农事，且言南方山水之富。到官创望耕亭。前观察奏置监牧，索部内马五千匹，牛羊称是。济美奏罢之。力除弊政，不阿同官。常赋之外，不加征奏。民瘼关心，于此可见。迁浙西，剌华州，擢工部尚书。卒谥曰温。
朱　玑
字仲齐。咸通进士。闽帅郑镒荐玑，由古田令擢为团练使。按代郑者实为陈岩，玑在岩前实是副使。黄巢寇福州，玑招集义勇，分屯要害，寇莫敢犯，明亦有名将朱玑，以指挥破倭烽火门。后追海盗曾一本，亡于阵。
宋
王　平
莆田人，知福州。大中祥符初，转运使王贽言，福州官田宜依漳泉例课租。平曰：“是额外增税也。”奏止。宋代郡守得专奏，不受制于上官，与今世异。
胡　则
字子正，永康人。知福州。天圣初，张希颜奏请官庄田纳二税外，仍输租米。则奏罢之。
燕　度
字唐卿，益都人。嘉祐中，知福州。闽多盗，度请假事权治之。遂加兵马钤辖，盗以少戢。
元　绛
字厚之，吴县人。嘉祐间，知福州。悉罢钱氏时无名之征。数十年民困，为一苏焉。
孙　觉
字莘老，高邮人。元丰初，知福州。时小民欠市易钱，系狱甚众。有富人出钱五百万缗葺佛殿。觉谕其代偿，囹圄一空。易无益为有益，是真能权者。
曾　巩
字子固，南丰人。熙宁末，知福州。将乐盗既降复合，巩以计致之，自归者二百人。又擒海盗数十人，境内盗息，民以安堵，巩之赐也。
韦　骧
字子骏，钱塘人。元祐进士，为福建路转运判官。值年饥，骧以去京师远，擅檄州县发廪，自疏专擅违法之罪，诏释之。闽盗多阻险为患，骧悉擒捕之。弭盗赈饥，善于权变，必求安民而后已。
江　常
字少明，惠安人。靖康初，知福州。时建贼乘海迫城，常谕以祸福，贼罗拜散去。州卒骄横，喧噪牙门，常治其黠恶，纪律肃然。
张　守
字子固，晋陵人。绍兴初，知福州。时右司员外郎张宗臣请筑州城。守以州人困疲，奏止。闽自范汝为扰后，公私空乏。守抚绥凋瘵，奏蠲所贷常平缗钱十五万。初，伪闽分八州之产为三等，上给寺观，中给土著，下给流寓，守斟酌存留有差。
方廷实
莆田人。绍兴中，为福建提刑，时海盗窃发，廷实引用郑庆、郑广辈，以盗御盗，遂相次遁去。又奏除铺例和买之害，发常平米以赈旱饥，民赖以济。
张　维
字振纲，剑浦人。绍兴进士，知闽县。定差役条约，赀倍者半其停年，民以为便已，而制下，更定役法如之。维又定丁匠之役，岁不过三日，民号之曰张太清。
宋若水
字子渊，双流人。官吏部，为时相所忌，出提举山东常平。寻移福州。闽俗多不举子，若水力禁之。
蔡幼学
字行之，瑞安人。光宗朝，提举福建常平。时朱文公居建阳，幼学每事咨访。嘉定间知福州，进安抚使，政尚宽大。州例抑民买盐，有差盐浮盐名色，皆出常赋之外。幼学力请蠲免，不报。提举司令民以田高下藏新会子，不如令籍其资，幼学曰：“罔民而可为乎？”拂袖归。
杨长孺
吉水人。嘉定间，知福州，兼安抚使。理宗尝问廉吏。真德秀对曰：“若杨长孺守闽，今之廉史也。”其推重于名贤如此。
徐鹿卿
字德夫，丰城人。嘉定间，干办福建安抚司事。居官廉约，不私一钱。会汀、邵寇作，鹿卿赞画备御，凡避寇入城者，多方赒济，所活甚众，民颂之。
元
百家奴
父唆都，有平闽功。百家奴亦以平闽、广之功，为海外诸番宣慰使，兼福建市舶司提举，镇守福建，寻兼福建道宣慰使、都元帅。时福建水灾，出私钱市米以赈，多所全活。
范
字亨父，一字德机，清江人。由翰林供奉改闽海道知事。闽有文绣局，取良家子为绣工，吏因为奸。作歌诗述其弊，廉访使以闻，遂罢遣之。所至雪理冤滞，狱无系囚。案无积牍，龚、黄治术，亦何多让。
庄　嘉
字子敬。至正中，为闽海道廉访使。屡剿平寇贼，逢岁饥，救荒有法。每出，闽人罗拜之。既擢去，则奉木主祝其长生。其为民爱戴若此。
王　翰
字用之，灵武人。除福州路治中，适三魁贼起，翰自造其垒，谕降之，又戢泉州土寇柳莽。元亡，屏居山中，有荐之者，作《绝命诗》数首自裁。就义从容，尤瞻大节焉。
明
严　禄
开化人。洪武初，知闽县，临其上者，皆大吏，而朝使贡蕃，络绎往来，宿顿省垣，供亿无已。禄独不扰民，然事亦自办。闽邑田赋倍他县，禄力请大府而均之。元、明后，治官之官日多。省会首邑，官瘏民痡，闽人士益念禄不置。
林　逊
潮阳人。师事蔡希仁。洪武乙丑进士，即授闽县丞。岁饥，请赈，多所全活。又疏请豫防海寇，厉禁沿海捕鱼，优诏答之。夫丞，微官耳，顾敢言事，抑亦难矣。然不如连络渔团，振兴渔业，则海利开、海权振，而海盗自销尔。
陈敏政
临安人。宣德间，知闽县。时中贵旁午闽中，求方物，敏政以智应变，奸徒敛手，里胥不扰，所保全者多。
路　璧
安福人，福建左布政使。先是，闽人贡献供亿，均取八郡，不计大小。璧视民数为等差，而均其役。又年征税价输京师，吏胥因缘为私当事者不之省。璧悉厘革之。留心利弊，可以风世。
陆　偁
字君美，鄞县人。巡按福建，升按察副使，巡视海道。时海寇充斥，编户焚荡。偁演水战火攻法，拒击之。以什伍编海艘，稽其出入，立赏格，严哨探，沿海肃然。
蒋　濙
字子川，上饶人。弘治中知福州。性峻直、镇守太监骄恣，濙不少屈。灵济宫旧遣中使挂袍，岁费公帑万计，濙疏罢之。后数岁一遣鸿胪官，著为例。与当事不合，弃官归。时议称之。
夏从寿
字如山，江阴人。福建左布政使。时有海舶逾制，巡海者欲没入之。从寿曰：“海乡以船为业，夺之，是驱其为盗也。”已而失船者果皆入海。从寿榜之，乃首服。适有诏赦民田租之半。计闽当缺军饷数月，从寿请留岁解银十万以充，恳疏至再，乃得如请。后擢郧阳巡抚。
胡文静
字士宁，山阴人。巡按福建。灵济宫挂袍，麋帑扰民。蒋濙疏罢之。然犹间岁遣中贵。文静奏请，从便附赉。又疏革新设抽分处所，及禁约各镇守衙门横索助贡等项银两，中官为之戢。平海寇王宏瑀，获其魁，解散余党。勅赐银币。山寇詹师富等啸聚剽掠闽、浙、粤，文静设计擒获。巡抚王守仁上其功，擢南光禄少卿。临事敢言，济变有识，洵称循吏。
魏　棨
新建人。以吏部郎中出参闽政。时古田杉洋盗马周良等纵掠至省垣傍近。或议屠杉洋。棨曰：“杉洋数千家，岂尽盗乎？”台使属棨经略，棨勒兵守要害，其党缚周良诣降，余众罔治。流贼复扰古田，棨部署市民二百人，衔枚夜伏，悉捕斩之。终棨任，贼无敢入福州界者，吏民绘象祀之。
聂　豹
字文蔚，永丰人。按闽，奏罢镇守太监及中官之司市舶者。行部所至，奸民猾吏先得立名，悉捕治之。建养心书院。观风较士，诵《小学》、《礼记》诸书面训之。其留心吏治，洵不可及。
樊献科
字文叔，缙云人。按闽。先是，使者行部，有司具驺从，供帐甚都。献科先戒罢之，单车行部。岛夷犯濒海诸郡，汀州盗阻山为寇，诸将拥兵键城。科慨然曰：“人臣奉玺书境外，苟利社稷，专之可也。山海方螫毒，任事者键城自守，如元元何！”闽抚闻之投袂起，视师，诸将始决战，岛夷尽歼焉。
何维桕
字乔仲，南海人。按闽。值大祲，殚心荒政，全活数十万人。疏劾严嵩五事，逮下诏狱，民攀送者哭声振林木。嵩败，起，官至大宗伯。
胡有恒
字贞甫，山阳人。知福州，为政勤敏。先是，郡驿传多役富民，往往破产。有恒请更雇役，令民出输，官费始有经。御史下其法于七郡。
秦　淦向程附
字懋清，慈溪人。嘉靖时，知闽县。值倭乱，绅富闭籴，淦望门劝贷，设粥厂以活难民，获全者众。又有向程者，亦慈溪人，隆庆中，来宰闽邑，名与相埒，民呼“秦向”。有汉召父杜母之风焉。
殷从俭
字汝中，临桂人。隆庆间，抚闽。先是，福建以倭寇故，籍民田为戎饷，名曰：“丁四粮六”。每易抚臣，辄增分数，即岁祲必取盈。从俭悉复原制，省冗费，汰虚兵，肃吏治，所著《八闽政略》，皆其躬行者也。居官廉静简约，以休息为事。及卒，橐余十数金而已。民祀之于西湖。
庞尚鹏
字少南，南海人。万历初，代殷从俭抚闽。甫下车，求民利便而张弛之。吏民、军帅、士卒皆得自达。复请于朝，蠲八郡五十邑逋征五十万计。商贾之征，舟航之费，冶铸之利，寺观之租，悉裒以予民，岁亦不下万计。其所行一条鞭法，赋额易知，虽下户里民，皆晓输纳之数。在浙有所搏击，及抚福建，墨吏望风解绶，尚鹏更为宽大。逾年，擢左副都御史去，民遮道哭送。闻其卒，为之罢市，祀之西湖。岁时伏腊，呼为庞公福。闽语谓祀神为福。惠泽深入人心，及今犹未艾云。
袁一骥
字希我，江阴人。万历间抚闽。税监高寀被命兼管粤税，造楼船，治戒器⑴，招集亡命，征集百货，躬出与夷互市。粤民集其门，索市直不与，因群噪，寀杀伤百十人，射火箭，焚民居无算。复驰入辕门请救。一骥叱曰：“尔虐吾民，何救为？”寀邀至通衢，百姓将群杀寀，骥止之。俄流言，以骥鼓民与寀为难，遂屡疏乞归，闽人祀诸九达之衢。
国　朝
佟国鼐
辽东人。顺治三年随师入闽，任巡抚。招流亡，安反侧，远近怀服。戊子岁饥，土贼聚众围城。适大兵进讨两粤，留守不满千人，国鼐探知贼情，伏精骑近郊，擒斩渠魁王细居、李夫人等，贼众远遁。又令参将王进、田胜等剿捕郡邑余寇，境内以安。时巡按周世科专任严，而鼐济之以宽。多所全活，闽人德之。
佟国器
国鼐诸弟。顺治八年，任福建左布政。十年，擢巡抚。闽自明季，版籍淆乱。兼兵燹后，户口散亡，吏胥挪移为奸，里民大困。国器檄行郡县，履亩受粮，现丁输税，民乃得苏。时郑氏雄海上，禁旅征剿，飞刍挽粟，刻期猝办。又累疏陈请拨给淮浙盐饷，协济军食。简选将士，历剿延建各郡，山寇悉平焉。闽人与国鼐、康年，并称三佟。
许世昌
辽东人。康熙元年，抚闽。先是，郑氏陆梁，沿海诸郡制造战舰、火炮，部议以浮价驳减二十余万。世昌虑依议核减，势必分派民间。遂具疏力请准销，又请蠲顺治十二年以前牛角等税一十余万，免民屯久荒田粮六十余万，给迁界穷民牛种，劝令开垦田园。复念播迁之后，饥寒疠疫，捐俸委官，于七门及近郊，赈粥施药，全活数百万人。时有“万姓饥病，仁天活命”之谣，为国家培元气，洵称开创功臣。
范承谟
字觐公，沈阳人。太傅范文程子。康熙十一年由浙抚召对，特简闽督。十二年冬抵闽。承凋瘵之余，百务废弛，兼撤藩旨下，奸宄扰攘。承谟多方计划，期弭乱消衅。然耿逆已蓄异谋，巡抚刘秉政阴附贼，绐承谟入见，承谟不为屈，绝食十日，求死不得，被拘禁三年，著《蒙谷》自序百苦，吟《武夷歌》以见志。康熙丙辰秋，耿逆势蹙，出降，虑承谟发其奸，勒杀之。事闻，谥忠贞。公莅闽仅五月，洞烛逆谋，先几布置，惜同官掣肘，功弗克就。然适以成公之烈，公亦可以无憾矣。
姚启圣
号尤奄，其先为浙之绍兴人，入汉军籍。始任香山县，诖误去官。十三年，三藩反，起为郡佐，迁温处道，随大师平贼，为福建布政使。轻徭赋，与民休息，而矜慎管钥，吏莫敢为奸。时郑氏跳梁海上，乃私募壮士，有澄清海外之志。或谓公：“文臣奚事此？”则掀髯笑曰：“若以文武有二途耶？”十七年，擢福建总督，举循良，惩贪墨，捕诸豪憝置之法。境内肃清。益毅然以平海为已任，移节驻漳，开招徕馆，礼降者以示宽大。诇知泉川施琅习水战，熟悉海上情形，疏请授为大帅。二十二年六月乙酉，与琅决策，从平海进兵，克澎湖。七月丙申，克塽率众降。凯还，后题复海界，迁民俾安旧井。又置通省郡邑学田，供贫士膏伙。寻以病卒于官。榇出西门，士庶泣奠者相属，祠于洪山之浒。《旧志》云：公美须髯，多奇计。其初议平海也，敌遣侦者觇动静，会元夕，张灯置酒还珠门，漏下二鼓，忽称疾，命属吏行酒，而公已开南关，疾驰三百里，至五虎门，调将出师。在漳州时亦多出奇用间。故其党相猜，纳欵之计遂决。昆仑之战，蔡州之捷，古今人何必不相及乎？
范时崇
字自牧，沈阳人，忠贞范公之子。初为福建按察使，慈而善断。四十九年，又来督闽浙，周恤民隐，振起人才。士饱马腾，疆圉完固。建凛训堂于道山，迄今归然。忠贞公为有子矣。
孙尔准
字平叔，金匮人。久宦闽，惟一迁徽抚，旋擢闽督。岁歉，预开海禁，广运海米以赈，米价悉平，囤积者无可居奇。尤留心会垣水利焉。
丁日昌
字雨生，丰顺名诸生。文笔敏捷，曲中事理。同治初，中兴诸名臣各开府治事，争欲得日昌为助。旋以军功累官至巡抚。光绪初抚闽，岁丙子，福州大水，居民出不意，不及迁徙，淹毙甚多。其存者，又以墙屋倾倒，露棲城上，日昌躬行抚恤，督府县煮糜为赈，死即给钱掩埋。水既退，分途购致粮米，手书函致四方劝赈。又念士之贫者最多，骤遭水患，尤难自存。分别散给钱米布帛有差。其水后示民语，罪已不职，出于至诚，故虽值奇灾，而民得渐复业。
卞宝第
字颂臣，仪征人。同治中抚闽。时上下游寇乱初定，民苦疮痍，而奸顽者转以习乱久，椎理剽掠之徒纷出于里闬，大为民害。宝第风行雷厉，痛惩不遗余力。以力争洋务，解职去。光绪戊子，复督闽浙，年已老，严厉不如昔，而豪暴者犹敛手，然创行银圆，禁小票，其有德于商贾尤大。先是，福州多开张小票店，散行市中，奸民因以为利。时倒闭，肩挑贸易受害最甚。宝第饬仿上海、粤东例，以小洋抵用，设公估官局一，以便民之不辨真贋者，始转运于香港广州以济用。未几银圆局遂开，小票店永绝，至今称便。壬辰春，告病归，旋卒。
岑毓英
字彦卿，西林诸生。以战功著。光绪辛巳抚闽，有土豪鱼肉良民，欲斩之，兵民相顾震慑。在闽率多惠政，下逮行丐，咸被膏泽，市无强乞之扰。广书院旧额，筹加膏火，念闽绅之供职京师，旅食维艰，岁筹常欵以资津贴。事未竟，督滇命下，此举遂废。
彭　鏊
字和奄，宁都副举人。知闽县，严禁行用小钱，市政为之一肃，私铸者多改业。未几，擢永春牧，寻任福州府，卓著循声。旋以病谢事。
校　注
⑴原文作“造楼船，治戒器”，“戒”字误，应为“戎”。

[book_title]政绩录三(听讼)
听　讼
宋
王　臻
字及之，汝阴人。天禧中，知福州。闽俗喜讼。奸者啖野葛诬人，至有抵死者。臻廉其状，奸不得行，时服其严明。
方　峤
字次山，莆田人。为福州司理参军，民郑某以诬系狱。守促令引服。峤力为辩冤，守不能夺。其不轻民命以阿上意，可谓强项吏矣。
陈　麟
字梦兆，沙县人。大观三年进士。政和中知闽县。巨室被盗，以诬里人，麟辩其冤，卒得真盗。势家欲徙人墓，属麟，麟持不可。势家饵部使者，杖县吏以撼麟，亦不为之动。部使者征诸邑花石，麟又弗顾，怒曰：“麟何所恃？敢尔！”答曰：“孤寒小臣，恃洁而已。”强项为一时所仅见，与黄综、翁谷，号闽中三循吏。
黄　度
字叔文，新昌人，嘉定三年知福州。始至，牒诉猥繁，随事裁决。史称其守正不阿，粹然君子。
罗必元
字亨父，进贤人。嘉定间为福州观察推官，有势家李遇夺民荔枝园，必元直之，后为遇所中，罢去。必元学有渊源，风节甚高，人尊慕焉。
刘　爚
建阳人，由连城令改知闽县。治以清简，庭无滞讼。兴利除害，知无不为。闽俗以健讼闻，爚以清简治之，不屑屑以听讼见长。循吏高风，倜乎远矣。
杜　杲
邵武人，初授海门盐场，寻摄闽县尉。民有子溺死，诬人杀之，杲验发中得沙，谓曰：“而舍旁池沙也，奈何诬人”。其片言折狱，如镜取影，物无遁形，可谓神矣。
元
王　恽
字仲谋，汲县人。任闽海道廉访使，黜官吏不法数十人，系囚冤滞，尽行决遣。别造营屋，俾戍兵无得寓民舍，吏民称便。
明
郑　湜
字仲持，浦江人。洪武初，为人诬告，湜与兄濂争下狱。太祖义而释之。特拜福建布政司参议。尝有商被杀，盗既获，以无尸不服，湜夜缚群盗于庭，而匿人案下，听之，果得藏尸处。人以为神，听断不尚刑求，总以得情为贵。彼刑讯何为乎？
王　琏
洪武中，为福建按察司副使，以激浊扬清为已任，尤精名法听断，不恃鞭挞，以理控之，无敢隐者。朴责不施，案情无隐。琏其仁智兼用者乎！
周　新
字志新，南海人。永乐初，为御史，方正敢言。巡按福建，兴利除害，雪冤狱如神。
吕　升
永乐中，任福建按察司佥事。笃学励操，狱称平，即仆从亦训以《论语》、《孝经》，无不守法，声誉大著。
邢　宥
字克宽，文昌人。景泰初，以御史治宦官王振党狱有声，出按福建，议海禁数十人疑狱，剖决明允，使数十人重庆再生，洵慎刑之君子也。
刘　釬
安福人。天顺间按闽。时巡方多击搏，釬独慎持宪度，治狱察吏，宽和有法。时有镇守中官诬都指挥佥事钱辂罪，以反状闻，兵围其第。釬奏解，辂得释。宽以济猛，保全者多，明慎之称，当之无愧。
江　祖
字祟善，歙人。天顺间为福州推官，廉谨而明，郡无冤狱。夫治狱无冤，于公所以得名也。祖其庶几近之。
吴　山
字静之，吴江人。福建按察使。每念闽中为其父洪憩棠之地，听断公明，法中行恩，民为之歌凤雏。官至刑部尚书。
叶　溥
字时用，龙泉人。正德间，知福州。溥少从师于闽，稔知人情风土，及为郡，片言折狱，无敢欺者，亲民之官，当任土著，即此可见。
王尚学
马平人。嘉靖间，为福州推官。雅有志操。浦城巨姓，以计杀三人，狱具，郡不能决，监司移尚学讯之。当事得贿，欲释其罪，尚学坚持不可。虑囚谨慎，不为势挠。执法士师与毛鸷者有间矣。
戴　愬
天长人。嘉靖中，任闽令。性明敏，吏民一见，辄记姓名。健讼者畏其有过人之资，无敢欺之者。
陶大顺
字景熙，会稽人。万历中，转福建右布政。时藩库亡金，左藩逮吏卒五十人，榜掠于庭，大顺以为冤，请代治狱。旬日诇得铁工为人销金皆元宝，讯之，为吏舍奴开键盗藏，五十人得释。呜乎！诘盗有方，不敢妄陷平民，可谓仁明兼著矣！
潘顺龙
字跃卿，铁塘人。知福州，有风裁，断狱精敏，吏民严惮。
徐世荫
开化人，任福建按察使。立法严明，人不敢犯。有卫弁领运解京，以乾没，株累平民数十家。荫摘发奸状，立毙杖下，由是地方肃然。
赵继鼎
德州人，官福州司理。公明坚决，不畏强御。凡所平反，多得情。奸猾敛迹，人号赵铁面。
国　朝
于成龙
永宁人，永熙十八年，按察福建。宽厚慈仁，折狱平允，自奉俭约清节，为天下第一。
张所志
字淡明，辽东人。康熙十八年代于成龙为按察使，刚正严明，谳决不滞。遇有冤狱，立为昭雪。闽俗健讼，所志欲矫敝俗。不轻受民牒，刁风遂息。
王裕瑸
山右大同籍，浙东山阴人。再任闽县，均有声，刚正精明，人莫敢干以私。严禁胥皂需索，遇事卓然有主，不为浮议所挠，案牍皆手裁。虚伪之辞，罔敢妄渎，讼牒以减。乾隆十八年升知府，未入觐，卒，闽民咸追思其惠。
陈宏谋
字榕门，临桂人，雍正癸卯翰林，乾隆十七年，以湘抚调福建，十九年，疏言闽俗多讼，案必速审，立限清查，每月稽核一次，以案件已完未结之多寡，考各属之勤惰，庶几尘案渐清。嗣又请开闽民出洋之禁，均报可。官终大学士，谥文恭。
曹绳柱
字匪石，新建人。闽俗杀人，多贿人代偿，绳柱为闽臬，奏严其科条，弊为一清。又谓闽多械斗，宜专其责于地方有司。擢闽藩，旋以劳卒。
李赓芸
字许齐，嘉定人。由汀漳道擢闽臬，屡雪疑狱，活人无数。再迁布政使，为属吏朱履中所讦。主者持之急，不肯诬服，锻鍊挫辱，受迫而缢。民冤之，哭其门累月不绝。事闻，抵诬者罪，并斥主者，许立祠。民祀之怀德坊，颜曰遗爱。
裴荫森
字樾岑，淮安人。官福建按察使。清理滞狱，尤多平反，民悦服焉。光绪甲申马江师熸之第三日，英国领事入督署，民尾其后，以为官通夷也。相与譁于辕门，势汹汹，几不测。荫森驰至，民皆敛手曰：“贤臬司来。”相率退，其平日有以平民之情，而深得其心若此。后以光禄卿督福州船政，擘画过劳，致疾告归，卒。
龙锡庆
字仁陔，善化人。官福建盐法道，数权臬司。其听讼最精审，于大姓钜族，尤不苟恕。豪强敛迹。民闻其回任盐道也，则蹙然以悲。闻其复权臬司也，则相庆于道。然锡庆尤留心水利。开河凿井，必日临视闽省贡院号舍万余，惟明远楼左右二井，又深不盈数尺。每试必取水于外，既苦不洁，且易以丛弊。锡庆躬相形势，广开数十井，自是入闱者皆得饮甘泉。逢乾旱，则居民尤资其利。故至今士民乐道其遗事，而惜不竟其用云。锡庆擢浙江布政，卒于任。

[book_title]兵事录一(本境兵事)
本境兵事
春　秋
欧冶铸剑之初
冶山者，湛山也。越铸湛卢因湛山炉而名。诸宝剑于此。松溪又有湛庐山、剑峰、剑池，湛庐书院，盖若会垣越王山，原名泉山，晋江清源山，亦称泉山。山下有剑池，亦名欧冶池。相传越允常使欧冶子铸剑焉。见《吴越春秋》。勾践继铸，见《吴录》并《宋书·州郡志》。且令将军徵兵于闽，池滨一阜，曰将军山。卒以猿公与处子居括苍，今处州。所授剑术，盖若台湾生蕃飞標。沼吴称霸。不忘闽士劳苦，因称其地为冶地，又呼东冶。其城为冶城，以识其功。盖事虽难考，今有余荣，诚闽人最初之一大纪念也。案之《逸周书》，谓正东沤深，九夷十蛮越沤。郭璞《山海经》注言：“永宁县即东瓯，在歧海中。闽越今建安郡，即西瓯，亦在岐海中。”然则所谓欧冶者，殆非个人名氏，其即瓯人瓯、沤、欧通。之剑冶欤？战国无疆灭于楚，后徙居冶，实亦用兵时代。史不及书，故从其略。
战国及汉
无诸佐汉
秦并天下，以闽为郡。无诸失其封，因率闽中兵归番君吴芮佐汉，从东冶起兵，转战入关。又佐灭项，此无诸战绩之始，见于历史者也。高帝五年叙功，立为闽越王。其详见《侯官志》。
庄助救瓯
汉孝惠重叙越功，封东海王摇都东瓯。景帝时、惧汉讨罪，购杀吴王濞，濞子奔闽，劝闽击瓯，为闽瓯兵事之原因。建元三年，东瓯困，告急汉遣会稽太守庄助发郡兵浮海，闽兵遂退，此为海上用兵发轫之秋，助，固范蠡后第一人也。范蠡不过转漕江淮，庄助居然军舰。中国海权发达亦久矣夫。
越人相攻
建元六年，闽击南越。南越以闻，汉以谨守约也，分遣王恢、韩安国伐闽。未逾岭，驺郢发兵距险，其弟余善不顺，鏦杀之，汉因立无诸孙繇君丑为越繇王，然不能制余善。汉谓余善不足复烦师旅，即立为东越王，与之并处。元鼎五年，南越反，余善请以兵从，然实阴持两端。六年，余善反，以驺力等为吞汉将军。入白沙、武林、梅岭，皆杀其校尉，刻武帝玺自立。汉又分遣横海、楼船诸将军伐之。先使故越衍侯吴阳归谕，余善弗听。及横海先至，阳以其邑七百人反攻闽军于汉阳，从建成侯敖徐广注“敖东越臣”。与繇王居股谋杀余善，以其众降。汉以闽越恃其地险，数反覆，遂徙其民江淮，而虚其地，自古恃险塞而外挑强国，内相攻击，未有不俱归覆灭者。闽越王卒灭于汉，盖原诸此，审势合群，乃足以永其庙社。有国者，可弗兢兢焉？后汉侯官长商升兵事，详《侯官志》故本志，不复见，以下多仿此。
南　朝宋及梁陈
刘瞻窃据
明帝泰始二年，或作废帝景和元年，今据《福建通志》易之。晋安内史刘瞻以郡叛应晋安王子勋，建安内史赵道生起义讨之，不克，沈思仁遣姚宏祖讨斩之于罗源县。按罗源当是罗江，宋仍晋郡，罗江为领邑之一。《州郡志》罗江注吴属临海，恐在瓯境。若今罗源，赵宋改永贞县而置，非刘宋罗江，明甚。
臧厥弭盗
梁大通间，臧厥字献卿，东莞莒人。为晋安太守。郡居山海，结聚逋逃，时有所闻。前二千石虽募兵捕讨，而寇盗不止。厥下车宣风化，诸凶皆束手听命，居民复业。
羊侃讨逆闽阻山海，古多伏莽。时中原多事，有陈称、吴满者尤强横，为之渠帅。前后太守莫能抚定。梁太通六年，羊侃字祖忻，泰山梁甫人。出为云麾将军，晋安太守，以兵击斩二人。于是郡内肃清，莫敢犯者。汉宣帝思共治者惟二千石，观厥与侃之守郡，益以其言为信。
陈宝应叛陈
陈高祖受禅，使陈宝应领闽州刺史。宝应娶缙州刺史留异女为妻，异反，宝应助之。朝廷讨宝应，执送建康，斩于市。方宝应之叛也。虞寄屡谏，宝应不听，使焚寄舍，不为动。纵火者寻自熄，乡人传为虞公庵。宝应有臣若此，而不能用，其覆灭宜哉。此节关系侯官者，详《侯官志》，关系本境者，则详本志，余仿此。
隋
刘杨死事
文帝开皇间，越州贼高智慧攻泉州，州治原丰，即今福州，刺史刘宏誓众守百余日，无援，粮尽煮铠、剥树皮食之。城破，执宏，欲胁降之，宏不屈，大骂而死。士卒数百人，无一降者。炀帝大业十年，夏六月辛未，贼帅郑文唯、林宗护等众三万，陷建安郡，时建安郡仍治今之福州。太守杨景祥死之。守土之臣与城存亡，大义也。二公为首见矣。闽人鲜有知之者，岂年代久远耶？
唐
谢元治平贼
高祖武德四年，妖贼武遇陷建州。即福州。次年，州刺史谢元治讨平之。武德距开皇，为年未几，而三被陷城之祸。方隋、唐之交，吾福州兵燹之灾亦烈矣。
福州军乱
德宗贞元四年，福州军乱，杀观察使吴锐，大将郝诚溢自称留后。唐自肃，代以后，扼塞之区拥兵者莫不擅杀命吏，自称将帅，福州亦不免此风焉。王者所以谨法令，不敢稍存姑息，诚虑习为暴乱，而莫之能挽也。
黄巢陷城
曹州冤句人黄巢，以不得第，倡乱于乾符二年。僖宗年号。五年三月，由江西直趋建州，崇安镇将邓光布帅兵御之，中流矢死，遂屠沙县等处。十二月，进攻州城，刺史李乾祐遁，镇将上官洎及子兰皆战死。有陈岩者黄连人。鸠丁壮，保乡里，力击却之。朝廷赐鼓角，号九龙军。六年春，巢由别道陷福州，《通鉴纪事本末》作前年十二月，《重纂通志》则作是年二月，今以之。杀人如麻，寻退去。福州于用兵为绝地，其罕逢兵祸者以此。巢起自中原，突由江右入闽。殆非闽人所能意料，然上游节节天险，使预备有素，以主待客，何至遭兹荼毒？大抵升平久，武备不修，无古今一也。民生竭蹙，思乱跃跃，莫谓无巢之酷者，守土之吏其加意哉！
李连叛变
中和四年，僖宗年号。泉州左厢都虞侯李连叛，攻福州。时观察使郑镒以陈岩有御黄巢功，表为副使，兼泉州刺史。连在州，骄慢不法。岩至，将按诛连。连遂奔溪洞中，合众攻福州。岩击败之，镒因表以自代。为治有威惠，闽人后祀之于芦州地方。不患有寇贼之变，而患吾无以御之。若陈岩之于李连是矣。储将才以待非常，凡为疆臣，皆宜留意也。
五　季
王氏有闽
唐末，僭乱纷起。寿州人王绪攻陷光州固始，时王潮及弟审知固始人。以材勇著。绪召署军正。蔡州秦宗权以绪为光州刺史，寻又攻之。绪率众南奔，自南康入临汀，陷漳浦。绪性猜忌，每因事诛部将。潮潜谋杀之，众即推为主。泉牧廖彦若贪暴，潮略地至其境，耆老遮道乞留，遂引兵围彦若，克之。光启二年，懿宗年号。观察使陈岩表为泉州刺史。景福元年。昭宗年号。岩卒，婿范晖自称留后。潮遣审知攻福州，破杀之。唐即以潮观察福建，审知为副。潮卒，审知代。审知状貌雄伟，常乘白马，军中号白马三郎。昭宗乾宁三年，潮卒，代其任。唐以福州为威武军，拜审知节度使，同平章事，封瑯琊王。朱梁加拜中书令，封闽王。凡唐臣之不仕梁者，若王溥子淡，杨涉弟沂，名士徐寅等皆依之。建四门学，以教士之秀者，招徕商贾，苦黄崎风涛之阻，一夕震开为港，人号甘棠港，谓德政所致云。后唐同光二年，庄宗年号。汉主引兵侵闽，屯于汀漳境上，审知击却之。三年十二月卒，谥曰忠懿。审知事潮尽敬，为副使，有过，潮犹加捶挞，无怨色焉。故潮舍其子，先命审知知军府事。潮薨，审知以让其兄审邽，辞不受。自唐之末，四海鼎沸。王氏入闽，闾里独晏然。则审知外修臣节，内拊民庶之功也。宜千百年后，尸祝弗衰云。
忠懿诸子争立
延翰，审知长子也。自称留后。汀州民陈本聚众围汀州，延翰遣兵讨之，时同光四年也。既斩本，唐拜为节度。会庄宗遇弑，中国多故。延翰乃取《史记·东越传》示将吏，曰：“闽，古王国也。”于是百僚知指劝进，遂建闽国，然犹奉后唐正朔。十二月，泉州刺史王延钧与建州刺史王延禀合兵袭福州，杀延翰。延禀本姓周，审知养子也。本与延翰不睦，延翰立，出其弟延钧为泉州刺史，延禀怒，二人因谋作乱。十二月，合兵入执延翰，杀之，而延钧立，更名鏻。初二人之连兵也，延禀兵先至，执杀延翰。明日，鏻始到。延钧更名。延禀自以养子，推鏻立之，自还州。鏻饯于郊，延禀谓之曰：“善继先志，毋烦老兄复来”。鏻衔之。长兴二年，明宗年号，延禀率子攻鏻西南门，鏻遣王仁达拒之，伪降。绐继雄，伏发，刺杀，枭首西门。延禀兵见之皆溃，亦被执，鏻诮之，曰：“予不能继先志，果烦兄来”。遂杀之，其子守建州，奔钱塘。三年，鏻请依马殷、钱鏐，加尚书令，不报。遂绝朝贡，道士陈守元以左道见信，建宝皇宫以居之。守元谓之，曰：“宝皇命王少避其位，后当为六十年天子。”鏻即命子继鹏权主府事。既而复位，受宝皇册，称帝，以黄龙见，改元龙启。时国计使薛文杰用事，与内枢密吴英有隙，诬以谋反，下狱杀之。英尝主兵，得军心，众皆怒。七日，建州豪吴光率众奔吴。其冬，与吴将合兵来攻，鏻遣将皆不往，曰：“得文杰乃进”。不得已，磔之于市，吴兵亦引归，闽人追败之。龙启三年，改元永和，是岁十月，鏻长子继鹏与皇城使李倣朋谋，弑鏻自立，更名昶，改元通文。以李倣判六军诸卫事，然倣心常自疑，阴为备，昶因大享，伏甲杀之。所部夺倣首，奔钱塘。晋天福三年，高祖年号。控鹤都将连重遇作乱，夜率卫士火南宫，昶挟爱妃子弟黄门卫士斩关，出宿于野。《旧志》闽乱，昶出北关，至梧桐岭，为众所杀。重遇迎延羲审知少子。立之，延羲命子继业袭昶，执而杀之。更名曦，改元永隆。日为淫虐。富沙王延政者，曦弟也，数贻书谏之。曦怒，遣林建崇监其军，延政为建州节度使。延政逐之，以建州建国，称殷，改元天德。是岁晋天福八年，闽永隆五年。四月，殷将陈望攻福州，入其郛，既而败归。自曦与延政积年相攻，闽中苦军旅，连重遇恐为国人所诛，与朱文进连姻以自固。曦疑之，重遇等惧。晋出帝开运元年三月，曦出游，重遇遣壮士拉杀之，推立朱文进，王氏兄弟在福州者皆杀之。以黄绍颇守泉州，程赟守漳州，许文镇守汀州。称晋年号，泉州将军留从效诈曰：“富沙兵取福州矣”，州人乃共杀绍颇，迎王继勋为刺史。漳州闻之，亦杀赟，迎王继成为刺史。二人皆王氏诸子。文镇惧，以汀州降于延政。政已得三州，重遇亦杀文进，传首建州。裨将林仁翰又杀重遇，谋迎延政都福州。次年正月，延政改国号曰闽，以福州为南都。南唐闻乱来攻，延政出其子拒守，而唐兵方急攻建州。福州牧李仁达谓其徒曰：“富沙不能自保、能有闽耶？”禽继昌杀之，即延政子。欲自立，惧众不附，乃迎立雪峰僧卓俨明，已而又杀之。欲自立，送款南唐，唐以为威武军节度使，更名宏义。旋改宏达。唐兵拔建州，延政降，迁其族于金陵，封鄱阳王。次年晋开连三年。四月，宏达遣弟宏通攻泉州，留从効执继勋送金陵。唐置泉州为清源军，以从効为节度，召李宏达入朝，宏达不从。八月，唐发兵攻福州，克其外郭，宏达改名达，奉表吴越，乞师，而从效亦逐唐戌兵，据泉、漳。唐犹封从效晋江王。汉天福十二年，是岁汉代晋，因晋高祖年号。三月，吴越遣统军使张筠、赵承泰等水陆救福州，大破南唐兵，遂取福州。七月，吴越王钱倧更达名曰孺赟，以为威武军节度使。十二月，孺赟谋杀吴越戌将，复以福州降南唐，事觉伏诛，福州遂为吴越有。初，杨行密据淮南，势盛，常有吞东南之志，王审知忧之，使人问休咎于僧上蓝者，报云：“不怕羊入屋，只怕钱入腹。”乃叹曰：“福州之患，其在钱乎！”至是果验，然王者言人事，不言术数。使忠懿诸子，克修其父之节，内修政事，骨肉无争，彼吴越焉能并有其地？淫昏相继，夜郎自大，其召寇也，有由来矣，天庸独眷吴越哉？
吴程军功
南唐永安军留后查文徽引兵攻福州，汉乾祐三年，南唐保大八年。文徽贪功，以剑州刺史陈诲率水军下闽江，自以步骑继之。时有告文徽，吴越戍兵已弃城去者。会大雨水涨，诲一夕行七百里，抵城下，始知有异。文徽勒步骑亦至，知威武军吴程诈迎之，而伏兵其后，生擒文徽，斩馘万计，独诲全军归剑州。及保大南唐年号。十四年，陈诲独败福州兵于台江。有吴程之韬略，虽查文徽挟陈诲偕至，可以奏功，无吴程之守御，一陈诲足以败福州兵。贤者之有益于人国也，盖若是哉。
宋
福军哗变
靖康元年，敛宗年号。八月，福州调发防兵，资粮不继，杀知州事柳廷俊。时变生仓猝，合城震骇。提刑陈桷偕郡绅李芘入乱军中，谕以祸福，贼气沮邀。桷奏帅臣自毙，诡从其请，间道驰奏，以前疏不实，乞待罪，且廷议以桷知权变，释之。叛兵既调发，乃追杀首恶二十余人，法纪以伸焉。处变生仓猝之时，非有识力具足之人，必不能旋转如意，桷何其从容戡定，不动声色乎？
平叶浓
高宗建炎二年六月，建州卒叶浓等作乱。初，建州军校张员既诛，员作乱，此年五月诛。余党复怀反侧，会朝廷调威果卒三千人入卫，未行，军士叶浓等相与谋，互杀妻子，盗本州观察使印，突城而出，进犯福州。甲戌，陷焉。掠故相卫国公余深家今名其地为丞相坑。欲纵火焚城，众恇惧，独提刑李芘登城谕之，留十余日乃去。七月，复还建州。言者论芘专务招安，不能平寇，以吏部郎林杞代之。遣统制张俊、两浙提刑赵哲将兵讨浓。十月，大破浓于建州城下。哲招浓降，后至俊军中，复谋为变，遂伏诛。自唐中叶以后，军变迭纪于史。大抵因驭军者不得其道，健儿益张，横而不可制。宋虽首罢藩镇，而此风未衰焉。叶浓以一军士连陷上下游诸县，幸而张俊为时名将，一举诛夷。否则燎原之火，何堪设想哉！
招安海寇
绍兴六年，高宗年号。海贼郑庆、郑广肆掠沿海、大为边民之患。诏福建安抚张致远发水军讨之。旋以庆、广二人愿降，许其招抚，且补二人保义郎。闽地滨海，海寇为患，自昔已然。然招抚亦正不易，无以创之于先，彼岂弭首帖服哉？审机而行，是在夫疆吏之知彼知此者。
饥民啸聚
庆元初，福州荐饥，民相聚为盗，知州陈居仁击平之。
府尹降元
恭帝德祐二年闰五月，丞相陈宜中等立益王昰于福州，改为福安府。册淑妃杨氏为太后，改元景炎。文天祥自镇江归，以为右丞相兼枢密。十一月，福建制置使王积翁以八郡图籍献元，帝走入海。元兵至闽，府尹王刚中以福安降。伊古外寇之得入堂室，必有内奸以导之。元人来从塞外，不有为虎作伥，教猱升木之桀魁，乌能遂有中原？富贵所在，非我族类，且甘心为臣仆，神州溷浊，谁实階之？世有有心人，安能无痛恨夫已氏也乎？
元
平章招贼
福州行省平章普化帖木儿，与廉访司构兵相攻。会泉州万户赛甫丁、阿迷里丁据城叛，贴木儿赂阿迷里丁所部伊巴尔希兵进省为巳援，至兴化败回。独赛甫丁入据福州。旋阿迷里丁为泉州阿巫那所杀，于是福建行省平章燕只不花会援军攻赛甫丁，败之，赛甫丁航海走，遂复福州。阋墙不已，而复召外兵焉，彼民何辜，顾使之一再受祸哉？人之无良，盖莫有甚于普化帖木儿者也。
友定忠元
陈友定者，闽之福清人也。为明溪驿卒，喜谈兵，汀州判蔡公安募士乘城防寇，友定应募，公安奇焉，从讨有功，尤以败陈友谅将邓克明之役为大，朝廷即以守汀。明军胡深取闽，复为友定所杀，乃命为福建行省平章，岁贡大都由海道行，未尝失臣节。独漳州路总管罗良贻书责其擅威福，友定怒攻之，良战死，友定遂并据漳。明太祖吴元年十月，命胡美、汤和等水陆分道取福州，友定自以福州守御已密，虑上游诸郡为胡美所乘，胡美入杉关，略上游诸郡。乃率精锐守延平，而以赖正孙等守福州。会东北风起，汤和等不数日抵五虎门，遣人入城招谕，平章曲出杀之，婴城固守。参政袁仁密纳款焉。城陷，曲出遁，参政尹克仁、宣政使朵耳不花、行省郎中柏贴穆尔皆不屈死。次年正月，延平亦克。执友定送京师，明祖亲诘杀将拒守之故。友定慷慨曰：“死耳，毋多谈”。遂并其子弃市。明太祖仁义之师，所至望风归附，友定始终不屈。盖自以驿卒之贱，受元人特达知遇，不得不竭力图报。虽未审天命，要异夫首鼠两端者。
明
海寇陆梁
景帝景泰初，海贼聚众千余，寇福州海上。朝廷以指挥王胜提督海道事，胜以计招降之。然未几复跳梁。闽安镇出海有二港，元时用铁索横港口，以御海寇，岁久废没。成化壬辰间，张瑄复之。时有魏怀三者，与其党林寿亦合山海群盗攻闽安镇城，瑄擒之，自是弭平。大海汪洋，我不有扼要之策，示彼以难犯，虽一时降附，不可恃也。当时水战之道，犹未发达，故张瑄修复铁索，即足以成大功。然亦可见备之不可以已也。
卫军哗变
福州府三卫军卒，月饷人给八斗。正德十二年，布政司伍符以籴贱裁之。有秦贵、叶元保者富而黠，倡率众人，执符子及婿将杀之，城中汹惧。致仕都御史林廷玉，偕副使高文达角巾造垒谕之，众悦服、乃散。军士因缺饷譁，历代恒有。然使有威望大臣素为众所推服者，于其方萌从而谕解之，则戡定特一举手之劳耳。操之过激与优容失道，皆足酿成燎原，有阃外之寄者，其慎之哉！
防倭原始
明太祖既有福建，而防倭之策旋起。三年六月，五年八月，倭连寇福建。以江夏侯周德兴督八闽军事，移置各卫所当要害，增设巡检司，分隶于诸卫。无事各卫疆场，有事则并力剿捕。然日久则防懈。成祖永乐八年，倭复入寇福州。宣德中，邓监凿新港，正德时，忧倭害，议塞，仍沮。东瀛特一水之隔耳，乘瑕蹈隙，不难反客以为主，倭患之所由剧者，此也。
朱靖内奸
李光头者，闽人也。与歙人许栋皆以罪系狱。嘉靖十九年，同逸于海岛，招集亡命，勾引倭寇。时承平久，海防废弛，内奸从而附焉，以故剽掠辄得志。都御史朱审外寇由于内奸，先截捕通番者，然后出兵击之，光头等凡九十六人皆就擒，余党遁。闽寇以尽，祸乃少息云。林文忠之御英人，议者谓不能效朱纟九之捕内奸，致功败于垂成，然古今异势，固不能以此而律彼。特之智略，则实有可师云。
嘉靖倭患
朱之诛内奸也。倭失其奥援，遂悉数遁去。然港道渐熟。二十九年，先犯长乐县，旋三寇福宁州，最后知州钟一元拒战死。三十五年十二月。两寇泉州，指挥童乾震战死。三十五年正月。一寇兴化，由莆田寇福清海口镇，千总戴洪阵亡，杨茂力战死。三十一年四月。滨海各郡县，频遭蹂躏。及三十六年三月，遂由宁德达连江，逼省垣，焚四郊，火光烛城中。死者枕藉，南台洪塘，民居成灰烬焉。时朝廷特移浙江巡抚阮鹗于福建，鹗不能措一策，乃尽库藏所有，并括金帛赂倭，倭拥巨赀掳战舰，沿途焚劫入海。三十七年四月，由连江逾岭，复犯会垣，转犯沿海诸县。陷福清，知县叶宗文死之，巡抚王洵阮鹗已被逮。遣将督舟师，击败之。三十八年四月，复由福宁度古岭。达福州，城中戒严。大掠近郊。寻从洪塘江出洋，余贼抵福清，又肆焚掠焉。三十九年三月，复寇福州，新抚刘焘精骑射，家畜健儿，俱习战，乃亲率兵，开城门出击之。贼惮其威名，遁去。焘发三矢，毙其三酋，遂大溃。然会垣渐安，而下游诸县又遭其祸，且陷泉州城焉。四十年四月，复抵福州。四十一年四月，复大举犯闽，巡抚游震上章告急，诏浙督胡宗宪，檄戚继光率兵赴之。计自嘉靖二十八年后，闽无岁不有倭患，省垣且六受兵焉。自继光出，而倭乃不能复肆矣。闽人受戚公之恩亦大矣哉。
戚继光平倭
倭寇之深入重地，由内奸导之。凡民具有天良，何以甘为虎伥，则上实有以迫之。闽中典兵者骚扰最剧，故民有贼梳兵篦之谣。继光入境，秋毫不犯，民大悦，输饷不绝于道，其灭倭之本已立。嘉靖四十一年八月朔，至福宁，时倭据横屿。宁德漳湾一材⑴，去横屿最近，为倭耳目。继光首下胁从肆赦之令，倭遣奸民伪降，继光推诚相待，转以实告，由是大破倭兵，俘馘殆尽。九月，兵至福清，复连破牛田诸巢，追至莆田林墩，尽歼之。十月，倭续寇福清，继光奉檄回浙，自兴化班师，至福清，又大衄之。时倭又谋觊觎省会，及是乃止。倭闻继光已旋，乘隙又陷上下游诸县，且屠兴化城。四十二年三月，继光至自浙，克复兴化及寿宁、政和二县。十一月，倭寇莆田、晋江、福宁、连江、惠安等澳，遂围仙游县。十二月，继光击败之，解其围。四十三年，继光复败之于同安、漳浦。其自浙江犯福宁者，亦为参将李超所败。穆宗隆庆元年，继光又遣兵败倭于南澳、崇武澳，倭自是剪艾殆尽，而福州乃得以安。闽遭倭患，前后将二十年。自继光督师，不及五年，告肃清焉。其将略殆天授乎！然考光之用兵，以爱民为本，古今未有兵不爱民而能成灭贼之功者。后之将帅，其首加意于此哉！
朱玑死贼
指挥朱玑破倭寇屡有功，镇守烽火门。隆庆二年，粤海巨寇曾一本突犯福州，玑率水师乘胜追之，中炮死。同死者有指挥王豪，亦破倭有功之人。同时死难，兵气一挫焉。
马森定乱
闽省自嘉靖之世，倭夷肆逆，防军环集，而譁变亦时起，有郭天养者，卫卒也。以巡抚游震斩其队长，遂鼓众围副使汪道昆于教场。森时以户部侍郎在籍，出谕解之。时嘉靖四十一年三月也。及十月，天养以索粮不遂又变，森复散之。次年谭纶代震抚闽，以健儿千人自卫，乃数天养之罪，斩之于辕门。及隆庆时，森以尚书致仕，又值卫卒为变，森复谕解之，亦皆扑灭。军符不握，而驭悍兵骄卒，若父母之于子，惟其所命，而不敢或违焉。固明代在籍人员之夙有威望，亦可见森之有足以服人者也。
郑三煽乱
神宗万历中，福州比岁不登。二十二年五月，饥民以东门李章家仓故饶其价，乃尽掠其米，焚其仓。巡抚许孚远遣将古应科捕，其为首者被逸去。奸民邓三因鼓众焚应科屋，虽为营卒所擒，而城内外闻风相煽者，复抢掠四起。赖孚远从容御止。首先发仓平粜，始晏然。寻新抚金学曾来，乃定邓三罪，弃之市。大乱之兴，恒自饥馑，民无以食。虽慈母不能得之于赤子。筹国计者勿张皇于改纪政事，而忽根本之所在乎！
聿键帝闽
国朝顺治二年。大兵下江南，福王降。太祖八世孙聿键行至杭，郑鸿逵等挟之入闽。郑芝龙、张肯堂、黄道周奉王监国。闰六月丁未，称帝，改元隆武。以福州为天兴府，拜鸿逵等官有差。然政归郑氏，聿键不能有为。大兵既定江西，即遣御史黄熙允入闽招抚。熙允旧与芝龙同里，遂密使人通款，以饷绌不能出师辞。道周乃自请募兵江西，远近颇响应。十二月至婺源，兵溃，不屈死。时聿键已移驻建宁。次年，遣将分道出兵，不果行。旋移驻延平。始，聿键决意由汀州入赣，与湖南为犄角，芝龙阻之。及大兵连破江西、浙江诸郡，闽中大震。芝龙撤仙霞关兵回安平镇，托言海寇入犯。八月，我征南大将军贝勒博洛兵克建宁，鸿逵驻营关外，徒跣走浦城。大兵及仙霞岭，关门无一守者，遂长驱入克延平，聿键奔汀州。总兵李成栋兵奄至，从官奔散，聿键及其妃皆就执。九月，博洛等克福州，遣兵分徇下游诸郡县，皆下之，闽地悉平。日月出矣，而爝火不容不息。明之诸臣间关图延宗祀，奉其故王，若黄、张数公，其忠义良可嘉尚。惜夫同寅无协恭之德，初志不遂，俾其王弗令其终，则可悲也已！
国　朝
郑氏始起
郑成功，芝龙子也。大兵下福州，芝龙将降，成功谏不听，乃独与其叔鸿逵等收散卒，出屯南澳，频窥福州，已又据厦门而有之。顺治十一年，芝龙以书谕令归降，不从。十三年六月，遂围福州。时大军悉赴漳州，省城空虚，闽抚宜永贵方病瘿，力疾登陴，出原任布政周亮工于狱。亮工审察形势，谓南角一面贼防稍疏，可以伏兵破之。永贵然其策，开水部门出击之，成功退保闽安镇罗星塔。十四年三月，成功将何傅等犯侯官，傅等寻降。十月，总督李率泰遣兵复闽安镇。十六年九月，成功师大败于江南，逃回厦门。十七年五月，将军达素等会兵进剿厦门，不克。朝命靖南王耿继茂由广东移镇福建，又以都统宗室罗托为安南将军，督剿郑成功。明社已屋，父已臣服，独奋其乃心朱氏之气，百折不回。以海上一隅之地，当中国全力。其不顺天命可责，其忠于所事亦可怜也！
成功有台湾
顺治十八年四月，成功攻据台湾赤嵌城，八月，进攻王城，荷兰度不敌，引去。成功乃以赤嵌城为天兴府，设天兴、万年二县。朝命诛其父芝龙等十一人。康熙元年五月，成功卒于台湾。六月，继茂、率泰遣使至厦门招降成功子经。经不受命，入台嗣位。请称臣入贡，如朝鲜例，弗许。十三年五月，经遂率兵渡海，驻厦门，屡图内犯。十九年正月，经将守海壇朱天贵者败走铜山，寻来降。刘国轩经将之最饶桀者。走厦门陈状，经惧，急率眷属登舟归台。国轩挽之不能，寻亦遁回澎湖。二十年正月，经卒，长子克又为其下所弑，幼子克塽立。二十二年六月，靖海将军施琅大破刘国轩于澎湖。克塽所恃者国轩也，国轩走入台湾，兵民汹汹无战志，乃倡议投诚，克塽从之。琅遂入台湾，以克塽归京师。总督姚启圣发踪指示之功为多，云台湾虽孤悬海外，然在闽之东方，一日未靖，海上一日不安，而福州亦承其弊。郑氏奄有全岛，三世相袭。明代遗臣故老，依以完忠者众，故能久抗王师。自入版图，闽海不波，而东南诸省俱收其利，施、姚二公之功，洵大矣哉。
靖忠反覆
耿精忠者，靖南王继茂子也，嗣其父，王福建，撤藩议起，平西王吴三桂先反于云南，精忠阴与结，福建总督官制本如此范承谟知之而未发。康熙十三年正月望，承谟称疾不参谒，精忠诡请议事，巡抚刘秉政阴附精忠，促之行，及门，士皆擐甲露刃，知有变，挺身骂贼，府县数人皆不屈死。众乱，贼党大呼剪辫，秉政先剪，余从之。于是囚承谟，自称总统兵马上将军，发兵反，分遣其党曾养性等寇浙江、江西诸郡。上遣官赉敕，赴闽招抚，留不遣，复命其弟聚忠赉敕往衢州，拒不纳。乃敕康亲王杰书、贝子傅喇塔赴浙进讨，连破曾养性等，然养性与马九玉亦靖南将仍各拒所在，与浙督李之芳相持。会精忠与郑经忽相恶，袭汀、邵诸府，大惧，急撤江浙之兵回援，大军乘之，首尾不相顾，诸伪官各有归正之思，其媵臣徐文耀密遣马九玉约大军入关，缚精忠以降，康亲王许之。九月，大军既收复建宁、延平诸属县，伪官张瑞午等将乘间内乱，为所觉，杀之。虑承谟白其实，并杀承谟。拟浮海奔舟山，不果行。是月二十七日，大兵至洪塘江，精忠率诸伪官肉袒出迎，自陈为范承谟激迫，请讨海寇自赎。王承制以便宜赦之。十月，王遂偕宁海将军傅喇塔、平南将军赉塔等入福州。精忠降后，意常怏怏，复为诸弟及部曲告以阴谋不轨。二十一年俘至京师，磔于市。忠义遗臣奉孱主，以崎岖剩水残山之间，无足责也。若乃归命兴朝，剖符两世，一旦虑徹侯之无实，觊帝制以自为，其罪已不可胜诛。圣朝宽大，优予自新，而又首鼠两端焉。是狗彘不食其余矣。自逆耿诛夷，福州晏然，二百年乃有光绪甲申之役。
法人犯闽
法国以越南谅山之战，中法失和，议偿赔款未定，忽又开仗于谅山。谓中国不遵条约，广派战舰，驶进中国海口。既占据台湾基隆，复于甲申闰五月二十日，突以七艘进泊闽垣之马尾。时督闽者为香山何璟。闽海口岸天险，炮台森列，守台见法艘将入，电请何督进止，何督以和议未定，惮先行开仗，允其入。险要一失，寇在门庭。省垣贵富，相率迁徙。当事恐匪人乘机窃发，饬按乡办联甲，昼夜梭巡。又设团练局四局，各招百人，奏保故山西布政使林寿图为团练大臣。人心藉以少安焉。
马江熸师
法舰自闰五月二十日泊马江后，人心大震。先是，廷议以督抚不知兵，抚军为张兆栋。命侍讲学士张佩纶会辨军务，于五月到闽。至是专驻马江，调集兵船十一艘曰扬武、永保、琛航、济安、飞云、振威、福星、福胜、建胜、伏波、艺新以壮声势。法则兵舰九艘，别有新式水雷船两艘，相持月余日，和战之议未决，我军渐懈。七月初一日，法人忽递战书于扬武管驾张成，成达之船政大臣，何如璋秘不发。初二日，各国领事商人均下船，众知必战，入请亟备，佩纶斥之出。嗣船政学堂洋文教习法人迈达告学生魏瀚曰：“明日开仗。”瀚不敢白，越日辰，见法船升火起碇，急驰告，而法已照会，未刻开仗，乃遣瀚向其帅孤拔以诘朝请。比登敌舟，而炮已发，我船犹未起碇装药。敌连发巨炮，扬武首受其祸，福星、振威、福胜、建胜殊死战，无如阵势既失，预备又后，皆相继碎毁，余船放火自焚。惟伏波，艺新二艘逃回，自凿沉林浦江。计失轮船九，龙槽船十余，小船无数。陆勇尽溃，法则仅沈鱼雷船一而已。是役也，阵亡管驾以福州人为多，若林森林、叶琛、陈英、许寿山尤为惨烈，水手死者无虑数千人。水军既覆，法人乃专轰毁船政局，炮声彻午夜而后已。时将军穆图善驻师长门，防其逸出，严饬闽安南北岸各炮台，互相犄角。初五日，法兵攻闽安炮台及火药房，我师溃。敌皆登岸。将大炮毁坏，投水而去。初六日，南北岸炮台复被夷为平地。乃萃全力攻金牌、长门炮台。初八、九两日夜炮声不绝，卒被闯出。法人既出口，会垣人心始安。张佩纶、何如璋奏报不实，于是闽省京官请密派公正不阿之大臣查办。疏入，并督抚逮问，罢黜有差。先是廷议以台湾重地，命刘铭传为福建巡抚，移驻其间，至此乃以大学士左宗棠督办福建军务，浙抚杨昌濬为闽浙督，兼管福建巡抚，会办军务。又起故陕甘督杨岳斌率马队入闽，皆于是年秋冬先后到福州。时闽事粗定，相与筹办浙、台防务。岳斌渡台，后旋告病归。宗棠于次年乙酉七月，亦卒于军。
校　注
⑴原文作“漳湾一材”，“材”字误，应为“村”。

[book_title]兵事录二(涉及兵事)
涉及兵事
福州非用兵之区，然三面距海，海鸟肆飞，匪今斯今，且上下游诸府，皆若股肱。警报朝闻，援兵夕发。自台湾入版图，地无土著，不逞之民，易相倡乱。三百年间为台变，而福州不能已于枕戈衷甲者，尤数见焉。汇而志之，是曰涉及。
晋
卢循据岛
闽海汉代即有战事，然楼船所经，角逐而已。晋安帝隆安间，始有凭岛为寇者，孙恩纵横海上，大为闽、浙患，而其党卢循为尤剧。时刘裕方屡著战功，乃自永嘉追入晋安，元兴二年。大败其众。循走番禺，闽人之患始息。
唐
李椅平粤
李椅之为观察使也，当代宗大历八年。哥舒冕适反，报至闽，椅投袂而起。即命将，率水师，西与钟陵军会，以援番禺。推诚誓众，士皆奋勇，遂擒首逆诛之，五岭以定焉。
宋
莆田煽乱
林居裔者，莆田游洋镇民也。太宗太平兴国三年，拥众十余万，据游洋及百丈二镇，称西平王。邑涵江人陈应功自请讨贼，战死。势益张，遂进攻泉州，城中兵裁三千，危甚，监军何承矩等坚守待援。权福州留后杨克让得莆田令黄禹锡请兵信，禹锡遣其子观同，莆人陈靖上请。亲率福州屯兵赴之，贼解围去。泉州兵马都监王继升潜以精骑二百，追擒其魁，送阙下。余党悉平。
彭孙平盗
廖恩久寇闽中。熙宁十年，诏除左藏库彭孙福建路，捉杀贼盗。恩奔信州，孙招降之。
汝为负嵎
汝为，范姓，建州民也。其诸父，乡人名曰黑龙、黑虎，皆事盗贩，善斗，群不逞附焉。官不能捕。建阳人江钿，儒林郎。老而有谋，郡使权瓯宁令，图之，皆就诛。其徒因依汝为作乱。汝为粗知书，势张甚，屡讨不克。已而饵以官，降焉。未几复叛，乃诏参政孟庾为福建江西荆湖宣抚使，神武左军都统制韩世忠副之、时建炎四年也。次年正月，世忠进围建州。当世忠初至福州，众以贼锐，欲留以俟元夕。世忠笑曰：“吾元夕还见公矣！”攻六日，拔之，汝为自焚死，余党悉平。
安抚剿寇
海寇陈小三以艘六十扰福州界，安抚使陈弼给郑广兵三百，期三日破贼，求济师，不许。属两日大风，贼舟不能进退，广尽擒以献，因请曰：“以一击十，公料三日，何也？”弼曰：“第从吾令，无问所由。”其料敌决胜多类此。积四年，凡平贼百七十部，时为绍兴十五年。
元
长泰靖乱
至元二十六年春正月，畲民邱大老等寇长泰县，福州达鲁花赤脱欢，同漳州总管高杰讨平之。
漳州讨盗
二十八年，漳州盗欧狗作乱，福建行省平章彻里讨之。
王善寇福州
顺帝至正十三年正月朔，江西徐寿辉将王善与康寿四江二蛮等由福宁连陷罗源、连江，进犯福州。帅、宪两府急、以礼聘漳州罗良，良，漳州新翼万户。良募兵千人，沿海进直抵城下，与贼死战。既入城，夜复引敢死士，出贼不意攻其营。良每击贼，皆以药弩挫敌，远近畏之。至是贼见弩，惊曰：“此漳州罗万户军也。”各骇散，善退屯连江县，发病死，江二蛮殓而焚之。方善之陷罗源也，连江巡检刘濬率兵赴援，拒之辰山。战已频捷，有讹传福州陷者，众乃溃，濬遂中箭坠马。次子健下马掖之，濬不屈死，健亦以死拒。贼善义之，释不杀，使敛濬尸归。《元史刘濬传》则云：健诈为工商流丐，入贼中，夜半发火大譟，禽善，并手斩害父者，事闻，追赠濬官，授健古田尹。传曰：“先声足以夺人。”王善连陷诸县，势已难遏，卒折于罗良，良不外千人之兵耳，而摧剧寇如拉枯焉。方是时，岂无大将哉？而不能禁贼，功乃出于万户，求虎豹以壮藜藿不采之威，可勿念哉？
仙游平贼
至正十四年夏，安溪县盗李大、南安县盗吕光甫聚众为乱。秋八月，遣其党刘广仁等陷仙游县，万户成三宝以福州军与同知官保率兵击走之。
明
丁瑄战功
沙县邓茂七，名云素，建昌人。因杀人拒捕，改名徙居焉。时福建多矿盗，凡村聚各置望楼，编民为甲，择豪者总之。茂七为甲长，益役虐乡里。民诉于县，逮不至。下巡检追摄，遂杀巡检及知县，于英宗正统十三年二月发兵反，称王设官，聚众数万，连寇汀州、邵武、延平各府属，诏巡按丁瑄自福州驰诣延平招抚。瑄既至，茂七杀使者，不受命，寻诏左都督刘聚等帅兵讨之，不克，于是复命宁阳侯陈懋佩征南将军印，督诸将出师。十四年二月，茂七复寇延平，瑄及指挥刘福击斩之，函首送京师。而陈懋与保定伯梁瑶按察副使邵宏誉等又分路捕杀余贼，逾年悉平焉。
张瑄平贼
成化八年，福安贼叶旺、叶椿作乱，巡抚福建右副都御史张瑄讨平之。
聂珙受檄
按察司佥事聂珙于嘉靖三年受巡按御史檄，召督诸县兵大破饶平及汀州贼之犯永春县者。是役也，连战皆捷，斩百六人，余俘擒无漏。官兵惟义民陈良一人战死。
周寀平⑴
万历十六年冬，莆田县民柯守岳等以鬼道惑众作乱，剽掠及永福县之五都，巡抚周寀遣兵讨平之。
朱钦相抚寇
海寇郑芝龙南安县石井人。频犯沿海诸县。天启六年秋，巡抚朱钦相遣巡海道蔡善继善继尝有恩于芝龙。招抚之，芝龙已降。寻复叛去，新抚朱一冯檄都司洪先春击之，先春大败。
荷兰肆扰
熹宗天启中，奸民潘秀导荷兰停舶闽海，挟互市以肆抢掠，东城澎湖，据之，西扰及福州。闽抚以骁将王梦熊等相机率兵，三路齐进，破之。又计擒其帅，福州乃安。外人之深入中国，皆有为之伥者，种族之辨，漠然不明。振古如兹，良可叹矣！
汀州会剿
崇祯四年秋，广东平远贼钟凌秀等犯汀州府，巡抚熊文灿提兵入汀州。会广东、江西两院共剿之。断凌秀右臂，锢诸狱。其弟复秀溃围出，然汀州得粗安焉。
刘香寇闽
海寇刘香者，本海澄人，连舟宗由粤犯闽洋。巡抚沈犹龙选将截剿，大捷于白尾洋。连江令于可举射歼其酋。海上用兵，其难于陆路者倍。连江令，文士也，而能手射剧寇，其战功亦足尚矣。
郑芝龙灭刘
刘香为盗于闽海，连犯下游诸县，遂及连江，巡抚邹维琏遣降豪郑芝龙，于崇祯五年夏败其众。八年，又命芝龙至广东讨刘香，灭之。
邹维琏战功
崇祯六年秋，荷兰陷厦门，犯闽口，郑芝龙不受闽抚邹维琏之檄。而红夷操大艘焚我战舰，官军失利，维琏急回福州洋，追至铜山，苦战八昼夜，大败之，擒其酋数十。因疏劾芝龙。芝龙方有内援，上先入其言，论将士功，而议琏罪，琏解组归，卒。芝龙狡黠，擅横海上，朝廷多得贿赂，而优容之，益招其轻侮。斯役之功罪倒置，懈将士之心，海上所以多事也。
援汀不克
唐王之立于闽也，广东贼萧声、陈舟等犯汀州府，福建巡抚张肯堂遣兵援之，把总林深、郑雄战死，识者早知其不振矣。
国　朝
陈锦战绩
顺治五年秋，闽浙总督陈锦与靖南将军陈泰等分兵复长乐，连江二县，遂破兴化府，故明大学士朱继祚等死之。进攻泉州，复同安县。六年春，又遣总兵张应梦等复闽清、罗源、永福诸县。秋九月，江西贼陷延平府，又以副将马梦龙率兵剿之，复其城，斩新建王朱由柍等。
会师援漳
顺治九年秋八月，都统金砺师至福州，会总督刘清泰统满汉兵援漳州，郑成功解漳州围去。
率泰兵略
总督李率泰于顺治十四年九月，遣兵剿降永春陷城贼林忠。十月，克复闽安镇。十五年，遣舟师围降贼复叛陈斌、卢谦等，收复罗星塔，斩二人于市。康熙元年，又会靖南王耿继茂，击走海寇之犯定海小埕者。其冬十月，建宁、延平、邵武山贼俱猖獗、复遗兵捕其逆渠，斩之。
经营台湾
康熙十七年，总督姚启圣遣子游击姚仪率兵援海澄。是岁郑经遣将刘国轩犯海澄。其秋，启圣自同海澄公黄芳泰遣兵复平和、漳平二县。又同巡抚吴兴祚等分路出师，复永春、德化二县。旋与将军赉塔、都统沃申等大破刘国轩于蜈蚣山，复长泰县。十八年，连破国轩之师，遣人招抚，不从。十九年二月，启圣遂同将军提督攻玉洲澳。国轩走厦门，郑经归台湾。伪总兵苏堪以海澄降。又进克厦门金牌，国轩复走澎湖。二十年秋，朝命施琅为水师提督，挂靖海将军印，与启圣会征台湾。二十一年春，启圣率兵出定海，以风不利而还。琅奏请独任讨贼，督臣留厦济师。启圣遂专驻厦门，二十二年秋七月，台湾平，省垣解严者垂四十年，乃有朱一贵之乱。
满保督师
康熙六十年四月，台湾奸民朱一贵作乱。五月辛酉朔，总兵欧阳凯等战不胜，皆死之，贼遂陷台湾府。时闽浙总督为觉罗满保，闻变以厦门控台湾咽喉，宜驻师其间，以便调发。乃以巡抚吕犹龙留守省城，庚午发福州，乙亥至厦门。先是，满保檄南澳总兵蓝廷珍，会水师提督施世骠尅期进讨，及总督至厦，世骠已出港两日矣。六月癸卯，复安平镇，癸丑进攻府治，克之。一贵遁，闰六月丙寅就禽，械送京师，台湾平。
爽文乱台
乾隆五十一年冬，彰化县奸民林爽文作乱，连陷诸县，知府以下皆死之。五十二年春，将军兼总督常青至台湾督剿。朝命两湖督李侍尧代常春督闽浙，驻厦门，筹办军需。五月，福州将军恒瑞又率兵至台湾府，久未蒇功。冬十月，协办大学士福康安率参赞海兰察等统兵抵鹿仔港，大破之。次年正月，获林爽文送阙伏诛，又搜诛余贼。二月，台湾尽平。
歼除海寇
嘉庆三年，海寇蔡牵泉州同安人。猖獗于闽海，屡犯台湾，累年不克。浙闽水师提督李长庚大破牵，几获矣，旋中炮陨。十一年厦，福州将军赛冲阿督兵至台湾剿之。十四年秋八月，水师提督王得禄、丘良功等蹙之于黑水洋，牵穷、投海死。其党朱渥率其众至定海乞降，总督方维甸遣福州知府朱桓往受之，于是海寇尽平。
戡定台民
道光六年夏，台湾、嘉义二县，闽粤庄民滋事，总督孙尔准渡海至台，密授机宜，令总兵陈化成等分路搜剿，生擒黄斗乃等二十余人，置诸法，人心乃安。
俘获张丙
道光十二年闰九月，台湾嘉义县张丙纠众倡乱，杀知府吕志恒、知县邵用之，巡抚魏元烺权督印，驰檄陆路提督马济胜提兵讨贼，济胜以二千人往，众咸少之。总督程祖洛在浙江，闻变倍道抵厦门，调兵方集，而济胜已破贼，得渠魁。次年五月俘丙，于京师诛之。台湾平。
厦门之役
道光二十一年秋七月，英人复犯厦门。英人曾犯厦门，闽督邓廷桢击却之。时颜伯焘为闽督，以邓廷桢之不能出洋截击为非，乃增筑炮台，广修船炮。备多而力分，遂水陆皆溃，总兵江继芸等死之。英人反将我大炮轰毁官署。伯焘退保同安，乡民陈姓率抬枪队五百人，抗英师五千，大败之。乃弃厦门，据鼓浪屿不出。伯焘以收复奏闻。八月，又以大艘五入犯，副将林大椿等战死，提督普陀保炮沈其大船一，复退驻鼓浪屿，降伯焘三品顶戴，留任。次年，以怡良为闽浙督。方英夷之寇沿海诸省也，尝分股窥伺台湾，不得逞。二十二年，台湾道姚莹败之于大安港。在淡水厅彰化县界。乃奏筹海防之策，旧制台湾镇道得专摺奏事。忌者诬其冒功，以蜚语上闻。二十三年，遣怡良渡台查办，逮姚莹、达洪阿台湾镇。入都。
剿平会匪
咸丰三年，粤匪连陷沿江诸省，势张甚。各直省土匪咸乘机起应之。于是闽之漳、泉、建、邵，亦相继蠢动，连陷诸郡县。同安、厦门、永安、沙县先后失陷，时署闽浙督王懿德委派漳州镇郭仁布、盐道瑞瑸带各標兵会同地方官兜围。旋漳州府城与永春州城又陷，幸游击饶廷选与署游击恩霈等奋勇剿击，分别收复二城，匪势稍敛。然上游之永安、沙县，下游之同安、厦门等县均沦于贼，又另股窜踞兴化仙游县。在京御史晋江陈庆镛详奏情形，王懿德乃移驻泉州，督率将弁分路援剿。寻于十一月先复厦门，继复仙游，余亦以次肃清。次年正月，懿德奏闽省营务废弛。上谕：闽省水陆各营，除每年赴台换防外，内地存兵尚逾四万，何至盗贼窃发，还当咨请邻省协剿？时江、浙、粤皆派水陆会剿。此后著该抚会同署总督有凤，认真整顿！方内地会匪之窃发也，其时台湾土匪亦围攻府城，贼目有林、许为渠魁，吴、王二姓为主谋。在京御史侯官蔡徵藩详奏缘由，又奏保台湾在籍前任礼部员外郎郑用锡等堪办理团练劝捐事宜，报可，且谕令王懿德照该御史所奏，迅速解散贼党，掩捕贼踪，无任蔓延。旋，台民踊跃捐饷，以备军需，知府裕铎又自出家财助之。团练成立，地方渐肃清，遂于五年冬间获其伪元帅陈子仲等九名，逆首林房、王办等四十四名。经台湾总兵邵连科奏报，南北两路并洋面一律肃清焉。
分剿发匪
闽省会匪于咸丰四年肃清后，五年秋，复有顺昌土匪勾结江西叛寇为乱。未几，亦平定。于是闽中军务渐松，独派兵援应江南、浙、粤而已。十年夏，江西大股粤匪窜入闽疆，邵武、光泽失守，分陷汀洲，围建宁府，下游亦骚动。总督王懿德驰驻延平，居中调度。然兵力单薄，乃飞咨邻省请援。旋建宁府刘翊宸剿贼大胜，建郡解围，提督钟宝三督兵收复被陷郡县。凡三月，尽平之。八年三月，江西逆匪多由铅山等处分扑，浦城、崇安陷焉。道员赵印川阵亡，上游各属又复危急，王懿德请假，庆端署闽督，仍移驻延平。七月，浦城、崇安收复，邵武诸处贼势穷蹙。八月，懿德销假，即赴延平，庆端回驻省城。九年正月，顺昌汀州诸贼剃发投诚，惟连城未复，寻亦于二月收复，闽省既平。客军皆凯旋焉。十月，庆端补闽督，时浙江吃紧，福鼎亦为贼据。诏庆端驻闽浙交界督兵，畏葸不敢行。十一年秋，始奏报，福鼎克复，移驻建宁。其年十月，杭州陷，庆端以救援不力，革职暂留。同治元年三月，庆端抵浦城进剿浙逆，接仗失利。温州、平阳会匪阑入福鼎，县北路紧急，福州戒严。六月，以广抚耆龄为闽督，接统庆端全军，仍驻浦城。二年三月，以浙江巡抚左宗堂补授闽督，改耆龄福州将军。宗棠在淅⑵督剿，派员管带浦城闽军，以为援应。三年，杭州克复。江西新城亦收复，余贼悉趋闽界，窜陷建宁，虽旋收复，而贼踪已阑入将乐县境，复陷宁化县。伪侍王李世贤等股由徽州开化窜至上饶铅山，逼近崇安、浦城、闽防紧急。巡抚徐宗干会商宗棠，分路防堵。八月，臬司张运兰到闽接印后，即出省赴邵武府，择要驻絷。⑶十月，江西瑞金逆贼败挫，绕窜广东镇平，大埔等处，突入闽境，窥伺龙岩，直逼漳郡。漳属南靖等县复有匪起与勾结，张运兰转战失利阵亡。漳州、龙岩失陷，汀州所属皆贼，焚杀惨虐。徐宗干派林文察由同安一路进兵，左宗棠檄派黄少春、刘典等分路剿办。宗干又檄催由台内渡之总兵曾玉明统领水师，宗棠亦由衢州入闽。十二月，宗棠师抵浦城，署陆路提督林文察已阵亡，幸高连升一军急趋同安，以保泉、厦。宗棠先饬四营驰赴延平扼守，寻亲抵其地调度。时粤军方耀已收复武平等县，进札上杭。然下游贼势尤狓猖，复上谕苏抚派兵协剿。四年正月，宗棠派遣各军俱获胜仗。二月，臬司王德榜等遂大破李世贤，收复龙岩诸县，惟漳郡尚为贼踞，且有下海之志。幸李鸿章已饬提督郭松林率兵八千人航海至闽，宗棠檄会同粤军由海澄进漳浦，以攻漳郡，断其入海，兼杜其窜粤。四月二十一日，遂将漳州府城收复，余匪尚分据旁县。五月，高连升、黄小春等次第克复闽境，一律肃清，客军均凯旋原省。
甲子平台
咸丰五年，邵连科肃清台匪后，台地稍安。未几，彰化县辖境会匪复滋事。同治元年，台湾道孔昭慈督兵剿捕，勇丁哗变，县城失陷。总兵曾玉明夙为台人信服，驰赴剿办。上谕徐宗干久任台湾，情形熟悉，着在省就近调度。九月，耆龄任总督，添派金、厦、兴化等营弁兵渡台助剿。二年七月，署提督吴鸿源革职拿问，即命总兵林文察本台人。署理。时台湾道洪毓琛病故，丁日健补授，与林文察等会商剿办。寻于三年六月收复彰化，林文察、曾玉明内渡剿贼，台之余匪先后就擒，其年冬，遂告肃清焉。
甲戌台防
同治甲戌，日本以台湾生番戕琉球难夷事肇衅，驶兵舰进瑯峤，入牡丹社，示将战，闽海戒严。朝命船政大臣侯官沈葆桢为钦差大臣，渡海察办，葆桢严密设防，旋因廷议，小偿日人兵费，事乃寝。
甲申筹援
光绪甲申，法人既败我师于马江，旋出口分扰台湾、浙江，皆闽督所辖地，筹兵筹饷，福州殆疲于奔命焉。其时基隆久陷，防台者为刘铭传，屡失利。朝议以左宗棠督师守闽，穆图善、杨昌濬、杨岳斌皆为帮办大臣。冬，岳斌及吴鸿源、沈应奎、王诗正先后乘间入台，军报络绎。越年夏，和议成，于是移闽抚为台抚，常镇海东，以铭传首任之。
甲午防海
光绪甲午，日本缘朝鲜开衅，和议不就，言者虑其南下，沿海戒严。福州亦按乡筹办联甲焉。明年和成，日本入台，台人拒之，累月始定。然福州晏然。
庚子北援
光绪庚子，联军犯京师，下诏勤王，闽督许应骙以曹志忠为统带，率敖天印等由浙北援。属衢州各邑土匪蜂起，城多失陷。天印时为前队，次第收复有功。旋以和议告成，诏各省勤王之师，仍各归驻所。
校　注
⑴原文作“周寀平”三字，按上下文之意，应为“周寀平乱”四字。
⑵原文作“宗棠在淅”，“淅”字误，应为“浙”。
⑶原文作“择要驻絷”，“絷”字误应为“扎”。

[book_title]耆旧录一(德行)
德　行
唐
孝子林郇阳
事亲以孝闻，连帅罗让礼异之。登博通三史科，应诏入内侍讲，授评事，终潮州刺史。
任恤林　浦
唐末，避乱海滨。凡山巅水涯可维舟处，皆凿井以给行人。人名林公井。今世新法取水，如自来水、东洋井之类最利民生。果师其制，则浦不得专美于千载矣。
五　季
忠孝唐延嗣孙诚附
本姓王，字季先，忠懿诸子也。其改姓唐者，示弗忘唐，非特以王、唐音近也。幼失怙恃，忠懿抚如已出，延嗣亦孝事之。群从好驰焉⑴试剑，延嗣独耽书，忠懿戏曰：“吾家措大儿也”。唐拜忠懿节度，忠懿欲官之，称疾不出，复上书切言其不可。朱温篡唐，进封忠懿闽王，延嗣以不帝秦为谏，且陈修政练军，为国讨贼，忠懿不能用。自是有隐遁志，然念鞠育恩，未忍去。日言梁不足患，患在江表、吴越，忠懿不省。顾深以诸镇僭号为非，忠懿然其说，终身不称帝。延翰建国，嗣叹曰：“沐猴而冠，吾族其不血食乎。”随估舟逸去，更名唐延嗣，闽亡。嗣衰绖出郊，东望故国，一酹，大恸而返，曰：“王氏覆灭，非天也。砀山窃铁，沙陀猾夏，亦非天也”。生计日困，惟授徒自给，人皆以唐五经呼之。孙诚，宋嘉祐八年进士，为河阳节度推官。
孝友刘　甫子若虚附
以孝友廉介闻于吴越。屡征，诣浙即归，隐武夷。子若虚，宋咸平中第进士。侍亲侧，虽大暑中夜，必正衣冠。亲有疾，不酒食。丁谓欲罗致之，不往。以屯田郎出知邵武军，卒。
宋
孝睦林殆庶诸弟太素等附
字希颜，淳化三年进士。累官秘阁校理，知明州。醇懿孝友。弟太素、太徽、太易、太蒙，皆贵显，同釜而食。子孙彬彬肃睦，称德门云。
孝悌刘　藻族子嘉誉、世南、砥、砺、玠、附。
字昭信，游罗从彦之门，以孝闻。赐粟帛，名其闾为孝弟里。嘉誉，李侗门人也，官乐昌令，誉子世南，终迪功郎，从林之奇学。砥，字履之，砺，字用之，并举神童甲科，师事朱子，得性理之传。砺子玠，学于黄干，世称一门道学。
孝子卢孝孙
字玉溪，奉亲孝养，常著书立说，为学者所宗，卒葬藤山。
元
任恤吴　海见《明史隐逸传》。
字朝宗，号鲁生，博学负气节，立志不仕，明太祖强起元潮州路总管王翰，海与为知交，白衣冠往吊之，至已自裁，为抚其孤偁，使知名焉。所著有《闻过斋文集》及《命本》、《书祸》等书。详《明史》
明
孝子林兴祖
事母以孝闻。洪武初，从父宦游，遂家潮之海阳。以才行举于朝，官终广西参政。
孝子蔡　梅
母陈氏疾，吁天求代，刲股和粥以进，寻愈。王偁书《孝友传》，林铭为之《赞》。
任侠林　观
字用宾。洪武初，隐居不仕，情厚而直，乡人化之。凡有讼者，皆往质，其感人之深若此。
孝子罗　泰子纹绎附
字宗让，母丧，贫不能葬，语及辄泣。既葬，而后饮酒食肉。性颖异，于书无不笃嗜，尤遂于《易》、《春秋》。洪武时，闽士以二经取高第者，多出其门。应天聘司文衡，曰：“布衣也，敢校畿甸士哉。”与同邑林志倡为诗、古文词。有《觉非诗集》。子纹绎，永乐间，偕举于乡。
睦恤林　志
字尚默。永乐间乡、会皆第一，廷试第二。其学博究百氏，咸得要领。十岁避雨染坊，漫阅其簿。数日，坊遭火，失簿录，与之不爽一字。然痛自克治，群居，一语一笑不妄发，族弟喜，幼孤无依，育于异姓，取归抚，使成立焉。
孝子陈叔刚弟叔绍、子炜、爟、叔绍子附
名枨，以字行。祖钰，族人有困赋役、鬻产他徙者，钰劝之还，构室庐予之。父周尝葺万玉潭草亭，杨少师士奇为之记。枨，宣德初充经筵讲官。居亲丧，庐墓哀毁，卒。弟叔绍，名振，以字行，亦孝友。母病，尝粪以验增减。侄炜，十岁而孤，抚之成立。叔绍少无宦情，晚官御史，台中建白，皆为之倡。炜继官御史，有直声，历藩臬，尤多异绩。炜弟爟，家居侍母，母病喘，侍奉唯谨。比殁，哀毁尽礼。叔绍子，举人，工诗，善草书，达官贵人求之不易得云。
孝子萨　琅
字用让。家贫，勤劳养母。母病。祷天愿以身代，母绝而复甦，曰：“我以子孝，益寿三十四矣。”三年乃卒，计三十四月也。尝得遗金，待人还之。部使欲荐，辞不起。
孝子萨　琦
宇廷圭，琅之子也。以编修预修《仁宗实录》，历礼部侍郎兼詹事，卒官。琦事亲孝，为人耿介，仕宦不以家累自随。其先本色目人雁门诗人萨天锡之裔。琦一变其俗，丧葬皆用朱子家礼。士论贤之，天顺元年，赐祭葬，建祠西郊廉山。
任恤施　纶
字克端。性慷慨乐善，累赀巨万，辄施亲故之贫者。友人郑建负人金。除夜索逋急，纶为代偿。郡守唐珣每修举郡邑废典或有工役，纶必输助，珣数称之。
孝友车　宁
字子静。正统中，以郎中出为湖广参议。保靖蛮负险，宁单车造谕，边圉遂安。迁广东参政、广西左布政。峒獠久叛，或议剿，宁复单车谕之，得编户六万八千四百，岁征租五千七百八十余石。宁多学强设⑵，磊落有权略。居家尤笃孝友云。
孝睦何　显
字继善。性敦朴恺悌，事亲睦族，有声于时。精经学，知湖州府，属邑安吉、孝丰民顽犷，显奏改安吉为州，而治其尤骩法者，一方以安。胡铨所建书院，祭田在遂安，久为僧寺产。显釐而归之书院。
孝义郑伯和
字节之。天性至孝，嫡母林抚之有恩。忌日，哀慕异常。年逾六十，祭犹泣下。亲故贫者，量力周给，而意皆真挚。乡人感其孝义焉。
友睦林　坌
字世集。知阳江县，升主事。推已田宅以赡兄弟，囊无余赀焉。
孝友郑汝信
天性肫笃。事继母如所生，抚孤弟甚友爱。年九十余尚强健，人问颐养之术，曰：“铅汞龙虎，吾所不知。少愚寡欲，庶几有之。”
孝子高　瑶《明史》有传
字廷坚。景泰丙子乡荐。性刚直，少负气节，至老弥甚。蚤孤，事母尽孝。成化初，诣阙陈十事，首以复景帝庙号，尽亲亲之恩。旋知番禺，奏罢贡献，宦官韦春不法，瑶籍其资，中贵诬奏，逮戍永州。民遮道泣送。赐环后，家居二十年，不异寒素，著有《松坞集》。详《明史列传》
孝义庄思正
号乐间叟，邑诸生。年十五，割股愈父疾。父殁，哀毁不欲生。以严肃治家，以正道型俗。有以急告者，不惜倾囊以饜其意。精医术，年八十余，犹手录古人忠孝节义以教子孙。成化间，学使奏旌其闾，大书“孝义”以表焉。思正子姓，绍书香者十数世。文行孝睦，亦相续不衰。
友睦李廷仪子源附
字鸣凤。为定海令，民戴若父母，满秩，迁判顺天。外戚夺民田，仪判以田归民，坐谪同知六安州。属邑霍山饥，仪散赈，全活甚众，擢贰南安。岩郡也。贼阻山谷，时出剽掠。仪募能走险者，帅以进讨，俘斩甚众，降渠魁。督府攘其功，恥自白。引疾归，内行肫挚。少乳于嫂，母事之。嫂殁，哀恸异常。子源，官通判，有诗名。仍世友睦，众称之。
任侠高文达
字思德。户部主事，请告家居。起历员外郎，旋乞休。吏部上其贤，擢浙江副使。世饶于财，然好施于。归里，荷笠灌园。客有造庐者，问高副使安在？及入，冠带出，灌园人也。与都御史林廷玉两平闽卒之乱。嘉靖末，诏立祠，与廷玉同祀。
忠孝许天锡《明史》有传
字启衷，选庶吉士，思亲成疾，陈情乞养。还朝，改给事中。有气节，与何天衢、倪天明称三天。正德乙丑，使安南，正朝礼，却赆金，交人为建郤金亭。归，见刘瑾专横，条上其罪，夜宿朝房，瑾遣人缢杀之，谥文穆。详《明史》列传
孝睦郑余庆
字从善。又作崇善。少孤，奉母至孝，睦族属，厚姻党。为定海令，劳心抚字。嘉靖倭乱，缮修守备，境内获全。又建闸，溉民田，修学造士。逢岁饥。“不待命发仓，且陈救荒十事”，以劳卒于官。庆少时，大母欲多分先业与其诸父兄弟。庆请于母，承志弗违。舅氏以屋售，既予直百金矣。母色不怡，庆即以券还舅，士大夫义之，私谥孝恭。
孝义袁宗耀
字世明。举于乡，以母病不随计，官教谕，年四十余未有子，妻为置妾。耀以年暮遣还，后妻举一子，喜曰：“吾向忧嗣续，今有子，归老决矣。”迁开封，不赴。家居敦尚行谊，尝分产让其庶弟。
孝睦林　燧
字世成，幼孤，母徐氏督之严，朝夕温凊，命之去，乃去，年五十余，犹孺慕。母或色不怡，跪伏问故，愉而后起，有美田宅，同堂兄以硗瘠易之，慨然无吝。里有争讼，或兄弟不睦，惟燧言是听。卒年八十五，里党皆流涕。
孝子林　森
字起新。十六岁，负父骸还里。父泽为粮长，运米至京，姻友黄某，额短期迫，泽先以其米垫之，迨兑收泽米，而黄某逋误，森匍匐赴救，父已罹刑。裹骨归。海舶遇风，欲搜骨投之水，森仰天一呼，大风顿息，稳抵淘江故里，葬焉。奉母孝，尝曰：“吾无以慰母，惟当作好官耳。”后举贤良方正，知嵊县。邑有粮长常例，亟革之。恤困穷，抑豪右，定图，均役，吏胥束手。调象山，行李萧然。民醵金为赆，不受，以母老告归，卒。里人谥以孝义。
孝友林　堪
字尚乾。外温内肃。性至孝，大母许治家严，堪侍竟日，未敢移寸趾。奉父母承颜顺志。有一弟，父母爱之，弟子一，而堪子三。堪体亲意，以已业均焉。举于乡，尝分校南闱，力却关节，终宣化令。国朝侯官林堪，居凤冈，任定南令，与齐名。
友睦林　秋
字贞义。文安公瀚孙。性孝友，好施。兄爔终于宾州吏目，秋万里归其丧，婚嫁其子女。晚鬻所居，穷约自守。官至靖江长史，有廉声。
忠孝杨一谟
字世文。由进士历官贵州参议，乞养归。晨昏问侍，孺慕不衰。亲殁，以哀毁卒。雍正六年，祀忠孝祠。
孝子郑静夫郑天挺附
少孤。嘉靖间，倭寇入境，静夫弃二子，挈木主，负母避山中，遇贼索金，见空囊，欲杀其母。静夫泣告“母老且病；杀我足矣。”贼断其右臂，木主堕，犹以左肱卫母，族人收葬之。时又有郑天挺者，母丧在殡。倭至，天挺守柩不去。贼索金，拜且哭，曰：“家贫安得金？所不去者，母柩耳。”贼杀之，并焚其母柩。
义恤林　煜
有醇行。著《微辞》，什伍为卷，共二十有四，成一家言。有友人尝寄煜珠葛。倭乱，友殁于难，煜召其子还之。人咸服其笃谊。
任侠陈伯亮子谨附
生平不食言，家积粟，有籴者误遗金，急追还之。嘉靖间，倭掠郊野，亮移入城买宅。后屋主讼官求增价，官不直之，欲罪其人，亮增之直，而请免之，曰：“当日吾急避乱，多取吾金，不悔也。”官甚重之。子谨，字德言，嘉靖间状元及第，徐阶为考官，察谨所为，自朝谒读书外，不轻交接、妄取与，益器重之。历中允，丁艰归。营丁与家人斗，谨要絰出视⑶，误为梃伤。病月余卒，著有《丙制集》。
友睦王梦麟
字维振。父子聪，遗四弟，贫且稚，梦麟舌耕哺之，让宅诸弟，躬就敝祠以居。举乡试，官桂林通判。
孝义林贞胜
字益甫。官都城厢使。孝谨，有大节。父疾，吁天请代。母患眼，亲砥其翳。为伯父后，生事死葬，无异所生。溽暑设浆于门，岁浸设粥于道。凡津梁道路之倾圮者，靡不修葺，博洽能诗文。著有《益甫集》。
孝子陈　乐
字九成。父得奇疾，乐昼夜不解带，渴甚，含水呴之，父竟瘳，乡人咸推为笃孝。举乡试，官司务，病无帐，以席御风，然不言贫也。
睦恤董世道
字克济。少贫，节缩治生。久渐饶，给与兄子，中分田宅。凡族姓不能婚葬者，周之。居濒海，屡毁于倭，捐赀，城其地。立平粜法。春夏出粟，至冬收获，率免其息。见流殍辄为收葬，王参政应钟传其事。
友睦林宅贤
邑诸生，事父母孝。家贫，教授里中。兄有狂疾，家人幽闭之。贤辄出兄，共饮食。兄食已，乃去。生平无怒容，人有非理，贤见之，色渐庄。乡人辄訾曰：“汝见怒于林君，足恥也。”
孝子郑云镐
字周卿。为伯父坦后，事嗣母邓氏孝谨，无异所生。殁犹孺慕不衰。生父卒，上书学使，请终丧，弗许。举乡荐，守连、靖二州，有循声。终成都知府。
任侠董廷钦
字仲恭。公车抵徐州，郡人林孝廉偕春病革，林族多大估，附镪京师数千金，其从者谋分其金去。钦急请于官，封识囊箧，并经纪其丧归闽。遂不及试。历任郡邑，多惠绩，牧钦州，筹边弭变，民立祠分茅岭。
孝睦林一鷟
字汝周。父道政，精《春秋三传》。一鷟从父授经，家贫为塾师，以供菽水。家门之内，彬彬礼教。直指周昌旌其门，曰：“义方仁寿。”晚岁制行弥笃，耆儒硕德，为乡闾达尊者，又十余年。
孝子朱应冬
性至孝，每出，必告父所往，近则为父治一日粮，远必数日俱备，归则与父同榻，抱父足而眠。父患疮疾，割股肉，裹以他药敷之。少间复发，泣曰：“必我行谊有亏，累父至此。”吮疮三日，遂愈。司理周之夔为作《朱孝子传》。
纯孝许希贤
字世昌。两居亲丧，哀毁骨立。既葬，庐墓二十八年，虎不为暴。子孙恳请，乃还家，以寿终，葬贵安山。有司刻“纯孝”字于墓门以表焉。
孝睦庄　修子以浚附
字闻修。孝义思正七世孙也。廪生，以文行著，家居聚徒讲学，悉依白鹿洞规。从游者履满。孝于亲，厚于族，冠婚丧祭，具修古礼。子以浚，亦以孝闻。
国　朝
孝子林　伟
字坚之。父公衡，明末官南宁通判，鼎革弃官，殁于南宁。传者异词，伟决计往寻，入南宁，偏叩官吏无知者。金尽，夜宿天镜山，投老僧剃发。僧审实，叹曰：“孝子也。”赠之金，旋于破亭中得木主为尘土掩，拭之，即“南宁通判林公”六字。伟狂号曰：“吾父在是矣”。抱主返庵。适遇老翁，亦闽人，为示其父葬处，启土负骸归，计行二万余里，千四百余日。闻者哀之，为助其葬。
孝子张之材
性笃孝。顺治戊子，土寇围城，城内食尽，守者下其令：“凡出城市米，必官给符乃行”。而民惮贼迫，甘为饿殍者相枕也。材痛父母垂毙，出市米，贼要而夺之，材奋勇，手批贼数辈。贼亦不持兵，拳殴材折胁，流血及衣，复尽掠去，匍匐至南关，以所给符未失，门者纳之。时围城中无医药，而创自平。父与母亦无恙，人谓孝感云。
孝义郑　起
顺治戊子，兵荒，父母及祖父母相继没。起年十七，附身附棺备具，抚二幼弟成立，旋俱蚤世，抚诸侄及侄孙如抚其弟。百口共爨，庭无间言。晚年复捐金收骸施棺。乡人高其义行。
任恤施元旸
字赓白，年十三，邽疗父疾。顺治五年，福州饥，出已粟多赡族众。十三年，郑氏兵围城，居民分陴坚守，敌军寻退，皆其措饷之力。有茔地在北麓，奸人盗鬻某姓，临窆事觉，旸见其七棺半朽，竟舍之，寿九十六。
孝义林　靖子镳附
字献卿。性至孝，侍母疾数月，未尝解带。事嫂如母，抚孤侄如子。顺治五年，大饥，靖分粟于乡邻，人咸赖之。子镳，字永范，庶子锜幼，镳笃爱錡，及成立，推产以让。镳生平好周人急，道路倾圯，悉捐赀修庀之。
义恤叶良驹子宗秉附
性豁达，力行善。顺治初，疫气盛行，良驹施药，全活甚众。贫不能殡者，埋之。岁饥，赖以济。子宗秉承父志，增款构学舍，延师课族中子弟。置义田，为膏火资。又建宗祠，创筹祭业，俾永奉祀。
忠义汪汝修弟汝钦附
顺治十年冬，海寇周瑞登岸肆掠，与弟汝钦率乡人御之，杀贼数十，以众寡不敌，乡人溃，兄弟皆被执。贼曰：“为我用，贷汝死”。俱不从，贼怒杀之。逾二日，子大美收二尸，面如生，遂合葬焉。
孝子杨必亨
国学生。年十三，从父读书光德里。顺治丙申，郑氏称兵掠福州，父被执，必亨哀告，愿以身代。酋感动，父子得俱脱。母沾疯疾。起居饮食，悉躬亲，七阅月不少怠。人称其孝。雍正三年旌表。
孝子郑　璇
字若文。父正諴，司教南安。郑氏陷泉州，俘知县、教谕，拘系鹭门。璇徒跣奔救，遇前同学翁氏子，告以处。伺道旁数日，见其父，父曰：“吾命悬指顾间，儿留，增一累，宜急归。”璇悲伤饥饿，卧翁家。顷之，父忽至，曰：“俘官已议释归，儿先渡海，吾稍后即归。”璇归，父逾年不返。突传俘官悉解台湾，璇不告妻子，复蹈海寻父。至台而父先遁归。时郑氏缉捕严密，璇窜身穷岛，出没蛟蜃之窟。晦迹丐中，每至急，如有神祐。后遇老舵工，指微茫小路一痕，曰：“由此可达泉州。”璇趋回而父先抵家三月矣。两涉涨海，父子生全，咸谓纯孝所感云。
义感赵　沂
字阆仙。进士，宰新城。归后，遇寇薄会垣，焚城外民居。有从贼中大呼曰：“勿迩赵长者家”，比屋千余家得免。及避寇东山下，亦免寇难。为人古心道貌，潇洒出尘，文采遒艳，有《燕游草》、《归来堂集》。
忠义胡牧孟亦作穆孟，妻王氏附
名守谦，以字行。其先以武功世袭卫指挥，父上琛忠于唐藩，合门殉难。仅余二子，牧孟其长也。右卫守备王邦镇怜其忠臣之后，字以女，为经纪其家。举武科，耿精忠反，征之，不从。会其友沈廷栋函论精忠不道，事洩论死。其妻谓牧孟曰：“沈君死，母老、妻无依、将有族灭之惨。”牧孟曰：“然则我承之耳”。亟赴刑曹自伏：“廷栋之书皆已笔也”。廷栋与人书，牧孟窃视之，为润色更书焉。乃辟于市，妇亦从死。王师复闽，赠官荫子焉。
义侠陈国琦子治滋附
字琢庵。五岁丧父，九岁失母，悲号躄踊，哀毁若成人。康熙丙午，补弟子员，游学浙中。值耿变道阻，荡平后始归。帅府稔其文行，题授教谕。历任沙县、大田、瓯宁。戊午，海寇林信陷漳平，移兵大田，防将余虎素与令侯执纁不协，乘势纵横。夜半，寇将乘垣，琦急檄诸生范文景、田乃章等率练长乡兵，分陴守城。亲驰虎营中，责以大义。虎为感愧，出师追贼，城赖以全。子治滋，字以树，号德泉。颖敏力学，十岁通《五经》大义，能属文。康熙癸巳，馆选授编修，母老乞归，归八年而亲丧。葬毕，改御史。寻掌京畿，于民生利弊，详切敷陈，輙蒙嘉纳。旋擢奉天府丞，为人笃孝躬行，为都人士倡。教子以居家必孝弟，居官必清、慎、勤。治滋三子，朝础、朝柄、朝栋皆登第。
孝睦翁应宣
字士宜。孝事继母，兼敬养兄嫂、抚侄如已出。遭耿变，迫之仕，不屈，避地琴江。以让产睦族称。
任侠林　萱
字乾之。诸生。康熙十五年，大师逾岭，耿部溃军南下者，掳掠无虚日。萱率乡民，竭力堵御，里党获全。耿变既定，台酋部卒复盘踞内地，掠子女，索餽饷，萱复营解焉。
悌侠谢　宣
字尔旬。刻苦力学，尚气节，事兄宏如严父，一钱寸帛，必禀命焉。常倾囊为业师林启平葬及五世。康熙庚午，举副榜贡生，出闽邑令溧阳吴琇之门。岁甲戌，琇以郡移缺额去河官，家累二十余口，宣继粟肉，三年无缺。琇迫于对簿，谋鬻养女闵氏以偿。宣闻之，叹曰：“官斯土，以鬻其女。凡为子民者不忍见，况门下士乎？”立措三百金遗琇，止闵氏。已而琇复如前谋，将举券，宣复醵钱二万，舁女于家，抚为已女。盛装择佳偶归之，一时人士高其义。
孝子林祖植
字建伯。康熙戊寅，商人何某触怒鹾使，波及其父。植挺身代质，父不忍，欲自投狱。植泣曰：“儿以身代父，职也。父有子而坐视父入狱，生不如死。”谪戍永平，临行犹以父老不能躬养为念。抵上谷，会李光地巡抚北直，稔其孝，力请减等释归。都中名公卿咸赠以诗，德州孙勷为之传。
友睦吴庭橒子尚焜附
字崇卿。五世同居。康熙四十六年寿跻百有二岁。奉诏建坊旌表。逾年卒，子尚焜，年七十，事期颐老父，昼则杖随，夜则联榻。一宿三起，寒暑不辍。父卒时，年八十余，苫块必循礼，年九十一卒。
孝任张世灿
字云阶。雍正癸卯乡荐。历知增城、饶平、普宁、兴宁、永安、归善、新会七县，多善政。始任饶平，岁饥，灿先赈后闻。长官重之。邑隆都堤几溃，率工堵筑，三昼夜完固，水患以免。历宰各邑，皆以拯灾恤患、兴利除敝为已任。狱多平反，一切餽遗干请无所受。以疾乞归。天性纯孝，年十五，亲吮父痈。居丧哀毁尽礼。归田后，恤及戚属，瘗族人之不能葬者。
孝子刘兆基
字开周。举人，雍正初巡抚满保以孝廉方正荐至京，以病乞归，寻官教谕。未逾年，亦解组归。兆基少孤，养母尽孝，主共学书院，造就学者甚众。子孙繁衍，相继举甲乙科。
孝义陈　仁
字惕存。德行凝定，以文章振一时。勤学授徒，供奉二亲。又为业师营葬，领康熙乙酉乡荐，著有《铁砚斋集》。
任侠高　琬
字腾士。善文，兼习武备。值海氛炽，总督姚启圣闻其才，延赞军事，驰驱海上，冒矢石，贼巢，剿抚兼中机宜，历五岁寇平，论功奏奖，晋琬一品顶戴。
孝友庄念勤弟其蓁附
字若丹。举于乡，力学不懈。游其门者，多掇巍科而去。母病，与弟痒生其蓁衣不解带者二载。兄弟式好，视侄犹儿。家法为乡党师。按念勤先人，曰思正、曰修、曰以浚、均已详明代德行。
友侠刘圣振弟邻初附
字虚舟。康熙间举人，授广西兴业县。居官寓宽于猛，一以仁爱为心。革排栅钱、马蹄钱诸陋规，邑人立碑志之。解组归，囊橐萧然。然性好施与，每多周恤。昆弟三人，更相友爱，常以诗书课弟。邻初成进士，入翰林，有时望。
孝友林世发
字君奋。父殁，哀恸几不欲生。母老病，日夜侍汤药不倦。母色少变，即跪问故，俟霁乃起，抚三弱弟，极友爱。后相继没，鞠诸侄无异已子。腴田大厦，悉以让之。乡邻高其行，有争讼者，皆取决焉。
孝睦张　纶
字道羽。贡生。综洽群书，为文渊懿博大。执亲丧三年，绝荤酒，置田以供祭祀，又分弟与从弟，余悉给族之贫者。自是纶亦贫，缯袍粗粝，泊如也。
孝友王　勅
字圣仲。《侯官志》耆旧九征子也。生平品端行粹，笃于孝友。励志绍家学，研究《易》理。雍正己酉举人，任安溪教谕，专以实学课士焉。
孝义黄辅德
字紫列。少颖异，好读书。事亲孝，持身廉介。雍正中，成进士。宰定襄，兴利剔弊，民勒石颂其德。后改邵武教授，捐修学舍。以立品敦行课士，士风丕振。亲老乞归，居乡敦睦好义，年七十一卒。
孝义王廷梁
字维才，号美溪。丧母，庐墓三年。墓离家五十里，每三日一归省父。父好施，梁皆先意而行。生平笃兄弟，其他轻财好施，多不胜举。
孝义王朝屏
字云根。幼警敏能文。父应元，雍正丙午举人。屏承庭训，文誉日起。乾隆甲午举于乡。为人孝友肫笃，见义必为。众曰：“王氏有子矣。”仕至刑部员外。
孝友魏开叶
郡学生。早失母，哀毁尽礼。随父客吴门，先意承志。父喜周恤，皆力办以成之。继母有五弟，友爱怡怡。幼弟患痘几殆，祷于神，愿减已算以益之，获愈。体素弱，父病，日尝药以进。劳瘁而卒。
孝友何佩珠子恒潮附
字嘉瑀。拔贡生。力学稽古，事亲先意承志。母没，衰毁骨立⑷。笃爱诸弟。季弟早世，抚其孤，教养兼尽。及长又夭，更顾复其遗孤。念仲兄食指繁，割田数百亩为公业。生平尊师重学，给衣施槥，并周郡中节妇之贫者，于戚族尤厚恤之。子恒潮，举人，工诗文，善继父志。
孝子赵继蕃方元平等附
父病，割股以进。父母殁，以哀毁卒。同里方元平亦然，母病割股无效，亦以哀毁卒。更有江际田、刘志清、高行均皆以割臂割股，调羹疗父母疾，获愈。行均有姊，亦与同割股焉。
孝悌陈　荣子骏元附
兄弟五人，荣居次。父殁，年十三，哀痛若成人。及葬，随兄适坟操作。母止之，号泣请往。朔望必造墓所哭奠。母以寿终，荣哀毁骨立，事兄如父。兄病，愿以身代。兄没，言及必涕泣。抚从子如子，抚从孙如已孙。从孙名廷魁，道光间举于乡，皆荣培养之力也。子骏元，母卒，哀毁不食。父谕以灭性违礼，乃稍进。然犹茹素者三年，父寿终，哀戚如丧母时。其宅心仁厚，喜义举，皆如其父。道光十八年奉旨旌奖，廷魁从孙培倬，大挑四川令，有吏绩。
孝义文　哲
镶红旗满洲人，驻防福州。三岁丧父，孺慕哀泣。及长，饔飧不给，与兄竭甘旨以奉母。乾隆间，随军渡台，征林爽文，有功。母没，三年号于墓。累擢协领，驻三江口。廉公有恩，人以文父母称之。地方义举，皆竭力成之，曰：“吾不待有馀以济人也。”以父殁时家贫，棺衾粗具，终身为憾。故生平不敢以丰腆自奉。及卒，遗命薄敛，曰：“无易吾志，以得罪于先人。”其挚性若此。
义侠萨龙光
以庶吉士，改户部主事。丁外艰归，治盐策以赡族戚。地方公益皆倡输，数千金不吝，尝曰：“吾岂以财为德哉？视吾义所存，从之而已，必俟有馀而后散焉，则为善无日矣。”时以为名论。
孝睦陈薰南
字蕙畹。母病风挛，两手不举。薰南每饭亲哺，或出就馆，间日归，则妻代哺。有友宰历城，订岁五百金延入幕，以母老病固辞。母寿八十有一，亲哺者二十馀年。事叔如父，三弟有室，皆其笔耕成之。幼弟苦学，病瘵卒。以次子篆嗣之。勖学励品，卒举优贡，以成弟志。薰南能文，著有《锄经书屋文集》、《啖蔗斋遗草》，道光间旌表。
孝恤梁升南
诸生，孝事父母，及亲殁，哀毁几灭性。笃友爱，虽与兄弟异产，然抚遗孤皆如所生。三党有急，视其力所得为，无吝色。道光间旌。
友姻陈　叟
失其名字，少时积钱数万以娶妇。会其姊家坐马价赔累，鬻甥女以偿。叟闻之，罄所藏赎归，遂不复娶。好谈史，从市肆购零本《纲目》阅之，积久，遂能通贯。早岁从军，后弃尺籍，鬻琉球灯以湖口，士大夫雅重之。
孝子郑义正
父病足疽，医治无效。或谓吮之可愈。义正请于父，父责之，曰：“吮则毒入尔心腹矣。”义正号泣以求，从之，遂愈。母得偏枯，转侧需人。义正卧母侧，奉侍三年，母病亦愈。与兄友爱尤笃。
孝睦郑　璇子恭附
字子中。诸生。父胸生疽，祷于神，以身代。父卒，母病，医治无效，乃发箧陈百家方书，得母病之由，治之立瘳。遂以方济人。族之孤女因乱没为婢者二，皆赎而嫁之。此又一郑璇，与康熙时郑孝子，同姓名。子恭，县学生。补抄谢皋羽《晞发集》五卷至八卷，为之后序。又作《月令中星考》、《均田论》，学使沈涵重之。
孝恤何道源
字广文。五世从祖履旭，旌表孝子。父志高，负贩广东，遭风漂泊不返。道源年十五，属弟道泉奉母，独往寻，得之于越南。时父病瘵，服事五日而卒。葬父毕，乃返。与弟奉母惟谨。母卒，庐墓三年。每朔望必偕弟至宗祠读祖训以劝族人。岁暮于普济堂按名给钱，又建塔于漏泽园以掩枯骨。
孝睦廖冈陵子鸿翔，鸿荃等附
字陆峰。父昂，官把总，以刚直忤上官，落职。惧祸及，避去。时冈陵甫九岁，泣告诸父执，为营获，事白，而父去不知方，乃白母往寻，得之于永安旅次。母好施与，苦家贫。冈陵时阴以钱实箧中，匮则益之。笃厚姊妹，有寡者，月给薪米，抚其孤成立。通堪舆言，而助赀劝葬不吝，卒年七十八。子鸿翔等五人皆举甲、乙科。鸿苞，官扬州府，鸿藻，官江西督粮道，鸿荃籍侯官，官工部尚书，谥文恪。《侯官志》别有传。
孝侠陈士鑑
习儒。以佐父持家，遂改就会计。事父尽孝，爱兄笃，以雍睦训族，同居六代，不析箸。岁祲，倡捐赈贷。里闾中遇忿争必力为排解。道光间旌表。
孝义何恭崇弟恒喜、恒挺、犹子则贤附
字慎斋。叔弟恒喜、季弟恒挺、并以孝义称。伯兄早世，次为家督，同产合爨。厚女兄弟，其孀者皆抚孤成立。外此地方义举，尤极力为之，兄弟同心如一。已而恒挺、恒喜先后卒。恭崇漠然无所问。而督诸子加严。未几，恭崇亦卒，诸子咸能成三父志，于施济之事尤力。道光间，大吏上恭崇兄弟行义于朝，皆得旌建坊。恒喜子则贤，举于乡，笃志程朱之学，为时所称。
孝悌陈瑞魁
字学仲。少孤，弃儒学，贾以养母。母寿终，营葬不惑堪舆之说。岁时祭扫，疾风骤雨不避。兄早逝，事嫂尽礼，抚从子成立，中外三党间，绝者继之，孀者恤之，助婚助葬，尤必殚其力而后已。座右皆书忠孝节义轶事以自勖，卒年七十二。
孝义洪　福
字季汀。少孤，事母至孝，侍疾衣不解带者累月。母卒，三年歠粥。遇父母忌辰，必抱木主号泣，与兄弟共财，终身无间。家素贫，而恤孀赈贫，必勉力行之。
任侠林于制
与弟三人，浮海为生，皆雄武善战。于制尤勇敢，面黑如铁。时海寇猖獗，被劫者无敢与抗，独于制兄弟以计破之。前后杀贼百余，皆弃尸海中。贼渠愤恚。伺于制船出天津，设伏环攻之，独舟无援，斗两昼夜，势穷，皆为贼所害，犹相顾咋舌，曰：“好男子！使官军用此辈，吾无噍类矣。”
友睦许朝均
号和斋，笃友爱，兄弟皆早世，遗孤皆幼。值兵寇扰攘，避匿深山，朝均以一身理之，卒能抚孤成立，为婚娶，并析产分给焉。
悌弟林　祥
字叔擎。父开琼，传见事功。官教谕卒。家贫，有三寡嫂，穷不聊生。祥誓不娶，竭力以恤。方兄病，刲股以进，竟不起，遂终身不复荤食。锐意文章，不求闻达。尝病瞽，后复明，力学有悟，乃号忏凡居士。
孝恤陈显扬
字惟锦。侍父疾，衣不解带。母患风毒，吮血舐痈，祝以身代。前后居丧，哀毁骨立，悯孤恤寡，凡三党间，嫁娶丧葬，必竭力助之。道光间旌表。
孝恤刘廷章
字建纶，号芸圃。职员先儒刘履之后。少有至性，事生父母，嗣父母，皆以孝闻。亲丧，哀毁骨立，遇忌辰，必哭泣。笃友爱，抚从子若子女。弟妇孀，迎养于家，教育其子女。岁饥，有鬻女者，出数十金为倡，赎归，令母子复全。著有《省心录》、《家训录》若干卷。道光间旌表。子存仁，官知州，有循声，著述尤伙。自有传。
孝睦王世光
字植庭。乾隆间，由长乐迁闽县。祖、父皆有隐德。世光生有至性，未冠失怙恃，哀毁如成人。兄世耀客建安，弟世辉早逝，寄食外家，伶仃孤苦，常以嗣续为忧。遂力营生计以娶，本支复盛。笃厚亲故，冠婚丧葬，佽助不吝。子弟遵其训诫，皆驯谨嗜学。学使彭蕴章手书“孝友慈祥”旌其门。
孝子方英颖
字隆文。其先长乐人，移闽县，父游幕山东肥城县，挈与俱。父卒，英颖年才十五，号哭典衣负骸归，路经苏州，病月余，金尽，逆旅媪逼取餐钱，解其囊见骸，弃道旁，英颖抱之啼。县令过而询之，泣诉颠末。令曰：“孝子也。”罚媪给旅费，并予文凭，俾护骸归。
孝友郑文久
幼失恃，即哀恸不胜，数日不沾水米。事父并继母，极得欢心。笃友爱，弟夭亡，弟媳年仅笄，抚恤之，始终无间。为人排难解纷，尤称于里间。道光中旌表。
孝子邓　庸族人韶、光、楷、应轸、应斗、炽昌附
字敏斋。母陈病剧，午夜焚香吁天，刲股和药以进，病随愈。终以疮伤得疾，嘱弟曰：“母疾新愈，幸有四弟可终养，吾无尤矣。且吾以身易母，虽死亦生。”言讫而逝。韶，字希舞，年十一岁，父官化州，卒于任。闻讣，哀恸屡绝，水浆不入口数日。欲躬赴迎丧，伯父怜其少，阻之。未几，庶母扶榇归，走迎江干，望舟一恸几绝，路人为之流涕。光字景晦，事父母以色养，侍疾衣不解带，虽中裙厕牏，皆躬浣涤。居丧哀毁骨立。楷字正夫，应轸字世南，应斗字世瞻，皆孝友得旌表，炽昌父堕水，下负，父已死。哀毁逾恒，咸丰间旌。
孝悌高文骏
生有至性。九岁母病，即忧戚如成人，朝夕问视无间。父病，刲股和药，获愈。兄文驹早世，抚侄如子。年二十五岁，父复病。时酷暑，服侍，积劳成疾。犹强起奉视，以慰父怀。疾甚，遂卒。戚党哀之，道光间旌表。
孝义林雨化
字希五。少有至性，父课以大义，感激奋发，以举人官教谕。有某生直而受诬，雨化申辩诸府，府得劣生三百金，反坐雨化罪。谪戍，旋赐环。父尚健在，相见怡然，人争称之，晚归里，以课徒自给。直声亮节，尤为乡邦所重。每讲学，门外听者常满，虽颛愚亦咸领其意而去。著《古今文集》二卷，文笔严重如其人，婿陈功梓之。功官御史有声，雨化饮食而教诲之者也，世尤服其知人。同里林昌彝《砚耕绪录》载雨化赐环时，知府某缘事谪戍，相逢于旅邸、雨化赠以诗曰：“三日⑸白金亦小哉，忍将名教扫尘埃。好还天道君知否？我却回时尔又来。”
任恤邓庭训
字东峰。家不甚富，而好善不倦。建义学，立社仓，修桥梁诸善举，恒终岁遑遑，盖有瘠已肥人之风焉。
任恤李慕鏊
字振烈，号方溪。祖、父皆以举人官知县，训导有声。慕鏊幼岐嶷，九岁通《五经》，顾独困于试场，以岁贡终。内行肫挚，执亲之丧，哀毁逾常。既，乃推亲之志，力行施济以为孝。凡三党中冠昏丧葬，必竭其力以佽助。又念节妇最苦，月立敬节粮以恤，冬月则别给棉衣焉。然于当世之务，未尝不讲求精审。侯官林文忠督军粤西，要与偕行，未赴，独以金石书法自娱，世争宝其字迹焉。
友恤徐品芳
字鞠人。喜任侠，不事家人生产。光绪甲申，法夷突犯马江，所居浦下乡，系陆路要冲，乃与林主事元赓传附学业。倡办团练，众恃以无恐。事平，奖职衔。品芳尤笃友爱，兄早卒，抚犹子如已子。课读綦严。寻其子与侄同年举于乡，人艳称之。宗祠毁于火，独倡捐重新。凡关宗族之事，视其力所能为，无难色，皆此类也。
友睦王景郇弟景莘附
字起龙，号雨田。贡生。十世同居，凡二百余人。光绪初，奏旌得奖“浦江家法”匾。弟景莘，字起根，号任农，领乡荐，亦有文行。
孝行陈承裘
字子良，大司寇若霖孙也。以孝称，母病，刲臂和药以进。居丧，哀毁柴立。服阕，补弟子员，旋以进士官刑部浙江司主事。时辇下公卿多尚书公僚属，咸以进取相期，君独以侍奉为乐。随父景亮居山左藩臬署者有年。及归闽，又侍奉不出。生平好施与，重品行，以长厚待闾里，以诗礼课子孙。待师有加礼，犹恤其后人不衰，晚年以金石自娱，里党称之。自来表彰锡类，志乘所载，若刲股负骸，多出孤寒畸行，而世禄养志者寥寥，岂以庸行为当尽乎？然畸行难，庸行尤难，亟录之。
义行陈锡瓒
字彤占。幼颖警，笃孝异常儿。弱冠籍学，气概豪宕。累试弗售，橐笔游四方。尝为天津水师学堂汉文教习，提调吴仲翔叩所学，大奇之，待以上宾。时严复已负海内重望，一见亦折节，请执弟子礼。旋就台南守包容聘，渡海佐其幕，容服锡瓒文行，令其子若媚师事之。光绪辛卯领乡荐，壬辰成进士，授工部归，逾年卒，年四十八。孝友本其素性，于书则无所不窥。然多略观大意，不竟学。及叩以经史疑义，仍辨晰，累累如贯珠，其才殆天授也。工诗、古文、词，尤精医学，所活戚友中沈疴垂死者，不下数十人。少慕韩魏国、李忠定之为人，思以经济显，镌一印云：“撑住颓风不量力。”可以知其概矣。晚得一第，未竟所学，赍志以没，士论惜之。
孝子罗义进
字孚高。孝弟出天性。父病目，为义进舐愈者两次。业南台钱市小经纪，善辨泉币真赝，佐人贸迁，岁可积数十金。先以所入者进兄，兄毕娶，家计日增重。父酷好观剧，上海伶紫云来闽，倾倒一时。父尤嗜听其曲，每饭后，必携杖头钱入剧场，家之有无，弗问也。君又以所入者供父兄日需，终身不议婚配。或以不娶非孝讽之，则坦然曰：“大宗有后矣，吾何罪？”晚年务养亲，屏一切事，在父膝前，时作孺子态。父年高，亦忘其子之岁，曰：“吾儿三十矣，胡弗娶？”其实父七十余，而儿五十余也。寒一褐，短不及胫，缀败絮以代裳。杂糠屑菜根于一盂，日再食。父则盛服饰，腆肴饵，必多方罗致焉。壁书进膳晷刻，不使少差。日于午后扶父往演剧处，晚又往扶归，历四十寒暑无惰容，呜乎难矣！
孝子许显驹
穷古今，达异域，未有无伦常可以为学者。故闽省学堂成立未几，而即有许孝子殉母事。孝子名显驹，字汉英，少孤，事母最孝。以弟子员肄业高等学堂，平居尝慨人子得竭力奉亲，亲率中寿，日月不居，苍颜易老，诚人生憾事。每言及此，辄哽咽欲绝。会母病，朝夕不离侧，然竟不起，哀痛殊常。其女兄力劝，乃稍进糜粥，及其母受吊之次日，乘间仰药死，预书遗嘱数十百言，有“母死亦死，至愚也。然我涓埃未报，各是其是而已。”殿以绝命词，云：“世上是非惟我定，生平心事只天知。”闻者哀之。
孝介陈　亲
字寿慈。事母最孝。年六十余，母病，侍奉汤药，皆躬执而不委子妇。少籍学，授徒乡里，藉修脯以养母，间亦取所得润笔以佐之。其作书能以指濡墨，尤见重于时。遂有浼之关说当轴者，骇曰：“士之守身如妇女守节，君将污吾节耶？”其狷洁不苟若此。丙午秋卒，遗嘱治丧不用浮屠。其学养盖可征矣。
校　注
⑴原文作“驰焉试剑”，“焉”字误，应为“马”。
⑵原文作“多学强设”，“设”字误，应为“记”。
⑶原文作“要绖出视
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>