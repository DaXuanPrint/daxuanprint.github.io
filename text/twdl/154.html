<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,台湾通纪全文在线阅读,台湾通纪全文在线下载,大玄古籍书库">
<meta name="description" content="清代纂修的福建通志有三个本子。第一个是郝玉麟等修谢道承等纂的，刊於乾隆二年，凡七十八卷、首五卷。第二个是沈廷芳修吴嗣富纂的，刊於乾隆三十三年，凡九十二卷、首四卷。第三个是道光九年孙尔准等修陈寿祺纂、十五年程祖洛等续修魏敬中重纂的，刊於同治十年，凡二百七十八卷、首六卷、附一卷。我们曾把最后这部福建通志里台湾府的部分以及和台湾研究有关的资料抄出来，略加整理，称做「福建通志台湾府」，列为台湾文献丛刊第八四种。民国初期，福建又修了一部通志，凡六百卷，是陈衍纂辑的，刊於民国十一年。可惜全书没有刊竣，现在看得到的共有">
<title>台湾通纪_陈衍_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">台湾通纪</span> <br/>
          作者： <span class="inputVal" id="bkauthor">陈衍</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]140556</span> <br/>
          说明： <span class="inputVal" id="bkdec">清代纂修的福建通志有三个本子。第一个是郝玉麟等修谢道承等纂的，刊於乾隆二年，凡七十八卷、首五卷。第二个是沈廷芳修吴嗣富纂的，刊於乾隆三十三年，凡九十二卷、首四卷。第三个是道光九年孙尔准等修陈寿祺纂、十五年程祖洛等续修魏敬中重纂的，刊於同治十年，凡二百七十八卷、首六卷、附一卷。我们曾把最後这部福建通志里台湾府的部分以及和台湾研究有关的资料抄出来，略加整理，称做「福建通志台湾府」，列为台湾文献丛刊第八四种。民国初期，福建又修了一部通志，凡六百卷，是陈衍纂辑的，刊於民国十一年。可惜全书没有刊竣，现在看得到的共有三百一十多卷。这部通志的第一部分是福建通纪，起周显王三十五年、迄清宣统三年，计二十卷；台湾的史事也包括在里面。我们就又把这一部分抄出来，称做「台湾通纪」，起明神宗万历元年、迄清德宗光绪二十一年，分为四卷。这部「台湾通纪」，不仅把割让前的台湾史事按照年月作有系统的记载，还把每一条记载所根据的原书注明在下面，对於台湾史的研究是很有用处的。</span> <br/>
          封面： <span class="inputVal" id="bkimg">Z_11199.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]台湾通纪
[book_author]陈衍
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]140556
[book_dec]清代纂修的福建通志有三个本子。第一个是郝玉麟等修谢道承等纂的，刊於乾隆二年，凡七十八卷、首五卷。第二个是沈廷芳修吴嗣富纂的，刊於乾隆三十三年，凡九十二卷、首四卷。第三个是道光九年孙尔准等修陈寿祺纂、十五年程祖洛等续修魏敬中重纂的，刊於同治十年，凡二百七十八卷、首六卷、附一卷。我们曾把最後这部福建通志里台湾府的部分以及和台湾研究有关的资料抄出来，略加整理，称做「福建通志台湾府」，列为台湾文献丛刊第八四种。民国初期，福建又修了一部通志，凡六百卷，是陈衍纂辑的，刊於民国十一年。可惜全书没有刊竣，现在看得到的共有三百一十多卷。这部通志的第一部分是福建通纪，起周显王三十五年、迄清宣统三年，计二十卷；台湾的史事也包括在里面。我们就又把这一部分抄出来，称做「台湾通纪」，起明神宗万历元年、迄清德宗光绪二十一年，分为四卷。这部「台湾通纪」，不仅把割让前的台湾史事按照年月作有系统的记载，还把每一条记载所根据的原书注明在下面，对於台湾史的研究是很有用处的。
[book_img]Z_11199.jpg


[book_title]卷一
明神宗万历元年（一五七三）：初，俞大猷移镇福建福、兴、泉、漳、延、建、邵武、福宁并浙江金、温地方。方议攻贼澎湖，忽有新倭自漳、泉趋福宁，大猷遣兵追之；将及，副将邓之屏促向澎湖，新倭猝入烽火寨，杀把总去（名山藏俞大猷传）。
八年（一五八○）九月，日本犯浙江韭山及福建澎湖东涌（明史）。
三十二年（一六○四）七月，福建人李锦、潘秀、郭震久居大泥，与和兰人习。其酋麻韦郎欲通贡市，锦为画策，夺澎湖屿而守之；因贿高寀，使上请于天子。酋善之，锦乃为大泥国王书移寀及守将，俾秀、震赍以来。守将陶拱圣大骇，白当事，系秀于狱；震不敢入。而酋已驾三大艘直抵澎湖，伐木筑舍，为久居计。锦亦潜入漳州侦探，当事亦系之狱。已乃令三人谕其酋还国，将校詹献忠持檄与俱。献忠多携币帛食物，觊酋厚酬。锦等又依违其词，酋不肯去。采已遣人索贿三万金，许为代奏。会都司沈有容自请往谕。有容负胆智，大声论说。其下人露刃相诘，有容盛气与辩，无所慑。酋心折，乃曰：『我从不闻此言』。时巡抚徐学聚严禁奸民下海，犯者必诛；接济路穷，酋无所得食，即索取所予寀金，扬帆去。锦等皆伏罪（明纪）。
四十七年（一六一九）四月，漳州府奸民李新僭号「洪武」，结海寇袁八老等率兵党千余人流劫焚毁，势甚猖獗。巡抚王士昌檄副将纪元宪、沈有容等领兵讨平之（通鉴纲目三编）。
熹宗天启五年（一六二五）九月，海贼刘香寇福建（明史）。
七年（一六二七）六月，海寇郑芝龙等犯福建铜山、中左所等处（明史纪事本末）。
怀宗崇祯元年（一六二八）正月，工科给事颜继祖劾福建总兵俞咨皋下狱。初，巡抚朱钦相招抚海寇杨六、杨七等；郑芝龙求返内地，杨六绐其金，不为通，遂流劫海上。继祖上言：『海盗郑芝龙生长于泉，聚徒数万，劫富施贫，民不畏官而畏盗。总兵俞咨皋招抚之议，实饱贼囊。旧抚朱钦相听其收海盗杨六、杨七以为用，而咨皋招之海即置之海，今日受抚，明日为寇。昨岁中左所之变，杨六、杨七杳然无踪，咨皋始缩舌无辞，故闽帅不可不去也』。疏入，逮咨皋下于理（明史纪事本末）。
三月，禁漳、泉人贩海。芝龙掠福建、浙江海上（明史纪事本末）。
七月，兵部议招海盗郑芝龙。九月，芝龙降于巡抚熊文灿。工科给事颜继祖言『芝龙既降，当责其报效』。从之。初，俞咨皋招杨六、杨七降，独芝龙猖獗如故。芝龙败都司洪先春，释不追；获一游击，不杀；咨皋战败，纵之走。当事知其可抚，遣使谕之。癸未，芝龙降。会朝命布政使熊文灿为巡抚，文灿善遇芝龙，使为己用：先后击擒李魁奇，蹙锺斌于大洋投海死，海警遂息（明史纪事本末、明纪）。
二年（一六二九）二月，海盗李魁奇伏诛。魁奇本郑芝龙同党，芝龙忌之，击斩粤中。
四月，广东副总兵陈廷对约郑芝龙剿盗。芝龙战不利，归闽。不数日，寇大至，犯中左所近港；芝龙又败，寇夜薄中左所（以上明史纪事本末）。
七月末，吉了警至，人心奔溃。当事汲汲图近守之策；有以专守闽安镇为言者，以此镇最狭，可设铳墙、设木牌也（崇相集）。
三年（一六三○），红夷据澎湖，犯漳、海澄、中左所，入厦门（蔡忠烈年谱）。
四年（一六三一）正月，上召廷臣及各省监司于平台，问福建布政使吴杨、陆之祺备御海寇之策（明史纪事本末）。
平远贼锺凌秀与弟复秀聚千众于连子山铜鼓嶂。
二月，贼掠永平寨，杀官军二百有奇，守备、千百户、把总皆死。旋札黄峰隘，知府林联绶调兵御之；指挥严明被执，千户刘尧、百户张机不屈死。
贼突出瑞金县，札南门冈，为乡豪张振熙、僧守贞所败；尽弃辎重，徒手趋还杨家巷。林守惩前败，不发兵堵截。贼复收残孽，整队而出。官兵御之，指挥王应官、张大伦、把总王国佐、赖思养、赖君迁、曹纬咸败死。次日，巡道顾元镜复遣指挥韦某、百户张耀接援。韦闻败先窜，张战死。
九月，督抚熊文灿提兵入汀会剿。时贼舍杭武，径出广东，袭始兴县，破之；羽书告急。奉旨，谕熊会赣、广两院合剿。熊乃率郑芝龙亲兵驻上杭。
十月，参将郑芝龙师驻三河坝，督官兵捣贼巢；遇贼于丙村，斩馘三百余人。次日，贼迎战，又斩贼三百余级。陈二总乞降，不许，并斩之，焚其巢而还。
五年（一六三二），郑芝龙追贼至石窟都。锺凌秀以贼二百受抚。
二月，锺凌秀弟复秀叛，招余党三百余，焚掠蓝屋驿；复由渌水潭至回龙冈，焚劫甚酷。巡道顾元镜遣百户赖其勋等御之，战死。谢志良追兵亦至，战败，死者百人。赖明照亦陷阵死。
四月，顾元镜自上杭率千总刘良机、材官郭之英、陈望正、把总黄基昌、蔡联芳等往雩都、兴国，会郑芝龙兵大剿。
八月，顾元镜同总兵陈廷对、同知黄色中屯程乡，捣贼巢（以上临江汇考）。
九月，海盗刘香老（一但作香）寇福建，巡抚都御史邹维琏遣游击郑芝龙击破之（明纪）。
十一月，海盗刘香老犯小埕，游击郑芝龙击走之。
六年（一六三三）六月，海盗刘香老犯长乐（以上明鉴会纂）。
红夷袭陷厦门城，大掠。邹维琏急发兵水陆并进，参政曾樱请用郑芝龙为军锋。芝龙焚其三舟，官军伤亦众。寇乃泛舟大洋，转掠青港、荆屿、石湾。巡抚御史路振飞悬千金励将士；诸将御之铜山，连战数日始败去（明纪）。
七年（一六三四）四月，先是锺凌秀既降复叛，为郑芝龙所擒；其党溃入长汀，转掠江西属邑，芝龙屡败贼。会福建有红夷之患，刘香乘之，连犯闽、广沿海邑。总督两广侍郎熊文灿不能讨，议招怃。漳州知府施邦曜絷香母以诱贼，贼阳许之；乃令参政洪云蒸、副使康承祖，参将夏之本、张一杰入贼舟宣谕，云蒸等俱被执。文灿惧罪，奏诸臣信贼自陷。给事中朱国栋效之，帝令戴罪自效（明纪）。
八年（一六三五）四月，福建游击郑芝龙合粤兵击刘香老于田尾远洋。刘胁被执兵备道洪云蒸出船止兵；大呼曰：『我矢死报国，亟击勿失』！遂遇害。香老势蹙，自焚溺死。康承祖、夏之本、张一杰脱归。八月，香老家属六十余人、部属千余人至黄华降于温处参军（明史纪事本末）。
十三年（一六四○）八月，加福建参将郑芝龙署总兵。芝龙既俘刘香老，海氛颇息；又以海利交通朝贵，浸以大显（明史纪事本末）。
十七年（一六四四）三月，督抚张肯堂移镇漳州。初，十五、六年间，南安、仙游之贼啸聚日繁。既而漳南群盗复起：梁良、赖禄之徒攻城围邑，驰骤于龙岩、漳平、永定、平和之间，西及汀、赣；崔鹰、锺亮、华祝、方安之徒奔轶破撅。至是，将军郑芝龙请先趋云霄取叶、方，廓清浦南之道；然后回戈，西取梁、赖，南并崔、锺，使上下援绝。肯堂不从；请芝龙西扼南靖，断梁、赖之道，出别将取叶、方。郑既趋南靖，塞山城、五峰诸口，梁、赖诸部皆不得反里舍。别遣洪中军出云霄。时方久雨，叶、方日侦师期，将南走并于崔、锺。郑已先遣施中军西走间道，出大埔、普宁，云将捣崔、锺，阴遣人豢叶、方，使诣降自赎。叶、方相顾，正赵趄间，诸部落已渐散去。方安跳身就系；叶祝率数百众将从崔鹰，遂为施中军所得。于是洪中军亦出石梯岭，搜诸洞，擒获诸部首，而浦南道清。时梁、赖西去围永定，又进围龙岩、漳平，焚掠横甚。郑欲西上角逐，肯堂不从。亡何，诸贼党苦野次失其巢穴，不得越南靖，时时就郑请命。郑亦佯宽之曰：『尔稔毒势不俱全，能有所诛夷，自效可耳』。未几，梁、赖有隙。梁良见势绌，暴死。赖禄欲自拔，率数千人求见郑。郑顾部将当阵擒之，俘馘数千，诸大脑以七宿着号者各反手就缚。不数日，崔鹰亦败。施中军所俘馘称是，生得崔鹰。先后破除诸盗贼十百起，近不踰旬朔、远不过岁时；所用军储不过万余耳（黄漳浦集）。
四月，按院陆清源出牌云：『照得谋国不臧，贼遗君父，正主忧臣死之日』云云。人见之愕然。盖煤山之变，已有密探也（榕城纪闻）。
八月，封郑芝龙安南伯。
十月，以郑芝龙为总兵官，镇守福建等处（以上甲申日记）。
福王弘光元年（一六四五）二月，芝山灵源阁灾。旧谶有云：『火烧灵源阁，三山作战场』；邑人大惧。闽中自此不靖矣（榕城纪闻）。
五月，清使江南御史黄熙胤招抚福建。熙胤，晋江人，与郑芝龙同里。芝龙密遣使通款（三藩纪事本末）。
六月，唐王监国福京，闰月即皇帝位（甲申日记作七月），以七月以后为隆武元年。唐王名聿键，小字长寿，太祖子唐定王桱之后。崇祯五年袭位，年三十一矣。九年秋八月，京师戒严，王率护军勤王，汝南道周以兴制之不听。至裕州，巡按御史杨绳武以闻，旨下切责；下部议，废为庶人，安置凤阳高墙。十七年三月北都陷，南京福王立，改元弘光，以明年为元年；唐王赦出高墙，礼臣请复王爵不许。十一月，命徙驻广西之平乐府。明年（即弘光元年）五月，行抵杭州，而南都已覆。王劝潞王监国，不听。时镇江总兵郑鸿逵、户部侍郎何楷、户部郎中苏观生胥会于杭，遂奉王入闽。六月甲戌，次浦城。闰六月癸未，福建各官迎谒于水口驿。南安伯郑芝龙、礼部尚书黄道周、福建巡抚张肯堂、巡抚御史吴春枝等三笺劝进，王出御用银一百五十两令有司葺行宫，勿扰民。丁亥，至福州监国，建行在太庙、社稷。时郑芝龙拥兵骄悍，鸿逵欲王早正位以系人心，芝龙犹豫弗决。群臣多言监国名正，建号宜迟；不报。十五日，祭告天地祖宗，即位南郊，以福建为福京、福州为天兴府、布政司为行殿、福州府为国子监；大赦，称号隆武。追尊皇考为皇帝、妣为皇后，遥上福王尊号曰圣安皇帝。鸿逵封定虏侯，寻晋定国公；芝龙封平虏侯，寻晋平国公；其弟芝豹封澄济伯，郑彩永胜伯；并赐号奉天翊运中兴宣力定难守正功臣。芝龙部将施天福武毅伯、洪旭忠振伯、林习山忠定伯、张进忠匡伯、陈辉忠靖伯，鸿逵部将陈豹忠勇侯、林察辅明侯。以黄道周为吏部尚书武英殿大学士，苏观生为吏部右侍郎兼东阁大学士，福建巡抚张肯堂为兵部尚书兼左都御史，何楷为户部尚书，四川按察使曹学佺为礼部尚书兼兰台馆学士，福建巡按御史吴春枝为兵部右侍郎兼右副都御史，周应期为刑部尚书，郑瑄为工部尚书，黄锦为礼部右侍郎。闽设八巡抚。何吾驺、蒋德璟、黄景昉、朱继祚、林欲楫、姜曰广、吴甡、高弘图、路振飞、曾樱、郑三俊、熊开元、黄鸣俊、顾锡畴、陈子壮、林增志、李先春、陈洪谧、王锡衮、陈奇瑜等，皆遥授阁辅，戎车转侧至者数人。林增志、李先春先至，同入阁办事；然不令票旨，皆王亲为之。王性素俭，少遭患难；既即位，慨然以复仇雪耻为务，布衣蔬食，不御酒肉。敕司礼监：行宫不以金玉玩好陈设，器用磁锡；帏幄被褥皆布帛，绝无锦绣。后宫无嫔妃，御执事者三十人而已。中宫懿旨选女厨十人，王闻之，以为扰民，不许。勤于听政，批阅章奏，丙夜不休。上书陈言军国大事者，辄以手诏答之。素好读书，博通典故，手撰三诏与鲁监国书，群臣皆莫能及。重风节，重文学；收召名士，不次擢用。其志欲大有为于天下，而阨于时势。感路振飞旧恩，募能致者赏千金，给五品秩（残明宰辅年表、南疆绎史、明纪、清白士集、海上见闻录、榕城纪闻、三藩纪事本末、小腆纪年）。
六月，浙东张国维、朱大典、孙嘉绩、方逢年等迎鲁王监国绍兴。时浙西已降附，清兵方在江楚；吏部侍郎杨廷麟、兵部侍郎万元吉、国子祭酒刘同升等以义师往来捍御，克复吉安、临江等处。遂加廷麟兵部尚书兼东阁大学士，赐剑便宜从事；元吉副都御史，总督江西、湖广诸军；以同升为南赣巡抚。时唐王优礼郑氏，以闽事属之ｏ芝龙长子森入见，奇其表，赐国姓，改名成功，命提督禁旅，以驸马都尉体制从事。芝龙议陈战守事宜，自仙霞关外当守者计百余处，应设守兵若干。其战兵以今冬简练，明春出关，一出浙东、一出江右，计兵二十余万。合闽、粤饷不支一年，仍请于两税正供内米一石预借银一两，令群臣捐俸，劝绅士输助，察府县历年积榖银两未解者悉催赴行在，遣侍郎科道征发。吏部主事王兆熊兼御史督御饷急迫，不输者，榜其门曰「不义」；于是闾里骚然矣。芝龙又请清理寺田，可得饷八十万，王不听。户部侍郎李长蒨请广开事例，从之。无论厮养隶卒，皆得给札授官。犹苦饷不足，守关兵仅数百人，率疲癃不堪用。设储贤馆，定十二科取士，以苏观生领之；已而招徕者多挟邪士，王亦厌罢。王以盗贼之兴，皆由贪吏虐民，欲效高皇帝之法惩之。建阳知县沈■〈火豦〉贪酷被劾，特敕诛之，辅臣申救，不听；由是人稍知惧。廷臣日请出关，王屡戒征期，芝龙辄以饷绌为辞。会赐宴大臣，芝龙自以侯爵欲位首辅上，黄道周争以祖制武职无班文臣右者，终先道周，芝龙鞅鞅不悦。道周知芝龙无意视师，乃自请出关，号召义旅，且藉以联何腾蛟图恢复；王许之。请兵请饷，芝龙皆不应，仅给羸卒千人，赉一月饷，赍空敕数百道而行。时七月辛未也（南疆绎史、清史纪事本末、海上见闻录、小腆纪年）。
唐王隆武元年（一六四五）八月，幸大学。乙酉，颁祖训五十七条于阁部科道，大学士林欲楫率诸臣表谢。庚寅，命肃卤伯黄斌卿出镇舟山。命吴江诸生孙文中赍手敕召路振飞；及其至，拜太子太保、吏兵二部尚书、文渊阁大学士，官其子太平为兵部员外郎。壬辰，册曾妃为后，赠后父曾文彦为吉水伯。癸巳，行郊天礼于南郊，芝龙、鸿逵称疾不从，户部尚书何楷劾其无人臣礼，宜正厥罪；王喜楷敢言，命掌都察院事。命妇朝后于太和殿。邵武知府吴炆炜、推官朱健闻敌畏葸，弃城先逃，下狱诛。靖江王嘉亨僭号桂林，执巡抚瞿式耜幽之，两广总督丁魁楚遣总兵陈邦传往攻；封魁楚平粤伯，加式耜兵部侍郎。式耜得释，即令中军焦琏合邦传兵擒之，械送福州。行保甲法于天兴府。定锦衣卫军制，设中前后五所，每军百户曰一威所，八威所为一禁军。时兵事皆掌于郑氏，芝龙自知众论不平，不出关无以弭众，乃请以鸿逵为大元帅出浙东、彩为副元帅出江西；各拥兵数千，号数万。既出关，托候饷，仍驻不行。鸿逵驻仙阳镇，虑有上书言事者，严禁仙霞关不听四方儒人入。王檄催孔亟，不应。彩行百里而还，称饷缺，留如故。
九月，清兵取徽州。时李自成兵败，走九宫山，为村民鉏击以死，楚督何腾蛟以闻。其众无所归，推其兄子李锦为主，同自成后妻高氏、高弟一功等乞降；腾蛟与摄抚堵胤锡往受之，一时增兵数十万。王大喜告庙，进腾蛟大学士，封定兴伯；胤锡右副都御史，实授湖北巡抚，总制其军。降将皆授总兵官；赐李锦名赤心、一功名必正，高氏为贞义夫人，号其营为忠贞营。已而粮不继，降者稍稍散去。高氏十三部就食施州卫，其余郝摇旗、马进忠、王进才、张光翠、袁应第、牛万才、张先璧等十余营悉隶腾蛟麾下，军势颇振。然王内制于郑氏，不能出关相应援也（以上南疆绎史、榕城纪闻）。
十月，科臣刘中藻颁谕浙东鲁王，不受，张国维、熊汝霖等拒之也；自是闽、浙相水火矣。鲁行人张煌言自请使闽，从之。原任兵部侍中王期升、御史彭遇颽至行在，加期升总督衔、遇颽佥都御史。大学士路振飞、曾樱封还内传，谓遇颽依附马士英，期升在太湖奉朱盛征称通城王，派饷苛虐，不可用；王乃止。杨廷麟疏至，请王幸江右；何腾蛟请驻湖南，浙中诸将请如衢州。王以芝龙不足恃，欲出赣入楚倚腾蛟。会原任临清知州金堡朝行在，言腾蛟可倚，急宜弃闽幸楚；王大喜，即擢堡兵科给事中，决计由赣以赴长沙。遣大学士苏观生诣南安募兵。户部尚书何楷请告去。相传楷与芝龙不合去，至大田驿，忽夜数十人排户擒殴，去其左耳，未几死之（南疆绎史、小腆纪年、海东逸史、榕城纪闻）。
十一月甲午，类于上帝，以钓龙台为天坛。乙未，禋于太庙。丙午，禡于社稷。丁巳，以郑鸿逵为御营左先锋出浙江、郑彩为御营右先锋出江西，驾幸西郊行推毂礼。先期为坛，设先帝高皇帝位。王御翼善冠诣坛所，百官陪位，武臣戎服听事。王皮弁升坛拜谒，立于神位西、南面，御营先锋北西跪，兵部授钺，王东向揖之。赐饯，光禄寺授爵，御营先锋跪受爵。诫劳毕，谢恩出，率将士跪坛下。王甲冑誓师，乃鸣金鼓扬旌而出。当授钺时，风雨晦冥，大风陡起，坛上烛尽灭，神位皆仆；鸿逵出城，马蹶踣地，
者以为不祥。下诏亲行，以唐王聿钊、邓王鼎器监国，大学士曾樱协同芝龙留守。以吴震文为随营兵部侍郎、王觐光为随营户部侍郎，皆兼吏户礼三部事；张家玉、陈履贞为随营兵科，亦兼吏户礼三科事。命曹学佺修思宗实录，设兰台馆以处之（同上）。
清授张存仁浙江福建总督（贰臣传）。
十二月甲申，王戎服登舟，大学士何吾驺等随行。舟次芋江，五溪百姓壶浆迎者载道，皆赉以银牌。清佟养和、金声桓进剿福建，分兵攻南赣，败永宁王、罗川王、阁部黄道周等。壬寅，道周师至婺源溃，被执。南赣巡抚刘同升卒，命万元吉兼摄其事（南疆绎史、清世祖实录）。
是年，清遣内院洪承畴招抚江南、御史黄熙胤招抚福建，皆芝龙乡人（三藩纪事本末）。
二年（一六四六）正月己酉朔，唐王在建宁，不受朝贺，以三大罪自责，令百官皆戴罪从行。交趾、日本国皆遣使入贡。广东布政使汤来贺运饷十万由海道至，擢来贺户部右侍郎。马士英叩关求入朝，王数其罪，谕守关将士勿纳；士英七疏自理，终不许。鲁监国遣柯夏卿、曹维才来聘，王加夏卿兵部尚书、维才光禄寺少卿，手敕谓：『朕无子，王为皇太侄，同心戮力，共拜孝陵。朕有祚士，终致于王。取浙东所用职官，同列朝籍，不分彼此』。寻遣佥都御史陆清源解饷十万犒浙东江防诸军，而浙中相传闽遣黄鸣骏来科浙中八府粮，盖士英、阮大铖构之也。方国安纵兵夺饷，杀清源（案系三月事），而闽、浙衅益深矣。熊开元罢，以苏观生兼吏兵二部尚书行在文渊阁大学士，出为经略，赐上方剑便宜行事；王御门，赐银印日「瞻奉南北山陵安集军民文武官」。召见泉州方士蔡鼎，授为军师（南疆绎史、海东逸史、小腆纪年）。
二月，马胫岭兵变，命路振飞至浦城安抚之。江楚迎王疏相继至。诏宽逆案之禁，王曰：『北京陷于东林、南都亡于魏党，厥罪维均。今中兴之初，嘉运綦新，附党诸臣，概予洗濯，以收后效』。擢堵胤锡右副都御史，巡抚湖广。丁亥，大雨雹，风霾昼黑，对面不相见。广西有僧自称弘光，召九乡科道议将迎请，廷臣曰：『即真弘光，甫经失国，有尊奉而无迎请』。已而有司审知其伪，下狱诛之。嘉亨俘至，下诸王议，废为庶人，以幽死；诛其臣顾奕、吴之琮、杨国威、张龙翼等（同上）。
太子少保、户部尚书、文渊阁大学士蒋德璟罢（残明宰相年表）。
柱国少保、吏部尚书兼文渊阁大学士路振飞赴浦城安抚兵变；七月督师安关，八月走泉州（同上）。
三月戊申朔，督师大学士黄道周殉节南京；王闻恸哭，辍朝，赠文明伯。王将出汀入赣，与湖南为声援；芝龙使军民数万人遮道号呼，拥驾不得行。芝龙因具表请回天兴，王不得已驻札延平。封成功为忠孝伯，挂招讨大将军印。以张肯堂为留守，旋加少保，总制浙直，给敕印便宜从事。辛未，清兵破吉安，郑彩弃广信，奔入关。
四月五日万寿节，不受贺。未几，抚州亦破。命礼臣追复建文年号，立方孝孺祠。先是，汀邵间有大帽山峒蛮最强，屡征不服，益宗永宁王慈炎诱之出降，以与清兵战屡捷，遂复抚州；清兵围之。郑彩屯广信府，永宁王请救；其监军给事中张家玉以三营往援，围暂解。已而复合，彩军溃，抚州遂破；永宁王死之，峒峦亦散。报至，举朝震惊，命削彩职，戴罪图功。廷麟、元吉退守赣州，清兵追攻之。
五月竞渡，郑芝龙率标营官军于西湖斗舟，旗帜皆写「钦命藩王」等目。
琉球国入贡。廷试贡生，取万刑等十二人，命为萃士，照庶吉士例送翰林院教习。擢湖广监军道章旷为右佥都御史，巡抚湖北。鲁监国遣都督陈谦入闽，久驻衢州持两端，自云鲁已爵为侯，却邀封。召赴行在，御史钱邦芑劾其外媾，下狱，将杀之。芝龙与谦有旧，亟入朝，请以官赎谦死；王故留芝龙久语，密促行刑。芝龙出，已死矣，因厚殓之；由是益怀异志。加吏部尚书郭维经六省督师衔，募兵援赣。赣已被围两月，巡抚刘广胤战败受执，援兵皆不敢前。
六月，开科取士。命广额七十名，流寓者皆入试。以编修刘以修、闵肃为主考，举叶琐等一百七十五名。士子多以贿进，乃命于至公堂覆试，落四名；逮同考推官王三俊下狱，追赃一万两。浙东报至，清兵已渡江取绍兴，鲁监国航海去，江上诸师尽溃。鸿逵驻城外，闻报，乃徒跣而逃，三日抵浦城。事闻，行在大震，削其封爵（以上南疆绎史、小腆纪年、榕城纪闻）。
鲁王航海入闽，十二月次中左所，寻改次长垣。
兵部尚书东阁大学士田仰奔闽，封海忠伯；寻迎降。
兵部尚书兼东阁大学士督师防江熊汝霖随扈鲁王入闽（以上残明宰辅年表）。
七月，元子生，大赦；加恩从兴诸臣，悉进爵。御史钱邦芑言：『浙东新破，唇亡齿寒，举朝正切同仇之日，非蒙恩受赏时也』。不报。己已，王御门，内侍捧小匣置御前，诏谕群臣曰：『朕本无利天下心，以勋辅拥戴，不得已勉徇群策，浣衣粝食，有何人君之乐？干夕干惕，恐负重付。岂意诸臣已变初志！昨巡闽之使，得尔等出关迎降书二百余封，今俱在此。朕不欲知其姓名也，今命锦衣卫焚之午门前。尔诸臣其有名者，尚洗心涤虑否？倘能竭节奉公，不渝终始，是所望也』！王长身丰颐，声如洪钟，闻者悚息。时决计幸赣，芝龙百计阻之，欲留王以自重；既而阴通款于洪承畴，托言海寇至，驰还临安，尽撤关隘，水陆诸兵随之去。清兵既破浙东，长驱而前，仙霞岭空无一卒，遂如入无人之境焉。何腾蚊遣郝永忠以铁骑五千迎驾，将至韶州，清兵已出衢州矣。初，杨文骢走处州，唐王与之有旧，拜为兵部侍郎，提督军务；至是援衢，清兵至，不能御，为追骑所获，不降，戮死（南疆绎史、通鉴辑览）。
八月甲申，清兵克建宁，明兵备佥事倪懋熹死之（小腆纪年）。
甲午，王启行。监军钱邦芑先期请清路，犹赫赫颐指属县。乙未，驾至行宫，戎冠金蟒而入。上好书，虽崎岖军旅，犹载书数十车以从。丁酉，上抵顺昌，昧爽未发，至巳刻，一时排闼，云清兵已及剑津，毁关，且踵至。顷之，行宫数骑突出，云驾已在内，从行者惟何吾驺、郭维经、朱继祚。已而何与郭亦散去。曾后肩舆河干，顾从官曰：『刘宫人有怀，好护持就道』；辞旨慷慨。妃媵狂奔，有一舸而数人者，有一骑而三人者。先是清兵抵仙霞关，守浦城巡按御史郑为虹纵民出走，自守空城，与治饷兵科给事黄大鹏、延平知府王士和并被执，死之。至是，王自延平出奔。庚子，入汀州城。辛丑，清兵奄至，有叩城称扈跸者；开丽春门纳之，则追者八十三骑也。守门百户闵时死之，骑直入行宫，从官迸散，乃执王与曾妃去。总兵福清伯周之藩战死。妃至九龙潭投水死，沈嫔、陈嫔及内官死者十余人。王死于福州（三藩纪事本末、小腆纪年作王与曾妃同斩于汀州之府堂）。其殉难之臣有唐王聿钊与弟聿■〈金粤〉、部郎赖垓、给事中熊纬、御营总兵胡上琛、定远侯邓文昌等。或曰代死者为张致远，王实未死；后郑成功兵屯鼓浪屿，有遣使存问诸臣者云为僧于五指山，然亦莫必其真伪也。是冬十月，赣州闻王讣，全城气索。会天雾雨雪，城夜破，督师大学士兵部尚书杨廷麟、户部尚书姜一洪、兵部侍郎左副都御史江广总督万元吉俱赴水死，吏部尚书郭维经、御史姚奇胤入嵯峨寺自焚死，湖西兵备佥事太常卿彭期生自缢死，兵部职方主事周瑚被执不屈戮之，右都御史杨文荐擒至南昌绝粒死，翰林院编修徐复仪投崖死。后闻难继死者：尚书曹学佺、通政使马思礼等皆自缢，御史艾南英缢于汀州僧舍，大学士蒋德璟于九月泉州失守不食死。粤中永明王立，遥上尊号曰思文皇帝。丁酉春，复谥曰绍宗襄皇帝（闽事纪略、南疆绎史、清白士集、临汀汇考、小腆纪年、恽逊庵遗集）。
时大学士何吾驺走广州，十二月迎降。大学士曾樱、路振飞走居中左所。大学士黄景昉走泉州。大学士朱继祚走兴化。吕大器奔广东。熊开元为僧。太仆寺少卿王瑞枬避山中，有欲荐令出者，自经死。振飞后赴桂王召，卒于途。都督胡献深与其妾衣冠对坐，饮药于私第。有赵昂者不肯薙发，从容刎死于家。先是阮大铖赴江干乞降，从清兵攻仙霞关，僵朴石上死。马士英既降，清兵至顺昌，搜龙扛得士英等请唐王出关己为内应疏，遂斩之延平城下（明纪、残明宰辅年表）。
福建既平，郑芝龙自安平奉表降。其子成功恸哭而谏，芝龙不听。成功与郑鸿逵、郑彩等各率所部入海（明纪）。
金坛人王祈聚众入建宁，属县多响应。清总督陈锦、张存仁、侍郎李率泰统兵六万来围建宁。永明王使揭重熙赴援，至邵武不能进，建宁遂破，王祈力战死（恽逊庵遗集）。
十月，桂王监国肇庆府。十一月即位，以明年为永历元年（小腆纪年以为十一月事）。命太保兵部尚书中极殿大学士陈子壮节制两广、江西、湖广、福建军务（残明宰辅年表、海上见闻录）。
——录自福建通纪卷十。
清世祖顺治四年（明永历元年、鲁监国二年、海上郑成功称隆武三年、一六四七）正月：先是鲁王南奔至石浦，张名振护王航海至舟山，守将王斌卿不纳。王浮海至厦门，复入南澳。郑彩率舟师迎王，王命彩讨杀斌卿，封彩建威侯。提督杨耿、彩弟总兵联皆以兵来会，进彩建国公、名振定西侯，耿同安伯、联定远伯、周瑞闽安伯、周鹤芝平彝伯、阮骏荡湖伯。鹤芝复海口，以参谋林钥舞、总兵赵牧为守。时尚书张肯堂募兵海上，贻书招之。前佥都御史金衢巡抚刘中藻以众来归，授为兵部尚书兼东阁大学士（南疆逸史、小腆纪年、残明宰辅年表）。
鲁以刘中藻督师浙闽。鲁王次闽安镇（残明宰辅年表）。
二月壬申，鲁王兵袭海澄。明日，攻漳州不克，总兵陈国祚战死。又明日，清兵攻海澄，南师退入于海（海东逸史、小腆纪年）。
世祖诏曰：『朕平定中原，惟浙东、福建尚阻声教，爰命征南大将军贝勒博洛振旅而前。既定浙东，遂取闽越；先声所至，穷寇潜逋。大军掩追，及于汀永，聿钊授首，列郡悉平。一切官民人等从前罪犯，咸赦除之。横征逋赋，概与豁免。山林隐逸，各以名闻录用。民年七十以上，给米绢有差』（清世祖实录）。
以佟国鼐巡抚福建（同上）。
以朱鼎新为左布政使、赵林翘为右布政使、杨御蕃为按察使（东华录）。
鲁王兵克漳浦，以闽人洪有桢为令；五日复陷（绎史作四月事）。彩至海坛征派，乡民不服，彩攻之，被诱深入，失兵将无数，退回，同鲁王至厦门。联纠合浦南桥义兵杨重等入漳浦县，以洪有桢为县令。未几县破，有桢被执，不屈，被剐。联复攻海澄，见敌骑至，即走争舟，多坠水死者。平和县曾庆等与诏安等处义兵立德化王慈华，陷大昌，攻顺昌、将乐，然皆为清兵所败（海东逸史、南疆泽史、海上见闻录、小腆纪年）。
案：漳州，逸史作漳平。洪有桢，见闻录作龚有桢，逸史作洪有文；龚洪音近而误。同安阮旻锡夕阳寮稿作有桢字亮士，嘉禾里人。今皆从其多者。
明监国鲁王遣兵攻福州，不克；又遣兵攻福清，不克（小腆纪年）。
郑彩及熊汝霖取福宁州，诸县响应，遂入兴化府。汀邵乱，进据建宁。清陈锦、佟国器、李率泰督兵至，破建宁，并复所失州县（海上见闻录）。
初，芝龙密谕成功，欲与俱见贝勒。成功谏，不从；鸿逵阴令逸去。芝豹奉母黄氏居安平。成功率所部入海；闻永历即位，遥奉年号，称招讨大将军。有众三百人，训练于厦门之鼓浪屿，委黄恺于安平措饷。识者知其可与有为，鸿逵旧将咸归心焉。成功以洪政、陈辉为左右先锋，杨才、张进为亲丁镇，郭泰、余宽为左右镇，林习山为楼船镇，攻海澄。数日，清兵至，洪政中流矢，与监军杨期演死之；遂退兵入粤。初，清兵下泸溪，以李光署县事。邑贡生魏一柱缚光送郑彩所剐之，画策守泸，败清兵于密潭。至是，王得仁（李自成部将，左梦庚率之投诚江右）族泸之丁、傅、魏三族。一柱弃妻子走闽，袭破将乐，结德化诸藩攻克建宁。清兵至，围而攻之，五阅月始破，一柱与诸藩俱死（海上见闻录、三藩纪事本末）。
三月，鲁周鹤芝攻闽安，林质复德化，再攻建阳，败死（小腆纪年）。
福州府学廪生林化熙全发被获，至府学兴贤坊口，望拜先圣，见总督张存仁，不屈，坐杀于宣政街（榕城纪闻）。
四月，明岑本高等攻浦城，为副将李绣败死（小腆纪年）。
郑成功复海澄。先是，博洛使人挟郑芝龙北行，随亲统马步兵入安平。芝豹仓卒弃城，率家属登舰泊外海，成功母田川氏独留守。兵入掠其地，氏拔剑剖腹死。成功闻报，痛哭出师，全军皆缟素。师至，博洛见帆樯云集，军容烜赫，大惧，星夜引兵还泉州；成功遂取海澄，入九都（清史纪事本末）。
郧西王复建宁，其裨将王祁复邵武。祁营山中，取民间几案数百张，每悬大线香数百炷，黑夜顺流，环城而过。守者谓祁兵薄城，炮石大下。迟明，方知其伪。城中习之，不疑。一日，祁突至，遂破（南疆绎史）。
五月，张存仁以周鹤芝据福州镇东卫并海口民城屡肆剽掠，副将满进忠等分兵击下，屠之（东华录、榕城纪闻）。
海口之下，林钥舞、赵牧死之，周鹤芝退守火烧屿（南疆绎史）。
六月，鲁王兵攻漳州，不克。钱肃乐来觐，授兵部尚书（海东逸史、南疆逸史）。
七月，鲁王亲征。会郑彩、周瑞、周鹤芝、阮进之师攻福州，败绩（海东逸史）。
义师起，八郡同日发，福州城中约举火相应。至期，烧鳌峰状元亭。时天色已亮，遂溃于金鸡山，杀举人林桓声，传牌保长三人。牌系义师令也（楁城纪闻）。
浙闽总督张存仁奏莒州洞贼李长蛟，伪军师王国用、陈泰钟等陷建宁府，总兵官李应宗、副将曹允吉死之。郑彩等亦于是日进口，烧断漳州江东桥，长泰、海澄、龙溪尽为彩等出没之所；余党分击同安、安溪诸处（东华录）。
八月丙戌，鲁王兵陷连江县治，据之；屯兵北岭，窥福州，索饷诸县（南疆绎史、海东逸史、连江志、小腆纪年）。
永宁王长子妃彭氏据九龙砦，纠兵数百人攻归化；败，妃奔洋源。初，江西破，妃寓汀州；清兵入关后，避匿永安、贡川间。有溃将范继宸知而迹之，输诚焉。继宸落魄山寺，久之至延祥，自露其事。乡之无赖遂密迎致妃；以继宸掌兵事、杨禾兄弟为前锋，聚众数万人，妃自督之（临汀汇考）。
郑鸿逵遣人语郑成功，安平地褊小，且无险可守；劝之取泉州，愿以师助。于是成功至自九都，会师于泉之桃花山。清提督赵国祚（一作佐）率数百骑冲营，成功将张进、杨才迎战。鸿逵遣林顺等夹攻，破之。别遣水兵破溜石炮城，斩清参将解应龙。时在籍御史沈佺期、光禄卿林桥升、主事郭符甲、推官诸葛斌皆举兵应。守西城将杨义、乡宦郭必昌之子显约内应斌，事泄，斌已率兵逼城，全军覆没。国祚杀郭显，灭其家。九月，漳州副将王进率兵来援，泉州围始解（海上见闻录、小腆纪年、清史纪事本末）。
十月（小腆纪年作九月），鲁王兵攻长乐、永福、闽清，皆下；罗源知县朱丕承、宁德知县钱楷皆以城降（海东逸史）。
鲁大学士刘中藻起兵攻福宁，镇将涂登华降。鲁王以前尚宝寺卿李向中为兵部侍郎巡抚福宁（海东逸史、南疆逸史）。
鲁兵部右侍郎林汝翥、吏部员外郎林敕起兵攻福清，据海口城；清兵克之，翥、垐被执，不屈死（南疆绎史、海东逸史、福清志）。
十二月，以陈锦总督浙闽（清世祖实录）。
郑彩攻福州，副将邹必科等败走之（同上）。
五年（明永历二年、鲁监国三年、海上郑成功称隆武四年、一六四八）春正月，鲁王在闽安镇（海东逸史、小腆纪年）。
明前大学士朱继祚起兵，会鲁同安伯杨耿袭兴化。分巡道彭遇颽，故南都御史也，伺其守将出战，乃登陴，尽易明帜；守将不敢入，城遂下（海东逸史、小腆纪年）。
原任浙闽总督张存仁奏明宜春王朱议衍自江西入据汀州山寨，总兵官于永绶破其寨，议衍就擒。命诛之（东华录）。
郑彩忌熊汝霖，夜遣兵杀之，并其全家及义兴侯郑遵谦（海东逸史、残明宰辅年表、海上见闻录）。
彭妃复率范继宸、廖心明等数千人由石城出禾□□、沙乌村，抵延祥驻焉（临汀汇考）。
二月，由延祥移营，复出归化雷涧，参将王梦煜邀击之，执彭妃。廖心明负妃子走石城，后不知所终。彭妃旋奉旨绞于汀州灵龟庙。妃死日，责数郡邑官，词义慷慨，毫无惧色（临汀汇考）。
鲁王以钱肃乐为东阁大学士，力辞弗许。时郑彩横专朝政，诸镇皆恶之。肃乐日中系艍王舟之次，票拟章奏；封进后，即解维别去。每入见，即流涕不止曰：『朝衣拭泪，昔人所讥，而臣今不能禁』！王亦潸然。江西金声桓遣部将郭天才援闽，与巡抚佟国鼐有隙，遂以兵归鲁王，封为忠勤伯（南疆绎史）。
官兵复连城、顺昌、将乐，擒鲁侍郎赵士冕、总兵黄锺灵等斩之（清世祖实录、东华录）。
三月，清兵克兴化，明大学士朱继祚、吏科给事中林嵋、兴泉道汤芬、知县都廷谏死之；克永福，里居给事中邬（胜朝殉节诸臣录作鄢）正畿、御史林逢经死之；克长乐，里居御史王恩及（小腆纪作作王恩）死之；克建宁，明郧西王朱常潮、守将王祁死之，祁巷战不胜自焚。鲁王在闽，先后复三府、一州、二十七县，温、台响应，军声颇振；至是皆失，仅留宁德、福安二县（海东逸史、小腆纪年、南疆逸史）。
四月，宁化贼邹华率邱选合大禾尚等攻本县，副将高守贵却之。大禾尚，江西明宗室，不知其名；先窜龙上里大坑口，一时响应，聚众数千。闰三月，遣牌至宁化谕降；至是与邹合（临汀汇考）。
五月，流寇乘江西金声桓之变，聚众十数万逼汀州，总兵于永绶、副将高守贵力御之；大小数百战，城中米一石价十六两、豆麦一石价十两，饥莩载路。七月，寇退，米价稍平（临汀汇考）。
郑成功攻同安，守将王彪、祁光秋出战。成功遣将甘辉败之，彪、光秋弃城走；遂取之（三藩纪事本末、清史纪事本末）。
六月，提督刘忠率兵入连江县平贼（连江志）。
明桂王命少师兼太子太师吏兵二部尚书建极殿大学士姜曰广督师江西，恢复京湖闽浙（残明宰辅年表）。
鲁王兵部尚书大学士钱肃荣卒。王震悼，辍朝；赐祭，予谥荫（南疆绎史）。
七月，清帅佟国鼎、李率泰、陈锦合师逼同安，成功部将邱缙、林壮猷守大盈岭以扼泉师，金作裕守苎溪岭以扼漳师，知县叶翼云督民兵守城。清领旗黄有信率骁骑冲突，缙中流矢，壮猷不支遁入城，作裕闻之亦敛军回，分门死守。清师晓夜攻击。八月，城破，缙、壮猷、作裕皆巷战死。翼云曰：『今日犹得死于明土，吾辈之幸也』！与教谕陈鼎皆不屈死。清师以城内坚拒不下，屠之，死五万余人。初，同安有陈世冑者，绰号泥鳅；闻仙游罗汉山王志章能剌阴阳事，世称生阎罗，往候之。志章预置片纸，使童子授世冑读之，有「泥鳅死半途，同安血流沟，嘉禾断人种，安平成平浦」之语，悚然奔告成功；成功妄之。既而，世冑果至小盈岭暴亡。同安之屠，血流沟渠。是后，凡获满兵，辄断其踵放回，欲以厌「嘉禾断人种」之谶。嘉禾，厦门旧号也。康熙癸卯，李率泰请弃诸岛，安海城竟毁拆，厦门迁空无人者一纪，果断人种。安平在界外，亦遂成平浦焉（海上见闻录、小腆纪年）。
朱成功在铜山修船练兵，闻同安告急，整师往救。抵金门，而同安已破。清漳浦守将王起俸谋降事泄，弃家从旧镇奔铜山。成功以为总练，使同柯宸枢联络铜山等处募兵措饷，诏安县人林日灼鼓众拒之；成功令甘辉击斩日灼，复诏安（小腆纪年、清史纪事本末）。
浙闽总督陈锦奏郑彩等连■〈舟宗〉千余，盘踞长乐、连江等县；陈泰、李率泰分兵夹击，尽驱出海，长、连二县次第恢复。又统师直入兴化，生擒伪总督顾世臣等十二人斩之。兴化平（东华录、清世祖实录）。
有粤寇张、黄二姓，不知其名，由永定、上杭出清流属乡而抵延祥。杨禾兄弟恃勇与战，败死；寇遂出归化。时又有游僧伪称隆武者，愚民信之，亦聚众数百人。张、黄应之，同犯归化。归化坚壁以老之，乃去。至永安，游僧被诱，歼焉。张、黄独疑，不入城，宵遁。是时，四乡皆贼营矣（临汀汇考）。
清以张学圣巡抚福建（清世祖实录）。
十月，明封郑成功为威远侯。成功寻复云霄，降将张国柱败殁，守备姚国泰就擒（小腆纪年、清史纪事本末）。
鲁大学士马思理卒。沈宸荃相，刘沂春副之（南疆绎史）。
十二月，郑鸿逵、郑成功复福建沿海州县，奉表报闻于桂王（永历实录）。
是岁大饥，成功及彩各发兵民船至高州籴米；州为桂王总兵陈邦傅所辖，成功船免饷。时斗米千钱，海上藩镇分驻各岛，鲁王别将周鹤芝、周瑞、张名振、阮美守舟山，彩、联守厦门；鸿逵守安平之白沙，使其将陈豹守南澳；成功泊厦门，以芝鹏护家眷、张进守铜山、郑香守海澄之石尾（后为清兵所破，二子广海死焉）。粮饷缺乏，取之民间，而彩营将章云飞扰民尤甚。鸿逵遂率舟师至潮州，随地取饷。时闽中旧相张肯堂以私财募兵海上，鲁王贻书约共事（海上见闻录、三藩纪事本末）。
是年，清命霍达巡按福建（贰臣传）。
六年（海上称永历三年、一六四九）正月，监国鲁王次沙埕（南疆逸史、永历实录、三藩纪事本末）。
广东李成栋迎永历。诏各勋镇考试诸生赴广省，郑成功送生员叶后诏、洪初辟等十数人，同黄志高赍本赴行在。舟至潮阳，遭风不得达；独志高至粤，诏以为兵部职方司主事，使监成功军。封成功为广平王，命以舟师取南都；其后成功入长江，承此诏旨也。漳浦副将王起凤（一作俸）密赴成功纳款，谋泄，弃家由龟镇至铜山投见，授以都督同知，挂统练军门印（三藩纪事本末、海上见闻录）。
明郑鸿逵复泉州；入奏桂王，优诏奖励之（永历实录）。
浙闽总督陈锦奏福州总兵张应梦复罗源县，右路总兵马得功复永春、德化二县，擒其总师颜昌儒等，平三百余寨（东华录）。
开福建鼓铸（同上）。
二月，郭天材溃兵以铁骑千余突来攻宁化城，至夜遁去（临汀汇考）。
三月，清兵复取明宁德（小腆纪年）。
郑成功遣施琅、杨才、黄廷、柯（一作何）宸枢等攻漳浦，守将王起凤降；留黄廷、洪政守漳埔之罗山岭，柯宸枢守盘陀岭，自统兵下诏安，屯分水关（小腆纪年、三藩纪事本末）。
浙闽总督陈锦奏福清等二十县士民同心效死守城，忠义可嘉；请免本年丁徭，以示鼓励。奏下部议（东华录）。
夏四月，清兵克福安。明兵部尚书大学士刘中藻衣冠坐堂上，为文自祭，服金屑死。其部将董世南（小腆纪年作世上）亦死之。翰林院简讨兵科给事中钱肃范被执，不屈（南疆逸史、海东逸史）。
福建巡按霍达奏官兵复平和、诏安、漳平、宁洋四县（清世祖实录）。
调王之纲充汀州总兵官、马得功充泉州总兵官（同上）。
五月，以丁文盛为福建左布政使、周亮工为福建右布政使（东华录）。
六月，清兵攻陷福建沿海州县（永历实录）。
鲁定西侯张名振复健跳所，遣使迎鲁王（南疆绎史）。
七月，鲁王复入浙，次健跳所。郑彩弃王去，从王者大学士沈宸荃、刘沂春、礼部尚书吴锺峦、兵部尚书李向中、户部侍郎孙延龄、左副都御史黄宗羲、兵部职方司郎中朱养时、户部主事林瑛及右佥都御史张煌言等，每日朝于水殿（南疆绎史）。
十月，明兵陷兴化府，署府事福州府推官黎树声死之。抚按以闻，赠树声本省按察使司佥事，荫一子入监读书（东华录）。
海上兵进云霄港，由白塔登岸。守将张国柱迎战败死，中军姚国泰拒守。城破，国泰重伤，获之，令医治送军前收用。遂进攻诏安，驻营龙峰、磁灶等处。清副将王之纲等调集各县兵，攻盘陀岭；值大雾，诸军各不相顾，宸枢同其弟宸梅俱战死，成功大痛（海上见闻录）。
案宸枢之死，三藩纪事本末以为本年三月事、小腆纪年以为明年六月事，且有失浦、诏语；然浦城并未失、诏安并未得，何失之可言？今不从。
十一月，清兵克延平将军寨，明德化王慈烨死之（小腆纪年）。
郑成功解诏安围去（海上见闻录）。
十二月，粤中遣使封郑成功为延平王（海东逸史）。
七年（海上称永历四年、一六五○）三月，浙江福建总督陈锦奏官兵生擒明新建王朱由模及其党朱由柍、黄继盛，命斩之（东华录）。
四月，郑成功攻揭阳之新埠寨，克之；寻诏安人张礼率众数千归之（清史纪事本末）。
六月，郑成功围潮州，降将王邦俊闻之率兵取云霄（清史纪事本末）。
是月，郑成功引兵攻苏利，不克。郑芝鹏、芝莞说成功取厦门；用施琅策，以米千石饷郑联，欲袭取之。联不疑，彩曰：『是毒药也』！议全军出避，联不从（海上见闻录）。
七月，桂王命曾樱以原官督师闽浙（永历实录）。
八月，郑成功取厦门、金门。厦、金两岛为郑彩、郑联所据，时彩远出，惟联在厦而嗜酒。十五夜，联宴于万石岩，成功船至，尽收其战舰兵卒；陈俸、蓝衍等皆归附，拨亲随兵守眷宅。诘朝，联出迎，将士詟服不敢动。芝鹏因说成功邀联饮万石岩，夜归，伏甲于路杀之，遂并两岛。彩以舟师百余艘逃于广南海之间，招之不至。以周瑞为水师右军挂印，黄大振为援剿前镇，蓝登为援剿后镇，芝莞守厦门，阮引、何德管水师，蓝登管陆师，军威大振（海上见闻录、清史纪事本末）。
清定福建官兵经制（东华录）。
九月（小腆纪年作八月），郑彩与郑成功争厦门，为成功所败，泊沙埕；张名振击破其余兵（海东逸史）。
十月，郑成功取铜山、南澳、闽安诸岛。成功命洪政招安，诸岛悉听约束（小腆纪年、清史纪事本末）。
福建提督杨名高奏官兵进剿邵武，擒明宁南伯洪国玉、总兵李安民、阁部揭重熙，命斩之。甲申之变，原任福宁州知州揭重熙同副总兵洪日升起兵勤王。南京破，重熙复招集乡勇徐组绶等起兵湖东，会益王兵起；既败，重熙复趋福州。闻唐王赴赣州，倍道趋之，为清兵掩击，大溃。收散卒至安东诸砦，令联络以待；而身入南昌，以觇虚实。五年，金声桓与王得仁以南昌叛，迎重熙；重熙赴粤求援。金、王败死，其故将张自盛归重熙驻闽，重熙赴其军。是年，自盛掠邵武，战败被执。重熙至百丈■〈石祭〉，亦被执；至建宁，日求死。十一月三日，戮于南街市口（东华录、三藩纪事本末）。
十二月，郑成功率舟师援粤东。成功闻广州事急，以芝鹏守厦门，自率诸镇南下勤王（清史纪事本末）。
八年（海上称永历五年、一六五一）闰二月，郑成功师次平海卫。闽抚张学圣乘其远出，同提督马得功集同安县十八堡、刘五店各处民兵及船攻厦门。芝莞怯懦，载辎重下船。得功数十骑先从五通登岸，无御之者。守高崎水师镇阮引不战而退，城中百姓号声动地。成功妻董氏抱木主至海边不得船，居民林礼于水中负登舟，至芝鹏船。是夜，乱兵毁店舍，火光竟天。前大学子曾樱在城中，家人掖之出，樱曰：『比一片清净地，正我死所，将何之哉』？缢于所居楼上。学圣渡海，见岛屿孤悬，波涛汹涌，惊为绝地，即引兵回，令知县张效龄安抚居民。马得功走篔筜港，鸿逵命扬抒素截港围之，部将吴勃战死；施朗率陈埙、郑文星登厦门港与战，得功几为所及。得功求过海，鸿逵以舟载得功三百骑及余兵内渡（海上见闻录、永历实录、清史纪事本末）。
四月一日，郑成功自天星所回师到浯屿，不许诸将与鸿逵相见，鸿逵移屯金门之白沙。十日成功驻厦门港，议失守功罪，赏施朗银二百两、陈埙一百两、斩芝莞、阮引以徇，何德捆责、蓝登免罪，命洪旭管理中军。张名振、周鹤芝、阮骏等自舟山来归，授水师镇。潘庚锺等为参军（海上见闻录）。
郑成功亲阅各要口，筑炮台，拨劲旅守之（清史纪事本末）。
五月，郑成功与清总兵王邦俊大战于漳浦之南溪。成功愤厦门金穴之覆，率中提督甘辉、左先锋镇苏茂、中冲镇蓝登、宣毅左镇杜辉、援剿后镇陈魁、左冲镇郭义、右冲镇蔡禄、后冲镇林明、前冲镇统领余新、奇兵镇杨祖、智武镇蓝衍等从南溪登岸，漳州总兵王邦俊列阵于磁灶以待。杜辉、蓝登奋勇争先，矢将尽少却；余新、杨禄、陈魁左右夹击之，邦俊遂溃，闭城不出（三藩纪事本末、小腆纪年）。
九月，郑成功攻漳浦（小腆纪年）。
鲁王监国入闽，工部尚书兼东阁大学士沈宸荃扈从（永历实录）。
十一月，清提督杨名高与郑成功兵战于小盈岭，伏左右起，兵溃没几尽，遂遁返泉州（清史纪事本末）。
十二月，成功乘胜进薄漳浦。守将杨世德、陈尧策出降，授世德英兵镇、尧策护卫前镇。英义将军阮骏自舟山来归，清海澄守将郝文兴亦遣人通款。成功以人多饷乏为忧。参军冯澄世曰：『方今富足，莫如日本，前翁太夫人来归，国王意甚厚，若以甥礼通之，借彼地产，以足吾用，然后下贩吕宋、暹罗、交址诸国，源源不绝，则粮饷足而进取易矣』。成功然之。既获日本铅铜之助，又以黄恺为征饷官，督征漳、泉、福、兴沿海军饷（小腆纪年）。
九年（明永历六年、鲁监国七年、一六五二）正月朔，鲁定西侯张名振、大学士沈宸荃、兵部右（一作左）侍郎张煌言扈鲁王至厦门（海东逸史）。
郑成功以宗人府府正礼朝见鲁王，行四拜礼，贽千金、紬缎百疋，供应甚殷；从臣亦皆有赠。寻奉王居金门（海东逸史、小腆纪年）。
郑成功取海澄。成功乘潮大涨，航海直抵中权关。守将郝文兴已有密约，迎成功入城，授前锋镇挂印。以参军黄维璟知县事。有同安浯州人周全斌投谒，成功问『策将安出』？全斌对曰：『以大势论之，藩主志在勤王，必先通广西、达行在，会孙可望、李定国连师粤东，出江西，从洞庭直取江南，是为上策。今李成栋已没、广州新破，是粤西之路未得通，徒自劳也。今且固守各岛，上踞舟山以分北来之势、下守南澳以遏南边之侵，兴贩洋道以足粮饷，然后取漳、泉以为基业，由汀郡、福兴水陆并进，则八闽可得矣』。成功大悦，授房宿镇（海上见闻录、小腆纪年）。
二月，郑成功进兵攻长泰，部将吴世珍奋勇登城，死于炮。成功令火器营何明凿地道，用地雷轰其城（海上见闻录）。
三月十日，地雷发，不及城而止。总督陈锦督马步数万来援；十一日，营于牛蹄山，相去五里。成功乃移营江东桥。锦欲击之，游击张玉谏曰：『海贼国姓，少年英勇多诡计，见扎江东，未可遽进。且深沟固垒，密通漳镇。遣一旅由长泰小路击之，使彼首尾不顾，乃可破也』。锦斥曰：『此蝥贼何足挂齿』！麾军逼战。十三日，亲来冲营。成功率诸将迎击，锦大败，全军俱覆，奔回同安。王进弃长泰，以数十骑走漳州。初，漳州副将王进勇无敌，号老虎。成功部将甘辉与战于北溪，两马相搏不相下；已而两家兵至乃解，进入长泰。城破，进走郡城。陈锦之败也，惭愤；偶食不如意，鞭奴库成栋几死。栋刺杀之，以其首奔成功（赐姓始末：陈锦为内竖李进忠五人所刺，当是库成栋之党）。成功叹曰：『仆隶之人而皆戕其主，是天下无刑也』！厚给其家而枭成栋首示众，岛民大服（小腆纪年、皇朝年表）。
长泰守将杨青弃城遁，成功以参军冯世澄知县事、甘辉为中提督、黄廷为前提督、黄山为后提督。于是平和、诏安、南靖皆下（海上见闻录、小腆纪年）。
四月，进围漳州，清浙江金衢镇马进宝（号金衢马，一作逢知）率兵来援。成功召诸将问计，甘辉请战。成功曰：『不然。凡用兵之道，岂可全恃勇力？当明彼此之情。今陈锦新丧，提调无人，以素骁勇之进宝来，必以一当百。今且勿战，纵之入城，然后围之。城内人多、粮必乏，外调既迟，内势窘促，破之必矣』。乃撤万松关及龙江兵，令避援兵。进宝率精骑一千、步兵三千驰至灌口，不见敌，将安营，而四面摇旗吶喊，终夜不散；卸甲登高，见营栅布满山谷，惟往漳一路无阻，引军入城。成功进兵围之。进宝与王邦俊从东门出战，成功令陈胜、陈斌、苏茂、萧泗迎战，而自与甘辉、周全斌、陈尧策、郝文兴云梯攻城。进宝奔回，婴城固守。诸军攻围不下，议筑镇门象鼻山截溪流不得入海，欲以灌城，而奔流迅急，堤不得合。成功不攻城，筑长围以困之。城中兵括富户及百姓粟食之，民相枕籍饿死；杀人为食，至有妇人群聚击男子而分食其肉者，毋论鼠雀及树根、木叶、水萍、纸及皮之属尽食之。稀粥一碗值四金。自四月至十月，城中死者十之七八，城中百姓裁余一、二百人。第舍万间，率洞开不闭，室中虚无人。其一、二百人者，指沟中白骨，历数其生前姓氏、里居语人。有士子率妻子阖户一恸而绝，邻舍儿窃煮食之，视肠中累累然皆纸絮不化，邻舍儿亦废箸自绝。后署守道周亮工收髑髅凡七十三万有奇，焚埋于东门外，名曰「同归所」；筑万善庵其上，勒石记之。城外死者，骸骨无数，不与焉（海上见闻录、三藩记事本末、小腆纪年、说铃、簪云楼杂记）。
九月，成功督师入漳浦。清总兵固山金砺领浙直八旗兵及汉兵万余人入闽来援，至泉州，成功解漳州围，退屯古县，据险以待。金砺由长泰入漳州。十月二日晨，西北风盛，金砺率满骑冲营。成功营火箭、火炮皆反风自焚，满兵乘烟冲突，成功兵溃，退屯海澄，黄山、陈俸、廖敬、郭廷、洪承宠皆战殁（海上见闻录）。
是月，张天禄奉命赴闽援漳州。抵延平，擒黄云纪、陈天铎等。会都统金砺已解漳州围，天禄留驻延平，剿各山贼（贰臣传）。
清世祖赐浙闽总督刘清泰敕，令招降郑成功（东华录）。
十一月，施朗前在南湾，苏茂代之；欲复任，成功不与。会朗有亲兵曾德逃成功所，朗促杀之。成功怒，令执朗与林习山拘在船中，以副将守之。朗家人假成功令调回审究，吴芳即同登岸。至草湾，朗击吴芳及从人仆，逸去；藏山穴中两日矣，夜投苏茂。茂以小舟载渡海投诚，改名琅。成功欲斩习山未果，杀吴芳妻子及朗父大宣、弟施显，以中协林胜为援剿左镇（海上见闻录、小腆纪年）。
十年（海上称永历七年、一六五三）正月，鲁王在金门（海东逸史）。
二月，浙闽总督刘清泰奏厦门一窟系郑氏老巢，抚臣张学圣、道臣黄澍、镇臣马得功垂涎金币，乘成功他出，潜师往袭，悉攫其家赀，以致郑氏索偿修怨；海郡沦陷，按臣王应元徇隐不奏；深负巡方、言官之职，请交部议罪。得旨：张学圣、马得功、黄澍、王应元俱革职，着刑部速差满官拏解来京，严讯具拟（东华录）。
三月，鲁王自去监国号，奉表行在（南疆绎史、永历实录）。
郑氏攻镇东、海口、松下、大祉、小祉，焚劫乡社。攻海坛时，土寇陈西宾迎拒，败降；以周崔之守之（台湾日录）。
四月，清固山额真金砺调水陆官兵船只欲攻海澄。成功遣水师林察、周瑞、周鹤芝、阮骏、黄大振等堵截诸港，郝文兴、王秀奇、陈尧策偕万礼守镇远寨，黄廷、甘辉守关帝庙木栅，成功驻天妃宫亲行督战。海澄城坏十余丈，成功坐将台指挥自若。忽一夕，砺营空炮递发，成功惊曰：『敌将临城矣』！令勒兵以待（清史纪事本末）。
五月四日，金砺至天妃宫前，安大小炮数百号，连击木栅，兵多击死。五日，后劲镇陈魁、后冲镇叶章率精勇数百，乘炮烟冲进；叶章死之，陈魁伤左足。成功令收兵固守。以周全斌管后冲镇、扬正管后劲镇，率诸将上敌台望，张盖而坐。清炮火齐发，甘辉急翼成功下，而位随击碎矣。镇远寨新筑筑篨崩坏如平地，令军士掘地藏身。火器营何明率洪善就夜分埋火药河沟边，药心相续，候令而发。六日黄昏，满兵炮火不绝。至五鼓，头迭绿旗兵、二迭满兵，填壕攀栅而上，兵皆重铠，刀不能伤。城上兵俱持大斧击之，坠则后列者乘其尸而登。三迭满将齐进，锐不可当。天色渐亮，满兵大半过河，而所埋地炮发烟蔽天，过河者尽死；其未过河者，甘辉截击之。金砺精锐尽丧，逃回。十二日，成功回厦，于教场设宴犒诸将士。以忠孝伯印付甘辉，辉不敢受。以擅离海澄县，杀知县黄维璟。遣监督池士绅赍蜡丸表由陆路诣永历行在，永历遣兵部主事万年英赍敕晋封成功延平郡王。成功以海澄功，请封各镇；封甘辉崇明伯、黄廷永安伯、万礼建安伯、郝文兴祥符伯、王秀奇庆都伯、参军冯澄世太仆卿兼都察院御史（海上见闻录）。
六月，郑氏围东岱。游击宋天禄御之，斩首数百级，乃遁入海，溺死无算，积尸乘潮至通济桥，江水数月不堪食（连江县志）。
十月，同安侯郑芝龙奏：前命招抚逆弟鸿逵、逆子成功，臣即遣人贻书宣传圣意，俱未受封。初，广西李定国差人致书成功，约以舟师直取江南，而郑芝龙在京，遣家人李德，称有诏封成功海澄公。九月，京中遣内院学士叶成格、理事官阿山与成功弟渡舍、荫舍赍四府安插兵众敕至。十九日，李德、周继武先到厦门，传知先剃发、后受诏。至十月，渡舍回泉州，约二使到安平，先受诏而后剃发。十七日，二使至，设供帐于报恩寺。二使就布栅安诏敕，成功不受。报父书末曰：『万一不幸，儿惟有缟素复仇，以结忠孝之局耳』。复遗书与渡舍曰：『兄老矣，岂有舍凤凰而就虎豹者哉？惟吾弟善事父母，勿以兄为念』。二十日，二使回泉州，促渡舍、荫舍并芝龙后娶颜氏及芝豹回京复命。抚事不成，置芝龙于高墙、戍芝豹于宁古塔。成功遣林察等率五镇战船南下，赍表永历行在，并复书与李定国（海上见闻录、清史纪事本末）。
案三藩纪事本末作明年十月事。
十一月，漳州千总刘国轩以总镇张世耀新任、兵未协，遣人来约期献城降。于是遣洪旭、甘辉、林胜、戴捷等于十二月一日夜至漳州南门，云梯而上，国轩引之；世耀仓卒不知所为，与知府房星华、知县周琼、理刑王元衡降。洪旭入城安辑。四日，成功抵漳州，以国轩为护卫后镇；诸属县皆降。遣诸将徇泉州属县，亦降；惟府城为副将韩尚亮坚守（海上见闻录）。
案三藩纪事本末、小腆纪年作明年十二月事。
十一年（明永历八年、一六五四）正月，鲁王在金门（海东逸史。小腆纪年作移居南澳）。
七月，以佟代总督浙闽（清世祖实录）。
八月，增福建浦城县枫岭营，以游击、守备各一员、兵一千名驻扎。撤常山广济驿，移长汀三洲驿为小关驿，移上杭蓝屋驿于浦城为柘浦驿（东华录）。
十二月，福建巡抚佟国器奏：郑成功势及兴化，请迅发满洲大军进剿，并敕调潮州水师直抵厦门，与闽师首尾夹击（东华录）。
以杨捷、马得功充福建随征总兵官，马逢知（一作进宝）加左都督，随征福建左路（清世祖实录、逆臣传）。
十二年（海上称永历九年、一六五五）正月，鲁王在金门（海东逸史）。
郑成功攻仙游县，破之（海上见闻录）。
二月，郑氏设六官，以潘庚锺为吏官、洪旭为户官、郑擎柱为礼官、张光启为兵官、程璠为刑官、冯澄世为工官；设协理各一员、左右都事各二员。以常爵宁为察言司，掌六卿印；邓会、张一彬为正副审理。设储贤馆，以前所试诸生洪初辟、杨经、阮旻锡、陈昌言、陈鹏羽、杨芳、叶儒羽、吕鼎、陈继明、林复明及荐举人士薛联桂、邓愈等充之；设储冑馆，以死事诸将及侯伯子弟柯平、林维策等充之。改中左所（即厦门）为思明州，以薛联桂知州事（海上见闻录）。
三月，调佟国器巡抚南赣、宜永贵巡抚福建（清世祖实录）。
福建巡抚佟国器获同安侯郑芝龙与其弟鸿逵、子成功交通私书，羁其使，具奏封进。下兵部密议（东华录）。
四月，郑成功以郝文兴为提督、万礼为后提督、王秀奇改为右提督、林胜代为戎旗镇、黄昌为援剿左镇、黄梧为前冲镇。林察等应援李定国不及，成功怒，降责有差。委户官洪旭任水师右军；潘庚锺兼管户官，吴慎为协理佐之（海上见闻录）。
六月，闽督刘清泰遗书郑成功，有曰：『固山枕戈久矣，有不能顷刻待』。成功览书笑曰：『彼以劲旅挟吾，吾岂惧一固山哉』！不报。朝命郑亲王世子济度（一作渡）为定远大将军，率旗兵、汉兵约三万赴闽。成功从冯澄世策，堕安平镇、漳州府惠安、南安、同安三县城，回师厦门（海上见闻录、小腆纪年。见闻录作四月事，不从；回厦门作回漳州）。
七月，以甘辉为正总督、王秀奇为副总督，率二十余镇北上，与洪旭、陈六御相机而行；以黄廷为正总督、万礼为副总督，率二十镇南下（海上见闻录）。
八月，清世子济度至福州，调集绿旗马步并进。成功令思明州居民及官兵眷口移金门、镇海等处，空岛以待。调戎旗镇林胜守思明，并调回洪旭北上师，以陈六御、张名振、阮骏等镇守舟山。授巴臣功骁骑镇，改名臣兴。洪旭入台州港；守台州马信降，授中权镇（海上见闻录）。
九月，贝子王同固山额真都察院承政土赖统率满洲兵披甲及汉军乌金超哈三万驻闽（福州府志）。
十月，满洲兵至，驻南门、水部、东门各郊外，住人家，索酒肉金帛，役使主人饲马，稍违即捶楚交加。中有明甲、暗甲马凡万余匹，取锅万余口、草刀万余把、■〈金〈白上廾下〉刂〉马槽万余个，皆民间办给。一马每月支榖六百斤、草若干。每旗用锉草夫百余名，每名工日值一钱二分，或用人、或折银。上榖则有收榖官吏、上草则有收草官吏，贿托不称意，则赔费甚多。驻二十日，往漳州（榕城纪闻）。
十三年（海上称永历十年、一六五六）正月，鲁王在金门（海东逸史）。
二月，调李率泰总督浙闽（清世祖实录）。
以马得功充提督福建总兵官、张承恩充福建左路总兵官（请世祖实录）。
停福建鼓铸（东华录）。
三月，提督马得功复用，纵兵掠杀（榕城纪闻）。
四月，世子济度攻明厦门，复攻金门，皆败还。先锋韩尚亮掠厦门，会飓风大作，复大雨淋漓，船不得泊；满兵皆颠眩断椗，坏■〈舟宗〉之声，震荡魂魄。其被风飘至两岛者，皆断其手掌纵之归。时济度侦知郑成功积聚在金门白沙寨，令王进功攻之。甫出港，遇洪旭哨船，乘波酣战，复大败；遂退入泉港（清史纪事本末）。
五月，以刘汉祚巡抚福建（清世祖实录）。
六月，郑成功至思明州，议揭阳丧师罪（在本年正月，以非本省事未载），斩左先锋苏茂，杜辉捆责；黄梧记责，照旧管事，罚铠甲五百赎罪。以周全斌为左先锋；郭遂第改名华栋，为后冲镇。黄梧代王秀奇守海澄县，梧同苏茂弟明据海澄降清，陈剿海五策：一、屯沿海以堵登岸；二、造小舟以图中左；三、清叛产以裕招徕；四、锄奸商以绝接济；五、铲伪坟以泄众愤。封梧为海澄公，镇漳州。梧荐施琅为副将。同安城守苏明召至京为内大臣。后梧请株求郑氏亲党，徙沿海居民，漳、泉之间大遭其祸。清世子调各湾船，令泉州城守韩尚亮出泉州港；成功令诸镇出围头迎击。援剿左协王明击沉一船，信武营陈泽等乘势追赶，忽飓风大作，诸镇舟收泊围头。泉州船有收入围头被获者，有飘入贵屿、金门登岸乞降者，有飘至外洋至黄海者，收回泉港不满十只。由是不敢渡海（海上见闻录、清史纪事本末）。
七月，成功遣甘辉等入闽安镇；至省城南台桥，登岸扎营。成功谍知省城无兵，令取福州。而差船失其谕帖不至，遂掠南台、潭尾等处（海上见闻录）。
成功进攻福州，三战三捷，斩副将胡希玠，擒参将张礼，于是守将望风降。成功不为备，会城外伏兵起，仓猝乘潮解椗退闽安（小腆纪年、清史纪事本末）。
八月初四日，郑成功兵陷连江县，知县杨继生死之。十六日，陷东岱堡，屠其乡。十九日，提督马得功复县城，遂救东岱，成功毁城遁。东岱为连江咽喉，将入县，必先攻堡；其民俗强悍，勇于战斗。成功屡攻不下，遂先攻县；及县陷，复反攻之旬有余日，矢石并发，终不能近。因掘地内炮裂其城，众溃入之，杀戮无遗；兵退，邑诸生王治观弃产为冢瘗焉。是时，成功复移攻北茭焚掠，分遣一舟至马鼻索饷，以三日为限；陈某造其舟请缓期，怒执之。其女某鸣金号众，定议；当早潮水退，舟胶泥难动、兵眠未寤，合乡各乘泥板执狼牙竹围之，争抛以泥，舟滑不可立，奋击毙之，举舟无得脱者。（泥板即古之橇，海滨人于泥中乘之如飞）（连江志）。
九月，成功至闽安镇相度地势，令冯澄世、林胜、万礼筑寨镇守之。罗星塔亦筑士堡，以陈斌、林铭、杜辉等守之。马江萧家渡设水师，以裴德守之。成功出屯壶江、定海、凰埔等处，复改连江（海上见闻录、连江志）。
十月，成功驻三都。清世子攻铜山，后冲镇郭华栋击败之。以王秀奇总督五军、马信管左提督（海上见闻录）。
十二月，成功令甘辉、周全斌取罗源、宁德等县。舟师自梅溪登岸，由飞鸾渡、白鹤岭至罗源，围城数匝。城内兵共三百人，知县陈钦如同营将李应先戳力守御，驰蜡书赴省请援。清世子遣梅章京阿格商巴都、柯如良带兵数千赴援。时芝龙差谢表劝成功就抚，李率泰亦差人说退兵以就抚局。成功令诸镇兵皆退，甘辉断后。至护国岭，满州先锋骑数百追至，见阵整不敢逼。辉令抽兵度岭，亲督数千在后。阿格商至，挥兵欲蹙之，别将劝止。阿格商曰：『此易取耳，当尽歼之』！至岭下，身自下马，诸将骑皆步行上岭。箭如雨发，路狭兵不得成列。甘辉挥刃大呼，从高趋下，兵殊死斗。满兵崩坏，阿格商中数刃，犹大战；马信断其首，埋于田中，余杀死甚多。甘辉即下令收兵，而别镇追者为满骑所杀退。朝命抚臣佟代致书成功议款，成功不报（海上见闻录、三藩纪事、福州府志、清史纪事本末）。
十四年（海上称永历十一年、一六五七），鲁王在南澳，郑成功驻三都（海东逸史）。
三月，郑成功令万礼等守闽安镇、罗星塔等处，而自率诸镇北上至镇下湾，阻风，遂回思明州（海上见闻录）。
定国公鸿逵卒于金门所（海上见闻录）。
五月，移郎名赛固山兵驻防福省，屯城中东门、汤门、水部三关，民居概令搬移住兵，谓之「匡屋」，为满州营。其兵正披甲三千、家眷亲戚人四五万，亦分八旗，号汉军，满语曰「乌金超哈」，八梅勒统之曰将军（榕城纪闻）。
六月，台湾红夷长揆一遣通事何斌送外国宝物与郑成功，求通商，愿年输饷五千两、箭桴十万枝、硫黄一千担；许之（海上见闻录）。
浙闽总督李率泰密奏：郑成功父子诡秘，芝龙不宜流徙宁古塔；恐由此而遁，则将来沿海为患，不可胜言。下兵部速议（东华录）。
七月，成功委洪旭督水路四镇守思明州，亲督戎旗等镇进攻兴化黄石；分遣甘辉进札涵头，取粮三日，遂抽进狼崎。令前提督黄廷镇守闽安镇、护卫陈斌守罗星塔（海上见闻录、小腆纪年）。
九月，桂王遣彰平伯周金汤、太监刘柱从海上至，赍延平王印敕，晋封潮王招讨大将军，赐尚方剑，便宜行事（小腆纪年以为明年正月事）。成功欲恢复南京然后称王，文书舍示只称令旨而已（海上见闻录、清史纪事本末）。
十一月，成功攻海澄之鸥汀堡。邻村入堡避贼者七万余；堡破，同日受屠。有僧瘗之于陇子之原，题其碣曰「同归域」（道古堂诗集）。
案海上见闻录以为明年十一月事。
十五年春（永历十二年、一六五八）正月，鲁王在南澳（海东逸史）。
明册封郑成功部将王秀奇为祥符伯、马信为建威伯、甘辉为崇明伯、黄廷为永安伯、万礼为建安伯、陈辉为忠靖伯、洪旭为忠振伯、郝文兴为庆都伯，余拜爵有差（小腆纪年）。
成功驻思明州，筑演武亭练兵。以石狮重五百斤为的，力能挺起者拨入左右武卫亲军，皆配云南斩马刀、弓箭，带铁面，穿铁臂、铁裙、用锁锁定，使不得脱。时谓之「铁人」（海上见闻录）。
以吴万福充福宁总兵官（清世祖实录）。
五月，福建巡抚刘汉祚奏：提督马得功、梅勒章京傅大受等破郑成功兵于白沙，斩馘无算。下所司察叙（东华录）。
成功以前提督黄廷守思明州，与洪旭同商机务，郑泰拨给兵饷；余诸提镇俱北上（海上见闻录）。
七月，谕吏部：浙闽旧设总督一员，今海氛未靖，幅员辽阔，势难兼顾，除见任总督外，着再设一员，分理两省军务。尔部即会推堪任者引见；其各驻扎地方，一并议奏（东华录）。
十月，郑成功在台州港。闽总督李率泰调集漳泉水哨，世子拨披甲下船围罗星塔。又调集民夫自鼓山开路达闽安镇，满兵水陆并进。前提督右镇程余守顶寨，战死，遂失闽安镇。护卫前镇陈斌、神器镇卢谦守罗星塔，被困无援。施琅在总督军前，使人招降陈斌兵，斌遂降。琅复说李率泰杀之南台桥，凡五百余人。成功弃台州南下，已无及矣。遂以陈尧策督数镇守狼崎，而自回思明州（海上见闻录）。
十一月，福建巡抚刘汉祚奏：海寇窃踞永宁、崇武等澳，联■〈舟宗〉飘忽，屡犯洛阳内港等处；提督马得功遣参将宁献功等进剿，斩获无算（东华录）。
十六年（永历十三年、一六五九）正月，鲁王在南澳，郑成功驻沙关（海东逸史、海上见闻录）。
以徐永祯巡抚福建（清世祖实录）。
五月，郑成功迁鲁王于澎湖岛（小腆纪年在滇中命王监国后。海东逸史）。
七月，命内大臣达素为安南将军，率师征郑成功（清世祖实录）。
九月，成功自江南退师，留陈辉、阮美、罗蕴章分守舟山，于初七日回驻厦门。以出师无功，修表待罪，遣使从龙门间道达滇，自贬王爵，仍用招讨大将军印。立忠臣庙，祀死难诸臣，以甘辉为第一；哭之曰：『早从将军之言，吾不至此夫』！初，甘辉之破仙游也，闻有活阎罗王志章者能前知，斋戒往谒。志章书「位至崇明，寿至崇明」八字示之。既封崇明伯，而江南之役，道经崇明，心疑其验；阻之不获，竟死焉（小腆纪年）。
是年，调浙江水师总兵常进功为福建水师总兵，征郑成功。直抵衙前，成功兵溃，追破之于定关（贰臣传）。
十一月，满洲兵复至。十一日，头站三百人、马五百匹先至，屯东门外。途中所过，各掠三十里居住人家，令供酒肉；役使主人，拆毁房屋。大队以十二月二十六日至，屯札七门外，南至藤山、东至竹屿、北至崎山。人民住星，大屋留一进、小屋留一房与主人，仍令供给油柴酒肉。至次年四月，始往海澄。官以兵至，预征后三年粮于本色，每一两取谷六百斤，又粮每一两取白米三斗。每披甲一名，用夫至二、三十人；兼以修城，烧运砖瓦、砌石搬土，自是年冬起，每日俱用千余人（榕城纪闻）。
十七年（永历十四年、一六六○），鲁王在澎湖岛（海东逸史）。
正月，将军达素兵至福州。三月，至泉州，雇配船只。成功调回北汛诸提镇及南下兵分派屯札。四月二十六日，泉州船二百余号进至围头；成功令林察、萧拱宸等泊刘五店，遏止围头，不得入同安港会合。右虎卫陈鹏守五道、高崎东一带，援剿前镇戴捷守高崎寨，殿兵镇陈璋、前冲镇刘俊、智武镇颜望忠守澥保寨并赤山坪，游兵镇胡靖防守东渡寨，戎政王秀奇总督高崎等处，协理戎政杨朝栋总督东渡等处（海上见闻录）。
郑成功拨陈辉等泊海澄港，以截漳州大队；水师提督黄廷、周全斌等在海门迎敌。八日，漳州配大船一百号，李率泰、黄梧督之，出海澄港，将军达素、同安总镇施琅以小船配满兵渡高崎，约于十日进兵。是日，成功传令陈辉等安泊中流，不许起柁，欲待漳州船出而乘其后。倏忽间，满船乘风顺流蔽江而下，以数船攻一船，用铁链钉住，炮矢齐发，陈尧策、周瑞船及方左营皆被毁。满兵蜂拥上陈辉船，辉走入舱，发火药从下冲上，船火飞裂，满兵上船俱死，辉跳而免。成功坐熕船，继令何义督之，而下八桨船往来督战。将午，南风大发，海潮渐长，黄廷、周全斌等奋力迎战，同正副龙熕两船破■〈舟宗〉而入。龙熕受大弹子一丸至十余斤，小弹子一斗。副龙熕照样新铸者，各以一船专载之。龙熕所及，船中人顷刻不见，遂夺先锋各等船。户官郑泰自金门率船五十号乘势冲入，宣毅镇黄元从鼓浪屿后冲出夹攻，炮声如雷，隐隐不绝，火烟迷江，咫尺不辨，共擒满船十三号。满先锋三船被追至圭屿，弃船登岸；马信招之降，夜溺杀之。将军达素督兵船至牟尼屿、赤山坪登岸，陈辉挥兵于水中逆战，兵少渐不支。守高崎陈鹏密通同安施琅，谋为内应。其左营陈蟒，璋之侄也，见势急欲出兵救援，鹏止之。王秀奇总督高崎等处，速令蟒赴之。满兵见金龙甲兵，以为迎己，及下水砍杀，始慌乱。而前协万宏等继至，前冲镇刘俊亦从东冲出，协力拒战。满兵登岸皆被杀，其溺水者不计，生擒披甲三百余人，断掌放回。达素回省，吞金而死。浮尸海岸万余，长发者十二三、短发者十七八。成功磔陈鹏，杀其家属；以陈蟒为虎卫右镇、何义为虎卫左镇。自是终成功世，无敢言覆岛者（海上见闻录、小腆纪年、清史纪事本末）。
七月，成功命兵官张光启往日本国借兵船，载黄蘗寺僧隐元及其徒五十众。时日本敦请隐元，故载与俱。成功书止与国王而不及上将军主国政者，故日本兵不发（海上见闻录）。
福建总督李率泰奏：海氛未靖，应迁同安之排头、海澄之方田沿海居民入十八堡及海澄内地，酌量安插。从之（东华录、皇朝年表）。
命靖南王耿继茂移驻福建（东华录）。
命都统宗室罗托为安南将军，率师征郑成功（清世祖实录）。
八月，成功令陈尧策等札琅崎，攻连江马鼻及透堡，焚掠不遗；令杨富札福清、黄元札长乐沿海，联络征饷（海上录）。
是年，耿继茂由广东入闽镇守（福州府志、皇朝年表）。
十八年（永历一五年、一六六一），鲁王在澎湖岛（海东逸史）。
三月，授浙江提督田雄二等侯、福建提督马得功三等侯（东华录）。
郑成功进兵台湾。台湾，海外一巨岛，东倚层峦，西迫巨浸；北之鸡笼城，与福州对峙，南则河沙矶（亦作沙马碕），小琉球近焉。广袤千里，物产之利无所不有。内地自鹭门、金门迤逦以达澎湖，风涛喷蒲，瞬息万状。又东，鹿耳门旁夹七鲲身，海道纡折；余皆山罗礁拥，无所由入。隋大业中，虎贲将陈棱一至澎湖，东向望洋而返。宋史谓澎湖东有毗舍那国，即其地也。元置巡司于澎湖，明初废之。嘉靖中，海贼林道干遁入台湾，都督俞大猷追之，哨鹿耳门外以归。道干寻为琉球所逐。天启中，日本逐琉球而踞之。海澄人颜思齐者，谋夺日本计泄，与其党杨天生、陈衷纪等二十八人窜台湾，郑芝龙附焉。思齐死，芝龙领其众，寻就抚。荷兰红毛夷遭风泊台湾，乞于日本，以台湾为互市地；不许。则曰：『愿得地如牛皮，多金不惜』。许之。乃翦皮为丝，圈城里许，入居之；旋逐日本而有之。崇祯中，闽地大旱，芝龙请于巡抚熊文灿，以舶徙饥民数万至台湾，人给三金、一牛，使垦岛荒。已而芝龙去台湾，荷兰专治市舶，不敛田赋；故荷兰人二千踞城中，流民数万屯城外，相安无事。鸿荒甫辟，土膏坟盈，一岁三熟，漳州之人赴之如归。市久之，荷兰筑城曰台湾、曰鸡笼、曰淡水（一作先筑安平城，旋筑赤嵌城）。筑炮台，沈夹板于鹿耳门之港口，置揆一王守之。成功以厦门地蹙军孤，谋拓土。有荷兰甲■〈亻累〉（通事）何斌者，南安人；为揆一王主会计，负帑二十万。惧发觉，遣其私人郭平驾小舟伪为钓鱼者，顺鹿耳门至赤嵌城往来探视，得一港路，走厦门谒成功（见闻录作揆一王遣来议贡）曰：『台湾，公家之故土也；沃野千里，鸡笼、淡水硝磺有焉。横绝天海，肆通外国。耕种可以足食，兴贩铜铁可以足用，霸王之区也』。成功览其地图，叹曰：『此亦海外之扶余也』！集僚佐议之不决，惟马信、杨朝栋然之。乃令洪旭、黄廷、王秀奇辅世子经监守思明州，郑泰居金门所。成功陈兵自镇南关起，依山布阵，甲兵数万。周全斌统辖戎旗兵七千，皆衣金龙甲，军威甚盛。三月一日，祭江，督文武官亲军武卫周全斌、何义、陈蟒、提督马信、镇将杨祖、萧拱宸、陈泽、吴豪、林瑞、张志等首程先行；令澎湖游击洪暄引港，各船俱到料罗湾听令。二十二日，自料罗湾放洋。二十四日，到澎湖，分各屿住扎，成功扎营内屿（海上见闻录、小腆纪年）。
四月，成功复奉鲁王居金门（海东逸史）。
初，三月二十七日，成功自澎湖开船；下令曰：「视吾鹢首所向」。四月一日天明，成功至台湾外沙线，各船络绎至鹿耳门线外。此港甚浅，大船从无出入，故荷兰不防之。成功焚香祝曰：『成功受先帝眷顾，寸土未得，孤岛危居；今冒波涛，辟不服之区。天如佑我，假我潮水，行我舟师』。竹篙视之，则加涨丈余；以手加额曰：『此天所以哀孤而不委之壑也』！令何斌坐斗头，按图转舵。成功下小船，由鹿耳门登岸。午后，大船齐进，泊禾寮港，登岸扎营；令陈泽扎鹿耳门，牵制荷兰船，并防北线尾。守赤嵌城酋长猫鸡实叮发炮击营盘，成功恐焚及赤嵌卫，令杨朝栋督张志兵防御看守。三日，陈泽扎营北线尾，守台湾城揆一王遣头目拔鬼仔率兵数百前来冲击。陈泽迎战，一鼓歼之。四日，杨朝栋招谕赤嵌城酋长，猫鸡实叮以城孤救乏，遂率三百余名出降。令赤嵌酋长招揆一降，不从。先数夕，风潮骤振，声震云霄；揆一王率诸酋登城望海，见一人幞头红衣，骑长鲸从鹿耳门游漾纡回绕赤嵌城而没。是日，炮声轰天，以千里镜视之，见鹿耳门船只旌旗；笑谓唐船近炮台，则无遗类。俄见小船树旗纛，倏北倏东，余船以次衔尾鱼贯，悉远炮台而行，骇为兵自天降。呼酋长黎英三集众截击，仓卒间见大队已达赤嵌矣。时荷兰尚有甲版船在港，陈泽等攻之，沉其一、毁其一，余遂走。成功移师鲲身；次日，荷兰击鼓吹笛，出兵七鲲身。成功部将杨祥领藤牌手跳舞横冲，荷兰兵大败，退守王城；攻之不克，多损伤，乃斩竹为籧篨，设门户、筑土台，驾炮攻台湾城。揆一王于附城齐放大炮，顷刻土台崩，兵退。荷兰人出城夺炮，马信、刘国轩率弓箭手射之，乃退。成功令赤嵌降酋驾炮击附城，崩之。令马信等扎台湾卫固守不攻，候其自降；派各镇分汛地屯垦。改赤嵌为东都，设一府、二县。以府为承天府，委杨朝栋为府尹。一为天兴县，委庄文烈知县事；一为万年县，委祝敬知县事（海上见闻录、小腆纪年）。
荷兰夹板至，成功调右武卫前协黄德帮守台湾卫，名其卫为安平镇（海上见闻录）。
成功击台湾土番，平之。营将杨高凌削土番，大肚番阿德狗让杀高反。成功令杨祖征之，中标枪死，其锋益炽，将出援荷兰。黄安设伏诱之，斩阿德狗让，余党悉平（小腆纪年）。
安南将军内大臣达素奏：黄梧招抚郑芝龙属下伪都督万仪、万禄等，擒伪忠匡伯张进（据海上见闻录，进系自焚死）、伪总兵朱受，折毁所据铜山城垣房屋，降伪官一百八员、兵四千四百名、家口万余（东华录）。
是月，靖南王耿继茂至，随带有千副披甲。城中夜间行劫查拏，皆王府兵丁。王府取■〈金〈白上廾下〉刂〉草夫，闽、侯两县共一千三百名，长日不辍。各村供柴炭、鸡、鹅、鸭等项不绝，近郊菜园皆王人租朴，即令栽种。当铺、牙行、盐商诸色买卖，王人共分抽税，谓之「总牙」。南台，洪塘各处市镇，关隘所在，悉系王人总管。王和尚千余人、师尼五百人各住寺庵。各处渡船系王人撑载，不许渔翁取利。王母曰「太妈」者另开府于旧郎将军府，所用人夫工匠，一一如王之数（榕城纪闻）。
十月，弃降将郑芝龙于市。郑芝龙为其家人尹文器出首通海，时圣祖初登极，四辅苏克萨与郑芝龙有隙，以十月三日戮芝龙并其子孙家属凡十一人。报至，成功叱为妄传；然中夜悲哭，居常郁悒。郑芝豹以当成功变时即投诚来归，并其子俱免死（东华录）。
十二月，守台湾城揆一王降。时安平陷重围者已九月，兵士死者数千，而城坚守不下。成功乃使人告之曰：『此地乃先人故物，今我所欲得者土地耳，余悉以归汝』。揆一知不能敌，乃请降；而迁其辎重下船，率五百余人驾夹版去。成功遂有台湾，改名东宁。以各社田土分与水陆诸提镇，挈其家属至东都居住；兵丁俱令屯垦。内则组织政府，兴农业、修兵备、定法制、建学校；用处士陈永华言，筑馆舍以居明宗室遗臣之渡海者。外则置兵金门、厦门两岛，与相犄角；复通聘斐律宾群岛及西班牙诸国，以结外援。惟初至，水土不服，疫疠大作，病者十之七八，死者甚多。加以用法严峻，果于诛杀：府尹杨朝栋以其用小斗散粮，杀其一家；又杀万年县祝敬，家属发配。于是人心惶惧，诸将解体。先是，达素兵至，成功令思明州将领各眷口移住金门；其先来降者，家属乘隙多内渡。左提督王秀奇逃江南，埋名不出。原任漳州知府房星华逃入京，使其弟候补通判房星耀上言，以为海兵皆沿海取饷，使空其土而徙其人，禁舟不许下海，则彼无食而兵自散矣。降将黄梧亦先以为言。遂命户部尚书苏纳海至闽，迁海边居民离海三十里，庄村田宅悉皆焚弃；筑垣墙、立牌界，拨兵戍守，出界者死。自省城闽安镇始，北抵浙界之沙埕六百七十里、南抵粤界之分水关一千一百五十里，通为闽边一千八百二十里，筑寨固守，禁外出。其入海之水曰潘渡河、曰铜镜河、曰廉村河、曰洋尾河、曰大梅河、曰赤头河、曰云霄河、曰开溪河，皆断而守之。百姓失业，流离死亡者以亿万计。苏纳海归，荐施琅为水师提督，移镇海澄（海上见闻录、粤闽巡视纪略）。
是岁，明兵部尚书张煌言驻师福建之沙关。煌言闻成功师抵澎湖，遣幕客罗子木以书责之；谓『军有寸进、无尺退，今一入台，则将来两岛并不可守，是孤天下之望也』！不听。迁界令下，沿海流亡失所；煌言顿足叹曰：『弃此十万生灵而争岛夷乎』！复以书招成功，谓可乘机取闽南；不见听。乃遗书故侍郎王忠孝、都御史沈佺期、徐孚远、监军曹从龙，劝其力挽成功。既而再遣子木入台，苦口责之。成功以台湾初定，不能行；煌言乃以孤军徘徊金、厦两岛之间（小腆纪年）。
——以上录自福建通纪卷十一。

[book_title]卷二
圣祖康熙元年（永历一六年、一六六二），鲁王在金门（海东逸史）。
正月初八日，匡城外屋，王令要六千间。水部门城边起至路通桥共一千三百间，内空地千余间；不足。二十日，复匡荷宅、柳宅、金墩下、郑道窟、打铁墩等处复千余间；又不足。将村边田园百余亩尽填作地起盖，又不足。复自半洋起至东门河港浦下止，洋中之田量二百余亩作地起盖。所匡屋给银大间八两、中间六两、小间四两，每亩三两。即日逐民离屋别住，与左右两镇兵住。城内住兵名曰「包」，城外住兵名曰「镇」。经院巷与妓女住，开元寺前戏子住，龙山巷与打花鼓人住，各千余人。
王兵家眷搬至本年正月未尽；盖实兵有六千人，而门下作买卖者十余万，往来船只，民间寸步难行。复于各乡取正舵工；乡间人未必能使船，每名折银五两（以上榕城纪闻）。
四月，福建总督李率泰奏：定海小埕贼众盘踞，臣密会靖藩各调官兵击走之。又万安所先经迁毁，续被伪镇杨宣等筑垒新踞。臣复密会提臣马得功调发官兵夹剿，贼不能支，扬帆远遁（东华录）。
五月八日，明招讨大将军延平王郑成功薨于东宁。初，后提督万礼密约黄梧，欲据思明州以叛，后随征南京死，已祀忠臣祠矣；事泄，撤其木主。守铜山将蔡禄、郭义，其党也，胁忠匡伯张进叛。进诈许，置酒请会，欲发火药与之俱焚。蔡、郭知之，不赴，进遂放火自焚。清兵入铜山，洪旭会南澳忠勇侯陈豹败之，清兵退。成功拔翁天佑镇守铜山，而厚恤张进之家。豹守南澳近二十年，许龙、苏利皆畏之，骄傲专恣，数违成功令。周全斌以铜山、思明州兵取南澳，豹不敢迎战，扬帆入广东投诚，封为慕化伯；未几，病疫死。成功严谕搬眷，而郑泰、洪旭、黄廷等皆不欲行，于是不发一船至台湾，而差船来调监纪洪初辟等十人分管番社，皆留住不遣，岛上信息隔绝。四月，成功遣兵官杨都事奉令箭到思明州杀董氏及其长子经，以与乳母生子之故。洪旭等不肯奉令，杀杨都事；而讹传周全斌奉密谕欲杀诸将十余人，于是人人自危。旭使全斌回厦门港，即执而拘之，黄昌劝郑泰遂杀之；全斌求救于董氏，洪旭亦依违，乃得免。至是，成功疾革，犹日强起登将台，持千里镜望澎湖诸岛。是日登台，罢冠带，请太祖训出，坐胡床进酒；读至第二帙，叹曰：『我有何面目见先帝于地下也』？两手掩面而逝。计成功自隆武丙戌起兵，经营海外十余载，进取之志卒未能达；及退据台湾，越年竟殁，春秋三十有九。提督马信及诸镇将黄昭等议以其弟世袭护理大将军印。未几，马信以哭成功过哀病故。世袭以黄昭、萧拱宸为腹心，刘国轩管镇事，谋自立。报至思明州，郑泰、洪旭、黄廷、工官冯澄世、参军蔡鸣雷等立长子经为嗣，称世子，发丧即位。是年，永历帝已先一日被难，而经犹奉其正朔（海上见闻录、小腆纪年、清史纪事本末）。
海上诸臣议复奉鲁王监国（海东逸史）。
平南王尚可喜奏：总兵官许龙擒郑成功之弟郑成赐于厦门。得旨嘉奖，下部议叙。
六月，谕兵部：福建水师应设提督一员、总兵二员。此水师官兵应驻何处、每处应设官兵船若干？尔部会同大学士苏纳海、尚书车克速议奏闻。
七月，靖南王耿继茂奏：漳州水师经制兵三千，原设游击二，分为二营；恐兵多不便约束，请增游击一，改为中、左、右三营。从之。
增福建长乐营游击一（以上东华录）。
十月（小腆纪年作十一月事），洪旭、郑泰以兵千余人送世子经台湾，周全斌为五军，冯锡范（澄世子）为侍卫，陈永华为咨议参军。至澎湖，其将李思忠船飘至台湾，知诸将有谋，逃回。经因乘风入鹿耳门登岸，全斌令连夜伐木为栅扎营。次早，黄昭会诸将出兵，值大雾，昼冥，跬步不可视，诸将多迷误失期；惟黄昭兵先至攻其前，刘国轩兵至攻其后，破营而入。经兵却，复挤而前，黄昭攀木为梯，为流矢所中坠下；全斌斩其首，大呼示众，军士皆迎降。大雾忽晴，日已向午。经入安平镇，请世袭待之如初。世袭委罪于其仆蔡云，云自缢。收杀萧拱宸、李应情、曾从龙等，余不问；诸将营兵守汛地如故。时靖南王耿继茂移镇福建，与总督李率泰遣中军李有功等至思明州。郑泰等议照朝鲜国例复耿、李，使疏请。泰遣中军杨来嘉入京待命，不报。来嘉回，京中遣户部郎中贲岱、兵部郎中金世德入闽招抚，凡海上文武官投诚者照品级补用（海上见闻录）。
十一月，经率周金斌等同其叔世袭回思明州。后世袭入京归命，授精奇尼哈番。颜氏、芝豹自戍所发回，准在京同住（同上）。
二十三日，鲁王殂于台湾（海东逸史、小腆纪年）。
靖南王耿继茂奏：伪镇威将军左都督杨学皋率所属官兵三千余名、人民家口三万有余投诚，请从优议叙。得旨：归顺人民听其自便安插。寻授学皋左都督，加太子太保，给三等阿思哈尼哈番。
十二月，耿继茂奏：总兵官吴万福奉命招抚伪总兵王士鳌等归诚。
耿继茂奏：自顺治十八年九月起、至康熙元年七月止，陆续招抚伪将军、都督、总兵并副、参、游、守、千、把总等官共二百九十员，兵共四千三百三十四名，家口共四百六十七名，请敕部酌议各官给与衔俸，兵丁入伍支粮。
命福建水师提督带兵四千驻扎海澄县，左路水师总兵官带兵三千驻扎闽安县，右路水师总兵官带兵三千驻扎同安县。
裁福建海澄总兵官（以上东华录）。
二年（永历一七年、一六六三），永明王讣至，郑经犹称永历年号（三藩纪事本末）。
三月，荷兰国遣出海王统领兵船至福建闽安镇助剿郑氏（东华录）。
郑经使洪旭守思明州、郑泰守金门、黄廷守铜山。而经得泰与黄昭往来书，欲袭取之；泰不自安，称病不来见。四月，参军陈永华谋以经将回东宁，调泰为居守户官，统辖诸镇；铸居守户官印，遣协理吴慎赍至金门。泰遣弟鸣骏入谢，经慰谕之；见陈永华，情款甚密。鸣骏回，力劝其行；泰遂于六月六日带兵船并饷银十万至思明州。经以通书黄昭事面质之，遂交与洪旭监留。周全斌率兵并其船，独蔡璋一船走脱。天未明，至金门。鸣骏仓卒与泰子缵绪率诸将及兵丁眷口下船，入泉州港，向总督李率泰投诚；船二百余号，兵八千余人。全斌等追之不及。泰见子弟家眷兵众皆入泉州港，遂自尽而死（海上见闻录、小腆纪年）。
七月，以黄而辉（黄廷子）为思明知州（海上见闻录）。
八月，黄廷自铜山入见，经慰谕之。右武卫杨富、左武卫何义、礼官都事陈彭等皆先后内渡投诚（同上）。
靖南王耿继茂奏：伪尚书参知军政事蔡雷鸣密令其子伪侍郎蔡协吉、伪通政蔡源等携眷来归，应请叙录。
投诚同安伯郑鸣骏奏报：伊兄郑泰遗命子郑缵绪统所部文武各官四百余员、水陆兵丁七千三百余名各带家眷，驾舟舰一百八十余号，直抵泉郡港口投诚，并缴伪敕印等件。授福建投诚同安伯郑鸣骏为遵义侯、永成伯郑缵绪为慕恩伯。
九月，耿继茂奏：伪庆都伯王秀奇投诚。
福建总督李率泰奏：伪忠靖（一作精忠）伯陈辉率文武伪官一百三十三员、兵一千六百名、家口八百余名投诚。管理福建安辑投诚事务郎中贲岱奏：伪统领挂宁南将军印左都督陈舜穆率辖下总兵二员、副总兵六员、参将二十员、游击十九员、都司三员、守备一员、兵部主事一员、工部郎中一员、监纪推官二员、兵丁一千名投诚（以上东华录）。
荷兰集夹版船十六只、兵数千人，会约靖南王总督同攻金、厦两岛，事定之日，欲求浯屿筑城贸易，如广东香山澳例，复准纳贡互市（海上见闻录）。
十月，陆路提督马得功督郑鸣骏以船数百号出泉州港，水师提督施琅同黄梧出海澄港，靖南王耿继茂同荷兰兵札营同安刘五店，约期渡海。
李率泰奏：伪总兵魏明等率众来归，请从优录叙。
李率泰奏：延、建等处皆高山峻岭，贼首王铁佛等倚险结巢；建宁、延平、邵武将弁统兵克期夹剿，三路齐进，奋勇力战，杀贼一百一十七人、生擒王铁佛等六十八人正法。又奏：郑锦遣伪副将林维等率舟师由海门欲乘风直入海澄，烧新造战船。提臣施琅密遣守备王明等统水师，夜半直抵海门；贼■〈舟宗〉前来拒敌，我兵奋勇，阵杀伪副将林维等，生擒贼将兵丁共一百二十五名，夺获船只、器械。
十一月，李率泰奏：海寇五百余人由梁山侵犯海疆，总兵官王进功、参将折光秋夹击，大败之，杀贼一百六十余人、生擒九人。
耿继茂奏：郑芝龙子郑世袭素蓄归顺之心，缘郑成功携往台湾。及成功暴亡，复被逆孽郑经带回厦门，脱身无术。至是，乘间率伪文武官二百二十四员、水陆兵一百二十名家口、船只、盔甲、器械等物投诚。又伪都督郑赓系同安伯郑鸣骏之弟，携带官兵共三百一十五员名、家属共三百四十二名口投诚。
耿继茂奏：伪都督佥事陈宗等文武官二百三员、兵丁三千二百二十五名并战舰、盔甲器械等物投诚（以上东华录）。
郑经率黄廷、周全斌等会于金门。全斌曰：『海澄之师猝未敢前，惟泉州会合红夷夹板而来，其势甚锐；破之，则各港气夺，不战自退矣』。洪旭曰：『先王破达素，悉空厦门，背城一战』。乃出眷口暨流寓之宗室、绅兵寄椗各屿，而列舟师于大担，以为全斌援。荷兰船高而且大，一船有大小熕铳千余号，横截中流，为清船藩蔽。是日，炮声自辰至酉，相续不绝，一似霹雳。经见荷兰船炮多，众寡不敌，乘潮渐渐退出浯屿。全斌等十三号船在后，迫于潮长不得出，直绕荷兰船之后，冲■〈舟宗〉大而入。荷兰船发熕齐击，无一中者。马得功坐鸣骏中军船，全斌误以为鸣骏，直前攻之。黄廷中军将吴朝宰、经亲军将萧乘龙前后夹攻，挥兵过船。得功亲随铁甲精兵三百人皆被杀，得功顿足，自投水而死。全斌讯降卒知之，叹曰：『吾欲擒獐，乃中一虎，岂是贼未合死邪』？再遇杨富船，全斌喝曰：『叛贼！今日是汝死日』！冲入逼之，富投水，遇小艇救之得免。已而守高崎将陈升密款于官军，漳州军施琅、黄梧乘潮落援之，耿继茂、李率泰亦各济师，经众寡不敌，退守铜山。黄廷议欲再守数日，全斌以为船多损坏，不可；遂弃两岛而去。官军入，堕其城，收其宝货妇女而北。梧劝率泰乘胜逼铜山。率泰曰：『穷寇勿追，急之则逸，入台湾后难图矣。乘彼人心未定，招抚以散其党羽，计之上也』。乃遣使至铜山，宣布朝廷德意，密通诸将，许生擒郑经者封同安侯，镇守泉州如海澄公例。惟洪旭笑而却之。先是，李率泰给示，准岛中百姓过界。思明州知州黄而辉请准岛民渡海，令下三日，永华复复经禁之。至是清民入岛，遗民尚数十万，多遭兵刃，男妇系累、童稚成群，若驱犬羊，连日不绝。而投诚兵搜掠财物，发掘冢墓，至剖郑彩之棺而残其尸；堕城焚屋，斩刈树木，遂空其地，「嘉禾断人种」之谶应焉（海上见闻录、小腆纪年）。
十二月，耿继茂、李率泰等奏：臣等统率大军，渡海攻克厦门，贼众惊溃登舟；水师提督施琅会荷兰国夹板船邀击之，斩首千余级，乘胜取浯屿、金门二岛。郑锦、周全斌等势穷宵遁（东华录）。
案此次战事，官军实大败，大将马得功至投水死，乃掩败为胜如此；则经自弃两岛，而官军得以为功耳。
耿继茂等奏：十月二十八日，郑锦等遣兵五千人突犯云霄；右路总兵官王进功率官兵逆击之，斩杀过半，余众尽赴水死（东华录）。
总督赵廷臣阅界（福州府志）。
三年（永历十八年、一六六四）正月，管理福建安辑投诚事务户部郎中贲岱奏：郑芝豹生母黄氏率子侄眷属等赴闽投诚。
李率泰奏：原任提督马得功攻取厦门、金门二岛，力战死。得旨：从优议恤。
靖南王耿继茂奏：年虽未迈，疾病相仍，子精忠未谙军旅，恳赐遣归，俾臣力疾教之，训以备驱策；允之。
授福建投诚伪伯陈辉为慕仁伯。
二月，耿继茂等奏：福宁总兵官吴万福招抚伪镇林国梁投诚，随遣游击李应先等协同攻克长腰、东蚶二岛，寇巢破灭，阮春雷、张煌言仅以身免。得旨：从优议叙（以上东华录）。
郑经驻铜山，诸军乏粮。周全斌欲袭洪旭而并其船，旭亦防之；值海风大作，船各飘开，全斌遂率其众入漳投诚。旭以杜辉守南澳，辉亦掠其辎重投诚。林顺亦自镇海投诚。旭谓经曰：『金、厦新破，差官仆仆前来，非为招抚，实窥探以散人心；当速过台湾，迟则变生肘腋矣』。三月，经乃同冯锡范、陈永华等悉众东徙，命黄廷断后。工官冯澄世一船为其家丁所迫，自投海中死。旭以二十舟候黄廷同行；廷部兵将多不愿，适黄梧遣陈克竣来招降，廷遂入漳投诚。旭自往东宁。过澎湖，设重镇守之。改东都为东宁，天兴、万年二县为州。分诸将耕屯荒地，造京馆以处宗室遗老之相从者。度曲征歌，示无西意，以与民休息焉。李率泰尽徙诸岛遗民于内地，开界沟、筑界墙，五里设炮台、烟墩，二十里设营将守之。弁兵得贿，纵出入；或睢眦杀人。失业流离之状，不可言矣（海上见闻录、小腆纪年、皇朝年表）。
耿继茂奏：伪将张灿、吴盛等率领兵民渡海投诚，群贼分■〈舟宗〉来追，意欲乘机入犯内地；总兵官王进功统兵驰剿，歼贼众于陆鳌、破贼巢于下蔡，斩首千余级，接应投诚人等入界。
五月，耿继茂等奏：三月初六日，臣与总督李率泰、提督王进功、海澄公黄梧等领兵先后至八尺门，伪威远将军翁求多率兵民六万余人纳款。十四日夜半渡海，进拔铜山，斩首三千二百余级；伪都督余宽等率伪官兵家属人等三万二千四百余名出降，所获船只、盔甲、器械无算。郑经仅存数十艘，乘风遁走台湾。计闽海地界凡数十岛，贼巢布列，至是扫灭殆尽。授投诚周全斌为承恩伯，食三等伯俸。
六月，李率泰以病求罢，谕留之。
以朱昌祚为福建总督（由浙江巡抚迁）。授投诚黄廷为慕义伯。加致仕福建总督李率泰为正一品。
李率泰奏：总兵官李长荣等出洋会剿张煌言，击败五千余人，擒伪总兵张贤等，并获船只、器械。
七月，管理福建安辑投诚事务贲岱奏：自康熙元年至三年止，合计投诚文武官三千九百八十五员、食粮兵四万九百六十二名、归农官弁兵民六万四千二百三十名口、眷属人役六万三千余名口、大小船九百余只（以上东华录）。
八月，李率泰上疏议取台湾，以福建水师提督施琅为靖海（一作南）将军，承思伯周全斌、太子少师左都督杨富副之，整舟师数百号候风开洋（海上见闻录、皇朝年表）。
十月，耿继茂奏：荷兰国出海王于八月十六日带领番船十只、番兵千人抵闽安镇，约九月二十至围头取齐，于十月初旬往澎湖攻贼巢，候风便进取台湾（东华录）。
四年（永历十九年、一六六五）正月，李率泰奏：闽海厦门各岛前已荡平，惟南山、镇海、佛潭桥一带余孽盘踞；总兵刘进忠等进剿，于三年九月初四日亲统官兵，阵斩七千有奇，招抚男妇一万三千余名（东华录）。
水师提督施琅疏请攻台，与周全斌等出洋，未至澎湖，飓风大作，各船飘散，不能相顾，皆引还。未几，琅、全斌入京。进琅伯衔，为内大臣，归旗（海上见闻录、三藩纪事本末）。
五月，议政王等会议吏部奏请裁并督抚一疏，得旨：福建仍留总督一员。
六月，李率泰奏：漳、汀地方辽阔，请以守漳道仍驻漳州，巡建道仍兼辖延平，守建道自建宁府改驻汀州，兼辖郡武；从之。
八月，兵部议叙康熙二年进取金门、厦门、康熙三年攻克铜山等处功，加靖南王耿继茂俸银一千两，赏海澄公黄梧大蟒、貂裘、鞍辔等物，加黄顺等二十人为左都督、施琅等六人为右都督、陈斌等十一人为都督同知、黄英等十一人为都督佥事。总兵杨富以进援中伤，落水复出，授拜他喇布勒哈番，准袭二次。各将士加等授职有差。
九月，李率泰奏：水师右路总兵官杜永和连破海寇，斩伪将乌角车等。
上谕：设立水师提督、总兵官等，原为防御海寇。今福建铜山、炫钟等处贼船挽泊，提镇官等并未带领官兵扑剿，至贼船飘往广东，并未跟踪追杀，又不豫檄广东各官在前截杀，则设立水师提督何用？以后若再如此，定行治罪。
五年（永历二十年、一六六六）正月，李率泰卒。遗奏闽海余氛远窜台湾，奉旨撤兵，与民休息，洵为至计；惟是将众兵繁，若撤之太骤，不无惊惶，太迟又恐贻患。目下当安反侧之心，日久务防难制之势。红毛夹板船虽已回国，然往来频仍，异时恐生衅端。闽省兵马、钱粮专望协饷，倘若外解不周，即有意外之虑。至数年以来，海禁甚严，迁移之民尽失故业；宜略宽界限，俾获耕渔，稍苏残喘。
以张朝璘为福建总督（原任江西总督）。
十一月，福建巡抚许世昌以病乞休，命以原官致仕。以刘秉政为福建巡抚（以上东华录）。
是年，曾养性补福建巡抚（逆臣传）。
六年（永历二十一年、一六六七）三月，以祖泽溥为福建总督（贰臣传）。
七年（永历二十二年、一六六八）四月，海澄公黄梧奏：海疆底定，非昔日强寇出没可比。福建全省之兵并归经制，独同安城守一营官兵，尚属臣标；请将城守营副将一员、兵一千名悉归经制，听总督、提督管辖。从之（东华录）。
八年（永历二十三年、一六六九）正月（纪事本末作七年事），浙江投诚将孔元璋请往台湾招抚；京中遣大臣明珠、蔡毓英至泉州，加兴化知府慕天颜卿衔，渡海往议。郑经遣柯平、叶亨到泉州，议照朝鲜例称臣奉贡，不剃发、不登岸。议竟不成。经在东宁，以陈永华理国政，冯锡范管侍卫、刘国轩等管兵。洪旭病故，其子洪磊及永华侄绳武等皆任用。置凤山、诸罗二县，课耕种、通鱼盐，安抚土番、贸易外国，数年间海上亦相安无事（海上见闻录、三藩纪事本末）。
三月，以刘兆麒为浙江福建总督。
九年（永历二十四年、一六七○）闰二月，复设福建总督一。
四月，复设福建分守兴泉道、巡延建邵道，其福州府、福宁州海防事归驿盐道兼管，兴、泉二府海防事归兴泉道兼管。
以刘斗为福建总督。
十月，浙江福建总督刘兆麒奏：伪宁远将军林柏馨、伪都督施轰率伪官百四十四员、兵千六百九十名、船三十只自台湾赴浙投诚。
十年（永历二十五年、一六七一）正月，耿继茂奏：旧疾日剧，请以长子精忠管理军务；从之（以上东华录）。
耿继茂卒，子和硕额驸精忠袭（皇朝年表）。
五月，予故靖南王耿继茂谥「忠敏」。
八月，福建总督刘斗奏：海寇自撤水师之后，帆樯出没，侵犯靡常，甚至在各岛屿盖造房舍。臣等密商机宜，配发水陆官兵陆续搜剿。今已搜剿六十余岛，斩溺贼众五千三百八十余人（以上东华录）。
十一年（永历二十六年、一六七二）九月，命福建总督自漳州移驻省城（东华录）。
是月，范承谟为福建总督（东华录）。
十二年（永历二十七年、一六七三）二月，郑经将刘国轩下海澄，遂围漳、泉。先是，都统胡图复漳、泉，经奔厦门，国轩亦弃惠州去，凡七府一时俱溃。至是，国轩复出，沿洲堡连下十余处；兵仅数千，飘骤驰突，锋锐不可当。于是都统穆赫林败于湾腰树，将军喇哈达、都统胡图败于镇北山，将军赖塔、提督段应举败于福山头。国轩遂取平和、漳平，进破海澄，斩应举及总兵黄蓝，兵士死者三万余、马万余匹，军势益振；乘胜下漳平、长泰、同安，略取南安、惠安、安溪、永春、德化诸邑。国轩自围漳，遣兵围泉。康王杰书时驻军福州，不敢进。已而在籍学士李光地为乡导，引赖塔兵由安溪间道出同安，泉州围解，国轩退入海澄；时出窥漳州，相持年余不决（清史纪事本末）。
七月，靖南王耿精忠奏请将部下官兵撤回安插（东华录）。
议政王大臣等议奏：福建今已底定，地方有防守官兵；靖南王既请自福建迁移，应将王本身并标下十五佐领官兵家口均行迁移。从之（东华录）。
十一月，吴三桂反，止闽、粤两藩勿撤（皇朝年表）。
十三年（永历二十八年、一六七四），三藩难作，耿精忠据福建以叛。三月十五日（李文襄年谱作二十九日），精忠传各官入府议事。总督范承谟不屈，被拘，以巡抚刘秉政为统制使，萧震为布政司，自称总统兵马上将军，移檄各府县；望风降。泉州提督王进功夜纵诸将焚劫；马惟兴劫兴化、郭维藩劫惠安，独同安城守张学尧、晋江水师营李尚文所部无犯。初，精忠遣通事王镛至台湾乞师，请以舟师由海出江南，而自统陆师出浙江；镛回言海上船不满百、兵不满万，精忠轻之。经遣协理柯平至福州报命，精忠谩应曰：『世藩来甚善，各分地自战可也』。台湾侍卫冯锡范、镇将刘国轩率舟师数十、兵数千至厦门。精忠调诸路兵出关，以黄梧为平和公。梧病疽，受印不数日，疽溃而死；子芳度遣黄翼带兵千余人，从精忠兵出关。海澄总兵赵得胜与锡范密约，以海澄降。精忠召泉州提督王进功至省，以张学尧镇泉州、花尚兰守同安。锡范等至同安，尚兰迎降，获学尧家口。学尧闻变趋回，俱降于经（海上见闻录）。
郑经至思明州，以赵得胜为左都督，封兴明伯张学尧为左先锋镇、花尚兰为仁武镇。遣人于精忠借漳、泉二府，并议拨船；精忠不许，又禁买船料货物。耿、郑交恶，精忠遣王进率部卒千人入泉州。进原为漳州副将，时提标五营不应调。王进至，与城守赖玉相结，以提标守备戴国用为爪牙，勒令王进功家眷入省。进功子藩锡与杨青等以藩锡母命召诸将议事，赖玉、戴国用、李尚文至，执之，率兵攻王进。进走登涂门楼，意气自若。提标兵无统帅，相持竟日。进恐海船至，更深整队出城而去。六月三日，范锡至，杀赖玉，分其尸。四日，绞杀戴国用，释李尚文，迎经入城。经以范锡为指挥使，暂理提督军务。遣人谕黄芳度降，封德化公、授前提督，漳属钱粮听其征给。芳度终不自安，差人间道赍密疏入京。潮州总镇刘进忠降于精忠，密请漳浦镇刘炎率兵会之；夜攻同城，续顺公沈瑞并其兵（海上见闻录、三藩纪事本末）。
七月，以郎廷佐为福建总督，以杨熙为福建巡抚（东华录）。
尚可喜遣兵围刘进忠于潮州，精忠不能援，因求救于经；经遣援剿后镇金汉忠率舟师援之。以进忠为右都督，封定虏伯（海上见闻录）。
八月，黄芳度间道赍奏，言父梧于三月病故，不得已权送敕命于精忠，仍密行招募，合旧兵共得六千余名。六月初四日，斩伪城守都督刘豹等三人，保守漳州。惟望大兵入闽救应，随往迎接。得旨：大兵由浙江、江西、广东三路进闽，黄芳度侦何处先到，即来迎会。寻芳度兄一等侍卫芳世乞随大兵进剿，救援伊弟；因授芳世为随征福建总兵官，进剿福建（东华录）。
九月，精忠遣王进以步骑三万攻泉州，并命漳浦降总兵刘炎与进为犄角。进至惠安，肆行焚掠；经命刘国轩统营兵御之。王进退屯枫亭，列营二十余里。十月，国轩至涂岭，严阵会战。进见前阵皆新募之兵，直前击之，新募兵殊死战。国轩令许耀分兵袭其营，进大败。国轩追至兴化城外而还，刘炎以兵会上。经檄黄芳度击走其兵。精忠复遣徐鸿弼会云霄镇刘成龙兵入漳浦。经以冯锡范、赵得胜督诸军迎战于罗山。右虎卫何佑挥军击之，鸿弼等败回漳浦城。锡范以冲天炮击入城，炎大惧，同鸿弼、成龙等出降（海上见闻录、三藩纪事本末）。
十二月，金汉忠一军歼于潮州。郑经遣赵得胜督军援之，与尚可喜兵战于黄花冈，广兵败走，潮围解。
经设六官：洪磊为吏官、杨英为户官、郑斌为礼官、柯平为刑官、杨贤为工官，兵官缺。置六科都事、察言司、承宣司、宾客司等。陈永华为总制，留守，兼管勇卫；冯锡范为侍卫；二卫皆亲军。薛进忠为左武卫、刘国轩为右武卫、何佑为右虎卫、施福为五军，其左右先锋及诸镇营皆听五提督调遣。凡文武事宜，皆参军陈绳武、侍卫冯锡范主之。经之来思明州也，兵饷取给于东宁。洪磊承其父遗命，助饷银十万两。至是兵众饷多，乃以六官督比绅士富民以充之。以郑省英为宣慰使，督理各府县钱粮。百姓年十六以上、六十以下，每人月纳银五分，曰「毛丁」；船计丈尺纳税，名曰「梁头」。及设各府盐引，分管盐场，以给兵食（海上见闻录）。
黄芳度奏：臣练劲卒满万，坚守漳城及龙溪五县。耿逆潜师援漳浦，臣分兵邀击，贼众大溃。郑经复遣伪侍卫赵得胜来攻漳浦。乞发大兵，不拘何路进闽，与臣会合。得旨：尚可喜即发兵应援黄芳度，康亲王杰书、将军希尔根由浙江、江西作速进剿福建。大兵一到，移知黄芳度速赴会合（东华录）。
十四年（永历二十九年、一六七五）正月（三藩纪事本末作十三年事），耿精忠遣张文韬至泉州郑经处贺正议和，送船五只。经遣郑斌报使，约以枫亭为界，始通好（海上见闻录）。
二月，永春冯眺峰寨民吕华不服征派，郑将薛进忠围之，三月不下。知县郑时英谕之出降，钉杀之，家族发淡水充军。续顺公沈瑞驻骁平，广兵来援，何佑遇于百子桥，破走广兵，瑞出降，封怀安公（海上见闻录）。
五月，郑经至海澄，遣郑斌入漳慰谕芳度。东兵入见，芳度不受命，密调回黄翼出关兵。精忠移檄召之，亦以疾辞（海上见闻录）。
六月，经自海澄移檄万松关。芳度令其下俱剃发据守，遣其兄芳泰入粤请援，自与诸将守四门。经进攻不利，援剿后镇万宏登梯中炮死，乃筑屯围之。调何佑从潮州先攻平和县，守将赖升降，诸属皆下（海上见闻录）。
十月，海澄标将吴淑以漳州降郑氏。初，淑归清，属海澄公标，黄梧待之厚。梧将死，呼淑托曰：『吾儿年少，君可保全之』。及城被困日，淑谓其弟潜曰：『我本海上旧将，公虽待我厚，我负罪于先藩实深。今世藩待我眷族尤有加，岂可反图逆命』？遂以十月六日开城，芳度仓皇投开元寺东井而死（三藩纪事本末作十三年事）。经兵入，获其将黄翼等斩之；没其家，剖黄梧棺戮尸斩首，及芳度首揭以徇众。有议发梧祖冢者，经曰：『罪止其身，于先世何与』？不许。芳泰会其兄芳世，由州汀至永定，闻漳州降，大掠而遁。经以吴淑为后提督，出江右（海上见闻录、逆臣传、皇朝年表）。
十五年（永历三十年、一六七六）五月，精忠汀州守将刘应麟以州款于郑经。经使吴淑入据之，以应麟为奉明伯，始叛盟也（三藩纪事本末）。
七月，以郎廷相为福建总督（由原任河南巡抚迁）。
九月，福建总督范承谟陷贼三年，耿精忠多方偪诱，誓死不屈。至是，与稽永仁等并遇害（海上见闻录、东华录）。
清师入闽，兴化守将马成龙以城降郑经。经令许耀率兵赴之，旋令督诸军进取福州，驻师乌龙江。耀沈湎酒色，不在军事，诸将不服。清兵渡江，或议于半渡击之，不听。既登岸，仓皇出战，败回。经乃遣赵得胜、何佑代之，屯兴化以御清兵（海上见闻录、三藩纪事本末）。
十月，康亲王杰书师抵延平，耿继美等以城降。精忠闻之，大惧，随遣精奇尼哈番刘蕴祥等赴延平献伪总统将军印，续遣子耿显祚同前赍敕被留之周襄绪、陈嘉猷迎大军。杰书抵福州府，十月朔日，令侍读学士尹泰赍免死敕谕前往。初八日，康亲王同将军赍塔督兵败贼于大溪滩下江山县，遂克仙霞关，攻拔浦城县。是时，郑经扰兴化及福州。精忠与其党武灏、沈伟、郭景汾、罗万里等搜括福宁、建宁、延平财利以饵众将，不继，伪镇李朝政驻连江县，尽勒客户民居为兵，又屡为大兵挫衄，势益穷蹙。康亲王自建阳移书精忠招降。精忠得书，犹豫未决；答书言『自愿归诚，恐部众不从，致滋变患；望奏赐明诏，许赦罪立功，以慰众心，乃可率属降』。时诸将已密谋投诚，精忠欲乘船奔海，为都尉徐文耀所胁，不得出城。至是，于初四日剃发，率文武官员出城迎降，献所属官兵册藉。寻精忠请随大兵立功赎罪，杰书以闻（皇朝武功纪盛、海上见闻录、东华录、逆臣传、连江志）。
上命耿精忠仍留靖南王爵，率伊所属官兵随大兵征剿海寇，图功赎罪。原任巡抚刘秉政等俱着来京，其藩下官员及两镇下武弁仍留原任。兵丁照额设外，其余愿效力者分隶提镇各标，愿归农者原籍安插（东华录）。
十一月，精忠邵武伪守将杨德以州款于经，经以德为后劲镇，吴淑入据之。当是时，经悉有泉、潮、漳、诏、惠、汀、兴、邵八郡之地（三藩纪事本末）。
十二月，清兵至邵武，淑御之；大雪严寒，诸军涉溪，皆冻不能走，遂弃邵武，屯汀州。汀州前纳款于经，守汀薛进思惊惧失措；汀州镇刘应麟愿倾资助饷固守，进思不从，弃城而走。应麟奔潮州依刘进忠，病死；淑奔还岛中（海上见闻录、三藩纪事本末）。
康亲王杰书奏：耿继善前闻大兵将至，即弃邵武府遁往江西；海寇吴淑乘势取邵武城，复犯延平。伊弟吴潜率兵渡河屯浦塘迎敌，副都统伯穆赫林等率满汉官兵屡次击败之，阵斩伪总兵杨大任等，杀贼兵万余，生擒伪总兵阮信等三百四十余人，所获军器无算。伪武定将军彭世勋以邵武府降。又奏：耿精忠藩下编作佐领兵丁外，又有左右两镇兵。今福建经制及抚标兵俱照原额全设。精忠见率伊佐领下兵随大兵征剿海寇，未为不足；当节省饷银之际，其两镇官兵应请裁革。又藩下总兵官曾养性及原任温州总兵官祖宏勋俱自温州率兵至福州，祖宏勋应照刘秉政例赴京候补。得旨：俱如所奏（以上东华录）。
——录自福建通纪卷十二。
十六年（永历三十一年、一六七七）正月，郑经兵自馆头踰岭，夜掠水南，焚民居数十家；守备郑兴却之（连江志）。
康亲王杰书奏：副都统伯穆赫林等追剿海寇，恢复泰宁、建宁、宁化、长汀、清流、归化、连城七县及汀州府城，招降伪官七十三员、兵丁二千五百余名（东华录）。
清宁海将军喇哈达、平南将军赖塔等兵至兴化。时郑经诸军锐气已丧，何佑又与赵得胜不睦，疑其贰于清，得胜指天自誓，佑不之信，登台以望赵师。师溃，得胜抽蕞注射，应弦皆倒。既见佑军之不动也，叹曰：『吾不幸与若辈同事，死固宜也』。下据胡床，挽强杀数十人以死。佑蓬发奔泉州，兴化遂陷（海上见闻录、三藩纪事本末、小腆纪年）。
二月，谕户部：闽地经海寇扰害，又遭逆贼暴征横敛，民困已极；今年钱粮尽与蠲免。其遭乱窜避人民，俱招徕还籍，各安本业。
康亲王杰书奏：副都统伯穆赫林等恢复上杭、武平、永定等县，招降伪总兵尹云龙、曾显洪、张威等（以上东华录）。
康亲王遣知府张仲举复与郑经申前议，经不从（三藩纪事本末）。
清兵至泉州，守将林定无备；城破，标将林孟、参宿营谢贵死之。定走免，诸军溃散。十九日，清兵至漳州。经仓皇登舟至华港，弃而不守；至厦门，欲回东宁，百姓号泣攀留。角宿营吴桂整兵防守，众赖以安。继而余众稍集，乃遣水师分汛而守。祭赵得胜，亲临哭之。斩薛进思（原姓名裴德）、许耀（东华录许耀已阵斩），捆责何佑、吴淑戴罪自效。诸将家眷搬回东宁。王进功、沈瑞、张学尧等陆续起程。一时七府俱溃。经既崩剥，不知所为，国事尽委之刘国轩（海上见闻录、小腆纪年）。
三月，康亲王杰书奏：郑经大败于兴化、泉州，遂弃漳州、海澄而遁。海澄伪副将孙绍芳、漳州伪知府程梦兰等相继纳款，宁海将军喇哈达等于二月二十日抵漳州，遂复府城及海澄等十县，闽地悉平（东华录）。
漳浦巫者朱寅，挟左道，诡称三太子；聚集海上残兵，率二百余人于十九夜袭泉州，攀堞而入，鸣鼓扬旗，从开元寺前至西街。守兵以为海兵复至，乃于双门前发一大炮。寅入城而去，人以为神，附者日众，蔓延于漳、泉属县。凡深山穷谷岩寨，无所不到，派粮以食。头裹白布，时谓之白头贼（海上见闻录）。
福建既定，康亲王杰书奏：以将军喇哈达、都统赖塔统兵同耿精忠进取潮州（逆臣传）。
汀、漳、兴、泉、邵武诸郡，以次收复。刘进忠、苗之秀以潮州碣石来归。于是海上稍靖。耿精忠奏：请入京服罪（皇朝武功纪盛）。
四月，耿精忠奏：遣子显祚入侍。命列散秩大臣（逆臣传、东华录作十月事）。
五月，令黄芳世仍袭海澄公、镇守福建水师提督总兵官，愈加训练，以靖海氛（东华录）。
六月，尚之信归清。刘国轩在惠州，郑经遣水师迎之，乃率所部航海而归（海上见闻录）。
九月，康亲王令将军赖塔偕精忠所属都统马九玉率将士守潮州，撤精忠还福州；诏止之（海上见闻录）。
福建总督郎廷相奏：郑经监军侍郎陈愈侯携带家口人丁自海上投诚。又奏：长泰县天柱山最为险要，山海寇贼多聚于此；臣调兵搜剿，同原海澄公标总兵魏茂等杀贼三百余名，生擒伪提督中军副将孙公等。其伪总督林凤等俱带重伤逃遁，天柱山已经荡平。又进剿东■〈土彔〉、塔潭等处，击杀伪将军吴田，贼将远遁。又奏总兵黄蓝败海贼于小盈，提督段应举等擒伪将军李复贵、伪军师林日向等（以上东华录）。
十月，郑经遣何佑等至南靖小溪收兵，吴淑等至长泰筑天成寨以遥应之（海上见闻录）。
福建巡抚杨熙奏：朱统锠以前明宗室名号纠集党羽，盘踞山谷；臣巳招抚伪总兵陈龙等，随遣按察使吴兴祚星赴光泽，率兵剿抚。吴兴祚设计遣投诚总兵蔡淑佯回贼营，以作内应；蔡淑随差人密报，投诚总兵陈龙复首先率众斩关夺路，官兵分道斫寨，剿杀伪弁兵丁四千五百余各，获朱统锠子朱义潜、侄朱义质。伪总兵冯珩等势穷计迫，执朱统锠并银印一颗，兵丁三千余名。又逆贼许志远恃朱统锠犄角之势，屡抗我师；今朱统锠被擒，闻风胆落，率众投诚，计伪官一百有八员、兵九千一百余名。
康亲王杰书奏：漳州龙溪县班山、南安县五都、同安县三保溪等处，贼匪立营结寨，盘踞山谷，骚扰百姓，为害已久。臣遣前锋参领都克纳、侯马三奇、副将冯兆京、副都统纪尔他布等分率官兵，于班山等处进剿。贼众屡次击败，并招抚伪副将黄邦汉等。又奏：续顺公沈瑞为海寇执往台湾，其官兵家口散处无依，应令会集一处。上命汇驻潮州，以副都统张梦吉、宋文科统之。
福建总督郎廷相奏：朱寅勾连海寇，横肆鸱张。臣遣海澄总兵官黄蓝等会同满洲官兵三路进剿。至灌口、杨坑地方，大败贼众，连夺贼营七所，阵斩一千余名，生擒伪左营将谢良、杨德六十余员，余孽逃遁。
十一月，耿精忠藩下参领徐鸿弼（一作朝弼）、佐领刘延应、护卫吕应赐、典仪陈良栋、护军苏云会等具状遣人赴部，首精忠归顺后尚蓄逆谋凡五款：一、违康亲王令，不悉举出奸党。一、仍遣王进功潜结海寇，通音问。一、与刘进忠执手耳语，谓乞降非所愿。一、密令腹心藏黑铅药于王星家，约俟异日收用。一、遣散旧兵归农，令勿携兵器、勿留供大军；又将降前三日，杀范承谟以灭口；又遣王子玉至吴三桂处乞援。部臣以状闻，昭忠在福州同参赞大臣介山、吴弩春亦以鸿弼首词具疏入告。疏留中（逆臣传、皇朝武功纪盛）。
康亲王杰书等奏：夸兰大、杜巴等率大兵败贼朱寅等于泉州关口，总兵官侯马三奇等败贼于和平桥、草蒲港地方，副都统伯穆赫林败贼于石井、清寺等处，遂恢复之。
福建总督郎廷相奏：署游击韩六合败贼吴万胜于崇安县界，杀贼二千九百余级。
十二月，康亲王杰书奏：海寇围泉州府属小营地方，副都督杨凤翔、提督段应举领兵往援，击败贼众，生擒总兵黄忠等，水陆共杀贼三千余人（以上东华录）。
清兵围吴淑于天成寨，朱寅率众来援，吴淑突围而出。
康亲王遣漳、泉二府知府同泉绅黄志美等照朝鲜例议抚，海上不从，亦无报使（海上见闻录）。
十七年（永历三十二年、一六七八）二月，福建总督郎廷相奏：海寇水师伪总督林英等犯泉州界，提督段应举遣标下参将朱起龙等大败之于日湖等处，生擒伪总兵林耀、伪副将黄宏等（东华录）。
郑经以刘国轩为中提督，总督诸军；吴淑、何佑为副。十日，至海澄，攻玉川（一作洲），守将刘宗降；三汊河、福河、下浒等堡皆下。十八日，进取江东桥，守将王重禄、吕韬等奔溃，遂烧断桥梁，分击漳州。援兵三战三捷，军声大振。二十三夜，取石码，遂入镇，取湾腰树、马州、丹州诸堡，军于祖山头，以逼海澄。副都统孟安等自潮来援，国轩退屯石玛，筑垣据守，仍分兵屯漳州。时总督郎廷相、海澄公黄芳世、都统胡图、穆赫林按兵漳上，提督段应举自泉州来，宁将海军喇哈达自福州来，平南将军赖塔自潮州来，其余副将朱志麟、姚公子、李阿哥等先后来援；芳世、穆赫林败于湾腰树，胡图败于镇北山，应举败于祖山头。国轩兵仅数千，倏水倏陆，飘忽驰突，满汉疲于奔命。国轩遂取平和、漳平，围海澄（海上见闻录、三藩纪事本末、小腆纪年）。
三月一日，国轩列阵赤岭，清兵背城迎战，前虎卫林陛一军当其锋。朱寅按兵天宝山，以牵漳州之兵；黄芳世击败之，寅遁入长泰（后下海，封为荡虏将军，改名蔡义明，岁余病死）。国轩树栅双桥一带，离漳数里。满汉诸将会议，以一股同黄芳世札水头湾腰树、一股扎镇安门，安炮以断其往来水路。国轩侦知，十一日黎明焚营撤兵。漳州兵意其遁也；少顷，举帆直抵水头，登岸陟岭进战。芳世素不知兵，又与诸将不协；吴淑攻之，芳世战败坠马，遇救得免，走入漳城，病月余死。自水头之败，海澄道阻，段应举会绿旗兵及满洲兵数万，列营祖山头。十八日下午，国轩兵至，应举挥兵迎敌；何佑、吴淑等绕出祖山之背，国轩督劲卒登山冲满洲营，满兵大溃。国轩又以兵截漳州大路，满汉兵弃辎重，自相残踏，奔入海澄。国轩夜令军士凿堑，一人一丈，引江水环城外；又凿沟数里，两岸安铳守之。由是，内外隔绝（海上见闻录）。
福建水师提督黄芳世奏：海寇集其伙数万，负嵎石码城。于三月初六日，伪提督吴淑等率众二万有余上岸，副都统孟安等同臣标副将杨壮猷等率兵极力追剿，击沈贼船，贼众败退。
案此奏，饰大败为小胜。
闰三月，蔡寅拥众万余，突犯安溪。知县李钰同驻防千总王国栋等率兵役丁壮亲身督战，贼遁去，仍在山立木城踞守。署泉州城守营参将宁惟国，署提标后营游击王旭等各带兵，及该道府厅调拨民兵，并在籍侍读学士李光地募发丁壮，令弟侄等统领，并力进剿，杀败贼众，烧毁贼营，保全县城。
案犯安溪，东华录既见于去年十月，又见于此；但据李光地年谱、传志等列在本年，今削彼存此。
四月，漳州安塘报：副都统穆赫林、海澄公黄芳世等师次湾腰树，与蔡寅（即朱寅）战失利，平和失陷，贼偪潮州立营。得旨：康亲王兵既分援诸路、蒙古兵复撤回闽中，兵力似单；今浙江平靖，可于杭、台、衢三府满洲、蒙古、汉军兵内选六百名，令副都统雅塔理率赴福建。到日，听康亲王调遣。并檄将军喇哈达、赖塔、靖南王耿精忠等交相计议，剿灭漳、潮间贼寇。
黄芳世奏：闽省变乱时，臣叔黄梧、弟芳度所部官兵，并已离散。臣抵漳之后，颇复收集，请减兵额为三千，付臣弟黄芳泰统辖。
总督郎廷相奏：海寇势焰日盛，勾连山贼，互相应援。臣标兵止二千五百，所在告警，不能分应；请增臣标兵二千五百，设立五营。今韩大任投诚之兵见给粮饷，即以此兵补入臣标，可不烦别糜粮饷。得旨：悉如所请；但韩大任之兵新经招抚，不宜聚处一军。大将军康亲王及参赞大臣将军耿昭忠及该督抚提等详议，将抚提标旧兵与新附之兵相参配合，以足兵额。统辖官员，该督选择题补。
康亲王杰书奏：奏副都统胡图、海澄公黄芳世等于闰三月初十、十一日连破漳州海贼，阵斩伪提督总兵等，焚毁贼营，获伪印札、船只、器械无算。
漳州安塘笔帖式报：海寇环围海澄，我兵失利于湾腰树，贼势益张。闻海澄城中粮已匮乏，贼复日犯漳州。
总督郎廷相奏：海贼猖獗，闽省兵单，请调江南、浙江、广东三省满汉官兵赴援漳、泉，又请调三省水师战舰，并于福建召募水卒，规取厦门。
五月，康亲王杰书奏：海澄危急，巳檄驻守广东潮州将军赖塔率所部兵之半及绿旗兵赴援（以上东华录）。
逮总督郎廷相，以布政使姚启圣代之；巡抚杨熙致仕，以按察使吴兴祚代之。江南提督杨捷代段应举为全省水陆提督（海上见闻录以为四月事，三藩纪事本末以为六月事）。援兵四集，屯笔架山，以救海澄。国轩以笔架山南小寨悬崖，状如挂灯（俗呼灯火寨），下临大溪，顺流可通海澄，问谁可扼守？吴淑请往；乘夜进寨，天明寨栅完备。是月十日酉时，满营发炮攻击，连夜不绝；淑令军士穴地藏身，无死伤者。驰报国轩，以为乘夜发炮，意不在寨，当别防之。满汉兵已至祖山、岳岭，破林彪、张凤二营，凤战死，进攻林陛营；国轩援兵至。姚启圣之子姚义统韩大任兵以牛载土囊填沟，至第三重，国轩发火炮击之之满溪兵多填于堑，遂退（海上见闻录、平闽纪、小腆纪年、东华录）。
六月朔谕：康亲王杰书用兵甚为巽愞，自至浙江，安居无事，及屡降严旨督趣，始破衢州之贼，进定福建。福建既平，不事豫防固守，俾海寇登岸，遂困海澄。杰书罢庸，怠忽军纪，宜并参赞大臣严行处分。但现在出征破贼，俟师还察议（东华录）。
福建提督杨捷以闽疆剿抚需才，奏请将江南游击王嘉会、刘起龙、守备何滨、李英、张瑞、杨懋绂调闽补用（平闽纪）。
十日，刘国轩攻入海澄。段应举、黄蓝、穆赫林，希佛死之，获孟安、马虎等满汉官三余员，皆释之，授官给俸。满兵千余，迁之东宁。海澄城中满甲二千、马八十余匹、绿旗兵守城兵计二万余，围八十三日，粮尽杀马而食，马尽，屑马骨食之，死亡及泅水而出者过半。闽省震恐，诸援兵退守漳郡。国轩议乘虚取泉州，令吴淑分兵下长泰县。国轩进兵，陷至同安。都统（一作梅勒）雅塔里走回泉州城守，何佑与江钦、杨德等十余骑至泉州，循清源山相视营地，城中兵不敢出。久之，队伍始至，札空营于平地。城中兵终不敢出（海上见闻录）。
七月，国轩水陆并进。江钦攻南安，杀守将。诸县守兵相继弃城走，遂进占泉州南门桥，载龙熕及大铳数十攻南门，城崩坏四十余丈，尽为平地。城内再筑短墙以守。城守马胜等以钉装船板，铺于地上；兵入，无踔足处，损伤甚多。会天大雨，城竟不拔。围泉两月（同上）。
康亲王杰书奏：贼围泉州，副都统纪尔他布、提督石调声退至兴化，惠安复陷。臣随檄将军赖塔、总督姚启圣守漳州，调将军喇哈达速率兵来援泉州（东华录）。
姚启圣奏：平和失陷，臣会商海澄公黄芳泰遣参将吕孝德等进剿，大败海寇，复平和县（同上）。
八月，杨捷密奏言：福建旧制，原有专设水师提督，后因海面无警，郑氏窜伏台湾，故尔裁去。今则海寇见驻厦门，于漳、泉等处水陆交犯，狂逞之势十倍于昔。自应循照旧制，特设专员，令其统辖沿海兵将，调度水战；俾臣得以尽力陆路，一心剿御（平闽纪）。
谕：提督杨捷可专辖陆路兵，水师提督别行补授。杨捷又奏：臣向在山东，深悉山东、河南兵熟习交枪、鸟枪者甚多，乞各发千人；江南兵有熟习弓箭火炮者，亦发千人赴闽。从之（东华录）。
郑氏屯船定海，欲俟陆兵南下，为尾后之策；闽安副将田万侯同总兵林贤、黄镐、林子威等调集各路兵船往剿，于八月二十七日在赤澳、黄崎以及官塘等处三路奋击。经水师总镇萧琛议以舟寡且小，欲据上流牵制之；水师章元镇欲先发制人，率所部十舟进战，众寡不敌，阻风逆流，一军尽没。章元镇被虏入福州，杀之。萧琛退泊海坛，经召回，斩以徇，令援剿左镇陈谅、后镇陈起明督朱天贵（精忠将以舟师降）等防御北船（平闽纪、海上见闻录）。
郑氏兵焚掠五里渡及港头、起步一带居民（罗源志）。
国轩既乘胜下漳平、长泰、同安，略取南安、惠安、安溪、永春、德化诸邑（逆臣传以下诸邑为春间事），乃自围漳、遣兵围泉，而断漳之江东桥及泉之万安桥以拒王师。
康亲王驻军福州，不敢进。已而杨捷出兴化，复惠安；吴兴祚由仙游出永春，与赖塔复漳平。捷遣兵袭破陈山坝，以出万安桥之背，夺其桥。而赖塔军之阻江涨者，亦得在籍学士李光地为乡道，由安溪间道出同安。捷会同参赞大臣禅布、福宁总兵黄大来、浙江提督石调声直抵泉州城，围遂解。国轩乃率二十八镇还漳州，筑十九寨，吴淑、何佑亦帅十一镇军于溪西。九月，国轩入江东桥至长泰，以二十一镇兵与满兵战于龙虎山。精忠为右拒、赖塔为左拒，胡图在前战小却，姚启圣援之亦不利。精忠故仇郑，亲督战，立斩退者三人，大呼而入。将军马某继之，阵斩郑英、吴正玺等，破营十六座，斩首四千、捕虏千二百人，亡溺以万数。国轩中炮掀坠地，有满洲披甲前蒙国轩放回，遇之，以骑授之，始走免。于是赖塔复长泰、姚仪复同安，南安亦不守，国轩泅河遁入海澄。海澄三面环海，其陆地一面复掘濠引潮，以阻清军。时出犯江东桥，列营观音山，与满汉兵军垒相望（三藩纪事本末、平闽纪、海上见闻录、小腆纪年）。
吴兴祚奏：官兵败于白鸽岭，复永春、德化等县（东华录）。
初，郑氏将章元镇等攻掠幕浦堡，游击侯大经以兵趋救，马伤而蹶，寇将及之，千总刘某挥大刀前进，杀二人，获一人以归，侯乃免。寇尽俘男女于厦门索赎。有皮七者，前尝投诚，寓幕浦，与大户习。尝以二舟载堡民往来议赎，不取其直；贫而不能赎者，则贷而助之。诸大户亦皆赖以脱，掳者前后多归。至是，陈君翼率舟师破郑氏兵于定海，获元镇，复夺回前掠者数十人（连江志）。
郑氏将王一鹏率众啸聚于驿坂餔地方，欲阻绝要路。提督杨捷与巡抚吴兴祚定议，密遣连江营守备郑兴随征。总兵张韬率兵细探，果聚于上西、萧厝、沙格三处，乘夜进剿。官兵鏖战竟日，杀死七百有余、生擒六人，溺水者不计（平闽纪）。
十月，姚启圣遣人议抚，意欲得海澄；经不从（海上见闻录）。
十一月，京口将军王之鼎仍以将军调补福建水师提督，杨捷仍以原衔管福建陆路提督事务（平闽纪）。
十二月，康亲王杰书奏：都统赖塔等率领满汉官兵于十月二十七日败贼于柯铿山、万松关，副都统纪尔他布、总督姚启圣、提督杨捷等败刘国轩于江东桥，又败之于潮沟之间，副都统胡图败贼吴淑于石卫寨，斩获无算（东华录）。
予福建殉难南安县知县宋煜官荫（同上）。
复迁沿海居民于内地。耿精忠之变，闽省迁民悉复故土。康亲王疏请迁界以累民，罢之。至是，督抚再请迁（海上见闻录、三藩纪事本末）。
十八年（永历三十三年、一六七九）正月，康亲王杰书奏：刘国轩等率贼兵八千至郭塘、欧溪头地方立营，欲断江东桥，以犯长泰。都统赖塔与总督姚启圣、提督杨捷等统兵直偪贼营，令副都统纪尔他布、巡抚吴兴祚等领兵击之，大败刘国轩、吴淑、何佑等，追至江边，斩首二千余级（东华录）。
郑经以朱天贵守海坛；以陈谅为水师，乘南风迅发，复犯定海。官军集船百余，由由五虎门而出；大风暴起，官军收回五虎。郑氏船仍退海坛（福州府志）。
耿精忠既降，而郑氏方踞台湾、澎湖。浙江总督李之芳疏请操练战船及福建水师会剿海洋诸寇；又疏请改复枫岭营、浙闽分辖旧制（蚕尾续文集）。
思明州每月每户本输米一斗，自二月起，每户再加一斗。刘国轩请停文武俸以给兵饷（海上见闻录）。
二月，郑经兵犹据厦门、金门，上欲乘胜厚集舟师，规取二岛，以图澎湖、台湾。又以曩时征取金、厦，曾用荷兰国夹板船；特谕荷兰国王，令具夹板船二十艘，载劲兵协力攻取二岛。至是，康亲王杰书等议奏：战舰水师未备，荷兰国舟师又不能预定来会时日，势难急图。上斥之（东华录）。
康亲王杰书等奏：据总督姚启圣等启，进取金、厦须发江、浙巨舰二百艘，增闽省兵二万，迅调荷兰舟师来会，方可大举。进剿之期，必俟入秋北风起后。从之（同上）。
刘国轩、吴淑、何钻等复用船四十余只带众渡河，图攻榴山寨，并欲夺江东桥。提督杨捷会同平南将军赖塔等率兵分两翼压陈督战，官兵冲至下坑山、欧溪头各山上，郑氏从山下遯走。官兵紧追，阵斩一千有余，获盔甲、旗帜等甚多（平闽纪）。
三月，杨捷奏：会同平南将军赖塔等于下坑山等处击败逆贼，擒斩甚多（东华录）。
康亲王杰书等奏：已将征调舟师敕谕，令荷兰国人赍往；因赶塘、石碑洋诸地为海寇所阻，不得行，故未达而还。上谕诘责（东华录）。
总督姚启圣奏：伪总兵廖琠、黄靖等众据水晶坪，联络山海寇贼，为害地方。臣遣官招抚廖下岗工人琠等率伪官三百余员、兵一万二千余人，诣军前降（同上）。
国轩侦知姚启圣欲据果堂寨以迫江东桥，即同吴淑发兵入据其寨；漳兵至，击走之（海上见闻录）。
四月，陈永华启请以经子克■〈臧上土下〉为监国；时年十六，号曰监国世孙（同上）。
湖广岳州水师总兵官万正色奏闽海情形、水陆战守机宜。上谕：万正色剿寇洞庭，着有劳绩，今岳州、长沙诸处悉已恢复，无烦水师；且万正色闽人，稔知水性。兹剿海寇之际，从优加太子少保，调为福建水师总兵官，率所部官兵克期速赴闽中。旋以万正色为福建水师提督，统辖全闽水师营务。
总督姚启圣奏：伪总兵郑奇烈率伪官五十三员、兵丁千余投诚。
双头洞系浙、闽交界，贼首陈超万等啸聚。总督姚启圣会同提督杨捷、抚臣吴兴祚于五月初九日至流江地方，水陆夹击，大败贼众，杀伤无数，获其船只器械。
五月，康亲王杰书奏：伪总统刘国轩等侵犯江东桥，平南将军赖塔等统官兵迎击，贼败走太平寨。
初，湖南用兵，令江南造鸟船百艘送岳州军前。至是，岳州既复，上谕万正色赴闽时即领在岳鸟船并水手以行；至江南、浙江，更选战舰百艘携往，以资进剿（以上东华录）。
六月，郑氏将杨忠等会合深沪，图窥犯；游击刘国兴率各营三路夹击，败之。杨忠被箭落水，擒其副将杨德，阵斩一千余名，焚毁大小船七只；斩其官四员，生擒一十八员（平闽纪）。
郑时英驻东石督饷。时禁界盐贵，居人多私来东石贩盐；时英献策，欲掘沿海盐埕，则利尽归于我。经乃檄林升、令杨忠往浔尾掘南北盐埋。忠至，舍舟登岸，连掘两日夜。竿头守将密请泉城大队兵至，四面合攻，忠力战不支，殁于海，余死伤逃亡过半。界禁既严，私贩亦绝（海上见闻录）。
七月，国轩筑浔尾寨，一夜而成；同安兵至，击走之（同上）。
八月，福建总督姚启圣奏：郑经志必不降，断不可遣人招抚。刘国轩乃贼中巨帅，颇能用兵，请赦其前罪，授以公爵。吴淑本无反志，由部将迫胁，请赦其前罪，授以侯爵。至伪总兵陈昌、林升、江钦、吴潜均请畀以总兵官，实授管事。此数人若解体投诚，则郑经势孤，海寇根株立可芟灭（东华录）。
福建巡抚吴兴祚奏：招抚伪总兵蔡冲琱等三员、伪官八十五员、兵丁一万二千五百一十七名，招回岛民三千一百九十余名。共获大小船六十只，分拨水师营用（同上）。
九月，泉州马步数千攻东石。时施廷、陈申守东石，散卒祗三百余人。施廷被创，陈申战死，兵民赴海死者无数。泉州兵仍筑三寨，犄角以守（海上见闻录）。
江南贼吕贵、苏亮等率伙三千余众，骤犯崇安汛，据险结巢，与郑氏遥为声援。游击李英会同各营官兵暨崇安县知县金章鼓励乡壮，直下新岭，攻破贼寨木城二十六座，斩伪将谢瓒郎等五员、杀贼八百余人、生擒二十六名，搜获器械无算（平闽纪）。
十月，谕康亲王杰书曰：海寇窃踞海澄，倚厦门、金门为营窟，骑兵无所用
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:00:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>