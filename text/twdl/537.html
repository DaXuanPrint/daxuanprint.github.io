<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,续修姓氏,凡例（十四则）,福建台湾全图（图略）,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,续修台湾府志全文在线阅读,续修台湾府志全文在线下载,大玄古籍书库">
<meta name="description" content="地方志。主修余文仪,字宝岗,浙江诸暨人。1760年(清乾隆二十五年)任台湾府知府,1762年摄台湾海防同知,1764年升分巡台湾道。同年擢福建按察使。在台期间,曾以“范志”为基础,“集新旧志而增损之”,成书二十六卷。该志书是在六十七和范咸第三次重修《台湾府志》的基础上进一步续修而成。取材广泛,包括有关台湾的封域、规制、官职、赋役、典礼、学校、武备、人物、风俗、物产、杂记及艺文等等。内容丰富。_续修台湾府志_全文在线阅读_续修台湾府志_全文在线下载_大玄古籍书库">
<title>续修台湾府志_余文仪_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">续修台湾府志</span> <br/>
          作者： <span class="inputVal" id="bkauthor">余文仪</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]457776</span> <br/>
          说明： <span class="inputVal" id="bkdec">地方志。主修余文仪,字宝岗,浙江诸暨人。1760年(清乾隆二十五年)任台湾府知府,1762年摄台湾海防同知,1764年升分巡台湾道。同年擢福建按察使。在台期间,曾以“范志”为基础,“集新旧志而增损之”,成书二十六卷。该志书是在六十七和范咸第三次重修《台湾府志》的基础上进一步续修而成。取材广泛,包括有关台湾的封域、规制、官职、赋役、典礼、学校、武备、人物、风俗、物产、杂记及艺文等等。内容丰富。</span> <br/>
          封面： <span class="inputVal" id="bkimg">Z_11582.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]续修台湾府志
[book_author]余文仪
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]457776
[book_dec]地方志。主修余文仪,字宝岗,浙江诸暨人。1760年(清乾隆二十五年)任台湾府知府,1762年摄台湾海防同知,1764年升分巡台湾道。同年擢福建按察使。在台期间,曾以“范志”为基础,“集新旧志而增损之”,成书二十六卷。该志书是在六十七和范咸第三次重修《台湾府志》的基础上进一步续修而成。取材广泛,包括有关台湾的封域、规制、官职、赋役、典礼、学校、武备、人物、风俗、物产、杂记及艺文等等。内容丰富。
[book_img]Z_11582.jpg


[book_title]序
钟序
盖闻人以地传、地以人传，而志亦犹是也。闽之台湾为东南环海之区，自昔为逋逃薮，故事多荒略，其地亦莫可考。自康熙癸亥岁归入版图，数十载生聚教养，日就蕃昌。凡土地、人民、政事，自不可以无志。前高观察、刘副使及给事侍御六、范诸君子，采集旧闻、旁搜众纪，荟萃成编，固已纲举目张，灿若列眉矣；然或所见异词、所闻异词、所传闻又异词，大都偶焉涉历，留心胜概，公余之暇，纂述搜辑，以备记载，犹未乐观其备也。中丞余公以乾隆庚辰出守兹郡，往返八历重洋，凡山川之险夷、水土之美恶、物产之盈缩、风气之异同、疆索之袤广、习俗之淳漓，远自殊族番黎、下及民兵蔀屋，罔勿心识手定，勒为成书；集新旧志而增损之，为类十二、为卷二十有六，袪泛遴要，不漏不支，综核详明，信今传后，洋洋乎蔚为瀛岛巨观矣。
甲午冬，属序于予。维予与公共事闽中，先后二十余年，同寅协恭，凡遇政刑体要，靡不和衷商榷，以求其是；而于台湾重地，尤为留意体察，共期绥靖敉宁，相与以有成。我朝扫除郑逆以还，重熙累洽，百年来海隅日出，罔不率俾；迄今狉獉咮■〈口离〉、文身椎髻之乡，悉皆就甄陶而乐化育。故知圣主御宇，诚在德而不在险也。作者始封域、讫艺文，导扬风励，备职方之掌，使守土者得所依据，谘览其地其人，了然心目；则所以抚循利导之术，咸得从容就理，以仰副一道同风之盛治。是则予与中丞有同心也夫！
太子少保、兵部尚书、都察院右都御史、总督福建浙江等处地方军务兼理粮饷盐课、世袭一等轻车都尉，钟音譔。
自序
地志之作，昉于「九州岛」。「土训」、「诵训」之所传、「小史」、「外史」之所掌，今不可见；惟「职方」所载，详其山川薮浸及男女榖畜之数，犹可稽寻。后世沿之，于是有寰宇之记、郡国之书。然东西南朔在声教之内，则一切建置沿革、是非得失之故，往往文献足征，据以成书；其取材也富，斯其考核也不虞其不精。若闽之台湾则异是。其地孤悬海外，澎湖之名仅见「隋史」。有明之季始为荷兰停泊互市之所，继为郑逆所踞，文物未通于上国者，盖数千百年；而士大夫留心胜概者，亦末由流憩是邦纂述，以备记载。我朝一德同风之治，沦浃无外。康熙癸亥岁，地入版图，休养生聚，迄今九十余年，不惟富庶之规与中土埒，而诗书弦诵所陶泽，亦彬彬乎与诸夏争后先。予以乾隆庚辰来守兹郡，询省旧闻，得康熙间观察高公所为志及其后副使刘君补葺之书，而患其未备；乃参核新旧诸志，于簿书余晷，挦撦群籍、博访故老暨身所经履山川夷隘之处、传闻同异之由，心维手识，荟萃成编。始封域、讫艺文，为类十二、为卷二十有六。非敢侈闻见之奇也，良以狉獉咮■〈口离〉之区，今跻于久道化成，予适获导扬郅治，以备兰台之储、輶轩之采，且使守兹土者有所奉以谘览，庶几周悉其地域广轮、人民畜产，以修其教而齐其政，不亦为厚幸乎！乃三载报政，旋膺观察之任；继而晋陈臬事，内召司寇，虽于鲲身、鹿耳之险，亦尝端斧钺以靖蜃氛；而周遭还往，八历重洋，是书率因循而未付梓。今复奉圣天子赫声濯灵，建牙于榕阴荔圃之中，回首渤澥旧游，宛然如昨；而惊飙不扇，番社群嬉鳞集之俦，喁喁然酌醴泉而溯永风，予亦遂得藉是退食从容，手此一编，以溯洄于竹城、赤嵌间也。爰是复加校阅，授剞劂氏，而志其颠末如左。览者得毋谓予于斯地固有夙因者欤！然圣泽所濡，日新月异，后之君子据是编而增饰鸿模，揄扬盛美，于以补「职方」所缺略，是又予区区之志也夫。
赐进士兵部侍郎、兼都察院右副都御史、巡抚福建等处地方提督军务兼理粮饷、前知台湾府事，古越余文仪譔。

[book_title]续修姓氏
总裁：分巡台湾道兼提督学政觉罗四明（字朗停，满洲正蓝旗人。内阁中书）。
主修：台湾府知府余文仪（字宝冈，浙江诸暨人。了巳进士）。
协辑：台湾府淡水同知干从濂（字静专，江西星子人。戊辰进士）、台湾府淡水同知夏瑚（字□□，浙江仁和人。监生）。
参辑：举人拣选知县黄佾（字乐序，福建侯官人）。
校对：生员张源义（字世文，台湾县人）。

[book_title]凡例（十四则）
一、郡志初作于康熙三十三年，观察高君拱干成之。其后副使刘君良璧重修于乾隆六年。「高志」草创，多失之略；至「刘志」则加详矣。然「刘志」二十卷，「星野」、「建置」、「山川」外，更有「疆域」；而「物产」，即附「风俗」下，似为不伦。「高志」十卷，以「封域」、「规制」等为十纲，各附以目，序列有体。今合新、旧二志增损之，为纲十二、为目九十有二；庶几有条而不紊尔。
一、刘志大半摭拾「通志」。如「通志」首列「典谟」，盖以全省所奉谕旨，高文典册自宜弁冕简端；若郡邑志自不必复载。旧志将御制至圣赞及表章朱子上谕、「周易折衷」等序并行纂述，此岂专为台地而设耶？且四亚圣赞后，即继以赐靖海将军施琅碑文，尤为失次；故兹志不敢仍袭其旧。其有因台郡事宜特颁谕旨者，谨分载各条内，俾奉行者有所遵守勿失焉。
一、台湾入版图后，生聚教训虽历六十余年，然犹去荒昧未远。本地苦无文献可征，所见所闻不无异词。即以星野言之，旧志谓属牛女之分，「诸罗志」谓属翼九度，而「凤山志」辨其非；必并列之，以见统纲专主牛女之意。是志于各条下，俱列「附考」，似于作志体例别创一奇；亦以海外初辟之地，不得不互存以资参核云尔。
一、前志于台湾一邑，祗载寥寥数山；其罗汉门内外，概不之及。迨乙丑冬，巡历至其地，见山谷盘亘，极险仄幽峻；问之土人，则云朱逆作乱时，初皆盘踞于此。及阅「使槎录」，载罗汉门山甚详；且云『峻岭深谷，丛奸最易；此守土者所不可不知也』。因采其语入「形胜」「附考」中；而详识其山之远近道里，补入「山川志」焉。
一、鹿耳门为全台门户，防缉奸宄，则台防同知之责为独重。前志不载「海防」事宜，今特为增入。凡海港出入之要口及船只之大小并一切见行则例，俱必条列；亦以见防海宜详也。
一、台湾田赋自归化后，累蒙列圣减则蠲除，优恤备至。惟杂税有沿郑氏旧名者，故征饷水、陆异科，与内地迥别。其牛磨、蔗车以及港湾、潭塭、罾縺、罟■〈罒上令下〉、■〈纟衮〉蚝之属，非详注则观者无由知；今特采诸书中言之雅驯者，列之「附考」。至「养廉」一项，尤圣朝体恤臣下之仁，亦宜备载，以志异数。
一、台郡分野扬州，习俗尚鬼，与荆、楚同。今「典礼」中祠庙，一遵「祀典」所颁，淫祠并黜。其寺观，则别载「杂记」。
一、闽省乡试，台郡分额取中，所以培养海外人才者备极隆至。余若粤人之附居者，亦增入学名额，尤为特典。前志未录，故于「学校」中详列其始末焉。
一、海外武备特重，凡分班遣戍之期、道里舟车之费，历圣加恩优恤，至为详备。而制田产以备吉凶赏恤，延及百世，尤我世宗宪皇帝格外殊恩也。旧志未载，兹特补入；并增列「义民议叙」一条，以见圣朝报功之典，虽小善必录焉。
一、番社不下数百种，生熟番驯顽不一，南北番亦强弱各殊。然熟番与士庶杂处，输赋、供役则亦民也；即生番归化，亦各输鹿皮饷。今考其服食、居处、性习、风尚，各番略有不同；因本黄玉圃先生「番俗六考」加以咨询所及，于「风俗」中分类详记。而其方言俚曲，亦载其大略焉。
一、台之物产，自百榖以至草木、虫鱼，类多中土所不常有。在土人既以臆名之，而士大夫考据又苦未得其真，故「附考」中征引诸书，有一物数见者。盖欲后人有所折衷，故采择不厌其详。至旧志所载，如薤则云有赤、白二种，蒜则云有大、小种，桃则云花红、实可食，梅则云味酸，松则云松柏为百木长，梅则云百花魁，黄莺则云一名黄鹂、一名仓庚，萤则云腐草化生，蜻蜓则云六足四翼、翅簿等类：凡皆内地习见之物，不烦细注；今悉删去，以免载籍繁伙。
一、「灾祥」「附考」中，颇载伪郑逸事。以其始则驱逐荷兰、继则纳土归降，盖为我朝先驱者；故附录其兴亡之迹，以为台地之缘起，非敢仿「十国春秋」之例也。
一、台郡初辟，中土士大夫至止者，类各有著述以纪异；然多散在四方，岛屿固鲜藏书之府也。范侍御奉命巡方，自京师携黄玉圃先生「使槎录」以行；至武林，又得孙湘南先生「赤嵌集」；抵台商榷修志，于是「台湾志略」、「靖海纪」、「东征纪」、「台湾纪略」、「台湾杂记」、「稗海纪游」诸集，按藉搜索，并得全书。惟「沈文开集」，向时寓台诸公所艳称而未得见者，亦辗转觅诸其后人。凡得诗文杂作钞本九卷，半皆蠹烂，但字迹犹可辨识；既不忍没前人之苦心，故所征引较前志尤多。但志中所引，仅注书名；因特于「杂记」中另列「杂着」一条，备载作者姓氏，方知为某人之书，亦并以存海外之文章，令后来有据耳。
一、「艺文」内旧志将郑氏「归降表」采入，尤为不伦；若前明宁靖王术桂系监国鲁王所封，传中屡以「王」称之，亦非体矣。又「奏疏」首尾体例全载，此为册档之式，非是纪乘之文；况题目已经列明，更为屋上架屋。凡以上，概为删改。至荡平郑氏，施靖海之功为烈；其后辛丑恢复，则蓝总戎之功不让于施。今二家纪载之书，一则有「靖海纪」、一则有「东征记」，虽不必皆成于己手，然其功足传，则其文亦多可录。志中祗遴其半，已各得一卷。他如沈文开不忘羁旅之思、孙湘南独擅「丛笑」之什，是以采择尤多；盖是志于「艺文」之去取尤严也。余若咏物、咏景之作，则汇录入本倏下，以见写生属情之妙。其不关此者，则统载「艺文」诗中云。

[book_title]福建台湾全图（图略）
台湾府全图
台湾县图
凤山县图
诸罗县图
彰化县图
淡水厅图
澎湖厅图
台湾府全图
台湾县图
凤山县图
诸罗县图
彰化县图
淡水厅图
澎湖厅图

[book_title]卷一
封域
星野建置山川形胜
海外苍茫岛屿，自古未有建郡县者。隋开皇中，略澎湖；至元末，置巡司。而北港、台湾，前明始见于简编；初为逋薮，继作倭巢。自伪郑拾荷兰之遗，城市室庐，颇近中土。迨入国朝版图，声教遐讫，经营而缔造之，历七十年；天献其祥、地不爱宝，千峰作镇、百川汇流，巍然为东南之保障。所谓圣人怀柔及河乔岳者，宁以海外异哉！志封域。
星野
建置
山川
形胜
星野
台湾，「禹贡」扬州之域；天文牛、女分野，星纪之次。
附考
福建，天文牛、女分野。按牛、女于辰为丑，银海之属、星纪之次。银海，元武象也；星纪，吴、越分也。说者谓台在泉州之穷南，去省会远矣，不宜为银海之属；又在漳州之极东，去吴、越更远矣，不宜为星纪之次。虽曰天覆罔极，而至穷南、极东，星土不无少异；遂有以台郡分野，当在女、虚之交者。虚，元枵之次，在子之辰；以台之稍迤而东，遽疑其越次、越辰，何异坐井之见？即以近事考之，明时澎岛统于泉，泉分野非从省会为牛、女乎？则台依泉为牛、女分，自可无疑矣。更以近地考之，台海西界于漳、南邻于粤，而北则闽安对峙；漳分野视闽、而粤分野视漳。焉有台之错壤相接，独不属之牛、女乎？唐一行有云：『星纪当云汉下流，百川归焉；故其分野，自南河下穷南纪之曲，东南负海为星纪』。则台郡宅东南，分野仍属牛、女；又与一行之说相符（「岛上附传」）。
闽分野，「史记」「天官书」、前汉「天文志」皆云属牵牛、婺女之分，「明一统志」谓属牛、女之分；刘向、蔡邕、皇甫谧谓属牛、女、斗三星之分。魏陈卓云：『会稽入牛一度』；闽距会稽实在周天度数一千四百六里之内，谓九闽咸隶会稽牛一度。或云闽、越在南而星纪在北，于相配之义未协；或云晋史墨以得岁卜越，星纪在北而指于南，或闽、越亦从其所指而言。「天文志」云：『东南负海为星纪。负海者，以其云汉之阴也』。「通志」云：『疏星野者，大都指「禹贡」维扬，而以星纪之次属之，为会稽域内。则闽在东南，距扬州三千里，巳在分度一千四百六里之外；况台在东南负海，距厦一十二更，水程何止一千余里哉』？集诸书之说，而折衷其意可耳（「旧志」）。
台湾海岛之地，其域不在九州岛之限。按古四译馆因外彝来贡，以外彝分方纪星。台湾原属岛彝，其次为鹑尾、其宿为翼、其辰为巳。宋「天文志」云：『鹑尾在翼、轸之交，居南方七宿之末；随南极而半入海，吕宋、淡水、台湾是也』。利玛窦云：『鹑尾之次，于律仲吕，冈山分野』（台有大、小冈山）。「尔雅」云：『鹑尾，轸、翼也』。郭璞注云：『轸、翼，南方之倾、地势之下，翼巳之间，火星所属；故谓之鹑尾』。至其分度，又往往不同。唐开禧起翼二十度，宋元会元起翼二十度杪，明授时书又起翼二十度；本朝钦天监所定时宪书，则止十七度整。吕宋居于巽巳，入翼十度；日本在寅艮，入轸八度；台湾背接吕宋、右连日本，其值翼九度无疑。俗以附漳、泉分野，不知漳、泉系丑地牛、女之分，与巳位无涉；故占验之家概以台湾同岛彝一体测验，而以里差详之。台湾为翼九度；诸罗在台北，角木远照，斜插隐见，属翼八度七分之三；凤山在台南，亦同属翼九度杪。牛女、星纪约略之见，不可从也（「诸罗志」）。
刘向曰：『吴、越属斗、牛、女分』。晋、隋、元志：吴、越其辰在丑，伊古以来未有非之者。而说者曰：『吕宋居巽巳，入翼十度；日本在寅艮，入轸八度；台湾背接吕宋、右连日本，其值翼九度无疑』。夫台之去吕宋也，水道七十更有奇；其去日本也，水道亦七十更有奇。二岛不在九州岛之内，荒远难稽，星野实不足据。若由台开棹中流，至澎四更焉止矣；由澎至厦，七更焉止矣。澎旧隶同安，星野其能别异乎？澎不能别异，而谓台星野其能别异乎？且自省会达鸡笼，水道亦祗七更；浮屿如关童、白亩以及旗干石等处，似蛛丝马迹，脉络昭然可寻。是凤山星野，当依郡乘从闽省牛、女，确乎其不可易也。倘谓凤山星野入翼九度、诸罗星野入翼八度，则同郡之地至差一度，而吕宋水道去台六、七千里而遥者，反谓其入翼十度；舍耳目之近而持渺茫无据之论，未敢以为信也（「凤山志」）。
建置
台湾府在东南大海中（北路淡水直对福州省城、南路赤山直对南澳），离福建福州府一千二百六十里（陆行自闽县至泉州同安县五百四十里，水行自厦门至澎湖水程七更、澎湖至鹿耳门水程五更。旧志以六十里为一更，计七百二十里），古荒服地。隋开皇中，遣虎贲陈棱略澎湖三十六岛。元末，置巡司。明洪武五年，徙其居民置漳、泉间。嘉靖四十二年，流寇林道干掠近海地，都督俞大猷征之，追至澎湖；道干遁入台，大猷不敢进，留偏师驻澎。道干旋遁占城，澎之偏师亦罢，设巡检以守澎湖。万历间，海寇颜思齐据有台湾，郑芝龙附之。寻弃去，荷兰取其地，因筑赤嵌城以居（即今安平镇城）。本朝顺治初，郑芝龙子成功叛据厦门。十六年，由海道犯江宁败归，逐荷兰据之，设郡县（成功死，传子经；经死，传子克塽）。康熙二十一年，总督姚启圣谋取台湾。二十二年，靖海将军施琅攻澎湖，克之；郑克塽降。二十三年，廷议设府一，曰台湾，隶福建布政使司；领县三，曰台湾、凤山、诸罗（康熙六十一年朱一贵作乱，踞府治；总督满保会提督施世骠、南澳总兵蓝廷珍以七日剿灭）。雍正元年，增设县一，曰彰化；并增设淡水厅。五年，增设澎湖厅。今领四县、二厅：台湾县、凤山县、诸罗县、彰化县、淡水厅、澎湖厅。
附考
「文献通考」云：『琉球国在泉州之东，有岛曰澎湖，烟火相望，水行五日而至。旁有毗舍耶（一作那）国，语言不通；袒裸盱睢，殆非人类。喜铁器，临敌用镖；镖以绳十余丈为操纵，盖爱其铁，不忍弃』。按澎湖东南，即今台湾；其情状相似，殆即毗舍耶国也（「台海使槎录」）。
台湾于古无考，惟明季莆田周婴着「远游编」载「东番记」一篇称台湾为「台员」，盖南音也。然以为古探国，疑非是（「台湾随笔」）。
台湾，海中番岛。「名山藏」所谓「乾坤东港、华严婆娑洋世界」，名为鸡笼。考其源，则琉球之余种。自哈喇分支，近通日本、远接吕宋；控南澳、阻铜山，以澎湖为外援。明万历间，海寇颜思齐踞有其地，始称台湾。思齐剽掠海上，倚为巢窟。台湾有中国民，自思齐始（「蓉洲文稿」）。
明给事中何楷疏：『台湾在澎湖岛外，水路距漳、泉约两日夜。其地广衍高腴，可比一大县；中国版图所不载。初，穷民至其处，不过规渔猎之利巳耳。其后见内地兵威不及，往往聚而为盗。近则红夷筑城其中，与奸民私相互市，屹然成大聚落矣（「春明梦余录」）。
台湾，古未隶中国版图。明宣德间，太监王三保（「通志」作郑和）舟下西洋，因风泊此。嘉靖四十二年，林道干寇乱边海，都督俞大猷逐道干入台；侦知港道纡回，不敢进，留偏师驻澎，时哨鹿耳门外。道干以台非久居所，遂恣杀土番，取膏血造舟，从安平镇二鲲身隙间遁去占城（占城属广南；今尚有道干遗种）。道干既遁，澎之驻师亦罢，因设巡检守之；寻裁。天启元年，汉人颜思齐为东洋国甲螺（东洋，即今日本；甲螺，即头目之类），引倭屯于台，郑芝龙附之；寻弃去。久之，荷兰红毛舟遭飓风飘此，爱其地，借居于土番不可，乃绐之曰：『得一牛皮地足矣，多金不惜』！遂许之。红毛剪牛皮如缕，周围圈匝巳数十丈；因筑台湾城居之（今安平城）。巳复筑赤嵌楼，与相望。设市于城外，而漳、泉之商贾集焉。国朝顺治七年庚寅，甲螺郭怀一谋逐红毛；事觉，被戮。辛丑，郑芝龙子成功自江南败归其势日蹙，孤军厦门。适甲螺何斌负债逃厦，诱成功取台地。舟至鹿耳门，乘大雾骈进。荷兰归一王以死拒战，成功告之曰：『此地先人故物，今珍宝听而载归，地仍还我』。荷兰知不敌，乃遁去。成功遂入据之，改台湾为安平镇、赤嵌为承天府，总名东都。设县二：曰天兴、曰万年。成功死，子经改东都为东宁、二县为二州；设安抚司三：南北路、澎湖各一。康熙二十一年，福建总督姚启圣用间谍阴散其党，约伪宾客司傅为霖为内应；垂成事泄，为霖遇害。二十二年，水师提督施琅统舟师进征。六月，由铜山直抵澎湖八罩澳，取虎井、桶盘屿，戒军士毋得妄杀。军士苦水咸，岛岸突涌甘泉，遂无渴患。一战而澎湖平；克塽震慑，遂籍府库、纳地归诚（「旧志」）。
隋开皇中，常遣虎贲陈棱略澎湖地。其屿屹立巨浸中，环岛三十有六，如排衙。居民以苫茅为庐舍，推年大者为长，以畋渔为业。地宜牧牛羊，散食山谷间，各牦耳为记（「海防考」）。
洪武五年，汤信国经略海上。以澎湖岛民叛服难信，议徙近郭。二十一年，尽徙屿民，废巡司而墟其地。继而不逞者潜聚其中，倭奴往来停泊取水，亦必经此。嘉、隆以后，海寇曾一本等屡啸聚为寇（「赤嵌笔谈」）。
澎湖，一名彭蠡湖（「樵书」二编）。
明嘉靖四十二年，都督俞大猷留偏师驻防澎湖；寻罢，仍设巡检司。后并裁。至万历二十年后，增设澎湖游兵。三十五年，设冲锋游兵以备倭。天启二年，红毛据澎湖。四年，巡抚南居益遣总兵俞咨皋擒其渠帅，献俘于朝（「漳州府志」。按万历末，红毛据台湾，筑城；至是，复筑城淤澎湖，皆求互市也）。
山川
台湾府
台郡负山面海，台山自福省五虎门蜿蜒渡海，东至大洋中二山，曰关潼、白畎；是台湾诸山之龙起处也（「使槎录」云：『此为郡治祖山』）。隐伏波涛，穿海渡洋，至台之鸡笼山，始结一脑；磅礡缭绕千余里，或山谷、或平地，诸山屹峙，不可纪极。大约台山背东溟、面西海，而郡邑居其中。木冈山为郡之少祖（台地祖山，自福州渡海从北而来，而郡治又近南，故以木冈山为少祖），在府治东北，长一百三十余里。巍峨特耸，其顶每有云雾，天气清则见。山南三十余里，为台湾县治。自木冈山南至沙马矶头山，在府治西南四百六十里；其西尽大海，其东北为凤山县治。自木冈山北至玉案山，其西北三十里为诸罗县治。自玉案山北至大武郡山，其西北四十里为彰化县治。自大武郡山北至鸡笼鼻头山，在府治东北六百三十里；其北尽大海，其西南三百五十里为淡水厅治。大海环绕台郡，为闽省外障，其山皆向内地。北路之后垄港，与兴化南日对峙；后垄而上有竹堑，与海坛对峙；竹堑而上有南嵌社，与福州闽安镇关潼对峙；自南嵌至上淡水，与北茭相望；淡水至鸡笼城，与沙埕烽火门相望。南路凤山县之弥陀港、万丹港、岐后港、东港、茄藤港，则与漳州之古螺、铜山、悬钟等处相望，随顺风时驾驶，针路皆以卯酉为方向，不用斜转；惟鹿耳门居府治之西北、澎湖又居鹿耳门之西北，与泉州府同安县之厦门东南斜对，针路以巽干为方向。
澎湖凭山环海，有五十屿。巨细相间，坡陇相望，回环五十五澳。澎湖诸岛皆平冈无峰峦，舟行稍远，辄伏而不见；渐近时，登鹢首高处凭眺，恍惚天际微云一抹。
台湾县
木冈山：在县治东北三十三里。苍翠蜿蜒，耸峙云端；为邑少祖山。
卓猴山：在县治东北三十里。
番子湖大山：在县治东北五十三里。拔地而起，与木冈山相联属。
柳林山：在县治东北五十五里。列阜如屏，延亘绵邈。
大乌山：在县治东北□□里。与番仔湖大山相联属。
南子仙山：在县治东七十里。
目猫徽山：在县治东六十五里。
东方木山：在县治东六十五里。内多旷土；以近生番，禁止开垦。
旗尾山：在县治东六十五里。与凤山县接界。
银锭山：在县治东六十里（二山以形似名）。
罗汉门山：在县治东六十里。四山环绕，有内门、外门。
小乌山：在县治东五十五里。
分水山：在县治东五十里。
土楼山：即大坪山。在县治东四十里。
角带围山：在县治东南二十六里。过此则冈山，属凤山县。
猴洞山：在县治东南三十五里。
香洋山：在县治东南四十三里。■〈三咅〉嵝络绎，若拥平畴。
猪母耳山：在县治东南五十八里。低小若邱陵然。
湖内山：在县治东南六十里。山势与猪母耳若远若近、若合若离。
虎头山：在县治东三十五里。
嵌顶山：在县治东七里。
魁斗山：在县治南□里。三峰陡起，状若三台环拱郡学；形家谓文明之兆。
大崎越岭：在县治东六十二里。
内门岭：在县治东六十里。
雁门关岭：在县治东五十里。
七鲲身：在县治西南十里。一鲲身与安平镇接壤，自七鲲身至此，山势相联如贯珠，不疏、不密。虽在海中，泉甘胜于他处，多居民。距里许，为二鲲身；有居民。再里许，为三鲲身。又里许，为四鲲身。又里许，为五鲲身。又里许，为六鲲身。又里许，为七鲲身。自打鼓山下起，七峰宛若堆阜；风涛鼓荡，不崩不蚀。多生荆棘，望之郁然苍翠。外为大海、内为大港，采捕之人多居之。「赤嵌笔谈」云：『康熙辛丑，我师与贼战于鲲身，正值炎歊，随地掘尺余皆甘泉』。
鹿耳门：在县治西，水程三十里。水中浮沙突起若隐若现，形如鹿耳，镇鎻水口。港道窄隘，行船者以竹插标志之，名为「荡缨」。
北线尾：在县治西北一十二里，与鹿耳门接壤。其南即安平镇，中一港名大港；红毛时水深，夹板可入。今淤浅。
海翁线：在县治西北一十二里。海洋中浮长沙线一条，自南港口起、至淡水海外止，不知其几千里。其南有一港，港口大，澳甚深，号海翁窟，土名隙子洋；船多泊此候潮。
台江：在县治西门外。大海由鹿耳门入，各山溪之水汇聚于此。南至七鲲身，北至萧垄、茅港尾（旧志不载，今据沈文开「舆地图考」增入）。
二赞行溪：在县治南二十里。合冈山、红毛寮二溪，由喜树港入海。台、凤分界处；溪北属台湾、溪南属凤山。
分水溪：在县治东□□里。源出分水山，经水蛙潭，南流至罗汉门，受石门坑水，汇为长潭，清莹可鉴。
冈山溪：在县治东南三十里。源出大冈山后。台、凤二邑交界。
红毛寮溪：在县治东三十里。源出深沟。
咬狗溪：在县治东二十五里。源发湖内山。下流为许宽溪。
许宽溪：在县治东一十五里。由咬狗溪流入，径鲫鱼潭会茑松溪。
卓猴溪：在县治东三十里。发源于卓猴后山，合洋子港之水会于茑松溪。
大目降溪：在县治东北三十里。有南溪、中溪；合咬狗溪、鲫鱼潭径茑松溪入海。
茑松溪：在县治北一十里。咬狗溪、大目降溪、卓猴溪合洋子港之水并汇于此。
新港溪：在县治北一十五里。通木冈山溪，南出大目降、西过广储西里，又西至武定里、洲子尾，汇新港西入海。台、诸分界处；溪南属台湾、溪北属诸罗。
德庆溪：俗呼坑仔底，源出小东门。
福安坑：在县治南，源出小南门。
大桥港：在县治北五里。
小桥港：在县治北一十里。与大桥港合流。
加老湾港：在县治西北一十五里、鹿耳门之北。沙线一条，湾曲不堪，泊巨舟。其西南为大洋。
隙子港：在县治西北水程三十五里、鹿耳门外之北。北风时，可泊巨舟百余艘；南风不可泊。外为大洋。
安平镇港：在县治西一十五里。潮汐与鹿耳门、七鲲身相联。北至洲子尾，受新港溪流；西至濑口，受冈山溪流。港内宽衍，可泊千艘。
喜树港：在县治西南一十里、二赞行溪下流。
深沟：在县治东四十里；俗名深坑子。源出角带围内山，其水浅而长流。
石头沟：在县治北三里许；俗名石头坑。无水源，受众流经海会寺、过大桥由柴头港入海。
鲫鱼潭：在县治东北一十里。
大井：在西定坊。来台之人在此登岸，名曰大井头。开辟以来，生聚日繁、商贾日盛，填海为宅，市肆纷错。「旧志」云：『开凿莫知年代。相传明宣德间，太监王三保到台，曾于此井取水。又传系红毛所浚；红毛筑赤嵌城，恐有火患，凿此井以制之』。
乌鬼井：在镇北坊。红毛所凿，水源甚盛，大旱不竭。南北商船悉于此取水，以供日用。
凤山县
凤山：在县治南三十里。横列邑治东南，形若飞凤，旁有二小峰如翅；故名。东北有数小峰，错落如凤卵，曰凤弹山；文庙案山也。西南小仑形如凤鼻，曰凤鼻山；又邑治之拱对案山也。
小滚水山：在县治南三十五里。与大滚水山相联，离十里许。
琅峤山：在县治南二百四十里，绵亘蜈蜞岭左。山高而险，下有生番。
朝华离山：在县治南二百七十里。
网翠山：在县治南二百八十里。
小琉球山：在县治南一百里。大海中突起一峰，苍郁葱翠。周围三十余里，中无人居。多产竹木、椰子。下多巉岩巨石，船湾泊甚难；为凤山水口。
卑南觅山：在县治南二百二十里。与崇爻山相联。
沙马矶头山：在县治南三百七十里。巃嵷磅礡，直抵海中。吕宋往来船，皆以此山为指南。
老佛山：在县治南三百八十里。与网翠山两峰并峙，皆自沙马矶回转而东。
观音山：在县治东南十五里。起伏盘曲，中一峰屹立若菩萨端坐，众小峰拱峙于侧；故名。
大龟文山：在县治东南七十里。与卑南觅山相连。
芋匏山：在县治东南七十里。与诸邑内优山连界。
大乌万山：在县治东南二百七十里。自朝华离至此山，皆背立于傀儡山后；与网翠、老佛山连络。
大柴高山：在县治东南三百里。
霄马干山：在县治东南三百三十里。
赤山：在县治东十里。由凤山过淡水溪，陂陁平衍，时有火出其上。又有自凤弹而联于东北者，亦名曰赤山。以土色赤，故名。
傀儡山：在县治东六十里。耸出重霄，常带云雾。上为野番所居，人迹罕到。内地舟至澎湖，即见此山。南为蜈蜞岭；过岭为山后矣。
崇爻山：在傀儡山后。不知道里远近。
弥浓山：在县治东七十里。
北叶山：在县治东八十里。傀儡山之分支也。
大滚水山：在县治东北二十里。
七星山：在县治东北三十里，联络于观音山之北。七峰上石圆，密如星。
尖山：在县治东北三十五里。孤峰秀削，势若玉笋；故名。
半屏山：在县治北七里。自冈山迤■〈辶里〉而南，近附邑治。形如列屏，故名。
龟山：在县治左近，接半屏山。中多乔木，繁阴密荫。
小冈山：在县治北三十里。
大冈山：在县治北三十五里，与小冈山相联，不甚高。大冈在北、小冈在南，两相对峙。小冈山头有巨石，圆秀如冠，为纱帽石。内地舟来台，过澎湖东，即见大冈山与台湾猴洞诸山、诸罗南马仙山相接处也。
漯底山：在县治西北一十五里。平原旷野，中浮一邱；顶宽平，有小窍出水，若霖雨泥淖。其深无底。
打鼓山：在县治西南七里。俗呼为打狗山。秀起海边，势若长蛇，故又名蛇山。在邑治右，隔海参差，远近浮沉而列于打鼓山左右者，西有石佛；石佛之北有石塔、石佛之南有凉伞礁。舟人经此，必鸣金焚纸钱。
旗后山：在县治西南十二里。
兰坡岭：在县〔治〕北三十里。
蜈蜞岭：在县治南三十里。
石塔屿：在县治西七里。
石佛屿：在县治西十里。
凉伞屿：在县治西十五里（三屿皆屹立海中）。
巴六溪：在县治东南五十里。源发于山猪毛后山，其下为淡水溪。
淡水溪：在县治东南三十里。源从巴六溪来，过大泽机社、搭楼社、阿猴社，受巴六溪之水，西出而为西溪。潆回数十里，与赤山之冷水沟合流入海。
浊水溪：在县治东北三十里。源出大滚水山；水出常浊，故溪流亦浊。南合小冈山之水，受鲫鱼潭流，会弥陀港入海。
大泽机西溪：在县治东北四十二里。源从大泽机西南山出，北过搭楼社东与北溪合，转而西北流入阿猴溪；西为淡水溪，会于东港入海。
大泽机北溪：在县治东北四十五里。源从大泽机内山，北出罗汉门社南，西流至搭楼社东转，而西北与阿猴溪合；西为淡水溪，会于东港入海。
冈山溪：在县治北三十五里。源出大冈山北，西流过嘉祥里、依仁里为二赞行溪；经长治里，合喜树港入于海。
力力溪：在县治西六十里。其源发于东南大山，会东港入海。
放■〈纟索〉溪：在县治西七十里。源出于东南大山，经放■〈纟索〉社，会关帝港、茄藤港，西出为鳖兴港，入海。
东港：在县治东南三十里。
中港：在县治东南五十里。潮过赤山北转而东，过上淡水，南受下淡水杂流入海。
关帝港：在县治东五十里。
茄藤港：在县治东五十里。向系内海，可通舟楫。乾隆十三年，经里民修浚，自府港直达县治之弥陀港，民甚便之。嗣为港边磱里、相美二塭奸民藉端抽税，互相争控，因而禁塞；贩运悉由外洋，多有不测。乾隆二十四年，知府觉罗四明檄委台湾知县夏瑚、凤山知县秦其煟会勘，捐俸疏浚，仍通舟楫；并饬二县每岁秋季挑挖一次，以免壅塞。
鳖兴港：在县治东六十里。
蛲港：在县治西北十五里。
弥陀港：在县治西北二十里。水逐大海出入。
万丹港：在县治西十里。其北为竹仔港，再北为蛲港。
打鼓港：在县治西南七里。港口有巨石，劈分水门成南北二支。南入为前镇港，又入为凤山港；北入为硫磺港。
冷水港：在县治东南四十五里。俗名冷水坑。淡水溪会于此。
汤泉：有二：一在下淡水社；源出赤山，水流如汤，亦无定处。一在大滚水山；山不甚高，其上瀵涌出泉而温，故名。相去十余里。
龙目井：在阿猴林内竹仔寮；为小竹桥、观音山二庄交界。两井相连，状如龙目，故名。相传沉痾者饮其水，即愈。
诸罗县
大武峦山：在县治后东南。人迹罕至。为邑主山。
消离山：在县治东南八十五里。
鹿驭山：在县治东南一百里。
虎头山：在县治东南九十五里。
内加拔山：在县治东南一百里。
琅包山：在县治东南一百里。
乌山：在县治东南一百一十里。
东西烟山：在县治东南一百里。
■〈人上番下〉米基山：在县治东南一百二十里。亦邑治左肩外辅。
玉案山：在县治东南三十里。山势东折而南，缭曲向北。亦邑治左臂；位踞离明，为学宫对山。
大石门山：在县治东南三十里。
小石门山：在县治东南三十五里。
大武垄山：在县治东南六十里。
火山：在县治东南二十五里。山多石，石隙泉涌，火出水中。
嵌头山：在县治东南四十里。
皂罗袍山：在县治东南一百八十里。人迹罕至。
笔架山：在县治东南九十里。
翁仔上天山：在县治东南八十里。山极峻险，竖脊挺步如老翁扶笻天际。
粪箕湖山：在县治东南三十里。
小龟佛山：在县治东南四十里。
赤山：在县治东南五十里。
枋岸山：在县治东十五里。
鹿楮山：在县治东六十里。
大利山：在县治东六十里。
鹿埔山：在县治东六十五里。与鹿楮、大利山俱为邑治右肩外辅。
阿里山：在县治东十里。极辽阔，内有八社。
大龟佛山：在县治东三十一里。为邑治左肩。
大武膋山：在县治东一百二十里。
马椆山：在县治东南二十里。
五步练山：在县治东南八十里。
玉山：在县治东北，大武峦山之后障也；人迹罕至。三峰并列，终岁雪封，如纱笼香篆。冬日晴明，乃得见；有顷，则云雾复合矣。见时非风即雨，甚验。
大福兴山：在县治东北十里。一名大目根山。
覆鼎金山：在县治东北十里。与大福兴山俱为邑治右肩。
叶林山：在县治东北七十里。与大武峦山相接，自东旋北。为邑治右肩。
鼎盖梁山：在县治东北六十里。
梅坑山：在县治东北四十里。
奇泠岸山：在县治东北五十里。
尖山子山：在县治东北四十里。
牛朝山：在县治西北十里；为邑治作护沙。其下复自右旋左，蛇伏于草地。尾有小山，逆于水口；为邑治鎻钥。
半月岭：在县治东南十五里。高耸天际，形似上弦之月；故名。
荷包屿：在县治西三十里。
北门屿：在县治西南五十里、沙马沟之右。
南北鲲身：在县治西南七十里。皆沙阜堆聚，与七鲲身同。
青鲲身：在县治西南八十五里。面临大海。
青峰阙：在县治西南八十五里。面临大海。
八掌溪：在县治南二十里。源发玉山；西入冬港，南由青峰阙入海。
上下急水溪：在县治南四十里。源发关仔岭内山，由内连桁口入海。
嘓溪：在县治南三十里。源发大武垄山十八重溪北，汇于蚊港入海。
湾里溪：在县治南七十里。源出噍吧哖社内山；南过大武垄山，合卓猴山之流，径石仔濑过赤山、出欧汪溪入海。
新港溪：在县治南八十里。源出木冈山，流径洲仔尾入海。溪南为台湾界，溪北为诸罗界。
加拔溪：在县治东南六十里。
白水溪：在县治东北二十五里。源发玉案山。
三迭溪：在县治北二十里。发源阿里山南，历双溪口庄之南，为笨港。由楫仔寮庄入海。
石龟溪：在县治北二十五里。发源奇泠岸山；历他里雾庄，至双溪口，与三迭溪合。
阿拔泉溪：在县治北三十里。源出阿里山。过竹脚寮山，为阿拔泉渡；西合虎尾溪入于海。
虎尾溪：在县治北六十五里。源出水沙连内山；过水沙连社，合猫丹社之浊流，西过黄地仑布屿，出白沙墩之北，至台仔挖入海。溪南属诸罗界，溪北属彰化界。水浊而迅，泥沙滚滚。人马、牛车渡此疾行；稍缓，则有没腹埋轮之患。夏、秋水涨，有竟月不能渡者。
牛朝溪：在县治西五里。发源大武峦山；历大福兴山，为龟仔港。又西至猴树港，南出青峰阙入海。
九重溪：在县治西南五十里。
十八重溪：在县治西南六十里。有桥。
欧汪溪：在县治西南八十里。
铁线桥港：在县治南五十里；倒风港分入。有桥。
洋子港：在县治南。源出新港之南，东入为洋子港；新港之北，东入为湾港、竿寮港、直加弄港、西港仔、含西港。含西之支分为卓加港，西南入于海。
茅港尾港：在县治南六十里。有桥。
土地公港：在县治西北三十五里。
笨港：在县治西三十里；由三迭溪分入。
冬港：在县治西三十五里。
猴树港：在县治西南三十里。源从牛朝溪入，南出青峰阙入海。
盐水港：在县治西南四十里；由冬港东入。
井水港：在县治西南四十里；盐水港分支于此为是港。
蚊港：在县治西南六十里。西面临海，从青鲲身历南北鲲身；东旋青峰阙为蚊港。
倒风港：在县治西南六十里。分三支：北为铁线桥港、南为茅港尾港、西南为麻豆港。麻豆南曰湾里溪。
龟子港：在县治西南六十里；由猴树港东入。
湾港：在县治西南七十五里。
直加弄港：在县治西南八十五里。
西港：在县治西南八十五里。
竿寮港：在县治西南八十五里。
含西港：在县治西南八十五里。
卓加港：在县治西南八十五里；含西港之支也。西南为大海。
马沙沟：在县治西南八十五里。西临大海。
温泉：在玉山下。有土番至者云：『于山深处得之；泉上涌，气蒸腾如沸。凡数处』。
红毛井：在县署左。凿自荷兰，因名。方广六尺、深二丈许；泉甘冽于他井。相传居民汲饮是井，则不犯疫疠。今更名兰井，为邑治八景之一。
彰化县
大武郡山：在县治东南四十里。由牛相触分支右出，横亘二十余里，结县治。
内木珊山：在县治东南六十里。
牛相触山：在县治东南六十五里。南北两峰由水沙连分支，如牛奋角相触。中隔一溪，溪南为诸罗斗六门界、溪北为彰化大武郡山界。
阿拔泉山：在县治东南六十五里。山麓之水发源阿里山西北，经竹脚寮山西转，即为诸罗之阿拔泉渡。
太平顶山：在县治东南四十里。
燕雾山：在县治东南十五里。
白沙墩山：在县治东南七里。
南投山：在县治东四十里。
北投山：在县治东五十里。
万丹山：在县治东五十里。
竹脚寮山：在县治东七十里。内有埔，汉人耕种其中。
筊荖山：在县治东四十五里。方言：「筊荖」，竹器也；因山形以名。
大吼山：在县治东四十五里、九十九峰下。
虎仔坑山：在县治东五十里。左连八娘坑山、外触口山。
内触口山：在县治东南六十五里。清水、浊水二溪径此会合西出。北连集集山、八仙山、风炉山，南连清水沟山、牛稳格山、猪母朥山。
水沙连山：在县治东九十里。内有大湖，四面皆山；其二十四番社隔湖负山而居，路极峻险。内南港有吷山、木扣山、卓咯山、丹山、头围山、二围山、木武郡山，北港有猫里眉山、致雾山、福骨山。
朴子篱山：在县治东九十里。
寮望山：在县治东三里、大武郡山之北。广漠平沙，孤峰秀出。其下为半线营垒，北为猫罗社。
猫罗山：在县治东二十五里。与诸罗玉案山南北斜照。
火焰山：在县治东七十里；夹猫罗、猫雾捒二山之东。
阿里史山：在县治东北四十五里。
登台山：在县治东北四十五里。
大谷埔山：在县治东北七十里。
黄竹坑山：在县治东北五十里。
猫雾捒山：在县治东北三十里。有旷埔，汉人耕种其中。
大肚山：在县治北十七里；与寮望山对峙。山后为猫雾捒社，护彰化县治。
沙辘山：在县治北三十五里。
牛骂山：在县治北四十五里。
岸里山：在县治北□□里。
九十九峰：在县治东七十里。玉笋瑶簪，排空无际。
直加连屿：在县治东南九十里。
东螺溪：在县治南四十里；分自虎尾溪。北折而西，过马辰、树仔脚、猫儿干，汇于海丰港入海。遵海而北，为三林港。
西螺溪：在县治南五十里。
猫罗溪：在县治东北二十里。由万斗六溪入，会于大肚溪。
清水溪、浊水溪：二溪并在县治东南六十里。源出水沙连内山，两支齐下，潴为大湖，汇虎尾东、西螺诸溪入海。
万丹溪：在县治东五十里。源出内山，西汇为葫芦肚，径城头坑，会万斗六溪。
万斗大溪：在县治东北二十里。发源于火焰后山，流入猫罗溪。
大肚溪：在县治北十里。溪阔水险，源发南投山。过北投猫罗社、柴坑仔社北，合水沙连九十九峰之流为草港，入海。草港之北，为水里溪。
蛤满溪：在县治北四十五里。即大甲溪中条，淡、彰交界处。
牛骂溪：在县治北四十五里。
大甲溪：在县治北四十里。溪面甚阔，险于大肚。源发岸里社内山；过朴仔篱山，南分于牛骂溪，西入海。
海丰港：在县治南六十里；海■〈氵义〉。商船到此，载芝麻、粟、豆。
鹿子港：在县治西十五里。港口有水栅，可容六、七十人。冬日，捕取乌鱼；商船到此，载芝麻、粟、豆。
三林港：在县治西南四十里；海■〈氵义〉。港口有网寮捕鱼；商船到此，载芝麻、粟、豆。港水入至二林社止。
水里港：在县治北二十里。海■〈氵义〉小港。
淡水厅
香山：在厅治南十里。
嘉志阁山：在厅治南六十里。
老衢山：在厅治南十五里。
大甲山：在厅治南一百里。
后垄山：在厅治南四十五里。
蓬山：在厅治东南一百里。
银锭山：在厅治东南九十六里。象形，旧名铁砧。
宛里山：在厅治东南八十五里。
南日山：在厅治东南九十四里。
猫盂山：在厅治东南九十里。
礁荖叭山：在厅治东南五十五里；亦名打那拔山。小峰错落，近海；在宛里山北。
猫里山：在厅治东南六十里。
交眉山：在厅治东南七十里。生番所居。
合欢山：在厅治东南六十里。生番所居。
南山：在厅治东十里。
三台山：在厅治东八十里。生番所居。
磺山：在厅治东一百八十里。其土生硫，故名。内有鸡柔山，外为北投社；西极港口，循港而东为关渡门。「稗海纪游」云：『问番人硫土所产，指茅庐后山麓间。明日。坐蟒甲中，命二番儿操楫缘溪入；溪尽，为内北投社。呼社人为导，转东行半里，入茅棘中；劲茅高丈余，两手排之，侧体而入。炎日薄茅上，暴气蒸郁，觉闷甚。草下一径，逶迤仅容蛇伏；从者五步之内，已各不相见。虑或相失，各听呼应声为近远。约行二、三里，波两小溪，皆履而涉。复入深林中，林木蓊翳，大小不可辨名；老藤缠结其上，若虬龙环绕。风过叶落，有大如掌者。树上禽声万变，耳所创闻，目不得睹其状。凉风袭肌，几忘炎暑。复越峻坡五、六，值大溪；溪广四、五丈，水潺潺巉石间，与石皆作蓝靛色。导人谓此水源出硫穴下，是沸泉也。余以一指试之，犹热甚。扶杖蹑巉石渡，更进二、三里，林木忽断，始见前山。又陟一小巅，觉履底渐热；视草色，萎黄无生意。望前山半麓，白气缕缕如山云乍吐，摇曳青嶂间；导人指曰：「是硫穴也」。风至，硫气甚恶。更进半里，草木不生，地热如炙。左右两山多巨石，为硫气所触，剥蚀如粉。白气五十余道，皆从地底腾激而出，沸珠喷溅出地尺许。余揽衣即穴傍视之，闻怒雷震荡地底，而惊涛与沸鼎声间之。地复岌岌欲动，令人心悸。盖周广百亩间，实一大沸镬；余身乃行镬盖上，所赖以不陷者，热气鼓之耳。右傍巨石间一穴独大，思巨石无陷理，乃即石上俯瞰之。穴中毒焰扑人，目不能视，触脑欲裂；急退百步，乃止。
左傍一溪，声如倒峡，即沸泉所出源也。还就深林小憩，循旧路还，衣染硫气，累日不散』。
小龟仑山：在厅治东北一百里。
佑武乃山：在厅治东北一百里。山极高大，并合欢山障南日诸山之后。巃嵷盘礡，遥接关渡门诸社及查内山。
查内山：在厅治东北五十里。生番所居。
大鸡笼山：在厅治东北二百五十里。大海中一望巍然，日本洋船以为指南。
椰里历山：在厅治东北三十五里。
蛤子难山：在厅治东北五百里。
关渡门山：在厅治东北一百六十里。
海山：在厅治东北一百五十五里。
篷峙山：在厅治东北一百八十里。
鸡柔山：在厅治东北一百八十五里。
小凤山：在厅治北十里。路多崎岖，为厅治右臂。
岸里山：在厅治北五十五里。山险深峻，内有新附五社。
南嵌山：在厅治北一百里。
太平山：在厅治北一百四十里。
大遯山：在厅治北一百六十五里小鸡笼。蜿蜒而南，矗起屹立于淡水港东北，即奇独、龟仑山也。势趋内山，烟霏雾霭，峰峦不可枚举；诸山起祖于此。
八里岔山：在厅治北一百八十里。自关渡门穿港而西，雄伟杰出于淡水港东南；是为东南之镇山。
小鸡笼鼻头山：在厅治北二百一十里。山下有石，中空如门，为石门。
金包里山：在厅治北二百二十五里。
山朝山：在厅治北五百三十五里。自鸡笼山分支东渡八尺门港，双峰遥峙，高不可极。山南为蛤仔难三十六社；生番所居，人迹罕到。
虎头山：一名倒旗山。在厅治西南七十里。
买猪末山：在厅治东北二百一十里。
峰紫峙岭：在厅治东北二百三十五里。
大鸡笼屿：在厅治东北二百五十里。城与社皆在西面。又有福州街旧址，伪郑与日本交易处。上建石城，即郡城八景之「鸡笼积雪」也。台地无霜雪，独此屿极北寒甚，冬有积雪。今设汛防其地；以在大海中，欲至其地，必先举烽火，社番驶艋舺以渡。
狮球屿：在厅治东北二百四十里。滨海有大山如狮、小山如球，又名为「半月沉江」。与峰紫峙岭北连界。
桶盘屿：在厅治东北二百五十八里。屹立海中，离大鸡笼水程八里。此处可泊巨舰。
烛台屿：在厅治东北二百六十里海中。
香炉屿：在厅治东北二百六十五里海中。
鸡心屿：在厅治东北二百八十里。形如鸡心。
旗竿石：在厅治东北二百七十里。两石对峙海面，比烛台更高。离大鸡笼西北水程二十里。
罗汉石：在县治东北二百八十里。或立、或欹，形状奇古。
跳石：在厅治东北二百八十五里。乱石迭于水面，自八里坌至大鸡笼城跳石而行，计长四十五里；惟土番能之。
中港溪：在厅治南三十里。源发合欢大山；流于嘉志阁之北，出中港社，西入于海。
后垄溪：在厅治南四十五里。源发猫里山；过嘉志阁社之西，为后垄港，入海。
嘉志阁溪：在厅治南六十里。
礁荖叭溪：在厅治南五十五里。源发佑武乃山；出南日、礁荖叭二山之南，为礁荖叭港，西入于海。
大安溪：在厅治南九十二里。险如大甲溪而较狭；夏秋水涨，必待水落边海而行。源发水沙连内山。北过岸里、南日二山，支分于南日社之后者，曰房里溪；支分于银锭山之北者，曰猫盂溪。西汇于双寮海口而入于海。
蓬山溪：在厅治南一百一十里。分自大甲溪；西北过蓬山，又西为港，入海。
凤山溪：在厅治东北十里。源发查内山；西流于小凤山埔，入于海。
霄里溪：在厅治东北九十五里。
田厝溪：在厅治东北一百一十里。
茄冬溪：在厅治东北九十里。
长豆溪：在厅治东北一百四十里。源发八里坌山南，西入于海。八里坌山之北，为淡水港。
山朝溪：在厅治东北三百五十五里、八尺门之南。东为大海。
竹堑溪：在厅治北十五里。潮过竹堑社，受眩眩山水；又东行，受查内山水，西入海。
大溪：在厅治北五十里。源发自查内山北；又源发于合欢山者，咬吧里溪、田厝溪、茄冬溪，合北内山之流为霄里溪。过小龟仑山，汇于南嵌社，为南嵌港；西入于海。自大溪以下，五溪水底皆石。
磺溪：在厅治北一百八十五里。源发磺山；西过内北投，出关渡门入于海。东北为鸡笼港，港以东为八尺门港。
眩眩溪：在厅治西五里。源发眩眩内山；合邻仔叭荖山之流，为竹堑溪；西出为港，入于海。
吞霄溪：在厅治西南七十里。源发南日山；西出倒旗山之前，入海。
中港：在厅治南三十里。
劳施港：在厅治南一百里。台属小商船往来贸易。
蓬山港：在厅治南一百三十里。由蓬山溪径此入港；口多石，商船到此载芝麻。
蛤仔难港：在厅治东北五百五十里。有二；合诸山滩流与海潮汇。蛤仔难三十六社，散处于港之左右。
淡水港：在厅治北二百里。海口水程十里，至关渡门。内有大澳，分为二港：西南至摆接社止，东北至峰紫峙止。番民往来，俱用蟒甲。澳内可泊大舟数百，内地商船间亦到此。
八尺门港：在厅治北二百二十里、鸡笼港之东。隔港为山朝、黑沙晃诸山。
鸡笼港：在厅治北二百五十里。三面皆山，独北面瀚海。港口又有鸡笼、桶盘二屿，包裹周密；可泊商船。
造船港：在厅治西北十五里。
南嵌港：在厅治西北一百三十里。自竹堑至南嵌，俗云九十九溪；内多一溪十数弯折者。潮过小凤山至南嵌社，南受查内山水、东受关渡门水，西入海。
温泉：在山朝山内。
龙目井：在大鸡笼山之麓。下临大海，四周斥卤；泉涌如珠，濆地而起，独甘冽冠于全台。不知开自何时，大约荷兰所浚也。
澎湖厅
虎井屿：在厅治南水程二十里。
鸡笼屿：在厅治南水程八里。
桶盘屿：在厅治南水程十二里。
金鸡屿：在厅治南水程五十里。
南屿：在厅治南水程一百里。亦称大屿。
布袋屿：在厅治南水程五十里。
八罩山屿：在厅治南水程八十里。居民稠密。
铁砧屿：在厅治南水程七十里。上有石板三、四丈如攻铁之砧，故名。
头巾屿：在厅治南水程七十里。以形似名。
将军屿：在厅治南水程五十里。旧名尾薯田。上有将军庙。
马鞍屿：在厅治南水程五十里。旧名鸡肾。
狗沙屿：在厅治南水程五十里。有鱼名狗沙，此处独多。
船帆屿：在厅治南水程五十里。一名船篷。
半坪屿：在厅治南水程七十里。分东、西。
味银屿：在厅治南水程七十里。相传红毛捆载过此，船击破，土人入水探银，故名。
钟仔屿：在厅治南水程七十里。亦名碀子。
西吉屿：在厅治东南水程八十里。
香炉屿：在厅治东水程三十里。一名鼎湾屿。
林投屿：在厅治东十九里。
阳屿：在厅治东水程四十五里。
阴屿：在厅治东水程四十三里。
东吉屿：在厅治东水程八十里。东、西二吉，渡海时必验此以定去向；乃入台之指南车也。
锄头增屿：在厅治东水程八十里。
大山屿：在厅治东北二十五里。
碇齿屿：在厅治东北水程四十三里。一名碇扚。
奎璧屿：在厅治东北二十五里。
北崎屿：在厅治北水程五十里。或称后埭、或称尾虎，皆此屿也。
险礁屿：在厅治北水程四十里。又名屈瓜屿。
白沙屿：在厅治北水程三十六里。有南、北二处。
篮笨屿：在厅治北水程三十六里。即篮饭盖。
雁净屿：在厅治北水程十九里。
员贝屿：在厅治北水程二十三里。亦称湾贝。
吉贝屿：在厅治北水程六十五里。
镇海屿：在厅治北六十里。
中墩屿：在厅治北三十五里。
大仓屿：在厅治北水程十五里。
目屿：在厅治北水程八十里。形如人眼，又名月眉。
姑婆屿：在厅治北水程五十五里。
空壳屿：在厅治北水程五十五里。不生一物，故名。
土地公屿：在厅治北水程五十五里。
金山屿：在厅治北水程三十六里。
鸟屿：在厅治北水程三十八里。
丁字门屿：在厅治西北水程三十里。即小门澳。
大猫屿：在厅治西水程六十里。
小猫屿：在厅治西水程六十里（二山多异石如猫；又名大烈、小烈）。
花屿：在厅治西水程五十里。
草屿：在厅治西水程八十里。
墨屿：在厅治西水程八十里。
西屿：在厅治西水程二十里。
四角仔屿：在厅治西南水程五里。
天后澳：在澎湖中央即妈宫澳；澎湖厅驻札处（澳者，就可泊船之处而言；各澳即在各屿中）。
案山仔澳：在厅治南七里。
鸡母湾澳：在厅治南十六里。亦称鸡母坞。四面皆山，商船多避风于此。又名■〈虫戚〉子湾。
风柜尾澳：在厅治南二十五里。可容小艇。
禅埯澳：在厅治南二十二里；即井仔埯。在风柜之东。捕鱼者居之。
嵵里澳：在厅治南二十里。
猪母落水澳：在厅治南十七里。与禅埯相邻，可以寄泊。
西埯澳：在厅治南水程五十里；即网埯。在八罩之南。捕鱼者多在此。
按毛潭澳：在厅治南水程五十里；即挽门澳。在八罩东崖。
布袋澳：在厅治南水程五十里；八罩屿北。外狭内广，状如布袋。
水埯澳：在厅治南水程五十里；八罩之西崖。上多人家。春夏行舟，从此地取水。
大花宅澳：在厅治南水程五十里。旁有小花宅澳（以上五澳，总名八罩山）。
将军澳：在厅治南水程五十里。
沙钓澳：在厅治南水程五十里。澳狭水浅，巨舰不得进。
承质澳：在厅治南水程一百里。越此而西，有壶内澳；冬春波浪少平，可以寄泊。
乌嵌澳：在厅治东南十五里。
双头挂澳：在厅治东十三里。亦名双头跨。可避北风。
文良港澳：在厅治东二十五里；即龙门港。居民颇多。
东西卫澳：在厅治东六里。可泊船者，惟东卫澳；西卫，则无澳而兼名之者也。
锁管港澳：在厅治东十六里。又名墨屿。
林投澳：在厅治东十九里。
间子澳：在厅治东十九里。
文澳：在厅治东北四里。即暗澳。
奎璧港澳：在厅治东北二十五里。
蚱脚屿澳：在厅治东北七里。与案山仔相邻。
尖山仔澳：在厅治东北二十二里。
红罗罩澳：在厅治北二十里。即红林罩。
红毛城澳：在厅治北二里、妈宫之后。
镇海澳：在厅治北六十里。
港尾澳：在厅治北六十里、镇海之西。南风可泊舟。
大赤嵌澳：在厅治北六十里。
小赤嵌澳：在厅治北五十八里。
城前澳：在厅治北四十里。亦名长岸仔。
瓦硐港澳：在厅治北五十二里。
后寮澳：在厅治北二十五里（以上七澳，名为大北山）。
吉贝澳：在厅治北水程六十五里。此澳附于镇海。
沙港底澳：在厅治北二十二里（以下四澳，俱在大山屿）。
西溪澳：在厅治北十九里。
白猿坑澳：在厅治北二十五里。
青螺澳：在厅治北二十二里。
后窟潭澳：在厅治西北三里。一名潭边。
通梁港澳：在厅治西北五十里。
横礁澳：在厅治西北水程三十里；西屿之东。
小门澳：在厅治西北水程三十里。
小果叶澳：在厅治西水程二十里。人烟颇密，小舟多聚泊焉。
新城澳：在厅治西一里。亦称烟墩脚。
竹篙湾澳：在厅治西水程二十五里、西屿之北；南风泊船地。其西北有二处，曰南吼门、大吼门；波涛汹涌，舟楫罕通。
大果叶澳：在厅治西水程二十六里。有石伏水，舟不敢犯。俗呼为师公礁。
牛心湾澳：在厅治西水程二十里；即铁线澳。商船来台，多由于此。
缉马湾澳：在厅治西水程十在里；西屿之南。北风可寄泊。
大池角澳：在厅治西水程十八里。
小池角澳：在厅治西水程十六里。
后湾澳：在厅治西水程十八里。
内堑澳：在厅治西水程二十里。
外堑澳：在厅治西水程二十二里（二堑在西屿之背，悬耸天半；为渡厦之标准）。
附考
台地诸山，似皆西向；「皇舆图」皆作南北向，初不解。后有闽人云：『台山发轫于福州鼓山，自闽安镇官塘山、白犬山（与前关同、白畎字异音同）过脉至鸡笼山，故皆南北峙立。往来日本、琉球海舶，率以此山为指南』（「使槎录」）。
台地诸山，本无正名，皆从番语译出（「赤嵌集」）。
大海洪波，止分顺逆。凡往异域，顺势而行。惟台与厦，藏岸七百里，号曰横洋；中有黑水沟，色如墨，曰墨洋。惊涛鼎沸，险冠诸海。或言顺流而东，则为弱水；昔有闽船飘至弱水之东，阅十二年始得还中土（「赤嵌集」）。
由大■〈山上登下〉出洋，海水深碧，或翠色如靛。红水沟色稍赤，黑水沟如墨，更进为浅蓝色；入鹿耳门，色黄白如河水（「赤嵌笔谈」）。
泛海不见飞鸟，则渐至大洋；近岛屿，则先见白鸟飞翔（「赤嵌集」）。
海吼，俗呼海叫。小吼如击花羫鼓，点点作撒豆声，乍远乍近、若断若连。临流听之，有成连鼓琴之致。大吼如万马奔腾，钲鼓响震，三峡崩流、万鼎共沸；惟钱塘八月怒潮差可彷佛，触耳骇愕。余常濡足海岸，俯瞰溟渤；而静渌渊渟，曾无波灂，不知声之何从出。然远海云气巳渐兴，而风雨不旋踵至矣。海上人习闻不怪，曰：『是雨征也』。若冬月吼，常不雨；多主风（「稗海纪游」）。
厦门至澎湖，水程七更；澎湖至鹿耳门，水程五更。志约六十里为一更，亦无所据；按「樵书」二编云：『更也者，一日一夜定为十更，以焚香几枝为度。船在大洋，风潮有顺逆、行使有迟速，水程难辨；以木片于船首投海中，人从船首速行至尾，木片与人行齐至，则更数方准。若人行至船尾而木片未至，则为不「上更」；或木片反先人至船尾，则为「过更」：皆不合更也。舟子各洋皆有秘本，云系明王三保所遗』。余借录，名曰「洋更」（「赤嵌笔谈」）。
玉山在万山中，其山独高，无远不见。巉岩峭削，白色如银，远望如太白积雪。四面攒峰环遶，可望不可即；皆言此山浑然美玉。番人既不知宝，外人又畏野番，莫敢向迩。每晴霁，在郡城望之，不啻天上白云也（「番境补遗」）。
大冈山之顶，蛎房壳甚多；沧海桑田，亦不知其何侍物也。山上有湖，雨则水满。山阴有古石洞，莫测其所底；或以瓦掷之，窅然无声。相传其下通于海云（「旧志」）。
港西里赤山之顶，不时山裂，涌泥如火焰，随之有火无烟；取薪刍置其上，则烟起。名曰火山（「凤山志」）。
南仔仙山后，有火出石畔，扑之亦灭、吹之辄起（「台湾风土记」）。
仙人山，在沙马矶头。其顶常带云雾，非天朗气清不得见也。故老言：时有绛衣、缟衣者对奕；说近无稽。然生成之石棋盘、棋凳犹存（「凤山志」）。
诸罗猫罗、猫雾二山之东，山上昼常有烟、夜常有光；在野番界内，人迹罕到（「旧志」）。
玉案山后山之麓，有小山；其下水石相错，石罅泉涌，火出水中，有焰无烟。焰发高三、四尺，昼夜不绝。置草木其上，则烟生焰烈，皆化为尽（同上）。
入大武郡山行十余日，有石湖，其社曰茄荖网。湖大里许，天将雨，湖辄水涨丈余。或以为湖底有眼通海（同上）。
水沙连，四周大山。山外溪流包络，自山口入为潭。广可七、八里，曲屈如环，围二十余里；水深多鱼。中突一屿，番绕屿以居，空其顶；顶为屋，则社有火灾。岸草蔓延绕岸，架竹木浮水上，藉草承土以种稻，谓之浮田。隔岸欲诣社者，必举火为号，番划蟒甲以渡。屿圆净开爽，青嶂白波，云水飞动，海外别一洞天（同上）。
水涟潭，在半线。方广二丈余，形若井，崇山环列。天将风雨，则水涨发声如潮；番民以占阴晴（同上）。
八里坌潭，在八里坌山绝顶。形三角，类人力为之。周可数亩，清深莫测。土番间因逐鹿而至，汉人罕能陟也（「诸罗志」）。
剑潭，在北淡水大浪泵社二里许。番划艋舺以入水，甚阔。有树名茄冬，高耸障天，大可数抱；峙于潭岸。相传荷兰人插剑于树，生皮合，剑在其内；因以为名（「台湾志略」）。
关渡门，从淡水港东入，潮流分为两支：东北，由麻少翁、搭搭悠，凡四、五曲至峰紫峙；西南，由武朥湾至摆接。各数十里而止；包络原野，山环水聚，洋洋乎巨观也（「诸罗志」）。
凡水皆东流，邑治之水独西；台海在西，三邑攸同也。闽、粤间，水源自山汇流扬波，谓之溪。溪渐于海，潮汐应焉，谓之港；海汊无源，潮流而潴，随其所到以为远近，亦谓之港（同上）。
大冈山，状如覆舟。天阴埋影，晴霁则见。上有仙人迹、铁猫儿碇、龙耳瓮在焉。相传国有大事，此山必先鸣（「台湾纪略」）。
奇泠山，即奇岭社之山；高百丈。台湾最暖，此山独积雪，至春杪不化（同上）。
由斗六门东入，渡阿拔泉；又东入，为林■〈王冀〉埔，亦曰二重埔。土广而饶，环以溪山，为水沙连及内山诸番出入之口，险阻可据。有路可通山后哆啰满（「诸罗志」）。
形胜
台湾府，东抵罗汉门庄内门六十五里，是曰中路；西抵澎湖三百二十里（水程四更，计二百四十里；澎湖纵横皆八十里）；南抵沙马矶头四百六十里，是曰南路；北抵鸡笼六百三十四里，是曰北路。东西广三百八十五里，南北袤一千九十四里。台湾县（附郭），东至罗汉门庄内门六十五里，西至海三里，南至二赞行溪凤山县界二十里（原至依仁里交界仅十里；雍正十二年改），北至新港溪诸罗县界二十里（溪以南有新港社、新化里，原属诸罗；雍正十二年，改溪南属台湾、溪北属诸罗）。广六十八里，袤四十里。凤山县，东至港西旗尾溪五十五里，东南历大泽机槟榔林七十里。西至打鼓港一十里，南至沙马矶头三百七十里，北至二赞行溪台湾县界七十里。广六十里，袤四百四十里；距府九十里。诸罗县，东至大武峦山二十一里，西至大海三十里，南至新港溪台湾县界八十里，北至虎尾溪彰化县界五十里。广五十一里，袤一百三十里；距府一百里。彰化县，东至南、北投大山二十里（按内山深处难以里计，此据近县山麓而言）。西至大海二十里，南至虎尾溪诸罗县界五十里，北至大甲溪四十里。广四十里，袤九十里；距府二百里。淡水厅（驻竹堑），东至南山十里，西至大海七里，南至大甲溪一百一十九里，北至大鸡笼城二百七十五里。广十七里，袤四百八十四里；距府三百五十九里。澎湖厅，东至东吉屿八十里，西至草屿八十里，南至南屿一百里，北至目屿八十里。距府二百四十里（皆系水程，故不计广袤）。
台湾府处大海之中，坐东南、面西北，为江、浙、闽、粤四省之外界（「福建海防志」）。缘高邱之阻以作屏，临广洋之险以面势（「蓉州文稿」）。澎湖为门户，鹿耳为咽喉（「凤山县志」）。七鲲身毗连环护，三茅港汇聚澄泓（「客问」）。诚天设之险（「方舆纪要」），为海疆最要（「平台异同」）。郡中八景，曰「东溟晓日」、「西屿落霞」、「安平晚渡」、「沙鲲渔火」、「鹿耳春潮」、「鸡笼积雪」、「澄台观海」、「斐亭听涛」。
台湾县，东倚层峦，西迫巨浸（「岛上附传」）。木冈山高耸特拔，罗汉门局势弘敞（「台湾志略」）。外环大海，云涨霞平；内阻重山，沙迷雾列（「客问」）。极东南之奥（「诸罗杂记」），扼凤、诸之冲（「台湾风土纪」）。控南澳、阻铜山（「蓉州文稿」），四省藩屏，诸岛往来之要会（「澄台记」）。邑中八景，曰「木冈挺秀」、「莲湖飘香」、「北线回澜」、「赤嵌远眺」、「龙潭夜月」、「金鸡晓霞」、「井亭夜市」、「郡圃榕梁」（「县志」八景作「鹿耳连帆」、「鲲身集网」、「赤嵌夕照」、「金鸡晓霞」、「鲫潭霁月」、「雁门烟雨」、「香洋春耨」、「旗尾秋搜」）。
凤山县，址因故镇（「鹿耳门即事」），僻处海边（「台湾风土记」）。葱郁宏开，离奇盘结（「客问」）。大冈、小冈，峣屼嵬崔；半崩、半屏，参嵯嵓崿（「台湾赋」）。矶耸沙马，林险阿猴（「台湾志略」）。傀儡高峰，近接天际；琉球孤屿，远映海中（「县志」）。所谓奇观胜概，约略如此（「旧志」）。邑中八景，曰「凤岫春雨」、「泮水荷香」、「琅峤潮声」、「冈山树色」、「翠屏夕照」、「丹渡晴帆」、「淡溪秋月」、「球屿晓霞」。诸罗县，全台锁钥，径道蜿蜒（宋永清论）。南自新港，北至虎尾（「台湾风土记」）。迭岫参差，连冈撼戛（「客问」）。白玉山插翠青霄，大武陇深入邃海（「台湾志略」）。其嵷巃之回环者，不可纪极；其浩瀚之奔流者，无不朝宗（「旧志」）。千里之雄图，上游之要地（「县志」）。邑中八景，曰「玉山云净」、「龙目泉甘」（按龙目泉今隶淡水；乾隆二十七年知县卫克堉改定曰「兰井泉甘」）、「檨圃风清」、「梅坑月霁」、「北香秋荷」、「水沙浮屿」（按水沙屿今隶彰化；乾隆二十七年，知县卫克堉改定曰「南浦春草」）、「月岭晓翠」、「牛溪晚岚」。
彰化县，迭嶂如屏，连峰插汉（「稗海纪游」）。山有火焰、姑婆之奇，溪有虎尾、大甲之险（「台湾志略」）。近防三林、鹿子，远控淡水、鸡笼（「通志」）。固海山之僻壤，亦宇宙之奥区（「客问」）。邑中八景，曰「焰峰朝霞」、「鹿港夕照」、「镇亭晴云」、「线社烟雨」、「虎溪春涛」、「海丰渔火」、「眉潭秋月」、「肚山樵歌」。
淡水厅，崇山大川，深林旷野（「台海使槎录」）。淡水江，北海之津梁（「客问」）；小鸡笼蜿蜒而南，烟霏雾霭，峰峦不可枚举（「旧志」）。西通大海，东结层峦（「使槎录」）。圭心、石门、蓬山、后垄，重洋砥柱，攫浪搏潮（「客问」）；洵扼要险区也（「赤嵌笔谈」）。厅治四景：曰「坌岭吐雾」、「戍台夕阳」、「淡江吼涛」、「关渡分潮」（乾隆二十九年，署同知陶绍景新增）。
澎湖厅，五十屿巨细相间，坡陇相望（「旧志」）。险口不得方舟，内溪可容千艘（「方舆纪要」），为漳、泉南户（「海防志」）；东则海坛、西则南澳，诚天设之险（「方舆纪要」）。
附考
台湾为土番部族，在南纪之曲，当云汉下流。东倚层峦，西迫巨浸。北至鸡笼城，与福州对峙；南则河沙矶，小琉球近焉。周袤三千余里，孤屿环瀛，相错如绣（「上附传」）。
自鹭门、金门迤逦东南以达于澎湖，可数千里；风涛喷薄，悍怒激斗，瞬息万状。子午稍错，北则坠于南风炁，南则入于万水朝东，皆有不返之忧。又东至鹿耳门，夹以七鲲身、北线尾，海道纡折，仅容数武；水浅沙胶，虽长年三老，不能保舟之不碎。余乃山罗嶕涌，无由以入。其险且不测如此（同上）。
鸡笼山岛野夷，亦谓之东番。万历四十四年，倭胁取其地。东番诸山，其人盛聚落而无君长；习镖弩，少舟楫，自昔不通中国（「方舆纪要」）。
台湾处大海之中，地形坐东南、面西北；自东北而至西南如列屏，为中国江、浙、闽、粤四省之外界。西北近海，多平地可耕，土番及人民聚落以百数。山背东南，一望洸洋，舟楫所不到，土番加唠使种类居焉。自红夷以至郑氏，皆不能绥附；闻中国盛德，悉来臣服，贽其方物。故我国家边陲极于海东数万里，置郡县为疆界，实亘古所未有（「福建海防志」）。
台湾在福建之东南，地隔重洋；形势延袤，可至者凡千六、七百里。外此则生番所居，与熟番阻绝；远望皆大山迭嶂，莫知纪极，可以置而不议。府治南北千有余里，越港即水师安平镇；又有七鲲身，沙线潮平，可通安平，港内为水师战艘、商民舟楫止宿之地。港名鹿耳门，出入仅容三舟，左右皆沙石浅淤焉。此台湾之内门户也。衡渡至澎湖，岛屿错落，有名号者三十六岛。澎湖沟底皆大石参错，凡港泊，有南风、北风二者殊澳。此台湾之外门户也。然台湾之可通大舟者，尚有南路之打鼓及东港、北路之上淡水，凡三处；而惟上淡水可容多船，港门为正也。其可通小舟者，尚有南路之蛲港、北路之咸水港及八掌港、笨港、海丰港、鹿子港、大甲西、二林、三林、中港、竹堑、蓬山，凡十二处；而笨港并有小港可通鹿耳门内，即名马沙沟是也。总之，台湾三路俱可登岸，而惟鹿耳门为用武必争之地者，以入港即可以夺安平而抗府治也。夺安平，则舟楫皆在港内，所以断其出海之路；抗府治，则足以号令南北二路而绝依附之门。故一入鹿耳门，而台湾之全势举矣。或云：鹿耳门为天险门户，而又上设炮台，防亦密矣；万一攻之不入，兵法有攻坚而瑕者亦坚，其谓之何！不如由北路之上淡水进兵，所谓行师如过于衽席之上者；谋非不臧也。而不知由北路进兵，则其势主缓，缓则必以众而临寡、以强而并弱；由鹿耳门进兵，则其势主捷，捷则有以反主客之形、成控制之师。而且安平不据，澎湖尚孤，彼贼徒者急而扬帆，不无他虞也。是故觇台湾之形势，而必讲明于得入鹿耳门之要为最急（「理台末议」）。
台郡无形胜可据，四围皆海，水底铁板沙线横空布列，无异金汤。鹿耳门港路纡回，舟触沙线立碎；南嶕树白旗、北嶕树黑旗，名曰荡缨、亦曰标子，以便出入。潮长水深丈四、五尺，潮退不及一丈，入门必悬起后柁乃进（「赤嵌笔谈」）。
鹿耳门内浩瀚之势，不异大海，其下实皆浅沙。深水可行舟处，不过一线，而又左右盘曲；非素熟水道者不敢轻入，所以称险（「稗海纪游」）。
台郡往来船只，必以澎湖为关津。从西屿头入，或寄泊峙内，或妈宫、或八罩、或镇海屿，然后渡东吉洋；凡四更，船至台湾，入鹿耳门。行舟者皆以北极星为准；黑夜无星可凭，则以指南车按定子午格巽向而行。倘或子午稍错，南犯吕宋或暹罗、或交趾，北则飘荡莫知所之。此入台者平险远近之海道也。至若台湾郡治之海道，自鹿耳门北至鸡笼，十九更；自鹿耳门南至沙马矶头，十一更。苟遇飓风，北则坠于南风炁，一去不可复返；南则入于万水朝东，皆极险。此又居台者之不可不知也（「旧志」）。
放洋全以指南针为信，认定方向，随波上下，曰针路。船由浯屿或大■〈山上登下〉放洋，用罗经向巽巳行，总以风信计水程迟速。望见澎湖西屿头、猫屿、花屿，可进；若遇黑水沟，计程应至澎湖，而诸屿不见，定失所向，仍收泊原处候风信。由澎湖至台湾，向巽方行。近鹿耳门隙仔，风日晴和，舟可泊；若有风，仍回澎湖（「赤嵌笔谈」）。
海洋泛舟固畏风，又甚畏无风。大海无橹摇、棹拨理，千里万里、祗藉一帆风耳。自大放洋后，初渡红水沟、再渡黑水沟。台湾海道，惟黑水沟最险；自北流南，不知源出何所。海水正碧，沟水独黑如墨，势又稍洼，故谓之沟；广约百里，湍流迅驶，时觉腥秽袭人。又有红黑间道蛇及两头蛇绕船游泳，舟师时时以楮镪投之；屏息喘喘，惧或顺流而南，不知所之耳。红水沟不甚险，人颇泄视之。然二沟在大洋中，风涛鼓浪，与绿水终古不淆，理亦难明。渡沟良久，闻钲鼓作于舷间；舟师来告，望见澎湖矣。登鹢尾高处凭眺，祗觉天际微云一抹如线；徘徊四顾，天水欲连。一舟荡漾，若纤埃在明镜中（「稗海纪游」）。
独坐舷际，时近初更；皎月未上，水波不动。星光满天，与波底明星相映；上下二天，合成圆器。身处其中，遂觉宇宙皆空（同上）
海上夜黑，不见一物，则击水以视。一击而水光飞溅，如明珠十斛倾撒水面；晶光荧荧，良久始灭，亦奇观矣（同上）。
离澎湖，海水自深碧转为淡黑。回望澎湖诸岛，犹隐隐可见；顷之，渐没入烟云之外。前望台湾诸山，已在隐现间；更进，水变为淡蓝，转而为白。而台郡山峦，毕陈目前矣（同上）。
海舶已抵鹿耳门，为东风所逆，不得入；而门外铁板沙又不可泊，势必仍返澎湖。若遇月黑，莫辨澎湖岛澳，又不得不重回厦门以待天明者，往往有之矣。海上不得顺风，寸尺为艰（同上）。
海风无定，亦不一例。常有两舟并行，一变而此顺彼逆，祸福攸分（同上）。
台湾至澎湖五更，澎湖至厦门七更。厦门至上海四十七更，宁波近上海十更。俱由厦门经料罗至金门之南澳，可泊数百船。沿海行，至惠安之崇武澳，泊船可数十；经湄洲至平海澳，可泊船数百；至南日澳，仅容数艘。南日至古屿门，从内港行；古屿至珠澳，复沿海行。二地皆小港。南日、古屿东，出没隐见，若近若远，则海坛环峙诸山也。白犬、官塘，亦可泊船。至定海，有大澳，泊船百余。至三沙、烽火门、北关澳，亦如之。此为闽、浙交界。至金香、凤皇、三弁、石童、双门、牛头门，尽沿海行。至石浦所、乱嶕洋、崎头门、舟山、登厝澳，尽依内港。其登厝澳之东，大山迭出，即舟山地；赴上海、宁波，至此分■〈舟宗〉。从西由定海关进港数里，即宁波；从北由羊山放大洋至吴淞进港数里，即上海。九月后北风盛，尤利涉。自登厝澳从西北放小洋，四更至乍浦；海边俱石岸，北风可泊于羊山屿。向北过崇明外五条沙转西，三十四更入胶州口。过崇明外五条沙对北，三十二更至成山头；向东北放洋，十一更至旅顺口。由山边至童子沟岛向东，沿山七更至盖州；向北放洋，七更至锦州府（「赤嵌笔谈」）。
罗汉门在郡治之东；自猴洞口入山；崇冈复岭，多不知名。行数里，为虎头山；诸峰环列，树惟槺榔。过大湾崎、芦竹坑、咬狗坑，又东南经土楼山，壁平如削；上则狝猴跳掷，虞人张罗以捕。稍前，为迭浪崎；出茅草埔，度雁门关岭，回望郡治，海天一色。去关口里余，中为深堑，可数十丈。缘崖路狭，不堪旋马；一失足，便蹈不测。五里，至石头坑。四里，至长潭；清莹可鉴。潭发源于分水山后，由罗汉门坑入冈山溪，同注于海。自番子寮迤逦至小乌山后，入罗汉内门。峰回路转，眼界顿开；沃衍平畴，极目数十里。东则南仔仙山、东方木山，隔淡水大溪为旗尾山；西则小乌山，南为银锭山，北为分水山、目猫徽山。层峦迭巘，苍翠欲滴；暝色尤堪入画。民庄凡三：外埔、中埔、内埔；居民约二百余口。内埔汛兵五十名，分防猴洞口。狗匀昆诸地，则寥寥三十余人而已。先是，由长潭东南行，至夏尾蓝、脚帛寮，转北至外埔庄；后以逆党黄殿潜踪内埔，而瓮菜岑、鼓坛坑尤为奸匪出没之所，禁止往来。外埔东南，由观音亭、更寮仑、番子路头至大崎，越岭即为外门。去大杰巅社十二里，中有民居，为施里庄、北势庄。庄尽番地，往年代纳社饷，招佃垦耕；继以远社生番乘间杀人，委而去之。今则茀草不可除矣。自社尾庄、割兰坡岭可赴南路，由木冈社、卓猴可赴北路。外此羊肠鸟道，触处皆通；峻岭深谷，丛奸最易。土人运炭辇稻，牛车往来，径路逼狭，不容并轨；惟约昼则自内而外、夜则自外而内，因以无阻。夏秋水涨，坑堑皆平，则迷津莫度矣（「使槎录」）。
上淡水在诸罗极北，中有崇山大川、深林旷野。南连南嵌，北接鸡笼，西通大海，东倚层峦；计一隅可二百余里，洵扼要险区也。外为淡水港，八里坌山在港南、圭柔山（一作鸡柔）在港北。两山对峙，夹束中流。南北有二河：南河源出武朥湾，行四十余里；北河源出枫仔屿，行百余里。俱至大浪泵会流，出肩脰门（即关渡门）入淡水港，曲折委宛五十余里而归于海。圭柔山麓，为圭柔社。由山西下数里，有红毛小城高三丈、围二十余丈，今圯。城西至海口，极目平衍，名虎尾；今淡水营所驻也。两山南北，重冈复岭，灌莽丛翳。南则武朥湾、里末、摆接、秀朗诸社，北则麻少翁、外北投、内北投、大浪泵、麻里即吼、枫仔屿诸社。磺山在内北投滨河，山仅数仞，寸草不生。自淡水经枫仔屿上下十里，过港至鸡笼；山高多石，山下即鸡笼社。稍进为鸡笼港，港道狭隘。港口有红毛石城，非圆非方，围五十余丈、高二丈。远望为小鸡笼屿，番不之居，惟时于此采捕。循此而上，至山朝社。又上，至蛤仔难诸社；深箐鸟道，至者鲜矣。南路界尽沙马矶头，相传地脉直接吕宋。凡舟赴吕宋，必由此东放大洋；有澳名龟那秃，北风时大船可泊。沙马矶头之南，行四更至红头屿；皆生番聚处，不入版图。地产铜，所用杂物俱铜器（同上）。
竹堑过凤山崎，一望平芜；捷足者穷日之力，乃至南嵌。时有野番出没，沿路无村落，行者亦鲜；孤客必倩熟番持弓矢为护而后行。野水纵横，或厉、或揭，俗所云九十九溪也。遇阴雨，天地昏惨，四顾凄绝。然诸山秀拔，形势大似漳、泉；若碁置村落、设备御，因而开辟之，可得良田数千顷（同上）。
关渡门从淡水港东入，潮流分为两支：东北由麻少翁，搭搭悠，凡四、五曲至峰仔峙；西南内武朥湾至摆接，各数十里而止。包络原野，山环水聚，洋洋乎巨观也（同上）。
淡水至鸡笼，有东西两路：西由八里坌渡炮城，循外北投、鸡柔、大遯、小鸡笼，金包裹诸山之麓至鸡笼内海，可一百二十里。沿路内山外海，多巨石巉岩碁跱，相去数武；其下涧水浅深不一，行人跳石以渡，失足则坠于水。东由关渡门坐蟒甲乘潮循内北投、大浪泵至峰仔峙，港大水深，溯滩河可四十里而登岸。踰岭十里许，即鸡笼内海（同上）。
淡水者，台湾西北隅尽处也。高山嵯峨，俯瞰大海，与闽之福州府闽安镇东西相望，隔海遥峙，计水程七、八更耳。山下临江陴■〈阝儿〉为淡水城，亦前红毛为守港口设者。郑氏既有台湾，以淡水近内地，仍设重兵戍守（「稗海纪游」）。
缘海东行百六、七十里至鸡笼山，是台之东北隅。有小山圆锐，去水面七里，孤悬海中；以鸡笼名者，肖其形也。过此而南，则为台湾之东面。东面之间，高山阻绝，又为野番盘踞，势不可通。而鸡笼山下，实近弱水，秋毫不载，舟至即沉。或云：名为「万水朝东」；势倾泻，卷入地底，滔滔东逝，流而不返。二说未详孰是（同上）？
淡水登舟半日，即望见官塘山（一作关童）。自官塘趋定海行大海中，五、六十里至五虎门。两山对峙，势甚雄险，为闽省门户。门外风大鼓荡，舟甚颠越。既入门，静渌渊渟，与门外迥别。更进为城头（土音亭头），十里至闽安镇，数十里至南台大桥（「稗海纪游」）。
澎湖岛北起北山，南尽八罩澳。北山、龙门港、丁字门、西屿头，倭所必由，为最要地。妈宫前里澳，为次要地。春汛以清明前十日为期，驻三个月；冬汛以霜降前十日为期，驻二个月。浯、铜二寨分兵为声援。汛毕，险要地各有兵船哨守，命曰小防（「漳州府志」）。
泉州顺风二昼夜至澎湖，沟水分东西流。一过沟水，则东流达于吕宋；回日过此沟，则西流达于漳、泉（同上）。
水至澎湖渐低，近流球谓之落漈。漈者，水趋下而不回也。凡西岸渔舟到澎湖以下，遇飓风发，漂流落漈，回者百无一（「续文献通考」）。
观澎湖诸岛，夏月正值南风，由妈宫澳入港，顺驶最易。惟出港逆风，未前时计；或收入八罩，从挽门潭上岸。登天后山四望，则三十六岛屿形势尽在目前（「赤嵌笔谈」）。
澎湖岛在琉球国，水行五日；地近福州、泉州、兴化、漳州四郡界。天气晴明，望若烟雾（「明一统志」）。
海中岛屿最险要而纡回，则莫如澎湖。盖其山周回数百里，险口不得方舟，内溪可容千艘，海中旧有三山之目，澎湖其一耳。东则海坛、西则南澳，诚天险之设，何可弃以资敌（「方舆纪要」）？
福州海中有澎湖岛，相去三千里，晴日仿佛可见；有参将领兵驻之。自福州顺风而往，不半日至也（「玉堂荟记」）。
澎湖僻在兴、泉外海，其地为漳、泉南户；日本、吕宋、东西洋诸国皆所必经。南有港门，直通西洋（「福建海防志」）。
郑成功窃踞台湾，用澎湖为外薮。康熙二十二年六月，将军施琅统兵自铜山攻破，据之。八月，遂克台湾（「诸罗杂识」）。
澎湖为漳、泉之门户，而北港即澎湖之唇齿。失北港，则唇亡齿寒；不特澎湖可虑，即漳、泉亦可忧也。北港在澎湖东南，亦谓之台湾（「方舆纪要」）。
澎湖妈宫、西屿头、北港、八罩四澳，北风可以泊舟。若南风，不但有山有屿可以寄泊，而平风静浪，黑沟、白洋皆可暂寄，以俟潮流。洋大而山低，水急而流回。北之吉贝沉嶕一线，直至东北，一目未了；内皆暗嶕布满，仅存一港蜿蜒。非熟习深谙者，不敢棹至（「海国闻见录」）。

[book_title]卷二
规制
城池公署仓库坊里番社街市桥梁水利海防邮传恤政
义冢
规海外千里以为郡，凡城郭、宫室、都鄙、庐井、津梁，皆王政所必经也；旱潦丰凶有备欤？鳏寡孤独有养欤？长民者布宣天子德意，相其缓急而先后之，毋以地为荒远、毋以官为传舍，必使人官各得其则、物曲各得其宜，是之谓政本；徒精心于簿书、钱榖，抑末矣。志规制。
城池
公署
仓库
坊里
番社
街市
桥梁
水利
海防
邮传
恤政
义冢
城池
台湾府城（台湾县附郭）：雍正元年，台湾县知县周锺瑄创建。以木栅为城，周二千一百四十七丈；设东、西、南、北大门四，东、南、北小门三。雍正十一年，周植刺竹。乾隆元年，易七门，以石雉堞钉铁皮，楼护女墙；为窝铺十有五。二十三年，木栅缺壤，同知摄县事宋清源重修。二十四年，知县夏瑚于莿竹外更植绿珊瑚，环护木栅。
台湾镇城：即台镇营。乾隆五年，总镇何勉筑土堡，内外砌以灰砖；高一丈一尺，周三百三十丈。
台湾县：附郭。
凤山县城：在兴隆庄。康熙六十一年，署县刘光泗始筑土城。周八百一十丈、高一丈三尺，东、西、南、北设四门。左倚龟山、右联蛇山，外浚濠沟。雍正十二年知县钱洙，环植刺竹。乾隆二十五年，知县王瑛曾就四门上增建大炮台四座。
诸罗县城：在诸罗山。康熙四十三年，署县宋永清始建木栅，周围广袤六百八十丈，设四门。雍正元年，知县孙鲁改建土城。周围七百九十五丈二尺、基阔二丈四尺，城上马道广一丈四尺。浚沟，离城四丈，周围八百三十五丈五尺、深各一丈四尺、广各二丈四尺，水涵五。雍正五年，知县刘良璧重建门楼、砌水涵；东曰襟山、西曰带海、南曰崇阳、北曰拱辰，各安炮二位。雍正十二年，知县陆鹤于土城外环植刺竹。
彰化县城：在半线保。雍正十二年，知县秦士望环植刺竹。周围七百七十九丈三尺，设东、西、南、北四门。窝铺一十三座。乾隆十三年，知县陆广霖重修。
淡水厅城：在竹堑。雍正十一年，同知徐治民环植刺竹。周围四百四十丈，设东、西、南、北四门，俱建门楼。乾隆二十四年，同知杨愚奉文四城门上各增建炮台一所。
淡水炮城：在淡水八里坌山北脚下。红毛时建，郑氏葺之，寻复圯。雍正二年，同知王汧重修，设东、西大门二，南、北小门二焉。
澎湖城：康熙五十六年，总督觉罗满保、巡抚陈璸、布政使沙木哈建。
附考
台湾府无城；别有城在其西南，曰红毛城。郑氏僭窃时，宫殿在焉。今设副将一员，统兵三千驻之。距台湾二十里（「居易录」）。
台地初辟，原卜筑城于永康里，后不行。凤、诸二县各筑土堡，郡治居民亦欲仿而行之。西南临海，议自南下林子、土墼埕、鬼子山、春牛埔、上帝庙坑、中营埔、万寿亭、中楼子、北教场直至北海尾，将南北东三面围筑堡墙，约高一丈，底宽一丈八尺、上宽一丈。每丈用土十四方；墙顶高三尺、宽一尺五寸，用土半方，共土十四方半。每丈八层，每层用茅竿草四担，共三十二担。墙长一千七百八十丈，每丈约费银六两八钱零，计共需银一万二千二百四十六两有奇（「赤嵌笔谈」）。
雍正十一年，上谕：『从前鄂弥达条奏：台湾地方僻处海中，向无城池；宜建筑城垣、炮台，以资保障；经大学士等议覆，令福建督、抚妥议具奏。今据郝玉麟等奏称：「台湾建城，工费浩繁，臣等再四思维，或可因地制宜，先于见定城基之外，买备刺竹，栽植数层，根深蟠结，可资捍卫；再于刺竹围内，建造城垣，工作亦易兴举」等语。朕览郝玉麟等所奏，不过虑其地滨大海，土疏沙淤，工费浩繁，城工非易，故有茨竹藩篱之议。殊不知城垣之设。所以防外患；如必当建城，虽重费何惜？而台湾变乱，率皆自内生，非御外寇比；不但城可以不建，且建城实有所不可也。台郡门户曰鹿耳门，与府治近，号称天险。港容三舟，旁皆巨石，峰棱如剑戟，舟行失尺寸，顷刻沉没；内设炮台，可恃以为固，其法最善。从前平定郑克塽、朱一贵，皆乘风潮，舟行入港，水高港平，众艘奔赴，无所阻碍；大兵一入，即获安平港之巨舟，贼无去路，而抚其府市人民。南北路商贾一闻官军至，络绎捆载而来，相依以自保。物力既充，军民自倍；贼进不能胜、退无可守，各鸟兽散，终无所逃遁，故旬日可以坐定。向使贼众有城可据，收府市人民财物以自固，大兵虽入，攻之不拔；坐守安平，旷日相持，克敌不易。盖重洋形势，与内地异；此即明效大验，固未可更议建制也。若谓台湾筑城，即以御台湾外寇，是又不然。从前两征台湾，皆先整兵泊舟于澎湖之南风澳，以候风潮之便；岁不过一时，时不过数日。若盗贼窃发或外番窥伺，泊舟澎湖，则夕至而朝捕之。至南、北二路可通之地虽多，然如南路之蛲港、北路之八掌溪、海丰港、鹿子港、大甲、二林、三林、中港、竹堑、蓬山，惟小舟可入；其巨港大舟可入者，不过南路之打鼓、东港、北路之上淡水。其次，则北路之笨港、咸水港去府治较远，纵有外寇，亦不取道于此；备设炮台、派拨汛兵朝夕巡视，自足以资控御。今郝玉麟等请于见定城基之外，栽种刺竹，藉为籓篱；实因地制宜，甚有裨益。其淡水等处炮台，务须建造；各属并应增修，不可惜费省工，或致潦草。应如何举行之处？着郝玉麟、赵国麟妥协定议具奏。钦此』。续据该督郝玉麟等题准：台湾府治自小北门起、至南水门止，俱属沙土，堪以栽种刺竹；其西面一带迫临海滨，潮汐往来，难以种竹，应建大炮台两座，设立敌台、城门、望楼等项。至府治西北一方，见有镇营驻札营盘，惟东南一处并未设立；议于大东门内设立营盘一处、小南门边设立营盘一处，仍与各营盘一体围植刺竹。并南路之茄藤港等处，建炮台十座；府治西面一带炮台空隙处所，设立木栅，以资捍蔽（咨稿）。
公署
满、汉两察院：在府治东安坊凤山县公馆旧址，南向。大堂、川堂各一座，左右建满、汉察院住宅各二进，旁列厢房各十余间。大堂前为仪门，又前为大门。门外为木栅、照墙、东西辕门；两旁建鼓亭，外为挂号房、为官厅。雍正元年建。乾隆元年，满察院白起图辟左旁旷地为射圃，构草亭三间。十五年，汉察院杨开鼎辟右旁旷地为射圃，未就；＋六年，汉察院钱琦成之。
校士院：在东安坊县学之左，今废。乾隆二十七年，改建海东书院、三十年，改建祝圣宫。
分巡道：在府治西定坊，西向。凡三座，每座三进。由大门、仪门入而厅事，颜曰「敬事堂」。堂之右为斋阁、为住宅，堂左则掾吏处之，堂下左右廨舍舆隶居之。大门内，左为福德祠、右有官厅。其外为照墙、为鼓亭、为辕门；照墙外为巡捕厅。署后有台曰「澄台」、亭曰「斐亭」，巡道高拱干建。雍正三年，巡道吴昌祚于署之东南隅建关帝庙、观音堂、魁星阁、妈祖庙。雍正十二年，巡道张嗣昌添建官厅。乾隆五年，巡道刘良璧建丰亭于署后东南隅。十年，巡道庄年建妈祖庙于澄台侧。二十七年，巡道觉罗四明重修。
台湾府：在东安坊，南向。旧系伪宅。两座毗连；后左畔一署倾圯，惟存右署，规制稍隘。雍正七年，知府倪象恺即左畔基址恢廓重建，大堂、川堂、二堂、东西斋阁、厢房以及大门、仪门悉具。大门之内，左为土地祠、右为官厅。大堂下两旁为六房，外环以木栅；前列照墙，规模轩敞。贡生黄国英董其事，五十余日落成。雍正九年，知府王士任建三堂一座，又置四层住屋一所，为东宁新署。署右侧旧有榕梁、四合亭遗址，地甚宽敞。乾隆三十年，知府蒋允焄改建官厅二间，曲槛回廊，重楼复阁，池台亭沼，各色悉备；又编竹为篱，杂莳花木，备极胜概。
海防厅：一在西定坊，西向；乾隆二十七年，同知何恺建「内省轩」。一在鹿耳门。
经历司：在府署东南，南向。
儒学：教授，在府学明伦堂后。训导，旧在学宫左。乾隆十五年，移建奎光阁后。
台湾县：在镇北坊，西向。前为新民堂，后为爱堂；堂后为斋阁、为住宅、为射圃。筑亭曰「润余亭」。左为天后宫，右为庖廪堂，前为仪门。仪门外，左为福德祠、右为狱。乾隆十五年，知县鲁鼎梅新建。旧县署在东安坊，开辟时建。雍正五年，知县冷岐晖重修。移建后改为海东书院，今废。
县丞：原在府署之东，雍正九年移驻罗汉门。干降二十七年奉文建署，未就。
典史：在郡署左。
新港巡检司：在府署东，即县丞旧署。乾隆二十六年巡检裁署，移建斗六门。
儒学：教谕，在县学明伦堂后。训导，在明伦堂左。乾隆十五年，移建崇圣祠后。
凤山县：在城内兴隆庄东，南向。康熙四十三年，知县宋永清建；五十七年，知县李丕煜重修。大堂、川堂、后堂、公廨，悉如制。乾隆五年，知县程芳建六房。十二年，知县吕锺琇建露台。十七年，知县吴士元建天后宫。二十一年，知县丁居信建花厅。二十七年，知县王瑛曾重修。
县丞：原在万丹。乾隆二十六年，移驻阿里港。
典史：在县东。原在县西偏，康熙二十三年建，后废。雍正十二年，知县钱洙移建。
淡水巡检司：在大昆麓。雍正九年建，今赁公馆在港东里嵌顶街。
儒学：教谕，在崇圣祠右、明伦堂侧。训导，在明伦堂后；乾隆十年，知县吕锺琇建。
公馆：在府治宁南坊。
诸罗县：在城内。原在佳里兴里，康熙四十三年移驻今所。四十五年，摄县篆同知孙元衡始建大堂、川堂、仪门。五十五年，知县周锺瑄增建后堂及内廨、左右两廊；库在大堂右、狱在仪门右。五十九年，署县事通判孙鲁重修。雍正六年，知县刘良璧再葺。乾隆五年，知县何衢重建六房；又于县左，添置社番纳饷公所一座。十六年，知县周芬斗增建天后宫。二十一年，署县稽璇改建天后宫。二十七年，知县卫克堉鼎新重建。
县丞：在笨港街坂头厝；原在笨港街砖仔窑，雍正十二年移建今所。
典史：在县署右，雍正二年建，乾隆二十六年典史周兆新重修。
佳里兴巡检司：在盐水港，雍正十年建，地低有水患，历任巡检增修。
斗六门巡检司：在斗六门，乾隆二十六年发帑新建。
儒学：教谕，在明伦堂左侧。训导，在明伦堂。
公馆：在府治东安坊。
彰化县：在县城北，雍正六年，知县汤启声建。前为大堂，后为川堂、为后堂、为库房、为厢房；左侧厨房，右侧小轩。乾隆五年，知县许廷璠重建六房。八年，知县刘靖建幕厅。十三年，知县陆广霖、十四年知县苏渭生相继修监狱。十八年，知县刘辰骏建天后宫。二十五年，知县张世珍建官厅。
县丞：在猫罗保南投街，乾隆二十四年发帑新建。
典史：在县署南。乾隆十二年，典史朱江重建。二十六年，典史仇作霖修。
鹿子港巡检司：在鹿子港。雍正十年建。乾隆二十年，巡检沈明禹重修。
猫雾捒巡检司：在猫雾捒。雍正十年建。
儒学：教谕，在县学。训导，在县学。
公馆：在府治镇北坊。
淡水厅：在竹堑士林庄厅治内。旧公馆在彰化县治，雍正二年同知王汧建。乾隆七年，同知庄年重建；大门、仪门、大堂、二堂悉具。二十一年，同知王锡缙改建今所。二十八年，监生何长兴捐修。
竹堑巡检司：在竹堑城内。乾隆二十一年建。
八里坌巡检司：在八里坌庄。雍正十一年建。乾隆十五年风灾圯，今移驻新庄公馆。
淡水公馆：在厅署左。乾隆二十八年，同知夏瑚建。
澎湖厅：在大山屿西澳原巡检旧署。
仓库
台湾府库：在府署右。仓廒二所：一在镇北坊县治左，七十六间。一在东安坊旧县治右，三十七间。
台湾县仓廒四所：一在旧县治左，计五十七间；一在红毛楼县治右，计一十四间；一在安平镇，计二间；一在罗漠门，计三间。监仓一所：在县治左，共二十间。乾隆二十四年奉文新建。社仓一所：旧在镇北坊。计四间。康熙五十年，台厦道陈璸建。乾隆十五年，知县鲁鼎梅改建县署，因就县仓以贮社榖。又二所：一在大杰巅社，一在新港社。
凤山县仓廒五所：一在府治钱局，计三十八间；一在府治东安坊，计二十一间；一在府治大埔，计二十间；一在安平镇，计二十五间；一在兴隆庄，计三十八间。监仓一所：在县治旧仓后，计五间。乾隆二十四年奉文新建。社仓一所：在万丹街，计二间。番社社仓八所：一在放■〈纟索〉社、一在茄藤社、一在力力社、一在下淡水社、一在上淡水社、一在搭楼社、一在武洛社、一在阿猴社，各定额二间。
诸罗县仓廒四所：一在府治东安坊，原一百三十六间；递年倒坏四十六间，实存九十间。乾隆十二年归府掌管七十间，今实二十间。一在笨港，计一百零九间。一在县治，计八十间。一在斗六门，计九间。社仓七所：一在诸罗山，一在安定里、一在斗六门、一在茅港尾、一在善化里、一在新化里、一在打猫庄，各建一间。番社社仓一十二所：在诸罗山社、一在打猫社、一在他里雾社、一在柴里社、一在萧垄社、一在大武垄加麦社、一在大武垄头社、一在大武垄芒仔芒社、一在哆咯嘓社、一在阿里山社、一在麻豆社、一在湾里社。监仓未建，监榖寄贮各番社。
彰化县仓廒三所：一在县治半线保，计一十五间；康熙五十二年，诸罗知县周锺瑄建。一在鹿子港，计一十六间；一在猫雾捒，计三间：并雍正年间奉文建。一在林泛埔，计二十一间，乾隆十六年庄民合建。社仓未建，社榖寄贮半线县仓。
淡水厅仓廒四所：一在竹堑城，计一十二间。一在八里坌，计一十二间。一在后垄社，计一间。一在南嵌社，计一间。监仓二所：一在竹堑城，计五间。一在厅署内，计六间。社仓未建。番社社仓三十四所：一、搭搭攸社，一、峰仔峙社，一、摆接社，一、雷里社，一、武朥湾社，一、圭柔山社，一、大浪泵社，一、八里坌仔社，一、毛少翁社，一、北投社，一、奇里岸社，一、小鸡笼社，一、金包里社，一、大鸡笼社，一、三貂社，一、南嵌社，一、龟仑社，一、坑仔口社，一、霄里社，一、竹堑社；一、后垄社，一、中港社，一、猫里社，一、新港社，一、加志阁社，一、吞霄社，一、宛里社，一、房里社，一、猫盂社，一、德化社，一、大甲社，一、双寮社，一、南日社，一、麻着旧社。
澎湖厅仓廒一所：在妈宫澳，计一十二间。
坊里
台湾县（四坊、二十里、一保、二庄）
东安坊、西定坊、宁南坊、镇北坊。
永康里（在县治东附郭，距城一十五里）、长兴里（距城二十里）、新丰里（距城四十里）、保大西里（距城三十里）、保大东里（距城四十里）、归仁南里（距城二十里）、归仁北里（距城二十五里）、崇德里（距城二十六里）、新昌里（原属凤山县，雍正十二年改归。距城五里）、永宁里（原属凤山县，雍正十二年改归。距城十里）、依仁里（原属凤山县，雍正十二年改归。距城十五里）、永丰里（原属凤山县，雍正十二年改归。距城二十五里）、仁和里（距城十五里）、仁德南里（距城十五里）、仁德北里（距城二十里）、文贤里（距城二十里）、效忠里（即安平镇，广半里，袤十里。康熙六十一年改今名，在邑治西南。距城水程七里、旱程二十里）、广储东里（距城四十里）、广储西里（距城三十里）、武定里（距城二十里）、新化里（原属诸罗县，雍正十二年割其半归邑辖。距城二十里）。
土墼埕保（原属凤山县，雍正十二年改归）。
大目降庄（距城三十五里）、罗汉门庄（原属凤山县，雍正十二年改归。距城六十五里）。
凤山县（八里、七庄）。
兴隆庄（在县治内）。
长治里一图（距县六十里）、长治里二图（距县六十五里）、维新里（距县五十五里）、仁寿里（距县三十里。以上俱在县治北）、嘉祥里（距县五十里，在县治东北）、文贤里（距县七十里，在县治西北）、淡水港东里（距县六十里，在县治东南）、淡水港西里（距县四十五里，在县治东南）。
观音山庄（距县二十里，在县治东）、半屏山庄（距县七里，在县治东北）、赤山庄（距县一十五里）、大竹桥庄（距县二十里）、小竹桥庄（距县三十五里。以上俱在县治东南）、凤山庄（距县三十里。分上庄、中庄、下庄；在县治西南）。
诸罗县（旧四里、七保、十七庄，新增三十九保、一庄）
开化里、善化里、新化里、安定里。
赤山保（距县五十里）、佳里兴保（距县七十里）。善化里东保（距县八十里）、善化里西保（距县八十五里）、新化里西保（距县八十三里）、安定里东保（距县八十里）、安定里西保（距县八十五里）、诸罗山保（在县城内）、牛椆溪保（距县五里）、柴头港保（距县十里）、大目根保（距县十里）、打猫东保（距县十五里）、打猫南保（距县二十里）、打猫北保（距县十里）、笨港南保、笨港北保、他里雾保（距县三十里）、斗六门保（距县四十里）、鲤鱼头港（距县四十里）、大坵田东保（距县七十里）、大坵田西保（距县二十五里）、大仑脚（距县四十里）、龙蛟潭保（距县三十五里）、白须公潭保（距县三十里）、盐水港保（距县四十里）、大槺榔东保（距县三十里）、白沙墩保（距县三十里）、尖山保（距县四十里）、鹿仔草保（距县二十里）、大槺榔西保（距县三十里）、太子宫保（距县四十里）、下加冬北保（距县三十里）、下加冬南保（距县三十里）、铁线桥保（距县五十里）、佳里兴保、茅港尾保（距县六十里）、麻豆保（距县七十里）、安定东保、安定西保、萧垄保（距县七十里）、新化西保、善化东保、善化西保、赤山保、果毅后保（距县四十里）、哆咯嘓东保（距县三十里）、哆咯嘓西保。
诸罗山庄、北新庄、大槺榔庄、井水港庄、茅港尾庄、土狮子庄、鹿仔草庄、龟佛山庄、南势竹庄、大坵田庄、龟仔港庄、大龟璧庄、旧嘓庄、新嘓庄、下加冬庄、打猫庄、他里雾庄、台仔挖庄。
彰化县（旧十保，管一百一十庄；今新分及加增共一十六保、一百三十二庄）
猫雾捒东保（距县二十五里）、猫雾捒西保（距县二十五里）、半线保（距县十里）、燕雾保（距县十里）、大武郡东保（距县三十里）、大武郡西保（距县三十里）、东螺保（距县四十里）、西螺保（距县五十里）、布屿禀保（距县六十里）、海丰港保（距县七十里）、二林保（距县五十里）、深坑仔（距县五十五里）、马芝遴保（距县五十里）、鹿仔港保（距县二十里）、水沙连保（距县六十里）。
登台庄（距县二十里）、柳树湳庄（距县二十里）、快官庄（距县十里）、大好庄（距县二十里）、猫罗新庄（距县二十里）。以上五庄，系半线保内。
马明潭庄（距县二十里）、蓝张兴庄（距县二十五里）、水堀头庄（距县二十五里）、岸里新庄（距县三十里）。以上四庄，系猫雾捒东保界内。
九张犁庄（距县三十里）、王田庄（距县十里）、水师寮庄（距县二十里）、沙辘新庄（距县二十里）、牛骂新庄（距县二十五里）。以上五庄，系猫雾捒西保界内。
燕雾内庄（距县十五里）、上咳咍庄（距县十五里）、员林仔庄（距县二十里）、东山庄（距县二十里）。以上四庄，系燕雾保界内。
火烧庄（距县二十一里）、枋桥头庄（距县一十五里）、红毛社庄（距县三十里）、嵌顶庄（距县三十五里）、笃奶潭庄（距县三十五里）、清水沟庄（距县三十五里）。以上六庄，系大武郡东保界内。
埔心庄（距县二十里）、湳港庄（距县二十五里）、吴凤庄（距县二十里）、水漆林庄（距县二十五里）。以上四庄，俱大武郡西保界内。
仑仔顶庄（距县四十里）、下打廉庄（距县四十一里）、十张犁庄（距县三十七里）、旧社檨仔庄（距县四十一里）、新社店庄（距县四十里）、眉里新庄（距县四十三里）、牛椆仔庄（距县四十二里）、六耳庄（距县四十三里）、三条圳庄（距县四十五里）、打马辰庄（距县五十里）、巴难鲁庄（距县四十三里）、麻园庄（距县四十五里）。以上十二庄，系东螺保界内。
西螺店庄（距县四十五里）、茄苳庄（距县五十里）、埤头庄（距县五十里）、鹿场庄（距县五十里）、加长厝庄（距县五十里）、西螺港口庄（距县五十里）。以上六庄，系西螺保界内。
港尾庄（距县六十里）、二仑庄（距县六十里）、猫儿干旧社庄（距县五十五里）、麦仔寮庄（距县六十里）、布屿禀大庄（距县六十里）、龙岩厝庄（距县六十五里）。以上七庄，系布屿禀保界内。
南势底庄（距县七十里）。系海丰港保界内。
八人庄（距县四十五里）、犁头厝庄（距县五十里）。以上二庄，系深耕仔保界内。
下咳咍庄（距县四十五里）、大突新庄（距县二十五里）、上打廉庄（距县四十五里）、大仑庄（距县二十五里）、番婆庄（距县二十五里）。以上五庄，系二林保界内。
草港庄（距县二十里）、马明山庄（距县十里）。以上二庄，系马芝遴保界内。
淡水厅（旧二保，管三十五庄；今分一百三十二庄）
香山庄（距厅城五里）、南势庄（距厅城西六里）、西势庄（距厅城西六里）、隆恩庄（距厅城西五里）、番婆庄（距厅三十里）、嵌头庄（距厅二十九里）、田寮庄（距厅三十里）、南庄（距厅三十一里）、北庄（距厅三十一里）、中港庄（距厅三十里）、加志阁庄（距厅五十里）、猫星庄（距厅四十八里）、后垄庄（距厅四十八里）、新港仔庄（距厅四十九里）、猫盂庄（距厅八十五里）、宛里庄（距厅七十二里）、后垄街（距厅四十五里）、船头庄（距厅四十八里）、西庄（距厅五十一里）、打那叭庄（距厅五十五里）、白沙墩（距厅六十里）、头湖庄（距厅五十九里）、二湖庄（距厅六十里）、三湖庄（距厅六十一里）、吞霄庄（距厅七十里）、房里庄（即蓬山庄。距厅九十六里）、山柑庄（距厅九十五里）、日北庄（距厅九十七里）、大甲庄（距厅一百里）。以上俱厅城南。
水田庄（距厅二里）、湳仔庄（距厅三里）、竹堑庄（距厅十里）、树林头庄（距厅七里）、金门厝（距厅七里）、造船港（距厅十里）、二十张犁庄（距厅十一里）、鹿场庄（距厅十六里）、麻园庄（距厅七里）、猫儿椗庄（距厅十一里）、枋藔庄（距厅十五里）、婆老粉庄（距厅一十五里）、红毛港庄（距厅十六里）、蚝壳港庄（距厅十七里）、大溪墘庄（距厅四十里）、白沙墩庄（距厅三十九里）、芝芭里庄（距厅四十二里）、安平镇南势庄（距厅五十五里）、北势庄（距厅五十六里）、涧仔沥庄（距厅五十五里）、外■〈虫间〉仔沥（距厅五十里）、加冬庄（距厅六十里）、南兴庄（距厅六十里）、龟仑庄（距厅六十五里）、八座厝（距厅五十六里）、桃仔园庄（距厅八十里）、霄里庄（距厅八十里）、南靖庄（距厅八十一里）、尖山庄（距厅八十五里）、奶笏庄（距厅七十里）、甘棠庄（距厅七十里）、南嵌庄（距厅八十里）、虎茅庄（距厅八十里）、大湖庄（距厅八十一里）、锺厝庄（距厅七十九里）、潭底庄（距厅八十里）、坑仔口庄（距厅八十一里）、田寮庄（距驴八十五里）、大南湾（距厅九十里）、小南湾（距厅九十里）、长道坑庄（距厅九十里）、三角埔（距厅九十里）、石头溪庄（距厅九十一里）、海山庄（距厅九十二里）、隆恩庄（距厅九十一里）、彭厝庄（距厅九十一里）、中庄仔（距厅九十二里）、中港厝庄（距厅九十三里）、塭仔庄（距厅九十二里）、新庄街（距厅九十三里）、山脚庄（距厅九十二里）、永兴庄（距厅九十七里）、摆接庄（距厅九十八里）、新埔庄（距厅九十八里）、火烧庄（距厅八十五里）、加里珍庄（距厅八十七里）、头重埔庄（距厅九十里）、大牛椆庄（距厅九十八里）、八里坌庄（距厅九十一里）、埤头庄（距厅九十里）、石灰窑庄（距厅一百里）、广福庄（距厅九十八里）、柑林庄（距厅九十七里）、员林仔庄（距厅一百里）、清水坑庄（距厅一百里）、牛埔庄（距厅九十八里）、南势庄（距厅九十八里）、二十八张犁庄（距厅一百八里）、秀朗庄（距厅九十七里）、芎蕉脚庄（距厅九十八里），武朥湾庄（距厅九十七里）、大坪林庄（距厅一百里）、彰和庄（距厅一百里）、永和庄（距厅一百里）、周厝仑庄（距厅一百一十里）、万盛庄（距厅一百里）、古亭庄（距厅一百里）、艋舺渡街（距厅一百里）、奇武卒庄（距厅一百十五里）、大浪泵庄（距厅一百一十里）、中仑庄（距厅一百一十里）、下埤头庄（距厅一百一十里）、大加腊庄（距厅一百八里）、上■〈土居〉头庄（距厅一百十里）、兴福庄（距厅一百十一里）、内埔仔庄（距厅二十一里）、新庄仔（距厅一百十五里）、嗒嗒攸庄、猫里锡口庄（距厅一百十里）、里族庄（距厅一百一十里）、内湖庄（距厅一百二十里）、南港仔庄（距厅一百五十里）、和尚洲庄（距厅九十八里）、峰仔崎庄（距厅一百八十里）、石角庄（距厅一百五十里）、八芝兰林庄（距厅一百三十里）、瓦笠庄（距厅一百二十里）、北投庄（距厅一百四十里）、奇里岸庄（距厅一百三十里）、干豆庄（距厅一百一十里）、八里坌仔庄（距厅一百二十里）、沪尾庄（距厅一百三十里）、芋蓁林庄（距厅一百四十里）。以上俱系厅城北。
番社
台湾县
大杰巅社（距城七十里，原系凤山县，雍正九年改归）、卓猴社（距城三十里）、新港社（距城二十里。以上二社原隶诸罗县，雍正九年改归）。三社俱系熟番。
凤山县
淡水社（在县南四十里）、下淡水社（在县南四十里）、阿猴社（在县东南四十里）、搭楼社（在县东南五十里）、武洛社（一名大泽机。在县东南六十里）、力力社（在县南六十里）、茄藤社（在南县六十五里）、放綍社（在县南七十里）。以上八社熟番。
山猪毛社、小毛孩社、万里笃社、山无仑社、加六常社（以上四社，附山猪毛）：俱归化生番。
八丝力社、礁老其难社、加少山社、加蚌社、加无郎社、施汝腊社、北叶安社（一名心武里）、山里留社、锡干社、加走山社、拜律社、毛丝丝社、何律社、施率腊社、礁网曷氏社、七脚亭社、加无朗社、加笼雅社、陈阿修社、礁朥加物社、益难社、加泵社、务朗逸社、陈阿难社、加者惹也社、勃朗锡干社、望仔立社。以上二十七社，傀儡山归化生番。
琅峤社、猫仔社、绍猫厘社、猪朥束社（一名地蓝松）、合兰社、上哆啰快社、蚊率社、猴洞社、龟律社、猫笼逸社、猫里毒社、滑思滑社、加锥来社、施那隔社、新蛲牡丹社、下哆啰快社、德社、栗留社。以上一十八社，琅峤归化生番。
治本社、射马干社、吕加罔社、拔望社、百马以力社、礁朥那狡社、里踏里社、八搭礼社、八丝阁社（一作八施阁）、老郎社（以上一十社在卑南觅西）、募陆社、大龟文社、闷闷社、里立社、朝猫篱社、加那打难社、哆啰网曷氏社、嘪屡里奶社、礁里亡社、那作社、吗朥的社、加留难社、龟鸾社、搭祺文社、■〈虫间〉仔仑社、哆啰觅则社、屡们社、猫美葛社、大狡社、礁猫里力社、搭琳搭琳社、一大德讫社、射已宁社、射腊眉社、朥北社、大板陆社、柯末社、罔雅社、大里力社、七脚亭社、大枣高社、朥哈社、■〈虫间〉仔弼社、碓只零社、大鸟万社（以上三十五社，在卑南觅南）、本湾社、米箕社、新八里罔社、旧八里罔社、加里房曷社、郎也郎社、干也猫嗌社、须那载社、株嘪烟社、株栗社、窝律社、甘武突社、瓮索社、邦也遥社、丁也老社、礁朥社、加洛社、加那突社、巴鸠郁社、沙别社（以上二十社在卑南觅北）。共六十五社，旧称卑南觅七十二社（按自山猪毛以下各社，生番住居深山，人迹罕至，难计里程）。
诸罗县
目加溜湾社（在县南七十里。近番众分居社东五里）、麻豆社（县西南六十里。近番众分居社东中协庄后，距旧社十二里）、萧垄社（县西七十里。近番众分居社东桔根要庄，距旧社十五里）、哆啰嘓社（县南三十里。近番众分居社东十八里溪内）、诸罗山社（县治西北里许）、打猫社（县治十里）、他里雾社（县东北三十里）、斗六门柴里社（县东北四十里）。以上八社平地熟番。
大武垄头社（县东南六十五里）、二社（县东南八十里）、噍巴哖社（县东南七十里。旧志有木冈、芋匏二社，今改隶台湾县地方管辖）、内优社（县东二百七十里）、米笼社（县南二百六十里）、邦尉社（一作邦鹘。县东三百四十里）、望社、篢社、墩社（县南二百六十里）。以上为内优六社，皆归化生番。
大圭佛社（县东北四百七十里）、皂罗婆社（县东北三百二十里）、干仔务社（县东北二百八十里）、卢麻产社（县东北零十里）、踏枋社（县东北二百二十里）、猫丹社（县东北□百□十里）、鹿楮社（县东北二百二十里）、奇泠岸社（县东北□百□十里）。以上为阿里山八社，皆归化生番。
纳纳社、芝舞兰社、芝密社、薄薄社、竹仔宣社、多难社、水辇社、筠椰椰社。以上为崇爻八社生番（在傀儡大山东，人迹罕至，难计里程），雍正二年归化。
彰化县
半线社（在南门外）、柴坑仔社（距城五里）、西螺社（距城五十里）、阿束社（距城十五里）、眉里社（距城四十三里）、东螺社（距城四十里）、大武郡社（距城三十里）、马芝遴社（距城二十里）、大突社（距城三十里）、二林社（距城三十四里）、南社（距城五十里）、猫儿干社（距城四十五里）、猫雾捒社（距城二十里）、岸里社（距城四十五里）、阿束社（距城四十里）、乌牛栏社（距城四十里）、朴仔篱社（距城五十五里）、大肚南北中社（距城二十五里）、水里社（距城三十里）、感恩社（即沙辘社。距城三十五里）、迁善社（即牛骂社。距城四十里）、猫罗社（距城三十里）、北投社（距城四十里）、南投社（距城五十里）、吷里社、毛啐社、猫丹社、社仔社、水扣社、木武郡社、子黑社、子希社、倒咯社、蛮恋社、田仔社、猫兰社、田头社、思顺社、挽兰社、埔里社、外斗截社、水眉里社、内斗截社、内眉里社、平来万社、致雾社、哆咯啷社、福骨社（以上二十四社，归化生番，在县治东南水沙连内，距县治九十余里）。
巴荖远社、狮头社、狮尾社。以上三社，在阿里史等社内，距县治九十里。
淡水厅
岸里旧社（距城一百二十里）、大甲德化社（距城一百里）、大甲东社（距城一百里）、日南社（距城九十里）、日北社（距城九十里）、双寮社（距城九十里）、房里社（距城八十五里）、猫盂社（距城八十五里）、苑里社（距城八十二里）、吞霄社（距城七十五里）、后垄社（距城四十五里）、猫里社（距城四十五里）、加志阁社（距城五十里）、新港社（距城四十里）、中港社（距城三十里）、竹堑社（距城十里）、霄里社（距城七十里）、南嵌社（距城七十五里）、坑仔社（距城七十五里）、龟仑社（距城八十里）、武朥湾社（距城一百一十五里）、雷里社（距城一百一十五里）、搭搭攸社（距城一百三十里）、毛少翁社（距城一百三十里）、北投社（距城一百三十里）、金包裹社（距城一百八十余里）、大鸡社（距城一百四十里）、鸡柔社（距城一百三十里）、外北投社（距城一百一十里）、八里坌社（距城一百余里）、峰仔峙社（距城一百四十里）、毛搭吝社（距城二百五十余里）、猴猴社（距城四百余里）、卓高屘社（距城二百余里）、奇毛宇老社（距城二百余里）、珍汝女简社（距城三百八十余里）、女老社（距城二百余里）、奇五律社（距城二百余里）、勿罕勿罕社（距城二百余里）、毛老甫渊社（距城三百余里）、哆凹尾社（距城二百余里）、歪仔歪社（距城二百余里）、东拂东拂社（距城三百余里）、奇立援社（距城三百余里）、抵羡福社（距城二百余里）、宾仔扣难社（距城三百五十余里）、猫姜渊社（距城二百五十余里）、丁仔难社（距城三百余里）、巴老郁社（距城二百余里）、八里沙喃社（距城三百余里）、哆朥美仔远社（距城二百五十余里）、屏仔猫力社（距城三百六十余里）、摆里社（距城二百三十余里）、新仔罗罕社（距城三百余里）、奇立丹社（距城三百五十余里）、毛社陈县社（距城二百八十余里）、抵马悦社（距城三百余里）、抵美简社（距城三百六十余里）、朥援丹社（距城四百余里）、奇班宇难社（距城三百余里）、四朥湾社（距城四百五十余里）、奇宇猫氏社（距城四百七十余里）、抵美抵美社（距城四百余里）、打那轩社（距城三百余里）、踏踏社（距城四百余里）、匏渡湾社（距城五百余里）、新仔罕社（距城四百余里）、奇觅省社（距城五百五十余里）、搭笼奇社（距城五百五十余里）、三貂社（距城四百余里）。
街市
台湾县
十字街：在郡城四坊之中。
花街、真武街庙、枋桥头街、岭后街、岳帝庙街、山川台街、经历巷、大埔街、油行尾街：以上俱东安坊。
帽仔街、大井头街、南濠街、看西街、新街（即鱼市）、暗街、下横街、武铺街、水仙宫后街、南势街、打棕街、镇渡头街、北势街、佛头港街：以上俱在西定坊。
打石街、菜市街、柱仔行街、安海街、糖仔街、道口街：以上俱宁南坊。
竹仔街、禾寮港街、总爷街、竹仔行街、故衣街、针街、关庙口街、妈祖港街、关帝港街、王宫港街、新大道街、水仔尾街、草仔寮街、妈祖屡街、■〈石娄〉嘓石街：以上俱在镇北坊。
市仔街：在效忠里（即安平镇街）。
旧社街：在归仁北里，距城三十里。系中路。
陴头街：在文贤里，距城十里，系南路。
茑松街：在武定里，距城十里，系北路。
中楼仔街、春牛埔街：以上俱在永康里。
嵌仔街：在长兴里。
凤山县
大湖街：在长治里。
半路竹街：在维新里。
二滥街：在维新里。
阿公店街：在仁寿里。
小店子街：在仁寿里。
楠子坑街：在仁寿里。
角宿街：在观音山里。
兴隆庄街：在县治城内。
埤仔头街：在北门外。
下坡头街：在竹桥街。
阿猴街：在阿猴街。
新园街：在港西里。
万丹街：在港西里。
嵌顶街：在港东里。
阿里港街：在港西里。
枋寮口街：在枋寮口。
诸罗县
中和街：在县署前。
十字街：在四城之中。
布街、总爷街、内外城厢街、四城厢外街。
新店街：西门外街尾桥头。
水堀头街：距县十里。
下加冬：街距县三十里。
急水溪街：距县四十里。属铁线桥保。
铁线桥街：距县五十里，市店在桥南北。往来冲衢，一往县治、一往盐水港。
茅港尾街：距县六十里，市店在桥南。
湾里溪墘街：距县七十里。
湾里街：距县八十里。以上属善化里东保。
木栅街：距县八十里、距府二十里。属新化里西保。
大排竹街：距县二十五里。属下加冬保。
哆咯嘓街：距县三十里。属哆啰嘓保。
番仔渡头街：距县六十里。属赤山保。
莲池潭街：距县八十里。
噍吧哖街：距县八十里。俱属善化里东保。
笨港街：距县三十里。南属打猫保、北属大槺榔保。港分南北，中隔一溪，曰南街、曰北街；舟车辐辏，百货骈阗，俗称小台湾。
土狮仔保：：距县十里。
朴仔脚街：距县四十里。在大槺榔保。旧为猴树港街，今更名。
井水港街：距县三十五里。在盐水港保。
盐水港街：距县四十里。南通铁线桥，北通笨港。
麻豆街：距县六十里。
萧垄街：距县七十里。在安定西保。滨海民番贸易。
西港仔街：距县八十里。在安定西保。滨海民番贸易。
竹仔脚街：距县二十里。属外九庄。
大坵田街：距县四十五里。在大坵田保。
白须公潭街：距县三十里。在白须公潭保。
打猫街：距县十里。
芦麻产街：距县十里许。
大埔林街：距县二十里。以上俱属打猫保。
石头溪街：距县二十里。
他里雾街：距县三十里。以上俱属他里雾保。
斗六门街：距县四十里。属斗六门保。
新埤街：距县二十里。属诸罗山保。
鹿仔草街：距县二十里。
榕树王街：距县三十里。以上俱属大槺榔保。
大仑脚街：距县四十里。属大坂田保。
彰化县
半线街：在县治半线保。分东、西、南、北四市。
鹿子港街：在鹿子港，距县四十五里。水陆辐辏，米榖聚处。
员林子街：在燕雾保员林子庄，距县治南四十里。
枋桥头街：在大武郡保，距县东南□□里。
东螺街：在东螺社，距县南四十里。
西螺街：在西螺社，距县南四十里。
林既埔街：在水沙连保，距县东南□□里。
海丰港街：在海丰港，距县西南八十里。
三林港街：在三林港，距县治西南五十里。
南投社街：在猫罗保，距县治二十五里。
犁头店街：在猫雾捒保犁头厝庄，距县东北三十里。保内更有大墩、新庄二小市。
大肚街：在大肚西保，距县北十五里。更北为沙辘社，有沙辘街；又北为牛骂社牛骂街。
淡水县
竹堑街：在竹堑城内。
八里坌街：在厅治北一百一十五里。
中港街：在厅治南二十五里。
后垄街：在厅治南四十里。
苑里街：在厅治南八十里。
新庄街：在厅治北一百一十里。
艋舺渡头街：在厅治北一百一十五里。
八芝兰林街：在厅治北一百三十里。
澎湖县
妈宫街。
桥梁
台湾县
大枋桥：在东安坊岭后。通衢往来，架枋为之；伪时所建。康熙二十三年，知府蒋毓英修；乾隆十年，台防同知方邦基重修。二十六年，贡生陈河瑞新修。
砖子桥：在西定坊。荷兰所筑，砌砖和灰而成。
县口桥：随坏随修。不知何年所建。
乐安桥：在东安坊。架木为之。今圯。
德庆桥：在坑子底。乾隆十六年，知县鲁鼎梅重建。
济津桥：在镇北坊。通衢往来之所，架木为之。随坏随修。
新桥：在县北坊县署之右。
永安桥：在西定坊。
太平桥：在水仙宫后。乡人架木为之。
安澜侨：在西门外镇渡头。架木为之。康熙五十九年，知府王珍重建。中坚大木，旁筑以栏；匾曰「安澜」。
大桥头桥：在南门外。南路往来。今圯。
福安桥：在宁南坊马兵营。
大桥：在永康里。北路往来通衢。
小桥：在永康里。洪水冲崩。
乌鬼桥：在永康里。乡人架木为之。
斗米桥：在广储西保。架木为之。今被水冲圯。
蓬溪桥：在永康里，中路往来通衢。乾隆十六年，乡宾方邦助偕其侄良同建。
马鞍桥：在新化里新港。架木为之。形如马鞍，故名。康熙五十五年里民修。
鲫鱼潭桥：在永康里茑松嵌下。乾隆十六年，职监侯世光建。
柴头港桥：在小北门外，诸、彰北路往来通衢。先是桥圯，边海地低，潮水漫衍；终岁泥泞，行人病涉。乾隆二十四年，知县夏瑚重建，并砌大路十里；行者称便。
安平镇渡：在西定坊，水程六、七里。过渡，即安平镇。
大井头渡：在西定坊。今移在镇路头。
二赞行渡：在文贤里。夏秋水大，以小船济人；春冬则架竹桥。
塭岸渡：在州子尾。以小舟济人。
冈山溪渡：在崇德里。以竹筏渡人。
凤山县
小店仔桥：在仁寿里小店仔街，县北二十里。木梁，长二丈许，舆马可通。俗呼桥子头。
鲫子潭桥：俗呼二滥桥。县北四十里，地当孔道。康熙三十一年，南路营参将吴三锡建，久坏。五十三年，乡民林鼎重建，今复圯。夏秋水满，以小舟济人；冬春水浅，编竹覆土其上，舆马可通。
冈山溪桥：在嘉祥里，县北四十里。编竹覆土，舆马可通。
凤出港桥：在长治里，县北四十里。夏秋溪涨，用竹筏济人；冬春水浅，编竹覆土其上，以通舆马。康熙年间，庄民同建。
楠仔坑桥：在观音山楠仔坑街，县东十里。架木为桥，长二丈许，舆马可通。康熙年间，参将吴三锡建；后圯，居民相继修。
中冲崎桥：原在观音山里。今废，未建。
赤山仔桥：在赤山庄，县东五十里。架木为桥。乡民建。
竹子港桥：在竹桥庄，县东二十里。架木为之。
陂腹内桥：在大竹桥里陂腹内庄，县东二十里。架木为之。高九尺，长十余丈。乾隆二十一年，职员傅联选建。
坑仔口桥：在下淡水，县东南五十里。架木为之。康熙年间，参将吴三锡建。寻圯，庄民修。
硫磺水渡：亦称田尾渡。在县东七里，大路之冲。宽十余丈。有潮流，小舟渡人。
小硫磺渡：与硫磺水渡路相连。在治南七里，系南乡往来必径之地。有潮流，亦有舟楫停泊，以竹筏济人。
兰波岭渡：在港西里，县北四十里。小舟渡人。即上路头渡。
阿猴渡：在港西里，县东四十里。小舟渡人。
万丹渡：在港西里，县东四十里。小舟渡人。
新园渡：在港西里，县东四十里。小舟渡人。
——以上三渡，皆入社番掌管贌渡，为中元之资，官司怜恤穷番之意也。按以上四渡，俱系淡水溪渡，一水环流，分而为四。中浮沙洲一片，春冬水浅，不过数十丈间耳；夏秋泛涨，沙埔淹没，渡程几至四、五更。又系横流，冲水而渡，常有济渡覆溺者。凡遇大水泛滥，往来宜慎。
排仔路头渡：在港东里，县东四十里。以竹筏济人。
万丹港渡：在兴隆庄，县西四十里。阔约十余丈，系内海小门。从府治渡海又滨海村庄往来，必济斯渡。小舟渡人。
岐后渡：在兴隆庄打鼓山麓，县南七、八里。港阔三里许，往来岐后贸易及采捕之人经此。外为岐后汛，弁兵渔庄往来甚伙。小舟渡人。
二层行溪渡：在长治里，县北五十里许；溪北属台、溪南属凤。原有木桥，今废。小舟渡人（「旧志」入「桥梁」）。
蛲港渡：在仁寿里，县西北二十余里。海口小渡。
弥陀港渡：在维新庄，县西北三十余里。以竹筏渡人，马轿可渡。外通大海。
诸罗县
东门桥：在县城东。
西门桥：在县城西。
南门桥：在县城南。
北门桥：在县城北。
——以上四桥，俱架木为之，历任知县重修。
西门外桥：在新店街，府治大路。
番仔沟桥：在西门外文庙西。
三苞竹桥：在三苞竹庄。
新店桥：在三苞竹西，盐水港大路。
枋桥头：在三仔庄西，盐水港大路。
白须公潭桥：在下潭庄前，盐水港大路。
盐水港北桥：在盐水港街北，府治大路。乾隆五年，知县何衢重修。
里仁桥：在盐水港街南，府治大路。
铁线桥：在开化里南。
茅港尾桥：在开化里北。
——以上二桥，各为一港，相距十里，县治抵郡必由之路。旧时冬春编竹为桥，上覆以土；夏秋水涨，漂荡无存，设渡济人。康熙五十五年，知县周锺瑄各建木桥，监生陈仕俊捐银五十两助之；然水潦冲决，时坏时修。乾隆二十七年，贡生翁云宽等倡建；广大坚固。
番仔桥：在麻豆保东，赤山、麻豆往来孔道。
麻豆店桥、麻豆口桥：并存水崛头。相对距数百步，南北孔道。
木栅桥：在木栅街北，南北孔路。
牛庄桥：在善化里东保，大武垄抵郡大路。
大排竹桥：在大排竹街头，沿山抵郡大路。
加冬桥：在下加冬街北，府治大路。
后壁寮桥：在上加冬街，府治大路。
角仔寮桥：在县城南里许，沿山抵郡大路。
湾桥：在大目根金狮寮，抵郡大路。
斗六门桥：在斗六门街。
他里雾桥：在他里雾保。
笨港桥：在笨港街，南北孔道。按以上各桥，率于冬春编竹为之；至夏秋间水涨后，设渡以济。
新庄桥：在大坵田南、白须公潭北。乾隆二十七年，知县卫克堉重建（碑记见「艺文」）。
草地尾桥：在城南里许大圳上，南北孔道。按以上各桥，俱架木为之；此桥独砌以石，倍为巩固。
八掌溪波：在上水崛头，县南□里。乾隆六年，知县何衢详归诸罗山番社，设渡济人。
枋树角渡：在半月庄，县南□十里。乾隆十八年，知县徐德峻批允南浦寺僧人设渡济人，得渡税银三两充为本寺香灯之需。
水溪上渡：在新营保，县南□十里；府治通衢。乾隆十六年，知县周芬斗批允僧人普日设渡济人，所收渡税充为城隍、天后香灯。
急水下溪渡：在盐水港南，县南□十里。乾隆十六年，知县周芬斗批归麻豆社番设渡济人，渡税银五两充茅港尾观音亭香灯。
湾里渡：在湾里溪，县南十里；府治通衢。渡船二只。乾隆六年，知县何衢详归湾里、麻豆二社番轮派驾驶。
大匏仑渡：在大武垄保，县东南□十里。乾隆六年，知县何衢详归大武垄头社番设渡济人。
龙蛟濑渡：在大武垄保，县东南□十里。乾隆六年，知县何衢详归大武垄二社番设渡济人。
走马濑渡：在大武垄保，县东南□里。乾隆六年，知县何衢详归大武垄二社番设渡济人。
榕树王渡：在大槺榔保，县西南□十里。康熙六十一年，知县汪□□批允城隍庙僧人设渡济人，所收渡税充为本庙香灯。
铁线桥渡：在开化里，县东南□十里。渡阔三十余丈。乾隆六年，知县何衢详归麻豆社番设渡济人。
茅港尾渡：在开化里，县西南□十里。乾隆六年，知县何衢详归萧垄社番设渡济人。
萧垄渡：在开化里，县西南□十里。乾隆六年，知县何衢详归萧垄社番设渡济人。
井水港渡：在盐水港，县西南□十里。雍正七年，知县刘良璧批允僧人兴亮设渡济人，渡税银十六两充为城隍庙香灯。乾隆七年，渡夫洪五呈请每年另出银十五两充修盐水港里仁桥费。
鹿场渡：在蚊港口，县西南□十里。乾隆十八年，知县辛竟可批允生员黄国宝设渡济人。
二竹围渡：在井水港下流，县西南□十里。乾隆三年，知县戴大冕批允庄民翁辉设渡济人，年纳城隍庙香灯。
蚊港渡：在盐水西学甲社，县西南□十里。乾隆八年，知县严暻批允港户郑宏宾设渡济人，所收渡税年充港饷。
直加弄港渡：在安定里海■〈氵义〉，县西南□十里。自开辟后，归港户蔡育等设渡济人，年征渡税银四十二两七钱三分零充输港饷。
笃加港小渡：在安定里，县西南□十里。乾隆六年，知县何衢详归萧垄社番设渡济人。
含西港渡：在安定里海■〈氵义〉，县西南□十里。自开辟后，归港户王正雅等设渡济人，年征渡税银四十二两七钱三分零充港饷。
西港仔渡：在安定里海■〈氵义〉，县西南□十里。自开辟后，归港户张助等设渡济人，年征渡税银四十二两七钱三分零充输港饷。
内管寮渡（「旧志」作竿寮）：在安定里萧垄社县西南□十里。雍正八年，知县冯尽善批允生员梅晖设渡济人。
管寮小渡：在安定里海■〈氵义〉，县西南一十里。乾隆十八年，知县徐德峻批允南浦寺僧人设渡济人，渡税银二两零五钱，充本寺香灯。
湾港渡：在木栅保海■〈氵义〉，县西南□十里。康熙三十五年，知县董之弼断归港户卢斗设渡济人，年征渡税银二十七两一钱七分零充输港饷（按该港设立小■〈舟古〉船三十六只，受远近庄民征募输载五谷、籸油等物赴郡起卸。台、凤、诸三县船户分认，递年贴纳本县八房纸笔银三十两。按该港另有小横渡，在湾口渡）。
沙船头渡：在木栅保，县西南□十里。雍正七年，知县刘良璧批允府治天后宫僧人设渡济人，所收渡税充为本宫香灯；续又批允庄民王守涣另设一船，与僧轮流驾驶。
笨港渡：在笨港街，县西三十里。雍正二年，知县孙鲁批允本街天后宫僧人设渡济人，年收渡税充为本宫香灯。
牛椆溪渡（「旧志」作牛朝溪渡）：在江厝店，县北□里。乾隆六年，知县何衢详归打猫社番设渡济人（按外九庄，另有牛朝溪下渡）。
大埔林渡：在打猫保，县北□十里。
朴仔脚渡：在朴仔街，县北□十里。旧有木桥，乾隆二十六年洪水冲坏；今夏秋间，街民缚竹筏济人，不取渡钱。
石龟溪渡：在他里雾保，县北□十里。现归他里雾社番设渡济人。
黄地仑渡：在外九庄，县北□十里。
——按「旧志」载洋仔港渡、马松溪渡，今割归台邑，阿拔泉渡、布屿禀渡、打马辰渡、树仔脚渡、猫儿干渡，今割归彰邑。白须公潭渡、小龟佛拔山渡、拔仔林渡、犁头标渡、檨仔林渡、欧汪溪渡，今俱裁。
彰化县
虎尾溪渡：诸、彰交界处。冬春水涸，沙草茫茫；夏秋雨水溪涨，非船不渡；辰中下二渡（？）。
公豸寮渡、鹿场庄渡。
打马辰渡、树子脚渡、猫儿干渡、双条圳渡：以上四渡俱在东螺溪。
苦零脚渡、大仑脚渡、上渡头渡、西螺中渡：以上四渡俱在西螺。
溪心霸渡、柴坑子渡、大肚溪渡、恶马渡、新庄溪渡：以上五渡俱在大肚溪。
大甲溪渡、阿拔泉渡、浊水溪渡、二八水渡、三条圳渡、枋寮溪渡、大潭墘渡、双溪口渡、柳树滥渡、加滑溪渡、林子潭渡、龙门庄渡、山仔脚渡。
淡水厅
北港塘渡、八里坌渡、关渡门渡、剑潭渡、沙猫树渡、摆接渡。
水利
台湾县
甘棠潭：在保大东里。乡民合筑。以潭水多生甘棠树，故名。
无源潭：在永丰里。
莲花潭：在文贤里。源深，水旱不涸，可以灌田。
王有潭：在仁和里。乡民王有所筑以灌田者。
参差陂：在文贤里二图。红毛时，王参差筑以灌田，故名。
月眉池：在文贤里一图。形如半月。
鸳鸯潭：在文贤里。两潭相连。
鲫鱼潭：在永康、广储西、长兴三里之界，延流三十余里。多生鲫鱼，年有征税；三里藉此灌田。
嵌下陂：地势卑下，乡人筑堤蓄水以灌田。
公爷陂：在新丰里。伪时筑，蓄水以灌田。
弼衣潭：在新丰里香洋子。
鼎济洼：在新港社。产鱼虾。
新港西陂：在新化里。
新港东陂：在新港社。
凤山县
将军陂：在凤山下庄。提督施琅筑陂，名曰新陂。
竹桥陂：在竹桥庄。水源自阿猴林来。
三镇陂：在维新里。
大湖陂：在长治里。
赤山陂：在赤山庄。周围百余丈，注水灌田。
乌树林陂：在维新里。
北领旗陂：在维新里。
中冲崎陂：在仁寿里。
新园陂：在长治里。
硫矿陂：在硫矿港。有泉可灌田。
草潭：在观音山里。蓄水甚多，灌溉甚广。
石螺潭：在仁寿里。
莲池潭：在兴隆庄。即学宫泮池；多莲花，故名。
井水港：在半屏山。水源自观音山出。
菱角港：东灌嘉祥里田，西灌长治、维新二里之田。
红毛寮坑：在依仁里。坑广而流长，大旱水源不竭。
诸罗县
诸罗山大陂：即柴头港陂。源出八掌溪，长可二十余里。大旱不涸。
柳子林陂：源由八掌溪分流，长十余里。大旱不涸。
埔姜林陂：源由八掌溪分流，长可十余里。
马椆陂：源由内山土地公崎流出。
枫子林陂：在下加冬庄东。源出白水溪。
佳走林陂：源由草潭出。
安溪寮陂：源由白水溪分流，长可十余里。灌本庄及涂库子、后镇、上帝庙、竹围后等庄。
王公庙陂：下加冬东南。源由白水溪分流。
新营等庄陂：源由白水溪分流，长可三十里许。
哆啰嘓大陂：源出内山九重溪，长二十余里。灌本庄及龙船窝、埤子头、秀才等庄。大旱不涸。
大脚腿陂：在哆啰嘓南。源出十八重溪，长可十里许。
新陂：在北新庄。源
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>