<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,附录卷上,附录卷下,水经注笺刋误卷一,水经注笺刋误卷二,水经注笺刋误卷三,水经注笺刋误卷四,水经注笺刋误卷五,水经注笺刋误卷六,水经注笺刋误卷七,水经注笺刋">
<meta name="description" content="地理文献考证著作。清赵一清撰。《水经注释》四十卷、附录三卷,五十三万余字。。《水经注笺刊误》十二卷,十七万余字。一清字诚夫,仁和(今浙江杭州市)人。国子监生。赵氏尊其师全祖望之说,以郦道元《水经注》因久传写不仅造成舛误多,且使经注混淆,又有佚卷,故纂是书以正之。成书约在乾隆十九年(1754)。以文义离析原《水经》与道元《注》之文字,用大字与细字分别书写。作者考证、校定、注释文则以双行书写,语不相杂,而文义联贯,统属分明。编者据《唐六典》注称桑钦所引水一百三十七,而今流传本仅一百一十六水;又考宋《崇文总目》">
<title>水经注释_赵一清_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">水经注释</span> <br/>
          作者： <span class="inputVal" id="bkauthor">赵一清</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,山水志,完结</span> <br/>
          字数： <span class="inputVal" id="bknum">[book_length]692864</span> <br/>
          说明： <span class="inputVal" id="bkdec">地理文献考证著作。清赵一清撰。《水经注释》四十卷、附录三卷,五十三万余字。 《水经注笺刊误》十二卷,十七万余字。一清字诚夫,仁和(今浙江杭州市)人。国子监生。赵氏尊其师全祖望之说,以郦道元《水经注》因久传写不仅造成舛误多,且使经注混淆,又有佚卷,故纂是书以正之。成书约在乾隆十九年(1754)。以文义离析原《水经》与道元《注》之文字,用大字与细字分别书写。作者考证、校定、注释文则以双行书写,语不相杂,而文义联贯,统属分明。编者据《唐六典》注称桑钦所引水一百三十七,而今流传本仅一百一十六水;又考宋《崇文总目》载: 《水经注》三十五卷,说明宋代已佚五卷,今本乃为后人将篇帙离析, 以合原卷数,所少二十一水当在已佚卷内。故在全祖望研究成果基础上,探讨原著,博采他书,一一考其所佚二十一水之名。所据有关史志文献颇富,汲取前人成果亦广,考证、补订颇为精赅,更有独创之处。此二编,向为世人所重。明清时研究《水经注》者众多,而以一清与戴震最为有名。是研究《水经注》和地理、方志的重要参考文献。有乾隆十九年(1754)赵氏刊本, 《四库全书》本。</span> <br/>
          封面： <span class="inputVal" id="bkimg">Z_11454.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]水经注释
[book_author]赵一清
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,山水志,完结
[book_length]692864
[book_dec]地理文献考证著作。清赵一清撰。《水经注释》四十卷、附录三卷,五十三万余字。 《水经注笺刊误》十二卷,十七万余字。一清字诚夫,仁和(今浙江杭州市)人。国子监生。赵氏尊其师全祖望之说,以郦道元《水经注》因久传写不仅造成舛误多,且使经注混淆,又有佚卷,故纂是书以正之。成书约在乾隆十九年(1754)。以文义离析原《水经》与道元《注》之文字,用大字与细字分别书写。作者考证、校定、注释文则以双行书写,语不相杂,而文义联贯,统属分明。编者据《唐六典》注称桑钦所引水一百三十七,而今流传本仅一百一十六水;又考宋《崇文总目》载: 《水经注》三十五卷,说明宋代已佚五卷,今本乃为后人将篇帙离析, 以合原卷数,所少二十一水当在已佚卷内。故在全祖望研究成果基础上,探讨原著,博采他书,一一考其所佚二十一水之名。所据有关史志文献颇富,汲取前人成果亦广,考证、补订颇为精赅,更有独创之处。此二编,向为世人所重。明清时研究《水经注》者众多,而以一清与戴震最为有名。是研究《水经注》和地理、方志的重要参考文献。有乾隆十九年(1754)赵氏刊本, 《四库全书》本。
[book_img]Z_11454.jpg


[book_title]提要
钦定四库全书　　　　　史部十一
水经注释　　　　　　　地理类四【河渠之属】附录
水经注笺刋误
提要
【臣】等谨案水经注释四十卷附录二卷水经注笺刋误十二卷
国朝赵一清撰一清字诚夫仁和人郦道元水经注传写舛误其来已久诸家藏本互有校讐而大致不甚相远欧阳元王禕诸人但称经注混淆而己於注文无异词也近时宁波全祖望始自称得先世旧闻谓道元注中有注本双行夹写今混作大字几不可辨一清因从其说辨验文义离析其注中之注以大字细字分别书之使语不相杂而文仍相属考沈约宋书称汉铙歌本大字为词细字为声後人声词合写是以莫辨是传录混淆古有是事又如明嘉靖中所刻齐民要术简端周书曰神农之时天雨粟云云一条崇祯中刻孔子家语本姓解中微国名子爵五字间以注文刻作大字者亦时有之至於巨帙连篇盈四十卷而全部夹注悉误写为正文揆以事理似乎不近姚宏补注战国策范成大作吴郡志并於注中夹注前人尝举以为例而自宋以来未尝有举及水经注者祖望所云先世旧闻不识传於何代载在何书殆出於以意推求而诡称授受然倪思作班马异同以大字细字连书猝难辨析明许相卿改为史汉方驾以班马相同者书於中以马有而班无者侧注於左以班有而马无者侧注於右遂使增删之意开卷厘然而原书仍无改易最为善变一清此书殆亦类是但使正文旁义条理分明是亦道元之功臣矣何必托诸原本效丰坊之故智乎又唐六典注称桑钦所引天下之水百三十七江河在焉今本所刋仅一百一十六水考崇文总目载水经注三十五卷盖宋代已佚其五卷今本乃後人离析篇帙以合原数此二十一水盖即在所佚之中一清证以本注杂采他籍得淦洺滹沱派滋伊瀍涧洛丰泾汭渠获洙滁日南弱黑十八水於?水下分?余水又考验本经知清漳水浊漳水小辽水皆原分为二共得二十九水与六典注原数相符其考据订补亦极精核卷首刋所据以校正者凡四十本虽其中不免影附夸多【如所称黄宗羲本原无成书顾炎武本顾祖禹本□若壉本皆所着书中引用考辨实无核本又黄仪本称其书今归新城王氏池北书库考王士祯没後池北书库所藏皆已散佚见赵执信因园集是其子孙断无收书之事若士祯存时所收则书归王氏在康熙辛卯以前一清年齿亦断不及见也】然旁引博徵颇为淹贯订疑辨讹是正良多自官校宋本以外外间诸刻固不能不以是为首矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
水经注释原序
安定君之注水经虽其于禹贡之故道不能一一追溯而汉晋以後原委毕悉尤详于陂塘堤堰之属固有用之书也乃以过于嗜奇称繁引博反失之龎读者眩焉要其纒络未尝不厘然可按也所苦唐以後无完书据崇文搃目则馆阁所储本亦只三十五卷据元佑无名氏跋则蜀本且只三十卷是以欧阳兖公尚未见四十卷之着录及何圣从本幸复其旧然已云篇帙不无小失而以太平寰宇记诸书校之则逸文之不见于今本者不下数百条说者以为原本当有弱黑泾洛虖沱诸篇而今不可得见矣是岂止小失乎哉然即其所幸存者脱文譌字展转沿褫蔡正甫所谓蜀板迁就之失令人抚卷茫然难以津造虽有好学如柳大中谢耳伯赵清常朱郁仪孙潜夫之徒再四雠定不过正其十之三如盘洲石柱之疑而于其大者未之能及也百年以来乃有专门之学顾亭林顾宛溪黄子鸿胡东樵阎百诗五君子嘅然于正甫补亡之不可得见合羣籍以通之购旧椠以校之竭精思以审之是书始渐见天日同时刘继庄自燕中来亦地学之雄也欲因丽泽之益荟萃为是书之疏而惜其不果然而诸家所论证或以洮水为浇水【东樵】或以荥水为灉水【宛溪】或以漯水有二【百诗】或以砾谿有南北二渠【东樵】或指九江在洞庭而托之许叔重之说【东樵宛溪】斯其过皆不小甚矣稽古之难也杭有赵君东潜者谷林徵士之子也藏书数十万卷甲于东南禀其家庭之密授读书从事于根柢之学一时词章之士莫能抗手爰有笺释之作拾遗纠缪旁推交通裒然成编五君子及继庄之薪火喜有代兴而诸家之毛举屑屑者俛首下风安定至是始有功臣而正甫之书虽谓其不亡可也予家自先司空公先宗伯公先赠公三世皆于是书有校本故予年二十以後雅有志于是书始也衣食奔走近者衰病侵寻双韭山房手校之本更是迭非卒未得毕业睠怀世学不禁慙赧而东潜夺纛而登囊括一切犹以余为卑耳之马不弃其鞅绊岂知羽毛齿革君之余也聊举先世之遗闻以益君则庶几焉谢山全祖望序
盈天地之间数物有万而物莫不始於一说文部叙始一终亥徐楚金曰一天地之始也一气之化也天一生水而地六成之五行之次惟水最先此易数与箕畴互相发也故水浮天而载地元气之布濩筋脉之流通昔贤譔述尊之曰经郦氏条分诠之曰注审其远近之端详其小大之势于是源流之径趣归宿之殊区所谓经水枝水川水者百世悠悠如指诸掌唐六典云天下水泉三亿三万五十九盖若是之夥也观夫善长之为人志气刚毅故起例谨严博览羣书故驰词绚发以视江左诸公习尚浮华竞夸雕组殆羞与绦灌为伍矣後之职志方舆者如李宏宪乐子正王正仲之流莫不掇其菁英奉为蓍蔡其间缺失五卷始记于崇文总目暨宋南渡中原文献或失其传学士大夫罕言其义虽尝补于元刋于明日月寖久譌舛实多南州朱郁仪中尉起而笺之疑人之所难疑发人之所未发论者以为三百年来有数之作余爱之重之忘其固陋而为之释释之云者所以存朱氏之是兼弼郦亭之违也录取片长便成佳证助之张目足为快心若夫笺有缪盭则削而投之所遗漏则补之别为刋误不欲羼入卷中惑人视听间关岁月始勒成编余因思水之为道也由人之治与不治耳治之则为利甚溥不治则为患甚钜而是书又在人之能读与否耳善读者追惟古帝洚水警予之心用致地平天成之业而况农田水利之兴庆流于宗社泽被于生民关中郑国之渠秦所以卒兼诸侯也塞下宜禾之府汉所以遂威絶域也陈协代龙之堰安平沁口之堨智通在我云雨由人干戈扰攘之际曷常废浚遏之勤乎且夫李冰之平溷崖杨涣之开石牛周君光泷水之勲张景明漳河之绩载籍书之于今为烈彼杜君卿之不揆颠末横肆讥平卤莽灭裂斯已过矣鸣呼八枝代絶九画茫茫河身南徙淮不敌黄二渠不酾四渎或亡岂天数之使然抑人谋之不臧也若乃絺章绘句蹑影希声规索枕中之秘窃侈谈柄之助风斯愈下吾无取焉
乾隆十九年仲冬上旬琼华街散人东潜赵一清述

[book_title]目录
钦定四库全书
水经注释目录
卷一
河水一【汉书地理志金城郡河关县积石山在西南羌中河水行塞外东入塞内至章武入海过郡十六行九千四百里一清按河自章武入海之道水经则叙于浊漳水篇胡朏明以浊漳即古徒骇河所行河去而漳得擅其流汉人指此为禹河然云过郡六以水经考之河自黎阳以上所过有金城天水武威安定北地朔方五原云中定襄雁门西河上郡河东冯翊河内凡十六郡黎阳以下大河故渎所经有魏郡东郡清河平原信都勃海又六郡共二十二郡考禹河所过有魏郡广平钜鹿信都勃海而无东郡清河平原是过郡二十一也又自章武东出为逆河迳骊成至絫县碣石山又过郡二右北平辽东合计过二十六郡班固云过郡十六殊不可解自禹告成之年下逮周齐桓之世九河已亡其八後数十岁为定王五年己未当鲁宣之七年而河遂东徙凡一千六百余岁】
卷二
河水二
卷三
河水三
卷四
河水四
卷五
河水五
漯水【汉志东郡东武阳县禹治漯水东北至千乘入海过郡三行千二十里又平原郡高唐县桑钦言漯水所出】
卷六
汾水【汉志太原郡汾阳县北山汾水所出西南至汾隂入河过郡二行千二百里冀州濅】浍水【说文浍水出靃山西南入汾】
涑水【续汉书郡国志闻喜邑有涑水一清按汉志莽改河东郡曰兆队左邑曰兆亭兆即洮洮水即涑水也】
文水【一清按元和郡县志太平寰宇记作文谷水以此水出文谷也随置文水县因水受氏焉】原公水【一清按原公水即原过水出原过祠下者也】
洞涡水【魏书地形志太原郡晋阳县同过水出木瓜岭一出沾岭一出大廉山一出原过祠下五水合故曰同过西南入汾】
晋水【汉志太原郡晋阳县龙山晋水所出东入汾】
湛水【说文湛水豫章浸一清按章字误也当作州】
卷七
济水一【汉志河东郡垣县禹贡王屋山在东北沇水所出东南至武德入河轶出荥阳北地中又东至琅槐入海过郡九行千八百四十里】
卷八
济水二
卷九
清水【汉志魏郡内黄县清河水出南】
沁水【汉志上党郡谷远县羊头山世靡谷沁水所出东南至荥阳入河过郡三行九百七十里师古曰今沁水至怀州武德入河此云荥阳疑转写错悮一清按水经用山经之文故主涅县】淇水【汉志河内郡共县北山淇水所出东至黎阳入河一清按道元以是文载于浊漳水注中淇水入白沟以入清河而归于海盖曹公遏之北注故清河口有淇河口之称也】
荡水【汉志河内郡荡隂县荡水东至内黄泽】
洹水【说文洹水在齐鲁间一清按齐字误当作晋见本篇注引说文并字林可证】
卷十
浊漳水【汉志上党郡长子县鹿谷山浊漳水所出东至邺入清漳阚駰曰浊漳即潞水为冀州浸】
清漳水【汉志上党郡沾县大黾谷清漳水所出东北至邑成入大河过郡五行千六百八十里冀州川一清按汉志所云则浊漳自邺县以下皆清漳之流也黾当作□即要字邑成是阜成之讹】
【补】滏水【一清按魏都赋曰北临漳滏是也】
【补】洺水【一清按说文洺水名初学记引水经注曰洺水一名漳水】
卷十一
易水【汉志涿郡故安县阎乡易水所出东至范阳入濡并州寖亦至范阳入涞师古曰言易水又至范阳入涞也】
滱水【汉志代郡灵丘县滱河东至文安入大河过郡五行九百四十里并州川】
【补】滹沱水【一清按汉志代郡卤城县虖河河东至参合入虖池别过郡九行千三百四十里并州川从河东至文安入海过郡六行千三百七十里参合是参户之误别下落河字河间国弓高县虖池别河首受虖池河东至平舒入海是也从河见浊漳水注】
【补】????水【一清按说文????水出雁门葰人戍夫山东北入海初学记引本注????水南流所播为泽俗名天井淀明实录太仆少卿何栋言唐滋沙鸭四水由保真定会于河间天津入海唐即滱水滋亦为大川沙即派河鸭河本名鸦儿河即滹沱之漫流四水相敌????河虽不见汉志当据许氏之书补之】
【补】滋水【一清按汉志常山郡南行唐县牛饮山白陆谷滋水所出东至新市入虖池水说文作白陉谷俗本汉书误也】
卷十二
圣水【一清按圣水不见汉志其源惟记于古碑而桃水涿水垣水之见于汉志者皆载入篇中】巨马水【汉志代郡广昌县涞水东南至容城入河过郡三行五百里并州寖】
卷十三
?水【汉志雁门郡隂馆县累头山治水所出东至泉州入海过郡六行千一百里师古曰治音戈之反燕剌王传作台字一清按今误本作湿水依说文校正详本卷?余水同】
卷十四
?余水【汉志上谷郡军都县温余水东至路南入沽一清按此即温字讹误之始】沽水【汉志渔阳郡渔阳县沽水出塞外东南至泉州入海行七百五十里】
鲍丘水【一清按鲍丘水出自戎方不见汉志而浭水灅水之见于汉志者皆载入篇中】濡水【汉志渔阳郡白檀县洫水出北蛮夷师古曰洫音呼鵙反辽西郡肥如县元水东入濡水濡水南入海阳一清按洫水道元注引地理志作濡水洫字误也南入海阳当作南至海阳入海】辽水【汉志辽东郡望平县大辽水出塞外南至安市入海行千二百五十里】
小辽水【汉志元莬郡高句丽县辽山辽水所出西南至辽队入大辽水】
浿水【汉志乐浪郡浿水县浿水西至增地入海说文浿水出乐浪镂方东入海一曰出浿水县】
卷十五
洛水【汉志宏农郡上洛县禹贡雒水出冢领山东北至巩入河过郡二行千七十里豫州川】伊水【汉志宏农郡卢氏县熊耳山在东伊水出东北入雒过郡二行四百五十里】瀍水【汉志河南郡谷成县禹贡瀍水出朁亭北东南入雒】
涧水【汉志宏农郡新安县禹贡涧水在东南入雒一清按禹贡伊洛瀍涧既入于河明四水之相敌也孔頴达正义以为伊瀍涧三水入洛合流入河然所出之源既异水经漾沔自分淮泗各殊是其例也况涧水下流兼被谷水之称水经尚不并谷于涧而乃附三水于洛乎禹贡导水明云导洛自熊耳东会于涧瀍又东会于伊又东北入于河战国时以河洛伊为三川张仪曰三川周室天下之市朝也秦以之置郡而周灵王二十二年谷洛鬭说者谓涧水于是始有谷水之称谷即涧也观此则安见三水之弱小于洛而仅仅附见也哉宋林少頴曰据伊瀍涧入于洛而洛入于河禹贡则以四水列言者曾氏曰汉水入江以入海而荆州言江汉朝宗于海与此同意盖其水之大小相敌也可为先得我心矣三水宜并列于目故详着焉善乎胡胐明之言曰古时涧水经河南故城西入洛瀍水经河南故城东入洛故涧水东瀍水西为王城而瀍水东为下都洛诰之文甚明也自周灵王壅谷水使东出于王城之北则其势必入于瀍水而合流历王城之东以南注于洛时二水犹未经洛阳城也迨东汉建都于此自河南县东十五里之千金堨引水绕都城南北以通漕而瀍水始与谷水俱东注矣古时瀍不合涧亦不过洛阳县南而未至偃师也】
卷十六
谷水【汉志宏农郡黾池县谷水出谷阳谷东北至谷城入雒】
甘水【续志河南尹河南县有甘城刘昭补注杜预曰县西南有甘泉京相璠土地名曰甘水北入洛】
漆水【汉志右扶风漆县漆水在县西说文漆水出右扶风杜陵岐山东入渭一曰入洛】滻水【说文滻水出京兆蓝田入灞地形志京兆郡山北县苦谷滻水出焉一清按汉志谓之沂水】
?水【汉志北地郡直路县沮水出东西入洛一清按沮水当依说文作?水侧加切又说文是出西东入洛与汉志异】
【补】洛水【汉志北地郡归德县洛水出北蛮夷中入河左冯翊□德县洛水东南入渭一清按周礼雍州浸曰渭洛孔安国尚书传雍州曰漆沮之水已从入渭导渭曰漆沮二水名亦曰洛水出冯翊北说文洛水出左冯翊归德北夷界中东南入渭归德属北地郡许氏误也然则班志所云入河者盖由渭以达于河也此与出自熊耳会伊入河之洛截然不同】
卷十七
渭水上【汉志陇西郡首阳县禹贡鸟鼠同穴山在西南渭水所出东至?司空入河过郡四行千八百七十里雍州濅】
卷十八
渭水中
卷十九
渭水下
【补】丰水【汉志右扶风鄠县酆水出东南北过上林入渭一清按禹贡漆沮既从丰水攸同诗大雅丰水东注维禹之绩丰亦入渭之大川也】
【补】泾水【汉志安定郡泾阳县开头山在西禹贡泾水所出东南至阳陵入渭过郡三行千六十里雍州川一清按说文泾水出安定泾阳幵头山东南入渭雝州之川也】
【补】汭水【汉志右扶风汧县芮水出西北东入泾雍州川一清按说文汭水相入也师古曰汭在】卷二十
漾水【汉志陇西郡氐道县禹贡养水所出至武都入汉师古曰字本作漾或作瀁又西县禹贡嶓冢山西汉水所出南入广汉白水东南至江州入江过郡四行二千七百六十里】
丹水【汉志宏农郡丹水县丹水出上雒冢领山东至析入钧】
卷二十一
汝水【汉志汝南郡定陵县高陵山汝水出东南至新蔡入淮过郡四行千三百四十里应劭曰汝水出弘农入淮一清按颍川郡亦有定陵县有东不羮城莽曰定城者也续志颍川有定陵而汝南无之其颍川之定陵云有东不羮刘昭补注引地道记云高陵山汝水所出盖合前书二县而一之】
卷二十二
颍水【汉志颍川郡阳城县阳乾山颍水所出东南至下蔡入淮过郡三行千五百里荆州濅】洧水【汉志颍川郡阳城县阳城山洧水所出东南至长平入颍过郡三行五百里】潩水【汉志河南郡密县大騩山潩水所出南至临颍入颍一清按说文潩与职切又有瀷水亦出河南密县东入颍音与职切二水字形相近音声又同似是一水而重出者】
潧水【说文潧水出郑国诗曰潧与洧方涣涣兮】
渠水【汉志河南郡荥阳县狼荡渠首受泲东南至陈入颍过郡四行七百八十里一清按水经潧水下有渠水即蒗荡渠实大川也宜着于篇目善乎禹贡锥指之言曰自荥阳引河後递加疏导枝津交络名称□见使後人目眩心揺今综其大略以蒗荡渠为主水经注云渠水自河与济乱流东迳荥泽北东南分济历中牟县之圃田泽与阳武分水又东南为官渡水又东至浚仪县左则故渠出焉秦始皇二十二年王贲断故渠引水东南出以灌大梁谓之梁沟世遂目故渠曰隂沟而以梁沟为蒗荡渠隂沟东南至大梁城合蒗荡渠其东导者为汳水至蒙县为获水又东至彭城县入泗蒗荡渠自大梁城南南流为鸿沟鸿沟又兼沙水之目沙水东南流至新阳县为百尺沟注于颍水此即班固所谓蒗荡渠首受泲东南至陈入颍者也其一水自百尺沟分出东南流至义城县西而南注淮谓之沙汭沙水所出又有睢水涡水睢水自陈留县首受蒗荡渠东南流至下相县入泗涡水自扶沟县首受蒗荡渠东南流至义城县南而东注淮以上诸渠同源于出河之济故言鸿沟者指此为鸿沟言蒗荡渠者指此为蒗荡渠言汴水者指此为汴水言浚仪渠者指此为浚仪渠皆以下流之目追被上源也此外有济隧上承河水于卷县北河南流与出河之济会自于岑造八激堤而其流遂断其言至为明晰今隂沟汳睢瓠子诸水皆自为一篇而渠水无称焉岂郦氏原书如是乎要为後来之脱误无疑也】
卷二十三
隂沟水【汉志淮阳国扶沟县涡水首受狼荡渠东至向入淮过郡三行千里】
汳水【汉志河南郡荥阳县卞水在西南说文汳水受陈留浚仪隂沟至蒙为雝水入于泗徐铉曰今作汴非是】
获水【一清按汉志梁国蒙县获水首受甾获渠东北至彭城入泗过郡五行五百五十里一清按汳水虽亦至梁郡蒙县为濉水自与出蒙县北之获水源流有别今本篇目不具更列之】
卷二十四
睢水【汉志陈留郡浚仪县睢水首受狼荡渠水东至取虑入泗过郡四行千三百六十里又沛郡茫县应劭曰睢水出焉】
瓠子水【汉志陈留郡封丘县濮渠水首受泲东北至都关入羊里水过郡三行六百三十里一清按濮渠即瓠子河】
汶水【汉志泰山郡汶水出莱母西入济又莱芜县原山禹贡汶水出西南入泲汶水桑钦所言按司马彪郡国志云莱芜有原山潘水出刘昭补注杜预曰汶水出然则潘水有异名乎】
卷二十五
泗水【汉志济隂郡乘氏县泗水东南至睢陵入淮过郡六行千一百一十里又鲁国卞县泗水西南至方与入沛过郡三行五百里青州川一清按班固所云若二水者及读道元注济水篇云乘氏无泗水乃菏水方知泗字是菏字之误然则出卞者是也入沛当作入泲】
沂水【汉志泰山郡盖县沂水南至下邳入泗过郡五行六百里青州濅说文沂水出东海费东西入泗一曰沂水出泰山盖青州浸】
洙水【一清按汉志泰山郡盖县临乐子山洙水所出西至盖入池道元注以池为泗之误说文云出临乐山无子字世本目缺今补】
卷二十六
沭水【汉志琅琊郡束莞县术水南至下邳入泗过郡三行七百一十里青州寖师古曰术水即沭水】
巨洋水【汉志琅琊郡朱虚县凡山丹水所出东北至夀光入海】
淄水【汉志泰山郡莱芜县原山淄水所出东至博昌入泲幽州濅又千乘郡博昌县时水东北至钜定入马车渎幽州濅】
汶水【汉志琅琊郡朱虚县东泰山汶水所出东至安丘入维师古曰前言汶水出莱芜入济今此又言出朱虚入维将桑钦所说有异或者有二汶水乎一清按此即所谓东汶非禹贡之汶也】潍水【汉志琅琊郡箕县禹贡潍水北至昌都入海过郡三行五百三十里兖州濅一清按北海郡有都昌县昌都字倒互耳】
胶水【汉志琅琊郡邞县胶水东至平度入海】
卷二十七
沔水上【汉志武都郡沮县沮水出东狼谷南入沙羡入江过郡五行四千里荆州川一清按世本沔水分上中下三篇今移下篇接上篇之末省去中篇之目改为上下二篇】
卷二十八
沔水下
卷二十九
潜水【汉志巴郡宕渠县符特山在西南潜水西南入江不曹水出东北南入灊徐谷说文汉出为潜】
湍水【汉志宏农郡析县黄水出黄谷鞠水出析谷俱东至郦入湍水】
汮水【汉志宏农郡卢氏县熊耳山在东育水南至顺阳入沔过郡二行六百里一清按育即汮也宏农郡丹水县下作钧师古曰钧亦水名也音均】
粉水【太平寰宇记粉水出房陵县北永林山一清按粉水不见汉志即上粉县亦莫能定为何时所置姑以乐史所云补之】
白水【一清按此即汉志所谓蔡阳白水乡也舂陵之封徙于此】
泚水【汉志南阳郡泚阳县应劭曰泚水东入蔡一清按泚水今误本汉书俱作沘当以水经注正之】
卷三十
淮水【汉志南阳郡平氏县禹贡桐柏大复山淮水所出东南至淮陵入海过郡四行三千二百四十里青州川】
卷三十一
滍水【汉志南阳郡鲁阳县鲁山滍水所出东北至定陵入汝】
淯水【汉志南阳郡郦县育水出西北南入汉说文淯水出宏农卢氏山东南入沔或曰出郦山西】
?水【汉志汝南郡?强县应劭曰?水出颍川阳城说文?水出颍川阳城少室山东入颍】灈水【汉志汝南郡灈阳县应劭曰灈水出吴房东入瀙】
瀙水【汉志南阳郡舞隂县中隂山瀙水所出东至蔡入汝一清按水经是上蔡入汝今本汉书落上字说文瀙水出南阳中阳山入颍】
潕水【汉志颍川郡舞阳县应劭曰舞水出南一清按说文潕水出南阳舞隂东入颍今本汉书出南下落阳字潕隂南阳之属县也】
溳水【说文溳水出南阳蔡阳东入夏水】
卷三十二
漻水【一清按汉志无漻水说文漻清深也亦不云是水名】
蕲水【说文江夏有蕲春亭徐铉曰按说文无蕲字他书亦无此篇下有?字注云江夏平春亭名疑相承误重出一字渠支切又说文?从艹?声江夏平春有?亭语斤切一清按江夏有蕲春县晋改曰蕲阳是因蕲水得名不知鼎臣何以云尔】
决水【汉志庐江郡雩娄县决水北至蓼入淮又有灌水亦北至蓼入决过郡二行五百一十里一清按入淮之淮即灌水非出桐柏之淮水者也】
沘水【汉志庐江郡灊县沘山沘水所出北至夀春入芍陂】
泄水【说文泄水受九江博安洵波入氐一清按全氏祖望曰洵波当是芍陂之误又九江不闻有氐水盖泄水合沘水以入淮而或误以为入沘水经泚水篇云泄水从南来注之善长纠之曰泚阳无泄水盖误引夀春之沘泄耳又因泚讹而为氐】
肥水【汉志九江郡合肥县应劭曰夏水出父城至此与淮合故曰合肥一清按所谓夏水即汉志沛郡城父县之夏肥水也然夏肥与肥隔淮南北仲瑗合而一之误矣】
施水【一清按施水合肥故县有合肥之称水经不溯其所出而曰亦从广阳乡东南入湖与全书义例多所未合】
【补】滁水【一清按说文滁水名唐六典七曰淮南道其大川有滁肥之水巢湖在焉是也】沮水【汉志汉中郡房陵县东山沮水所出东至郢入江行七百里】
漳水【汉志南郡临沮县禹贡南条荆山在东北漳水所出东至江陵入阳水阳水入沔行六百里】
夏水【汉志南郡华容县夏水首受江东入沔行五百里又武都郡武都县东汉水受氐道水一名沔过江夏谓之夏水入江又江夏郡注引应劭曰沔水自江别至南郡华容县为夏水过郡入江故曰江夏一清按本篇注引仲瑗语与孟坚南郡下分注合是文则又主康成之说自相矛盾道元故起而纠正之】
羌水【汉志陇西郡羌道县羌水出塞外南至隂平入白水过郡三行六百里又广汉郡甸氐道县白水出徼外东至葭萌入汉过郡一行九百五十里】
涪水【汉志广汉郡刚氐道县涪水出徼外南至垫江入汉过郡二行千六十九里】梓潼水【汉志广汉郡梓潼县五妇山驰水所出南入涪行五百五十里应劭曰潼水所出南入垫江一清按据经文当作梓潼水】
涔水【一清按汉志汉中郡南郑县旱山池水所出东北入汉无涔水其安阳县鬵谷水出西南北入汉即涔水也道元载于沔水注中】
卷三十三
江水上【汉志蜀郡湔氐道县禹贡岷山在西徼外江水所出东南至江都入海过郡七行二千六百六十里一清按今本汉书误也宋本是过郡九行七千六百六十里又庐江郡寻阳县九江在南皆东合大江禹贡锥指曰今江水所过於汉为蜀郡犍为巴郡南郡长沙江夏豫章庐江丹阳会稽广陵凡十郡一国又水经江水东迳宜昌县之流头滩注引袁山松曰自蜀至此五千余里干宝晋纪云纪陟对司马昭曰西陵至江都五千七百里宣昌今宜都也在西陵之东诚如所言则江自岷山至江都入海行万余里易祓曰江源自松州交川县至夷陵凡四千三百三十里自夷陵至泰州凡三千六百三里江自松潘至泰州行七千九百六十里自泰州至海门又四百里通计八千三百余里据此则俗本汉书固非而宋本亦未合也】
卷三十四
江水中
卷三十五
江水下
卷三十六
青衣水【汉志蜀郡青衣县禹贡蒙山谿大渡水东南至南安入渽一清按道元引此文在江水篇渽乃涐之误蒙山谿即青衣水大渡水即沬水也】
桓水【汉志蜀郡桓水出蜀山西南行羌中入南海】
若水【汉志蜀郡旄牛县若水出徼外南至大莋入绳过郡二行千六百里】
沬水【一清按即汉志蜀郡青衣县之大渡水也又续志蜀郡属国汉嘉故青衣刘昭补注引华阳国志曰有沬水从卭来出岷江又从岷山西来合郡下青衣水入大江】
延江水【一清按延江水不见汉志而牂柯郡龞县之鼈水犍为郡符县之温水黚水皆载入卷中又此下俗本有沅酉水篇目卷中只有经文一句而酉水源流附见沅水注且南方之水无沅酉之名盖是延江水注尾结语而误以为经者今注既改正并削其目】
存水【一清按汉志犍为郡?县不云有水而郁林郡定周县水首受无歛据道元注似在?为存水在定周为周水也】
温水【汉志牂柯郡镡封县温水东至广郁入郁过郡二行五百六十里】
卷三十七
淹水【说文淹水出越嶲徼外东入若水】
叶榆水【汉志益州郡叶榆县叶榆泽在东】
夷水【汉志南郡巫县夷水东至夷道入江过郡二行五百四十里】
油水【汉志南郡高成县洈山洈水所出东入繇繇水南至华容入江过郡二行五百里说文油水出武陵孱陵西东南入江】
澧水【汉志武陵郡充县历山澧水所出东至下隽入沅过郡二行一千二百里一清按据道元注特其支流入沅耳】
沅水【汉志牂柯郡故且兰县沅水东南至益阳入江过郡二行二千五百三十里】泿水【汉志武陵郡镡成县康谷水南入海一清按康谷水岂即泿水乎】
卷三十八
资水【汉志零陵郡都梁县路山资水所出东北至益阳入沅过郡二行千八百里】涟水【一清按涟水不见汉志道元所谓资水之别是也】
湘水【汉志零陵郡零陵县阳海山湘水所出北至酃入江过郡二行二千五百三十里】漓水【汉志零陵郡零陵县又有离水东南至广信入郁林一清按班固但记漓水于零陵县下耳初不云出阳海山也道元不知以为湘漓同源此大缪也漓水乃牂柯江下流至秦史禄始通之于湘所谓灵渠者也见范成大桂海虞衡志】
溱水【汉志桂阳郡临武县秦水东南至浈阳入滙行七百里】
卷三十九
□水【汉志桂阳郡桂阳县滙水南至四会入郁林过郡二行九百里一清按滙当依说文作□云水出桂阳卢聚山□浦为桂水溱水经云过浈阳县出洭浦关与桂水合南入于海注云溱水又南注于郁而入海其言与班固合应劭云含洭洭水所出东北入沅道元起而纠正之说文□浦下落关字】
□水【说文□水出桂阳南平西入营道从水□声一清按据水经当云西至营道入湘】锺水【一清按锺水水经有漼水之称乃俗传之误亦即桂水也道元故特起而纠正之】耒水【汉志桂阳郡郴县耒山耒水所出西至湘南入湘】
洣水【汉志长沙国茶陵县泥水西入湘行七百里】
漉水【一清按罗含湘中记曰渌水注湘】
浏水【一清按罗含湘中记曰浏水注湘】
?水【说文?水出豫章艾县西入湘】
赣水【汉志豫章郡赣县豫章水出西南入大江又雩都县湖汉水东至彭泽入江行千九百里一清按此即道元注所云豫章水右通湖汉水者也】
庐江水【汉志庐江郡庐江出陵阳东南北入江】
卷四十
渐江水【汉志丹阳郡黝县渐江水出南蛮夷中东入海一清按说文云渐水出丹阳黝南蛮中东入海又云江水东至会稽山阴为浙江续志会稽郡山阴有浙江刘昭补注引郭璞注山海经曰江出歙县玉山】
斤江水【汉志郁林郡领方县有斤员水】
日南水【汉志日南郡有小水十六并行三千一百八十里属交州一清按今卷末有容容诸水注云右三十水从江已南至日南郡数与班志不合实即是水也当补列于目】
【补】弱水【说文弱水自张掖删丹西至酒泉合黎余波入于流沙桑钦所说】
【补】黑水【汉志益州郡滇池县有黑水祠一清按禹贡山水泽地所在篇有合黎山则弱水所经也三危山则黑水所经也二水为雍梁之大川水经不应遗之史记索隐尚书正义俱引其书则是二篇亦在失亡之列致使言禹贡者莫能详二水之源流惜哉】
禹贡山水泽地所在【一清按卷尾嵩高为中岳已下至三澨池是释禹贡山水泽地所在凡六十今本不具于目似亦缺漏】

[book_title]卷一
钦定四库全书
水经注释卷一
仁和赵一清撰
河水一
崑仑虚在西北
山三成为崑仑丘崑仑说曰崑仑之山三级下曰樊桐一名板松二曰玄圃一名阆风上曰层城一名天庭是谓太帝之居
去嵩高五万里地之中也
禹本纪与此同高诱称河出崑山伏流地中万三千里禹导而通之出积石山按山海经自崑仑至积石一千七百四十里自积石出陇西郡至洛准地志可五千余里又按穆天子传天子自崑仑山入于宗周乃里西土之数自宗周瀍水以西至于河宗之邦阳纡之山三千有四百里自阳纡西至河首四千里合七千四百里【一清按三国志蜀书郤正传其释讥曰阳盱请而洪灾息裴松之注引淮南子曰禹为水以身请于阳盱之阿即阳纡也汉志冀州薮曰阳纡尔雅作阳陓又一阳纡也】外国图又云从大晋国正西七万里得崑仑之虚诸仙居之数说不同道阻且长经记绵褫水陆路殊径复不同浅见末闻非所详究不能不聊述闻见以志差违也
其高万一千里
山海经称方八百里高万仭郭景纯以为自上二千五百余里淮南子称高万一千里百一十四步三尺六寸
河水
春秋说题辞曰河之为言荷也荷精分布怀隂引度也释名曰河下也随地下处而通流也考异邮曰河者水之气四渎之精也所以流化元命苞曰五行始焉万物之所由生元气之腠液也管子曰水者地之血气筋脉之通流者故曰水具财也五害之属水最为大水有大小有远近水出山而流入海者命曰经水引他水入於大水及海者命曰枝水出於地沟流於大水及於海者又命曰川水也庄子曰秋水时至百川灌河经流之大孝经援神契曰河者水之伯上应天汉新论曰四渎之源河最高而长从高注下水流激峻故其流急徐干齐都赋曰川渎则洪河洋洋发源崑仑九流分逝北朝沧渊惊波沛厉浮沬扬奔风俗通曰江淮河济为四渎渎通也所以通中国垢浊白虎通曰其德着大故称渎释名曰渎独也各独出其所而入海
出其东北陬
山海经曰崑仑虚在西北河水出其东北隅尔雅曰色白所渠并千七百一川色黄物理论曰河色黄者衆川之流盖浊之也百里一小曲千里一曲一直矣汉大司马史张仲功【一清按汉书沟洫志大司马史张戎师古曰杂论云字仲功习灌溉事也】议曰河水浊清澄一石水六斗泥而民竞引河溉田令河不通利至三月桃花水至则河决以其噎不泄也禁民勿复引河是黄河兼浊河之名矣述征记曰盟津河津恒浊方江为狭比淮济为阔寒则氷原数丈氷始合车马不敢过要须狐行云此物善听氷下无水乃过人见狐行方渡余按风俗通云里语称狐欲渡河无如尾何且狐性多疑故俗有狐疑之说亦未必一如缘生之言也
屈从其东南流入于渤海
山海经曰南即从极之渊也一曰中极之渊深三百仭唯冯夷都焉【一清按山海经本作氷夷郭璞注氷夷冯夷也即河伯也】括地图曰冯夷恒乘云驾二龙河水又出於阳纡陵门之山而注於冯逸之山穆天子传曰天子西征至阳纡之山河伯冯夷之所都居【一清按穆天子传本作无夷注无夷冯夷也】是惟河宗氏天子乃沈珪璧礼焉河伯乃与天子披图视典以观天子之宝器玉果璿珠烛银金膏等物皆河图所载河伯以礼穆王视图方乃导以西迈矣粤在伏羲受龙马图於河八卦是也故命历序曰河图帝王之阶图载江河山川州界之分野後尧坛於河受龙图作握河记逮虞舜夏商咸亦受焉李尤盟津铭洋洋河水朝宗于海径自中州龙图所在淮南子曰昔禹治洪水具祷阳纡盖於此也高诱以为阳纡秦薮非也释氏西域志曰阿耨达大山其上有大渊水宫殿楼观甚大焉山即崑仑山也穆天子传曰天子升崑仑封丰隆之葬【何氏焯曰吴中沈本作莾】丰隆雷公也雷电龙【笺曰三字误一清按三字句截龙即垄字古字通周沔水注龙下地名也有丘郭坟墟即是此义】即阿耨达宫也其山出六大水山西有大水名新头河郭义公广志曰甘水也在西域之东名曰新陶水山在天竺国西水甘故曰甘水有石盐白如水精火煅则破而用之康泰曰安息月支天竺至伽那调御皆仰此盐释法显曰度葱岭已入北天竺境於此顺岭西南行十五日其道艰阻崖岸险絶其山唯石壁立千仭临之目眩欲进则投足无所下有水名新头河昔人有凿石通路施倚梯者凡度七百梯度已蹑县絙过河河两岸相去咸八十步九译所絶汉之张骞甘英皆不至也余诊诸史传即所谓罽宾之境有磐石之磴道狭尺余行者骑步相持絙桥相引二十余里方到县度阻险危害不可胜言郭义恭曰乌秅之西有县度之国山谿不通引绳而度故国得其名也【一清按後汉书章怀注引西域传曰悬度者石山也谿谷不通以绳索相引而度去阳关五千八百五十里又曰其处在皮山国以西罽宾国之东也】其人山居佃于石壁间累石为室民接手而饮所谓猨饮也有白草出小步马有驴无牛是其县度乎释法显又言渡河便到乌苌国乌苌国即是北天竺佛所到国也佛遗足迹於此其迹长短在人心念至今犹尔及晒衣石尚在新头河又西南流屈而东南流迳中天竺国两岸平地有国名毗荼佛法兴盛又迳捕那般河河边左右有二十僧伽蓝此水迳流摩头罗国而下合新头河自河以西天竺诸国自是以南皆为中国人民殷富中国者服食与中国同故名之为中国也泥洹已来圣衆所行威仪法则相承不絶自新头河至南天竺国迄于南海四五万里也释氏西域记曰新头河经罽宾犍越摩诃剌诸国而入南海是也阿耨达山西南有水名遥奴山西南小东有水名萨罕小东有水名恒伽此三水同出一山俱入恒水康泰扶南传曰恒水之源乃极西北出崑仑山中有五大源诸水分流皆由此五大源枝扈黎大江出山西北流东南注大海枝扈黎即恒水也故释氏西域志有恒曲之目恒北有四国最西头恒曲中者是也有拘夷那喝国南城传曰恒水东南流迳拘夷那喝国南城北双树间有希连禅河河边世尊於此北首般泥洹分舍利处支僧载外国事曰佛泥洹後天人以新白緤裹佛以香花供养满七日盛以金棺送出王宫渡一小水水名醯兰那去王宫可三里许在宫北以旃檀木为薪天人各以火烧薪薪了不然大迦叶从流沙还不胜悲号感动天地从是之後他薪不烧而自然也王歛舍利用金作斗量得八斛四斗诸国王天龙神王各得少许齎还本国以造佛寺阿育王起浮屠於佛泥洹处双树及塔今无复有也此树名娑罗树其树花名娑罗佉也此华色白如霜雪香无比也竺枝扶南记曰林杨国去金陈国步道二千里车马行无水道举国事佛有一道人命过烧葬烧之数千束樵故坐火中乃更着石室中从来六十余年尸如故不朽竺枝目见之夫金刚常住是明永存舍利刹见毕天不朽所谓智空罔穷大觉难测者矣其水乱流注於恒恒水又东迳毗舍利城北释氏西域志曰毗舍利维邪离国也支僧载外国事曰维邪离国去王舍城五十由旬城周圆三由旬维诘家在大城里宫之南去宫七里许屋宇坏尽惟见处所尔释法显云城北有大林重阁佛住於此本庵婆罗女家施佛起塔也城之西北三里塔名放弓仗恒水上流有一国王国王小夫人生肉胎大夫人妬之言汝之生不祥之徵即盛以木函掷恒水中下流有国王游观见水上木函开看见千小儿端正殊好王取养之遂长大甚健勇所往征伐无不摧伏次欲伐父王本国王大忧愁小夫人问何故忧愁王曰彼国王有千子勇健无比欲来伐吾国是以愁尔小夫人言勿愁但於城西作高楼贼来时置我楼上则我能却之王如是言贼到小夫人於楼上语贼云汝是我子何故反作逆事贼曰汝是何人云是我母小夫人曰汝等若不信者尽张口仰向小夫人即以两手捋乳乳作五百道俱坠千子口中贼知是母即放弓仗二父王作是思惟皆得辟支佛今其塔犹在後世尊成道告诸弟子是吾昔时放弓仗处後人得知於此处立塔故以名焉千小儿者即贤刼千佛也释氏西域志曰恒曲中次东有僧迦扇柰掲城即佛下三道宝阶国也法显传曰恒水东南流迳僧迦施国南佛自忉利天东下三道宝阶为母说法处宝阶既没阿育王於宝阶处作塔後作石柱柱上作师子像外道少信师子为吼怖效心诚恒水又东迳罽宾饶夷城南城南接恒水城之西北六七里恒水北岸佛为诸弟子说法处恒水又东南迳沙祗国北出沙祗城南门道东佛嚼杨枝刺土中生长七尺不增不减今犹尚在恒水又东南迳迦维罗卫城北故曰净王宫也城东五十里有王园园有池水夫人入池洗浴出池北岸二十步东向举手攀树生太子太子堕地行七步二龙吐水浴太子遂成井池衆僧所汲养也太子与难陀等扑象角力射箭入地今有泉水行旅所资饮也释氏西域记曰城北三里恒水上父王迎佛处作浮图作父抱佛像外国事曰迦维罗越国今无复王也城池荒秽惟有空处有优婆塞姓释可二十余家是昔净王之苗裔故为四姓住在故城中为优婆塞故尚精进犹有古风彼日浮图坏尽条王弥更修治一浮图私诃条王送物助成今有十二道人住其中太子始生时妙后所攀树树名须迦【朱氏谋?笺曰须字之下原阙一字因果经云树名无忧即此树乎一清按翻译名义集阿输迦大轮翻无忧树史记正义曰浮图经曰阿输迦树是夫人所攀生太子树也全氏祖望曰须迦即阿输迦也音同】阿育王以青石作后攀生太子像昔树无复有後诸沙门取昔树栽种之展转相承到今树枝如昔尚?石像又太子见行七步足迹今日文理见存阿育王以青石挟足迹两边复以一长青石覆上国人今日恒以香花供养尚见足七形文理分明今虽有石覆无异或人复以数重吉贝重覆帖着石上逾更明也太子生时以龙王夹太子左右吐水浴太子见一龙吐水煖一龙吐水冷遂成二池今尚一冷一煖矣太子未出家前十日出往王田阎浮树下坐树神以七宝奉太子太子不受於是思惟欲出家也王田去宫一据据左一据据者晋言十里也太子以三月十五日夜出家四天王来迎各捧马足尔时诸神天人侧塞空中散天香花此时以至河南摩强水即於此水边作沙门河南摩强水在迦维罗越北相去十由旬此水在罗閲只瓶沙国相去三十由旬菩萨於是暂过瓶沙王出见菩萨菩萨於瓶沙随楼那果园中住一日日暮便去半达鉢愁宿半达晋言白也鉢愁晋言山也白山北去瓶沙国十里明旦便去暮宿昙兰山去白山六由旬於是迳诣贝多树贝多树在贝多閲只北去昙兰山二十里太子年二十九出家三十五得道此言与经异故记所不同竺法维曰迦维卫国佛所生天竺国也三千日月万二千天地之中央也康泰扶南传曰昔范旃时有嘾杨国人家翔梨尝从其本国到天竺展转流贾至扶南为旃说天竺土俗道法流通金宝委积山川饶沃恣其所欲左右大国世尊重之旃问之今去何时可到几年可回梨言天竺去此可三万余里往还可三年踰及行年四方返以为天地之中也恒水又东迳蓝莫塔塔边有池池中龙守护之阿育王欲破塔作八万四千塔悟龙王所供知非世有遂止空荒无人羣象以鼻取水洒地若苍梧会稽象耕鸟耘矣恒水又东至五河合口盖五水所会非所详矣阿难从摩竭国向毗舍离欲般泥洹诸天告阿闍世王王追至河上毗舍离诸梨车闻阿难来亦复来迎俱到河上阿难思惟前则阿闍世王致恨郤则梨车复怨即於中河入火光三昧烧具两般泥洹身二分分各在一岸二王各持半舍利还起二塔渡河南下一由延【朱氏谋?笺曰毗昙论云四肘为一弓五百弓为一拘卢舍今之二里也八拘卢舍为一由旬今十六里也又云梵衆天身长半由延梵福楼身长一由延而不言由延之数疑与由旬同义而字殊耳一清按由旬亦作由巡又因巡转为延也】到摩竭提国巴连弗邑邑即是阿育王所治之城城中宫殿皆起墙阙雕文刻镂累大石作山山下作石室长三丈广二丈高丈余有大乘婆罗门子名罗汰私婆亦名文殊师利住此城里爽悟多智事无不达以清净自居国王宗敬师事之赖此一人宏宣佛法外不能陵凡诸中国惟此城为大民人富盛竞行仁义阿育王坏七塔作八万四千塔最初作大塔在城南三【一清按黄氏慎中本作二】里余此塔前有佛迹起精舍户北向塔塔南有石柱大四五围高三丈余上有铭题云阿育王以阎浮提布施四方僧还以钱赎塔塔北三四百步阿育王於此作泥犂城中有石柱亦高三丈余上有师子柱有铭记作泥犂城因缘及年数日月恒水又东南迳小孤石山山头有石室石室南向佛昔坐其中天帝释以四十二事问佛一一以指画石【一清按孙氏潜用赵清常三校本旁注佛以三指画石愚意古书凡重文皆作二此句之首应有佛字与上佛字重後人传钞遂拆为一一赵本三字疑亦妄增尔】画迹故在恒水又西迳王舍新城是阿闍世王所造出城南四里入谷至五山里五山周围状若城郭即是蓱沙王旧城也东西五六里南北七八里阿闍世王始欲害佛处其城空荒又无人径入谷传山东南上十五里到耆闍崛山未至顶三里有石窟南向佛坐禅处西北三【一清按黄本作四】十步复有一石窟阿难坐禅处天魔波旬化作雕鹫恐阿难佛以神力隔石舒手摩阿难肩怖即得止鸟迹手孔悉存故曰雕鹫窟也其山峰秀端严是五山之最高也释氏西域记云耆闍崛山在阿耨达王舍城东北西望其山有两峰双立相去二三里中道鹫鸟常居其岭土人号曰耆闍崛山山名耆闍鹫也又竺法维云何语罗阅只国有灵鹫山胡语云耆闍崛山山是青石头似鹫鸟阿育王使人凿石假安两翼两脚凿治其身今见在远望似鹫鸟形故曰灵鹫山也数说不同远迩亦异今以法显亲宿其山诵首楞严香花供养闻见之宗也又西迳迦那城南二【一清按黄本作三】十里到佛苦行六年坐树处有林木西行三里到佛入水洗浴天王按树枝得攀出池处又北行二里得弥家女奉佛乳糜处从此北行二里佛於一大树下石上东向坐食糜处树石悉在广长六尺高减二尺国中寒暑均调树木或数千岁乃至万岁从此东北行二十里到一石窟菩萨入中西向结跏趺坐心念若我成道当有神验石壁上即有佛影现长三尺许今犹明亮时天地大动诸天在空言此非过去当来诸佛成道处去此西南行减半由延贝多树下是过去当来诸佛成道处诸天导引菩萨起行离树三十步天授吉祥草菩萨受之复行十五步五百青雀飞来绕菩萨三匝西去菩萨前到贝多树下敷吉祥草东向西坐时魔王遣三玉女从北来试魔王自从南来试菩萨以足指按地魔兵郤散三女变为老母莫不自服佛於泥拘律树下方石上东向坐梵天来诣佛处四天王捧鉢处皆立塔外国事曰毗婆梨佛在此一树下六年长者女以金鉢盛乳糜上佛佛得乳糜往尼连禅河浴浴竟於河边噉糜竟掷鉢水中逆流百步鉢没河中迦梨郊龙王接取在宫供养先三佛鉢亦见佛於河傍坐摩诃菩提树摩诃菩提树去贝多树二里於此树下七日思惟道成摩兵试佛释氏西域记曰尼连水南流注恒水水西有佛树佛於此苦行日食糜六年西去城五里许树东河上即佛入水浴处东上岸尼拘律树下坐修舍女上糜於此於是西渡水於六年树南贝多树下坐降魔得佛也佛图调曰佛树中枯其来时更生枝叶竺法维曰六年树去佛树五里书其异也法显从此东南行还巴连弗邑顺恒水西下得一精舍名旷野佛所住处复顺恒水西下到迦尸国波罗柰城竺法维曰波罗柰国在迦维罗卫国南千二百里中间有恒水东南流佛转法轮处在国北二十里树名春浮维摩所处也法显曰城之东北十里许即鹿野苑本辟支佛住此常有野鹿栖宿故以名焉法显从此还居巴连弗邑又顺恒水东行其南岸有瞻婆大国释氏西域记曰恒曲次东瞻婆国城南有卜佉兰池池水恒在北佛下说戒处也恒水又迳波丽国即是佛外祖国也法显曰恒水又东到多摩梨靬国即是海口也释氏西域记曰大秦一名梨靬康泰扶南传曰从迦那调洲西南入大湾可七八百里乃到支扈黎大江口渡江迳西行极大秦也又云发拘利口入大湾中正西北入可一年余得天竺江口名恒水江口有国号担袟属天竺遣黄门字兴为担袟王释氏西域记曰恒水东流入东海盖二水所注两海所纳自为东西也【周氏婴巵林曰崑仑墟河出东北?恒出西北隅恒绕城西域达于大秦河入中国注于东海沔流小渚絶不通波善长叙恒于河之下盖因崑仑而及之乎若其括地脉川紬奇甄异六合之外宛在目中三竺之流如潆足下神州地志斯为最瓌矣然皆蹑法显之行踪想恒流之洄洑其间水陆未辨道里难明计所差池厥类亦衆予为两两较之法显传云渡新头河至毗荼国东南行八十由延到摩头罗从此东南行十八由延到僧迦施国又东南七由延到罽宾饶夷城城接恒水渡恒水又南行三由延到呵梨林又东南行十由延到沙只又南行八由延到舍卫城又东南行十二由延到那毗迦又东南行减二由延到迦维罗卫又东行五由延到蓝莫又东行十九由延到拘夷那竭又东南行由延到毗舍离又东行四由延到五河合口渡河南下一由延到巴连弗邑从此东南行九由延到小孤石山又西行二由延到王舍新城从此西行四由延到迦耶城复南行二十里到六年城从此还向巴连弗邑此皆显踰原越隰瞻曦晷以遐徂寻途投扉触风尘而备历者也水经注因之乃云新头河迳中天竺毗荼国又迳摩头罗浑流恒水恒水东南流迳拘夷那竭国又东迳毗舍利城又东南流迳僧迦施又东迳罽宾饶夷又东南迳沙只恒水又东南迳迦维罗卫北又东迳蓝莫恒水又东至五河合口度河南下一由延到巴连弗邑恒水又东南迳小孤石山又西迳王舍新城又西迳伽耶城南二十里到六年树法显从此东南行还向巴连弗邑皆以原野之遄征为波流之所届焉且拘夷毗舍在蓝莫左水经注乃居伽施之西舍卫毗伽去伽维北劣一由延恒水若南必迳兹土而善长遗之度雪山过沙河经乌苌佛足迹晒衣石即得陀卫尸罗国水经注乃置葱岭之东黄河之所迳凡此俱与法显传大致相违若法显东西跋涉所约各几由延者其中定多瑰异直为不能具述善长亦失网罗都无补缀但改云恒水东南流耳恒水又东迳耳佳丽僧城叙多支复空荒夷野事极寂寥千里而遥一言便毕不令好古之士恨作者之疎乎又法显从六年树还巴连弗顺恒水西下至旷野波罗柰盖循西岸行也又还巴连弗顺恒水东行得瞻波梨帝盖沿东浒去也此邑恒水下流左右诸国尽此矣水经注乃先於巴连弗处云恒水又东南迳小孤石山又西迳王舍伽耶广袤讨之安得有两恒河乎是知纵翰略记者忘准之地道快意成书者罔研乎旧史予今证其诸长拾其一短俾积璧崑圃一片是卫武之圭灈锦江流数尺乃楚丘之服若曰鸿致自有所指归细趣不足以击难言立之旨吾亦乌乎测之哉】释氏论佛图调列山海经曰西海之南流沙之滨赤水之後黑水之前有大山名崑仑又曰锺山西六百里有崑仑山所出五水祖以佛图调传也又近推得康泰扶南传传崑仑山正与调合如传自交州至天竺最近泰传亦知阿耨达山是崑仑山释云赖得调传豁然为解乃宣为西域图以语法汰法汰以常见怪谓汉来诸名人不应河在敦煌南数千里而不知崑仑所在也释云复书曰按穆天子传穆王於崑仑侧瑶池上觞西王母云去宗周瀍涧万有一千一百里何得不如调言子今见泰传非为前人不知也而今以後乃知崑仑山为无热丘何云乃胡国外乎余考释氏之言未为佳证穆天子竹书及山海经皆埋緼岁久编韦稀絶书策落次难以缉缀後人假合多差远意至若访地脉川不与经符验程准途故自无会释氏不复根其艰归之鸿致陈其细趣以辨其非非所安也今按山海经曰崑仑虚在西北帝之下都崑仑之虚方八百里高万仭上有木禾面有九井以玉为槛面有九门门有开明兽守之百神之所在郭璞曰此自别有小崑仑也又按淮南之书崑仑之上有木禾珠树玉树琼树不死树在其西沙棠琅玕在其东绦树在其南碧树瑶树在其北傍有四百四十门门间四里里间九纯纯丈五尺傍有九井玉横维其西北隅北门开以纳不周之风倾宫旋室县圃凉风樊桐在崑仑阊阖之中是其疏圃疏圃之池浸之黄水黄水三周复其源是谓丹水饮之不死河水出其东北陬赤水出其东南陬洋水出其西北陬弱水出自穷石至于合黎凡此四水帝之神泉以和百药以润万物崑仑之丘或上倍之是谓凉风之山登之而不死或上倍之是谓玄圃之山登之乃灵能使风雨或上倍之乃维上天登之乃神是谓太帝之居禹乃以息土填鸿水以为名山掘崑仑虚以为下地高诱曰地或作池【全氏祖望曰七字注中注本双行夹写後人传抄连作大字下文多有之】山海经曰不周之山不周之北门以纳不周之风则以髣髴近浮图调之说阿耨达六水葱岭于阗二水之限与经史诸书全相乖异又按十州记崑仑山在西海之戍地北海之亥地去岸十三万里有弱水周回绕匝山东南接积石圃西北接北户之室东北临大活之井西南近承渊之谷此四角大山寔崑仑之支辅也积石圃南头昔西王母告周穆王去咸阳三【朱氏谋?笺曰十州记作四】十六万里山高平地三万六千里上有三角面方广万里形如偃盆下狭上广故曰崑仑山有三角其一角正北干辰星之辉名曰阆风巅其一角正西名曰玄圃台其一角正东名曰崑仑宫其处有积金为天墉城面方千里城上安金台五所玉楼十二其北户出承渊山又有墉城金台玉楼相似如一渊精之阙光碧之堂琼华之室紫翠丹房景云烛日朱霞九光西王母之所治真官仙灵之所宗上通璿玑元气流布五常玉衡理九天而调隂阳品物羣生希奇特出皆在於此天人济济不可具记上有金台玉阙亦元气之所含天帝君所治处也考东方朔之言及经五万里之文难言浮图调康泰之传是矣六合之内水泽之藏大非为巨小非为细存非为有隐非为无其所苞者广矣於中同名异域称谓相乱亦不为寡至如东海方丈亦有崑仑之称西州铜柱又有九府之治东方朔十州记曰方丈在东海中央东西南北岸相去正等方丈面各五千里上专是羣龙所聚有金玉琉璃之宫三天司命所治处羣仙不欲升天者皆往来也张华叙东方朔神异经曰崑仑有铜柱焉其高入天所谓天柱也围三千里员周如削下有回屋仙人九府治上有大鸟名曰希有南向张左翼覆东王公右翼覆西王母背上小处无羽一万九千里西王母岁登翼上之东王公也故其柱铭曰崑仑铜柱其高入天员周如削肤体美焉其鸟铭曰有鸟希有绿赤煌煌不鸣不食东覆东王公西覆西王母王母欲东登之自通隂阳相须唯会益工遁甲开山图曰五龙见教天王被迹望在无外柱州崑仑山上荣氏注云五龙治在五方为五行神五龙降天皇兄弟十二人分五方为十二部法五龙之迹行无为之化天下仙圣治在柱州崑仑山上无外之山在崑仑东南一万二千里五龙天王皆出此中为十二时神也山经曰崑仑之丘实惟帝之下都其神陆吾是司天之九部及帝之囿时然六合之内其苞远矣幽致冲妙难本以情万像遐渊思絶根寻自不登两龙於云辙骋八骏於龟途等轩辕之访百灵方大禹之集会计儒墨之说孰使辨哉
又出海外南至积石山下有石门河水冒以西南流【全氏曰杜君卿之讥水经诚有过者胡东樵欲为水经护法而以为错简以愚考之则亦非也水经开卷数语纯引山经盖以为河水缘起葱岭而下则申明乃开卷数语之释文此其行文之拙非後人所窜易也但其所引山经亦有甚不同者则可怪也万斯同曰山海经河水出崑仑之东北以行其北西南入于渤海水经则谓东南入于渤海山海经积石之下有石门河水冒以西流水经则谓冒以西南流道元竟不能辨正孰谓此书为刋之定论者况河自盐泽以下皆东流也】
山海经曰河水出渤海又海水西北入禹所导积石山【全氏曰按山海经本文曰河水西南入勃海又出海外即西而北入禹所导积石山今是注所引非完文】山在陇西郡河关县西南羌中余考羣书咸言河出崑仑重源潜发沦于蒲昌出于海水故洛书曰河自崑仑出于重野谓此矣迳积石而为中国河故成公子安大河赋曰览百川之宏壮莫尚美於黄河潜崑仑之峻极出积石之嵯峨释氏西域传曰河自蒲昌潜行地下南出积石而经文在此似如不比积石宜在蒲昌海下矣【杜氏佑通典曰按水经云崑仑虚在西北去嵩高五万里地之中也其高万一千里河水出其东北陬屈从其东南流入于渤海又出海外南至积石山下有石门又南入葱岭山又从葱岭出而东北流其一源出于阗国南山北流与葱岭所出河合又东注蒲昌海又东入塞过敦煌酒泉张掖郡南又东过陇西河关县北云云按水经晋郭璞注三卷後魏郦道元注四十卷皆不着所撰者名氏亦不知何代之书佑谓二子博赡解释固应精当详水经所作殊为诡诞全无凭据水经所云河出崑仑山者宜出于禹本纪山海经所云南入葱岭及出于阗南山者出于汉书西域传而郦道元都不详正所注河之发源亦引禹纪山经释法明游天竺记释氏西域记所注南入葱岭一源出于阗南山合流于蒲昌海虽约汉书亦不寻究又水经云出海外南至积石山下有石门然後南流入葱岭据此则积石山当在葱岭之北又云入塞过敦煌酒泉张掖郡南并今郡地也夫山水地形固有定体自葱岭于阗之东敦煌张掖之间华人往来非少从後汉至大唐图籍相承注记不絶大碛互数千里末又桑田碧海之变陵迁谷移之谈此处岂有河流纂集者不详斯甚又按禹导河积石者尧时洪水下人昬垫禹所开决本救人患积石之西砂卤之地河流小地势复高不为人患不恶疎凿以此施功发迹自积石山而东则今西平郡龙支县界山是也固无禹理水之功自葱岭之北其本纪灼然荒唐撰经者取为准的班固云言九州山川者尚书近之矣诚为惬当其後汉书西域传云河水一源出葱岭一源出于阗合流东注蒲昌海皆以潜流地下南出积石为中国河云比禹纪山经犹校附近终是纰缪按此宜唯凭张骞使大夏见两道水从葱岭于阗合流入蒲昌海其于阗出美玉所以骞传遂云穷河源也按古图书名河所出曰崑仑山疑所谓古图书即禹本纪以于阗山出玉乃谓之崑仑即所出便云是河也穷究诸说悉皆缪悮孟坚又云禹贡云导河自积石遂疑潜流从此方出且汉时羣羌种类虽多不相统一未为强国汉家或未尝遣使诣西南羌中或未知自有河也宁有吐蕃中河从西南数十里向东北流见于积石山下河相连聘使涉历无不言之吐蕃自云崑仑山在国中西南则河之所出也又按尚书云织皮崑仑析支渠叟西戎即叙又范晔後汉书云西羌在汉金城郡之西南滨于赐支续汉书曰河关西千余里河曲羌谓之赐支盖析支也然则析支在积石之西是河之上流明矣崑仑在吐蕃中当亦非缪而不谓河之本源乃引葱岭于阗之河谓从蒲昌海伏流数千里至积石方出斯又班生之所未详也佑以水经僻书代人多不知覩或有好事者于诸书中见有引据谓其审正此殊未之精也不揆浅昧考诸家之说辨千古讹舛是故曲折言之胡氏渭禹贡锥指解之曰按水经叙西域两源较汉书尤为明备惟是积石一山错简在渤海之下葱岭之上遂来後人之弹射并其全经而疑之而不知此非本文乃庸妄人之所窜易也彼见山海经云河水出渤海西北入积石山遂以此经海外之海为渤海殊不知泑泽之亦名蒲昌海也彼见此经云河水东入塞过敦煌酒泉张掖郡南遂谓积石距敦煌遥远而泑泽最近故移积石于渤海之下使泑泽与敦煌相接殊不思三郡界中实无河也盖汉世河关以西皆为羌中地河水所经人莫能覩故聊假三郡之南以表之非真谓河自盐泽入玉门阳关也杜佑不察此意而以为纂集之不详固宜矣若夫道元之注惟勃海以上博引释氏怪诞之说甚觉无谓至葱岭山以下发明颇多其所言崑仑虚也曰浅见末闻非所详究其言积石也曰宜在蒲昌海下其言葱岭河也曰河源潜发分为二水其言蒲昌海也曰洄流电转为隐沦之脉正其缪而补其阙亦可谓精审之至矣杜佑诋水经并诋道元岂通论哉又曰此渤海当在葱岭西塞外凡大泽谓之海渤海即蒲昌雷翥牢兰之类非真海也又出海外二十字郦意以此为错简盖以下文南入葱岭观之则积石反在葱岭之北必无是理也今移在後又东注于泑泽之下则自崑仑而葱岭而蒲昌而积石原委秩然方位悉当矣一清按通典为学人所尊信其讥水经以为纂集之不详其摘郦注云都不详正又云亦不寻究是於本书尚未通览仅撮割数言以逞其私说而其所指积石乃是隋置河源郡唐置积石军之地误以龙支之积石当禹贡之积石曾不悉在塞外西南羌中者大积石也在枹罕西北者小积石也地理志括地志之文可覆按也东樵之言可称诤友】
水经注释卷一

[book_title]卷二
钦定四库全书
水经注释卷二
仁和赵一清撰
河水二
河水【一清按凡经文次篇之首有某水二字皆後人所加盖汉人作经自为一篇岂能逆料郦氏为之注而先于每卷交割之处增二字以别之哉或郦注既成用二字为提掇则可耳然非经之旧也此卷首列河水二字谓重源之再见也其义例如此】又南入葱岭山
河水重源有三非唯二也一源西出身毒之国【禹贡锥指曰身毒当作捐毒汉书捐毒国王治衍敦谷东至都护治所八百六十一里至疎勒南与葱岭属无人民西上葱岭则休循也西北至大宛千三百里北与乌孙接先儒以为即身毒非也张骞曰身毒国在大夏东南可数千里有蜀物去蜀不远大夏即大月氐所居之地也今捐毒在大月氏之东北西去休循二百余里岂身毒乎郦注盖承其误】葱岭之上西去休循二百余里皆故塞种也南属葱岭高千里西河旧事曰葱岭在敦煌西八千里其山高大上生葱故曰葱岭也河源潜发其岭分为二水一水西迳休循国南在葱岭西郭义恭广志曰休循国居葱岭其山多大葱又迳南兜国北北接休循西南去罽宾国三百四十里河水又西迳罽宾国北月氏之破塞王南君罽宾治循鲜城土地平和无所不有金银珍宝异畜奇物踰于中夏大国也山?有大头痛小头痛之山赤土身热之阪人畜同然河水又西迳月氏国南治监氏城其俗与安息同匈奴冒顿单于破月氏杀其王以头为饮器国遂分远过大宛西居大夏为大月氏其余小衆不能去者共保南山羌中号小月氏故有大月氏小月氏之名也又西迳安息国南城临妫水地方数千里最大国也有商贾车?行旁国画革旁行为书记也河水与蜺罗跂禘水同注雷翥海释氏西域记曰蜺罗跂禘出阿耨达山西【句】之北【全氏曰之北犹言如此】迳于阗国汉书西域传曰于阗以西水皆西流注于西海又西迳四大塔北释法显所谓糺尸罗国汉言截头也佛为菩萨时以头施人故因名国国东有投身餧饿虎处皆起塔又西迳犍陀卫国北是阿育王子法益所治邑佛为菩萨时亦於此国以眼施人其处亦起大塔又有弗楼沙国天帝释变为牧牛小儿聚土为佛塔法王因而成大塔所谓四大塔也法显传曰国有佛鉢月氏王大兴兵衆来伐此国欲持鉢去置鉢象上象不能进更作四轮车载鉢八象共牵复不进王知鉢缘未至於是起塔留鉢供养鉢容二斗杂色而黑多四际分明厚可二分甚光泽贫人以少华投中便满富人以多华供养正复百千万斛终亦不满佛图调曰佛鉢青玉也受三斗许彼国宝之供养时愿终日香花不满则如言愿一把满则亦便如言又按道人竺法维所说佛鉢在大月支国起浮图高三十丈七层鉢处第二层金络络鏁县鉢鉢是青石或云县鉢虚空须菩提置鉢在金机上佛一足迹与鉢共在一处国王臣民悉持梵香七宝璧玉供养塔迹佛牙袈裟顶相舍利悉在弗楼沙国释氏西域记曰犍陀越王城西北有鉢吐罗越城佛袈裟王城也东有寺重复寻川水西北十里有河步罗龙渊佛到渊上浣衣处浣石尚存其水至安息注雷翥海又曰犍陀越西西海中有安息国竺芝扶南记曰安息国去私诃条国二万里国土临海上即汉书天竺安息国也户近百万最大国也汉书西域传又云犁靬条支临西海长老传闻条支有弱水西王母亦未尝见自条支乘水西行可百余日近日所入也或河水所通西海矣故凉土异物志曰葱岭之水分流东西西入大海东为河源禹纪所云崑仑者焉张骞使大宛而穷河源谓极於此而不达於崑仑者也河水自葱岭分源东迳伽舍罗国释氏西域记曰有国名伽舍罗逝此国狭小而总万国之要道无不由城南有水东北流出罗逝西山山即葱岭也迳岐沙谷出谷分为二水一水东流迳无雷国北治卢城其俗与西夜子合同又东流迳依耐国北去无雷五百四十里俗同子合又东流迳蒲犂国北治蒲犂谷北去疎勒五百五十里俗与子合同河水又东迳皮山国北治皮山城西北去莎车三百八十里【禹贡锥指曰按自罽宾至陀卫皆西流注西海之水水经乃拙手所作提挈不清赖有郦注为之发明人始知有葱岭之河东西分流不然则似河水自葱岭西行至陀卫而复东行以入葱岭大惑不解矣一清按水经世传脱误兼之经注混淆此篇尤甚一为改正眼界豁然觉东樵之言犹为唐突前人也】
其一源出于阗国南山北流与葱岭河合东注蒲昌海河水又东与于阗河合南源导于阗南山俗谓之仇摩置自置北流迳于阗国西治西城土多玉石西去皮山三百八十里东去阳关五千余里释法显自□夷西南行路中无人民沙行艰难所迳之苦人理莫比在道一月五日得达于阗其国殷庶民笃信多大乘学威仪齐整器鉢无声城南一十五里有利刹寺中有石鞾石上有足迹彼俗言是辟支佛迹法显所不传疑非佛迹也又西北流注于河即经所谓北注葱岭河也南河又东迳于阗国北释氏西域记曰河水东流三千里至于阗屈东北流者也汉书西域传曰于阗已东水皆东流南河又东北迳扜弥国北治扜弥城西去于阗三百九十里南河又东迳精絶国北西去扜弥四百六十里南河又东迳且末国北又东右会阿耨达大水释氏西域记曰阿耨达山西北有大水北流注牢兰海者也其水北流迳且末南山又北迳且末城西国治且末城西通精絶二千里东去鄯善七百二十里种五糓其俗略与汉同又曰且末河东北流迳且末北又流而左会南河会流东逝通为注宾河注宾河又东迳鄯善国北治伊循城故楼兰之地也楼兰王不恭於汉元凤四年霍光遣平乐监傅介子刺杀之更立後王汉又立其前王质子尉屠耆为王更名其国为鄯善百官祖道横门王自请天子曰身在汉久恐为前王子所害国有伊循城土地肥美愿遣将屯田积粟令得依威重遂置田以镇抚之敦煌索劢字彦义有才略刺史毛奕表行贰师将军【全氏曰贰师之官後汉所无且其时刺史秩卑不得表行将军也何氏曰其事无可考】将酒泉敦煌兵千人至楼兰屯田起白屋召鄯善焉耆龟兹三国兵各千横断注宾河河断之日水奋势激波凌冒堤劢厉声曰王尊建节河堤不溢王霸精诚呼沱不流水德神明古今一也劢躬祷祀水犹未灭乃列阵被仗鼔噪讙叫且刺且射大战三日水乃回减灌浸沃衍胡人称神大田三年积粟百万威服外国其水东注泽泽在楼兰国北扜泥城其俗谓之东故城去阳关千六百里西北去乌垒千七百八十五里至墨山国千八百六十五里西北去车师千八百九十里土地沙卤少田仰糓傍国国出玉多葭苇柽柳胡桐白草国在东垂当白龙堆乏水草常主发导负水担粮迎送汉使【一清按此处有脱文】故彼俗谓是海为牢兰海也释氏西域记曰南河自于阗於东北三千里至鄯善入牢兰海者也北河自岐沙东分南河即释氏西域记所谓二支北流迳屈茨□夷禅善入牢兰海者也北河又东北流分为二水枝流出焉北河自疎勒迳流南河之北释氏西域记曰葱岭以东南北有山相距千余里东西六千里河出其中暨于温宿之南左合枝水上承北河于疎勒之东西北流迳疎勒国南又东北与疎勒北山水合水出北谿东南流迳疎勒城下汉书西域传曰南去莎车五百六十里有市列西当大月氏大宛康居道释氏西域记曰国有佛俗牀赤真檀木作之方四尺王於宫中供养汉永平十八年耿恭以戊己校尉为匈奴左鹿蠡王所逼恭以此城侧涧傍水自金蒲迁居此城匈奴又来攻之壅絶涧水恭於城中穿井深一十五丈不得水吏士渇乏笮马粪汁饮之恭乃仰天叹曰昔贰师拔佩刀刺山飞泉涌出今汉德神明岂有穷哉整衣服向井再拜为吏士祷之有顷水泉奔出衆称万岁乃扬水以示之虏以为神遂即引去後车师叛与匈奴攻恭食尽穷困乃煮铠弩食其筋革恭与士卒同生死咸无二心围恭不能下关宠上书求救建初元年明帝【一清按建初是章帝年号郦氏误记也後汉书耿恭传云初关宠上书求救时肃宗新即位则明帝字为误无疑】纳司徒鲍昱之言遣兵救之至柳中以校尉关宠分兵入高昌壁攻交河城车师降遣恭军吏范羌将兵二千人迎恭遇大雪丈余仅能至城中夜闻兵马大恐羌遥呼曰我范羌也城中皆称万岁开门相持涕泣尚有二十六人衣屦穿决形容枯槁相依而还北河又东迳莎车国南治莎车城西南去蒲犂七百四十里汉武帝开西域屯田於此有铁山出青玉北河又东迳温宿国南治温宿城土地物类与鄯善同北至乌孙赤谷六百一十里东通姑墨二百七十里於此枝河右入北河北河又东迳姑墨国南入姑墨川水注之水导姑墨西北赤沙山东南流迳姑墨国西治南城南至于阗马行十五日土出铜铁及雌黄其水又东南流右注北波河【一清按北波河谓北循河也章怀後汉书注曰波傍也音詖又西域传作陂章怀注曰循河曰陂音波义反史记曰陂山通道】又东迳龟兹国南又东左合龟兹川水有二源西源出北大山南释氏西域记曰屈茨北二百里有山夜则火光昼日但烟人取此山石炭冶此山铁恒充三十六国用故郭义恭广志曰龟兹能铸冶其水南流迳赤沙山释氏西域记曰国北四十里山上有寺名雀离大清浄又出山东南流枝水左派焉又东南水流三分右二水俱东南流注北河又东川水迳龟兹东北历赤沙积梨南流枝水右出西南入龟兹城音屈茨也【全氏曰四字注中注】故延城矣西去姑墨六百七十里川水又东南流迳于轮台之东也昔汉武帝初通西域置校尉屯田于此搜粟都尉桑弘羊奏言故轮台以东地广饶水草可溉田五千顷以上其处温和田美可益通沟渠种五?收获与中国同时匈奴弱不敢近西域於是徙莎车相去千余里即是台也其水又东南流右会西川枝水水有二源俱受西川东流迳龟兹城南合为一水水间有故城盖屯校所守也其水东南注东川水东川水又东南迳乌垒国南治乌垒城西去龟兹三百五十里东去玉门阳关二千七百三十八里与渠犂田官相近土地肥饶於西域为中故都护治焉汉使持节郑吉并护北道故号都护都护之起自吉置也其水又东南注大河大河又东右会敦薨之水其水出焉耆之北敦薨之山在匈奴之西乌孙之东山海经曰敦薨之水出焉而西流注于泑泽出于崐仑之东北隅实惟河源者也二源俱导西源东流分为二水西南流出於焉耆之西经流焉耆之野屈而东南流注於敦薨之渚右水东南流又分为二左右焉耆之国城居四水之中在河水之州治员渠城西去乌垒四百里南会两水同注敦薨之浦东源东南流分为二水但涧澜双引洪湍濬发俱东南流迳出焉耆之东导于危须国西国治危须城西去焉耆百里又东南流注于敦薨之薮川流所积潭水斯涨溢流为海史记曰焉耆近海多鱼鸟东北隔大山与车师接敦薨之水自西海迳尉犂国国治尉犂城西去都护治所三百里北去焉耆百里其水又西出沙山铁关谷又西南流迳连城引注裂以为田桑弘羊曰臣愚以为连城以西可遣屯田以威西国即此处也其水又屈而南迳渠犂国西故史记曰西有大河即斯水也又东南流迳渠犂国治渠犂城西北去乌垒三百三十里汉武帝通西域屯渠犂即此处也南与精絶接东北与尉犂接又南流注于河山海经曰敦薨之水西流注于泑泽盖乱河流自西南注也河水又东迳墨山国南治墨山城西至尉犂二百四十里【一清按汉书西域传作山国云鄯善国西北去都护治所千七百八十五里至山国千三百六十五里师古曰此国山居故名山国也又云山国去长安七千一百七十里东南与鄯善且末接师古曰常在山下居不为城治也汉书脱去墨字师古遽以臆解之更不识所居何山所治何城观郦注甚是分明可补史传之缺文正小顔之曲说】河水又东迳注宾城南又东迳楼兰城南而东注盖墢田士所屯故城禅国名耳河水又东注于泑泽即经所谓蒲昌海也水积鄯善之东北龙城之西南龙城故姜赖之虚胡之大国也蒲昌海溢荡覆其国城基尚存而至大晨发西门莫达东门浍其崖岸余溜风吹稍成龙形西面向海因名龙城地广千里皆为盐而刚坚也行人所迳畜产皆布氊卧之掘发其下有大盐方如巨枕以次相累类雾起云浮寡见星日少禽多鬼怪西接鄯善东连三沙为海之北隘矣故蒲昌亦有盐泽之称也山海经曰不周之山临彼岳崇之山东望泑泽河水之所潜也其源浑浑泡泡者也东去玉门阳关一千三百里【全氏曰按郭璞注去玉门阳关三百余里与汉书西域传合也】广袤三百里其水澄渟冬夏不减其中洄湍电转为隐沦之脉当其澴流之上飞禽奋翮於霄中者无不坠於渊波矣即河水之所潜而出於积石也
又东入塞过敦煌酒泉张掖郡南
河自蒲昌有隐沦之证并闲关入塞之始自此经当求实致也河水重源又发于西塞之外出于积石之山山海经曰积石之山其下有石门河水冒以西南流是山也万物无不有焉禹贡所谓导河自积石也山在西羌之中烧当所居也延熹二年西羌烧当犯塞护羌校尉段熲讨之追出塞至积石山斩首而还司马彪曰西羌者自析支以西滨於河首左右居也河水屈而东北流迳於析支之地是为河曲矣应邵曰禹贡析支属雍州在河关之西东去河关千余里羌人所居谓之河曲羌也东北迳历敦煌酒泉张掖南【一清按汉书地理志敦煌郡下云有蒲昌海冥安县南籍端水出南羌中西北入其泽溉民田应邵曰冥水出北入其泽龙勒县氐置水出南羌中东北入泽溉民田效谷县师古曰本鱼泽障也桑钦说孝武元封六年济南崔不意为鱼泽尉教力田以勤效谷因立为县名渊泉县师古曰阚駰曰地多泉水故以为名广至县宜禾都尉治昆仑障酒泉郡应邵曰其水若酒故曰酒泉师古曰旧俗传云城下有金泉泉味如酒禄福县呼蚕水出南羌中东至会水入羌谷会水县北部都尉治偃泉障东部都尉治东部障阚駰曰衆水所会故曰会水乐涫县说文曰涫也酒泉有乐涫又曰涾涫溢也今西河朔方言谓沸溢为涾涫张掖郡觻得县千金渠西至乐涫入泽中羌谷水出羌中东北至居延入海过郡二行二千一百里删丹县桑钦以为导弱水自此西至酒泉合黎居延县居延泽在东北古文以为流沙都尉治此即三郡之水也】应劭地理风俗记曰敦煌【一清按汉志敦煌郡下注引应劭曰敦大也煌盛也与酒泉张掖俱是仲瑗之说则此不应独遗之刘昭郡国志补注敦煌郡下引耆旧记曰国当乾位地列艮虚水有县泉之神山有鸣沙之异川无蛇虺泽无兕虎华戎所交一都会也】酒泉其水甘若酒味故也张掖言张国臂掖以威羌狄说文曰郡制天子地方千里分为百县县有四郡故春秋传曰上大夫县下大夫郡至秦始置三十六郡以监县矣从邑君声释名曰郡羣也人所羣聚也黄义仲十三州记曰郡之言君也改公侯之封而言君者至尊也郡守专权君臣之礼弥崇今郡字君在其左邑在其右君为元首邑以载民故取名於君谓之郡汉官曰秦用李斯议分天下为三十六郡凡郡或以列国陈鲁齐吴是也或以旧邑长沙丹阳是也或以山陵太山山阳是也或以川原西河河东是也或以所出金城城下得金酒泉泉味如酒豫章樟树生庭雁门雁之所育是也或以号令禹合诸侯大计东冶之山会计国名会稽是也【全氏曰元文大计东冶之山因名会稽是注所引有舛譌又东冶之名更在会稽之後盖自区冶死始有之仲瑗反以为古地名亦误也】河迳其南而纒络远矣河水又东自河曲迳西海郡南汉平帝时王莽秉政欲耀威德以服远方讽羌献西海之地置西海郡而筑五县焉周海亭燧相望莽簒政纷乱郡亦弃废【全氏曰按五县谓修远监羌兴武罕虏顺砾也据莽传居摄二年西羌怨莽夺其地攻走西海太守程永】河水又东迳允川而历大榆小榆谷北羌迷唐锺存所居也永元五年贯友代聂尚为护羌校尉攻迷唐斩获八百余级收其熟麦数万斛於逢留河上筑城以盛麦且作大船於河峡作桥渡兵迷唐遂远依河曲永元九年迷唐复与锺存东寇而还十年谒者王信耿谭西击迷唐降之诏听还大小榆谷迷唐种人【一清按此处似多种人二字後汉书西羌传云和帝令迷唐将其种人还大小榆谷迷唐以为汉作河桥兵来无常故地不可复居辞以饥饿不能远出遂复背叛云云则背叛者止迷唐耳故下有与羌为讐种人与官兵击之之文击之者击迷唐也岂有种人背叛种人复击之之事乎其云与羌为讐据後汉书云迷唐复还赐支河曲初累姐种附汉迷唐怨之遂击杀其酋豪由是与诸种为讐郦注删落不存故难晓耳】以汉造河桥兵来无时故地不可居复叛居河曲与羌为讐种人与官兵击之允川去迷唐数十里营止遣轻兵挑战因引还迷唐追之至营因战迷唐败走於是西海及大小榆无复聚落隃麋相曹凤上言建武以来西戎数犯法常从烧当种起所以然者以其居大小榆谷土地肥美又近塞内与诸种相傍南得锺存以广其衆北阻大河因以为固又有西海鱼盐之利缘山滨河以广田畜故能强大常雄诸种今党援沮坏亲属离叛其余胜兵不过数百宜及比时建复西海郡县规固二榆广设屯田隔塞羌胡交关之路殖谷富边省转输之役上拜凤为金城西部都尉遂开田二十七部列屯夹河与建威相首尾後羌反遂罢按段国沙州记吐谷浑於河上作桥谓之河厉长一百五十步两岸垒石作基陛节节相次大木从横更镇压两边往来相去三丈并大材以板横次之施鈎栏甚严饰桥在清水川东也
又东过陇西河关县北【全氏曰施廷枢曰水经全用後汉地名不然河关故属金城郡也上曲阳之称中山亦其证因河关之属陇西而知水经为东京之作义最精审予尝谓山经亦成于後汉故其称河关亦曰陇西也】洮水从东南来流注之【全氏曰道元历叙河关一带大河所会之水而以洮水终之旧本错误以注为经于是胡渭疑洮水不应再见反改河关下之经文洮水为浇水以避之不知河关一带之水通名洮河非别有所谓浇水也胡氏毕生治水经乃有此谬】
河水又迳沙州北段国曰浇河西南一百七十里有黄沙沙南北一百二十里东西七十里西极大杨州望黄沙犹若人委干糒于地都不生草木荡然黄沙周回数百里沙州於是取号焉地理志曰汉宣帝神爵二年置河关县【齐氏召南曰今本汉志是文在破羌县下岂误移于河关与抑俱有而一存一脱与全氏曰按道元注于破羌县亦有此语而所引是应劭说则知此是班固河关之本注而应劭又再注之于破羌今本汉书于河关下失去元注于破羌下复脱应劭曰三字犹幸是文有可考耳】盖取河之关塞也风俗通曰百里曰同总名为县县元也首也从系倒首与县易偏矣言当元静平徭役也释名又曰县县也县於郡矣黄义仲十三州记曰县弦也弦以贞直言下体之居邻民之位不轻其誓施绳用法不曲如弦弦声近县故以取名今县字在半也【一清按此句疑有误】汉高帝六年令天下县邑城张晏曰令各自筑其城也河水又东北流入西平郡界左合二川南流入河又东北济川水注之水西南出滥渎东北流入大谷谓之大谷水北迳浇河城西南北流注于河河水又东迳浇河故城北有二城东西角倚东北去西平二百二十里宋少帝景平中拜吐谷浑阿豺【一清按通监宋纪作阿柴】为安西将军浇河公即此城也河水又东北迳黄川城河水又东迳石城南左合北谷水昔段熲击羌於石城投河坠坑而死者八百余人即於此也河水又东北迳黄河城南西北去西平二百一十七里河水又东北迳广违城北【全氏曰先司空公曰广违即广威音同字异宇文盖取此城以名县】又合乌头川水水发远川引纳支津北迳城东而北流注于河河水又东迳邯川城南城之左右历谷有二水【一清按後汉书马武传章怀注曰此水分流谓之东西邯也】导自北山南迳邯亭注于河河水又东临津谿水注之水自南山北迳临津城西而北流注于河河水又东迳临津城北白土城南十三州志曰左南津西六十里有白土城城在大河之北而为缘河济渡之处【全氏曰按胡三省曰汉左南津之白土城晋置白土县属金城郡其汉上郡之白土县乃後魏新平郡之白土县不可溷也】魏凉州刺史郭淮【何氏曰据三国志淮领雍州非凉州刺史盖史传之略】破羌遮塞於白土即此处矣河水又东左会白土川水水出白土城西北下东南流迳白土城北又东南注于河河水又东北会两川右合二水参差夹岸连襄负嶮相望河北有层山山甚灵秀山峰之上立石数百丈亭亭桀坚竞势争高远望嵾嵾若攒图之托霄上其下层岩峭举壁岸无阶县岩之中多石室焉室中若有积卷矣而世士罕有津逮【何氏曰归太仆家钞本作津造】者因谓之积书岩岩堂之内每时见神人往还矣盖鸿衣羽裳之士链精饵食之夫耳俗人不悟其仙者乃谓之神鬼彼羌目鬼曰唐述复因名之为唐述山指其堂密之居谓之唐述窟其怀道宗元之士皮冠净发之徒亦往栖托焉故秦州记曰河峡崖傍有二窟一曰唐述窟高四十丈西二里有时亮窟高百丈广二十丈深三十丈藏古书五笥亮南安人也【地理今释积石山在今河州北一百二十里水经注谓之唐述山其西五十里有积石关唐置积石军于此山海经云积石山在金城河关县西南境中杜佑通典云禹施功自积石而东今西平郡龙支县界山是也案诸家言积石者多以此为小积石别有大积石去此尚千余里其说盖本于汉书西域传谓河源出于阗北流与葱岭河合东注蒲昌海潜行地下南出于积石为中国河之文其实禹施功之始即此积石更无所谓大积石也欧阳忞舆地广记云班固所载张骞穷河源事乃意度之非实见蒲昌海与积石通流其言甚正盖河源在吐蕃境汉时吐蕃未通中国武帝以于阗山出玉案古图书乃名河所出为崑仑後人遂并积石亦失其实耳至水经并云积石在葱岭之北则又失之远矣或讥杜佑主龙支之积石谓因唐置积石军于浇河故城而误考後汉书郡国志陇西郡河关县积石山在西南又桓帝纪烧当羌叛段熲追击于积石注即禹贡导河积石在鄯州龙支县南是河州积石之名非始于唐矣一清按此言积石主通典与禹贡锥指异锥指主水经注不以杜佑之言为然】下封有水导自是山谿水南注河谓之唐述水河水又东迳野亭南又东流历研川谓之研川水又东北注于河谓之野城口河水又东历凤林北凤林山名也五峦俱峙耆彦云昔有凤鸟飞游五峯故山有斯目矣秦州记曰枹罕原北名凤林川川中则黄河东流也河水又东与漓水合水导源塞外羌中故地理志曰其水出西塞外东北流历野虏中迳消铜城西又东迳河列城东考地说无目盖出自戎方矣左右列水水出西北谿东北流迳列城北又东入漓水城居二水之会也漓水又北迳可石孤城西西戎之名也又东北右合黑城谿水水出西北谿下东南流迳黑城南又东南枝水左出焉又东南入漓水又东北迳榆城东榆城谿水注之水出素和细越西北山下东南流迳于细越川夷俗乡名也又东南出狄周峡东南右合黑城谿之枝津津水上承谿水东北迳黑城东东北注之榆谿又东南迳榆城南东北注漓水漓水又东北迳石门口山高嶮絶对岸若门故峡得厥名矣疑即臯兰山门也汉武帝元狩三年骠骑霍去病出陇西至臯兰谓是山之关塞也应劭汉书音义曰臯兰在陇西白石县塞外河名也孟康曰山关名也今是山去河不远故论者疑目河山之间矣漓水又东北臯兰山水自山左右翼注漓水漓水又东白石川水注之水出县西北山下东南流枝津东注焉白石川水又南迳白石城西而注漓水漓水又东迳白石县故城南王莽更曰顺砾阚駰曰白石县在狄道西北二百八十五里漓水迳其北今漓水东南注之而不出其北也漓水又东迳白石山北【应劭曰白石山在东】罗谿水注之水出西南山下东入漓水漓水又东左合罕开南谿水出罕开西东南流迳罕开南【十三州志曰广大坂在枹罕西北罕开在焉一清按此句有脱字顾氏祖禹方舆纪要云罕开谷有河州西水经注白石县东有罕开渡又东则枹罕故城也盖误以溪为渡】昔慕容吐谷浑自燕历隂山西驰而创居於此漓水又东迳枹罕县故城南【应劭曰枹罕羌侯邑也十三州志曰枹罕县在郡西二百一十里一清按汉志枹罕县属金城郡续志属陇西郡】漓水在城南门前东过也漓水又东北故城川水注之水有二原南源出西南山下东北流迳金纽北岭北又东北迳一故城南又东北与北水会北源自西南迳故城北右入南水乱流东北注漓水漓水又东北左合白石川之枝津水上承白石川东迳白石城北又东絶罕开谿又东迳枹罕城南又东入漓水漓水又东北出峡北流注於河地理志曰漓水出白石县西塞外东至枹罕入河河水又迳左南城南十三州志曰石城西一百四十里有左南城者也秦州记曰枹罕有河夹岸岸广四十丈义熙中乞佛於此河上作飞桥桥高五十丈三年乃就地理志曰水出塞外羌中沙州记曰建初二年嵹城东北三百里有曾城城临洮水者也昔羌攻南部都尉於临洮上遣行车骑将军马防与长水校尉耿恭救之诸羌退聚洮阳即此城也洮水又东迳共和山南城在四山中洮水又东迳迷和城北羌名也【一清按魏志邓艾传景元三年破姜维于侯和通监齐武帝纪魏主召吐谷浑王伏连筹入朝伏连筹辞疾不至辄修临洮泥和二城置戍兵守焉胡三省曰泥和即水经注所谓迷和城洮水迳其南又迳洮阳城东宋白曰洮州临洮郡城本名泥阳在洮水之北乃吐谷浑所筑南临洮水极险峻今谓之洪和城共和即洪和也侯和即泥和亦即迷和耳一清按共和山迷和城蜀汉姜维与魏邓艾战于侯和後魏太和十五年吐谷浑王伏连筹修泥和城枹罕镇将长孙百年攻拔之四名縂为一地音声之转耳後魏于此置洪和郡後周于此置美相县在今陕西洮州卫南】又东迳甘积亭历望曲在临洮西南去龙桑城二百里洮水又东迳临洮县故城北禹治洪水西至洮水之上见长人受黑玉书於斯水上洮水又东北流屈而迳索西城西建初二年马防耿恭从五谿祥?【朱氏谋?笺曰一作榏?】谷出索西与羌战破之筑索西徙陇西南部都尉居之亦曰赤水城亦曰临洮东城也沙州记曰从东洮至西洮一百二十里者也洮水又屈而北迳龙桑城西而西北流马防以建初二年从安故五谿出龙桑开通旧路者也俗名龙城【一清按龙桑城六朝史亦作桑城通监因之盖省文也不然郦以为俗名龙城岂又有桑城一名乎】洮水又西北迳步和亭东步和川水注之水出西山下东北流出山迳步和亭北东北注洮水洮水又北出门峡历东历川蕈垲川水注之水出桑岚西谿东流历桑岚川又东迳蕈垲川北东入洮水洮水又北历峡迳偏桥出夷始梁右合蕈垲川水东南石底横下北历蕈垲川西北注洮水洮水又东北迳龙桑城东又北会蓝川水水源出东历川西北谿南流【一清按此处有脱字】历川东北流迳蓝川历水城北【一清按魏书地形志洪和郡蓝川县真君八年置】东入洮水洮水又北迳外羌城西又北迳和博城东城在山内左合和博川川水出城西南山下东北迳和博城南东北注于洮水洮水北迳安故县故城西地理志曰陇西之属县也十三州志曰县在郡南四十七里盖延转击狄道安故五谿反羌大破之即此也洮水又北迳降狄道故城西阚駰曰今曰武始也洮水在城西北下又北陇水注之即山海经所谓滥水也水出鸟鼠山西北高城岭西迳陇底其山崖崩落者声闻数百里故扬雄称响若坻颓是也又西北历白石山下地理志曰降狄道东有白石山【一清按狄道称降渭水篇陇县亦称降乐史太平寰宇记云兰州狄道县汉书地理志属陇西郡惠帝时改为武始郡以狄道为降狄道则是晋时改称道元引班志称降斯其缪耳】滥水又西北迳武阶城南又西北迳降狄道故城东百官表曰县有蛮夷谓之道有公主谓之邑【全氏曰按本表曰列侯所食县曰国皇太后皇后公主所食曰邑有蛮夷曰道今钞变割截不可晓】应劭曰反舌左袵不与华同须有译言乃通也汉陇西郡治秦昭王二十八年置应劭曰有陇坻在其东故曰陇西也神仙传曰封君达陇西人服链水银年百岁视之如年三十许骑青牛故号青牛道士王莽更郡县之名郡曰厌戎县曰操虏也昔马援为陇西太守六年为狄道开渠引水种秔稻而郡中乐业即此水也滥水又西北流注于洮水右合二水左会大夏川水水出西山二源合舍而乱流迳金柳城南【全氏曰金柳亦金纽之转音魏书地形志大夏县有金柳城】十三州志曰大夏县西有故金柳城去县四十里本都尉治又东北迳大夏县故城南地理志曰王莽之顺夏晋书地道记曰县有禹庙禹所出也又东北出山注于洮水洮水又北翼带三水乱流北入河地理志曰洮水北至枹罕东入河是也
又东过金城允吾县北
金城郡治也汉昭帝始元六年置王莽之西海也莽又更允吾为修远县河水迳其南不在其北西有湟水出塞外东迳西王母石室石釡西海盐池北故阚駰曰其西即湟水之源也地理志曰湟水所出也【一清按汉志金城郡临羌县西北至塞外有西王母石室僊海塩池北则湟水所出东至允吾入河西有须抵池善长所引似有割截之误且先引注文而後言临羌亦未合又僊海疑当作□海僊□字形相近致讹】湟水又东南流迳龙夷城故西零之地也十三州志曰城在临羌新县西三百一十里王莽纳西零之献以为西海郡治此城湟水又东南迳卑禾羌海北有盐池阚駰曰县西有卑禾羌海者也【一清按汉志临羌县下注引阚駰曰西有卑和羌即献王莽地为西海郡者也】世谓之青海东去西平二百五十里【一清按太平寰宇记甘州张掖县下云甘峻山一名绀峻山水经注云张水历绀峻山南与张掖河合即鲜水也今本无之方舆纪要云西海亦曰僊海郦道元曰古西僊之地也亦曰青海亦曰卑禾羌海亦曰鲜水海亦曰允吾谷盐池西海则其縂名也在张掖境谓之张掖水】湟水东流迳湟中城北故小月氏之地也十三州志曰西平张掖之间大月氏之别小月氏之国范晔後汉书曰湟中月氏胡者其王为匈奴所杀余种分散西踰葱岭其弱者南入山从羌居止故受小月氏之名也後汉西羌传曰羌无弋爰剑者秦厉公时以奴隶亡入三河羌怪为神推以为豪河湟之间多禽兽以射猎为事遂见敬信依者甚衆【沈氏炳巽曰道元引此文不甚了然爰剑以被焚不死故羌神之又以教民田畜故羌敬信之不应节去】其曾孙忍因留湟中为湟中羌也湟水又东右控四水导源四谿东北流注于湟湟水又东迳赤城北而东入迳戎峡口右合羌水水出西南山下迳护羌城东故护羌校尉治又东北迳临羌城西东北流注于湟湟水又东迳临羌县故城北汉武帝元狩元年以封孙都为侯国【沈氏曰据史汉表乃封临蔡非临羌是元封非元狩全氏曰临蔡汉表云属河内当是乡亭之名也】王莽之监羌也谓之绥戎城非也湟水又东卢谿水注之水出西南卢川东北流注于湟水湟水又东迳临羌新县故城南阚駰曰临羌新县在郡西百八十里湟水迳城南也城有东西门西北隅有子城湟水又东右合溜谿伏溜石杜蠡四川东北流注之左会临羌谿水水发新县西北东北流历县北东南入湟水湟水又东龙驹川水注之水右出西南山下东北流迳龙驹城北流注于湟水湟水又东长宁州水注之水出松山东南流迳晋昌城晋昌川水注之长宁水又东南养女川水注之水发养女北山有二源皆长湍远发南总一川迳养女山谓之养女川【一清按太平御览云彼羌多祷而祈女】阚駰曰长宁亭北有养女岭即浩娓之西西平之北山也乱流出峡南迳长宁亭东城有东西门东北隅有金城去西平西北四十里十三州志曰六十里远矣长宁水又东南与一水合水出西山东南流水南山上有风伯祠春秋祭之其水东南迳长宁亭南东入长宁水长宁水又东南流注于湟水湟水又东牛心川水注之水出西南远山东北流迳牛心堆东又北迳西平亭西东北入湟水湟水又迳西平城北东城即故亭也汉景帝六年封陇西太守北地公孙浑邪为侯国【沈氏曰据史汉表俱作平曲其子贺传亦作平曲乃东海之属县全氏曰索隐曰汉表在高城则是渤海非东海也今本无之盖脱失也寰宇记曰在霸州永清县汉志东海有二平曲县齐召南曰县邑同名者皆异郡故或加东西字以别之东海一郡而平曲二县同名殊不可晓以莽所改一曰平端一曰端平推之或者第二平曲是曲平乎道元以为西平盖误以西为曲耳一清按後汉书万修传永初七年邓太后诏封修曾丰为曲平亭侯则以第二平曲为曲平非无证也】魏黄初中立西平郡凭倚故亭增筑南西北三城以为郡治湟水又东迳土楼南楼北倚山原峯高三百尺有若削成楼下有神祠雕墙故壁存焉阚駰曰西平亭北有土楼神祠者也今在亭东北五里右则五泉注之泉发西平亭北雁次相缀东北流至土楼南北入湟水湟水又东右合葱谷水水有四源各出一谿乱流注于湟水又东迳东亭北东出漆峡山峡也东流右则漆谷常谿注之左则甘夷川水入焉湟水又东安夷川水注之水发远山西北迳控衆川北屈迳安夷城西北东入湟水湟水又东迳安夷县故城城有东西门去西平亭东七十里阚駰曰四十里湟水又东左合宜春水水出东北宜春谿西南流至于安夷南入湟水湟水又东勒且谿水注之水出县东南勒且谿北流迳安夷城东而北入湟水湟水有勒且之名疑即此号也阚駰曰金城河初与浩亹河合又与勒且河合者也湟水又东左合承流谷水南入右会达扶东西二谿水参差北注乱流东出六谷山也东流期顿鸡谷二水北流注之又东吐那孤长门两川南流入湟水湟水又东迳乐都城南【一清按後汉书马武传又战于洛都谷章怀注云湟水一名洛都水西自吐谷浑界入在今鄯州湟水县洛都即洛都也】东流右合来谷乞斤流二水左会阳非流谿细谷三水东迳破羌县故城南应劭曰汉宣帝神爵二年置城省南门十三州志曰湟水河在南门前东过六谷水自南破羌川自北左右翼注湟水又东南迳小晋兴城北故都尉治阚駰曰允吾县西四十里有小晋兴城也湟水又东与合门河合即浩亹河也水出西塞外东入塞迳敦煌酒泉张掖南东南迳西平之鲜谷塞尉故城南又东南与湛水合水有二源西水出白岭下东源发于白岸谷合为一川东南流至雾山注合门河合门河又东迳养女北山东南左合南流川水出北山南流入于合门河河又东迳浩亹县故城南王莽改曰兴武矣阚駰曰浩读合也故亦曰合门水两兼其称矣又东流注于湟水故地理志曰浩亹水东至允吾入湟水【一清按师古曰浩音诰水名也亹者水流峡山岸深若门也今俗呼此水为合门河盖疾言之耳】又东迳允吾县北为郑伯津与涧水合水出令居县西北塞外南流迳其县故城西汉武帝元鼎二年置王莽之罕虏也又南迳永登亭西历黑石谷南流注郑伯津湟水又东迳允街县故城南汉宣帝神爵二年置王莽之修远亭也【一清按汉志无亭字然莽改允吾县为修远则此宜有亭字以别于郡治今汉书有脱文当以水经注补之】县有龙泉出允街谷泉眼之中水文成交龙或试挠破之寻平成龙畜生将饮者皆畏避而走谓之龙泉下入湟水湟水又东迳枝阳县逆水注之水出允吾县之参街谷东南流迳街亭城南又东南迳阳非亭北又东南迳广武城西故广武都尉治郭淮破羌治无戴于此处也城之西南二十许里水西有马蹏谷汉武帝闻大宛有天马遣李广利伐之始得此马有角为奇故汉武天马之歌曰天马来兮历无草迳千里兮巡东道胡马感北风之思遂顿羁絶绊骧首而驰晨发京城食时至敦煌北塞外长鸣而去因名其处曰候马亭今晋昌郡南及广武马蹏谷?石上马迹若践泥中有自然之形故其俗号曰天马迳夷人在边效刻足有大小之迹体状不同视之便别矣水又东迳枝阳县故城南东南入于湟水地理志曰逆水出允吾参街谷东至枝阳入湟【一清按汉志谓之乌亭逆水】湟水又东流注于金城河即积石之黄河也阚駰曰河至金城县谓之金城河随地为名也释氏西域记曰牢兰海东伏流龙沙堆在屯皇【一清按屯皇即敦煌师古曰敦音屯汉志曰敦煌郡有白龙沙堆】东南四百里阿步干【一清按通监晋纪魏冀州刺史阿薄干胡三省注魏书官氏内入诸姓阿伏干氏後为阿氏薄伏皆与步音通转而人又取山之号为姓名也】鲜卑山【一清按三字注中注】东流至金城为大河出崑仑崑仑即阿耨达山也河水又东迳石城南谓之石城津阚駰曰在金城西北矣河水又东南迳金城县故城北应劭曰初筑城得金故曰金城也汉书集注薛瓒云金者取其坚固也故墨子有金城汤池之言矣王莽之金屏也世本曰鲧作城风俗通曰城盛也从土成声管子曰内之为城外之为郭郭外之土开池高则沟之命之曰金城十三州志曰大河在金城北门东流有梁泉注之泉出县之南山按耆旧言梁晖字始娥汉大将军梁冀後冀诛入羌後其祖父为羌所推为渠帅而居此城土荒民乱晖将移居枹罕出顿此山为羣羌围迫无水晖以所执榆鞭竖地以青羊祈山神泉涌出榆木成林其水自县北流注于河也
又东过榆中县北
昔蒙恬为秦北逐戎人开榆中之地按地理志曰金城郡之属县也故徐广史记音义曰榆中在金城即阮嗣宗劝进文所谓榆中以南者也【一清按任氏广书叙指南曰水经河州地名曰榆城太平寰宇记河州枹罕县榆城溪乌头川在郡东方舆纪要兰州有榆中城汉县杜佑以为即故大小榆谷误也】
又东过天水北界
菀川水出勇士县之子城南山东北流历此成川世谓之子城川又北迳牧师菀故汉牧菀之地也羌豪迷吾等万余人到襄武首阳平襄勇士至此抄菀马焚烧亭驿即此处也又曰菀川水地为龙马之沃土故马援请与田户中分以自结也有东西二菀城相去七里西城即乞佛所都也又北入于河也
又北过武威媪围县东北
河水迳其界东北流县西南有泉源东迳其县南又东北入河也【全氏曰按胡三省曰秃发傉檀之拒赫连其臣焦朗劝令从温围水北渡疑因媪围县得名譌媪为温也前此晋马隆讨凉州鲜卑渡温水则省文也後此拓跋伐沮渠李顺谓自温圉水至姑臧则又譌围为圉矣是即道元所谓泉源迳县南入河者】
又东北过天水勇士县北
地理志曰满福也属国都尉治【一清按汉志勇士县下云属国都尉治满福似别是一城道元颠倒引之有舛误也】王莽更名之曰纪德水出县山【全氏曰此句有脱文当云有水出县西後汉书西羌传赵冲复追羌到建威鸇隂河章怀注曰续汉志建威作武威鸇隂县名属安定後汉属武威来白曰即水经河水东北过勇士县处也】世谓之二十八渡水东北流谿涧萦曲途出其中迳二十八渡行者勤於溯涉故因名焉北迳其县而下注河又有赤晔川水南出赤蒿谷北流迳赤晔川又北迳牛官川又北迳义城西北北流历三城川而北流注于河也
又东北过安定北界麦田山
河水东北流迳安定祖厉县故城西北汉武帝元鼎五年幸雍遂踰陇登空同西临祖厉河而还即于此也王莽更名之曰乡礼也李斐曰音赖【一清按五字注中注全氏曰汉书注李斐云祖厉音嗟赖祖字从衣不从示从示者作阻声是也】又东北祖厉川水注之水出祖厉南山北流迳祖厉县而西北流注于河河水又东北迳麦田城西又北与麦田泉水合水出城西北西南流注于河河水又东北迳麦田山西谷山在安定西北六百四十里河水又东北迳于黑城北又东北高平川水注之即苦水也水出高平大陇山苦水谷建武八年世祖征隗嚣从高平第一苦水谷入即是谷也东北流迳高平县故城东汉武帝元鼎三年置安定郡治也王莽更名其县曰铺睦西十里有独阜阜上有故台台侧有风伯坛故世俗呼此阜为风堆其水又北龙泉水注之水出县东北七里龙泉东北流注高平川川水北出秦长城城在县北一十五里又西北流迳东西二太娄故城门北合一水水有五源咸出陇山西东水发源县西南二十六里湫渊渊在四山中【一清按汉志安定郡朝那县有湫渊祠说文云安定朝那有湫泉刘昭补注续志云朝那有湫渊方四十里停不流冬夏不增减不生草木】湫水北流西北出长城北与次水会水出县西南四十里长城西山中北流迳魏行宫故殿东又北次水注之水出县西南四十里山中北流迳行宫故殿西又北合次水水出县西南四十八里东北流又与次水合水出县西南六十里酸阳山东北流左会右水总为一川东迳西太娄北东注苦水段熲为护羌校尉於安定高平苦水讨先零斩首八千级於是水之上苦水又北与石门水合水有五源东水导源高平县西八十里西北流次水注之水出县西百二十里如州泉东北流右入东水乱流左会三川参差相得东北同为一川混涛历峡峡即陇山之北垂也谓之石门口水曰石门水在县西北八十余里石门之水又东北注高平川川水又北自延水注之西出自延谿东流历峡谓之自延口在县西北一百里又东北迳延城南东入高平川川水又北迳廉城东按地理志曰北地有廉城县【一清按汉志北地郡廉县不云廉城县亦见下卷】阚駰言在富平自昔匈奴侵汉新秦之土率为狄场故城旧壁尽从胡目地理沦移不可复识当是世人误证也川水又北苦水注之水发县东北百里山流注高平川川水又北迳三水县西肥水注之水出高平县西北二百里牵条山西【一清按方舆纪要平凉县有牵屯之名见北史尔朱天光及贺拔岳传亦即地理志之开头山师古曰开音苦见反又音牵土俗语譌谓之汧屯山杜佑曰笄头山譌为牵屯山此云牵条盖异名也】东北流与若勃谿合水有二源总归一渎东北流入肥肥水又东北流违泉水注焉泉流所发导於若勃谿东东北流入肥肥水又东北出峡注於高平川水东有山山东有三水县故城本属国都尉治王莽之广延亭也西南去安定郡三百四十里议郎张奂为安定属国都尉治此羌有献金马者奂召主簿张祁入于羌前以酒酹地曰使马如羊不以入廏使金如粟不以入怀尽还不受威化大行县东有温泉温泉东有盐池故地理志曰县有盐官今於城之东北有故城城北有三泉疑即县之盐官也高平川水又北入于河河水又东北迳眴卷县故城西地理志曰河水别出为河沟东至富平北入河河水於此有上河之名也
水经注释卷二

[book_title]卷三
钦定四库全书
水经注释卷三
仁和赵一清撰
河水三
河水又北过北地富平县西
河侧有两山相对水出其间即上河峡也世谓之为青山峡河水历峡北注枝分东出【一清按太平寰宇记庆州乐蟠县马岭山俗名箭筈岭与青山相连亘有马岭坂左右带川相传汉之牧地也有水出县西北注水经云与青山水合今本无之乐蟠县汉北地郡富平县地章怀後汉书注云青山在北地参峦界青山中水所出也续志北地郡参峦县故属安定有青山马岭水亦见补附洛水】河水又北迳富平县故城西秦置北部都尉治县城【一清按汉志北地郡富平县北部都尉治神泉障云治在障则非县城矣道元误也】王莽名郡为威戎县曰特武建武中曹凤字仲理为北地太守政化尤异黄龙应於九里谷高冈亭角长三尺大十围稍至十余丈天子嘉之赐帛百匹加秩中二千石河水又北迳薄骨律镇城城在河渚上赫连果城也桑果余林仍列州上但语出戎方不究城名访诸耆旧咸言故老宿彦言赫连之世有骏马死此取马色以为邑号故目城为白口骝韵转之谬遂仍今称所未详也【一清按汉志北地郡灵州县有河奇菀号非菀师古曰菀谓马牧也水中有可居者曰州此地在河之州随水高下未尝沦没故号灵州又曰河奇也二菀皆在北焉方舆纪要汉灵州县其後赫连夏据其地後魏主焘灭之太延二年置薄骨律镇在河渚上孝昌中改置灵州初在河北後于果园所筑城为州治骏马之称或因汉旧牧菀而得名也寰宇记薄骨律渠在回乐县南六十里溉田一千余顷回乐县即汉富平县地】河水又北迳朔方郡宏静镇典农城东【一清按太平寰宇记引此注作宏静县非也隋图经云宏静县本汉城居河外三里乃旧传薄骨律镇仓城也後魏立宏静镇徙关东汉人以充屯田则县是周隋之际所置也】世谓之胡城又北迳上河城东世谓之汉城薛瓒曰上河在西河富平县即此也冯参为上河典农都尉所治也【巵林曰汉书冯参为上河农都尉百官表曰农都尉武帝置後汉百官志武帝时边郡置农都尉主屯田殖谷建武六年边郡往往置都尉注引汉官仪曰农都尉不治民御览引魏略曰曹公置典农中郎将秩二千石典农都尉秩六百石典农校尉秩比二千石然则汉官无典字至当涂始更耳水经及注作典农皆非梁统传光武拜梁腾酒泉典农都尉蔚宗亦误一清按续志注农都尉以下无汉官仪一条而御览所引魏略之文则见于大司农之下作魏志也然愚窃有疑者裴世期注三国志引先贤行状云陶谦表陈登为典农校尉则在曹氏之先已有典农之称矣此与巵林所引范书可参证也】河水又北迳典农城东俗名之为吕城皆参所屯以事农甿河水又东北迳廉县故城东王莽之西河亭地理志卑移山在西北河水又北与枝津合水受大河东北迳富平城所在分裂以溉田圃北流入河今无水尔雅曰澭反入言河决复入者也河之有澭若汉之有潜也河水又东北迳浑怀障西地理志曰浑怀都尉治塞外者也【一清按汉志北地郡富平县浑怀都尉治塞外浑怀障】太和初三齐平徙历下民居此遂有历城之名矣南去北地三百里河水又东北历石崖山西去北地五百里山石之上自然有文尽若兽马之状粲然成着类似图焉故亦谓之画石山也
又北过朔方临戎县西
河水东北迳三封县故城东汉武帝元狩三年置十三州志曰在临戎县西一百三十里河水又北迳临戎县故城西汉元朔五年立旧朔方郡治【一清按续志云凡县名先书者即所治也此是东汉郡治】王莽之所谓推武也河水又北有枝渠东出谓之铜口东迳沃壄县故城南汉武帝元狩三年立王莽之绥武也枝渠东注以溉田所谓智通在我矣河水又北屈而为屠申泽南河出焉河水又北迤西溢於窳浑县故城东汉武帝元朔二年开朔方郡以县为西部都尉治有道自县西北出鸡鹿塞王莽更郡曰沟搜县曰极武其水积而为屠申泽泽东西一百二十里故地理志曰屠申泽在县东即是泽也阚駰谓之窳浑泽矣
屈从县北流
河水又屈而东流为北河东迳高阙南史记赵武灵王既袭胡服自代并隂山下至高阙为塞山下有长城长城之际连山刺天其山中断两岸双阙峩然云举望若阙焉即状表目故有高阙之名也自阙北出荒中阙口有城跨山结局谓之高阙戍上古迄今常置重扞以防塞道汉元朔四年卫青将十万人败右贤王於高阙即此处也河水又东迳临河县故城北汉武帝元朔三年封代恭王子刘贤为侯国【全氏曰代共王子皆封西河此或是西河之临水县一清按西河近代宜是也而史汉表俱作临河】王莽之监河也汉武帝元朔二年大将军卫青絶梓岭梁北河是也
至河目县西
河水自临河县东迳阳山南汉书注曰阳山在河北指此山也东流迳石迹阜西是阜破石之文悉有鹿马之迹故斯阜纳称焉南屈迳河目县在北假中地名也自高阙以东夹山带河阳山以西皆北假也史记曰秦使蒙恬将十万人北击胡渡河取高阙据阳山北假中是也北河又南合南河上承西河东迳临戎县故城北又东迳临河县南又东迳广牧县故城北有东部都尉治王莽之盐官也迳流二百许里东会于河河水又南迳马隂山西汉书音义曰阳山在河北隂山在河南谓是山也而即实不在河南史记音义曰五原安阳县北有马隂山今山在县北言隂山在河南又传疑之非也余按南河北河及安阳县以南悉沙阜耳无他异山故广志曰朔方郡北移沙七所而无山以拟之是义志之僻也隂山在河东南则可矣河水又东南迳朔方县故城东北诗所谓城彼朔方也汉元朔二年大将军卫青取河南地为朔方郡使校尉苏建筑朔方城即此也王莽以为武符者也【一清按寰宇记夏州朔方县下引水经注曰有蒙水合金河而南流初学记引水经注云朔方郡有蒙水紫河今本无之陕西行都司志曰高居诲使于阗记云甘州西五百里至肃州渡金河西百里出天关是也方舆纪要云紫河在大同府西北塞外杜佑曰胜州榆林县有金河紫河自马邑郡善无县流入境合金河南流入大河魏道武帝击刘卫辰自五原金津济即金河之津】按地理志云金连盐泽青盐泽并在县南矣又按魏土地记曰县有大盐池其盐大而青白名曰青盐又名戎盐入药分汉置典官盐池去平城宫千二百里在新秦之中服?曰新秦地名在北方千里如淳曰长安以北朔方以南也薛瓒曰秦逐匈奴收河南地徙民以实之谓之新秦也
屈南过五原西安阳县南
河水自朔方东转迳渠搜县故城北地理志曰朔方有渠搜县中部都尉治王莽之沟搜亭【一清按今本汉书落亭字】也礼三朝记曰北发渠搜南抚交址此举北对南禹贡之所云析支渠捜矣【禹贡锥指曰傅同叔云陆氏曰汉志朔方郡有渠搜县武纪云北发渠搜是也以余考之汉朔方之渠搜非此所谓渠搜此亦当是金城以西之戎也後世种落迁徙故汉有居朔方者若禹时渠搜居朔方则不应浮积石陆说非也按水经河水自朔方东转迳渠捜县故城北注云礼三朝记曰北发渠搜南抚交址此举北对南禹贡之所云析支渠搜矣误始道元而陆氏因之大戴礼汉武纪并有三朝记语渠搜与交址对举则不在朔方可知凉土异物志曰古渠搜国在大宛北界隋书西域传曰鏺汗国都葱岭之西五百余里古渠搜国也渠搜之在西域明矣】河水又迳西安阳县故城南王莽更之曰漳安矣河水东迳田辟城南地理志曰故西部都尉治也
屈东过九原县南
河水又东迳成宜县故城南王莽更曰艾虏也河水又东迳原亭城南阚駰十三州志曰中部都尉治【一清按原亭今本汉书作原高疑彼文为误盖中部治原亭西部治田辟辟与壁同城障之名二语皆孟坚自注道元不应一引班书一引阚志也似十三州志曰下别有阚语而今缺失矣】河水又东迳宜梁县之故城南阚駰曰五原西南六十里今世谓之石崖城河水又东迳稒阳城南东部都尉治【一清按汉志此语在五原郡下而稒阳县下反无之道元注于临沃县下重叙河水又东迳稒阳县故城南一地而再见岂别是一城耶殆不可晓也】又东迳河隂县故城北又东迳九原县故城南秦始皇置九原郡治此汉武帝元朔二年更名五原也王莽之获降郡成平县矣西北接对一城盖五原县之故城也王莽之填河亭也竹书纪年云魏襄王十七年邯郸命吏大夫奴迁于九原又命将军大夫适子戍吏皆貉服矣其城南面长河北背连山秦始皇逐匈奴并河以东属之陶山筑亭障为河上塞徐广史记音义曰陶山在原北即此山也【一清按史记始皇纪云西北斥逐匈奴自榆中并河以东属之隂山以为三十四县城河上为塞徐广曰隂山在五原北蒙恬传云於是渡河据阳山徐广曰五原西安阳县北有隂山隂山在河南阳山在河北此陶山似是隂山之误始皇纪云又使蒙恬渡河取高阙陶山北假中道元以隂山不在河南既与史记之文无碍隂陶字形相似故耳非别有一陶山也刘向七略古文或误以见为典以陶为隂如此类多】始皇二十四年【全氏曰史记年表是三十三年】起自临洮东暨辽海西并隂山筑长城及开南越地昼警夜作民劳怨苦故杨泉物理论曰秦始皇使蒙恬筑长城死者相属民歌曰生男慎勿举生女哺用餔不见长城下尸骸相支拄其寃痛如此矣蒙恬临死曰夫起临洮属辽东城堑万余里不能不絶地脉此固当死也
又东过临沃县南
王莽之振武也河水又东枝津出焉河水又东流石门水南注之水出石门山地理志曰北出石门障即此山也西北趣光禄城【一清按汉志五原郡稒阳县北出石门障得光禄城又西北得支龙城又西北得头曼城又西北得虖河城又西北得宿虏城】甘露三年呼韩邪单于还诏遣长乐卫尉高昌侯董忠车骑都尉韩昌等将万六千骑送单于居幕南保光禄徐自为所筑城也故城得其名矣城东北即怀朔镇城也其水自障东南流迳临沃城东东南注于河河水又东迳稒阳县故城南王莽之固隂也地理志曰自县北出石门障河水决其西南隅又东南枝津注焉水上承大河於临沃县东流七十里北溉田南流二十里注于河河水又东迳塞泉城南而东注
又东过云中桢陵县南又东过沙南县北从县东屈南过沙陵县西
大河东迳咸阳县故城南王莽之贲武也河水屈而西流白渠水注之水出塞外西迳定襄武进县故城北西部都尉治王莽更名伐蛮世祖建武中封赵虑为侯国也白渠水西北迳成乐固北郡国志曰成乐故属定襄也魏土地记曰云中城东八十里有成乐城今云中郡治一名石卢城也白渠水又西迳魏云中宫南魏土地记曰云中宫在云中县故城东四十里白渠水又西南迳云中县故城南故赵地虞氏记云赵武侯自五原河曲筑长城东至隂山又于河西造大城一箱崩不就乃改卜隂山河曲而祷焉昼见羣鹄游于云中徘徊经日见大光在其下武侯曰此为我乎乃即于其处筑城今云中城是也秦始皇十三年立云中郡县曰远服矣【一清按汉志云中郡秦置莽曰受降云中县莽曰远服今注云云有缺失矣】白渠水又西北迳沙陵县故城南王莽之希恩县也其水西注沙陵湖【一清按汉志定襄郡武进县白渠水出塞外西至沙陵入河】又有荒干水出塞外南迳锺山山即隂山故郎中侯应言于汉曰隂山东西千余里单于之苑囿也自孝武出师攘之于漠北匈奴失隂山过之未尝不哭谓此山也其水西南迳武臯县王莽之永武也又南迳原阳县故城西又西南与武泉水合其水东出武泉县之故城西南县即王莽之所谓顺泉者也水南流又西屈迳北舆县故城南按地理志曰五原有南舆县王莽之南利也故此加北旧中部都尉治十三州志曰广陵有舆故此加北疑太疎远也其水又西南入荒干水西南迳白道南谷口有城在右侧带长城背山面泽谓之白道城自城北出有高阪谓之白道岭沿路惟土穴出泉挹之不穷余每读琴操见琴慎相和雅歌录云饮马长城窟及其扳陟斯途远怀古事始知信矣非虚言也【一清按李善文选注引郦善长水经注曰余至长城其下往往有泉窟可饮马古诗饮马长城窟行信不虚也盖櫽括其辞此引书抄变之例也】顾瞻左右山椒之上有垣若颓基焉沿谿互岭东西无极疑赵武灵山之所筑也荒干水又西南迳云中城北白道中谿水注之水发源武川北塞中其水南流迳武川镇城城以景明中筑以御北狄矣其水西南流历谷迳魏帝行宫东世谓之阿计头殿宫城在白道岭北阜上其城员角而不方四门列观城内惟台殿而已其水又西南历中谿出山西南流于云中城北南注荒干水荒干水西出塞外怀朔镇东北荒中南流迳广德殿西山下余以太和十八年从高祖北巡届于隂山之讲武台台之东有高祖讲武碑碑文是中书郎高聪之辞也自台西出南上山山无树木惟童阜耳即广德殿所在也其殿四柱两厦堂宇绮井图画奇禽异兽之象殿之西北便得焜煌堂雕楹镂桷取状古之温室也其时帝幸龙荒游鸾朔北南秦王仇池杨难当舍蕃委诚重译拜阙陛见之所也故殿以广德为名魏太平真君三年刻石树碑勤宣时事碑颂云肃清帝道振摄四荒有蛮有戎自彼氐羌无思不服重译稽颡恂恂南秦敛敛推亡峨峨广德奕奕焜煌侍中司徒东郡公崔浩之辞也碑隂题宣城公李孝伯尚书卢遐等从臣姓名若新镂焉其水历谷南出隂山西南入荒干水荒干水又西南注沙陵湖【一清按汉志定襄郡武臯县荒干水出塞外西至沙陵入河】湖水西南入于河河水南入桢陵县西北缘胡山历沙南县东北两山二县之间南出余以太和中为尚书郎从高祖北巡亲所迳涉县在山南王莽之桢陆也北去云中城一百二十里县南六十许里有东西大山山西枕河河水南流脉水寻经殊乖川去之次似非关究也
又南过赤城东【全氏曰胡三省云後魏明元帝泰常八年筑长城于长川之南起自赤城西至五原延袤二千余里即此城也但考登国二年幸赤城三年又幸东赤城疑有两赤城而今不可考矣一清按顾景范曰赤城堡在万全指挥司东北二百里其地相传蚩尤所居後魏主珪登国二年幸广甯遂如赤城神瑞二年复如赤城此东赤城也司治即今宣化府史云幸广甯遂如赤城其为东赤城无疑东赤城见沽水篇注河水所迳之赤城在朔州西北】又南过定襄桐过县西
定襄郡汉高帝六年置王莽之得降也桐过县王莽更名椅桐者也河水於二县之间济有君子之名【一清按寰宇记云州云中县下引冀州图经曰云中郡南有君子津即大河之津又胜州河滨县下云本汉沙南县地有君子津引水经注云云今注云河水于二县之间似指云中之沙南定襄之桐过而言也】昔汉桓帝十三年西幸榆中东行代地洛阳大贾齎金货随帝後行夜迷失道往投津长曰子封送之渡河贾人卒死津长埋之其子寻求父丧发塜举尸资囊一无所损其子悉以金与之津长不受事闻于帝帝曰君子也即名其津为君子济济在云中城西南二百余里【巵林曰後汉书桓帝再幸函谷一临云梦乘舆卤簿不届榆中且京雒宅中代畎不为东地元号屡易纪年不得十三嘉君子之名必非蠡吾之主按魏收书以猗?为桓帝幽并之间水草是逐度沙漠而饮马据参合以张氊故以榆林为西桑乾为左矣寻厥昆嗣屡游斯津则桓即猗?差无乖爽但猗?统部止十一年此言十三又非佳证且桑氏已着济名则事在汉桓之先矣一清按十三十一字画譌误君子济名经注混淆方叔之言义犹未尽敢附窥虎之末以成析郦之功】河水又东南左合一水水出契吴东山西迳故里南北俗谓之契吴亭其水又西流注于河河水又南树颓水注之【一清按史记周本纪曰吾闻犬戎树敦韦昭曰树立也言犬戎立性敦笃也方舆纪要云志云周穆王时犬戎树惇居此有城在宁夏卫西周凉州刺史史宁曰树敦贺真二城吐谷浑之巢穴也魏书地形志朔州神武郡领殊颓县今注云树魏盖语出戎方音之异耳】水出东山西南流右合中陵川水水出中陵县西南山下北俗谓之大浴山其水亦取名焉东北流迳中陵县故城东北俗谓之北右突城王莽之遮害也十三州志曰善无县南七十五里有中陵县世祖建武二十五年置【一清按班志已有中陵县不应置自光武也司马彪郡国志云定襄郡中陵故属雁门以言改隶则可耳】其水又西北右合一水水出东山北俗谓之贷敢山水又受名焉其水自西北流注于中陵水又西北流迳善无县故城西王莽之隂馆也十三州志曰旧定襄郡治地理志曰雁门郡治其水又西北流右会一水水出东山下北俗谓之吐文水山又取名焉北流迳鉏亭南西流迳土壁亭南西出峡左入中陵水水又北分为二水一水东北流谓之沃水又东迳沃阳县故城南北俗谓之可不埿城王莽之敬阳也又东北迳沃阳城东又东合可不埿水水出县东南六十里山下西北流注沃水合流而东迳参合县南魏因参合陉以即名也北俗谓之仓鹤陉道出其中亦谓之参合口陉在县之西北即燕书所谓太子宝自河西还师参合三军奔溃即是处也魏立县以隶凉城郡也西去沃阳县故城二十里县北十里有都尉城地理志曰沃阳县西部都尉治者也北俗谓之阿养城其水又东合一水水出县东南六十里山下北俗谓之灾豆浑水西北流注于沃水又东北流注盐池地理志曰盐泽在东北者也今盐池西南去沃阳故城六十五里池水澂渟渊而不流东西三十里南北二十里池北十里即凉城郡治池西有旧治俗谓之凉城也郡取名焉地理志曰泽有长丞此城即长丞所治也城西三里有小阜阜下有泉东南流注池北俗谓之大谷堆此水亦受目焉中陵川水自枝津西北流右合一水於连岭北水出沃阳县东北山下北俗名之乌伏真山水曰诰升袁河【一清按晋书匈奴右贤王去卑之子曰诰升爰魏书铁弗刘虎南单于苗裔左贤王去卑之孙虎父诰升爰一名训兜诰则此河以人得名爰袁音同通用】西南流迳沃阳县左合中陵川乱流西南与一水合北俗谓之树颓水水出东山下西南流右合诰升袁水乱流西南注分为二水左水枝分南出北俗谓之太罗河右水西迳故城南北俗名之昆新城其水自城西南流注于河河水又南太罗水注之水源上承树颓河南流西转迳武州县故城南【一清按禹贡锥指云河水折而南迳废东胜州东入塞其东岸则平卤卫杜佑曰胜州东至黄河四十里北至黄河五里西北至黄河二十里平卤卫在山西大同府西少南二百四十里本汉雁门郡之武州县隋唐以後为朔州地今山西朔州有武州城亦谓之河套魏收地形志恒州代郡领武周县】十三州志曰武州县在善无城西百五十里北俗谓之太罗城水亦藉称焉其水西南流右水注之水导故城西北五十里南流迳城西北俗名之故盘回城又南流注太罗河太罗河又西南流注于河河水又左得湳水口水出西河郡美稷县东南流东观记曰郭汲细侯为并州牧前在州素有恩德老小相携道路行部到西河美稷数百小儿各骑竹马迎拜汲问儿曹何自远来曰闻使君到喜故迎汲谢而发去诸儿复送郭外问使君何日还汲计日告之及还先期一日念小儿即止野亭须期至乃往其水又东南流羌人因水以氏之汉冲帝时羌湳狐奴归化盖其渠帅也其水俗亦谓之为遄波水东南流入长城东咸水出长城西咸谷东入湳水又东南浑波水出西北穷谷东南流注于湳水湳水又东迳西河富昌县故城南王莽之富城也湳水又东流谓之湳口左合一水出善无县故城西南八十里其水西流历于吕梁之山而为吕梁洪其山岩层岫衍涧曲崖深巨石崇竦壁立千仭河流激荡涛涌波襄雷奔电泄震天动地昔吕梁未辟河出孟门之上盖大禹所辟以通河也司马彪曰吕梁在离石县西今於县西历山寻河并无遏岨至是乃为河之巨嶮即吕梁矣在离石北以东可二百有余里也【一清按阎氏若璩古文尚书疏证曰道元言吕梁之水势与龙门无异而以为在离石离石明之石州改名永宁州者是必求其地以实之永宁州东北则今静乐岢岚州之地西去黄河约二百里无所谓河流也土人欲当以河曲县西南二十五里天桥峡亦有禹凿之迹天将隂雨激浪如雷几相似矣而无所谓千仭巨石又南去离石四百余里皆与郦注不合当阙疑禹贡锥指曰吕梁即禹贡之梁山龙门之南山也尸子吕氏春秋淮南子先言龙门次言吕梁其为夏书之梁山无疑】
又南过西河圁阳县东【全氏曰汉志西河郡有圜阳圜隂二县师古曰圜字本作圁音银县在圁水之隂因以为名也王莽改为方隂则是当时已误作圜字矣今有银州银水之称即是旧名犹存但字变耳然观善长所见之本却不错岂後人因王莽有方隂之名而妄改为圜字以实之乎】
西河郡汉武帝元朔四年置王莽改曰归新圁水出上郡白土县圁谷东迳其县南地理志曰圁水出西东入河王莽更曰黄土也东至长城与神御水合水出县南神御山夹山东出至长城入于圁圁水又东迳鸿门县县故鸿门亭地理风俗记曰圁隂县西五十里有鸿门亭天封苑火井庙火从地中出圁水又东梁水注之水出县西北梁谷东南流注圁水又东迳圁隂县北汉惠帝五年立王莽改曰方隂矣又东桑谷水注之水出西北桑谿东北流入于圁圁水又东迳圁隂县南东流注于河河水又东端水入焉水西出号山山海经曰其山木多漆?其草多芎藭是多汵石端水出焉而东流注于河河水又南诸次之水入焉水出上郡诸次山山海经曰诸次之山诸次之水出焉是山多木无草鸟兽莫居是多象蛇其水东迳榆林塞世又谓之榆林山即汉书所谓榆谿旧塞者也自谿西去悉榆柳之薮矣缘历沙陵届龟兹县西出故谓广长榆也王恢云树榆为塞谓此矣苏林以为榆中在上郡非也按始皇本纪西北逐匈奴自榆中并河以东属之隂山然榆中在金城东五十许里隂山在朔方东以此推之不得在上郡汉书音义苏林为是失也【全氏曰按胡三省曰苏林之说固未为尽是而道元所谓榆中在金城东五十许里亦非也卫青取河南地按榆谿旧塞正在唐麟胜二州界其西则接古上郡之境况诸次水出上郡迳榆林塞入河则榆林在上郡之东明矣诸次水无西流至金城之理夷考其故道元特以金城郡有榆中县遂牵合之不知此误尤甚于苏林】其水东入长城小榆水合焉历涧西北穷谷其源也又东合首积水水西出首积谿谿东注诸次水又东入于河山海经曰诸次之水东流注于河即此水也河水又南汤水注之山海经曰水出上申之山上无草木而多硌石下多榛栝汤水出焉东流注于河也
又南过离石县西奢延水注之
水西出奢延县西南赤沙阜东北流山海经所谓生水出盂山者也郭景纯曰盂或作明【一清按八字注中注又山海经注无此文也西山经曰又北二百二十里曰盂山郭璞曰音于黄本讹盂作孟有妄男者窃闻孟津之为盟津孟猪之为盟猪自矜所见为博因改郭注以就之而不知其作伪之不可掩也然则此八字并非郦注之旧】汉破羌将军段熲破羌于奢延泽虏走落川落川在南俗因县土谓之奢延水又谓之朔方水矣东北流迳其县故城南王莽之奢节也赫连龙昇七年於是水之北黑水之南遣将作大匠梁公叱干阿利【沈氏曰是年三月赫连改元凤翔然後以阿利领将作】改筑大城名曰统万城蒸土加功雉堞虽久崇墉若新并造五兵器鋭精利乃咸百链为龙雀大鐶号曰大夏龙雀铭其背曰古之利器吴楚湛卢大夏龙雀名冠神都可以怀远可以柔逋如风靡草威服九区世甚珍之又铸铜为大鼔及飞廉翁仲铜駞龙虎皆以黄金饰之列于宫殿之前则今夏州治也奢延水又东北与温泉合源西北出沙谿而东南流注奢延水奢延水又东黑水入焉水出奢延县黑涧东南历沙陵注奢延水奢延水又东合交兰水水出龟兹县交兰谷东南流注奢延水奢延水又东北流与镜波水合水源出南邪山南谷东北流注于奢延水奢延水又东迳肤施县帝原水西北出龟兹县东南流县因处龟兹降胡着称又东南注奢延水又迳肤施县南秦昭王三年置上郡治汉高祖并三秦复以为郡王莽以汉马员为增山连率归世祖以为上郡太守司马彪曰增山者上郡之别名也【全氏曰朱谋?曰汉志西河自有增山县愚谓班固不书王莽所改上郡之名是脱文意者莽即以增山名上郡故司马彪云然今世本缺失当以水经注补之正不碍西河之别有增山县也马员字季主新息侯援之兄也见後汉书本传及章怀注】东入五龙山地理志曰县有五龙山帝原水【一清按汉志上郡肤施县有五龙山帝原水黄帝祠四所】自下亦为通称也历长城东出于赤翟白翟之中【一清按赤翟在中山不应在此道元注颇滑突】又有平水出西北平谿东南入奢延水又东走马水注之水出西南长城北阳周县故城南桥山昔二世赐蒙恬死於此王莽更名上陵畤山上有黄帝冢故也帝崩惟弓剑存焉故世称黄帝仙矣其水东流昔段熲追羌出桥门至走马水闻羌在奢延泽即此处也门即桥山之长城门也始皇令太子扶苏与蒙恬筑长城起自临洮至于碣石即是城也其水东北流入长城又东北注奢延水又东与白羊水合其水出于西南白羊谿巡谿东北注于奢延水奢延水又东入于河山海经曰生水东流注于河河水又南陵水注之水出陵川北谿南迳其川西转入河河水又南得离石水口水出离石北山南流迳离石县故城西史记云秦昭王伐赵取离石者也汉武帝元朔三年封代共王子刘绾为侯国後汉西河郡治也其水又南出西转迳隰城县故城南汉武帝元朔三年封代共王子刘忠为侯国王莽之慈平亭也胡俗语譌尚有干城之称其水西流注于河也
又南过中阳县西
中阳县故城在东东翼汾水隔越重山不滨于河也
又南过土军县西
吐京郡治故城即土军县之故城也胡汉译言皆为譌变矣其城员长而不方汉高帝十一年以封武侯宣义为侯国【一清按汉表云谥式此从史表又索隐曰按位次曰信成侯也】县有龙泉出城东南道左山下牧龙川川上多产名驹骏同滇池天马其水西北流至其城东南土军水出道左高山西南注之龙泉水又北屈迳其城东西北入于河河水又南合契水傍谿东入穷谷其源也又南至禄谷水口水源东穷此谿也河水又南得大蛇水发源谿首西流入河河水又南右纳辱水山海经曰辱水出于鸟山其上多桑其下多楮隂多铁阳多玉其水东流注于河俗谓之秀延水东流得浣水口傍谿西转穷谿便即浣水之源也秀延水又东会于根水西南谿下根水所发而东北注秀延水又东南露跳水出西露谿东流又东北入秀延水乱流注于河河水又南左合信支水水发源东露谿西流入于河河水又南左会石羊水巡谿东入导源穷谷西流注于河【一清按汉志西河郡谷罗县武泽在西北武泽本曰虎泽唐人避讳改之後汉建武二十八年诏南匈奴居西河美稷之虎泽即此泽也胡三省曰虎泽应在五原曼柏之北在今榆林镇之东北而是注无闻焉】
又南过上郡高奴县东
域谷水东启荒原西历长谿西南入于河河水又南合谿口水出孔山南历谿西流注于河孔山之上有穴如车轮三所东西相当相去各二丈许南北直通故谓之孔山也山在蒲城西南三十余里河水又右会区水山海经西次四经之首曰隂山西北百七十里曰申山其上多谷柞其下多杻橿其阳多金玉区水出焉而东流注于河世谓之清水清水出上郡东流入于长城迳老人山下又东北流至老人谷傍水北出极谿便得水源清水又东得龙尾水口水出北地神泉障北山龙尾谿东北流注清水又东会三湖水水出南山三湖谷东北流入清水清水又东迳高奴县合丰林水地理志谓之洧水也故言高奴县有洧水肥可?【一清按俗本汉书落肥字】水上有肥可接取用之博物志称酒泉延夀院南山出泉水大如筥注地为沟水有肥如肉汁取着器中始黄後黑如凝膏然极明与膏无异膏车及水碓缸甚佳彼方人谓之石漆水肥亦所在有之非止高奴县洧水也项羽以封董翳为翟王居之三秦此其一也汉高祖破以县之王莽之利平矣民俗语譌谓之高楼城也丰林川长津泻注北流会洧洧水又南奚谷水注之水西出奚川东南流入洧水又东注于河河水又南迳蒲川石楼山南迳蒲城东即重耳所奔之处也又南历蒲子县故城西今太魏之汾州治徐广晋纪称刘渊自离石南移蒲子者也阚駰曰蒲城在西北汉武帝置其水南出得黄卢水口东出历蒲子城南东北入黄卢谷极谿便水之源也又南合紫川水水出东北紫川谷西南合江水江水出江谷西北入紫川水紫川水又西北入蒲水蒲水出石楼山下又西南入于河河水又南黑水出定阳县西山二源奇发同泻一壑东南流迳其县北又东南流右合定水俗谓之白水也水西出其县南山定水谷东迳定阳县故城南应劭曰县在定水之阳也定水又东注于黑水乱流东南入于河
水经注释卷三

[book_title]卷四
钦定四库全书
水经注释卷四
仁和赵一清撰
河水四
河水又南过河东北屈县西
河水南迳北屈县故城西十里有风山上有穴如轮风气萧瑟习常不止当其冲飘也而略无生草盖常不定衆风之门故也风山西四十里河南孟门山与龙门山相对山海经曰孟门之山其上多金玉其下多黄垩涅石淮南子曰龙门未辟吕梁未凿河出孟门之上大溢逆流无有丘陵高阜灭之名曰洪水大禹疏通谓之孟门故穆天子传曰北升孟门九河之隥孟门即龙门之上口也实为河之巨厄兼孟门津之名矣此石经始禹凿河中漱广夹岸崇深倾崖返扞巨石临危若坠复倚古之人有言水非石凿而能入石信哉其中水流交冲素气云浮往来遥观者常若雾露沾人窥深悸魄其水尚崩浪万寻县流千丈浑洪贔怒鼔若山腾濬波颓叠迄于下口方知慎子下龙门流浮竹非驷马之追也又有燕完水注之异源合舍西流注河河水又南得鲤鱼水历涧东入穷溪首便其源也尔雅曰鱣鲔也出巩穴三月则上渡龙门得渡为龙矣否则点额而还非夫往还之会何能便有兹称乎河水又南羊求水入焉水东出羊求川西迳北屈县故城南城即夷吾所奔邑也王莽之朕北也汲郡古文曰翟章救郑次于南屈应劭曰有南故加北国语曰二五言於献公曰蒲与二屈君之疆也其水西流注于河河水又南为采桑津春秋僖公八年晋里克败狄于采桑是也
又南过皮氏县西
赤水出西北罢谷川东谓之赤石川东入于河河水又南合蒲水西则两源并发俱导一山出西河隂山县王莽之山宁也隂山东麓南水东北与长松水合水出西三阳山东东北流左入蒲水蒲水又东北与北溪会同为一川东北注河河水又南得丹水水出丹阳山东北迳冶官东俗谓之丹阳城城之左右犹有遗铜矣其水东北会白水口水出丹山东而西北注之丹水又东东北入河河水又南黑水西出丹山东而东北入于河河水又南至崿谷傍【全氏曰下当有合崿谷水四字】东北穷涧水源所导也西南流注于河河水又南洛水自猎山枝分东派东南注于河昔魏文侯筑馆洛隂指谓是水也皮氏县王莽之延平也故城在龙门东南不得延迳皮氏方届龙门也
又南出龙门口汾水从东来注之
昔者大禹导河积石疏决梁山谓斯处也即经所谓龙门矣魏土地记曰梁山北有龙门山【一清按汉志左冯翊夏阳县禹贡梁山在西北龙门山在北】大禹所凿通孟津河口广八十步岩际镌迹遗功尚存岸上并有庙祠祠前有石碑三所二碑文字紊灭不可复识一碑是太和中立竹书纪年晋昭公元年河水赤于龙门三里梁惠成王四年河水赤于龙门三日京房易妖占曰河水赤下民恨河水又南右合畅谷水水自溪东南流迳夏阳县西北东南注于河河水又南迳梁山原东原自山东南出至河晋之望也在冯翊夏阳县之西临于河上山崩壅河三日不流晋侯以此问伯宗即是处也春秋谷梁传曰成五年梁山崩遏河水三日不流召伯尊遇辇者不避使车右鞭之辇者曰所以鞭我者其取道远矣伯尊因问之辇者曰君亲缟素率羣臣哭之斯流矣如其言而河流河水又南崌谷水注之水出县西北梁山东南流横溪水注之水出三累山其山层密三成故俗以三累名山按尔雅山三成为崑仑三斯山岂亦崑丘乎山下水际有二石室盖隐者之故居矣细水东流注于崌谷侧溪山南有石室西面有两石室北面有二石室皆因阿结牖连扃接闼所谓石室相距也东厢石上犹传杵臼之迹庭中亦有旧宇处尚髣髴前基北坎室上有微涓石溜丰周瓢饮似是栖游隐学之所昔子夏教授西河疑即此也而无以辨之【一清按寰宇记相州安阳县西河隋图经云卜子夏田子方段干木所游之地以魏赵多儒学齐鲁及邹皆谓此为西河非龙门之西河也】溪水又东南迳夏阳县故城北故少梁也秦惠文王十一年更从今名矣王莽之冀亭也其水东南流注于河昔韩信之袭魏王豹也以木罂自此渡河水又南右合陶渠水水出县西北梁山东南流迳汉阳太守殷济精庐南俗谓之子夏庙渠水又南迳高门原南盖层阜隳缺故流高门之称矣【一清按太平寰宇记同州韩城县下引水经注云高门原南有层阜秀出云表俗谓马门原今本无之曹氏学佺名胜志引注云层阜相承秀出云表】又东南迳华池南池方三百六十步在夏阳城西北四里许故司马迁碑文云高门华池在兹夏阳城西北汉阳太守殷济精舍四里所今高门东去华池三里渠水又东南迳夏阳县故城南服?曰夏阳虢邑也在大阳东三十里城南【朱氏谋?笺曰春秋僖公二年虞师晋师灭下阳杜元凯云下阳虢邑在河东大阳县按汉志宏农陕县注故虢国在大阳东冯翊夏阳县注故少梁龙门在北则下阳夏阳两地也公羊传下阳作夏阳服氏因之误矣】又历高阳宫北又东南迳司马子长墓北墓前有庙庙前有碑永嘉四年汉阳太守殷济瞻仰遗文大其功德遂建石室立碑树桓太史公自叙曰迁生於龙门是其坟墟所在矣渠水东南流入河昔魏文侯与吴起浮河而下美河山之固即於此也河水又南徐水注之水出县西北梁山东南流迳汉武帝登仙宫东东南流絶强梁原迳刘仲城北是汉祖兄刘仲之封邑也故徐广史记音义曰合阳国名也高祖八年侯刘仲元年【一清按史表合阳侯喜徐广曰一名嘉则仲是其字索隐曰属冯翊而汉诸侯王表作合阳王子侯表作合阳寰宇记冀州信都县合阳城汉县高帝时以代王喜弃国降为合阳侯後汉省并入扶柳旧地理书并失所在盖在今郡东界地理志平原郡有合阳县云侯国王莽曰宜乡者也乐氏之记是为非矣又按名胜志引注云河水又迳刘仲城北又迳姚武壁南今本仅有刘仲城而无姚武壁盖有脱失矣按寰宇记同州夏阳县有姚武壁姚苌僭号于此盖以武功立因名姚武壁】是也其水迳子夏陵北东入河河水又南迳子夏石室东南北有二石室临侧河崖即子夏庙室也
又南过汾隂县西
河水东际汾隂脽县故城在脽侧汉高帝六年封周昌为侯国魏土地记曰河东郡北八十里有汾隂城北去汾水三里城西北隅曰脽丘上有后土祠封禅书曰元鼎四年始立后土祠於汾隂脽丘是也又有万岁宫汉宣帝神爵元年幸万岁宫东济大河而神鱼舞水矣昔赵简子沈栾激【朱氏谋?笺曰吕氏春秋作栾徼】於此曰吾好声色而是子致之吾好士六年不进一人是长吾过而绌吾善君子以为能谴矣河水又迳合阳城东周威烈王之十七年魏文侯伐秦还筑汾隂合阳即此城也故有莘邑矣为大似之国诗云在合之阳在渭之涘又曰缵女维莘长子维行谓此也城北有瀵水南去二水各数里其水东迳其城内东入于河又於城南侧中有瀵水东南出城注于河城南又有瀵水东流注于河水南犹有文母庙前有碑去城一十五里水即合水也县取名焉故应劭曰在合水之阳也河水又南瀵水入焉水出汾隂县南四十里西去河三里平地开源濆泉上涌大几如轮深则不测俗呼之为瀵魁古人壅其流以为陂水种稻东西二百步南北一百余步【一清按王氏存元丰九域志河中府古迹瀵水下引水经云瀵水出汾隂南四十里周回一百八十步冬温夏冷清澈见底今本似有缺文】与合阳瀵水夹河中渚上又有一瀵水皆潜相通故吕忱曰尔雅异出同流为瀵水【一清按荥河县本汉汾隂县地道元何以不取尔雅郭注原文仅録吕忱字林数语致与经典全相乖迕殆故以示博尔今疏记于左以正其失尔雅释水瀵大出尾下注云今河东汾隂县有水口如车轮许濆沸涌出其深无限名之曰瀵冯翊合阳县复有瀵亦如之相去数里而夹河中陼上又有一瀵瀵源皆潜相通在汾隂者人壅其流以为陂种稻呼其本出处为瀵魁此是也尾犹底也】其水西南流历蒲坂西西流注于河河水又南迳陶城西舜陶河滨皇甫士安以为定陶不在此也然陶城在蒲坂城北城即舜所都也南去历山不远或耕或陶所在则可何必定陶方得为陶也舜之陶也斯或一焉孟津有陶河之称盖从此始之南对蒲津关汲冢竹书纪年魏襄王七年秦王来见于蒲坂关四月越王使公师隅来献乘舟始罔及舟三百箭五百万犀角象齿焉
又南过蒲坂县西
地理志曰县故蒲也王莽更名蒲城应劭曰秦始皇东巡见有长坂故加坂也孟康曰晋文公以赂秦秦人还蒲於魏魏人喜曰蒲反矣故曰蒲反也薛瓒注汉书曰秦世家以垣为蒲坂然则本非蒲也【全氏曰孟康解因魏夀余事而参错其说】皇甫谧曰舜所都也或言蒲坂或言平阳及瀵者也【一清按舜都广甯今直隶之怀来县汉上谷郡之潘县也师古曰音普拌反而胡三省通监注曰据水经注潘当作瀵然其引皇甫士安之书则又云或言蒲阪或言潘可知宋本水经已误潘为瀵梅磵不能决择所从徒启後学之疑汉志续志晋志魏志皆作潘亦见?水篇注盖瀵是夹河中陼非可以建都也】今城中有舜庙魏秦州刺史治太和迁都罢州立河东郡郡多流杂谓之徙民民有姓刘名堕者宿擅工酿采挹河流醖成芳酎悬食同枯枝之年排於桑落之辰【朱氏谋?笺曰二语有譌误一清按宋李厚注东坡诗胡三省注通监引水经注语正同则知相沿已久】故酒得其名矣然香醑之色清白若滫浆焉别调氛氲不与佗同兰薰麝越自成馨逸【一清按通监注作馨远】方土之贡选最佳酌矣自王公庶友牵拂相招者每云索郎有顾思同旅语索郎反语为桑落也更为籍徵之隽句中书之英谈郡南有历山也谓之历观舜所耕处有舜井妫汭二水出焉南曰妫水北曰汭水西迳历山下上有舜庙周处风土记曰旧说舜葬上虞又记云耕於历山而始宁剡二县界上舜所耕田於山下多柞树吴越之间名柞为枥故曰历山余按周处此志为不近情传疑则可证实非矣安可假木异名附山殊称强引大舜即比宁怀【全氏曰宁怀当作甯壤宁与甯通即指舜都广甯朱谋?笺强引河内之甯城于舜何与又引妫州怀戎县之舜井以解怀字六朝何尝有怀戎之称乎盖谓以历山在东越犹之以广甯之壤为历山也】更为失志记之本体差实录之常经矣历山妫汭言是则安於彼乖矣尚书所谓厘降二女於妫汭也孔安国曰居妫水之内王肃曰妫汭虞地名皇甫谧曰纳二女於妫水之内马季长曰水所出曰汭然则汭似非水名而今见有二水异源同归浑流西注入于河河水又南迳雷首山西山临大河北去蒲坂三十里尚书所谓壶口雷首者也俗亦谓之尧山山上有故城世又曰尧城阚駰曰蒲坂尧都按地理志曰县有尧山首山祠雷首山在南事有似而非非而是千载眇邈非所详耳又南涑水注之水出河北县雷首山【全氏曰此别是河北县之涑水非闻喜县之涑水也盖闻喜之涑水水经以为出东山黍葭谷注以为至周阳与洮水合通监地理通识所云在陕州夏县北四十里者是也河北之涑水则雷水亦即阳安涧水地理通识所云在河中府临晋县东十二里者是也近人合而一之乐史曰涑水自闻喜接河今涑水篇但言涑水入张泽而不言张泽之所入又曰西北去蒲坂一十五里然则闻喜之涑水所入正与河北之涑水所出相接而又皆名涑水道元不细剖之两处并引左传伐我涑川之语已自蒙混及读唐志虞卿县北十五里有涑水渠贞观十七年蒲州刺史薛万彻所开自闻喜引流入临晋以溉田乃恍然曰是两涑水所由合也盐池图说曰涑水中尾多窄至临晋而小谿诸水咸注之不知涑水本至张阳而止所谓中尾多窄者出于人力之通也过水则又一涑水也若左传之涑川则在闻喜不在蒲坂盖王官城
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:01:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>