<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="晷度,形势,建革,风潮,五谷类,蔬菜类,草木类,鸟兽类,虫鱼类,杂产类,杂饷,杂税,台湾通志全文在线阅读,台湾通志全文在线下载,大玄古籍书库">
<meta name="description" content="台湾省志。不分卷。清唐景崧修,蒋师辙、薛绍元撰。书稿修至光绪二十一年(1895年)。唐景崧,字维卿,亦作薇卿。生于道光二十一年(1841年),卒于光绪二十九年(1903年)。广西灌阳人。同治进士。中法战争期间会同刘永福黑旗军援越抗法,战后晋升台湾道道员、迁台湾布政使、署台湾巡抚。中日战争失败,《马关条约》签订,唐景崧反对割让台湾,并被推为总统。后日军侵占基隆,唐景崧弃台内渡。著有《请缨日记》。光绪十三年(1887)台湾建省,设局修志,至光绪二十一年(1895)成稿十之六七,适日军侵台而中辍。有原稿本、抄校">
<title>台湾通志_唐景崧_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">台湾通志</span> <br/>
          作者： <span class="inputVal" id="bkauthor">唐景崧</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]139334</span> <br/>
          说明： <span class="inputVal" id="bkdec">台湾省志。不分卷。清唐景崧修,蒋师辙、薛绍元撰。书稿修至光绪二十一年(1895年)。唐景崧,字维卿,亦作薇卿。生于道光二十一年(1841年),卒于光绪二十九年(1903年)。广西灌阳人。同治进士。中法战争期间会同刘永福黑旗军援越抗法,战后晋升台湾道道员、迁台湾布政使、署台湾巡抚。中日战争失败,《马关条约》签订,唐景崧反对割让台湾,并被推为总统。后日军侵占基隆,唐景崧弃台内渡。著有《请缨日记》。光绪十三年(1887)台湾建省,设局修志,至光绪二十一年(1895)成稿十之六七,适日军侵台而中辍。有原稿本、抄校本传世。约五十五万字。</span> <br/>
          封面： <span class="inputVal" id="bkimg">Z_11198.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]台湾通志
[book_author]唐景崧
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]139334
[book_dec]台湾省志。不分卷。清唐景崧修,蒋师辙、薛绍元撰。书稿修至光绪二十一年(1895年)。唐景崧,字维卿,亦作薇卿。生于道光二十一年(1841年),卒于光绪二十九年(1903年)。广西灌阳人。同治进士。中法战争期间会同刘永福黑旗军援越抗法,战后晋升台湾道道员、迁台湾布政使、署台湾巡抚。中日战争失败,《马关条约》签订,唐景崧反对割让台湾,并被推为总统。后日军侵占基隆,唐景崧弃台内渡。著有《请缨日记》。光绪十三年(1887)台湾建省,设局修志,至光绪二十一年(1895)成稿十之六七,适日军侵台而中辍。有原稿本、抄校本传世。约五十五万字。
[book_img]Z_11198.jpg


[book_chapter]疆域

[book_title]晷度
「清会典」：淡水厅东境滨海，偏东五度二十四分；凤山县南境滨海，北极高二十四度四分（户部）。
台地，东三度五分至东五度四分，极南自二十二度、北至二十五度四分（「水道提纲」）。
恒春前山之水坑口、后山之八磘鼻，皆纬度二十二度；淡水之沪尾口、基隆之八斗仔，皆纬度二十五度。凤山之东港口、彰化之北势湖，皆经度四度；埤南之埤南大溪口、淡水之南关，皆经度五度。
台北府，纬度二十四度五十四分，经度四度五十分。
台湾府，纬度二十四度八分，经度四度二十四分。
台南府，纬度二十二度，经度三度五十三分。
台东直隶州，纬度二十三度三十四分，经度五度十三分。
台湾县，同台湾府。
彰化县，纬度二十四度五分，经度四度十四分。
云林县，纬度二十三度四十七分，经度四度二十三分。
苗栗县，纬度二十四度三十三分八秒，经度四度三十四分四十秒。
埔里社，纬度二十四度，经度四度三十九分。
安平县，同台南府。
凤山县，纬度二十二度三十三分，经度三度五十八分（旧城，纬度二十二度四十分，经度三度五十二分）。
嘉义县，纬度二十二度三十二分，经度四度六分。
恒春县，纬度二十一度五十分，经度四度二十三分。
澎湖，金屿纬度二十四度，炮台〔纬度〕二十三度四十分四十二秒，西屿纬度二十三度七分（「海道图说」：澎湖最南纬度二十三度十一分，最北纬度二十三度四十七分；最西经度四十八分，最东经度三度十一分）。
淡水县，同台北府。
新竹县，纬度二十四度四十三分，经度四度四十二分。
宜兰县，纬度二十四度三十七分，经度五度二十五分。
基隆，纬度二十五度，经度五度三十分。
卑南，纬度二十二度四十六分，经度四度五十五分。
花莲港，纬度二十三度五十一分，经度五度二十三分。
江永曰：极高度皆以测景测星定，各以本方极高度之正切与黄赤大距度正切相乘，半径千万除之，为赤道度之正弦，得二至日出入前后赤道度；以一变时之四分加减初正刻，得日出入时刻分（「五礼通考」）。
测晷之法：土圭置槷，着于「周官」；后世史书，不言实测。唐僧一行覆矩图，其法不密。元郭守敬为影符，其法用铜钻孔如芥子，前仰后低以向日；而日之高低不同，铜斤欹测，不能尽合。不合则光不透，临时迁就，日已西移；又不知地半径差及近地清蒙气。是以所测，不如今法远矣（「广东通志」）！
我朝圣祖仁皇帝，生知天纵；探象纬之原，通中西之术。临台测验，无累黍之差。高宗纯皇帝敬天法祖，首重民时，钦定「热河志」，删星野之谈天，测斗极之出地，名曰晷度。今敬遵圣制，立晷度类。
谨案：地居天中，其体浑圆，与天度相应。中国当赤道之北，北极常见，南极不常见。南行二百五十里，则北极低一度、南极高一度；北行二百五十里，则北极高一度、南极低一度。南北极高度，即南北里差也；东西偏度，即东西里差也。台湾台北府度、分，乃实测之数；各府、州、县，第据舆图约计之耳，恐有未确。附求法一则，使居其地者，人人得以参考焉。南北纬度易测，东西经度难知，纬度测二格之低昂，经度测月食之早晚。欲定东西偏度，必于两地同测一月食，较其时刻：若早六十分时之二，则为偏西一度；迟六十分时之二，为偏东一度。今台湾各处不能测验，以「舆图」经纬度数计之；但能得偏度分数，至秒数不能知矣。
日距赤道表
（图表，故省略，详细内容请参见版面文件）
（图表，故省略，详细内容请参见版面文件）
为度版，平圆四分之一，切四分之一圆边，为九十度。每度六十分，矩角为午，左钝角为子；表针垂线，皆设子午。春分后三日午时测太阳，高弧针影在子，垂线切于度版六十三度五十分。依表加日距一度十六分，为六十五度六分，以减九十度，即得台北府北极出地二十四度五十四分。秋分后三日午时测太阳，高弧六十八度十六分，依表减日距一度十六分，为六十七度，以减九十度，即得台南府北极出地二十三度。
东西偏度以京师子午线为中，而较各地所偏之度，凡节气之早晚、月食之先后，胥视此。盖人各以见日出入为东西、为卯酉，以日中为南、为午；而东方见日早，西方见日迟，东西相距三十度，则差一时。东方之午，乃西方之巳；西方之午，乃东方之未也；则相距九十度，则差三时。东方之午，乃西方之卯；西方之午，乃东方之酉也；相距一百八十度，则昼夜时刻俱反对矣。
赤道一周，得三百六十度，分为十二时，每时八刻，每十刻五分；偏东一度，节气昼夜差时之四分。
星野之说，其传最古；「大清一统志」列之首卷。台湾星野，「岛上附传」云：『台海西界于漳、南邻于粤，而北则闽安对峙。漳分野视闽，而粤分野视漳。唐僧一行有云：「星纪当云汉下流，百川归焉；故其分野，自南河下穷南纪之曲，东南负海为星纪」。则台郡宅东南，分野仍属牛女；与一行之说相符』。「诸罗县志」云：『吕宋居巽巳，入翼十度；日本在寅艮，入轸八度。台湾背接吕宋、右连日本，其值翼九度无疑』。二说不同。而「宋史天文志」：『天市垣二十二星，东西各列十一星；其东垣南第六星，曰吴越，亦为星纪之次』（闽从吴越，台湾从闽）。其说主天市垣。「春秋纬文」：『耀钩徐、扬之州，属权星』。星经：『玉衡北斗第六星主扬州，常以五已之日候之』。「唐书天文志」：『杓以治外，故鹑尾为南方负海之国；魁以治内，故陬訾为中州四战之国』。「福建通志」云：『福建属北斗第四星』（台湾从福建）。其说主北斗。「史记天官书」：『吴、楚之疆，候在荧惑，占于乌衡』。「晋书天文志」：『荧惑曰南方，夏火礼也、视也，主楚、吴、越以南』（台湾、福建皆从越）。其说主荧惑。「史记天官书：『丙丁，江淮海岱』。「汉书天文志」：『吴、越，亥』。「天文书」：『戊主吴、越』。其说主干支。唐贾公谚云：『古者受封之月，岁星所在之辰，其国属焉』。其说主岁星。虽各有占验，迄无定论。

[book_title]形势
台湾省：「大清一统志」云：屹峙海中，为东南屏幛。四面环海，崇山峻岭横截其中。背负崇冈，襟带列岛；浪峤南屏，鸡笼北卫。形势，南北相距七百余里，东西近者二百余里、远或三四百里。从前所治，不过山前迤南一线，故仅设三县而有余；自后榛莽日开，故屡增厅治而不足。光绪元年，奏设台北府、县，以固北路；又移同知治埤南，以顾后山。然彼时局势未成，择要修举，非一劳永逸之计（「奏案」）。十三年，仍奏建立省城、衙署、坛庙，制械设电，招垦抚番，次第整顿（「奏案」）。则人事随天时、地利为转移，欲因陋就简而不可得矣（「奏案」）。民站：自极北之基隆、宜兰交界草岭顶起，至恒春县极南之鹅峦鼻海口止，共计民站八百五十里；其后山南自鹅峦鼻起，至宜兰极北与基隆交界之草岭顶止，共计七百六十里：周一千六百余里。
台湾府：当全台适中之地环水抱中开平原（「奏案」）。从前兵备道夏献纶论彰化云：『幅员辽阔控驭难周；后有议者，必如淡水分治，以鹿港、捒东为建城之所』（「舆图说略」）。光绪十三年，遂分彰化之东北境，设首府（「奏案」）于桥仔图地（「奏案」）。因地制宜，变通垂远，富庶之基，气象宏敞矣（「奏案」）。民站：南至台南府城三百三十五里，西至彰化县鹿仔港海口五十里，北至台北府城三百里。
台湾县：附郭首县（「奏案」）。负山临海，宅中居要；犁头店附近，捒东保沃野数十里，最擅形胜。东南、东北，皆通埔裹六社。溪流之着：曰大肚、曰大甲，均发源内山，流入于海。大甲溪底多怪石，春冬水平可涉；夏秋骤涨，波涛汹涌，行人裹足，称天险焉（「舆图说略」）。民站：东至埔里交界之火焰山二十里，南至云林之浊水溪交界五十五里，西南至彰化之同安岭二十里，北至苗栗大甲溪尾为界七十里。
彰化县：物产丰饶，沟洫之利最溥。惟是县城，筑于平陆，无险足据；又有八卦山，在城外东北隅，俯瞰全城，不得地利（「舆图说略」）。阳湖赵翼尝议改筑于鹿港而未能也（「彰化志」「艺文」）。光绪六年，奏准依山扩充，围建新城，亦未举行（「奏案」）。然而山川秀丽，烟火万家（「彰化志形胜」）；据东瀛之上游，洵为北路之奥区矣（「彰化志」「封域」）。民站：东至台湾县交界之同安岭二十里，南至云、彰交界之番挖港六十五里，西至鹿港海口三十里，北至台湾县交界之大肚溪二十里。
云林县：山海交错（「奏案」）。自浊水溪始、石圭谿止，裁长补短，方长约二百余里（「奏案」）；由嘉义、彰化二县辖地画出（「奏案」）。嘉义之东，沟渠布列，水利流通；彰化之南，地皆垣夷可耕（「舆图说略」）。非若恒春，全系后山新辟之地（「奏案」）。民站：东至八同关番界八十里，西南至嘉义交界之兴化店三十里，西至五条港、虎尾溪口百十里，北上至埔里社交界之浊水溪三十里，下至彰化县之番挖港百二十里。
苗栗县：分新竹西南之境（「奏案」）。大甲溪与台湾共之；其余溪港以吞霄、后垄源流为最长，惟水浅难泊巨舟（「舆图说略」「新竹编」）。苗栗街一带扼内山之冲，东连大湖，沿山新垦荒地甚多（「奏案」）；土脉肥饶，广轮沃衍（「舆图说略」「新竹编」）。民站：东至十二份社番界九十里，南至台湾县交界之大甲溪五十里，西至后垄港十里，北至新竹县辖中港溪为界二十五里。
埔里社通判：治埔里六社：曰眉社、曰田头、曰水社、曰审鹿、曰猫兰。头社、水社、猫兰、审鹿皆窄；惟埔里平原三十余里。迤北过溪为眉社，平原尽处辖露高山，为北港生番出没之所，人咸惮之（「舆图说略」）。相传埔里社更东北，越山五日行，即通噶玛兰，东南则崎莱及秀孤兰（「埔里社纪略」）。民站：东至史老塌山番交界三十五里，南曰社仔庄至云林交界之浊水溪止五十里，西至集集街与台湾县交界六十五里，北至大甲溪头与苗栗县交界三十五里。
台南府：光绪十三年设首府，曰台湾府。首县曰台湾县，将原有之台湾府台湾县改为台南府安平县，画界分治（「奏案」）。罗汉门外，逼近内山，群峰罗列，木冈、银锭、土楼、魁斗诸山均在县南（「舆图说略」）。崇山大溪，钩连高下（「奏案」）。地虽硗瘠，而帆樯鳞集，百物所聚，风气顿开，亦外一大都会也（「舆图说略」）。民站：东至台东直隶州、由凤山新开之双溪口埤南中路前往四百又五里，南至恒春县城二百十五里，西至安平海口十里，北至台湾府城二百三十五里。
安平县：附郭邑治。土地松浮，局势隘窄，东南北三面沙多土少，不及嘉、彰之平畴广沃。西南临海，有市镇曰安平。前阻汪洋，非船莫渡；今则已成积沙，建舆梁焉。鹿耳门者，昔之隙仔港，可泊百巨船；今之州仔尾也，淤为陆地久矣。安平巨浪滔天，夏秋尤甚，名之曰涌。不风而涛，排击掀翻，响闻数百里，作时舟楫避之。虽泰西人尤善操舟，语及安平，未尝不目震心骇；此则郡城天险也（「舆图说略」）。民站：东至内公馆山番界百三十里，南至凤山交界之二层行溪十二里，西至安平鲲身口二十里，北至嘉义交界之曾文溪三十五里。
凤山县：深山大海，形势雄壮。县城南三十里凤鼻山，邑治所由名也。后依半屏，前临打鼓。打鼓港即旗后口，在县西南十五里，可泊轮船；近为通商口岸，台南之门户也。其余诸港，半多壅塞；惟东港水深丈许，商船利涉焉。民站：东至于匏山番界九十里，南至恒春交界之率芒溪六十里，西至旗后海口十五里，北至安平交界之二层行庄六十一里。
嘉义县：为台南北之要冲。旧治曰诸罗，在佳里兴保；康熙四十年，移驻至今地。林爽文乱，台湾厅县相继沦陷，诸罗被困逾年，民间绝食，贼济以米不受，卒赖以全。高宗纯皇帝以县民效「守死勿去」之义，特诏改诸罗为嘉义县。田畴交错，形势与彰化埒。有火山，在迤东四十里，常有焰上腾，或由磺气所凝聚，故下瀦温泉焉。曾文、八掌、牛椆诸溪，原出内山；夏秋时雨滂沱，往来病涉，亦人力难施也（「舆图说略」）。民站：东至柑仔宅与云林所属番交界，南至安平交界之曾文溪六十九里，西至布袋嘴海边六十里，北至云林交界之兴化店三十里。
恒春县：画自率芒溪以北，与凤山县接壤。而东、西、南三面皆滨海，大沙湾、大坂埒、后湾、射寮、枫港等处，轮船、夹板船视天色平椗，可一寄碇。山后惟猪膋束、八窑湾、牡丹湾等溪为着；而峨峦鼻为海途转捩，下有暗礁，最称天险。台南辟土，盖肇始于光绪元年（「舆图说略」）。办理台湾等处海防沈葆桢奏云：『自枋寮南至琅峤，民居俱背山面海，外无屏幛。至猴洞，忽山势回环，其主山由左迤趋海岸，而右中廓，平埔周可二十余里，似为全台收束。从海上望之，一山横隔，虽有巨炮，力无所施，建城无踰于此』（「沈文肃奏议」）。廷议报可，而开山抚番亦自南路起矣（「舆图说略」）。民站：东至台东交界之八窑湾四十里，南至峨峦鼻海边四十里，西至射袤溪海边二十里，北至凤山交界之率芒溪九十里。
澎湖通判治：四面滨海，台、厦之冲，天成屼镇。外有四屿为屏蔽，内有新城、龟山、蛇山相犄角。今于新城、龟山筑炮台，更得扼吭当关之势（「舆图说略」）。隘口不得方舟，内溪可容千艘；海中岛屿最险要而纡回者，莫如澎湖（「方舆纪要」）。民站：东至椗钧屿四十五里，西至小门屿二十三里，南至八罩屿六十六里，北至吉贝屿七十五里。海程，东至台南安平口百七十五里、至旗后口二百四十里，北至淡水沪尾口五百七十里、至基隆口六百六十里；西至厦门口三百三十里，北至福州口六百七十三里，南至广东汕头六百四十里。
台北府：台北分治，亦天时、人事所迫不容已者也。淡水厅旧辖延袤三百四十余里视内地实四、五里辖制，何以能周「舆图说略」）。艋舺当鸡笼、龟仑两大山之间，沃壤平原，两谿环抱，村落衢市，蔚成大观。西至海口三十里直达八里坌、沪尾两口，并有观音、大屯山以为屏幛；且与省城五虎门遥对。非特淡、兰扼要之区，实全台北门之管也（光绪元年「奏案」）。光绪己卯，设官析土，风气日辟，百废俱兴，声明文物，居然成一都会矣（「舆图说略」）。民站：东南至宜兰县城二百又三里、至新竹县城百二十里、至台湾府城三百里，西北至沪尾海口三十里，北至基隆六十里。
淡水县（附郭之邑）：台北富庶，以淡北称最。二百年来，声明文物，甲于全台。中坜、茄冬、南崁、磺溪诸小港，外八里坌，昔通今塞。沪尾在邑治迤北三十里，又折而东六十里，曰基隆。沪尾盛潮，约深一丈五、六尺；基隆过之：近皆为互市之地（「舆图说略」）。民站：东由番社绕至宜兰县交界之粗坑四十里，西南至新竹交界之涂牛沟六十里，西北至沪尾海口三十里，东北至基隆交界之南港口二十里。
新竹县：即淡水厅城为县城，廨舍仓库无易，情形大约与淡水同；内负崇山，外临大海（「舆图说略」）。地方险阻，为台北路要区（「平台纪略」）。其溪港、中港、香山、凤山崎，源流长而水浅，故必以沪尾、基隆通互易焉。蓝鼎元「平台纪略」称：『竹堑埔有良田数十顷，历二百年，益着其盛矣』（「舆图说略」）。民站：东至五指山番界七十里，南至苗栗交界之中港口三十五里，西至海滨十里，北至淡水交界之涂牛沟南六十里。
宜兰县：自远望坑迤北而东，仍噶玛兰厅之旧治疆域（「奏案」）。光绪元年，厅改为县。初名蛤仔难（「舆图说略」）。三面负山，东临大海，三貂、金面掖其左，摆支、苏澳、草岭搤其右，员山、玉山枕其后。自山至海，宽不及四十里；自三貂溪南至乌石港三十余里，皆山石无地。自乌石港至苏澳山下，绵亘不及百里；然一望平畴，溪港分注，实天生沃壤也（「噶玛兰纪略」）。海滨大石嶙峋，中设一关，曰北关；设于苏澳者，曰南关：屹立两称门户（「舆图说略」）。民站：东至过岭仔海边二十里，南至苏澳海口五十里，西至叭哩沙番界四十里，北至基隆交界之草岭六十二里。
基隆同知：治淡水之北；东控三貂，为台北第一门户。通商建步，交涉纷繁；海防既重，讼事尤伙（「奏案」）。距鸡笼十二里，曰八斗，实为产煤奥区；曾招洋匠滤煤，并仿西法以行之。台洋风信靡常，惟鸡笼四时可泊，轮船放洋历六时许，可抵花莲港；达后山者，以此为便途（「舆图说略」）。民站：东至三貂溪海边八十里，东南由远望坑至宜兰交界之草岭六十里，西南至淡水交界之南港四十里，北至海口二里。
台东直隶州：在后山。后山形势，北以苏澳为总隘，南以埤南为要区，控扼中权，厥惟水尾；其地与云林县东西相直，由牡丹社岭集集街径达彰化，山路一百八十余里，前后脉络呼吸相通，实为台东锁钥（「奏案」）。民站：东至沿海之狮球山港二十五里，南至恒春县城三百七十里，西至秀孤峦生番地界五十余里，北至宜兰县界之苏澳三百十里。
自前山至后山，未通已通凡五。中路：从云林县之林圯埔东南至社藔十二里，龟仔头十里，牛轀辘二十五里，茅埔二十里，红魁头九里，南仔脚蔓十里，合水十里，东埔社心十一里，霜山横排五里，坑头陈坑五里，铁门洞五里，狮头山十里，八同关十里，鸡公山十里，八母坑十里，水堀十里，双峰仞十里，坑底五里，大仑坑五里，雅记十里，神仙岭十里，雷峰洞十里，玉屏山溪十里，奇淋山十里，打林番藔十里，黄崎十里，排山十里，璞石阁二十里，板仔庄五十里，吗达唵社、哒吧龙社共三十里，吴全城五十里，岐菜二十里，花莲港三里，米仑山九里，三层城二十里，新城十里，得其梨二十里，大浊水二十五里，大南澳三十里，大东澳三十里。以上非有番目引导，不能行。南路：从凤山县之大坑口三条仑东南至老社头八里，猪野头五里，南崑仑十五里，岭脚十五里，大乌万六里，大麻里三十里，卑南觅五十里。又从新地东南至双溪口七里，大石岩十里，屯兵空营五里，坑底十五里，山顶十五里，诸也葛二十里，后山海边三十二里，大麻里八里，卑南觅四十里，二道皆光绪元年新辟；而三条仑，尤为公私所趋。又头围后山，通艋舺小路，从头围土地公坑北至樟林十五里，转东下岭，曰炭窑坑，绕山西行至铳柜十五里。循岭南下，至虎尾藔潭八里，再过溪上岭，至大粗坑八里，仑仔阳四里。涉溪行三里平地，至石亭六里，坊仔林三里，至深坑渡过渡，皆平原。行尽至万顺藔，更上山仑，六里至樟树脚，三里至六张犁，十五里直达艋舺，出武营头。
台湾邮程：较内地长几及倍，言五十里，约八、九十里，非穷日之力不能至。故军需则例，台地行军置传，准照西北口外以四十里为一站；惟府县志所记，程途时有参差，核诸桐城姚石甫、廉访莹台北道里记，又多不同。盖海外疆索本未清丈，大都约略科计。今就往来商旅相传里数言之，不能一一。台湾处大海之中，地形坐东南，面西北；自东北而西南，如列屏，为中国江、浙、闽、粤之外界。北近海，多平地可耕，土番及民人聚落，以百数；山背东南，一望汪洋，舟楫所不到，土番加磱使种类居之。自红夷以至郑氏，皆不能绥附；闻中国盛德，悉来臣服，贽其方物。故我国家边陲，极于海东数万里，置郡县实古所未有（「福建海防志」）。
台湾海外天险，治乱安危，关系国家东南甚巨。其地高山百里，平原万顷，舟楫往来，四通八达。外则日本、琉球、吕宋、噶罗吧、暹罗、安南、西洋、荷兰诸番，一苇可航。内则福建、广东、浙江、江南、山东、辽阳不啻同室而居，比邻而处，门户相通，曾无籓篱之限。非若寻常岛屿邑，介在可有可无间（「东征集」）。
台湾机括，全在厦门；控制台湾，惟厦门最为扼要，形势所在，便于指挥（「鹿洲文集」）。厦门距台湾重洋浩浩七百里，号曰横洋；往来船只，必以澎湖为要津。澎湖岛屿，大小相间，有名号者三十六岛（一作「五十五屿」）。水底皆大石参错；其北曰北墝，舟触之必破，故舟行惟从西屿头入；或寄泊西屿内，或妈宫澳、或八罩、或镇海屿，渡东吉洋始入鹿耳门；则澎湖为台、厦中流之砥柱。台山南尽沙马矶，北抵噶玛兰，形如弦月，朝向内地。北路之后垄港与南日对峙，竹堑与海坛对峙，南嵌与关■〈阝童〉对峙（一作官塘）。上淡水与北茭相望，鸡笼与沙埕、烽火门对望（一作鸡笼与福州对峙）。南路凤山县之弥陀港、万丹港、岐后港、茄藤港与漳州之古雷、铜山、悬钟等处相望（「厦门志」）。
其土宜五谷，北可至辽东，南则抵漳、泉。全台三千余里，入版图者几二千里；其余尚系生番杂居，情态叵测。台中兵卒，宜屯田以足食，渐次开荒辟土，以夷后患者也（「福建通志」郭起元「慎防守议」）。
魏源曰：『台湾地倍于琉球，其山脉发于福州之鼓山，自闽安赴大洋，为澎湖三十六岛；又东渡洋百里至台湾，为中国之右臂，可富、可强、可战、可守。方郑氏之初平也，廷议以其孤悬海外，易薮贼，欲弃之，专守澎湖。施琅以为天下东南形势，在海而不在陆，陆之为患有形，海之薮奸莫测。台湾虽一岛，实腹地数省之屏蔽。弃之则不归番、不归贼，则必归于荷兰。恃其戈船、火器，又踞形势膏沃为巢穴，是藉寇兵而资盗襄；且澎湖不毛之地，不及台湾什一，无台湾则澎湖不能守，诚深识遐虑之言哉』（「圣武记」）。
蓝鼎元曰：『从来疆域既开，有日辟，无日蹙；气运使然。即欲委而弃之，必有从而取之。如澎湖、南澳皆为海外荒陬，明初江夏候、周德兴皆尝迁其民而墟其地。其后皆为贼巢，闽、广罢蔽，乃设兵戍守，迄今皆为重镇。台湾古无人知，明中叶乃知之；而岛彝盗贼，先后窃踞，至为边患，比设郡县，遂成乐郊；由此观之，可见有地不可无人。经营疆理，则为户口贡赋之区；废置空虚，则为盗贼祸乱之所；不可不早为绸缪者也』（「东征集」）。
府治南北千有余里，越港即水师安平镇；又有七鲲身，沙线潮平可通安平港内，为水师战艘，商民舟楫止宿之地。港名鹿耳门，出入仅容三舟，左右皆沙石浅淤，此台湾之内门户也。衡渡至澎湖，岛屿错落，港泊有南风、北风二者殊澳，此台湾之外门户也。然台湾之可通大舟者，尚有南路之打鼓及东港，北路之上淡水，凡三处。而惟上淡水可容多船，港门为正也。其可通小舟者，尚有南路之蛲港，北路之咸水港及八掌港、笨港、海丰港、鹿仔港、大甲西、二林、三林、中港、竹堑、蓬山，凡十二处。而笨港并有小港可通鹿耳门内，即马沙沟是也。总之台湾三路，俱可登岸；而惟鹿耳门为用武必争之地者，以入港即可夺安平，而扼府治也。夺安平而舟楫皆在港内，所以断其出海之路；扼府治，则足以号令南北二路，而绝依附之门。故一入鹿耳门，而台湾之全势举矣。或云：鹿耳门为天险门户，而又上设炮台，防亦密矣。万一攻之不入，兵法有攻坚而瑕者亦坚，其谓之何？不如由北路之上淡水进兵；所谓行师如过于衽席之上者，谋非不臧也，而不知由北路进兵，则其势主缓；缓则必以众而临寡，以强而并弱。由鹿耳门进兵，则其势主捷，捷则必以反主客之形，成控制之势。而且安平不据，澎湖尚孤，彼贼徒者，急而扬帆，无不他虞也。是故觇台湾之形势，而必讲明于得入鹿耳门之要，为最急（「理台末议」）。
鹿耳门港路纡回，舟触沙线立碎；南礁树白旗，北礁树黑旗，名曰『荡缨』、亦曰『标子』，以便出入。潮长水深丈四五尺，潮退不及一丈，入门必悬起后柁乃进（「赤嵌笔谈」）。
鹿耳门内，浩瀚之势，不异大海。其下实皆浅沙，若深水可行舟处，不过一线；而又左右盘曲，非素熟水道者，不敢轻入，所以称险（「稗海纪游」）。
赵翼曰：『康熙中初取台地，时仅台湾、凤山、诸罗三县地。凤在南，诸在北，台湾居其中。又有鹿耳门海口通舟楫，故就其地设府治。其后北境日扩，闽人争往耕。于是诸罗之北增彰化县，彰化之北又增北路淡水同知；则府已偏于南，且旧时海口，仅一鹿耳门，由泉之厦门往海道八、九百里。今彰化之鹿港，既通往来，其地转居南北之中。由泉州之蚶江往海道仅四百里，风顺半日可达，此鹿港所以为台地最要门户；鹿耳门更缓急可恃也。幸林爽文等皆山贼，但知攻城，不知扼海口，故我师得以扬帆至。然海口舟大不能附岸，须鹿港出小船二十里来渡兵；倘贼稍有智计，先攻鹿港。鹿港无城可守，其势必拔，拔则据海口，禁小船，我师海舟虽至，亦不得薄而登。所恃以入台者，祗鹿耳门一门耳！兵既由鹿耳入府城，又须自南而北转多纡折，必不能如彼处之路捷而功速也。彰化城距鹿港二十里，不傍山、不通水，本非设县之地。若移于鹿港，镇以文武大员，无事则指挥南北，声息皆便；有事则守海口，以通内地应援，与鹿耳门为关键。使台地常有两路可入，则永无阻遏之患』（「彰化志」「移彰化县城议」）。然安平昔为要隘，近年鹿耳、鲲身悉被沙淤，海舶到台，非泊百里外之国寨港，即泊凤山县之旗后口，似毋庸重兵坐守矣。而沪尾距福州海口最近，风利则朝发夕至，信息易通，控制全台，无有要于此者（「东瀛识略」）。
昔者，罗汉门素为盗薮（「鹿洲文集」）。罗汉门在郡治之东，自猴洞口入山，崇冈复岭，多不知名。行数里为虎头山，诸峰环列，树惟槺榔。过大湾崎、芦竹坑、咬狗、又东南经土楼山，壁平如削；上则弥猴跳掷，虞人张罗以捕。稍前为垒浪崎，出茅章埔，度雁门关岭，回望郡治，海天一色。去关口里余，中为深堑，可数十丈绿崖，路狭不堪旋马，失足便蹈不测。五里至石头坑，十里至长潭；清莹可监，潭发源于分水山后，由罗汉门坑入冈山溪，同注于海。自番子寮迤逦至小乌山后，入罗汉内门，峰回路转，眼界山开，沃衍平畴，极目数十里：东则南仔仙山、东方木山，隔淡水大溪为旗尾山；西则小乌山；南为银锭山；北为分水山、目猫徽山。层峦叠巘，苍翠欲滴，暝色尤堪入画。民庄凡三：外埔、中埔、内埔。居民约二百余口；内埔汛兵五十名，分防猴洞口。狗匀崑诸地，则寥寥三十余人而已。先是由长潭东南行，至夏尾蓝、脚帛寮，转北至外埔庄。后以逆党黄殿潜踪内埔，而瓮菜、岑鼓、坛坑尤为奸匪出没之所；禁止往来外埔。东南由观音亭、更寮、仑番子、路头至大崎越岭即为外门。去大杰岭社十二里，中有民居为施里庄、北势庄，庄尽番地。往年代纳社饷，招佃垦耕，继以远社生番乘间杀人，委而去之。自社尾庄、割兰坡岭可赴南路；出木冈社、卓猴可赴北路。外此羊肠鸟道，触处皆通，峻岭深榖，丛奸最易。土人运炭辇稻，牛车往来，径路逼狭，不容并轨；惟约昼则自内而外，夜则自外而内，因以无阻。夏秋水涨，坑堑皆平，则迷津莫渡（「使槎录」）。今罗汉门安静，巡检改移澎湖（光绪十年「奏案」）。昔者竹堑，过凤山崎，一望平芜，捷足者穷日之力，乃至南嵌。时有野番出没，沿路无村落，行者亦鲜；孤客必倩熟番，持弓矢为护而后行。野水纵横，或厉、或揭，俗所云九十九溪也。遇阴雨天地昏惨，回顾凄绝。然诸山秀拔，形势大似漳、泉；若碁置村落，设备御，因而开辟之，可得良田数千顷（「使槎录」）。
竹堑居淡水之中，距彰化县治一百四十里，一路空虚，上下兵力俱不及。宜移同知驻此，以扼新、淡之要，联络数百里声援，然后台北以下，血脉相通相应。请旨特设参将一，营兵一千驻其地（「东征集」）。今为新竹县。
昔者竹堑、南嵌以北，皆尽日无人之境；风沙暴起，咫尺莫辨（「诸罗志」）。上淡水在诸罗极北，中有崇山大川，深林旷野。南连南嵌，北接基隆，西通大海，东倚层峦，计一隅可二百余里，洵扼要险区也。外为淡水港；八里坌山在港南，圭柔山（一作鸡柔）在港北，两山对峙，夹束中流。南北有二河：南河源出武朥湾，行四十余里；北河源出枫仔屿，行百余里；俱至大浪泵会流出肩脰门（即关渡门）入淡水，曲折委宛五十余里归于海。圭柔山麓为圭柔社；由山西下数里，有红毛小城，高三丈，围二十余丈，今圯。城西至海口极目平衍，名虎尾，今淡水营所驻也。两山南北重冈复岭，灌莽丛翳；南则武朥湾、里末、摆接、秀朗诸社；北则麻沙翁、外北投、内北投、大浪泵、麻里即吼、枫仔屿诸社。磺山在内北投滨河，山仅数仞，寸草不生。自淡水经枫仔屿上下十里，过港至基隆，山高多石，山下即鸡笼社。稍进为鸡笼港，港道狭隘；港口有红毛石城，非圆非方，围五十余丈，高二丈。远望为小鸡笼屿，番不之居；惟时于此采捕。循此而上至山朝社，又上至蛤仔难诸社，深箐鸟道至者鲜矣（「稗海纪游」）。
关渡门从淡水港东入潮流，分为两岐；东北由麻少翁、搭搭悠凡四五曲至峰仔峙，西南武朥湾至摆接各数十里而止，包络原野，山环水聚，洋洋乎巨观也（「台海使槎录」）。
淡水至基隆有东西两路，西由八里坌渡炮城，循外北投、鸡柔、大遯、小鸡笼、金包里诸山之麓，至基隆内海可一百二十里。沿路内山外海，多巨石巉岩碁峙；相去数武，其下涧水，浅深不一，行人跳石以渡，失足则坠于水。东由关渡门坐蟒甲乘潮循内北投、大浪泵至峰仔峙港，大水深沂，滩河可四十里而登岸。踰岭十里，即鸡笼内海（「使槎录」）。
基隆为全台北门之锁钥，淡水为基隆以南之咽喉；大甲、后垄、竹堑皆有险可据（「噶仔难纪略」）。今为淡水县基隆厅。
昔者埔里社，台湾彰化县之归化番社也。其入社之道有二：南路自水沙连、触口大溪东行越狮仔头山，至集集铺、广盛庄，更越山东行十里至水里社之柴围。又北越鸡胸岭、芉蓁林、竹林仔十五里而至水里之头社。地颇平广，皆番垦成，田甚熟。更进八里，则为水社，中有大潭，广可七八里；潭中有小山，名珠仔山。番皆遶山而居。番俗六考所谓：青嶂白波，云水飞动。海外别有一洞天者也（「埔里社纪略」）。
潭之东岸为剥骨社，西岸则水里本社，其番颇饶裕；善种田，能织罽毡，番皆白皙佼好。「府志」称之。遶潭更北行逾山七里至猫兰，又北五里至沈鹿；地颇广宽，迤西复入山，凡十里，榖口极狭，几于一丸可封，最为险要，名曰谾口。过此以北始为埔里六社，地势平阔，周围可三十余里，南北有二溪，皆自内山出，南为浊水溪源，北为乌溪源也。乌溪为入社北路，自彰化县东之北投，北行过草鞋墩，至内木栅阿发埔；渡溪东北行至火焰山下，五里过大平林，入三十里逾内龟洋至外国胜埔。更渡溪而南二十五里，至埔里社，曰水沙连，入可两日程，北路为近。然常有凶番出没，人不敢行，故多从水沙连入。水沙连则番社之久输贡赋者也。盖埔里乃界外番社，例禁入越垦；故汉人图垦，则假名于水沙连耳。相传埔里社更东北越山，五日行即通噶玛兰东南；则奇来及秀姑兰一带。「番俗六考」云：水沙连属番二十余社，各依山筑居；山榖巉岩，路径崎岖，惟南北两涧沿岸堪往来。外通斗六门、竹堑藔及各社总路，隘口通事筑室居焉。余谓南北两涧，即触口与乌溪也。斗六门为嘉义所辖，距彰属水沙连颇远，盖万斗六之讹耳（「埔里社纪略」）。
此地东通秀孤鸾，南连阿里山，北连未归化之沙里兴；为全台适中之地。而平旷膏腴，佛彷内地莆田一县，真天地自然之美利（「水沙连纪程」）。
台湾民情浮动，不逞之徒，动辄逞凶械斗，甚或造谣聚众谋为不轨；迨经兵役跟踪寻缉，而该匪徒等，明知水沙连内山，为兵役缉获难至之区，遂各相率逃入，潜匿深藏。开辟则地归疆理，建厅设汛，碁布星罗，匪徒既无从托足，地方即可安谧（刘韵珂「即开番地疏」）。今为埔里社厅。
昔者兰地僻远，在台湾极北。山后距郡十三日程，距淡水六日程，中隔大山，三貂径窄溪深，极为险阻（「东溟文集」）。地势东面海，西、南、北三面皆山。所在生番出没，自设官后，沿山次第设隘，以壮丁守之；二十一、二年间，犹有生番逸出杀人（「东槎纪略」）。今为宜兰县。
昔者，琅■〈王乔〉民杂闽、粤，甫归化（「台湾番社纪略」）。三面滨海，自率芒溪，历嘉鹿塘、南势湖、枋山头、莿桐脚、枫港、尖山而至车城，计程六十里；车城者，昔为福文襄驻师之所，以木为城，今改土堡，距县城十五里。自县城东越射麻里、方里得、高士佛、八窑湾，计七十八里而至牡丹湾。又二十七里、阿郎壹溪；又一百零八里至埤南觅。埤南觅者，周围数十里，番社鳞比，归化最早；康熙、乾隆中，大军平朱一贵、林爽文，番酋负弩前驱，曾受银牌文服之赐，至今藏之。移驻同知专理番务，设塾训番，经书有成诵者；而埤南之徒，又凡三出，其辟自通判鲍复康者。自枫港、射不力、圆山、双溪口、大雪顶、鲁木鹿、阿郎壹而至者，计程二百三十六里。又自凤山县之下淡水，历藔射、南崑仑、大乌万而至者，计程二百十四里；总兵张其光所辟也。又自下淡水历赤山、崑仑坳、诸也葛而至者，计程一百七十五里；同知袁闻析所辟也（「舆图说略」）。今为恒春县。
昔者，蓝鼎元曾为元戎，檄埤南觅大土官文结，令搜山擒贼，赏以帽、靴、补服、衣袍等件。是生番中未尝无衣冠、文物。今其女土官宝珠盛饰，如中华贵家，治事有法；或奉官长文书，遵行惟谨。闻其先本逃难汉人，踞地为长，能以汉法变番俗。子孙并凛训不杀人，不抗官。由埤南觅，崇爻，其北为秀孤鸾，又北为崎莱，又北为苏澳，已是海岛尽处；迤西又达于噶玛兰。自噶玛既开，人迹罕到之处，始知其名（「台湾番社纪略」）。昔者嘉庆十七年，民人林朝宗等请垦苏澳施八坑。通判翟淦遣役李泉往侦之。回报云：『查施八坑乃由东势山尾过山盘仑，始至其处。西、南、北俱叠山茂林；惟有一坑，形势甚狭，坑首西连叭哩吵喃，至生番社坑口；东出苏澳港，乃生番出没隘地口。该处地离东势、马鞍山、草山及议设南关之地，约五、六里；阻隔山仑，本生番地界，不与三籍应分埔地毗连。前有民人陈金、郑观凤在彼求设溢隘开垦，奉批不准，已经弃置。至于坑头水掘，皆生番巢穴，尚有埔地若干，不能穷究。查兰地自入版图以来，东势一带民番、被生番杀害，南风甚发之时，又常有匪船寄泊澳内伺劫于是，藏奸实属要地；去城窵远，最难防御，似可就地设隘把守，内御生番逸出、外护居民樵采。如遇匪船寄泊，亦可随时飞报防守，以杜奸民私民私垦藏奸之念；似于地方，实有被益』。淦未及许，其后稍为泉籍民人私垦。道光元年，聚居已三百余人，署通判姚莹，请查造丁册籍其田亩，以为隘地；未竣而去（「东槎纪略」）。今苏澳，属宜兰县。
后山自苏澳以南至得其黎百四十里，峭壁峻嶒，难通舆马，且无可耕之地。中亘东澳、大南澳、大浊水、大小清水五溪，水险莫施舟楫。得其黎至新城、岐莱六十里稍得平土，然荒榛灌莽，硗确为多。岐莱历花莲港、吴全城、火己笼、周塱社而至水尾，得所谓秀孤峦者，又名泗波澜，计程百五十里，地尽膏腴。由水尾东至沿海大港，西至璞石阁，而历平埔、大庄、石牌以达埤南，百五十里，亦多腴壤。埤南至恒春二百余里，则皆瘠区。其间如巴朗卫、八窑湾、牡丹湾等处，尚可开垦，此则山后大略情形也。滨海六百余里，惟花莲港、成广澳可泊轮船，而皆风■〈日凡〉靡常，沙礁纷错，往还匪易；民船更不能以时至也。若由中权以达前山，则自璞石阁抵彰化县之林圯埔者，计程二百六十余里。番社之在大南澳者，曰斗史五社；大浊水以北，依山之番，统名太鲁阁，凡八社。岐莱、平埔之番，居鲤浪溪北者，统名曰加礼宛，凡六社。鲤浪溪南者，统名曰南势，凡七社。居秀孤峦者，凡二十四社；璞石阁、平埔八社，成广澳沿海八社，成广澳南阿眉八社。埤南觅番社之可纪者，四十有六；此外如木瓜番、丹番、銮番、棍番俱处高山，社名不一，或抚或否，尚难悉数。平地之番，稍知耕种；处深山者，惟事游猎，与平地番世仇，凶残嗜杀，番性大概然也。惟经营筹画，旦夕间事。在事者频年苦于疾疫，所冀人烟盛而瘴气开，井疆土、聚人民、坏城郭；诸者谓区其地可得一府三县，固有待于后来也（「舆图说略」）。今置台东州。
澎湖僻在兴、泉外海，其地为漳、泉南户，日本、吕宋东西洋诸国，皆所必经，南有港门，直通西洋（「福建海防志」）。
澎湖为漳、泉之门户，而北港即澎湖之唇齿。失北港，则唇亡齿寒，不特澎湖可虑，即漳、泉亦可忧也。北港在澎湖东南，亦谓之台湾（「方舆纪略」）。
澎湖：妈宫、西屿头、北港、八罩四澳，北风可以泊舟。若南风，不但有山有屿可以寄泊，而平风静浪，黑沟白洋，皆可暂寄以俟潮流。洋大而山低，水急而流回；北之吉贝沉礁，一线直至东北，一目未了；内皆暗礁布满，仅存一港蜿蜒，非熟习深谙者不敢棹至（「海国闻见录」）。
昔者康熙末，朱一贵之乱，全台沦没，惟澎湖独存。嗣用兵七日平台，廷议以澎湖克而郑氏降，澎湖存而全台复；疑台湾形势在澎，拟移总兵驻其地。时漳浦蓝鼎元方佐其族兄廷珍幕，亟上书论止之。实则澎虽不必为全台控制，而台、厦之冲，有此天成屹镇，设屯重兵、丰糗糒，彼纵横海上者，又安能越澎飞渡而绝无所顾忌耶（「舆图说略」）？今澎湖改设总兵。盖台湾自入版图，绸缪固圉之计，至今十有三年，分建布政使司，而后大备。洵足翼卫东南，作镇万里矣！

[book_title]建革
台湾布政使司，国朝光绪十三年建。领府三：曰台湾府、曰台南府、曰台北府；直隶州一：曰台东直隶州。
台湾府，光绪十三年建。领县四：曰台湾、曰彰化、曰云林、曰苗栗；厅一：曰埔里社通判厅。
台湾县（附郭），光绪十三年，分彰化县置。
彰化县，雍正元年分诸罗县置（谨案：彰化县，「皇朝通志」、「通典」皆云雍正三年设。今据「皇朝文献通考」）。
云林县，光绪十三年置。
苗栗县，光绪十三年置。
埔里社通判厅，光绪十三年置。
台南府，旧为台湾府，康熙二十三年建。光绪十三年，改台南。领县四：曰安平、曰凤山、曰恒春、曰澎湖通判厅。
安平县（附郭），旧为台湾县，康熙二十三年置。光绪十三年，改安平。
凤山县，康熙二十三年置。
嘉义县，旧为诸罗县，康熙二十三年置。乾隆五十七年，改嘉义（谨案：台湾府，台湾、凤山、诸罗县，「皇朝通志」、「通典」皆康熙二十四年设，今据「皇朝文献通考」、道光「福建通志」）。
恒春县，光绪元年置。
澎湖通判厅，雍正五年分台湾县置。
台北府，光绪元年建。领县三：曰淡水、曰新竹、曰宜兰；厅一：曰基隆同知厅。
淡水县附郭，光绪元年置。
新竹县，旧为淡水同知治。雍正元年，分彰化县置；光绪元年，改县。
宜兰县，旧为噶玛兰通判治，嘉庆十六年置。光绪元年，改宜兰县。
基隆同知，旧为通判。光绪元年，移噶玛兰通判设；十三年，改同知。
台东直隶州，光绪十三年置。
「大清一统志」：台湾县（附郭），本东番地，郑氏伪置天兴、万年二州，属承天府。国朝康熙二十三年，废二州，改置台湾县为府治。凤山县，为府治南八十里，本东番地，郑氏属万年州。国朝康熙二十三年，分置凤山县。嘉义县，在府治北一百十七里，本东番地，郑氏属天兴州。国朝康熙二十三年，分置诸罗县；乾隆五十二年，改曰嘉义县。彰化县，在府治北三百九十七里，本东番地，郑氏属天兴州。国朝康熙二十三年，属诸罗县。雍正元年，分诸罗县北半线地，置彰化县。诸罗县北二百八十里地，名半线。国朝康熙二十二年，始入版图（「台湾舆图说略」）。雍正五年，增设通判（「福建通志」）。
康熙二十二年，郑克塽纳所辟台湾地，朝议墟之。琅奏言：『地广而腴，且关系四省要害，宜留为外蔽，不可弃』。时尚未知山东、天津、辽阳各口，由台可以迳达，故云四省。二十三年，圣祖断自宸衷，即成功所置承天府、成功子经改称东寗者，设台湾府；隶福建省布政使司。领县三：附郭曰台湾，南曰凤山、北曰诸罗（「东瀛识略」）。
雍正元年八月，兵部议覆：『巡视台湾御史吴达礼奏：「诸罗县北半线地方，民番杂处，请分设知县一、典史一。其淡水系海岸要口，形势辽阔，请增设捕盗同知一」。应如所请』。从之。定诸罗分设县曰彰化。雍正五年二月、加福建兴泉道巡海道衔，移驻厦门，改台厦道为台湾道。添设台湾府通判一，驻澎湖；裁澎湖巡检（「九朝东华录」）。
乾隆五十二年，逆匪林爽文围攻诸罗县城，绅民协力，坚守几四个月。高宗特改县名曰嘉义以褒之（「东瀛识略」）。
淡水者，台湾西北隅尽处也。高山嵯峨，俯瞰大海，与福州之闽安镇东西相望，隔海遥峙。山下临江埤堄为淡水城，亦前红毛为守口设者。郑氏时，以淡水近内地，仍设重兵戍守。国朝雍正元年，既分诸罗县地，增设彰化县；并于诸罗极北置淡水厅，驻竹堑（道光「福建通志」）。
噶玛兰者，旧名蛤仔难。嘉庆十二年十二月，少詹事福州人梁上国上言：『蛤仔难田土平旷丰饶，每为海盗窥伺；若收入状图，不特绝窥伺之端，且可获海疆之利』。上命总督阿林保、巡抚张师诚议之。十五年，总督方维甸巡台，至艋舺，有蛤仔难番土目及民人潜入垦田者，呈送户口清册，请照则升科设官弹压。维甸乃覆奏：『淡水玉山之后地名噶玛兰，系番语，闽音不正，讹为蛤仔难』。并条奏其地势情形甚悉。十六年，总督汪志伊、巡抚张师诚酌定条例以闻，置噶玛兰厅（「福建通志」）。嶐嶐岭、泖鼻山，旧属噶玛兰，光绪十四年清赋，划归基隆厅管辖（「采访册」）。
同治十三年，办理台湾等处海防沈葆桢奏准在琅■〈王乔〉之车城南猴洞地方，建设县治，名曰恒春。光绪元年，又奏台北添设府县；准部议：以台北艋舺地方，添设知府一缺，名曰台北府。自彰化以北直达后山，胥归控制，仍隶于台湾兵备道。其附府添设知县一缺，南划中坜以上至头重溪为界，北划远望坑为界，为淡水县。自头重溪以南至彰化县界之大甲溪止，其间之竹堑地方，原设淡水同知，应即裁汰；改设新竹县知县一缺。自远望迤北而东，仍噶玛兰之旧治疆域添设宜兰县知县；并改噶玛兰通判为台北府分防通判，移驻基隆（奏见「文征」）。
光绪十年，闽浙总督何璟、福建巡抚张朝栋奏准于台湾埔里社地方，添设抚民通判一缺，归台湾府管辖。台湾县罗汉门巡检改为澎湖巡检，移扎八罩地方，归澎湖通判管辖（奏见「文征」）。
光绪十三年，闽浙总督杨昌浚、台湾巡抚刘铭传奏准于彰化桥孜图地方建立台湾省城。移台湾府为省会首府，设知府一员。附郭首县为台湾县，设知县一员。原设台湾府改为台南府，仍设知府一员。附府首县，改为安平县，仍设知县一员。另于嘉义之东、彰化之西，增设云林县；分新竹西南之地增设苗栗县，各设知县一员。所设之云林、苗栗二县，合原有之彰化县及埔里社通判，均隶于台湾府。其鹿港同知一缺，即照该督抚所议，准其裁撤。原设基隆厅通判，并准其改为抚民理番同知；所有淡水东北四堡之地归其管理。其后山以埤南、水尾为要区，增设台东直隶州，设知州一员。原设埤南厅同知一缺，即行裁汰；改设直隶州州同一员、直隶州州判一员，均隶于台东直隶州，统属于台湾兵备道管辖（奏见「文征」）。
云林县治在沙莲堡之林圯埔。光绪十九年，巡抚邵友濂题请移治斗六门。

[book_title]风潮
其风信：岁正月十日、二十一日，为大将军降日；逢大杀，午后有风，无风则雨。二月三日、十七日、二十一日，午后有大风雨。三月九日、十二日、二十四日，有大风雨。四月八日、十九日、二十三日，午时有大风雨。五月十日、十一日、十九日申酉时，有大风雨。六月十九日、二十七日卯辰时，有大风雨。七月七日、九日、十五日、十七日，有大风雨。八月三日、八日、十七日、二十七日，有大风雨。九月十一日、十五日、十七日、十九日，有恶风雨。十月十五日、十八日、十九日、二十七日，府君朝上帝，卯时有大风雨。十一月一日、三日、十九日，有大风雨。十二月二日、三日、五日、六日、十二日、二十八日，有大狂风（「东西洋考」）。
正月三日、四日、九日、十三日、十五日、二十四日、二十八日、二十九日。二月二日、七日、八日、十七日、十八日、十九日、二十五日。三月三日、七日、十五日、十八日、二十三日、二十八日。四月一日、八日、十三日、十四日、二十三日、二十五日。五月一日、五日、七日、十三日、十六日、二十一日、二十九日。六月六日、十二日、十八日、十九日、二十三日、二十四日、二十六日、二十八日、二十九日。七月七日、八日、十五日、十八日、二十一日。八月一日、四日、五日、十四日、十五日、二十一日。九月九日、十六日、十七日、十九日、二十七日。十月五日、六日、十日、十五日、二十日、二十五日、二十六日。十一月十四日、二十七日、二十九日。十二月八日、二十四日、二十九日，谓之风暴日（「稗海纪游」）。
正月三日、八日、十一日、二十五日、晦日，谓之龙会日。二月三日、九日、十二日，谓之龙神朝上帝日。三月三日、七日、二十七日，谓之龙神朝星辰日。四月八日、十二日、十七日，谓之龙神会太白日。五月五日、十一日、二十九日，谓之天龙神王朝玉帝日。六月九日、二十九日，谓之地神龙王朝玉帝日。七月七日、九日、十五日、二十七日，谓之神杀交会日。八月三日、八日、二十七日，谓之龙王大会日。九月十一日、十五日、十九日，谓之龙神朝玉帝日。十月八日、十五日、二十七日，谓之东府君朝玉帝日，皆主风（「澎湖纪略」）。
地球周绕本轴，自西而东，而日在两至圈之间摄令空气，自东而西。其热带以南以北之浓空气，带入于热带淡空气中，故赤道北有东北恒风，赤道南有东南恒风。其恒风南北之界，约共三十度，此界各季不同。当日距赤道最北时，其东北恒风之北界，在赤道北三十度；南界在赤道北十度。东北及东南两恒风之间，为微风多雨之地。其东南恒风之北界，在赤道北四度，南界在赤道南二十度；当日距赤道最南时，其东北恒风之北界在赤道北二十度，南界在赤道北四度，两恒风间亦为微风多雨之地。其东南恒风之北界，在赤道北二度；南界在赤道南三十度。是半年之中，其界移动十度，凡船至微风多雨之地，大约自南而北为顺风，自北而南为逆风。凡船将进界时，每有忽起忽讫之暴风。凡恒风已毕，将改相反之风，为有飓风之时。凡有恒风处，遇大洲大岛及日烘陆地，遥吸海气；俱能改易方向，变为无定。
飓风为加热之空气，周绕一中心；其中心之行，向西每时十二里或三十里（凡言里，皆即天度之一分）。其飓风之外径一百里，或三百里。近中心处，风力甚劲；外周则力减，故行海者须避出外周。
凡船行有飓风处，须常察风雨表。若表内忽落至二十九寸半，又见天色渐黑，带淡蓝色，知船入飓风周内。此时距中心约一百五十里。又渐落至二十九寸又十之二，知船已更近中心约距百里。及落至二十八寸又十之四，知距中心约五十里。及至二十八寸，知距中心约三十里。及近中心处，大约落至二十七寸。
凡船在赤道北，觉已入飓风外周，须急避飓风中心。法先背风而行，其中心距船，方向在船左。
凡入飓风之西半周，为最险处。见风来自正北，即知中心在东。其移动向西，若不速离，必渐近于船。故须加力向东而行，令风从左来，即漂泊不行，俟风中心移过船之西北。
凡飓风已离东北恒风之北界，其中心动移渐改向有东北。若此处遇正东风，即知船在中心之北，其中心渐近于船；应加力西北行五十里。及风从船左来，即漂泊其后，见东北风，知中心已在东南（以上「行海要术」）。
舟人呼大风曰暴。按诗「邶风」：终风且暴。「传」云：暴，疾也。「疏」云：大风疾起也。旧志暨凤山各志以暴为报，失其义矣。「府志」作飓亦误。飓乃海中灾风，其至叵测。暴则每月有期，所传名称虽涉怪诞，而验之多应。凡暴期将至，舟必泊澳；俟暴发后辄尾之而行，最便利，不为灾。「府志」又云：飓之甚者为台；飓倏发倏止，台常连日夜，飓骤而祸轻，台缓而祸久。考六书无台字。所云台者，乃土人见飓风挟雨，四面环至，空中常舞如筛，因曰风筛。谓飓风筛雨，未尝曰台风也。台曰筛，同台，加风作台。诸书承误，今删之，按「音会」。海中大风曰飓，「投荒杂录」云：岭南诸郡，皆有飓风，以四面风皆至也。「南越志」：飓风具四面之风，常以五、六月发，永嘉人谓之风痴。陆放翁曰：岭表有瘴母，初起圆黑，久渐广，谓之飓母。韩文公赴江陵诗：飓起最可畏。注「岭表录异」云：岭峤夏秋雄风曰飓。又云：南海夏秋间，有云物如虹，长六、七尺，见则飓风必发，故曰飓母。其飓一发，鸡犬不宁；并从具，音惧。韵笺引杨升庵说：飓作飓，音贝。佛经云：风虹如贝。柳柳州诗：飓母偏惊估客船，补入「七队」逸字中。又「六书」：故飓补妹切，海之灾风也。俗书讹作飓。「正字通」复云：飓字即飓字之讹。又「艺林伐山」云：飓风之作，多在初秋。「南越志」亦云：飓母即孟婆，春秋间有晕如虹是也。又「李西涯」讥许氏从具，谓具四方之风，乃北人不知南人之候，误以飓为飓耳！西涯博举，必有所据，且闽、粤诸儒皆云飓风，今韵书多作飓（凤山志）。
台湾风信与他海殊异，风大而烈者为飓，又甚者为台。飓倏发倏止，台常连日夜不止。正、二、三、四月发者为飓。五、六、七、八月发者为台。九月则北风初烈，或至连月，为九降。过洋以四、七、十月为稳。以四月少飓，七月寒暑初交，十月小春天气，多晴暖故也。六月多台，九月多九降，最忌；台飓俱挟雨，九降多无雨而风。凡台将至，则天边有断虹先见，一片如船帆者曰破帆；稍及半天如鲎尾者曰屈鲎。土番识风草；草生无节，则一年无台，一节则台一次，多节则多次。飓之名以时而异：正月初四日曰接神飓，初九日曰玉皇飓，十三日曰关帝飓，二十九日曰乌狗飓。二月二日曰白须飓。三月三日曰上帝飓，十五日曰真人飓，二十三日曰马祖飓。（真人多风，马祖多雨）。巳上春三月共三十六飓，此其大者。四月八日曰佛子飓。五月五日曰屈原飓，十三日曰关帝飓。六月十二日曰彭祖飓，十八日曰彭婆飓，二十四日曰洗炊笼飓。七月十五日曰鬼飓。八月一日曰灶君飓，十五日曰魁星飓。九月十六日曰张良飓，十九日曰观音飓。十月十日曰水仙王飓，二十六日曰翁爹飓。十一月二十七日曰普庵飓。十二月二十四日曰送神飓，二十九日曰火盆飓。二十四日以后皆曰送年风（「香祖笔记」）。
内地之风，拔木发屋而止；台则千石巨舟，往往吹上田垄。有时风愈烈，燥愈甚，风过草木皆焦，名麒麟暴，谓风中有火云（「东瀛识略」）。台风乃天地之气交逆，地鼓气而海沸，天风烈而雨飘，故沉舟倾樯。若海不先沸，天风虽烈，海舟顺风而驰，同鵾鹏之徙耳！六月有雷则无台。谚云：六月一雷止三台，七月一雷止九台。澎湖湾船澳有南风北风之别；时当南风、误湾北风澳，时当北风、误湾南风澳，则舟必坏。癸亥兴师，正当盛夏南风大作之候，伪都督刘国轩战船尽泊南风澳。我师到澎湖，误泊北风澳。国轩得计谓：可不战胜也。已而北风大作，我师舟楫无损，而伪敌连■〈舟宗〉覆没。因得乘风时进攻，克取澎湖（「海外纪略」）。
六月多主台。海人谓：六月防初，七月防半；虽不尽然，有时而验。九月自寒露至立冬，常乍晴乍阴，风雨不时，谓之九降，又曰九月乌（「澎湖纪略」）。
凡十二月二十四日有南风，则应来年有飓。如二十四日，则应四月。二十五日，则应五月。十九日，则应九月。俱不差爽（「澎湖纪略」）。
春夏风不胜帆，船小者速。春冬帆不胜风，船大者稳。春暴畏始，冬暴畏终。南风多间，北风少断，以四、五、八、十等月为稳；最忌六、七、十二月。内地风每早西晚东，淡地则早东午西，名发海西，春夏时皆然（「淡水志」）。
诸书皆称渡海以四、五、八、十月为稳；忌六、七、十二月。然癸亥平台，辛丑复台，皆以六月兴师，过舟衽席而异常。灾飓每在七、八月间；盖海上风涛实难例定，惟当随时审视云日气色，以卜行止。若夫舟制有利钝，风行有远近，虽连■〈舟宗〉并发，而入港之先后难齐。且或同时遭风倏变，而此顺彼逆，祸福不同者有数存焉（「凤山志」）。
沪尾之风，多内东外北；同时所发，而内外亘异。或云：东西山低而平，北山高而挺。关渡以内，风来自东；关渡以外，山拥于北；故反风也。或云：南山亦高，遇台则皆北；北止回南，则皆南。且有南风台者，未闻其忽南忽北。反风之说，不属于山之高低也。然就台而论，凡台每四面以次第至，如北台必转而东、而南、而西，俗谓之乌脚。西南或二三日、五七日不等，不四转不止。其风之暴，非山能挡。故南则俱南，北则俱北。若寻常之风，为力不烈，山之高挺或能与抗（「淡水志」）。
澎湖之风，与内地相反而适相宜者。考「台湾旧志」云：『内地多早西晚东，惟澎、台之风，则早东午西，名曰发海，四时皆然。台湾船只来澎，必得东风方可扬帆出鹿耳门。澎湖船只往台必得西风，才可进港。设早西晚东，则来澎船只过日中始能放洋。去台船只昏暮迫山皆不能进口矣。此风信有天造地设之奇也』（「澎湖志」）。
海船畏风，又甚畏无风。洋中风静，水平如镜，必寄椗驻舟，候风始行。盖大海潮汐无瞬息停人处。舟上一望空明，连天无际，不觉其动，实有升降涨蚀之异。舟不下椗，则乘潮而北，随汐而南，难定所向之何方矣（「凤山志」）。
凤山县风港以南，更有山风善扑人，必数人携手偕，如一人独行，又不急复，必吹入海（「东瀛识略」）。
故其潮信：月一日，安平、凤山、嘉义、云林、彰化巳，台湾、苗栗、新竹、淡水辰，恒春、基隆卯，澎湖卯，宜兰寅。二日，安平、凤山、嘉义、云林、彰化巳，台湾、苗栗、新竹、淡水辰，恒春、基隆卯，澎湖辰，宜兰寅。三日，安平、凤山、嘉义、云林、彰化午，台湾、苗栗、新竹、淡水辰，恒春、基隆辰，澎湖辰，宜兰卯。四日，安平、凤山、嘉义、云林、彰化午，台湾、苗栗、新竹、淡水巳，恒春、基隆辰，澎湖辰，宜兰卯。五日，安平、凤山、嘉义、云林、彰化午，台湾、苗栗、新竹、淡水巳，恒春、基隆辰，澎湖巳，宜兰卯。六日，安平、凤山、嘉义、云林、彰化未，台湾、苗栗、新竹、淡水巳，恒春、基隆辰，澎湖巳，宜兰辰。七日，安平、凤山、嘉义、云林、彰化未，台湾、苗栗、新竹、淡水午，恒春、基隆巳，澎湖午，宜兰辰。八日，安平、凤山、嘉义、云林、彰化申，台湾、苗栗、新竹、淡水午，恒春、基隆巳，澎湖午，宜兰巳。九日，安平、凤山、嘉义、云林、彰化申，台湾、苗栗、新竹、淡水未，恒春、基隆午，澎湖午，宜兰巳。十日，安平、凤山、嘉义、云林、彰化申，台湾、苗栗、新竹、淡水未，恒春、基隆午，澎湖未，宜兰巳。十一日，安平、凤山、嘉义、云林、彰化酉，台湾、苗栗、新竹、淡水申，恒春、基隆未，澎湖未，宜兰午。十二日，安平、凤山、嘉义、云林、彰化酉，台湾、苗栗、新竹、淡水申，恒春、基隆未，澎湖申，宜兰午。十三日，安平、凤山、嘉义、云林、彰化戌，台湾、苗栗、新竹、淡水酉，恒春、基隆申，澎湖申，宜兰未。十四日，安平、凤山、嘉义、云林、彰化戌，台湾、苗栗、新竹、淡水酉，恒春、基隆申，澎湖酉，宜兰未。十五日，安平、凤山、嘉义、云林、彰化戌，台湾、苗栗、新竹、淡水酉，恒春、基隆申，澎湖酉，宜兰未。十六日，安平、凤山、嘉义、云林、彰化亥，台湾、苗栗、新竹、淡水戌，恒春、基隆酉，澎湖酉，宜兰申。十七日，安平、凤山、嘉义、云林、彰化亥，台湾、苗栗、新竹、淡水戌，恒春、基隆酉，澎湖戌，宜兰申。十八日，安平、凤山、嘉义、云林、彰化子，台湾、苗栗、新竹、淡水戌，恒春、基隆戌，澎湖戌，宜兰酉。十九日，安平、凤山、嘉义、云林、彰化子，台湾、苗栗、新竹、淡水亥，恒春、基隆戌，澎湖戌，宜兰酉。二十日，安平、凤山、嘉义、云林、彰化子、台湾、苗栗、新竹、淡水亥，恒春、基隆戌，澎湖亥，宜兰酉。二十一日，安平、凤山、嘉义、云林、彰化丑，台湾、苗栗、新竹、淡水亥，恒春、基隆戌，澎湖亥，宜兰戌。二十二日，安平、凤山、嘉义、云林、彰化丑，台湾、苗栗、新竹、淡水子，恒春、基隆亥，澎湖子，宜兰戌。二十三日，安平、凤山、嘉义、云林、彰化寅，台湾、苗栗、新竹、淡水子，恒春、基隆亥，澎湖子，宜兰亥。二十四日，安平、凤山、嘉义、云林、彰化寅，台湾、苗栗、新竹、淡水丑，恒春、基隆子，澎湖子，宜兰亥。二十五日，安平、凤山、嘉义、云林、彰化寅，台湾、苗栗、新竹、淡水丑，恒春、基隆子，澎湖丑，宜兰亥。二十六日，安平、凤山、嘉义、云林、彰化卯，台湾、苗栗、新竹、淡水寅，恒春、基隆丑，澎湖丑，宜兰子。二十七日，安平、凤山、嘉义、云林、彰化卯，台湾、苗栗、新竹、淡水寅，恒春、基隆丑，澎湖寅，宜兰子。二十八日，安平、凤山、嘉义、云林、彰化辰，台湾、苗栗、新竹、淡水卯，恒春、基隆寅，澎湖寅，宜兰丑。二十九日，安平、凤山、嘉义、云林、彰化辰，台湾、苗栗、新竹、淡水卯，恒春、基隆寅，澎湖卯，宜兰丑。三十日，安平、凤山、嘉义、云林、彰化辰，台湾、苗栗、新竹、淡水卯，恒春、基隆寅，澎湖卯，宜兰丑。长于丑、寅、卯者，落于辰、巳、午；长于未，申、酉者，落于戌、亥、子。每长三时、每落三时，十二时而再潮，是之谓信（「凤山志」、「淡水志」、「澎湖志」）。
格得石行此间潮汛涨落：甚高涨时，石行距水面十二尺；退尽时，石行略平水面。
大口港值朔望日，潮力甚大。
威雷浅滩：此间近海岸，潮涨流行向北西北，每小时速率一里半至二里；潮退向南东南，惟各西门外潮退，向南偏西。
冬西港间：朔望日潮涨于十一时二刻，约高三尺；浅亘以内，潮力顺水道流行。最大速率每小时流行一里。浅亘以外，潮涨流行向北；而退向南。各处流行速率不一；近西沙滩间速于近台湾府之浅澳。
淡水港：朔望日潮涨于十一小时三刻，最大潮高十二尺，最小潮高七尺。道光二十七年九月间，朔望前五日，见潮涨向南西南，最大速率每小时一里半；共计流行速率三里半。又见潮退向东北，最大速率每小时三里；共计流行速率七里。涨约四小时，退约八小时。
鸡笼港：朔望日，潮涨于十小时二刻，高约三尺。港口处潮涨速率每小时流行一里。退向鸡笼港东岸，并向近丛林岛之石芭蕉岛与陆岸间之窄水道内流行，速率甚疾。港口外潮涨向马首舌，退向东南，顺台湾而行。
小澳内，潮性流行无力，朔望日潮约涨于十小时，高三尺至四尺。小澳外，潮涨流行顺海岸而向北东北，退向南西南，流行速率每小时一里。
澎湖列岛：潮行速而有力。
马公港间：朔望日潮涨于十小时二刻，大潮高九尺半，小潮高七尺。澎湖列岛间：潮流最速，仍以顺势顺逆而分缓疾。南恒风时，此间潮涨向北，每小时速率流行四里；惟退力稍缓，不及向南流行之速。凡行至此，除风力外，应核计潮涨落一次，约推船自行十七里。且此间多疾潮，旋流成大力叠浪（以上「海道图略」）。
台湾潮候早澎湖三刻，澎湖潮候早厦门五刻（「厦门志」）。
潮乃日月相合之力，吸起地球之水；因月最近地，故吸力更大于日。几如大浪涌起，随月周绕地球，故可称为潮浪。就月体视之，潮浪常不移动，如布帆受受凸起。设地球四周有水无陆，则潮浪自东至西周绕地球，永无阻滞。惟有大洲参错，故潮流必循大洲边而行，方向既变，迟速不一。总之，月自午某线，再至此午线，谓之太阴日；计二十四时四十九分。其间必有潮浪两次。两次之间为退尽之时，是每次涨退恒六时十二分。因月过午线每日递迟，不及一时（凡言时皆小时），故潮之递迟亦如之。月在赤道，则南北半球之潮浪同高。在赤道北，则北半球较高。在赤道南，则南半球较高。若匀计一年各处潮浪，则赤道处最高，两极处最低。
日月吸水之力每不一致。论其常，先于各港口详纪潮涨潮落时刻，则无论何日，可将朔望涨满时刻加是日之月过午线时刻，即得是日涨满时刻（「行海要术」）。
「类篇」云：『海涛早曰潮、夕曰汐，每日十二时分为两潮；早潮三时盈，三时涸；汐亦然。此一日潮汐历十二时而周也。然世人率曰早潮、晚潮而不曰汐』（「澎湖纪略」）。
潮分五节，朔至初三、十六至十八，朝则夏辰、冬午、春秋巳；夕则夏戌、冬子、春秋亥：此之谓平。初四至初六、十九至二十一，朝则夏巳、冬未、春秋午；夕则夏亥、冬丑、春秋子：此之谓落。初七至初九、二十二至二十四，朝则夏寅、冬辰、春秋卯；夕则夏申、冬戌、春秋酉：此之谓败。初十至十二、二十五至二十七，朝冬夏亦寅辰，春则巳；夕冬夏亦申戌，春则亥，此之谓起。十三至十五、二十八至三十，朝则夏卯、冬巳、春秋辰；夕则夏酉、冬亥、春秋戌：此之谓旺（「淡水志」）。
每月初一、三十日，初二、三、四、五、六日，水醒。至初七平交，十五水又醒。至十六、十七、十八、十九、二十，水俱醒。二十一日，平如前。初八、九、十、十一、十二、十三、十四水退，二十三、四、五、六、七、八水俱退。水醒舟不可偏东，水退舟不可偏西。
大月初七、十一、十七、二十三、三十日、小月初三、初七、十二、二十六日，谓之水痕日，忌行船装载（以上「东西洋考」）。
潮汐随月乘除，晦朔前后月行差疾，故潮长大。望亦如此。月弦之际月行差迟，故潮之去来，合泴不尽。今海滨人以初一、十五，潮至日中满。初八、二十三，潮在早暮满。初十、二十五，暮则潮平。余日以此推之，无不准；即其说也。又月临卯酉，则水涨东西；月临子午，则水平南北。今海滨人以月初上而潮生，月中天而潮平，月落则汐而复长；即其说也。要之东与西对，东海月临酉而潮平，言酉则卯如之；南与北对，南海月加午而潮平，言午则子如之，亦不外乎水月之相应也。至于昼潮大于春夏，夜潮大于秋冬，潮极涨常在春秋之中，涛极大常在朔望之后，则天地之常数，四海皆然也（「凤山志」）。
余襄公安道云：『阳鐩取火于日，阴监取水于月』。各从其类。潮有涨退，海非增减；月之所临，水往从之。昼夜之运，日东行一度，月行十三度有奇。太阴西没，常缓于日三刻有奇。潮之日缓其期，率亦如此，自朔至望，常缓一夜潮；自望至晦，常缓一昼潮（「彰化志」）。
台地属东南，月常早上。十七、八之夜，月值初昏，即临卯酉；故潮长退视同安金、厦亦较早。同安金、厦初一、十六潮长子午，而退卯酉；初八、二十三潮长卯酉，而退子午。台则初一、十六潮长巳亥，而退寅申；初八、二十三潮长寅申，而退巳亥。所差竟至一时。半线以下，潮流过北，汐流过南，与澎湖同。半线以上，潮流过南，汐流过北。或云：自鹿耳门至打鼓港，潮汐较内地早四刻，水长五、六尺；打鼓至琅峤，汐较内地早一时，水只三四尺。自三林港北至淡水，潮汐与内地同，水丈余（「台海使槎录」）。
台南、台北以半线为界，潮汐不同。半线以南，潮流过北、汐流过南；半线以北，潮流过南、汐流过北。缘澎湖一岛，与台地脉毘连，中有礁线；故操舟者船身稍重，不敢由淡沿边直达郡城，而潮汐亦因之异流，理或然耶（「淡水志」）！
恒春、基隆潮汐较省会为早，盖地偏东，月常早上。或谓台海潮长，一从南路之琅峤入，一从北路之基隆入，两潮会于牛骂。然则早晚亦因地势远近而异也（「凤山志」、「淡水志」）。
凤山潮汐由县南入者，自打鼓港迳硫磺港至县治东郭。由县西入者，自万丹港口至内海。他如西北之蛲港、弥陀港，东南之西溪、凤山港、东港、茄藤港、鳖兴港等处，各有支流贯穿荡涤氛瘴，通行舟楫，利运糖榖。大抵潮流通北，汐流通南，琅峤极岛，潮所始发。当春潮乍长，声闻数百里。故琅峤春潮号八景之一焉（「凤山志」）。
基隆口门向北微东，两边山势夹束，故值海水涨，尽流而西。该口内高外低，似见为退；值海水退，尽流而东，该口内低外高，似见为涨。故基隆口潮汐涨退，人人异词。其实有后先无异同也。
其占海，人皆知之。占曰：朝看东南黑，午前雨势急；暮看西北乌，半夜起风雨。天外飞游丝，久情便可期。清朝起海云，风雨霎时兴。风静郁蒸热，雷雨必振烈；东风云过西，雨下不移时。东南卯没云，雨下巳时辰。云起南山遍，风雨辰时见。日出卯遇云，无雨必天阴。云随风雨疾，有雨片时息。迎云对风行，风雨转时生。日没黑云接，风雨不可说。云布满山低，连霄雨乱飞。云从龙门起，飓风连急雨。西北黑云生，云必声□訇；云势若鱼鳞，来朝风不轻。云钩午后排，风色属人猜；夏从钩内出，秋从钩背来。乱云半天绕，风雨来多少；风途雨倾盆，云过都暗了。红云日出生，劝君莫出行。红云日没起，晴明未坚许。风雨潮相攻，飓风难将避；初三须有飓，初四还可惧。望日二十三，飓风真可畏；七、八必有风，讯头有风至。春云百二旬，有风君切记。二月风雨多，出门还须记；初八及十三，十九、二十四。三月十八雨，四月十八至；风雨来潮来，傍船人难避。端午讯头风，二九君还记。西北风太狂，回南必乱地。六月十一、二，彭祖连天忘。七月上旬来，争秋船莫开。八月半旬时，随潮不可移（「东西洋考」）。
正月初至八，行船去还泊；十三至十七，观灯风最急。三月三日晴，还要忌清明。五月端午前，风高雨水连。七月降黄姑，望后风始和。十月忌初五，海猪要起舞。十一、十二月，铁汉也停船（「淡水志」）。乌云接日，雨即倾滴；云下日光，晴朗无妨。早间日珥，狂风即起；申后日珥，明日有雨。一珥单日，两珥双日。午前日晕，风起北方；午后日晕，风势须防。晕门□处，风色不狂。早白暮赤，飞沙走石；日没暗红，无雨必风。朝日烘天，晴风必扬；朝日烛地，细雨必至。返照黄光，明日风狂；午后云过，夜雨滂沱。虹下雨雷，晴明可期；断虹晚见，不明天变。断虹早挂，有风不怕；晓雾即收，晴天可求。雾收不起，细雨不止；三日雾蒙，必起狂风。电光西南，明日晴干；电光西北，雨下连宿。辰阙电飞，大飓可期；远来无虑，近则可危。电光明乱，无风雨暗；闪烁星光，星下风狂。蝼蛄放洋，大飓难当；两日不至，三日无妨。海乏沙尘，大飓难禁；若近沙岸，仔细思寻。乌鰂弄波，风雨不起；二日不来，三日难抵。东风可守，回来必骤。白虾弄波，风起便和。月上潮长，月没潮涨；大讯朝光，小讯月上。水涨东北，南风旋覆；西南水回，便是水落。系定且守，船走难缆，纽定必凶，直至沙岸。走花落矴，神鬼惊散；要知矴地，大洪泥耎（「东西洋考」）。
风雨表可预知一二日之气候。寻常所用水银管之表，高三十寸；傍有佛逆，可度百分、寸之若干。凡赤道以北，遇东北风，则表最高；西南风，则最低。故将发西南大风，表必渐低，至风甚时而定。俟表复升，知风将改为西北。此时或仍有大风，升至三十寸，则西北风不甚烈。赤道以南遇东南风则最高，西北风则最低。故西北风时，必有雨而表渐降。改为南风，则表渐升。缓升则将晴霁；骤升则将大风，或为阴晴不定之象。
凡表降甚低而风，为天晴时。表最高之风向，即知有雪；既雪后，表当骤升。
凡行海，须随时察看天气与表相参。如见四周有云，天顶有光，而表有异者，即知天气将变。凡在热带中晴时表恒三十寸，在东南、东北恒风之中界，表常较低。若近恒风南北两界处，表忽降至二十九寸五十分，知有飓风将至。
风雨表为防避飓风最要之器，近年所制真空气、雨、风表，藉空气压针向右为升，左为降；其寸数与水银管相同、而不患船上摇动生差，似为较胜（以上「行海要术」）。
凡飓风将至，则天边断虹先见一片如船帆者，曰破帆。稍及半天，如鲎尾者，曰屈鲎。又五、六、七月间，舟人视天上有一点黑云，则收帆严柁以待；风雨瞬息即至（「稗海纪游」）。
箕、壁、翼、轸四宿，主风，皆当避之（「澎湖纪略」）。
夏日晡时有黄云，次日必风。黄云一条直上，风必恶。若起黄沙如春日落雾，东西南北皆黄，当夜有恶风；迟亦不出三日（「凤山志」）。
云气如翦，冲射北斗，必有大风（同上）。
海上天无时无云，虽浓云靉靆，但云脚可见，必不雨。云脚者，如画家会水口石其下，横染一笔，为水石之界者是也。无脚之云，如画远山，但见出头不见所止（同上）。
日色被体如灼，三日内必雨（同上）。
日出时有云蔽之，辰刻后云渐散，必大晴。日初出即开朗，是日必不晴，暑月久晴则不拘（同上）。
日落时，西方有云气横亘天上，或作数十缕，各不相属，日从云隙中渡过，是谓日穿经纬，来日大晴。或云色一片相连，其中但有一、二点空窦，得见红色，是谓金乌点睛，亦主晴（同上）。
日落时西方云色暗淡，一片如墨，全无空罅、又不见云脚者，主来日雨。若云色浓厚，当夜必雨（同上）。
日落时西方云起，如层峦复嶂，重叠数十层，各各矗起，主大风雨，山崩水溢之征也。应在七日之内；余三睹此云，三遭大水矣。处近山及江浒水涯，宜防之（同上）。
昧爽时雨，俗呼开门雨，是日主晴。昧爽是初明时也（同上）。
五更雨，鸡初鸣雨，天未明雨，天明已久雨，皆主是日苦雨不辍。辰起雾遮山脚，主晴；云罩山头，主雨（同上）。
初雨如雾，虽沉晦至午必晴（同上）。
久雨后暂辍，犹见细雨如雾，纵令开朗，旋即雨至。谚曰：『雨前蒙蒙终不雨，雨后蒙蒙终不晴』（同上）。
久雨，夜忽开雾，星月朗洁，主来日大雨。若近暮轻见红光，然后见月，则晴（同上）。
久雨后近暮，遍天红色，来日必晴。俗云：『火烧薄暮天』（同上）。
虹霓朝见西方，辰巳必雨；虹霓申酉见东方，必晴。又断两头不连者，俗呼破篷，虽见东方，来日不免风雨（出上）。
诸山烟霭苍茫，若山光透露，便为风雨之征。又饥鸢高唳，海鹤惊飞，则踰日必风。春日晚观西，冬日晚观东；有黑云起，主雨。谚云：『冬山头，春海口』（「赤嵌笔谈」）。
台邑春日，雨泽独少，铁线桥以北，大雨滂沱。桥南无一滴。梁观察文科恶其限于南也，改名通济桥（同上）。
[book_chapter]物产

[book_title]五谷类
早占榖（「凤山志」占作尖），有赤、白二种。粒小蚤熟，种于二、三月，成于六、七月，田中种之（「台湾府志」）。
埔占榖，壳白、米赤、皮厚，种于三、四月，成于八、九月，园中种之（同上）。酿酒尤佳（「凤山县志」）。
圆粒榖（凤山志作圆粒早），米白而软、粒短而肥，种获与埔占同（「台湾府志」）。
尖仔榖，纯白者佳，诸稻中极美者。种于五、六月，成于九、十月，田中种之（同上）。皮厚而坚，可以久贮，有赤、白二色（「凤山县志」）。
乌尖榖，壳黑，粒穗长，米坚润，价昂诸稻（同上）。
三杯榖，形似尖粟（「台湾府志」）。皮软薄，不耐久贮（「凤山县志」）。
三杯择榖，形似三杯，早熟。时或雨泽稀少，诸稻鲜获，此种独茂，近多种之（同上）。
天来榖（「凤山志」作天来早）、内山早榖、清游早榖（「凤山志」一作清流早）、红脚早榖，俱早成（「台湾府志」）。
清游早榖，有大粒小粒二种，一作清油（「淡水厅志」）。
红脚早榖，脚红、米白（同上）。
安南早榖，白肚早榖、一枝早榖，俱早成（「凤山县志」）。
银鱼早榖，种于早春，七十余日成熟，亦名七十日早（「淡水厅志」）。
大头婆榖，米粒圆而味香（「台湾府志」）。
大伯姆榖，白而大，种洼下田，水高随长，不能浸（「淡水厅志」）。其名不可晓（「噶玛兰厅志」）。种获同占仔（「诸罗县志」）。
过山香榖，粒大倍于他米，极白，用少许杂他米，炊尽香美（「凤山县志」）。一名香米，桃仔园有之（「淡水厅志」）。
吕宋占榖，种自吕宋，有赤、白二色，粒小而尖，种获同埔占；但藏久则腐，种之下者（「诸罗县志」）。
花螺榖，壳斑粒大，有大小二种（「淡水厅志」）。
羗猴榖，粒长有红白二种（同上）。
万根献榖，四季成榖，历四时而成。
唐山早榖，种出内地。
霜降早榖，霜降收。
格仔榖，有大小粒二种。
棉仔榖，粒尾有红须，长五、六寸，不畏盐水，宜塭田。
银朱红榖，米红心白，七十余日收。
园早榖，似银朱红，种园中百余日收（俱同上）。
糯稻，粘稻也。水田多种之，有高足卑足之殊；可酿酒为粢，蒸糕熬饧（「彰化县志」）。
糯米，即秫米（「噶玛兰厅志」）。
赤壳秫，壳赤、米白，一名占仔秫，一名金包银（「淡水厅志」）。
虎皮秫，壳赤有文，米白粒大。
竹丝秫，米青色白，故名。
生毛秫，榖有毛，俗呼为大武垄秫。
鸭母潮秫，性极黏。
禾秫，凤山八社种于园，米独大。
鹅卵秫，粒短、壳薄、色白、性甚软；诸秫中最佳者。
番仔秫，粒甚大，土番摘穟藏之以酿酒（「台湾府志」）。
牛索秫，壳微黑，粒穗俱长。
芒花秫，与牛索秫略同（「凤山县志」）。
乌秫（「噶玛兰厅志」）。
白秫，南路最多（「凤山县志」）。
——以上稻之属（谨案：台地谷种来自占城，故以占名榖；其作尖者，乃占之转声耳）。
附考
台县俱种晚稻，诸罗地广及凤山、淡水等社，近水陂田，可种早稻；然必晚稻丰稔，始称大有之年。千仓万箱，不但本郡足食，并可资赡内地。居民止知逐利，肩贩舟载，不尽不休，所以户鲜盖藏（「使槎录」）。
稻有粳糯、粳稻，种于水田者，曰早占、曰晚占，色白；种于园者，曰埔占，色赤。糯稻种于水田者，曰赤秫，壳色赤；种于园者曰禾秫，粒大，色白（「赤嵌笔谈」）。
榖之产有数种：一曰黏榖，皮厚而坚，可以久贮。一曰埔黏，兼可种于旱园。一曰三杯，皮薄而粒大，不耐久贮。台、诸两邑皆种黏榖；凤邑黏榖埔榖并种；彰化北路，止种三杯。谷种早晚，性各不同；早者六月可收，晚者九月始获。南路下淡水间有三冬，种四月即收者名为双冬，又为他邑之所无也（「台湾志略」）。
番黎爱种糯稻，八月可收（同上）。
土壤肥沃，不粪；种粪则穗重而仆。移植后听其自生，不事耘锄，惟享坐获，每亩数倍内地。近年台邑地亩，水冲沙压，土脉渐薄，亦间用粪培养。下淡水以南，悉为潮州客庄，治埤蓄泄，灌溉耕耨，颇尽力作（「赤嵌笔谈」）。
近岁籴价不贱，居民炊釜颇艰，则以逐利者祗贪越贩，故盖藏鲜焉（「海东札记」）。稻米有粒大如豆者；露重如雨，旱岁遇夜转润；又近海无潦患，秋成纳稼倍内地（「裨海纪游」）。
占稻俗名占仔。「湘山野录」：宋真宗以福建地多高仰，闻占城稻耐旱，遣使求其种，使莳之。按宋「会要」：大中祥符五年，遣使福建取占城榖分给江、淮两浙，则种入中国；似更前有赤、白二色：白者皮薄易舂，六、七月始种，十月收，稻之极美者（「诸罗县志」）。
言全台则内地赖之，邑地狭而人众，常仰食于南北二路；故榖不及远，其种类之多与内地同（「台湾县志」）。
大麦，立冬种、清明收（「台湾县志」）。
小麦，有二种：曰怕烧，八、九种，二月成。曰深根，十二月种，三月成（「淡水厅志」）。大者为麰、小者为麦，秋种、冬长、春秀、夏实，具四时中和之气。小者可以磨面，大者亦可作食（「彰化县志」）。
荞麦（一作荍麦），实三棱而色微黑。秋花、冬实，粒亚于麦面，俗谓能去冷汗（「诸罗县志」）。婴儿有疾，每用荞麦面少许，滚汤冲服，立瘥。谓能解肌袪热也（「彰化县志」）。
番麦，状如黍，实如石榴子，一叶一穟；一穟数百粒（「台湾府志」）。熟则色黄，煨食颇香美，此非麦属，姑名之耳（「诸罗县志」）。
——以上麦之属（谨案：「玉篇」麦，有芒之榖。是麦亦榖类也。夏小正：三月祈。「麦实传」云：麦实者，五谷之先见者，故急祈而祀之也。今台地种麦有以二月成者，盖地暖，故较早耳）。
附考
麦有大麦、小麦；而小麦最佳。南方麦花多开于夜，台则如北地。然食多亦不觉热，麦米夜间开花，居民多不食。荞麦种植亦少，婴儿有疾，每用面少许滚汤冲服，立瘥；谓能解肌袪热。间有为饭者（「赤嵌笔谈」）。
南路地热，二麦不宜；北路稍寒，可以种麦。三月告成，与淮北各省麦秋迥异（「台湾纪略」）。
南路地热不宜麦；北路种者甚多，三月可收，不待麦秋也。小麦开花，北地以昼、南方以夜。台麦如北地，故其性最良（「海东札记」）。
麦昼开花，异粤、闽而同于齐、鲁，故特美。然少种，价数倍于榖。番麦、番人种之，美亦远逊常种（「台湾县志」）。
芦黍，俗名薯黍「宁化志」云：芦粟高与黍等，叶如芦，粒差大于黍、色赤，有二种：黏者可和秫作酒；不黏者可作糕煮粥。黔、蜀间名高粱（「诸罗县志」）。
黑黍，旧志作薯黍，即秬黍，一名芦黍，西北方名高粱（「凤山县志」）。邵氏曰：秠秬为黍，黍即高粱，一稃二米，势若相背而实相承。去其黑稃，二米即见，他榖所无也（「噶玛兰厅志」）。
高粱，俗名芦黍，「本草」名蜀黍；春种夏收，茎高丈许，状似芦荻而内实。穗大如帚，粒大如椒。有红、白二种，稍可作帚；茎可为薪。澎人以供半岁粮（「澎湖厅志」）。
鸭蹄黍，穗似鸭蹄，故名。酿酒甚美（「台湾府志」）。俗名黄小米，性与糯米同（「澎湖厅志」）。酿酒能袪风（「彰化县志」）。
番黍，穗似鸭蹄黍，摘穗去皮，可作粿品（「凤山县志」）。
番芦黍，穗大六、七寸，粒亦大，俗名番黍（「澎湖厅志」）。
桶钩黍，与番黍同，低穗屈曲如钩（「凤山县志」）。
狗尾黍，穗长如狗尾，即北方小米；俗呼稷仔，番多种食（「淡水厅志」）。
稷，有黄、白二种，俗呼为粟（「凤山县志」）。
黄粟，稷之别名，当即鸭蹄黍也（同上）。
地瓜，俗名蕃薯，蔓生；瘠土、沙地皆可种。有文莱薯、朱薯、黄栀薯、金薯。澎人遍地皆种，获而切片，或鑢成细丝，晒干；谓之薯米。其藤可饲牛羊，可为薪（「澎湖厅志」）。皮有红白二色，结实在根，瘠土沙砾之地皆可种（「凤山县志」）。生熟皆可食，亦可酿酒、作粉；又有文来薯，皮白、肉黄而松，种出文来国（「台湾府志」）。
番薯（一名甘薯），切片晒干以代饭充糗，荒年人赖此救饥。或去皮磨之，曝为粉（「诸罗县志」）。番薯另一种，皮白而带黑点，乃地瓜中之最甜者，名文来薯，一名金薯（「噶玛兰厅志」）。
朱薯，出吕宋国，被野连山，不待种植，彝人率取食之。茎蔓生如瓜蒌、黄精、山药之属，润泽可煮而食。或磨为粉，亦可酿酒（「淡水厅志」）。又有一种田薯，蔓生，根伏土中，一藤可七、八魁（「彰化县志」）。
芝麻（一作脂麻），即胡麻，有黑、白二种（「凤山县志」）。俱可作油。其茎皆方，花白或带紫艳；结壳长寸许，有四棱、六棱者，房小而子少。七棱、八棱者，房大而子多（「彰化县志」）。
——以上黍之属（谨案：「韩非外储」说：夫黍者，五谷之长也。然则黍亦榖类。「说文」：黍，禾属而黏者也。以大暑而种，故谓之黍，盖黍暑声相近。故说文谓黍以大暑得名；但说文以黏者为黍，今台地之黍有不黏者。盖惟芦黍有此别种，余皆黏也。地瓜本非黍之属，但台地多以此搀米作粮。芝麻古有所谓胡麻饭者；旧志入五谷类，今仍之）。
附考
稷之属有细米，黄白二种。萧垄、麻豆诸社有之（「使槎录」）。
北路多种黄粟，穟似鸭掌，粒颇细碎（「台湾志略」）。
番薯结实于土，生熟皆可啖。有金姓者，自文莱携回种之，故亦名金薯（「台海采风图」）。
薯长而色白者，是旧种；圆而黄赤者，得自文莱国（「赤嵌笔谈」）。
澎人以地瓜为终岁粮，故入于榖类。何乔远「闽书」云：皮紫味甘，可生熟食，亦可酿酒。自明万历甲午岁荒，巡抚金学曾从外国匄种归，教民种之，后乃繁衍（「澎湖厅志」）。
民所最重者五谷，而澎湖稻、麦、黍、稷、菽之不全，仅以高粱、小米、地瓜杂粮为种植之本，养命之源。盖土地既已硗瘠，而风多雨少，又无沾足之润，虽有上农，亦何所施其力也哉（「澎湖纪略」）。
黄豆，粒大倍于内地，和白豆可作酱（「淡水厅志」）。
白豆，种自港冈出者最佳，下淡水次之（「诸罗县志」）。可为豆腐（「淡水厅志」）。
黑豆，粒不甚大，四、五月种，八、九月收，可为豉（「凤山县志」）。
绿豆，三、四月种，八、九月收，磨粉最佳（同上）。粒小于内地（「噶玛兰厅志」）。生凉能解毒（「诸罗县志」）。可浸芽（「彰化县志」）。
番豆，粒似绿豆而差大，花银红色，土人最为粉餈馅（「凤山县志」）。
埔荆豆，木本，实似番豆，用同（同上）。
菜豆，荚长，亦名长豆；蔓生下垂，有青、紫二种（「台湾府志」）。一名红公豆，一名裙带豆，青者菜豆、紫者红公豆（「淡水厅志」）。荚长尺余，蔓下生，亦名长豆；即福州所谓豆角也（「澎湖厅志」）。
九月白豆（一作米豆），可和米作饭（「凤山县志」）。皮白腰长，九月收，「泉州志」即呼为九月豆（「噶玛兰厅志」）。
九月珠，有黑、白二种；五、六月种，九月成（「淡水厅志」）。
青仁豆，皮黑肉青（同上）。
荷兰豆，色新绿而味香嫩；种出荷兰，土音讹为和兰豆（「噶玛兰厅志」）。
观音豆，俗呼赤小豆，一名御豆（「噶玛兰厅志」）。
扁豆，一名蛾豆，俗名肉豆，又曰乳豆；有紫、白二色（「凤山县志」）。白者入药能补脾（「诸罗县志」）。
虎爪豆，蔓生，一茎四五荚，状如虎爪，故名（「凤山县志」）。
刀豆，荚长而扁似刀，故名（同上）。
加雪豆（「台湾府志」）。
乌鬼豆，荚长色深紫，有半月痕，亦名半月豆（「凤山县志」）。
土豆，即落花生，出西国；蔓生，花微黄，花有心丝，谢入地，结实一房可二、三粒。用充果品，或以榨油（「诸罗县志」）。形如荚豆，一荚三、四子，惟宜沙土。「本草」：辛能润肺，香能舒脾。澎人植此尤多，用以榨油；其渣为粇，可藤田；藤可为薪，可饲牛羊，利尤溥焉（北方名长生果，冬月收实（「淡水厅志」）。
——以上菽之属（谨案：菽，「说文」作尗。解云：豆也「淮南说林训」高诱注云：菽，豆总名。是统言之为菽；析言之为豆。「夏小正」五月种黍、菽、糜；今台地黑豆种于四、五月，绿豆种于三、四月，米豆种于九月；时各不同。「吕氏春秋审时篇」谓：得时之菽，长茎而短足。则蓻菽者当审其时矣）。
附考
荷兰豆如豌豆；然角粒脆嫩，清香可餐。其余如黄黑豆、小米、芝麻、绿豆、赤豆之属，悉同内地；而收获较早（「台湾志略」）。
田中艺稻之外，间种落花生；俗名土豆。冬月收实，充衢陈列。居人非口嚼槟榔，即啖落花生。章稚将炒熟者用纸包裹，鬻于街头，名落花生包（赤嵌笔谈）。
荷兰豆，种出荷兰，可充蔬品。熬食，其色新绿、其味香嫩（「台海采风图」）。
裙带豆，子黑，豆荚绿。红公豆，子红、荚紫；原只一种，荚长尺余，可充蔬菜。福州名豆结（同上）。
御豆，一名观音豆，熬食蒸豚，味尤松甘（同上）。
番豆，花银红色，壳硬粒圆，土人取为粉餈等馅，较绿豆价为廉（同上）。

[book_title]蔬菜类
芥菜，「本草」曰：芥似菘而有毛。有青芥、紫芥、白芥数种（「凤山县志」）。有青、紫数种，可煮食，亦可卤食。又有油芥可榨油（「彰化县志」）。
油芥，叶似萝卜，可粪春田（「淡水厅志」）。叶多缺者，性更辣。取其子研末以和食，为芥辣（「诸罗县志」。谨案：「太平御览」引「岭表录异」云：北人将蔓菁子就彼种者，变为芥。是芥本蔓菁变种，蔓菁即芜菁，亦芥属也）。
姜，春种夏熟（「台湾府志」）。初生嫩者，其尖微紫，名紫姜；亦名子姜，宿根谓之母姜（「彰化县志」）。种山埒少水处，能盛长（「凤山县志」）。又有番姜，花白瓣绿，熟时色红、中有子，味辣（「淡水厅志」）。更有实圆尖小者，种出咬■〈口留〉吧，晒干可作辣酱，御湿之菜也（「噶玛兰厅志」。谨案：姜「说文」作■〈艹强〉。解云：御湿之菜也。「噶玛兰志」说本此。「史记司马相如传」：茈姜蘘荷。「索隐」引张揖云：茈姜，子姜也。是子姜之名，古已有之。茈音紫，盖亦以紫色得名）。
葱，有香葱、麦葱、风葱三种。风葱可疗风疾（「台湾县志」）。一名芤，以有孔也（「诸罗县志」）。佛家谓之荤菜（「彰化县志」）。
韭，一名草钟乳；以其温补，故名钟乳也。「说文」：一种而久生，故谓之韭。一岁数割，其根不伤割而复生，不用再种。茎名韭白，根名韭黄，花名韭青（「诸罗县志」）。一名起阳，草性、极煖，割后再生，终岁可四五割。正、二月取者佳，秋后开花可餐，尤佳（「澎湖厅志」。谨案：韭一岁数割，其根不伤。故「曲礼」称韭曰丰本也。「尔雅翼」引谚云：韭者，嬾人菜。亦以其不须岁种也）。
薤，似韭，而叶差阔。「尔雅」谓薤为鸿荟（「诸罗县志」）。「本草」谓之菜脂。古礼脂用葱，膏用薤（「凤山县志」）。「本草」薤子为薤之别名，俗云蓼荞。佛家谓荤菜。八月种，头可食，亦可捣虀（「彰化县志」。谨案：薤「说文」作■〈〈〈攴，去又〉冖页，上中下〉〈又上韭下〉〉。「尔雅同嘉佑图经」云：薤有赤、白二种，皆春分莳之，至冬而叶枯。今「彰化县志」谓八月种，与古时异。薤白入药曰帖，庾亮啖薤留白，以薤白可种也）。
蒜，有硬茎、软茎二种（「淡水厅志」）。有大、小二种，六、七月种小蒜，八月种大蒜（「凤山县志」）。「尔雅」以小蒜为蒜，大蒜为葫。小蒜一名蒿。「齐民要术」：宜良软地；食之能杀腥膻、虫鱼之毒（「诸罗县志」）。「纪略」：释、道家谓为五荤之一。「说文」：荤，臭菜也。生食增恚，熟食发淫，故绝之。蒜性辛烈，辟邪秽，又能消食。其稍干者，可治蚯症、水积（「澎湖厅志」。谨案：夏小正十有二月，纳卵蒜，此小蒜也。张骞得太宛之蒜，此大蒜也。今台地并有此二种）。
蒝荽，茎叶柔而根多须，绥绥然也。时珍云：味辛香，通心脾，达四肢。张骞使西域得大蒜、胡荽，即此（「诸罗县志」）。「湘山集」：即园荽也。或名香菜。「幼幼新书」：即鹅不食草（「澎湖厅志」）。「本草」所谓葫荽是也（「台湾县志」）。佛家以为荤菜（「彰化县志」。谨案：张骞使西域得大蒜、胡荽，语出「博物志」，李时珍本之）。
白菜，一名菘，即周彦伦所谓：秋末晚菘也（「淡水厅志」）。其佳者茎扁薄而白，叶青白色。一种茎圆厚，微青；又一种差小，名六月白，端节间即有之（「诸罗县志」）。本出北地，近亦有团束似山东者，叶青碧，叶洁白（「彰化县志」）。兰地以头围者为胜，然味逊于山东。三年必另易其种（「噶玛兰厅志」）。今海外亦多，茎阔而白者为佳（「凤山县志」。谨案：「诸罗志」谓：茎扁薄而白，叶青白色者，此乃白菜之别种；南方谓之黄芽菜，又名黄芽白。北方仍谓之白菜；其实种类各别也）。
芹菜，「尔雅」谓之楚葵，一名水英。可作菹，熟食味微香（「凤山县志」）。北路产于冬春之交，嫩而肥美（「诸罗县志」）。水芹生于水中，旱芹生卑地；有赤、白二色。孟倪云：和醋食损齿。李廷飞云：赤芹害人，不可食。李时珍曰：蛇喜食芹，惊蛰后忌食（「彰化县志」。谨案：芹「说文」通作。解云：菜类蒿，「周礼」有菹。「凤山志」谓：可作菹，本此。「广东通志」引谚云：南蓊西芹，菜茹之珍，盖嘉蔬也）。
苋菜，「尔雅」：蒉、赤苋，即今红苋是也。「埤雅」：有红、白二色。「易」曰：苋陆，乃马齿苋（「诸罗县志」）。吴允睿云：解热毒，通窍，利大小膓（「澎湖厅志」）。「清异录」以红苋为鳖还丹。俗传不宜与鳖同食，谓鳖见苋而生，本此（「淡水厅志」。谨案：「淮南万毕术」云：青埿杀鳖，得苋复生。是苋不宜与鳖同食，古已有其说矣）。
芥蓝（「台湾府志、彰化县志」俱作隔蓝），「通志」：叶如蓝而厚，青碧色，菜之美者。「兴化志」：蜀中万年青极相类；但此一年一种。万年青岁不易，味稍苦耳（「诸罗县志」）。隔蓝一名芥蓝（「彰化县志」）。一名观音菜。又有番芥蓝，人少食者（「淡水厅志」）。芥蓝冬种，番芥蓝叶色蓝，其纹红，根亦红；种久蕃茂，团结成顶，层层包裹，彩色照耀。一名番牡丹，种出咬■〈口留〉吧，其国以为上品（「凤山县志」。谨案：「岭南杂记」云：芥蓝叶如芥而绿，花有铅，不宜多食。谚云：多食马蓝，少食芥蓝。今妇人怀孕者亦忌食之，以其有铅，恐堕胎也。又「舟车闻见录」云：相传六祖出家，后与猎处，以此菜与兽肉锅隔开煮，熟食之。故又名隔蓝。今「台湾彰化志」作隔蓝，蓝本于此。说近于无稽，芥、隔乃声之转耳）。
莙薘（「淡水志」作苍薘，苍乃莙之讹），俗呼厚茇菜。唐「西域传：末禄有军达。即此菜也（「噶玛兰厅志」）。「泉郡志」：叶厚而柔，晒之难干；盖载阴气之多者。「本草」谓其补中下气。汁洗衣白如玉，或谓以茎烧灰淋汁（「诸罗县志」）。「闽中记」：能去头风，汁可洗衣（「澎湖厅志」）。又名厚茉莉，有小毒（「淡水厅志」）。
菠薐（「台湾、凤山、噶玛兰、淡水」各志俱作颇薐，惟「彰化志」与此同），刘禹锡曰：菠薐本颇陵国之种，西僧将子来者，语讹为菠薐耳。方士隐名为波斯草，俗呼红根菜（「诸罗县志」）。
瓮菜，种来自东彝古伦国；以瓮盛之，译不能通，但以瓮名（「台湾府志」）。嵇含「草木状」：叶似落葵而小，干柔如蔓而中空。南人编苇为筏，作小孔浮水上。种水中，如萍。根浮水面，叶茎皆出于苇筏。盖水陆皆可生之菜（「诸罗县志」）。蔓生，茎中虚，其苗以土壅之即活（「澎湖厅志」）。能解野葛毒（「凤山县志」。谨案：「广东通志」云：蕹筏名蓊田，在处皆有，亦名蓊草。虽有解毒之功，然能损目）。
同蒿（台湾、凤山、彰化各志同作茼，「噶玛兰」、「淡水志」蒿讹作莴）。时珍云：形气同于蓬蒿，故名。一名蕫蒿。叶似芥艾，花似小菊，性冷微香，多食令人气满（「诸罗县志」）。「学团杂蔬」谓之蕫蒿（「澎湖厅志」）。
萝卜，俗名菜头。「尔雅」疏：紫花菘也。一名温菘，一名葖，一名萝菔。昔婆罗门僧东来，见食面者，曰：『太热，奈何！』及见食中有萝菔，曰『赖此解之耳！』（「诸罗县志」）。莱菔即萝卜（「澎湖厅志」）。秋、冬、春三时皆有（「台湾府志」）。有红白（「淡水厅志」）。
茄，有紫、白二种。「南方草木状」谓：种茄宿根三、五年，渐成大树，一名落苏。「杜宝拾遗录」：隋炀帝改茄为崑仑紫瓜（「诸罗县志」）。有紫、白二种，又有丁香茄、金瓜茄等类（「凤山县志」）。金瓜茄，叶干同茄，花连五瓣，似鸭脚，淡紫色，结实酒钟大，似金瓜，有外瓣，初白后黄（「淡水厅志」）。又有一种野生，形圆而色黄白，则不可食（「噶玛兰厅志」）。金鸡茄（「澎湖厅志」）。
倭菜，一名生菜，有香倭二种（「诸罗县志」）。可生食（「凤山县志」）。
油芥菜，「通志」曰：叶如白菜，青色根微紫，可为油（同上）。油菜一名云苔。时珍云：『此菜易起台；采其台食，则分枝必多，子可醡油，俗呼油芥』。（「诸罗县志」）。
浮藤菜，「兴化志」：叶略圆而厚，藤相纠缠，子紫黑色，和蟳煮味甚甘滑（「诸罗县志」）。俗名蟳菜（「凤山县志」。谨案：浮藤菜一名落葵，蔓生，叶柔滑可食。苏轼诗云：『丰湖有藤菜，似可敌蓴羹』。即以其叶柔滑可比于蓴菜也）。
鹿角菜，生海中（同上。谨案：「本草纲目」引「南越志」云：猴葵一名鹿角，以形名。生石崖间，长三、四寸，大如铁线，分丫如角。紫黄色，土人采曝为海错，水洗醋拌则胀起如新；味极滑美。若久浸，则化如胶状。女人用以梳发，粘而不乱。此释鹿角菜形状与其用甚详。旧志未采辑，故录之以补其缺）。
紫菜，一名索菜。「吴都赋」：纶组紫菜。生海中石上，以子月生，亦名子菜，出淡水（「诸罗县志」）。
红菜，叶紫味香，食之补血（「淡水厅志」）。红豆菜，叶红紫，味香烈，妇人食之补血（「噶玛兰厅志」。谨案：「粤东笔记」云：马兰花似菊而紫，味辛，能养新血。盖即红菜也）。
白花菜，茎微红，枝叶带毛，似芹而小，花白如雪，又名雪花。花鲜不可食，腌为菹，味香美（「诸罗县志」。谨案：「广东通志」云：白花菜，花白、腌味酸香。杨贵妃因高力士取之高州，得食甚美，是此菜腌为菹，殆佳品也）。
六月菜，俗呼辣菜（「凤山县志」）。
海粉，青、白二色，状如粉条，生海中（「台湾府志」）。
蕨，捣其根为粉（「凤山县志」。谨案：「粤东笔记」云：蕨，凡有二种：一食其芽，名龙头菜；一以其根为粉者，名蕨粉。是蕨芽亦可餐也）。
菰，俗名肉丝菰，湿地生，味甘（同上）。
笋，「尔雅」：笋，竹萌。「说文」谓之竹胎，种类甚多。诸罗笋无佳者，必煮去苦汁，浸以清水，差可食（「诸罗县志」）。台地产者味苦（「台湾府志」）。土产多苦，亦不甚香（「噶玛兰厅志」）。有麻竹、绿竹、猫儿竹。竹堑、岸里之筀竹最佳（「淡水厅志」）。生自莿竹者，味稍苦。有绿竹笋，麻竹笋，筀竹笋，葭白笋，俱佳（「凤山县志」）。茄荻笋，种池沼中（「淡水厅志」）。
田薯，有紫、白二种；蔓生，根伏土中，一藤可七、八魁，间有一藤一魁者，长五、六尺，如短柱，重十余斤（「台湾府志」）。大薯，即田薯（「噶玛兰厅志」）。薯，俗呼为田薯，叶长而尖，蔓生。「甯化志」：他物下种必用子、用仁或原物根芽；独薯不然，取一条片片切之，只留皮一面，种之发根生苗，诚一奇也（「诸罗县志」）。
山药薯（「凤山县志」），山药，苗生蔓延，紫茎绿叶，花穗淡红，香气远闻，逼似兰花。冬食其根，皮黄肉白，一名玉延。「广雅」：玉延，薯蓣也（「诸罗县志」。谨案：「广雅」，玉延薯藇，署预也。「说文」薯字下解云：薯，蔗也。桂馨「说文解字义证」引「广雅」玉延薯藇释之。然考薯蔗即竽蔗，与山药为果物也）。
芋，叶似荷而不圆，茎亦可作臛菹，一名土芝，一名蹲鸱；大曰魁，小曰子。杨雄赋：蹲鸱沃野世济阳九。言能济人也。凤山、淡水芋极大，魁重至七、八斤（同上）。长曰土芝，圆曰蹲鸱，一类数名。「广志」云：有水、旱二种。旱芋山地莳之；水芋水地莳之，根叶皆相似（「彰化县志」）。台产甚多（「凤山县志」）。山药有槟榔芋、鸡■〈月堇〉芋、番白芋、竹芋、狗蹄芋等种；其最美者，槟榔。红芝兰、堡石阁山种最佳，根不着土，叠石水次即生。又番芋大者，或重四、五斤，生番每窍火掩土，行挈为粮（「淡水厅志」）。又有名槟榔心者，大而松，红根相连，如槟榔子，故名。熟较内地为早（「噶玛兰厅志」）。有红、白数种，澎近有值者（「澎湖厅志」）。秫米芋，软而黏，色白（「诸罗县志」）。番芋，种出自番（「噶玛兰厅志」。谨案：「后汉书许阳传」云：亨我芋魁。注：芋魁，芋根也；俗名芋头。「汉书货殖传」云：吾闻■〈山昬〉山之下，沃■〈樊，土代大〉有踆鸱，至死不饥。颜注：踆鸱谓芋也。其根可食以充粮，故无饥年。是芋可为御饥之粮。故「粤东笔记」谓：芋亦号大米，惟野芋不可食。「博物志」云：野芋食之杀人）。
冬瓜，形似枕。「广雅」一名地芝。「本草注」：经霜，上白衣如粉。陶隐居曰：利解毒消渴（「诸罗县志」）。台地四时皆有（「台湾府志」）。性寒，经霜而上白衣，故名（「凤山县志」）。性清凉，久病阴虚者忌之（「彰化县志」）。八、九月生（「淡水厅志」）。兰地四时皆有。俗切片白糖煮之，以作蜜荐（「噶玛兰厅志」）。
金瓜，一名南瓜，种出南番，有圆者，有长者，身有棱，老则色黄（「诸罗县志」）。南瓜有大小二种（「台湾府志」）。圆而有瓣（「凤山县志」）。种出南方，皮上有瓣，肉厚色黄（「彰化县志」）。有大小扁长数种，不可合羊肉食（「淡水厅志」）。又有一种碗大而红者，曰红瓜；不堪食，可供玩（「噶玛兰厅志」）。「澎湖纪略」云：叶如蜀葵，花黄，开时带子花为母花，不带子者为公花；取公花插母花心，方能结瓜。盖瓜亦有雌雄。澎所独异。林文忠公云：其汁可解鸦片瘾（「澎湖厅志」）。
菜瓜，有青、白二色，酱、豉、糖、醋皆宜，俗名莦瓜（「诸罗县志」）。丝瓜或呼鼠瓜，老则成布。台地种于园中，蔓延于地。俗呼为天罗布，亦名菜瓜（「台湾府志」）。丝瓜亦名菜瓜，老则其中有丝，嫩者性寒，可理热（「凤山县志」）。丝瓜即菜瓜，或呼鼠瓜（「淡水厅志」）。丝瓜即俗所谓菜瓜也。嫩时去皮可煮食，经霜而枯。其中有丝可涤釜器（「彰化县志」）。菜瓜即丝瓜（「噶玛兰厅志」）。
丝瓜，一名天罗，一名布瓜，一名蛮瓜，性寒。「泉郡志」：老则其中有丝，去皮取丝，可擦锅，俗亦名菜瓜（「诸罗县志」）。菜瓜即丝瓜，又名天罗布瓜、蛮瓜、鱼、鼠瓜、乱织等名。叶如蜀葵，味清；瓜老则筋丝罗络可涤器（「澎湖厅志」。谨案：菜瓜与丝瓜异种；菜瓜有青、白二色，丝瓜惟青色，无白色者。菜瓜蔓延于地，丝瓜缘棚而生。菜瓜圆肥如瓠，丝瓜形长起棱，其状各别。台产多菜瓜，少丝瓜；近始有由粤东移植者。以丝瓜俗亦有菜瓜之名，故各志多浑而为一；惟「诸罗县志」以菜瓜丝瓜分为二。「澎湖纪略」亦然，今从之）。
王瓜，亦名胡瓜，张骞西域得种，故名。「本草」一名土瓜（「诸罗县志」）。一名莿瓜，以皮有微莿也。「月令」：四月，王瓜生。台地十二月即有之（「台湾府志」）。台地熟较早（「彰化县志」）。兰地春初即有之（「台湾府志、噶玛兰厅志」）。有青白二色，酱、豉、糖、醋皆宜（「凤山县志」）。
苦瓜，一名锦荔枝（「台湾府志」），一名癞葡萄。皮上痱■〈疒畾〉如癞，味苦，吴、越人食其子，闽、广人食其皮（「诸罗县志」）。又呼防羊，言不可与羊同食也（「凤山县志」）。俗呼红羊（「淡水厅志」）。有青、白二色（「彰化县志」。谨案：「本草纲目」云：苦瓜原出西番，今闽、广皆种之。五月下子，生苗引蔓，茎叶卷须如葡萄；八月开黄花，五瓣如碗，结瓜长者四、五寸，短者二、三寸，青色，皮上痱如癞及荔支壳状，熟则自裂，内有红瓤裹之，味甘。据此则苦瓜亦番种也。以茎叶卷须如葡萄，皮上有粒如癞，故名癞葡萄。又考「广东通志」云：苦瓜一名菩薘，广南以其皮煮肉及盐酱，充蔬品，味苦而香，土人酷嗜之。是广南食皮与吴、越食子者，嗜好不同矣）。
匏，蔓生。「埤雅」：长而瘦，上曰匏，俗名芋匏，又曰瓢。瓜属，故曰匏瓜，又曰壶卢（「诸罗县志」）。有长匏、细腰匏、劲匏。细腰谓之葫芦匏，皆可食；老则坚，可为器（「彰化县志」）。短颈大腹曰匏，有花、青、白三种；又有芋匏、苦匏、枕头匏（「凤山县志」）。有圆匏，又有紫匏（「淡水厅志」）。大者瓠，扁者匏，束腰有柄为葫芦。小者为雅玩，大者可凫水济溺。又有花匏，色青白相间；圆而有柄，可作馔（「澎湖厅志」）。又有小本葫芦匏，七叶而生苞结实，名七叶匏（「彰化县志」）。
附考
凤山县有姜名三保姜，相传明初三保太监所植，可疗百病（「香祖笔记」）。
番薯，明万历中，闽人得之外国；瘠土沙砾之地皆可种。初种于漳郡，渐及泉州、渐于莆，近则长乐、福清皆种之。闽海而南有吕宋国，朱薯被野连山，不待种植，夷人率取食之。茎蔓生，如瓜蒌黄精山药之属，而润泽可食。或煮、或磨为粉；亦可酿为酒。生食如食葛，熟食味如熟荸荠。生贮之有蜜气，香闻室中，夷人虽蔓生不訾省，然恡而不与中国人。有截取其蔓咫许以来，于是，入闽十余年矣。当时有颂云：不需天泽、不冀人工，能守困者也；不争肥壤，能守让者也；无根而生、久不枯萎，能守气者也；佐五谷，能助仁者也；可以粉、可以酒，可祭、可宾，能助礼者也；茎叶皆无可弃、其值甚轻、其饱易充，能助俭者也；耄耆食之、不患哽噎，能养老者也；童孺食之、止其啼，能慈幼者也；行道鬻乞之人食之，能平等者也；下至鸡犬，能及物者也。其于士君子也，以代匮焉；所以固其廉以广施焉；所以助其惠而诸德备焉（「闽小纪」）！
或云：薯长而色白者，是旧种；圆而黄赤者，得自文来国；未知孰是？余见有大可尺围，形似南瓜者，土人亦不经见也（「赤嵌笔谈」）。
番薯结实于土，生熟皆可啖。有金姓者，自文来携回种之，故亦名金薯。闽、粤沿海田园，裁植甚广，农民咸藉以为半岁粮（「台海采风图」）。
番芋，一类数名，长曰土芝、团曰蹲鸱。又槟榔芋中有红根，相连如槟子。又淡水芋大者重五斤，其味俱佳（「台湾志略」）。
傀儡芋，出南路傀儡番社，长可一二尺，旁无小艿（「台海采风图」）。
芋，有二种：红者呼为槟榔红，白次之；熟较内地亦早，六月初旬即可食。多食滞气，不似内地滑润。南路番仔芋一名糯米芋，有重十余斤者，味佳（「赤嵌笔谈」）。
内山生番，不知稼穑。惟于山间石罅刳土种芋苗；熟则刨地为坑，架柴于下，铺以生芋，上覆土为窍，火燃则掩其窍，数日取出，芋半焦熟，以为常食，行则挈以为粮（「番社采风图」）。
台地竹生笋，不出丛外，皆不堪食。夏月街市亦有煮熟肩卖者，味酸苦，难以充庖。「诸罗志」谓：竹堑岸里之筀竹笋，味甚佳（「使槎录」）。
金瓜茄，叶干同茄，花连五瓣，似鸭脚，淡紫色。结实酒钟大，似金瓜。有外瓣，初白后黄，土人以供玩（「台海采风图」）。
番芥蓝，似芥；叶蓝、其纹红，根亦红。种久蕃茂，团结成顶，层层包裹，彩色照耀。一名番牡丹，种出咬■〈口留〉吧，其国以为上品菜。谚云：一丛抵一茇。言其罕也；番钱小者名茇（同上）。
台湾多竹，而笋味均苦，不可食。别有槟榔笋，乃树顶初出嫩尖，巨如人臂，去外壳，仅比交白略长，味甘鲜，且嫩于笋。其树直上无枝，高一、二丈，折其尖则萎，故得之不易，价甚昂（「东瀛识略」）。

[book_title]草木类
檨，种自荷兰，树高可荫，实似猪腰子而圆。切片以啖，甘如蔗浆，而清芬远过。沈文开「杂记」：食毕弃核于地，当月即生。核中有子或一粒、二粒，如豆之在荚。叶新抽，杪红若丹枫，老则变绿（「诸罗县志」）。红毛人从日本国移来，即外国所载：南方有果，其味甘，其色黄，其根在核是也（「台湾府志」）。檨，番蒜也。高树广荫，实如鹅卵，皮青肉黄，剖食甘美；始生时和盐虀捣为菹，曰蓬莱酱（「台湾县志」）。其气辛热，其味酸甘（「彰化县志」）。有三种：香檨、木檨、肉檨，肉与核黏，味甘色黄，盛夏大熟（「凤山县志」）。冬夏之交，其花微白（「噶玛兰厅志」）。檨仔，俗称番蒜（「淡水厅志」谨案：古无檨字，始见于郑樵「通志」。盖番种也。粤东谓之檬果，台产尤多，俗传盛熟则岁歉，多啖之者能病人）。
黄梨，以色名，台人名凤梨，以末有叶一簇，如凤尾也。取尾种之，着地即生（「诸罗县志」）。凤梨叶似蒲而阔，两傍有莿。果生丛心，皮似波罗蜜，而色黄味酸甘（「台湾府志」）。叶两傍似锯齿，实皮鳞起，通体成章。叶自顶出，森若凤毛，故名（「凤山县志」）。四时皆有，谓之黄梨者，以其色也。谓之王梨者，以其大也。兰所种不及台南为佳（「噶玛兰厅志」）。「台湾草木状」云：黄梨一名凤梨，无干，有叶如凤尾；蒂有柄，似金瓜，芒刺周匝，为鱼鳞圆晕，作古锦文，味甘凉，沁心脾（「淡水厅志」。谨案：黄梨以凤山所产为最美色，有黄梨山尽植黄梨，海舶运售厦门，其利甚溥。叶有靱丝可织布，即所谓波罗麻也。粤东谓黄梨为波罗）。
波罗蜜，种出荷兰，实生甚异，或根或干、或枝桠或梢，皆结焉。熟大如斗、色绿，气香如蕉、液黏如漆，房如石榴，味甘酸（「诸罗县志」）。皮似如来顶，剖而食之，味甘如蜜（「台湾府志」）。中分十数房，似如莲瓣抱生，其色黄，其味甘，房各一实，其色煮食似栗，一名优钵昙（「凤山县志」。谨案：「本草纲目」云：波罗蜜，梵语也。安南名襄伽结，波斯名婆■〈丹阝〉，娑佛林名阿萨那。树高五、六丈，类冬青而黑润。树至斗大方结实，不花。实出于枝间，多者十枚，少者五、六枚，大如冬瓜，外有厚皮，球上有软刺礧砢，五、六月熟，重五、六斤。又「舟车闻见录」云：实出枝间，有生于根者，在地中结实，时土隆起，挖取之，大如百石之瓠。此二说解释甚详。各志未载，今补录之）。
释迦果（「台湾、凤山志」释迦梨），似波罗蜜而小，种自荷兰，味甘而腻，微酸；一名番梨（「诸罗县志」）。罗汉果，一名释迦果，又名迦蓝头（「淡水厅志」）。树高出墙，实大如柿，碧色纹绉，如释迦头（「台湾府志」）。熟于夏秋之间（「凤山县志」）。实大如拳，礧破砢皴，纹如佛头（「台湾县志」）。
菩提果，俗名香果。「海物异名记」：花如冠蕤，叶似冬青，实似枇杷，出自西域，故名（「诸罗县志」）。佛国种，略似枇杷而肥大，空其中，细绒属蒂，悬其核，摇之珞珞然，嗅之辛烈，啖之甜而清（「台湾县志」）。花实青黄，味甘而香（「台湾府志」）。花有须无瓣，色白，实中空有子，鲜青熟黄（「凤山县志」）。其实中空状如腊丸（「彰化县志」）。芳馨极似玫瑰果（「淡水厅志」）。
翦雾（「淡水志」作暖雾，「台湾草木状」作莲雾），一名软雾，形似香果。头圆而大，末稍尖细，色碧而带微紫（「彰化县志」）。上锐下圆如蒜，其心微皱，色白微红，味清甘如苹娑（「淡水厅志」）。
佛手柑，色同香橼，长者近尺，状如佛手指。有伸者、屈者，长短错落，亦有如拳者。香特异常虽干而经年不歇，奇产也（「诸罗县志」）。台郡产者较大于内地，不甚香（「台湾府志」）。状如香橼，但有瓣（「淡水厅志」）。兰地五、六月初熟时，售于江、浙，呼青果客（「噶玛兰厅志」）。
香橼，俗名香圆。「本草」：枸橼。「南方草木状」：皮似橙而色金，气极芬香，肉厚白如芦菔，一名蜜罗柑（「诸罗县志」）。形圆而长，切片拌糖，可充茶品（「凤山县志」）。瓤不分瓣，味甘而香，以盐腌之，能消食（「噶玛兰厅志」）。长似木瓜，上下微尖，味甘而香（「淡水厅志」）。皮若桔柚而光洁，肉厚白而松（「彰化县志」。谨案：「本草纲目」云：佛手植之近水，则生实如人手，俗呼为佛手柑。清芬袭人。又「舟车闻见录」云：佛手，香橼之类。是佛手与香橼本同类也，俗以状如指者，谓之佛手。状如拳者，谓之香橼。旧志分列二条，今仍之）。
甘蕉，「三辅黄图」：汉武建扶荔宫，有甘蕉二本，俗名牙蕉，亦名荆蕉。「南方草木状」：实随花生，每花一阖，有十余子，先后相次，子不俱生，花不俱落（「诸罗县志」）。蕉子（「台湾府志」）。即芭蕉之一种（「凤山县志」）。一茎五、六层，每层数十枚。始绿，熟则黄；味甘，性寒（「彰化县志」）。秋冬尤盛（「噶玛兰厅志」）。一作芭蕉果。「台湾草木状」云：芭果如橘，瓤先合后分，长而屈；当即志乘所云羊角蕉，以象形得名。熟则古玉半环，木梳无齿，破而食之，味同瓜瓤，而腻过之（「淡水厅志」）。荆蕉即甘蕉，俗呼牙蕉（「澎湖厅志」。谨案：「广东通志」云：蕉子、芭蕉极大者，中抽干，长数尺，节节有花。花褪，叶根有实；去皮取肉，烂如绿柿，四季实。又名牛子蕉。鸡蕉子小于牛蕉，芽蕉子小于鸡蕉，尤香嫩甘美，秋初实。据此则蕉子有三种，以大小分。台地仅有其一耳）。
甘蔗，「广志」：竿蔗，又名都蔗，皮带红而节短；亦有青黄皮者。北路初植不佳，近则甘脆不亚于内地（「诸罗县志」）。有红、白二种，又干小者、名曰竹蔗，煮汁成糖（「台湾府志」）。邑产甚多（「凤山县志」）。性温，浆甘（「彰化县志」）。皮有青、红二种（「噶玛兰厅志」）。性冷，味甘（「淡水厅志」）。湖东西、南藔等社有之（「澎湖厅志」。谨案：蔗味甘，故谓之甘蔗。状似竹，故谓之竿蔗。又名薯蔗。「西京杂记」云：薯蔗，二十五区是也。又考司马相如「乐歌」云：太尊蔗浆析朝酲。是蔗浆也可消酒）。
荔枝，壳红，膜紫，肉白，以核之细者为珍（「诸罗县志」）。品类不一，自泉、厦者，以乌叶、状元红为最。近时头围、五结等处植之，但香味殊别（「噶玛兰厅志」）。有自内地移来者，多华少实，味亦酸（「凤山县志」）。本地亦有佳品，不逊内地（「彰化县志」）。种出内地兴化、漳浦者为上。台地率自海船携来，一日夜可至，味香色犹不变（「淡水厅志」。谨案：「南方草木状」云：荔枝树高五、六丈，如桂树，绿叶蓬蓬，冬夏荣茂，青花朱实，大如鸡子。肉白如肪，甘而多汗，至日将中，翕然俱赤，则可食也。一树下子百斛。台地亦有荔枝，但风味殊逊岭南）。
龙眼，「南方草木状」：树如荔枝，果如黄弹，壳黄，肉白而甘。一枝数十颗，随荔枝而后熟，故谓之荔奴。诸罗产甚多，味比内地（「诸罗县志」）。实有大小二种，壳赤、肉白、核黑。肉厚而核小者尤佳（「彰化县志」）。龙眼即龙目，熟而晒干，大曰魁员（「噶玛兰厅志」）。有数种，大者谓之员，小者味薄，六、七月熟（「淡水厅志」。谨案：「广东通志」云：龙眼一名益智，出神农「本草经」。「别录」云：广州有龙眼，非益智也。考龙眼生于树，益子草本蔓生，实二物而名同。故朱翌「灊山集」龙眼诗：『益智名同性即非』是也）。
杨梅，子小如豆（「淡水县志」。谨案：「南方草木状」云：杨梅子如弹丸，正赤，五月中熟。熟时似梅，其味甜酸。台产杨梅极小，直如豆大而已）。
葡萄，「史记」：大宛以葡萄作酒，富人藏酒万余石，久者积年不败。张骞移种于中国，一名马乳，一名黑水晶。段成式云：有黄、白、黑三色，又有绿葡萄，密叶繁阴，星编珠聚；台止有黑者，亦甚稀（「诸罗县志」）。蔓生实累似弹子，煮食可生津济渴（「彰化县志」。谨案：「后汉书西域传」：栗弋国出蒲萄。魏文帝诏：南方龙眼、荔枝，甯比西国葡萄石蜜乎？今考汉栗弋国属于康居。康居国为今哈萨克右部地，汉、大、宛为今霍罕地。汉武帝时张骞由匈奴走月氏，始至其境）。
木瓜，「尔雅」：楙，木瓜也。「诗」：『投我以木瓜』。理脚气；切细片渍以糖或盐，味殊佳（「诸罗县志」）。与内地不类，凡五棱，无香味，居民用盐渍以充蔬（「福建通志」）。木瓜可浸酒，疗足疾（「噶玛兰厅志」）。
西瓜，五代合阳令胡峤记云：峤于回纥得瓜种之，结实大如斗，味甘，曰西瓜。内地六、七月熟。诸罗之种，莫知所自也。八、九月下种，十一、二月即熟（「诸罗县志」）。暑时多内地来，台产种于深秋，熟于隆冬。乾隆二年，定福建督抚每年正月各进瓜十圆（「台湾府志」）。结实圆大如斗，味甘（「凤山县志」）。其色青绿，其瓤红白；性冷，伤脾助湿，食之能化畜毛。又有一种小而色白者（「彰化县志」）。又一种子多而肉不能食，夏月生（「淡水厅志」。谨案：西瓜皆熟于夏令；惟台地南路有熟于冬令者。昔时用以充贡，故朱仕玠有句云：『正月神京已进瓜』。即谓此也）。
菱，产水中。「周礼」：笾人，加笾之实。菱芡也，「注」：菱芰也。「疏」云：即菱角，楚屈到所嗜者（「诸罗县志」）。两角曰菱，三角、四角曰芰。凤所产惟芰（「凤山县志」）。种于池中，蔓生水面，壳黑紫，肉松白，可食（「彰化县志」。谨案：屈到嗜菱，出「国语」。又考「尔雅」云：菱，蕨攗。「酉阳杂俎」云：芰，一名水栗，一名薢茩；是菱尚有此别名也）。
橘，「禹贡」：厥包橘柚。汉时有橘官，民有橘籍。台人误以橘为柑。柑皮厚而蹙皱，橘皮薄而光润（「诸罗县志」）。近有晒干和糖为饼者（「凤山县志」）。一年相续，名曰公孙橘。又有四时橘，酸味（「台湾府志」）。公孙橘前生者红，后生者青，花实四时相续。番橘大如金橘，肉酸皮苦（「淡水厅志」。谨案「说文」：橘果出江南。盖橘为南方之珍，不可移徙。故「考工记」云：橘踰淮北为枳也）。
柚，有红、白二种。「列子」所谓：树碧而冬青，实丹而味酸。台产皆然（「诸罗县志」）。实尖而皮厚，味稍逊内地（「台湾府志」）。味甘酸，有红白、大小二种（「彰化县志」）。「诗秦风」所谓条也。兰以瓣大而肉如丝者为贵，名文旦。柚种出漳州（「噶玛兰厅志」。谨案：今嘉义有麻豆柚，味甚甘脆，台以此为佳品。「诸罗志」谓为味酸。盖昔时犹未有此嘉植也）。
仙枝子，一名破斧子，可腌为菹（「凤山县志」）。
柑，「南方草木状」：橘之属，甜美特异者。北路红柑、雪柑，供玩而已（「诸罗县志」）。有仙柑、红柑、雪柑、卢柑、九头柑数种。郡产惟红柑、雪柑居多（「台湾府志」）。似桔而大，有蜜柑、椪柑数种。惟椪柑为上，产于西螺者尤佳（「彰化县志」）。凤山只有红柑、雪柑二种（「凤山县志」）。有蜜桶柑、雪柑、椪柑、番柑（「淡水厅志」）。种自台湾之西螺传来，味美亦不少减。南藔、湖西、果叶等社有之，种于近乡宅内可避风处（「澎湖厅志」）。兰柑微酸，不及彰化、西螺（「噶玛兰厅志」。谨案：彰化县属西螺产柑，名西螺柑。熟时甜美，可比粤东四会柑，诚佳品也。柑顶堆凸隆起。考桂海「虞衡志」云：馒头柑、近蒂起馒头尖者，味香胜。西螺柑殆即馒头柑种类也）。
柑子蜜（「淡水厅志」作柑仔蜜），台产，形如公孙橘；初生色绿，熟则红（「诸罗县志」）。细如橘，和糖煮作茶品（「台湾府志」）。形如弹子差大（「凤山县志」）。
橙，一名雪柑，人家间有种者（「澎湖厅志」。谨案：「埤雅」：橙，橘属，若柚而香。台之北路产橙极盛，熟时皮红而味甜，价亦不昂；此冬令之佳果。而「淡水」、「噶玛兰诸志」不载，盖即以为雪柑；而其实柑与橙二物也）。
梨，有青皮、赤皮二种。青皮实大名棕包梨，赤皮实小名香水梨（「彰化县志」）。味逊内地（「凤山县志」）。水梨（「淡水厅志」）。
枣，实嫩则青，差熟则黄，熟则遍红。可以生食，蒸之可作干果（「彰化县志」）。
枇杷，以植久者佳（「淡水厅志」。谨案：「本草图经」云：枇杷树高丈余，叶大如驴耳。背有毛，子梂生，如小李，黄色，味甘酸；核大如小栗，皮肉薄。冬花春实，四、五月熟，凌冬不凋。又「考猗觉寮杂记」云：岭外以枇杷为卢橘。是卢橘即枇杷也。「旧志」未详，故补之）。
黄弹，味甘微酸（同上。谨案：「广东通志」云：黄皮果，大如龙眼；又如黄弹子。皮黄白，有微毛；瓤白如有肪，有青核数枚，甚酸涩。食荔枝太多，以黄皮解之。是黄弹即黄皮，以其小圆如弹丸，故又名黄弹也）。
荸荠，味甘，性凉（「凤山县志」）。
桔，实小味酸。一年相续，名公孙桔；又有四季桔（「彰化县志」。谨案：「广东通志」云：桔似柑而小，赤者酢，亦如柑大。苏轼有「黄甘陆吉传」。台人称公孙桔，四季橘。盖橘桔声近而误也）。
羊桃（「彰化县志」作羊萄），「台湾草木状」云：洋桃或四棱或五棱，小而色绿，文理直者甘，大而微黄。棱角不甚周正者酸。横断之，似车轮；去其廓，又如白苹初放。瓣中有微核，如橄榄仁。入口稍涩亦相似（「淡水厅志」）。俗名磱碡，实有分瓣，形如农器磱碡，故名。性酸冷，煮糖可作茶品（「彰化县志」）。
橄榄，一名青果，一名谏果；性初酸涩，后渐甘美（「彰化县志」。谨案：「南方草木状」云：橄榄树枝高数丈，其子深秋方熟，味虽涩，咀之芬馥。又考「太平御览」引「岭表录异」云：野生者子繁，树峻不可梯缘。但刻其根下方寸许，内盐于其中；子皆自落。台地所产逊福州风味远矣）。
山楂，一名仙查；以盐腌之，能消食生津。产于沙连内山（案：「说文」云：果似梨而酢，字又作柤，「内则」柤梨曰攒之是也）。
柿，有青、红二色。青柿名水柿，水漫可食。红柿以小篾钉之，待红方食（俱同上。谨案：「本草图经」云：红柿南北通有；朱柿出华山，似红柿，而皮薄更甘）。
无花果，一名映日果，叶可作药（「淡水厅志」。谨案：「本草纲目」云：无花果凡数种，映日果即广中所谓优钵昙也）。
槟榔，树似椰，皮似青铜，节似竹，大者五、六围，高五、六丈，末大如本，叶聚树端如棕；房居叶下，花秀房中，四月开，细白而香。子结房外，擢穗如黍，一穗子数百粒。秋末冬初采食，至二、三月乃尽（「诸罗县志」）。向阳曰槟榔，向阴曰大腹，实可入药（「台湾府志」）。树直无枝（「凤山县志」）。叶皆上竖，临风旖旎，叶脱一片，内现一包。数日包绽即开，花淡黄白色，朵朵连珠，香芬袭人（「彰化县志」）。实如鸡心，和荖藤食之，能醉人，可袪瘴（「噶玛兰厅志」）。一名菁子（「淡水厅志」。谨案：「文选吴都赋注」云：槟榔树叶从心生，大如楯。其实作房，一房数百，实如鸡子，皆有壳，肉满壳中，正白味涩。得扶留叶与古贲灰合食之，则柔滑而美。「广东通志」云：槟榔一名宾门，一名仁频，能辟瘴气。又名洗瘴丹。贲灰即蛎蚌灰也；台之南路，最重槟榔，无论男女，皆日咀嚼不离于口。食则齿黑，妇人以此为美观，乃习俗所尚也）。
椰子，树类栟榈，子一穗十数，累累下垂，重叠无间，外裹粗皮如棕片，内结坚壳白肉附之。味如牛乳，中含浆如酒，曰椰酒。又有椰油（「诸罗县志」）。树高数丈，直起无枝，其实大如寒瓜，外有粗皮。皮次有壳，圆而坚，可作瓢及酒器，（「台湾府志」）。椰酒不堪多食，性败胃也（「彰化县志」）。壳可作瓢，含浆如酒（「噶玛兰厅志」。谨案：「海槎余录」云：椰子有一种小者，堪作酒盏。粤之琼州有此。台工拙，未谙制造）。
番石榴，花白而微香，子皮青，肉微红，气浊而臭，土人嗜之（「诸罗县志」）。番石榴即梨仔茇（「台湾府志」）。花白味涩（「淡水厅志」）。过午则味暂变，贱果也。澎产颇不恶，以盐腌之能消积（「澎湖厅志」。谨案：「粤东笔记」云：番石榴俗名秋果，盖至秋乃盛也）。
番姜，有方长二种（「噶玛兰厅志」）。
番柿，种自外番，类柿而皮有毛，味酸涩（「诸罗县志」）。俗呼为毛柿，西域种（「台湾府志」）。
桃、李、梅、梧桐、桄榔子、莲子、石榴（见「台湾府」、「诸罗」、「凤山」、「彰化」、「淡水」、「澎湖」各志果部；又见花部、木部：重出繁复，今不录）。
——以上果之属。
附考
西瓜，盛于冬月；台人元旦多啖之。皮薄瓤红，可与常州并驱，但逊泉之传霖耳（「稗海纪略」）！
台、凤两邑每年分进上。西瓜八月下种，十一月成熟；气候之异，真不可以常理测也（「台湾志略」）。
槟榔不与椰树间栽，则花而不实。孙元衡诗云：「竹节棕根自一丛，连林椰子判雌雄；醉醒饥饱浑无赖，未必于人有四功。扶留藤脆香能久，古贲灰匀色更娇；人到称翁休更食，衰颜无处着红潮。」（「赤嵌集」）。
枣子槟榔即广东鸡心。粤人俟成熟取子而食。台人于未熟食其青皮，细嚼麻缕相属，即大腹皮也。中心水少许，尚未成粒；间有大者，剖视其实与鸡心无二。或云：粤人食皮。一色青者、为雄，黑脐者、为雌。雄者味厚，雌者味薄，颗向上长者尤贵。蛎房灰用孩儿茶，或柑仔蜜染红，合浮留藤食之。按「范石湖集」：顷在峤南，人好食槟榔，合蛎灰、扶留藤，一名蒌藤，食之辄昏，已而醒快。三物合和，唾如脓血，可厌。蒌藤一作浮留藤，土人误作为荖字，释无荖字。台地多瘴，三邑园中多种槟榔。新港、萧垄、麻豆、目加溜湾最多，尤佳。七月渐次成熟，及至来年三、四月，则继用凤邑琅峤番社之槟榔干（「赤嵌笔谈」）。
张鹭洲有诗云：丹颊无端生酒晕，朱唇那复吐脂香，饥餐饱嚼日百颗，倾尽蛮州金错囊（「瀛壖百咏」）。
种槟榔必种椰，有椰则槟榔结实必繁。椰树叶少林高，椰子外裹粗皮如棕片，内结坚壳；剖之白肤盈寸，极甘脆，清浆可一碗，名椰酒。东坡诗：美酒生林不待仪。此也。广东志：椰心色白而甘，在酒中大小不一。凡拣椰子，以手摇之，听水声清亮，则心大而甜；其肉厚。水声浊则否。盖椰心以水而养，无水则无心，往往而是。又椰有油，可佐膏火。或云：用火炙椰，其油自出，疗齿痛冻疮极效（「稗海纪游」）。
槟榔，树直无枝，高一、二丈，皮类青铜，节似筠竹，叶皆上竖，犹如凤羽，临风旖旎，甚可入目。叶脱一片，内现一包，数日包绽，即开花二、三枝，淡黄白色，朵朵连珠，香芬袭人。实附花下，形圆而光，宛若枣形，自孟秋以至孟夏，发生不绝。与椰肉、香蒌、藤根夹灰同啖。惟六、七月始无；台人以熏干者继之（「台湾志略」）。
槟榔高数丈，花细、实如青果，在叶下干上，攒簇星布。椰树干叶亦似之；但其实大如瓜，中有瓤，味香，白如雪，脆如梨。其液如酒，切实和槟榔啖之。六、七月熟可采，番人跳而上，攀缘矫捷，名曰猱采（「番社采风图」）。
波罗蜜，状如如来顶，中分十数房，似莲瓣抱生。其色黄，其味甘，房各一实，其色白；煮食似栗。孙元衡诗云：波罗门下树亭亭，香蜜成房子更馨；解是西来真善果，十方供俸佛头青（「赤嵌集」）。
张露洲诗：清果菩提绕室馨，金包柑橘丽繁星；更怜斗大波罗蜜，磥砢真同佛髻青（「瀛壖百咏」）。
波罗蜜，一名优钵昙，「广东志」：南海庙中旧有东西二株，高三、四丈，叶如苹婆而光润。萧、梁时、西域达奚司空所植。他所有皆从此分种。生五、六年，至径尺，削去其秒，以银鍼钉腰，即结实。成实乃花，然常不作花。故佛氏以优钵昙花为难得。每树多至数十实，自根、而干、而枝条皆有，实累累疣赘。若不实，则以刀砍树皮，有白乳涌出，凝而不流则实。一砍一实、十砍十实，故一名刀生果。熟以盛夏，大如斗，重至三、四十斤。皮厚有软刺，礧砢如佛头旋螺。肉含纯瓤间叠如橘柚，囊气甚芳郁，有干湿苞之分。干苞者，液不濡腻，味尤甜。每实有核数百枚，大如枣，仁如栗黄，煼熟可食，能补中益气，悦颜色。「志」云：色绿似如来顶，液粘如漆是已。其子却似橡实，每一子为一房，熟而食之，味似百合子，不可生食。瓤可生食，亦不甚甘美，终不似橘柚味佳也。土人用波罗蜜子煨肉、黄梨煮肺，亦海外奇制（「赤嵌笔谈」）。
佛头果，叶类番石榴而长，结实大如拳。熟时自裂，状似蜂房，房房含子，味甘美。子中有核，又名番荔枝（「台湾志略」）。
凤梨，通体成章，抱干而生，叶自顶出，森若凤尾。其色淡黄，其味酸甘。孙元衡诗云：翠叶葳蕤羽翼奇，绦文黄质凤来仪。作甘应似籦笼实，入骨寒香抱一枝（「赤嵌集」）。
黄梨，实生丛心，味甘微酸，叶攒簇参差，有如凤尾。其皮鳞起，故又名凤梨。盛以瓷盘，其香满室（「台湾志略」）。
黄梨，叶似蒲而短阔，两旁如锯齿。其实色黄，瓤如鳞甲；形似甜瓜。味甚酸，清芬袭人（「台海采风图」）。
粤西以波罗蜜为天波罗，黄梨为地波罗。「居易录」谓：黄梨曰黄来；八月熟，长可尺许，味尤甘香。其树类蕉，实生节间。按：黄梨长止五、六寸，草本，丛生根下。叶似萱，两边如锯齿，顶上叶小，攒簇如鸡帚。谓其树类蕉，非也（「赤嵌笔谈」）。
香果，花有须无瓣，其色白，其实中空，状如蜡丸。孙元衡诗云：但有繁须开烂熳，曾无轻片见摧残。海天春色谁拘管？封奏东皇蜡一丸（「赤嵌集」）。
台地夏无他果，惟番檨、蕉子、黄梨视为珍品。春、夏有菩提果，一名香果，芳馨极似玫瑰；果当以此为第一（「赤嵌笔谈」）。
菩提果，系西域分种，实如枇杷，味甘而香（「台湾志略」）。
羡子，俗称番蒜，或作檨。其种云自佛国传来。孙元衡诗云：千章夏木布浓阴，望里累累羡子林，莫当黄柑持抵鹊，来时佛国重如金（「赤嵌集」）。
番檨，大者合抱，高凌云，叶浓、花微白，朵小，有香。结实皮绿，肉黄。其气辛热、其味酸甘，入肝补脾。台产也，切片腌久更美，名曰蓬莱酱（「台海采风图」）。
番檨肉与核粘，味甘色黄，盛夏大熟（「台湾志略」）。
檨三种：香檨、木檨、肉檨。香檨差大味香，不可多得。所食者木檨、肉檨，晒干用糖拌蒸，亦可久藏。台人多以鲜檨代蔬，用豆油或盐同食。北路自半线以上则绝无矣。「字释」无「檨」字；色味似杏，或是番杏误作檨（「赤嵌笔谈」）。
檨实大如猪腰子，叶尖长。「居易录」作番蒜；五月熟，大如苹婆，味甘香多津液，树大而叶圆，非是（同上）。
檨，种自荷兰。树高大可荫。张鹭洲诗云：参天高树午风清，高实累累当暑成；好事久传蕃「尔雅」，「南方草木」未知名（「瀛壖百咏」）。
果之美者檨为最，状如猪肾，味甘冽可敌荔芰。越宿即烂，故难到远地（「台湾纪略」）。
香檨，大如鸡子，味甘色黄，其根在核，然不能如荔走长安也（「台湾随笔」）。
甘蕉，叶与蕉类，中心出花，层层吐瓣，红紫可爱；结实联缀百余颗，两两相对，犹如贯珠。色黄白，味甘颇似香瓜（「台湾志略」）。
牙蕉，即芭蕉中之一种。不甚高，约长六、七尺，结子每茎百余。始绿，熟则黄；味极甘美。闽、广二省有之，他省亦间有生者（「台海采风图」）。
蕉果，一枝五、六层，每数十枚，排比而生，剖食味亦甘。「异物志」载：羊角蕉，子大如手拇指，长而锐，有似羊角者此也。「南方草木状」：蕉，子房相连累，甜美；亦可蜜藏。台地村舍后每广植之，四时皆生，藉以获利。性寒，妇人产后每以蕉果少许置儿口中，谓能清热（同上）。
龙眼，颗小味薄，六、七月熟。荔枝皆自内地来。蓝总戎廷珍每贻漳州状元红：紫绡玉肤，甘如醴酪。每以海上风阻，不得日食三百，殊为憾事（「赤嵌笔谈」）。
荔枝，兴化、漳浦产者为上。台地率自海船携来，一日夜可至，味香色犹不变。孙元衡诗云：颇怪繁星谪软尘，筠笼将出故鲜新；味含仙意空南国，姿近天然是美人。丹罽潜胎珠瓅玓，脂膏满绽玉精神；一时唤起狂奴兴，万事灰心渡海身。不受盐欺与密侵，骚人新摘自沉吟。轻红照肉白凝齿，芳气袭魂寒沁心。笑后左车生小愠（山榖题杨妃「病齿图」，多食侧生损其车左），望中飞骑更相寻。南阳麤丑北卢拙，■〈辶罔〉避頳珠出宝林。范浣浦诗云：绦罗衫子雪肌肤，一种香甜绝胜酥；消渴液寒青玉髓，脱变囊盘走水晶珠。阿环风味差堪拟，卢橘芳名亦少殊。饱啖拚教烟爨绝，不辞人唤作狂奴。江家色绿宋家红，曾识端明谱牒中；到此得尝过玉食（东坡「荔枝诗」：玉食远莫数），无劳想象判丹枫。诗才漫说穷骚雅，兴味犹应傲上公；万事灰心殊不恶（谓孙诗），只愁海飓阻筠笼（「台海采风图」）。
番石榴，俗名莉仔茇，郊野遍生，花白颇香，实稍似石榴。虽非佳品，台人亦食之，味臭且涩。而番社则皆酷嗜焉（「台湾志略」）。
番木瓜，直上而无枝，高可一、二丈，叶生树杪；结实靠干坠于叶下，或腌、或蜜，皆可食。树本去皮，腌食更佳（「台湾志略」）。
番木瓜，一干直上，如青铜。叶生树杪，花色白，出杈桠间。结实五棱，无香味。与内地木瓜绝不类。居民用盐渍以充蔬，或浸以酒，云可疗足疾（「东瀛识略」）。
木瓜，树干亭亭，色青如桐，每一枝一叶。叶似萆麻，大者尺余，花白色，生杈桠间。瓜凡五棱，无香味，居民用盐渍以充蔬。「诸罗县志」谓：「毛诗」『投我以木瓜』即此；殊非。按「果谱」：木瓜一名楙，一名铁脚梨；树丛枝、叶花俱如铁脚海棠。叶光而厚，春末花开，红色微白，实如小瓜，或似梨稍长，色黄如着粉，津润不水者为木瓜。此地所产与内地木瓜绝不类，岂可以称谓偶同，遂妄为引据乎（「赤嵌笔谈」）。
番姜，木本，种自荷兰，开花白瓣，绿实尖长。熟时朱红夺目，中有子辛辣，番人带壳食之；内地名番椒。更有一种结实圆而微尖似柰，种出咬■〈口留〉吧，内地所无也（「台海采风图」）。
香橼，初夏即熟，长似木瓜，上下微尖，拌蜡匀檀，较软圆皱稍逊矣（「赤嵌笔谈」）。
杨梅如豆，桃、李味涩，不足珍。香石榴不种自生，臭不可耐，而味又甚恶（「稗海纪游」）。
番柑，种自荷兰，大于番橘，肉酸皮苦。荷兰人夏月饮水，必取此和盐捣作酸浆入之。多树园中，树与橘无异。沈文开诗云：种出蛮方味
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:00:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>