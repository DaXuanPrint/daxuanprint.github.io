<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,入蜀记。【标点本】全文在线阅读,入蜀记。【标点本】全文在线下载,大玄古籍书库">
<meta name="description" content="中国宋代旅行笔记。南宋陆游撰。陆游（1125～1210），字务观，号放翁。山阴（今浙江绍兴）人。孝宗时赐进士出身，曾任镇江、隆兴、夔州通判，官至宝章阁待制。著有《剑南集》《渭南文集》等传世。。乾道六年（1170），陆游从故乡山阴前往夔州（今重庆奉节）任通判，于闰五月十八日晚起程，乘船由运河、长江水路入蜀，历时160天，5个多月，经今浙、苏、皖、赣、鄂、渝6省市。陆游在旅程中将沿途6省30余县市的旅途见闻以日记体形式记录，基本每日皆录，汇成《入蜀记》6卷。。是书内容丰富，将日常旅行生活、自然人文景观、南宋官">
<title>入蜀记 【标点本】_陆游_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">入蜀记 【标点本】</span> <br/>
          作者： <span class="inputVal" id="bkauthor">陆游</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,游记,完结</span> <br/>
          字数： <span class="inputVal" id="bknum">[book_length]34206</span> <br/>
          说明： <span class="inputVal" id="bkdec">中国宋代旅行笔记。南宋陆游撰。陆游（1125～1210），字务观，号放翁。山阴（今浙江绍兴）人。孝宗时赐进士出身，曾任镇江、隆兴、夔州通判，官至宝章阁待制。著有《剑南集》《渭南文集》等传世。 乾道六年（1170），陆游从故乡山阴前往夔州（今重庆奉节）任通判，于闰五月十八日晚起程，乘船由运河、长江水路入蜀，历时160天，5个多月，经今浙、苏、皖、赣、鄂、渝6省市。陆游在旅程中将沿途6省30余县市的旅途见闻以日记体形式记录，基本每日皆录，汇成《入蜀记》6卷。 是书内容丰富，将日常旅行生活、自然人文景观、南宋官场习俗、世情风俗、文物古迹、军事政治、诗文掌故、文史考辨、旅游审美、沿革兴废、名人留踪、书法绘画、时尚风情等错综成篇，评古论今，夹叙夹议，卓见迭出，寄慨遥深。远绍《穆天子传》，近承范成大《吴船录》，下开《徐霞客游记》，在文学、史学、地理学、历史地理学等领域皆有突出成就。 是书被收入陆游文集《渭南文集》中，嘉定年间陆子遹家刻本今存。其后多见被拆出单行，有《宝颜堂秘笈》《百川学海》《知不足斋丛书》《四库全书》等本。现代整理本亦多，如黄立新、刘蕴之约注本，蒋方校注本，李昌宪整理本等。</span> <br/>
          封面： <span class="inputVal" id="bkimg">Z_11126.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]入蜀记 【标点本】
[book_author]陆游
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,游记,完结
[book_length]34206
[book_dec]中国宋代旅行笔记。南宋陆游撰。陆游（1125～1210），字务观，号放翁。山阴（今浙江绍兴）人。孝宗时赐进士出身，曾任镇江、隆兴、夔州通判，官至宝章阁待制。著有《剑南集》《渭南文集》等传世。 乾道六年（1170），陆游从故乡山阴前往夔州（今重庆奉节）任通判，于闰五月十八日晚起程，乘船由运河、长江水路入蜀，历时160天，5个多月，经今浙、苏、皖、赣、鄂、渝6省市。陆游在旅程中将沿途6省30余县市的旅途见闻以日记体形式记录，基本每日皆录，汇成《入蜀记》6卷。 是书内容丰富，将日常旅行生活、自然人文景观、南宋官场习俗、世情风俗、文物古迹、军事政治、诗文掌故、文史考辨、旅游审美、沿革兴废、名人留踪、书法绘画、时尚风情等错综成篇，评古论今，夹叙夹议，卓见迭出，寄慨遥深。远绍《穆天子传》，近承范成大《吴船录》，下开《徐霞客游记》，在文学、史学、地理学、历史地理学等领域皆有突出成就。 是书被收入陆游文集《渭南文集》中，嘉定年间陆子遹家刻本今存。其后多见被拆出单行，有《宝颜堂秘笈》《百川学海》《知不足斋丛书》《四库全书》等本。现代整理本亦多，如黄立新、刘蕴之约注本，蒋方校注本，李昌宪整理本等。
[book_img]Z_11126.jpg


[book_title]提要
〔宋〕陸游撰。游，字務觀，號放翁，山陰人，佃之孫，宰之子。初以蔭補登仕郎，隆興初，賜進士出身。嘉泰初，官至寶謨閣待制。事跡具《宋史》本傳。游以乾道五年授夔州通判，以次年閏六月十八日自山陰啟行，十月二十七日抵夔州，因述其道路所經，以為是記。游本工文，故於山川風土，敘述頗為雅潔，而於考訂古跡，尤所留意 —— 如丹陽皇業寺，即史所謂皇基寺，避唐玄宗諱而改；李白詩所謂新豐酒者，地在丹陽、鎭江之閒，非長安之新豐；甘露寺很石、多景樓皆非故蹟；眞州迎鑾鎮，乃徐溫改名，非周世宗時所改；梅堯臣《題瓜步祠》詩誤以魏太武帝為曹操；廣慧寺《祭悟空禪師文》，石刻保大九年，乃南唐元宗，非後主；庾亮樓當在武昌，不應在江州，白居易詩及張舜臣《南遷志》並相沿而誤；歐陽修詩「江上孤峰蔽綠蘿」句，綠蘿乃溪名，非泛指藤蘿；宋玉宅在秭歸縣東，舊有石刻，因避太守家諱毀之，皆足備輿圖之考證。他如解杜甫詩「長年三老」字及「攤錢」字；解蘇軾詩「玉塔臥微瀾」句；解南方以七月六日作七夕之由；辨李白集中《姑孰十詠》、《歸來乎》、《笑矣乎》、《僧伽歌》、《懷素書歌》諸篇，皆宋敏求所竄入，亦足廣見聞。其他搜尋金石，引據詩文以參證地理者，尤不可殫數，非他家行記，徒流連風景，記載瑣屑者比也。

[book_title]卷一
乾道五年十二月六日。得報差通判夔州。方久病，未堪遠役，謀以夏初離鄉里。
六年閏五月十八日。晚行，夜至法雲寺。兄弟餞別，五鼓始決去。
十九日。黎明，至柯橋館，見送客。巳時至錢清，食亭中，涼爽如秋。與諸子及送客，步過浮橋。橋堅好非昔比，亭亦華潔，皆史丞相所建也。申後，至蕭山縣，憩夢筆驛。驛在覺苑寺旁，世傳寺乃江文通舊居也。有大碑，葉道卿文。寺額及佛殿榜，皆沈睿達所書，有碑亦睿達書，尤精古。又有毗陵人戚舜臣所畫水，蓋佛後座大壁也。卒然見之，覺濤瀾洶湧可駭，前輩或謂之死水，過矣。縣丞權縣事紀旬、尉曾槃來。曾原伯逢招飲於其子槃廨中，二鼓歸。原伯復來，共坐驛門，月如晝，極涼。四鼓，解舟行，至西興鎮。
二十日。黎明，渡江，江平無波。少休仙林寺，寺僧為開館設湯飲。遂買小舟出北關，登漕司所假舟於紅亭稅務之西，夜無蚊。
二十一日。省三兄。
二十二日至二十四日，皆留兄家。
二十五日。晚，葉夢錫侍郎衡招飲，案間設礬山數盆，望之如雪。
二十六日。晚，芮國器司業曄招飲，同集仲高兄、詹道子大著亢宗、張叔潛編修淵。坐中，國器云：「頃在廣東作漕，有提舉茶鹽石端義者，性殘忍，每捕官吏繫獄，輒以石鹽木枷枷之，蓋木之至堅重者。每曰：『木名石鹽，天生此為我用也。』其後，石坐罪，竟荷校云。」
二十七日。
二十八日。同仲高出闇門，買小舟泛西湖，至長橋寺。予不至臨安八年矣，湖上園苑竹樹，皆老蒼，高柳造天，僧寺益葺，而舊交多已散去，或貴不復相通，為之絕歎。
二十九日。沈持要檢正樞招飲，邂逅趙德莊少卿彥端。晚出湧金門，竝湖繞城，至舟中。
三十日。
六月一日。早，移舟出閘，幾盡一日，始能出三閘。船舫櫛比。熱甚，午後小雨，熱不解。泊糴場前。
二日。禺中解舟。鄉僕來言，鄉中閔雨，村落家家車水。比連三年頗稔，今春父老言，占歲可憂，不知終何如也。過赤岸班荊館，小休前亭。班荊者，北使宿頓及賜燕之地，距臨安三十六里。晚，急雨，頗涼。宿臨平，臨平者，太師蔡京葬其父準於此，以錢塘江為水，會稽山為案，山形如駱駝，葬於駝之耳，而築塔於駝之峯。蓋葬師云：「駝負重則行遠也。」然東坡先生樂府固已云：「誰似臨平山上塔，亭亭，迎客西來送客行。」則臨平有塔亦久矣。當是蔡氏葬後增築，或遷之耳。京《責太子少保制》云「託祝聖而飾臨平之山」是也。夜半解舟。
三日。黎明，至長河堰，亦小市也，魚蟹甚富。午後，至秀州崇德縣，縣令右從政郎吳道夫、丞右承直郎李植、監秀州都稅務右從政郎章湜來。舊聞戴子微云：「崇德有市人吳隱，忽棄家寓旅邸，終日默坐一室。室中惟一臥榻，客至，共坐榻上。或載酒過之，亦不拒，清談竟日。隱初不學問，至是間與人言《易》數，皆造精微，亦能先知人吉凶壽夭，見者莫能測也。」因見吳令問之，云皆信然，今徙居村落間矣。是晚行十八里，宿石門，火雲如山，明日之熱可知也。
四日。熱甚，午後始稍有風。晚泊本覺寺前。寺故神霄宮也，廢於兵火，建炎後再修，今猶甚草創。寺西廡有蓮池十餘畝，飛橋小亭，頗華潔。池中龜無數，聞人聲，皆集，駢首仰視，兒曹驚之不去。亭中有小碑，乃郭功甫元祐中所作《醉翁操》，後自跋云：「見子瞻所作未工，故賦之。」亦可異也。
五日。早，抵秀州，見通判權郡事右通直郎朱自求、員外通判右承事郎直祕閣趙師夔、方務德侍郎滋。務德留飯。飯罷，還舟小憩，極熱。謁樊自強主管、樊自牧教授、廣、抑皆茂實吏部子。聞人伯卿教授。阜民、茂德刪定子。二樊居城外，居第頗壯，茂實晚歲所築，尚未成也。隔水有小園，竹樹脩茂，荷池渺瀰可喜。池上有堂曰讀書堂。遊寶華尼寺，拜宣公祠堂，有碑，缺壞磨滅之餘，時時可讀，蘇州刺史于頔書。大略言祕書監陸公齊望，始作尼寺於此，其後灞、滻、澧兄弟又新之。後又有賢妹字意者，陸氏嘗有女子為尼云。然不言宣公所以有祠者。家譜灃作澧，賴此證誤，諱灞者則宣公之父也。老尼妙濟、大師法淳及其弟子居白留啜茶，且言方新祠堂也。移舟北門宣化亭，晚復過務德飯。
六日。右奉議郎通判荊南呂援來，援字彥能。進士聞人綱來，綱字伯紀，方務德館客，自言識毛德昭。德昭名文，衢州江山縣人，居於秀，予兒時從之甚久。德昭極苦學，中年不幸病盲而卒，無子。綱言其盲後，猶終日危坐，默誦六經，至數千言不已。可哀也！赴郡集於倅廨中。坐花月亭，有小碑，乃張先子野「雲破月來花弄影」樂章，云得句於此亭也。晚赴方夷吾導之集於陳大光縣丞家，二樊、呂倅皆在。大光字子充，瑩中諫議孫，居第潔雅，末利花盛開。
七日。早，遍辭諸人，赴方務德素飯。晚，移舟出城，泊禾興館前。館亦頗閎壯，終日大雨不止，招姜醫視家人及綯。
八日。雨霽，極涼如深秋。遇順風，舟人始張帆。過合路，居人繁夥，賣鮓者尤眾。道旁多軍中牧馬。運河水泛溢，高於近村地至數尺。兩岸皆車出積水，婦人兒童竭作，亦或用牛。婦人足踏水車，手猶績麻不置。過平望，遇大雨暴風，舟中盡溼。少頃，霽。止宿八尺，聞行舟有覆溺者。小舟叩舷賣魚，頗賤。蚊如蠭蠆可畏。
九日。晴而風，舟人懲昨夕狼狽，不敢解舟，日高方行。自至崇德，行大澤中，至此，始望見震澤遠山。午間，至吳江縣。渡松江，風極靜。癯庵竹樹益茂，而主人死矣。知縣右承議郎管鈗、尉右迪功郎周郔來。縣治有石刻曾文清公《漁具圖詩》，前知縣事柳楹所刻也。《漁具》比《松陵倡和集》所載，又增十事云。託周尉招醫鄭端誠，為統、綯診脈，皆病暑也。市中賣魚鮓頗珍。晚解舟中流，回望長橋層塔，煙波渺然，真若圖畫。宿尹橋，登橋觀月。
十日，至平江，以疾不入。沿城過盤門，望武丘樓塔，正如吾鄉寶林，為之慨然。宿楓橋寺前，唐人所謂「半夜鐘聲到客船」者。
十一日。五更，發楓橋，曉過許市，居人極多。至望亭小憩，自是夾河皆長岡高壟，多陸種菽粟，或灌木叢篠，氣象窘隘，非楓橋以東比也。近無錫縣，始稍平曠。夜泊縣驛。近邑有錫山，出錫。漢末讖記云：「有錫天下兵，無錫天下清。有錫天下爭，無錫天下寧。」至今錫見輒揜之，莫敢取者。
十二日。早，謁喻子材郎中樗。子材來謝，以兩夫荷轎，不持胡牀，手自授謁云。知縣右奉議郎吳澧來。晚行，夜四鼓，至常州城外。
十三日。早，入常州，泊荊谿館。夜月如晝，與家人步月驛外。綯始小愈。
十四日。早，見知州右朝奉大夫李安國、通判右朝奉郎蔣誼、員外倅左朝散郎張堅。堅，文定公綱之子。教授左文林郎陳伯達、員外教授左從政郎沈瀛、司戶右從政郎許伯虎來。伯達字兼善，瀛字子壽，皆未識。子壽仍出近文一卷。伯虎字子威，余兒時筆硯之舊也。至東嶽廟觀古檜，數百年物也。又小憩崇勝寺納涼，遂解舟。甲夜，過奔牛閘。宋明帝遣沈懷明擊孔覬，至奔牛築壘，即此也。閘水湍激，有聲甚壯。遂抵呂城閘。自祖宗以來，天下置堰軍止四處，而呂城及京口二閘在焉。
十五日。早，過呂城閘，始見獨轅小車。過陵口，見大石獸，偃仆道傍，已殘缺，蓋南朝陵墓。齊明帝時，王敬則反，至陵口，慟哭而過，是也。余頃嘗至宋文帝陵，道路猶極廣，石柱承露盤及麒麟、辟邪之類皆在，柱上刻「太祖文皇帝之神道」八字。又至梁文帝陵。文帝，武帝父也，亦有二辟邪尚存。其一為藤蔓所纏，若縶縛者。然陵已不可識矣。其旁有皇業寺，蓋史所謂皇基寺也，疑避唐諱所改。二陵皆在丹陽，距縣三十餘里。郡士蔣元龍子雲謂予曰：「毛達可作守時，有賣黃金石榴來禽者，疑其盜，捕得之，果發梁陵所得。」夜抵丹陽，古所謂曲阿，或曰雲陽。謝康樂詩云：「朝日發雲陽，落日到朱方。」蓋謂此也。
十六日。早，發丹陽，汲玉乳井水。井在道旁觀音寺，名列《水品》，色類牛乳，甘冷熨齒。井額陳文忠公所作，堆玉八分也。寺前又有練光亭，下闕練湖，亦佳境，距官道甚近，然過客罕至。是日，見夜合花方開。故山開過已月餘，氣候不齊如此。過夾岡，有二石人，植立岡上，俗謂之石翁石媼，其實亦古陵墓前物。自京口抵錢塘，梁陳以前不通漕，至隋煬帝始鑿渠八百里，皆闊十丈。夾岡如連山，蓋當時所積之土。朝廷所以能駐蹕錢塘，以有此渠耳。汴與此渠，皆假手隋氏，而為吾宋之利，豈亦有數邪？」過新豐，小憩。李太白詩云：「南國新豐酒，東山小妓歌。」又唐人詩云：「再入新豐市，猶聞舊酒香。」皆謂此，非長安之新豐也。然長安之新豐，亦有名酒，見王摩詰詩。至今居民市肆頗盛。夜抵鎮江城外。是日立秋。
十七日。平旦，入鎮江，泊船西驛。見知府右朝散郎直祕閣蔡洸子平、都統慶遠軍節度使成閔、通判右朝奉大夫章汶、右朝奉郎陶之真、府學教授左文林郎熊克、總領司幹辦公事右承奉郎史彌正端叔。
十八日。右奉議郎簽書節度判官廳公事葛郇、觀察推官右文林郎徐務滋、司戶參軍左迪功郎楊冲、焦山長老定圜、甘露長老化昭來。
十九日。金山長老寶印來，字坦叔，嘉州人。言自峽州以西，灘不可勝計，白傅詩所謂「白狗到黃牛，灘如竹節稠」是也。赴蔡守飯於丹陽樓。熱特甚，堆冰滿坐，了無涼意。蔡自點茶，頗工，而茶殊下。同坐熊教授，建寧人，云：「建茶舊雜以米粉，復更以薯蕷，兩年來，又更以楮芽，與茶味頗相入，且多乳，惟過梅則無復氣味矣。非精識者，未易察也。」申後，移舟出三閘，至潮閘而止。
二十日。遷入嘉州王知義船，微雨，極涼。
二十一日。
二十二日。郡集衛公堂後圃。比舊唯增染香亭。飲半，登壽丘普照寺終宴。壽丘者，宋高祖宅，有故井尚存。寺本名延慶，隆興中，復泗州，有普照寺僧奉僧伽像來歸，寓焉，因賜名普照寺，僑置僧伽道場。東望京山，連亘抱合，勢如繚牆，官寺樓觀如畫，西闞大江，氣象極雄偉也。
二十三日。至甘露寺，飯僧。甘露，蓋北固山也。有狠石，世傳以為漢昭烈、吳大帝嘗據此石共謀曹氏。石亡已久，寺僧輒取一石充數，游客摩挲太息，僧及童子輩往往竊笑也。拜李文饒祠。登多景樓。樓亦非故址，主僧化昭所築，下臨大江，淮南草木可數，登覽之勝，實過於舊。邂逅左迪功郎新太平州教授徐容。容字子公，泉州人。此山多峭崖如削，然皆土也，國史以為石壁峭絕，誤矣。
二十四日。
二十五日。早，以一豨、壺酒，謁英靈助順王祠，所謂下元水府也。祠屬金山寺，寺常以二僧守之，無他祝史。然牓云「賽祭豬頭，例歸本廟」，觀者無不笑。初，紹興末，元顏亮入寇，樞密葉公審言督視大軍守江，禱於水府祠，請事平奏加帝號。既而不果。隆興中，虜再入，有近臣申言之，識者謂四瀆止封王，水府不應在四瀆上，乃但加美稱而已。廟中遇武人王秀，自言博州人，年五十一，元顏亮寇邊時，自河朔從義軍，攻下大名，以待王師，既歸期，不見錄。且自言孤遠無路自通，歔欷不已。是晚，欲出江，舟人辭以潮不應，遂宿江口。
二十六日。五鼓發船。是日，舟人始伐鼓。遂游金山，登玉鑑堂、妙高臺，皆窮極壯麗，非昔比。玉鑑，蓋取蘇儀甫詩云：「僧於玉鑑光中坐，客蹋金鼇背上行。」儀甫果終於翰苑，當時以為詩讖。新作寺門亦甚雄，翟耆年伯壽篆額，然門乃不可泊舟。凡至寺中者，皆由雄跨閣。長老寶印言：「舊額，仁宗皇帝御飛白。張之，則風波洶湧，蛟鼉出沒，遂藏之寺閣，今不復存矣。」印住山近十年，興造皆其力。寺有兩塔，本曾子宣丞相用西府俸所建，以薦其先者。政和中，寺為神霄宮，道士乃去塔上相輪而屋之，謂之鬱羅霄臺。至是五十餘年，印始復為塔，且增飾之，工尚未畢，山絕頂有吞海亭，取氣吞巨海之意，登望尤勝。每北使來聘，例延至此亭烹茶。金山與焦山相望，皆名藍，每爭雄長。焦山舊有吸江亭，最為佳處，故此名吞海以勝之，可笑也。夜，風水薄船，鞺鞳有聲。
二十七日。留金山，極涼冷。印老言蜀中梁山軍鷺鷥，為天下第一。
二十八日。夙興，觀日出江中，天水皆赤，真偉觀也。因登雄跨閣，觀二島。左曰鶻山，舊傳有栖鶻，今無有。右曰雲根島，皆特起不附山，俗謂之郭璞墓。奉使金國起居郎范至能至山，遣人相招食於玉鑑堂。至能名成大，聖政所同官，相別八年，今借資政殿大學士、提舉萬壽觀、侍讀，為金國祈請使云。午間，過瓜洲，江平如鏡。舟中望金山，樓觀重複，尤為鉅麗。中流風雷大作，電影騰掣，止在江面，去舟財丈餘，急繫纜。俄而開霽，遂至瓜洲。自到京口無蚊，是夜蚊多，始復設幮。
二十九日。泊瓜洲，天氣澄爽。南望京口月觀、甘露寺、水府廟，皆至近。金山尤近，可辨人眉目也。然江不可橫絕，放舟稍西，乃能達，故渡者皆遲回久之。舟人以帆弊，往姑蘇買帆，是日方至。檣高五丈六尺，帆二十六幅。兩日間，閱往來渡者，無慮千人，大抵多軍人也。夜，觀金山塔燈。

[book_title]卷二
七月一日。黎明，離瓜洲，便風掛颿。晚至真州，泊鑒遠亭。州本唐揚州揚子縣之白沙鎮。楊溥有淮南，徐溫自金陵來覲溥於白沙，因改曰迎鑾鎮。或謂周世宗征淮時，諸將嘗於此迎謁，非也。國朝乾德中，升為建安軍。祥符中，建玉清昭應宮，即軍之西北小山置冶，鑄玉皇、聖祖、太祖、太宗四聖像。既成，遣丁謂、李宗諤為迎奉使、副。至京，車駕出迎，肆赦，建軍曰真州，而於故冶築儀真觀。政和中，修《九域圖志》，又名曰儀真郡。舊以水陸之衝，為發運使治所，今廢。
二日。見知州右朝奉郎王察。市邑官寺，比數年前頗盛。攜統游東園。園在東門外里餘，自建炎兵火後，廢壞滌地，漕司租與民，歲入錢數千。昔之閎壯巨麗，復為荊棘荒墟之地者四十餘年，乃更葺為園。以記考之，惟清醼堂、拂雲堂、澄虛閣麤復其舊，與右之清池、北之高臺尚存。若所謂流水橫其前者，湮塞僅如一帶，而百畝之園，廢為蔬畦者，尚過半也，可為太息。登臺，望下蜀諸山，平遠可愛，裴回久之。過報恩光孝寺，少留。辛巳之變，儀真焚蕩無餘，而此寺獨存。堂中僧百人，長老妙湍，常州人。
三日。右迪功郎監稅務聞人堯民來。堯民，茂德刪定之兄子，以恩科入官。北山永慶長老蘊常來。郡集於平易堂，遍游澄瀾閣、快哉亭，遂至壯觀以歸。壯觀舊有米元章所作賦石刻，今亡矣。初問王守儀真觀去城遠近，云在城南里許。方怪與國史異，既歸，亟往游，則信城南也。有老道士出迎，年七十餘，自言廬州人，能述儀真本末。云舊觀實在城西北數里小土山之麓，祥符所鑄乃金銅像，并座高三丈，以黃麾全仗道門幢節迎赴京師，皆與國史合。故當時樂章曰：「范金肖像申嚴奉，宮觀狀翬飛。萬靈拱衛瑞煙披，堤柳映黃麾。」道士又言賜號瑞應福地，則史所不載也。今所謂儀真觀者，昔黃冠入城休憩道院耳。晚，大風，舟人增纜。
四日。風便，解纜挂帆，發真州。岸下舟相先後發者甚眾，煙帆映山，縹緲如畫。有頃，風愈厲，舟行甚疾。過瓜步山，山蜿蜓蟠伏，臨江起小峯，頗巉峻。絕頂有元魏太武廟，廟前大木可三百年。一井已眢，傳以為太武所鑿，不可知也。太武以宋文帝元嘉二十七年南侵至瓜步，建康戒嚴。太武鑿瓜步出為蟠道，於其上設氈廬，大會羣臣，疑即此地。王文公詩所謂「叢祠瓜步認前朝」是也。梅聖俞題廟云：「魏武數忘歸，孤軍駐山頂。」按太武初未嘗敗，聖俞誤以佛貍為曹瞞耳。山出瑪瑙石，多虎豹害人，往時大將劉寶，每募人捕虎於此。周世宗伐南唐，齊王景達自瓜步渡江，距六合二十里設柵，亦此地也。入夾行數里，沿岸園疇衍沃，廬舍竹樹極盛，大抵多長蘆寺莊。出夾望長蘆，樓塔重複。自江堆兵火，官寺民廬，莫不殘壞，獨此寺之盛，不減承平，至今日常數百眾。江面渺瀰無際，殊可畏。李太白詩云「維舟至長蘆，目送煙雲高」是也。晚泊竹篠港，有居民二十餘家，距金陵三十里。
五日。大風，將曉，覆裌衾，晨起淒然如暮秋。過龍灣，浪湧如山，望石頭山不甚高，然峭立江中，繚繞如垣牆。凡舟皆由此下至建康，故江左有變，必先固守石頭，真控扼要地也。自新河入龍光門。城上舊有賞心亭、白鷺亭，在門右，近又創二水亭在門左，誠為壯觀。然賞心為二亭所蔽，頗失往日登望之勝。泊秦淮亭。說者以為鍾阜艮山，得庚水為宗廟水。秦鑿淮，本欲破金陵王氣，然庚水反為吉。天下事，信非人力所能勝也。見留守右朝請大夫祕閣修撰唐瑑、通判右朝散郎潘恕。建康行宮，在天津橋北，橋琢青石為之，頗精緻，意其南唐之舊也。晚，小雨。右文林郎監大軍倉王烜來。王言京口人用七月六日為七夕，蓋南唐重七夕，而常以帝子鎮京口，六日輒先乞巧，翌日，馳入建康赴內燕，故至今為俗云。然太宗皇帝時，嘗下詔禁以六日為七夕，則是北俗亦如此。此說恐不然。
六日。見左朝散大夫太府少卿總領兩淮財賦沈夏、武泰軍節度使建康諸軍都統郭振。右宣教郎知江寧縣何作善、右文林郎觀察推官褚意來。作善字百祥，意字誠叔。晚，見秦伯和侍郎。伯和名塤，故相益公檜之孫。延坐畫堂，棟宇閎麗，前臨大池，池外即御書閣，蓋賜第也。家人病創，託何令招醫劉仲寶視脈。
七日。早，遊天慶觀，在冶城山之麓。地理家以為此山脈絡自蔣山來，不可知也。吳晉間城壘，大抵多因山為之。觀西有忠烈廟，卞壼廟也，以嵇紹及壼二子眕、盱配食。紹死於惠帝時，在壼前，且非江左事，而以配壼，非也。廟後叢木甚茂，傳以為壼墓。墓東北又有亭，頗疎豁，曰忠孝亭。亭本南唐忠貞亭，後避諱改焉。忠貞，壼謚，今曰忠孝，則并以其二子死父難也。雲堂道士陳德新，字可久，姑蘇人，頗開敏，相從登覽。久之，遂出西門，游清涼廣慧寺。寺距城里餘，據石頭城，下臨大江，南直牛頭山，氣象甚雄，然壞於兵火。舊有德慶堂，在法堂前，堂榜乃南唐後主撮襟書，石刻尚存，而堂徙於西偏矣。又有祭悟空禪師文曰：「保大九年，歲次辛亥九月，皇帝以香茶乳藥之奠，致祭於右街清涼寺悟空禪師。」按南唐元宗以癸卯歲嗣位，改元保大，當晉出帝之天福八年，至辛亥，實保大九年，當周太祖之廣順元年。則祭悟空者，元宗也。《建康志》以為後主，非是。長老寶餘，楚州人，留食，贈德慶堂榜墨本。食已，同登石頭，西望宣化渡及歷陽諸山，真形勝之地。若異時定都建康，則石頭當仍為關要。或以為今都城徙而南，石頭雖守無益，蓋未之思也。惟城既南徙，秦淮乃橫貫城中，六朝立柵斷航之類，緩急不可復施。然大江天險，都城臨之，金湯之勢，比六朝為勝，豈必依淮為固邪？左迪功郎新湖州武康尉劉煒，右迪功郎監比較務李膺來。煒，秦伯和館客也，言秦氏衰落可念，至屢典質，生產亦薄。問其歲入幾何，曰米十萬斛耳。
八日。晨，至鍾山道林真覺大師塔焚香。塔在太平興國寺，上寶公所葬也。塔中金銅寶公像，有銘在其膺，蓋王文公守金陵時所作。僧言古像取入東都啟聖院，祖宗時每有祈禱，啟聖及此塔皆設道場，考之信然。塔西南有小軒，曰木末。其下皆大松，髯甲夭矯如蛟龍，往往數百年物。木末，蓋後人取王文公詩「木末北山雪冉冉」之句名之。《建康志》謂公自命此名，非也。塔後又有定林菴。舊聞先君言，李伯時畫文公像於菴之昭文齋壁，著帽束帶，神彩如生。文公沒，齋常扃閉，遇重客至，寺僧開戶，客忽見像，皆驚聳，覺生氣逼人，寫照之妙如此。今菴經火，尺椽無復存者。予乙酉秋，嘗雨中獨來遊，留字壁間，後人移刻崖石，讀之感歎，蓋已五六年矣。歸途過半山，少留。半山者，王文公舊宅，所謂報寧禪院也。自城中上鍾山，此為中途，故曰半山，殘毀尤甚。寺西有土山，今謂之培塿，亦後人取文公詩所謂「溝西顧丁壯，擔土為培塿」名之也。寺後又有謝安墩，文公詩云「在冶城西北」，即此是也。
九日。至保寧、戒壇二寺。保寧有鳳凰臺、攬輝亭，臺有李太白詩云：「三山半落青天外，二水中分白鷺洲。」今已廢為大軍甲仗庫，惟亭因舊址重築，亦頗宏壯。寺僧言，亭牓本朱希真隸書，已為俗子易之。法堂後有片石，瑩潤如黑玉，乃宋子嵩詩。題云：「鳳臺山亭子，陳獻司空，鄉貢進士宋齊丘。」司空者，徐知誥也，後改姓名曰李昪，是為南唐烈祖。而齊丘為大臣。後又有題字云：「昇元三年奉勑刻石。」蓋烈祖既有國，追念君臣相遇之始，而表顯之。昪、齊丘雖皆不足道，然當攘奪分裂橫潰之時，其君臣相遇，不如是亦不能粗成其功業也。戒壇額曰崇勝戒壇寺，古謂之瓦棺寺。有閣，因岡阜，其高十丈，李太白所謂「鍾山對北戶，淮水入南榮」者，又《橫江詞》「一風三日吹倒山，白浪高於瓦棺閣」是也。南唐後主時，朝廷遣武人魏丕來使，南唐意其不能文，即宴於是閣，因求賦詩。丕攬筆成篇，末句云：「莫教雷雨損基扃。」後主君臣皆失色。及南唐之亡，為吳越兵所焚。國朝承平二百年，金陵為大府，寺觀競以崇飾土木為事，然閣終不能復。紹興中，有北僧來居，講《惟識百法論》，誓復興造，求偉材於江湖間，事垂集者屢矣，會建宮闕，有司往往輒取之。僧不以此動心，愈益經營，卒成盧舍那閣，平地高七丈，雄麗冠於江東。舊閣基相距無百步，今廢為軍營。秦伯和遣醫柴安恭來視家人瘡。柴，邢州龍岡人。晚，褚誠叔來。誠叔嘗為福州閩清尉，獲盜應格，當得京官，不忍以人死為己利，辭不就，至今在選調。又有為它邑尉者，亦獲盜，營賞甚力，卒得京官。將解去，入郡，過刑人處，輒掩目大呼，數日神志方定。後至他郡，見通衢有石幢，問此何為，從者曰「法場也」，亦大駭叫呼，幾墜車。自此所至皆迂道，以避刑人之地。人之不可有媿於心如此。移舟泊賞心亭下。秦伯和送藥。
十日。早，出建康城，至石頭，得便風，張帆而行。然港淺而狹，行亦甚緩。宿大城岡。金陵岡隴重複，如梅嶺岡、石子岡、佘讀如蛇婆岡，尤其著者也。居民數十家，亦有店肆。
十一日。早，出夾，行大江，過三山磯、烈洲、慈姥磯、采石鎮，泊太平州江口。謝玄暉登三山還望京邑，李太白登三山望金陵，皆有詩。凡山臨江，皆曰磯。水湍急，篙工併力撐之，乃能上。然今年閏餘秋早，水落已數尺矣，則盛夏可知也。三山自石頭及鳳凰臺望之，杳杳有無中耳。及過其下，則距金陵財五十餘里。晉伐吳，王濬舟師過三山，王渾要濬議事，濬舉帆曰：「風利不得泊。」即此地也。是日便風，擊鼓挂帆而行。有兩大舟東下者，阻風泊浦漵，見之大怒，頓足詬罵不已。舟人不答，但撫掌大笑，鳴鼓愈厲，作得意之狀。江行淹速常也，得風者矜，而阻風者怒，可謂兩失之矣。世事蓋多類此者，記之以寓一笑。烈洲在江中，上有小山曰烈山，草木極茂密，有神祠在山巔。慈姥磯，磯之尤巉絕峭立者。徐師川有《慈姥磯》詩，序云：「磯與望夫石相望，正可為的對，而詩人未嘗挂齒牙。」故其詩云：「離鸞只說閨中恨，舐犢誰知目下情。」然梅聖俞《護母喪歸宛陵發長蘆江口》詩云：「南國山川都不改，傷心慈姥舊時磯。」師川偶忘之耳。聖俞又有《過慈姥磯下》及《慈姥山石崖上竹鞭》詩，皆極高奇，與此山稱。采石一名牛渚，與和州對岸，江面比瓜洲為狹，故隋韓擒虎平陳及本朝曹彬下南唐，皆自此渡。然微風輒浪作不可行。劉賓客云「蘆葦晚風起，秋江鱗甲生」，王文公云「一風微吹萬舟阻」，皆謂此磯也。磯，即南唐樊若冰獻策作浮梁渡王師處。初若冰不得志於李氏，詐祝髮為僧，廬於采石山，鑿石為竅，及建石浮圖，又月夜繫繩於浮圖，棹小舟急渡，引繩至江北，以度江面，既習知不謬，即亡走京師上書。其後王師南渡，浮梁果不差尺寸。予按隋煬帝征遼，蓋嘗用此策渡遼水，造三浮橋於西岸。既成，引趨東岸，橋短丈餘不合，隋兵赴水接戰，高麗乘岸上擊之，夌鐵杖戰死，始斂兵。引橋復就西岸，而更命何稠接橋，二日而成，遂乘以濟。然隋終不能平高麗，國朝遂下南唐者，實天意也，若冰何力之有？方若冰之北走也，江南皆知其獻南征之策，或請誅其母妻。李煜不敢，但羈置池州而已。其後若冰自陳母妻在江南，朝廷命煜護送，煜雖憤切，終不敢違，厚遺而遣之。然若冰所鑿石竅及石浮圖，皆不毀，王師卒用以繫梁梁，則李氏君臣之暗且怠，亦可知矣。雖微若冰，有不亡者乎！張文潛作《平江南議》，謂當縛若冰送李煜，使甘心焉，不然，正其叛主之辠而誅之，以示天不，豈不偉哉！文潛此說，實天下正論也。予自金陵得疾，是日方小愈，尚未能食。夜雨。
十二日。早，移舟泛姑熱溪五里，泊閱武亭。初詢舟人，云：「江口泊船處，距城二十里，須步乃可入。」及至閱武，乃止在城闉之外。徽猷閣直學士左朝請郎知州周元特操，聞予病，與醫郭師顯俱來視疾。自都下相別，迨今八年矣。太平州，本金陵之當塗縣，周世宗時，南唐元宗失淮南，僑置和州於此，謂之新和州，改為雄遠軍。國朝開寶八年下江南，改為平南軍，然獨領當塗一邑而已。太平興國二年，遂以為州，且割蕪湖、繁昌來屬，而治當塗，與興國軍同時建置，故分紀年以名之。
十三日。通判右朝請郎葉棼、員外通判左朝奉郎錢同仲耕、軍事判官左文林郎趙子覭、知當塗縣右通直郎王權來。午後，入州見元特，呼郭醫就坐間為予切脈，且議所用藥。州正據姑熟溪北，土人但謂之姑溪，水色正綠，而澄澈如鏡，纖鱗往來可數。溪南皆漁家，景物幽奇。兩浮橋悉在城外，其一通宣城，其一可至浙中。姑熟堂最號得溪山之勝，適有客寓家其間，故不得至。又有一酒樓，登望尤佳，皆城之南也。往時溪流分一支貫城中，湮塞已久。近歲嘗浚治，然惟春夏之交暫通，今七月已絕流矣。李太白集有《姑熟十詠》，予族伯父彥遠嘗言，東坡自黃州還，過當塗，讀之撫手大笑曰：「贋物敗矣，豈有李白作此語者！」郭功父爭以為不然，東坡又笑曰：「但恐是太白後身所作耳！」功父甚慍。蓋功父少時，詩句俊逸，前輩或許之，以為太白後身，功父亦遂以自負，故東坡因是戲之。或曰《十詠》及《歸來乎》、《笑矣乎》、《僧伽歌》、《懷素草書歌》，太白舊集本無之，宋次道再編時，貪多務得之過也。
十四日。晚晴，開南窗觀溪山。溪中絕多魚，時裂水面躍出，斜日映之，有如銀刀。垂釣挽罟者彌望，以故價甚賤，僮使輩日皆饜飫。土人云「此溪水肥宜魚」，及飲之，水味果甘，豈信以肥故多魚耶？溪東南數峯如黛，蓋青山也。
十五日。早，州學教授左文林郎吳博古敏叔、員外教授左文林郎楊恂信伯來。飯已，遊黃山東嶽廟、廣福寺，遂登凌歊臺。嶽廟楝宇頗盛，本謂之黃山大監廟。大監者，不知何神，蓋淫祠也。今既為嶽廟，而大監反寓食廡下。廣福本壽聖寺，以紹興壬午，詔書改額。敗屋二十餘間，殘僧三四人，蕭然如古驛。主僧惠明，溫州平陽人。凌歊臺，正如鳳皇、雨花之類，特因山巔名之。宋高祖所營，面勢虛曠，高出氛埃之表。南望青山、龍山、九井諸峯，如在几席。龍山，即孟嘉登高落帽處。九井山，有桓玄僭位壇。稍西，江中二小山相對，云東梁西梁也。北戶臨和州新城，樓櫓歷歷可辨。蓋自絕江至和州，財十餘里，李太白有《黃出凌歊臺送族弟泛舟赴華陰》詩，即此地也。臺後有一塔；塔之後，又有亭曰懷古云。余初至當塗，飲姑熟溪水，喜其甘滑。已而遍飲城中水皆甘，蓋泉脈佳也。
十六日。郡集於道院，歷遊城上亭榭，有坐歗亭，頗宜登覽。城濠皆植荷花。是夜，月白如晝，影入溪中，搖蕩如玉塔，始知東坡「玉塔臥微欄」之句為妙也。

[book_title]卷三
十七日。郡集於青山李太白祠堂，二教授同集。祠在青山之西北，距山尚十五里。墓在祠後，有小岡阜起伏，蓋亦青山之別支也。祠莫知其始，有唐劉全白所作墓碣及近歲張真甫舍人所作重修祠碑。太白烏巾，白衣錦袍。又有道帽氅裘，侑食於側者，郭功甫也。早飯罷，遊青山。山南小市有謝玄暉做宅基，今為湯氏所居。南望平野極目，而環宅皆流泉、奇石、青林、文篠，真佳處也。遂由宅後登山，路極險巇，凡三四里，有兩道人持湯飲迎勞於松石間。又里許，至一菴，老道人出迎，年七十餘，姓周，濰州人，居此山三十年，顴頰如丹，鬚鬢無白者。又有李媼，八十矣，耳目聰明，談笑不衰，自言嘗得異人祕訣。菴前有小池曰謝公池，水味甘冷，雖盛夏不竭。絕頂又有小亭，亦名謝公亭。下視四山，如蛟龍奔放，爭赴川谷，絕類吾鄉舜山。但舜山之巔，豐沃夷曠，無異平陸，此所不及也。亭北望正對歷陽。周生言，元顏亮入寇時，戰鼓之聲，震於山中云。夜歸舟次，已一鼓盡矣。坐間，信伯言桓溫墓亦在近郊，有石獸石馬，製作精妙，又有碑，悉刻當時車馬衣冠之類，極可觀，恨不一到也。
十八日。小雨，解舟出姑熟溪，行江中。江溪相接，水清濁各不相亂。挽行夾中三十里，至大信口泊舟。蓋自此出大江，須風便乃可行，往往連日阻風。兩小山夾江，即東梁西梁，一名天門山。李太白詩云：「兩岸青山相對出，孤帆一片日邊來。」王文公詩云：「崔嵬天門山，江水遶其下。」梅聖俞云：「東梁如仰蠶，西梁如浮魚。」徐師川云：「南人北人朝暮船，東梁西梁今古山。」皆得句於此也。水滸小兒賣菱芡蓮藕者甚眾。夜行堤上，觀月大信口。歐陽文忠公《于役志》謂之帶星口，未詳孰是。《于役志》，蓋謫夷陵時所著也。
十九日。便風，過大、小褐山磯。奇石巉絕，漁人依石挽罾，宛如畫圖間所見。過梟磯，在大江中，聳拔特起。有道士結廬其上，政和中，賜名寧淵觀。舊說梟磯有梟能害人，故得名。方郡縣奏乞觀額時，惡其名，因曰磯在水中，水常沃石，故曰澆磯。今觀屋亦二十餘間，然止一道人居之。相傳有二人，則其一輒死，故無敢往者。至蕪湖縣，泊舟吳波亭。知縣右通直郎呂昭問來。按，漢丹陽郡有蕪湖縣，吳陸遜屯蕪湖，又杜預注《春秋》，楚子伐吳克鳩茲，亦云在蕪湖。至東晉，乃政名于湖，不知所自。王敦反，屯于湖，今故城尚存。又有玩鞭亭，亦當時遺迹。唐溫飛卿有《湖陽曲》敍其事。近時張文潛以為《晉書》所云「帝至于湖陰察營壘」，當以于湖為句，飛卿蓋誤讀也；作《于湖曲》以反之。劉夢得《歷陽書事》詩，敍道中事云：「望夫人化石，夢帝日環營。」蓋夢得自夔州移牧歷陽，過此邑也。邑人云，數年前，邑境有盜，發大墓，棺槨已壞，得鏡及刀劍之屬甚眾，甃塼有「大將軍墓」四字，或疑為敦墓云。
二十日。寧國太平縣主簿左迪功郎陳炳來見，泛小舟往謝之。則寓寧淵觀下院，以提刑司檄來督大禮錢帛。寧淵在梟磯，隔大江，故置下院於近邑。道流十餘，壇宇像設甚盛，有觀主何守誠者，今選居太一宮矣。炳字德先，婺州義烏人，自言其從姑得道徽宗朝，賜號妙靜練師，結廬葛仙峯下，平生不火食，惟飲酒，啗生果，為人言禍福死生，無毫釐差。每風日清和時，輒掩關獨處，或於戶外竊聽之，但聞若二嬰兒聲，或歌或笑，往往至中夜方止，莫有能測者。年九十，正旦，自言四月八日當遠行，果以是日坐逝。每為德先言：「汝有仙骨，當遇異人。」後因得疾委頓，有皖山徐先生來餌以藥，即日疾平。徐因留，教以絕粒訣。德先父母方望其成名，固不許。然自是絕滋味，日食淡湯餅及飯而已。如此者六年，益覺身輕，能日行二百里。會中第娶妻，復近葷血，徐遂告別。臨行，語德先曰：「汝二紀後當復從我究此事。」德先送至谿上，方呼舟欲渡，徐褰裳疾行水上而去，呼之不復應。德先至今悵恨，有棄官入灊皖之意。予遂遊東寺，登王敦城以歸。城竝大江，氣象宏敞。邑出綠毛龜，就船賣者，不可勝數。將午，解舟，過三山磯。磯上新作龍祠。有道人半醉立蘚崖峭絕處，下觀行舟，望之使人寒心，亦奇士也。江中江豚十數出沒，色或黑或黃，俄又有物長數尺，色正赤，類大蜈蚣，奮首逆水而上，激水高三二尺，殊可畏也。宿過道口。
二十一日。過繁昌縣，南唐所置，初隸宣城，及置太平州，復割隸焉。晚泊荻港，散步堤上，遊龍廟，有老道人守之，台州仙居縣人。自言居此十年，日伐薪二束賣之以自給。雨雪，則從人乞，未嘗他營也。又至一菴，僧言隔港即銅陵界。遠山嶄然，臨大江者，即銅官山。太白所謂「我愛銅官樂，千年未擬還」是也，恨不一到。最後至鳳凰山延禧觀，觀廢於兵燼者四十餘年，近方興葺。羽流五六人，觀主陳廷瑞，婺州義烏縣人，言此古青華觀也。有趙先生，荻港市中人，父賣茗，先生幼名王九，年十三，疾亟，父抱詣青華，願使入道。是夕，先生夢老人引之登高山，謂曰「我陰翁也」，出柏枝啗之，及覺，遂不火食。後又夢前老人，教以天篆數百字，比覺，悉記不遺。太宗皇帝召見，度為道士，賜冠簡，易名自然，給裝錢遣還，遂為觀主。祥符間，再召至京師，賜紫衣，改青華額曰延禧。先生懇求還山養母，得歸，一日，無疾而逝。門人葬之山中，行半途，棺忽大重不可舉，其母曰：「吾兒必有異。」命發棺，果空無尸，惟劍履在耳，遂即其處葬之。今塚猶在，謂之劍塚。自然，國史有傳，大概與廷瑞言頗合，惟劍塚一事無之。荻港，蓋繁昌小墟市也。歸舟已夜矣。
二十二日。過大江，入丁家洲夾，復行大江。自離當塗，風日清美，波平如席，白雲青嶂，相遠映帶，終日如行圖畫，殊忘道塗之勞也。過銅陵縣，不入。晚泊水洪口。江湖間謂分流處為洪，王文公詩云「東江木落水分洪」是也。
二十三日。過陽山磯，始見九華山。九華本名九子，李太白為易名。太白與劉夢得皆有詩，而劉至以為可兼太華、女几之奇秀。南唐宋子嵩辭政柄，歸隱此山，號九華先生，封青陽公，由是九華之名益盛。惟王文公詩云「盤根雖巨壯，其末乃修纖」，最極形容之妙。大抵此山之奇，在修纖耳。然無含蓄敦大氣象，與廬阜、天台異矣。岸傍荻花如雪。舊見天井長老彥威云，廬山老僧用此絮紙衣。威少時在惠日，亦為之，佛燈珣禪師見而大嗔云：「汝少年，輒求溫暖如此，豈有心學道邪？」退而問兄弟，則堂中百人，有荻花衣者財三四，皆年七十餘矣。威愧恐，亟除去。泊梅根港，巨魚十數，色蒼白，大如黃犢，出沒水中，每出，水輒激起，沸白成浪，真壯觀也！
二十四日。到池州，泊稅務亭子。州，唐置，南唐嘗為康化軍節度，今省。又嘗割青陽隸建康，今復故。惟所置銅陵、東流二縣及改秋浦為貴池，今因之。蓋南唐都金陵，故當塗、蕪湖、銅陵、繁昌、廣德、青陽并江寧、上元、溧陽、溧水、句容凡十一縣，皆隸畿內。今建康為行都，而纔有江寧等五邑，有司所當議也。李太白往來江東，此州所賦尤多，如《秋浦歌》十七首及《九華山》、《青溪》、《白笴陂》、《玉鏡潭》諸詩是也。《秋浦歌》云：「秋浦長似秋，蕭條使人愁。」又曰：「兩鬢入秋浦，一朝颯已衰。猨聲催白鬢，長短盡成絲。」則池州之風物可見矣。然觀太白此歌，高妙乃爾，則知《姑熟十詠》決為贋作也。杜牧之池州諸詩正爾，觀之亦清婉可愛，若與太白詩竝讀，醇醨異味矣。初，王師平南唐，命曹彬分兵自荊州順流東下，以樊若冰為鄉導，首克池州，然後能取蕪湖、當塗，駐軍采石，而浮橋成。則池州今實要地，不可不備也。
二十五日。見知州右朝議大夫直祕閣楊師中、通判右朝奉郎孫德芻。遊光孝寺，寺有西峯聖者所留鐵笛。聖者生當吳武王楊行密時，陽狂不羈，好吹笛，能役鬼神蛟龍。嘗寓池州乾明寺，乾明即光孝也，及去，留笛付主事僧。笛似銅鐵而非，色綠，而瑩潤如綠玉，不知何物。僧懼為好事者所奪，郡官求觀之，輒出一凡鐵笛充數。予偶與監寺僧有舊，獨得一見。有石刻沈叡達所作《西峯銘》，文辭古雅可愛，恨非其自書也。僧言貴池去城八十里，在秀山下，江之一支，別匯為池，四隅皆因山石為岸，產鯉魚，金鱗朱尾，味極美，本以此得貴池之目。秀山有梁昭明太子墓，拱木森然。今池州城西，有神甚靈者，曰九郎，或云九郎即昭明。晚登弄水亭，杜牧之所賦詩也。亭殊不葺，然正對清溪齊山，景物絕佳。州雖瀕江，然據岡阜上，頗難得水。
二十六日。解舟，過長風沙、羅剎石。李太白《江上贈竇長史》詩云：「萬里南遷夜郎國，三年歸及長風沙。」梅聖俞《送方進士遊廬山》云：「長風沙浪屋許大，羅剎石齒水下排。歷此二險過湓浦，始見瀑布懸蒼崖。」即此地也。又太白《長干行》云：「早晚下三巴，預將書報家。相迎不道遠，直到長風沙。」蓋自金陵至此七百里，而室家來迎其夫，甚言其遠也。地屬舒州，舊最號湍險。仁廟時，發運使周湛役三十萬夫，疏支流十里以避之，至今為行舟之利。羅剎石，在大江中，正如京口鶻峯而稍大，白石拱起，其上叢篠喬木，亦有小神祠旛竿，不知何神也。西望羣山靡迤，巖嶂深秀，宛如吾廬南望鏡中諸山，為之累欷。宿懷家洑。懷，姓也，吳有尚書郎懷敍，見《顧雍傳》。
二十七日。五鼓，大風自東北來，舟人不告，乘便風解船。過雁翅夾，有稅場，居民二百許家，岸下泊船甚眾。遂經皖口至趙屯，未朝食，已行百五十里，而風益大，乃泊夾中。皖口即王師破江南大將朱令贇水軍處。趙屯有戍兵，亦小市聚也。是日大風，至暮不止，登岸，行至夾口，觀江中驚濤駭浪，雖錢塘八月之潮不過也。有一舟掀簸浪中，欲入夾者再三，不可得，幾覆溺矣，號呼求救，久方能入。北望正見皖山。太白《江上望皖公山》詩云：「巉絕稱人意。」「巉絕」二字，不刊之妙也。南唐元宗南遷豫章，舟中望皖山，愛之，謂左右曰：「此青峭數峯何名？」答曰：「舒州皖山。」時方新失淮南，伶人李家明侍側，獻詩曰：「龍舟千里颺東風，漢武潯陽事正同。回首皖公山色好，日斜不到壽盃中。」元宗為悲憤欷歔。故王文公詩云：「南狩皖山非故地，北師淮水失名王。」計其處，當去此不遠也。夜雨。
二十八日。過東流縣，不入。自雷江口行大江，江南羣山，蒼翠萬疊，如列屏障，凡數十里不絕。自金陵以西，所未有也。是日，便風張颿，舟行甚速，然江面浩渺，白浪如山，所乘二千斛舟，搖兀掀舞，纔如一葉。過獅子磯，一名佛指磯，蘚壁百尺，青林綠篠，倒生壁間，圖畫有所不及。猶恨舟行北岸，不得過其下。旁有數磯，亦奇峭，然皆非獅子比也。至馬當，所謂上元水府。山勢尤秀拔，正面山脚，直插大江。廟依峭崖架空為閣，登降者，皆自閣西崖腹小石徑，捫蘿側足而上，宛若登梯。飛甍曲檻，丹碧縹緲，江上神祠，惟此最佳。舟至石壁下，忽晝晦，風勢橫甚，舟人大恐失色，急下颿，趨小港，竭力牽挽，僅能入港。繫纜同泊者四五舟，皆來助牽。早間同行一舟，亦蜀舟也，忽有大魚正綠，腹下赤如丹，躍起柂旁，高三尺許，人皆異之。是晚，果折檣破帆，幾不能全，亦可怪也。入夜，風愈厲，增十餘纜。迨曉，方少定。
二十九日。阻風馬當港中，風雨淒冷，初御裌衣。有小舟冒風濤來賣薪菜狶肉，亦有賣野彘肉者，云獵蘆場中所得。飯已，登南岸，望馬當廟，北風吹人勁甚，至不能語。既暮，風少定，然怒濤未息，擊船終夜有聲。
八月一日。過烽火磯。南朝自武昌至京口，列置烽燧，此山當是其一也。自舟中望山，突兀而已。及拋江過其下，嵌巖竇穴，怪奇萬狀，色澤瑩潤，亦與它石迥異。又有一石，不附山，傑然特起，高百餘尺，丹藤翠蔓，羅絡其上，如寶裝屏風。是日風靜，舟行頗遲，又秋深潦縮，故得盡見杜老所謂「幸有舟楫遲，得盡所歷妙」也。過澎浪磯、小孤山，二山東西相望。小孤屬舒州宿松縣，有戍兵。凡江中獨山，如金出、焦山、落星之類，皆名天下，然峭拔秀麗，皆不可與小孤比。自數十里外望之，碧峯巉然孤起，上干雲霄，已非它山可擬，愈近愈秀，冬夏晴雨，姿態萬變，信造化之尤物也。但祠宇極於荒殘，若稍飾以樓觀亭榭，與江山相發揮，自當高出金山之上矣。廟在山之西麓，額曰惠濟，神曰安濟夫人。紹興初，張魏公自湖湘還，嘗加營葺，有碑載其事。又有別祠在澎浪磯，屬江州彭澤縣，三面臨江，倒影水中，亦占一山之勝。舟過磯，雖無風，亦浪湧，蓋以此得名也。昔人詩有「舟中估客莫漫狂，小姑前年嫁彭郎」之句，傳者因謂小孤廟有彭郎像，澎浪廟有小姑像，實不然也。晚泊沙夾，距小孤一里。微雨，復以小遊廟中，南望彭澤，都昌諸山，煙雨空濛，鷗鷺滅沒，極登臨之勝，徙倚久之而歸。方立廟門，有俊鶻摶水禽，掠江東南去，甚可壯也。廟祝云，山有棲鶻甚多。
二日。早，行未二十里，忽風雲騰湧，急繫纜。俄復開霽，遂行。泛彭蠡口，四望無際，乃知太白「開帆入天鏡」之句為妙。始見廬山及大孤。大孤狀類西梁，雖不可擬小孤之秀麗，然小孤之旁，頗有沙洲葭葦，大孤則四際渺瀰皆大江，望之如浮水面，亦一奇也。江自湖口分一支為南江，蓋江西路也。江水渾濁，每汲用，皆以杏仁澄之，過夕乃可飲。南江則極清澈，合處如引繩，不相亂。晚抵江州，州治德化縣，即唐之潯陽縣。柴桑、栗里，皆其地也。南唐為奉化軍節度，今為定江軍。岸土赤而壁立，東坡先生所謂「舟人指點岸如赬」者也。泊湓浦，水亦甚清，不與江水亂。自七月二十六日至是，首尾財六日，其間一日阻風不行，實以四日半泝流行七百里云。
三日。移泊琵琶亭，見知州左朝請郎周昪強仲、通判左朝散郎胡、發運使戶部侍郎史正志志道、發運司幹辦公事程坦履道、察推左文林郎蔡戡定夫。始得夔州公移。
四日。遊天慶觀，李太白詩所謂「潯陽紫極宮」也。蘇、黃詩刻，皆不復存。太白詩有一石，亦近時俗書。見觀主李守智，問玉芝，亦不能答。觀皆古屋，初不更兵燼，而遺迹掃地，獨太清殿老君像乃唐人所塑，特為奇古。真人、女真、仙官、力士、童子各二軀，又有唐明皇帝金銅像，衣冠如道士，而氣宇粹穆，有五十年安享太平富貴氣象。李守智者，滁州來安人，自言家故富饒，遇亂棄家為道人，大將岳飛以度牒與之，始為道士。至今畫岳氏父子事之。史志道招飲於發運廨中。登高遠亭，望廬山，天氣澄霽，諸峯盡見。志道出新鼓鑄鐵錢。
五日。郡集於庾樓，樓正對廬山之雙劍峯，北臨大江，氣象雄麗。自京口以西，登覽之地多矣，無出庾樓右者。樓不甚高，而覺江山煙雲，皆在几席間，真絕景也。庾亮嘗為江、荊、豫州刺史，其實則治武昌。若武昌南樓名庾樓，猶有理，今江州治所，在晉特柴桑縣之湓口關耳，此樓附會甚明。然白樂天詩固已云：「潯陽欲到思無窮，庾亮樓南湓口東。」則承誤亦久矣。張芸叟《南遷錄》云：「庾亮鎮潯陽，經始此樓。」其誤尤甚。
六日。甲夜，有大燈毬數百，自湓浦蔽江而下，至江面廣處，分散漸遠，赫然如繁星麗天。土人云，此乃一家放五百椀以禳災祈福。蓋江鄉舊俗云。
七日。往廬山，小憩新橋市。蓋吳蜀大路，市肆壁間，多蜀人題名。並溪喬木，往往皆三二百年物，蓋山之麓也。自江州至太平興國宮三十里，此適當其半。是日，車馬及徒行憧憧不絕，云上觀，蓋往太平宮焚香，自八月一日至七日乃已，謂之白蓮會。蓮社本遠法師遺迹。舊傳遠公嘗以一日借道流，故至今太平宮歲以為常。東林寺亦自作會，然來者反不若太平之盛，亦可笑也。晚至清虛菴，菴在撥雲峯下，皇甫道人所居。皇甫名坦，嘉州人，出遊旁郡，獨見其弟子曹彌深。登紹興煥文閣，實藏光堯皇帝御書。又有神泉、清虛堂，皆宸翰題榜。宿清虛西室，曹君置酒堂中，炙鹿肉甚珍，酒尤清醇。夜寒，可附火。

[book_title]卷四
八日。早，由山路至太平興國宮，門庭氣象極閎壯。正殿為九天采訪使者像，袞冕如帝者。舒州灊山靈仙觀，祀九天司命真君，而采訪使者為之佐，故南唐名靈仙曰丹霞府，太平曰通玄府，崇奉有自來矣。至太宗皇帝時，嘗遣中使送泥金絳羅雲鶴帔，仍命三年一易。神宗皇帝時，又加封應元保運真君及賜塗金殿額。兩壁圖十真人，本吳生筆。建炎中，李成、何世清二盜以廬山為巢，宮屋焚蕩無餘。先是山中有太一宮，摹吳筆於殿廡。及太平再興，復摹取太一本，所託非善工，無復髣髴。憩於雲無心堂，蓋冷翠亭故址也。溪聲如大風雨至，使人毛骨寒慄，一宮之最勝處也。采訪殿前有鐘樓，高十許丈，三層，累塼所成，不用一木，而櫩桷翬飛，雖木工之良者，不能加也。但鐘為塼所揜蔽，聲不甚揚，亦是一病。觀主胡思齊云：「此一樓為費三萬緡，鐘重二萬四千餘斤。」又有經藏亦佳，扁曰雲章瓊室。太平規模，大概類南昌之玉隆。然玉隆不經焚，尚有古趣，為勝也。遂至東林太平興龍寺，寺正對香爐峯。峯分一支東行，自北而西，環合四抱，有如城郭，東林在其中，相地者謂之倒掛龍格。寺門外虎溪，本小澗，比年甃以塼，但若一溝，無復古趣。予勸其主僧法才去塼，使少近自然，不知能用吾言否。食已，煑觀音泉啜茶。登華巖羅漢閣。閣與盧舍閣、鐘樓鼎峙，皆極天下之壯麗，雖閩浙名藍，所不能逮。遂至上方、五杉閣、舍利塔、白公草堂。上方者，自寺後支徑，穿松陰，躡石磴而上，亦不甚高。五杉閣前，舊有老杉五本，傳以為晉時物，白傅所謂大十尺圍者，今又數百年，其老可知矣。近歲，主僧了然輒伐去，殊可惜也。塔中作如來示寂像，本宋佛馱跋陀尊者，自西域持舍利五粒，來葬於此。草堂，以白公記考之，略是故處。三間兩柱，亦如記所云。其他如瀑水、蓮池，亦皆在。高風逸韻，尚可想見。白公嘗以文集留草堂，後屢亡逸，真宗皇帝嘗令崇文院寫校，包以斑竹帙，送寺。建炎中又壞於兵。今獨有姑蘇版本一帙，備故事耳。草堂之旁，又有一故址，云是王子醇樞密菴基。蓋東林為禪苑，始於王公，而照覺禪師常總，實第一祖。總公有塑像，嚴重英特人也。宿東林。
九日。至晉慧遠法師祠堂及神運殿焚香。憩官廳堂中。有耶舍尊者劉遺民等十八人像，謂之十八賢。遠公之側，又有一人執軍持侍立，謂之辟蛇童子。傳云，東林故多蛇，此童子盡拾取，投之蘄州。神運殿本龍潭，深不可測，一夕，鬼神塞之，且運良材以作此殿。皆不知實否也。然「神運殿」三字，唐相裴休書，則此說亦久矣。官廳重堂邃廡，廚廐備設，壁間有張文潛題詩。寺極大，連日遊歷，猶不能徧。唐碑亦甚多，惟顏魯公題名，最為時所傳。又有聰明泉，在方丈之西。卓錫泉，在遠公祠堂後，皆久廢不汲，不可食，為之太息。食已，游西林乾明寺。西林在東林之西，二林之間，有小市曰雁門市。傳者以為遠公雁門人，老而懷故鄉，遂髣髴雁門邑里作此市，漢作新豐之比也。西林本晉江州刺史陶範捨地建寺。紹興十五六年間，方為禪居，褊小非東林比，又絕弊壞。主僧仁聰，閩人，方漸興葺。然流泉泠泠，環遶庭際，殊有野趣。正殿釋迦像，著寶冠，他處未見，僧云唐塑也。殿側有慧永法師祠堂，永公蓋遠公之兄。像下一虎偃伏，又有一居士立侍，不知何人。方丈後有塼塔，不甚高，制度古朴。予登二級而止。東廂有小閣曰侍賢，蓋往時館客之地，今亦頹弊。東、西林寺舊額，皆牛奇章八分書，筆力極渾厚。西林亦有顏魯公題名，書家以為二林題名，顏書之冠冕也。舊聞廬山天池塼塔初成，有僧施經二匣。未幾，塔震一角，經亦失所在。是日，因登望以問僧，僧云誠然。或謂經乃刺血書，故致此異。又云今年天池火，尺椽不遺，蓋旁野火所及也。晚復取太平宮路還江州，小憩於新亭，距州二十五里。過董真人煉丹井，汲飲，味亦佳。董真人者，奉也。
十日。史志道餉谷簾水數器，真絕品也，甘腴清冷，具備眾美。前輩或斥《水品》以為不可信；《水品》固不必盡當，然谷簾卓然，非惠山所及，則亦不可誣也。水在廬山景德觀。晚別諸人。連夕在山中，極寒，可擁爐。比還舟，秋暑殊未艾，終日揮扇。
十一日。解舟。吳發幹約待夔州書，因小留江口，望廬山。自到江州，至是凡十日，皆晴。秋高氣清，長空無纖雲，甚宜登覽，亦客中可喜事也。泊赤沙湖口，東北望，猶見廬山。老杜《潭州道林》詩云：「殿脚插入赤沙湖。」此湖當在湖南。然岳州華容縣及此，皆有赤沙湖。蓋江湖間地名多同，猶赤壁也。
十二日。江中見物，有雙角，遠望正如小犢，出沒水中有聲。晚泊艣臍洑，隔江大山中，有火兩點若燈，開闔久之。問舟人，皆不能知。或云蛟龍之目，或云靈芝丹藥光氣，不可得而詳也。
十三日。至富池昭勇廟，以壺酒、特豕，謁昭毅武惠遺愛靈顯王神。神，吳大帝時折衝將軍甘興霸也。興霸嘗為西陵太守，故廟食於此。開寶中，既平江南，增江淮神祠封爵，始封襃國公。宣和中，進爵為王。建炎中，大盜張遇，號一窩蜂，擁兵過廟下，相率卜珓，一珓騰空中不下，一珓躍出戶外，羣盜惶恐引去，未幾遂敗。大將劉光世以聞，復詔加封。岳飛為宣撫使，大葺祠宇，江上神祠，皆不及也。門起大樓曰卷雪。有釘洲正對廟，故廟雖俯大江，而可泊舟。釘洲者，以銳下得名。神妃封順祐夫人；神二子，封紹威、紹靈侯；神女封柔懿夫人；皆有像。而後殿復有王與妃像偶坐。祭享之盛，以夜繼日。廟祝歲輸官錢千二百緡，則神之靈可知也。舟人云：「若精虔致禱，則神能分風以應往來之舟。」廡下有關雲長像。雲長不應祀於興霸之廟者，豈各忠所事，神靈共食，皆可以無媿耶？徹奠，自祠後步至旌教寺。寺為酒務及酒官廨，像設斂量一屋，盡逐去僧輩，亦事之已甚者。富池，蓋隸興國軍。
十四日。曉雨，過一小石山，自頂直削去半，與餘姚江濱之蜀山絕相類。拋大江，遇一木栰，廣十餘丈，長五十餘丈。上有三四十家，妻子雞犬臼碓皆具，中為阡陌相往來，亦有神祠，素所未覩也。舟人云：「此尚其小者耳，大者於栰上鋪土作蔬圃，或作酒肆，皆不復能入夾，但行大江而已。」是日，逆風挽船，自平旦至日昳，纔行十五六里。泊劉官磯旁，蘄州界也。兒輩登岸，歸云：「得小徑，至山後，有陂湖渺然，蓮芰甚富，沿湖多木芙蕖。」數家夕陽中，蘆藩茅舍，宛有幽致，而寂然無人聲。有大梨，欲買之，不可得。湖中小采菱，呼之亦不應。更欲窮之，會見道旁設機，疑有虎狼，遂不敢往。劉官磯者，傳云漢昭烈入吳，嘗檥舟於此。晚，觀大黿浮沉水中。
十五日。微陰，西風益勁，挽船尤艱。自富池以西，沿江之南，皆大山起伏如濤頭。山麓時有居民，往往作棚，持弓矢，伏其上以伺虎。過龍眼磯，江中拳石耳。磯旁山上有龍祠。晡後，得便風，次蘄口鎮，居民繁錯，蜀舟泊岸下甚眾。監稅秉義郎高世棟來，舊在京口識之，言此鎮歲課十五萬緡，雁翅歲課二十六萬緡。夜與諸子登岸，臨大江觀月。江面遠與天接，月影入水，蕩搖不定，正如金虬，動心駭目之觀也。是日，買熟藥於蘄口市。藥貼中皆有煎煑所須，如薄荷、烏梅之類，此等皆客中不可倉卒求者。藥肆用心如此，亦可嘉也。
十六日。過新野夾，有石瀨茂林，始聞秋鶯。沙際水牛至多，往往數十為羣，吳中所無也。地屬興國軍大冶縣，當是土產所宜爾。晚過道士磯，石壁數百尺，色正青，了無竅穴，而竹樹迸根，交絡其上，蒼翠可愛。自過小孤，臨江峯嶂，無出其右。磯一名西塞山，即玄真子《漁父辭》所謂「西塞山前白鷺飛」者。李太白《送弟之江東》云：「西塞當中路，南風欲進船。」必在荊楚作，故有中路之句。張文潛云：「危磯插江生，石色擘青玉。」殆為此山寫真。又云：「已逢娬媚散花峽，不泊艱危道士磯。」蓋江行惟馬當及西塞最為湍險難上。拋江泊散花洲，洲與西塞相直。前一夕，月猶未極圓，蓋望正在是夕。空江萬頃，月如紫金盤，自水中涌出，平生無此中秋也。
十七日。過回風磯，無大山，蓋江濱石磧耳。然水急浪湧，舟過甚艱。過蘭溪，東坡先生所謂「山下蘭芽短浸谿」者。買鹿肉供膳。晚泊巴河口，距黃州二十里，一市聚也。有馬祈寺、吳大帝刑馬壇。傳云吳攻壽春，刑白馬祭江神於此。自蘭谿而西，江面尤廣，山阜平遠。兩日皆逆風，舟人以食盡，欲來巴河糴米，極力牽挽，日皆行八九十里。蘇黃門謪高安，東坡先生送至巴河，即此地也。張文潛亦有《巴河道中》詩云：「東南地缺天連水，春夏風高浪捲山。」
十八日。食時方利，晡時至黃州。州最僻陋少事，杜牧之所謂「平生睡足處，雲夢澤南州」。然自牧之、王元之出守，又東坡先生、張文潛謫居，進為名邦。泊臨皐亭，東坡先生所嘗寓，與秦少游書所謂「門外數步即大江」是也。煙波渺然，氣象疎豁。見知州右朝奉郎直祕閣楊由義、通判右奉議郎陳紹復。州治陋甚，廳事僅可容數客，倅居差勝。晚，移舟竹園步，蓋臨皐多風濤，不可夜泊也。黃州與樊口正相對，東坡所謂「武昌樊口幽絕處」也。漢昭烈用吳魯子敬策，自當陽進駐鄂縣之樊口，即此地也。
十九日。早，游東坡。自州門而東，岡壟高下，至東坡，則地勢平曠開豁。東起一壟頗高，有屋三間，一龜頭，曰居士亭。亭下面南一堂，頗雄，四壁皆畫雪。堂中有蘇公像，烏帽紫裘，橫按笻杖，是為雪堂。堂東大柳，傳以為公手植。正南有橋，牓曰小橋，以「莫忘小橋流水」之句得名。其下初無渠澗，遇雨則有涓流耳。舊止片石布其上，近輒增廣為木橋，覆以一屋，頗敗人意。東一井曰暗井，取蘇公詩中「走報暗井出」之句。泉寒熨齒，但不甚甘。又有四望亭，正與雪堂相直，在高阜上，覽觀江山，為一郡之最。亭名見蘇公及張文潛集中。坡西竹林，古氏故物，號南坡。今已殘伐無幾，地亦不在古氏矣。出城五里，至安國寺，亦蘇公所嘗寓。兵火之餘，無復遺迹，惟遶寺茂林啼鳥，似猶有當時氣象也。郡集於棲霞樓，本太守閭丘孝終公顯所作。蘇公樂府云：「小舟橫截春江，臥看翠壁紅樓起。」正謂此樓也。下臨大江，煙樹微茫，遠山數點，亦佳處也。樓頗華潔。先是郡有慶瑞堂，謂一故相所生之地，後毀以新此樓。酒味殊惡，蘇公齎湯蜜汁之戲不虛發。郡人何斯舉詩亦云：「終年飲惡酒，誰敢憎督郵。」然文潛乃極稱黃州酒，以為自京師之外無過者。故其詩云：「我初謫官時，帝問司酒神，曰此好飲徒，聊給酒養真。去國一千里，齊安酒最醇。失火而得雨，仰戴天公仁。」豈文潛謫黃時，適有佳匠乎？循小徑繚州宅之後，至竹樓，規模甚陋，不知當王元之時，亦止此邪？樓下稍東，即赤壁磯，亦茆岡矣，略無草木。故韓子蒼待制詩云：「豈有危巢與栖鶻，亦無陳迹但飛鷗。」此磯，圖經及傳者皆以為周公瑾敗曹操之地，然江上多此名，不可考質。李太白《赤壁歌》云：「烈火張天照雲海，周瑜於此敗曹公。」不指言在黃州。蘇公尤疑之，賦云：「此非曹孟德之困於周郎者乎？」樂府云：「故壘西邊，人道是，當日周郎赤壁。」蓋一字不輕下如此。至韓子蒼云：「此地能令阿瞞走。」則真指為公瑾之赤壁矣。又，黃人實謂赤壁曰赤鼻，尤可疑也。晚，復移舟菜園步，又遠竹園三四里。蓋黃州臨大江，了無港澳可泊。或云舊有澳，郡官厭過客，故塞之。
二十日。曉，離黃州。江平無風，挽船正自赤壁磯下過。多奇石，五色錯雜，粲然可愛，東坡先生怪石供是也。挽行十四五里，江面始稍狹。隔江岡阜延袤，竹樹葱蒨，漁家相映，幽邃可愛。復出大江，過三江口，極望無際。泊戚磯港。
二十一日。過雙柳夾，回望江上，遠山重複深秀。自離黃，雖行夾中，亦皆曠遠。地形漸高，多種菽粟蕎麥之屬。晚泊楊羅洑，大隄高柳，居民稠眾，魚賤如土，百錢可飽二十口，又皆巨魚。欲覓小魚飼猫，不可得。
二十二日。平旦微雨。過青山磯，多碎石及淺灘。晚泊白楊夾口，距鄂州三十里，陸行止十餘里。居民及泊舟甚多，然大抵皆軍人也。
二十三日。便風掛帆。自十四日至是，始得風。食時至鄂州，泊稅務亭，賈船客舫，不可勝計，銜尾不絕者數里。自京口以西，皆不及。李太白《贈江夏韋太守》詩云：「萬舸此中來，連帆過揚州。」蓋此郡自唐為衝要之地。夔州迓兵來參。見知州右朝奉郎張郯之彥、轉運判官右朝奉大夫謝師稷。市邑雄富，列肆繁錯，城外南市亦數里，雖錢塘、建康不能過，隱然一大都會也。吳所都武昌，乃今武昌縣。此州在吳名夏口，亦要害，故周公瑾求以精兵進住夏口。而晉武帝亦詔王濬、唐彬，既定巴丘，與胡奮、王戎共平夏口、武昌，順流長騖也。自江州至此七百里，泝流，雖日得便風，亦須三四日。韓文公云：「盆城去鄂渚，風便一日耳。」過矣，蓋退之未嘗行此路也。
二十四日。早。謝漕招食於漕園光華堂。依山亭館十餘，不甚葺。晚，郡集於奇章堂，以唐牛思黯嘗為武昌節度使也。
二十五日。觀大軍教習水戰。大艦七百艘，皆長二三十丈，上設城壁樓櫓，旗幟精明，金鼓鞺鞳，破巨浪往來，捷如飛翔，觀者數萬人，實天下之壯觀也。
二十六日。與統、紓同遊頭陁寺，寺在州城之東隅石城山。山繚繞如伏蛇，自西亘東，因其上為城，缺壞僅存。州治及漕司，皆依此山。寺毀於兵火，汴僧舜廣，住持三十年，興葺略備。自方丈西北躡支徑，至絕頂，舊有奇章亭，今已廢。四顧江山井邑，靡有遺者。李太白《江夏贈韋南陵》詩云：「頭陁雲外多僧氣。」正謂此寺也。黃魯直亦云：「頭阤全盛時，宮殿梯空級。」藏殿後有南齊王簡棲碑，唐開元六年建。蘇州刺史張庭珪溫玉書。韓熙載撰碑陰，徐鍇題額，最後云：「唐歲在己巳，武昌軍節度觀察留後知軍州事楊守忠重立，前鄂州唐年縣主簿祕書省正字韓夔書。」碑陰云：「乃命猶子夔，正其舊本，而刊寫之。」以是知夔為熙載兄弟之子也。碑字前後一手，又作「溫」字不全，蓋南唐尊徐溫為義祖，而避其名，則此碑蓋夔重書也。碑陰又云：「皇上鼎新文物，教被華夷，如來妙旨，悉已徧窮，百代文章，罔不備舉，故是寺之碑，不言而興。」按此碑立於己巳歲，當皇朝之開寶二年，南唐危蹙日甚，距其亡六年矣。熙載大臣，不以覆亡為懼，方且言其主鼎新文物，教被華夷，固已可怪。又以窮佛旨，舉遺文，及興是碑為盛，誇誕妄謬，真可為後世發笑。然熙載死，李主猶恨不及相之。君臣之惑如此，雖欲久存，得乎？唐制，節度使不在鎮，而以副大使或留後居任，則云知節度事，此云知軍州事，蓋漸變也。唐年縣，本故唐時名，梁改曰臨夏，後唐復，晉又改臨江，然歷五代，鄂州未嘗屬中原，皆遙改耳。做此碑開寶中建，而猶曰唐年也。至江南平，始改崇陽云。簡棲為此碑，駢儷卑弱，初無過人，世徒以載於《文選》，故貴之耳。自漢魏之間，駸駸為此體，極於齊梁，而唐尤貴之，天下一律，至韓吏部、柳柳州，大變文格，學者翕然慕從。然駢儷之作，終亦不衰。故熙載、鍇號江左辭宗，而拳拳於簡棲之碑如此。本朝楊、劉之文擅天下，傳夷狄，亦駢儷也。及歐陽公起，然後掃蕩無餘。後進之士，雖有工拙，要皆近古。如此碑者，今人讀不能終篇，已坐睡矣，而況效之乎？則歐陽氏之功，可謂大矣。若魯直云：「惟有簡棲碑，文章巋然立。」蓋戲也。

[book_title]卷五
二十七日。郡集於南樓。在儀門之南石城上，一曰黃鶴山，制度閎偉，登望尤勝。鄂州樓觀為多，而此獨得江山之要會，山谷所謂「江東湖北行畫圖，鄂州南樓天下無」是也。下闞南湖，荷葉彌望。中為橋，曰廣平。其上皆列肆，兩旁有水閣極佳，但以賣酒，不可往。山谷云「凭欄十里芰荷香」，謂南湖也。是日早微雨，晚晴。
二十八日。同章冠之秀才甫，登石鏡亭，訪黃鶴樓故址。石鏡亭者，石城山一隅，正枕大江，其西與漢陽相對，止隔一水，人物草木可數。唐沔州治漢陽縣，故李太白《沔州泛城南郎官湖詩》序云：「白遷於夜郎，遇故人尚書郎張謂出使夏口，沔州牧杜公、漢陽令王公觴於江城之南湖。」其後沔州廢，漢陽以縣隸鄂州。周世宗平淮南，得其地，復以為軍。太白詩云：「誰道此水廣，狹如一疋練。江夏黃鶴樓，青山漢陽縣。大語猶可聞，故人難可見。」形容最妙。黃魯直「宵征江夏縣，睡起漢陽城」，亦此意。老杜有《公安送李晉肅入蜀余下沔鄂》及《登舟將適漢陽》詩，而卒於耒水，可恨也。漢陽負山帶江，其南小山有僧寺者，大別山也。又有小別，謂之二別云。黃鶴樓，舊傳費禕飛升於此，後忽乘黃鶴來歸，故以名樓，號為天下絕景。崔灝詩最傳，而太白奇句，得於此者尤多。今樓已廢，故址亦不復存。問老吏云，在石鏡亭、南樓之間，正對鸚鵡洲，猶可想見其地。樓榜李監篆，石刻獨存。太白登此樓，《送孟浩然》詩云：「孤帆遠映碧山盡，惟見長江天際流。」蓋帆檣映遠山，尤可觀，非江行久，不能知也。復與冠之出漢陽門遊仙洞，止是石壁數尺，皆直裂無洞穴之狀。舊傳有仙人隱其中，嘗啟洞出游，老兵遇之，得黃金數餅，後化為石。東坡先生有詩紀其事。初不云所遇何人，且太白固已云：「頗聞列仙人，於此學飛術。一朝向蓬海，千載空石室。」今鄂人謂之呂公洞，蓋流俗附會也。有道人，澶州人，結廬洞側，設呂公像其中。洞少南，即石鏡山麓，麤頑石也，色黃赤皴駁，了不能鑑物，可謂浪得名者。由江濱堤上還船，民居市肆，數里不絕。其間復有巷陌，往來憧憧如織。蓋四方商賈所集，而蜀人為多。
二十九日。早，有廣漢僧世全、左緜僧了證來附從人舟。日昳，移舟江口，回望堤上，樓閣重複，燈火歌呼，夜分乃已。招醫趙隨為靈照視脈。
三十日。黎明離鄂州，便風掛颿，沿鸚鵡洲南行。洲上有茂林神祠，遠望如小山。洲蓋禰正平被殺處，故太白詩云：「至今芳洲上，蘭蕙不敢生。」梁王僧辯擊邵陵王綸軍至鸚鵡洲，即此地也。自此以南為漢水，《禹貢》所謂「嶓冢導漾，東流為漢」者。水色澄澈可鑑，太白云「楚水清若空」，蓋言此也。過謝家磯、金雞洑。磯不甚高，而石皆橫裂，如累層甓。得縮項鯿魚，重十斤。洑中有聚落，如小縣。出鱘魚，居民率以賣鮓為業。晚泊通濟口，自此入沌。沌讀如篆，字書云，水名，在江夏。過九月，則沌涸不可行，必由巴陵至荊渚。
九月一日。始入沌，實江中小夾也。過新潭，有龍祠，甚華潔。自是遂無復居人，兩岸皆葭葦彌望，謂之百里荒。又無挽船，舟人以小舟引百丈，入夜財行四五十里，泊叢葦中。平時行舟，多於此遇盜，通濟巡檢持兵來警邏，不寐達旦。
二日。東岸葦稍薄缺，時見大江渺瀰，蓋巴陵路也。晡時，次下郡，始有二十餘家，皆業漁釣，蘆藩茅屋，宛有幽致。魚尤不論錢。自此始復有挽路，登舟背望竟陵遠山。泊白臼，有莊居數家，門外皆古柳侵雲。
三日。自入沌，食無菜。是日，始得菘及蘆菔，然不肯斸根，皆刈葉而已。過八疊洑口，皆有民居。晚泊歸子保，亦有十餘家，多桑柘榆柳。
四日。平旦，始解舟。舟人云，自此陂澤深阻，虎狼出沒，未明而行，則挽卒多為所害。是日早，見舟人焚香祈神，云：告紅頭須、小使頭、長年三老，莫令錯呼錯喚。問何謂長年三老，云梢工是也。長，讀如長幼之長。乃知老杜「長年三老長歌裏，白晝攤錢高浪中」之語，蓋如此。因問何謂攤錢，云：博也。按梁冀能意錢之戲，注云：即攤錢也。則攤錢之為博，亦信矣。過綱步，有二十餘家，在夕陽高柳中，短籬曬罾，小往來，正如畫圖所見，沌中之最佳處也。泊畢家池，地勢爽塏，居民頗眾。有一二家，雖茆荻結廬，而窗戶整潔，藩籬堅壯，舍傍有果園甚盛，蓋亦一聚之雄也。與諸子及二僧步登岸，遊廣福永固寺，闃然無一人。東偏白雲軒前，橙方結實，雖小而極香，相與烹茶破橙。抵暮，乃還舟中。畢家池，蓋屬復州玉沙縣滄浪鄉云。
五日，泊紫湄。
六日。過東場。並水皆茂竹高林，隄淨如掃，雞犬閑暇，鳧鴨浮沒。人往來林樾間，亦有臨渡喚船者，使人怳然如造異境。舟人云，皆村豪園廬也。泊雞鳴。
七日。泊湛江。
八日。早，次江陵之建寧鎮，蓋沌口也。晉王澄棄荊州，別駕郭舒不肯從澄東下，乃留屯沌口；陳侯安都討王琳至沌口；皆此地也。阻風，大魚浮水中無數。凡行沌中七日，自是泛江，入石首縣界。夜觀隔江燒蘆場，煙焰亘天如火城，光照舟中皆赤。
九日。早，謁后土祠。道旁民屋，苫茆皆厚尺餘，整潔無一枝亂。挂帆拋江行三十里，泊塔子磯，江濱大山也。自離鄂州，至是始見山。買羊置酒，蓋村步以重九故，屠一羊，諸舟買之，俄頃而盡。求菊花於江上人家，得數枝，芳馥可愛，為之頹然徑醉。夜兩極寒，始覆絮衾。
十日。阻風雨。遣小舟橫絕江面，至對岸買肉食，得大魚之半，又得一烏牡雞，不忍殺，畜於舟中。俄有村翁持茭萌一束來餉，不肯受直。遣人先之夔。晚晴，開船窗觀月。
十一日。舟行，望西南一角，水與天接。舟人云，是為潛軍港，古嘗潛軍伺敵於此。遙見港中有兩點正黑，疑其遠樹，則下不屬地，久之，漸近可辨，蓋二千五百斛大舟也。又有水禽雙浮江中，色白，類鵝而大，楚人謂之天鵝，飛騫絕高，有弋得者，味甚美，或曰即鵠也。泊三江口，水淺，舟行甚艱。自此遂不復有山。太白詩：「山隨平野盡，江入大荒流。」蓋荊渚所作也。
十二日。過石首縣，不入。石首自唐始為縣，在龍蓋山之麓，下臨漢水，亦形勝之地。杜子美有《送石首薛明府》詩，即此邑也。泊藕池。
十三日。泊柳子。夜過全、證二僧舟中，聽誦梵語《般若心經》。此經惟蜀僧能誦。
十四日。次公安，古所謂油口也。漢昭烈駐軍，始更今名。規模氣象甚壯。兵火之後，民居多茆竹，然茆屋尤精緻可愛。井邑亦頗繁富，米斗六七十錢。知縣右儒林郎周謙孫來，湖州人。游二聖報恩光孝禪寺。二聖謂青葉髻如來、婁至德如來也，皆示鬼神力士之形，高二丈餘，陰威凜然可畏。正殿中為釋迦；右為青葉髻，號大聖；左為婁至德，號二聖；三像皆南面。予按藏經駒字函，娑羅浮殊童子成道，為青葉髻如來，青葉髻如來再出世，為樓至如來，則二如來本一身耳。有碑言邑人一夕同夢二神人，言我青葉髻、婁至德如來也，有二巨木，在江干，我所運者，俟鄯行者來，令刻為我像。已而果有人自稱鄯行者，又善肖像，邑人欣然請之。像成，人皆謂酷類所夢。然碑無年月，不知何代也。長老祖珠，南平軍人。寺後有廢城，髣髴尚存，圖經謂之呂蒙城。然老杜乃曰：「地曠呂蒙營，江深劉備城。」蓋玄德、子明皆屯於此也。老杜《曉發公安》詩注云：「數月憩息此縣。」按公《移居公安》詩云：「水煙通徑草，秋露接園葵。」而《留別公安太易沙門》詩云：「沙村白雪仍含凍，江縣紅梅已放春。」則是以秋至此縣，暮冬始去。其曰數月憩息，蓋為此也。泊弭節亭。馴鷗低飛往來，竟日不去。
十五日。周令說縣本在近，北枕漢水，沙虛岸摧，漸徙而南，今江流，乃昔市邑也。又云，縣有五鄉，然共不及二千戶，地曠民寡如此。民耕尤苦，隄防數壞，歲歲增築不止。晚攜家再遊二聖寺。眾寮有維摩刻木像，甚佳，云沙市工人所為也。方丈西有竹軒，頗佳。珠老說五祖法演禪師，初住四面山，孑然獨處，凡二年，始有一道士來問道，乃請作知事。又三年，僧寶良來與道士朝夕參叩，皆得法。於是演公之道，寖為人知，而四方學者，始稍有至者。雖其後門人之盛稱天下，然終身不過數十眾。珠聞此於其師卍菴顏禪師。荊州絕無禪林，惟二聖而已。然蜀僧出關，必走江浙，回者又已自謂有得，不復參叩。故語云：「下江者疾走如煙，上江者鼻孔撩天。徒勞他二佛打供，了不見一僧坐禪。」
十六日。過白湖，渺然無津，拋江至升子舖。有天鵝數百，翔泳水際。日入，泊沙市。自公安至此六十里，自此至荊南陸行十里，舟不復進矣。老杜詩云：「買薪猶白帝，鳴艣已沙頭。」劉夢得云：「沙頭檣干上，始見春江闊。」皆謂此也。
十七日。日入後，遷行李過嘉州趙青船，蓋入峽船也。沙市堤上居者，大抵皆蜀人。不然，則與蜀人為婚姻者也。
十八日。見知府資政殿學士劉恭父珙、通判右奉議郎權嗣衍、左宣教郎陳孺。荊南，圖經以為楚之郢都，梁元帝亦嘗都焉。唐為江陵府荊南節度，今因之。然牧守署銜，但云知荊南軍府，與永興、河陽正同，初無意義，但沿舊而已。
十九日。郡集於新橋馬監，監在西門外四十里。自出城，即黃茅彌望，每十餘里，有村疃數家而已。道遇數十騎縱獵，獲狐兔，皆繫鞍上，割鮮藉草而飲，云襄陽軍人也。是日極寒如窮冬，土人云，此月初已嘗有雪。
二十日。倒檣竿，立艣牀。蓋上峽惟用艣及百丈，不復張帆矣。百丈以巨竹四破為之，大如人臂。予所乘千六百斛舟，凡用艣六枝，百丈兩車。
二十一日。劉帥丁內艱，分迓兵之半負肩輿，自山路先歸夔州。是日，重霧四塞。
二十二日。五鼓，赴能仁院，建會慶節道場。中夜後，舟人祀峽神，屠一豨。
二十三日。奠劉帥母安定郡太夫人卓氏。劉帥受弔禮，與吳人同。
二十四日。見左朝奉郎湖北安撫司主管機宜文字牛達可、右奉議郎安撫司幹辦公事湯衡、右朝奉郎安撫司幹辦公事趙蘊。
二十五日。右文林郎知歸州興山縣高祁來。
二十六日。修船始畢，骨肉入新船。祭江瀆廟，用壺酒、特豕。廟在沙市之東三四里，神曰昭靈孚應威惠廣源王，蓋四瀆之一，最為典祀之正者。然兩廡淫祠尤多，蓋荊楚舊俗也。司法參軍右迪功郎王師點，錄其叔祖君儀待制《訟》卦講義來。君儀，嚴州人，師事先大父，精於《易》，然遺書不傳，講義止存一篇而已，然亦其少作也。
二十七日。解舟，擊鼓鳴艣，舟人皆大噪，擁堤觀者如堵牆。泊新河口，距沙市三四里，蓋蜀人修船處。
二十八日。泊方城。有嘉州人王百一者，初應募為船之招頭。招頭，蓋三老之長，顧直差厚，每祭神，得胙肉倍眾人。既而船戶趙清，改用所善程小八為招頭。百一失職怏怏，又不決去，遂發狂赴水。予急遣人拯之，流一里餘，三沒三踊，僅得出。一招頭得喪，能使人至死，況大於此者乎！
二十九日。阻風。
十月一日。過瓜洲壩、倉頭、百里洲，泊沱㴩。皆聚落，竹樹鬱然，民居相望。亦有村夫子聚徒教授，羣童見船過，皆挾書出觀，亦有誦書不輟者。沱，江別名。《詩》「江有沱」、《禹貢》「岷山導江，東別為沱」是也。㴩，則《爾雅》所謂春秋夏有水，冬無水曰㴩也。
二日。泊桂林灣。全、證二僧陸行來云，沿路民居，大抵多四方人，土著財十一也。舟人殺猪十餘口祭神，謂之開頭。
三日。舟人分胙，行差晚。與兒輩登隄觀蜀江，乃知李太白《荊門望蜀江》詩「江色綠且明」為善狀物也。自離塔子磯，至是始望見巴山，山在松滋縣。泊灌子口，蓋松滋、枝江兩邑之間。松滋，晉縣，自此入蜀江。枝江，唐縣，古羅國也，江陵九十九洲在焉。晉柳約之、羅述、甄季之聞桓玄死，自白帝至枝江，即此地也。歐陽文忠公有《枝江山行》五言二十四韻。蓋文忠赴夷陵時，自此陸行至峽州，故其《望州坡》詩云：「崎嶇幾日山行倦，卻喜坡頭見峽州。」灌子口，一名松滋渡。劉賓客有詩云：「巴人淚應猨聲落，蜀客船從鳥道回。」
四日。過楊木寨。蓋松滋有四寨，曰楊木、車羊、高平、稅家云。泊龍灣。
五日。過白羊市，蓋峽州宜都縣境上。宜都，唐縣也。謁張文忠公天覺墓，殘伐墓木橫道，幾不可行。天覺之子直龍圖閣茂已卒；二孫，一有官，病狂易；一白丁也。初作墓江濱，已而不果葬，改葬山間，今墓是也。而舊墓亦不復毀。啟隧道出入，中可容數十人坐。有道人結屋其旁守之。道人出一石刻草書云：「莫將外物尋奇寶，須問真師決汞鉛。寄八瓊張子高。鍾離權始自王屋遊都下，弟子浮玉山人來乞此字。今又將西還，丹元子再請書卷之末。紹聖元年仲冬望日。」權，即世所謂鍾離先生。子高即天覺，丹元子即東坡先生與之醻唱者。後有魏泰道輔跋云：「天覺修黃籙醮法成，浮玉山人謂之曰：上天錄公之功，為須彌山八瓊洞主，宜刻印謝帝而佩之。天覺不以為信，故浮玉又出鍾離公書為證，後丹元子又為天覺求書卷末。」又有徐注者跋云：「天覺舟過真州，方出謁，有布衣幅巾者，徑入舟中，索筆大書『閑人呂洞賓來謁張天覺』十字，擲筆即去。而天覺適歸，墨猶未乾。」注，真州人，云親見之。墳前碑樓壁間，有詩一篇云：「秋風十驛望台星，想見冰壺照坐清。霖雨已回公旦駕，挽鬚聊聽野王箏。三朝元老心方壯，四海蒼生耳已傾。白髮故人來一別，卻歸林下看昇平。」蓋魏道輔贈天覺詩，後人所題者。唐立夫舍人亦有一詩，末句云：「無碑堪墮淚，著句與招魂。」宜都知縣右文林郎呂大辨來。泊赤崖。

[book_title]卷六
六日。過荊門、十二碚，皆高崖絕壁，嶄巖突兀，則峽中之險可知矣。過碚，望五龍及雞籠山，嵯峨正如夏雲之奇峯。荊門者，當以險固得名。碚上有石穴，正方，高可通人，俗謂之荊門，則妄也。晚至峽州，泊至喜亭下。峽州在唐為硤州，後改峽，而印文則為陝州。元豐中，郎官何洵直建言，陝與陜相亂，請改鑄印文從山。事下少府監，而監丞歐陽發言，湖北之陝州，從阜從㚒，㚒從兩入。陜西之陜州，從阜從夾，夾從兩人。偏旁不同，本不相亂，恐四方謂少府監官皆不識字。當時朝士之議皆是發，而卒從洵直言改鑄云。《至喜亭記》，歐陽公撰，黃魯直書。
七日。見知州右朝奉大夫葉安行字履道。以小舟遊西山甘泉寺，竹橋石磴，甚有幽趣，有靜練、洗心二亭，下臨江，山頗疎豁。法堂之右，小徑數十步，至一泉，曰孝婦泉，謂姜詩妻龐氏也。泉上亦有龐氏祠，然歐陽文忠公不以為信，故其詩曰：「叢祠已廢姜祠在，事迹難尋楚語訛。」又此篇首章云：「江上孤峯蔽綠蘿。」初讀之，但謂孤峯蒙藤蘿耳，及至此，乃知山下為綠蘿谿也。又至漢景帝廟及東山寺，景帝不知何以有廟於此。歐陽公為令時，有祈雨文，在集中。東山寺，亦見歐陽公詩，距望京門五里。寺外一亭，臨小池，有山如屏環之，頗佳。亭前冬青及柏，皆百餘年物。遂至夷陵縣，見縣令左從政郎胡振。廳事東至喜堂，郡守朱虞部為歐陽公所築者，已焚壞。柱礎尚存，規模頗雄深。又東，則祠堂，亦簡陋，肖像殊不類，可歎。廳事前一井，相傳為歐陽公所浚，水極甘寒，為一郡之冠。井旁一柟，合抱，亦傳為公手植。晚，郡集於楚塞樓，遍歷爾雅臺、錦嶂亭。亭前海棠二本，亦百年物。爾雅臺者，圖經以為郭景純註《爾雅》於此。又有絳雪亭，取歐陽公《千葉紅梨》詩，而紅梨已不存矣。
八日。五鼓盡，解船，過下牢關。夾江千峯萬嶂，有競起者，有獨拔者，有崩欲壓者，有危欲墜者，有橫裂者，有直坼者，有凸者，有窪者，有罅者，奇怪不可盡狀。初冬草木皆青蒼不彫，西望重山如闕，江出其間，則所謂下牢谿也。歐陽文忠公有《下牢律》詩云：「入峽水漸曲，轉灘山更多。」即此也。繫船與諸子及證師登三游洞，躡石磴二里，其險處不可著脚。洞大如三間屋，有一穴通人過，然陰黑峻險尤可畏。繚山腹，偃僂自巖下，至洞前，差可行。然下臨溪潭，石壁十餘丈，水聲恐人。又一穴，後有壁，可居。鍾乳歲久，垂地若柱，正當穴門。上有刻云：「黃大臨、弟庭堅，同辛紘子大方，紹聖二年三月辛亥來遊。」旁石壁上刻云：「景祐四年七月十日，夷陵歐陽永叔。」下缺一字。又云「判官丁」，下又缺數字。丁者，寶臣也，字元珍。今丁字下二字，亦髣髴可見，殊不類元珍字。又永叔但曰夷陵，不稱令。洞外溪上又有一崩石偃仆，刻云：「黃庭堅、弟叔向、子相、姪檠同道人唐履來游，觀辛亥舊題，如夢中事也。建中靖國元年三月庚寅。」按魯直初謫黔南，以紹聖二年過此，歲在乙亥，今云辛亥者誤也。泊石牌峽。石穴中，有石如老翁持魚竿狀，略無少異。
九日。微雪，過扇子峽。重山相掩，政如屏風扇，疑以此得名。登蝦蟆碚，《水品》所載第四泉是也。蝦蟆在山麓，臨江，頭鼻吻頷絕類，而背脊皰處尤逼真。造物之巧，有如此者。自背上深入，得一洞穴，石色綠潤，泉泠泠有聲，自洞出，垂蝦蟆口鼻間，成水簾入江。是日極寒，巖嶺有積雪，而洞中溫然如春。碚洞相對稍西，有一峯，孤起侵雲，名天柱峯。自此山勢稍平，然江岸皆大石堆積，彌望正如濬渠積土狀。晚次黃牛廟，山復高峻。村人來賣茶菜者甚眾，其中有婦人，皆以青斑布帕首，然頗白晰，語音亦頗正。茶則皆如柴枝草葉，苦不可入口。廟曰靈感，神封嘉應保安侯，皆紹興以來制書也。其下即無義灘，亂石塞中流，望之可畏。然舟過乃不甚覺，蓋操舟之妙也。傳云，神佐夏禹治水有功，故食於此。門左右各一石馬，頗卑小，以小屋覆之。其右馬無左耳，蓋歐陽公所見也。廟後叢木，似冬青而非，莫能名者。落葉有黑文，類符篆，葉葉不同，兒輩亦求得數葉。歐詩刻石廟中。又有張文忠一贊，其詞曰：「壯哉黃牛，有大神力。輦聚巨石，百千萬億。劍戟齒牙，磥硊江側。壅激波濤，險不可測。威脅舟人，駭怖失色。刲羊釃酒，千載廟食。」張公之意，似謂神聚石壅流以脅人求祭饗。使神之用心果如此，豈能巍然廟食千載乎？蓋過論也。夜，舟人來告，請無擊更鼓，云廟後山中多虎，聞鼓則出。
十日。早，以特豕、壺酒，祭靈感廟，遂行。過鹿角、虎頭、史君諸灘，水縮已三之二，然湍險猶可畏。泊城下，歸州秭歸縣界也。與兒曹步沙上，回望，正見黃牛峽。廟後山如屏風疊，嵯峨插天，第四疊上，有若牛狀，其色赤黃。前有一人，如著帽立者。昨日及今早，雲冒山頂，至是始見之。因至白沙市慈濟院，見主僧志堅，問地名城下之由。云院後有楚故城，今尚在，因相與訪之。城在一岡阜上，甚小。南北有門，前臨江水，對黃牛峽。城西北一山，蜿蜓回抱，山上有伍子胥廟。大抵自荊以西，子胥廟至多。城下多巧石，如靈壁、湖口之類。
十一日。過達洞灘。灘惡，與骨肉皆乘轎陸行過灘。灘際多奇石，五色粲然可愛，亦或有文成物象及符書者。猶見黃牛峽廟後山。太白詩云：「三朝上黃牛，三暮行太遲。三朝又三暮，不覺鬢成絲。」歐陽公云：「朝朝暮暮見黃牛，徒使行人過此愁。山高更遠望猶見，不是黃牛滯客舟。」蓋諺謂：「朝見黃牛，暮見黃牛。三朝三暮，黃牛如故。」故二公皆及之。歐陽公自荊渚赴夷陵，而有下牢、三游及蝦蟆碚、黃牛廟詩者，蓋在官時來游也。故《憶夷陵山》詩云：「憶嘗祇吏役，鉅細悉經覯。」其後又云：「荒煙下牢戍，百仭塞溪漱。蝦蟆噴水簾，甘液勝飲酎。」亦嘗到黃牛泊舟聽猨狖也。晚泊馬肝峽口。兩山對立，修聳摩天，略如廬山。江岸多石，百丈縈絆，極難過。夜小雨。
十二日。早，過東灘，入馬肝峽。石壁高絕處，有石下垂如肝，故以名峽。其傍又有獅子巖，巖中有一小石，蹲踞張頤，碧草被之，正如一青獅子。微泉泠泠，自巖中出，舟行急，不能取嘗，當亦佳泉也。溪上又有一峯孤起，秀麗略如小孤山。晚抵新灘，登岸宿新安驛。夜雪。
十三日。舟上新灘，由南岸上。及十七八，船底為石所損，急遣人往拯之，僅不至沉。然銳石穿船底，牢不可動，蓋舟人載陶器多所致。新灘兩岸，南曰官漕，平聲。北曰龍門。龍門水尤湍急，多暗石，官漕差可行，然亦多銳石，故為峽中最險處，非輕舟無一物，不可上下。舟人冒利，以至此，可為戒云。遊江瀆北廟，廟正臨龍門。其下石罅中，有溫泉，淺而不涸，一村賴之。婦人汲水，皆背負一全木盎，長二尺，下有三尺，至泉旁，以杓挹水，及八分，即倒坐旁石，束盎背上而去。大抵峽中負物率著背，又多婦人，不獨水也。有婦人負酒賣，亦如負水狀，呼買之，長跪以獻。未嫁者，率為同心髻，高二尺，插銀釵至六隻，後插大象牙梳，如手大。
十四日。留驛中。晚，以小舟渡江南，登山，至江瀆南廟。新修未畢，有一碑，前進士曾華旦撰。言：因山崩石壅，成此灘，害舟不可計，於是著令，自十月至二月禁行舟。知歸州尚書都官員外郎趙誠聞於朝，疏鑿之，用工八十日，而灘害始去，皇祐三年也。蓋江絕於天聖中，至是而復通。然灘害至今未能悉去，若乘十二月、正月水落石盡出時，亦可併力盡鑱去銳石。然灘上居民，皆利於敗舟，賤賣板木，及滯留買賣，必搖沮此役。不則賂石工，以為石不可去。須斷以必行，乃可成。又舟之所以敗，皆失於重載。當以大字刻石置驛前，則過者必自懲創。二者皆不可不講，當以告當路者。
十五日。舟人盡出所載，始能挽舟過灘。然須修治，遂易舟。離新灘，過白狗峽，泊舟興山口。肩輿遊玉虛洞。去江岸五里許，隔一溪，所謂香溪也。源出昭君村，水味美，錄於《水品》，色碧如黛。呼小舟以渡，過溪，又里餘，洞門小纔袤丈。既入，則極大可容數百人，宏敞壯麗，如入大宮殿中。有石成幢蓋、旛旗、芝草、竹筍、仙人、龍、虎、鳥獸之屬，千狀萬態，莫不逼真。其絕異者，東石正圓如日，西石半規如月，予平生所見巖竇，無能及者。有熙寧中謝師厚、岑巖起題名，又有陳堯咨所作記，敍此洞本末，云唐天寶中，獵者始得之。比歸，已夜，風急不可秉燭炬，然月明如晝，兒曹與全師皆杖策相從，殊不覺崖谷之險也。
十六日。到歸州，見知州右奉議郎賈選子公、通判左朝奉郎陳端彥民瞻。館於報恩光孝寺，距城一里許，蕭然無僧。歸之為州，纔三四百家，負臥牛山，臨江。州前即人鮓罋。城中無尺寸平土，灘聲常如暴風雨至。隔江有楚王城，亦山谷間，然地比歸州差平。或云，楚始封於此。《山海經》：夏啟封孟除於丹陽城；郭璞註云在秭歸縣南。疑即此也。然《史記》：成王封熊繹於丹陽；裴駰乃云在枝江。未詳孰是。
十七日。郡集於望洋堂玩芳亭，亦皆沙石犖确之地。賈守云：州倉歲收秋夏二料，麥、粟、秔米，共五千餘石，僅比吳中一下戶耳。
十八日。初得艬船，差小，然底闊而輕，於上灘為便。
十九日。郡集於歸鄉堂。欲以是晚行，不果。訪宋玉宅，在秭歸縣之東，今為酒家。舊有石刻「宋玉宅」三字，近以郡人避太守家諱，去之。或遂由此失傳，可惜也。
二十日。早，離歸州，出巫峯門，過天慶觀，少留。觀唐天寶元年碑，載明皇夢老子事，巴東大守劉瑫所立。字畫頗清逸，碑側題當時郡官吏胥姓名，字亦佳。又有周顯德中荊南判官孫光憲為知歸州高從讓所立碑。從讓，蓋南平王家子弟。光憲亦知名，國史有事迹。蓋五代時歸、峽皆隸荊渚也。殿前有柏，數百年物。觀下即吒灘，亂石無數。飯於靈泉寺。遂登舟過業灘，亦名灘也。水落舟輕，俄頃遂過。
二十一日。舟中望石門關，僅通一人行，天下至險也。晚泊巴東縣。江山雄麗，大勝秭歸。但井邑極於蕭條，邑中纔百餘戶，自令廨而下，皆茅茨，了無片瓦。權縣事秭歸尉右迪功郎王康年、尉兼主簿右迪功郎杜德先來，皆蜀人也。謁寇萊公祠堂，登秋風亭，下臨江山。是日重陰微雪，天氣飂飄。復觀亭名，使人悵然，始有流落天涯之歎。遂登雙柏堂、白雲亭。堂下舊有萊公所植柏，今已槁死。然南山重複，秀麗可愛。白雲亭則天下幽奇絕境，羣山環擁，層出間見，古木森然，往往二三百年物。欄外雙瀑瀉石澗中，跳珠濺玉，冷入人骨。其下是為慈溪，奔流與江會。予自吳入楚，行五千餘里，過十五州，亭榭之勝，無如白雲者，而止在縣廨聽事之後。巴東了無一事，為令者可以寢飯於亭中，其樂無涯。而闕令，動輒二三年無肯補者，何哉？
二十二日。發巴東，山益奇怪，有夫子洞者，一竇在峭壁絕高處，人迹所不可至，然髣髴若有欄楯，不知所謂夫子者何也。過三分泉，自山竇中出，止兩派。俗云，三派有年，兩派中熟，一派或絕流饑饉。泊疲石。夜雨。
二十三日。過巫山凝真觀，謁妙用真人祠。真人，即世所謂巫山神女也。祠正對巫山，峯巒上入霄漢，山脚直插江中。議者謂太華、衡廬，皆無此奇。然十二峯者，不可悉見。所見八、九峯，惟神女峯最為纖麗奇峭，宜為仙真所託。祝史云，每八月十五夜月明時，有絲竹之音，往來峯頂，山猿皆鳴，達旦方漸止。廟後山半，有石壇平曠。傳云夏禹見神女，授符書於此。壇上觀十二峯，宛如屏障。是日，天宇晴霽，四顧無纖翳，惟神女峯上有白雲數片，如鸞鶴翔舞裴徊，久之不散，亦可異也。祠舊有烏數百，送迎客舟，自唐夔州刺史李貽詩已云「羣烏幸胙餘」矣。近乾道元年，忽不至。今絕無一烏，不知其故。泊清水洞。洞極深，後門自山後出，但黮闇，水流其中，鮮能入者。歲旱祈雨頗應。權知巫山縣左文林郎冉徽之、尉右迪功郎文庶幾來。
二十四日。早，抵巫山。縣在峽中，亦壯縣也。市井勝歸、峽二郡。隔江南陵山極高大，有路如線，盤屈至絕頂，謂之一百八盤，蓋施州正路。黃魯直詩云：「一百八盤攜手上，至今歸夢饒羊腸。」即謂此也。縣廨有故鐵盆，底銳似半罋狀，極堅厚，銘在其中，蓋漢永平中物也。缺處鐵色光黑如佳漆，字畫淳質可愛玩。有石刻魯直作《盆記》，大略言：建中靖國元氣，予弟叔向嗣直，自涪陵尉攝縣事。予起戎州，來寓縣廨。此盆舊以種蓮，余洗滌乃見字云。遊楚故離宮，俗謂之細腰宮。有一池，亦當時宮中燕遊之地，今煙沒略盡矣。三面皆荒山，南望江山奇麗。又有將軍墓，東晉人也。一碑在墓後，跌陷入地，碑傾前欲壓，字纔半存。
二十五日。晡後，至大谿口泊舟。出美梨，大如升。
二十六日。發大谿口，入瞿唐峽。兩壁對聳，上入霄漢，其平如削成。仰視天，如疋練然。水已落，峽中平如油盎。過聖姥泉，蓋石上一罅，人大呼於旁，則泉出，屢呼則屢出，可怪也。晚至瞿唐關，唐故夔州，與白帝城相連。杜詩云：「白帝夔州各異城。」蓋言難辨也。關西門正對灔澦堆。堆，碎石積成，出水數十丈。土人云：「方夏秋水漲時，水又高於堆數十丈。」肩輿入關，謁白帝廟，氣象甚古，松柏皆數百年物。有數碑，皆孟蜀時所立。庭中石筍，有黃魯直建中靖國元年題字。又有越公堂，隋楊素所創，少陵為賦詩者，已毀。今堂近歲所築，亦甚宏壯。自關而東，即東屯，少陵故居也。
二十七日。早，至夔州。州在山麓沙上，所謂魚復永安宮也。宮今為州倉，而州治在宮西北，甘夫人墓西南，景德中轉運使丁謂、薛顏所徙。比白帝頗平曠，然失關險，無復形勢。在瀼之西，故一曰瀼西。土人謂山間之流通江者曰瀼云。州東南有八陣磧，孔明之遺迹，碎石行列如引繩。每歲江漲，磧上水數十丈，比退，陣石如故。

        </div>
      </div>
    </div>
  </div>
</div>
<!--update:2025-08-30 10:00:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>