<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="奉使安南水程日记,奉使安南水程日记全文在线阅读,奉使安南水程日记全文在线下载,大玄古籍书库">
<meta name="description" content="永乐四年有事于安南舟车所抵耳目所得具笔于后_奉使安南水程日记_全文在线阅读_奉使安南水程日记_全文在线下载_大玄古籍书库">
<title>奉使安南水程日记_黄福_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">奉使安南水程日记</span> <br/>
          作者： <span class="inputVal" id="bkauthor">黄福</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,游记,完结</span> <br/>
          字数： <span class="inputVal" id="bknum">[book_length]3547</span> <br/>
          说明： <span class="inputVal" id="bkdec">永樂四年有事于安南舟車所抵耳目所得具筆于後</span> <br/>
          封面： <span class="inputVal" id="bkimg">Z_11272.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]奉使安南水程日记
[book_author]黄福
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,游记,完结
[book_length]3547
[book_dec]永樂四年有事于安南舟車所抵耳目所得具筆于後
[book_img]Z_11272.jpg


[book_title]奉使安南水程日記
永樂四年有事于安南舟車所抵耳目所得具筆于後
七月初一日入　辭是日會同館起馬宿龍江驛
初二日早龍江驛起船由大勝港過茅山渡望方山詢單橋午至大勝驛有仙人磯石橫于中流其勢巉巗其流洶湧舟人每為之震讋又有三山磯三峰聯峙于岸其峻秀可觀是夕風雨橫江艤舟于岸逮中夜而作
初三日晚至和尚港其港遶山周回首尾通江僅百餘步港之兩岸柳陰茅屋豚柵鷄塒儼然如市次至黃蓬磯獨一山枕于江岸又之響糠■〈石向〉磯有觀音洞又南之雲頭磯雲峰侵冲漠狂瀾回汪舟子莫能支沿岸而縴者蟻附又之鵞兒磯山青雲白耕牧雜然于下有政平訟理之氣象又之望夫磯其山連亘僅一里恠石巉巗芳草叢綠又之采石驛時將及午入支江上有李白墓俗謂此地多旨酒以故居者樓閣重重臨流而市酒者比他率多又南二十里覩黃山又二里許望太平皆出支江之左也又三十里許曰東梁山在大江之左支江之右山勢甚恠西梁山又在大江之右與東梁山相望其勢相若此處出支江入大江亦扼要地有大信廵司在焉治居支江之左暮泊黑山磯是夕風雨大作中夜而興
初四日早至櫓港驛風雨如昨驛治在江之東岸近荻港有板子磯如采石支江抱一小山而南行十里許與大江通磯之東約五里荻港驛在焉是日申時至驛晝夜兼行
初五日辰至大通驛其驛亦在支江之東南約數十步與大江合暮至池口驛是夕天清月白風息波平皷枻而南如有助者
初六日五更至李楊河驛入長風夾傍有小徑舟子得以牽■〈亶〉辰至安慶同安驛泊舟于張家港港西岸有嶺林茂地僻時將未遂為文于是嶺之巔祭其故庶子南保而行其文失矣
初七日平旦之雷港驛過急水溝仍乘風入江一帆輕快過彭郎磯望小孤山巳而至龍城驛彭澤縣側有狄梁公祠堂在焉而陶潛像亦置其右龍城發棹日將暮矣
初八日辰至彭蠡驛有湖口縣治在驛之東北過鄱陽湖口江水湖水于此合流而下南望廬山隱隱在雲霧表而不知其高下也湖水中有鞋山峙焉中流特立其勢類鞋名取此也江流西上有南湖觜山廵司在焉午末至潯陽驛九江府治在焉由支江而南東望廬山最近問人云約三十里山外南康所隸山之中有竹林等寺山之側有五老等峰而周顛仙碑亭災之後而今見興焉夜行如昨
初九日辰至富池驛驛隸興國州午末至蘄陽驛隸蘄州
初十日曉至蘭溪驛江岸有路牽者得行過赤壁望黃州下午末至齊安驛驛在黃州府城外與逓運所連枕江流舟行未十里風雨大作冒行不巳
十一日卯至陽邏驛驛隸黃崗縣過午至夏口驛驛在武昌城外舟次于驛前報名于典儀所
十二日早入　見回時將辰遂放舟而南午末至金口驛驛隸江夏縣風順帆輕篙者咸有豫色逮暮至簰洲驛驛隸嘉魚縣舟行過半夜至魚山驛驛亦隸嘉魚縣自金口驛以來湖水瀰漫多與江合吾舟悉由湖而行帆拂蘆荻花棹穿菱芡實水閑風順無洶湧之虞亦甚樂也
十三日辰至石頭口驛驛亦隷嘉魚縣舟亦從湖水徑之鴨欄驛時將交申驛之前有石如砥柱峙于邊流轉而南有鴨欄磯又尋之白馬磯鴨欄比之白馬山高水急舟者未免用力驛之右有茶引批驗所及臨湘廵檢司三衙竝枕江流俱隸臨湘縣又南有楊陵及臨湘一磯暮至城陵驛越十五里許過巴陵縣望岳陽樓君山艑山峙于西南如中流砥柱焉時風順月明波濤不作湖之行如履平地過夜半舟至鹿角驛驛在湖山之東以水急舟皆集于驛之南小河之所去邑一里許遂乘風挂席而南斯驛隸巴陵縣
十四日日將出至磊石驛驛之左有觀音閣閣之左有龍神祠祠側營涵虛一亭亭之壁有竹木之畫騷人詠唱筆跡率多如駢珠迸玉殆不可以斯須徧觀也是日出洞庭巳時至營田驛驛隸湘陰縣過未時至笙竹驛驛亦隸湘陰縣縣治在驛之東南去泊舟之所不遠治縣者未之見不知其為人舟遂行至申末至彤關驛驛隸長沙縣驛背小山竹木森然驛前有樓曰凝翠倚山枕水可縱遊覽遂挂席而南是日夜將半舟至臨湘驛驛在長沙府城外驛隸長沙縣
十五日早入　見遂辭而行至申末舟至湘潭驛驛隸湘潭縣縣治在驛之後北去約一里許舟行過半夜至淥口驛驛隸長沙醴陵縣驛治可觀行三十里空洲在湘江中流江之兩岸花木參差禽鳥咬嘎遊子騷人吟懷旅思于是末有確然而不動者也
十六日辰末至泗洲驛驛亦隸醴陵縣暮至都石驛驛隸湘潭縣夜半至皇華驛驛隸衡山縣驛至縣十五里縣有南嶽歲時享祀
十七日卯末至霞流驛驛亦隸衡山縣未時至七里驛驛隸衡陽縣驛之北有七里灘俗云漢嚴陵曾釣于此詢無遺跡暮至臨烝驛驛隸衡陽縣衡州府治在焉驛治在府之城外北門放舟夜行驛之下三四里許一水自西北來通寶慶一水自東南來通柳州來陽縣
十八日辰至新塘驛驛亦隸衡陽縣驛週迴皆有渠引水養魚生意可嘉巳未至柏坊驛驛隸衡州府常寧縣夜至河州驛驛隸常寧縣
十九日早至歸陽驛驛隸永州府祁陽縣申至三吾驛驛亦隸祁陽縣此驛問至方瀲驛有九十里夜行如前
二十日卯至方瀲驛驛隸永州府零陵縣是日申時至湘口驛驛亦隸零陵縣去永州府城十里許驛之東南一水通道州驛之西北一水通廣西二水至驛合流而北是夜泊舟于驛前
二十一日早行未未至石期驛驛隸永寧府東安縣湖廣地方界分于此南至柳浦驛以往隸廣西
二十二日丑至柳浦驛驛隸廣西桂林府全州驛西行四十餘里有黃沙市河設浮橋連橫于水上司橋有判官倉使老人是日未時至山角驛驛隸全州
二十三日早至城南驛驛隸全州是日申末至白雲驛驛隸桂林府興安縣縣去驛半里許驛之南北設閘三十六所驛以北閘十水流而北驛以南閘二十六水流而南每處設軍二人守之船過則放閘
二十四日五更至大龍驛是日未初至東江驛館于紫極宮報名典儀所
二十五日早　見免禮
閏七月初五日報名典儀所
初六日早　辭免禮是日午後遂行至南亭驛驛至臨桂七十里隸臨桂縣驛之前有榕樹一本九枝其根盤錯延袤甚遠其陰婆娑殆有頃餘人云自宋有之近五百年餘
初七日丑時至古祚驛驛隸陽朔縣遠有一百二十里午後至昭潭驛驛隸平樂縣遠一百里有平樂府治千戶所治在焉申時至廣運驛驛隸平樂縣遠一百里是日戌時至昭平驛程一百二十里隸平樂縣
初八日卯時至龍門驛程二百四十里隸平樂縣午時至龍江驛程六十里申時至府門驛驛隸蒼梧縣梧州府治千戶所治在焉驛之程一百二十里
初九日巳時抵藤江驛驛隸藤縣縣之令有曰周頤者聞有政聲驛之程百一十里是日戌時至黃丹驛驛隸藤縣程百二十里
初十日午時至烏江驛驛隸平南縣縣治去驛不遠程百二十里
十一日巳時至府門驛驛隸桂平縣潯州府衛治在焉程百八十里此驛西有山曰西山去縣四十里林崖深惡人所罕到猺獞居多每與大通峽獞人合力剽掠居民受害甚可惡也至暮發舟
十二日戌時至東津驛驛隸貴縣程八十里
十三日卯時至懷津驛程百六十里隸貴縣有縣治千戶所在焉
十四日辰時至香江驛驛隸貴縣程八十里申時至烏蠻驛驛隸橫州程八十里香江之來烏蠻灘水險惡有十里餘遡舟頗難名曰烏蠻灘
十五日辰時至州門驛驛隸橫州州治與馴象衛在焉程百八十里是日午後開船
十六日午後至火烟驛驛隸橫州程八十里驛之北十餘步許有灘曰雷霹水甚險遠舟人每先繫纜于岸之樹然後沿纜而進巳復觧纜而去繼者復如之人勞事滯計無所出特命驛與永淳縣置大纜系之便于舟人是日戌時至永淳驛驛隸永淳縣程百八十里
十七日酉時至黃范驛驛隸宣化縣程八十里
十八日午時至建武驛驛在南寧府城之南有衛治在焉程百二十里住一日半
十九日戌時發舟翼日辰時之左右江水合流處
二十一日午時至凌山驛驛隸宣化縣程四百里有奇
二十二日午時至大盧由旱路行夜亦行
二十三日早至太平府館于千戶所與大理陳公給事馮公僉事杜公同事務共炊爨
九月初三日早先來龍州整理事務行約二十里有老軍王英追報馮給事軍前回還就復回太平
初六日早起馬來龍州夜暫駐于蹬勒驛尋即夜行達旦至龍州館于頭目王二之空閣
十月初五日軍前令隨前進議留黎主事杜僉事理龍州糧運事愚與大理公給事公遂行先之馱海度糧運之難不可離去復於軍前白准仍留領督館于憑祥縣廳事事頓有緒遂復往軍前
二十一日早起馬前進是日午末至坡壘關宿于都督韓公之營
二十二日早行午過丘溫堡暮宿于丘溫南二十里王都司行營
二十三日早行午過隘留關此關賊之塹壘尚在其險異于他隘暮至鷄靈堡
二十六日早行暮至隘龐關宿于陳都司營
二十七日早行晚至芹站堡宿于張都司營
十一月初九日起馬至昌江小堡宿
初十日午至市橋堡
十一日早行於呂都督營宿
十四日早至大營白議事畢
十八日復回暮宿于野
十九日至市橋堡宿
二十日晚至昌江堡宿
二十一日至芹站
二十三日至鷄靈堡宿
二十四日晚至丘溫宿
二十七日起至坡壘宿
二十八日至憑祥縣仍治所事
廣信府同知鄒潘校正
推官方重校正
上饒縣學教諭余學申對讀
湖州府後學吳仕旦覆訂

        </div>
      </div>
    </div>
  </div>
</div>
<!--update:2025-08-30 10:01:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>