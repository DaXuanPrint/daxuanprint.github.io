<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="叙·宁都魏禧,叙·南昌彭士望,总叙一,总叙二,总叙三,凡例·二十六则,目次,历代州域形势纪要序,卷一　历代州域形势一,卷二　历代州域形势二,卷三　历代州域形势三,卷四　历代州域形势四,卷五　历代州域形势五,卷六　历代州域形势六,卷七　历代州域形势七,卷八　历代州域形势八,卷九　历代州域形势九,北直方舆纪要序,卷十　北直一,卷十一　北直二,卷十二　北直三,卷十三　北直四,卷十四　北直五,卷十五　北直六,卷十六　北直七,卷十七　北直八,卷十八　北直九,南直方舆纪要序,卷十九　南直一,卷二十　南直二,卷二十一　">
<meta name="description" content="全国总志。清顾祖禹(1631—1692)撰。一百三十卷。祖禹字景范,自号宛溪子,人称宛溪先生,江苏无锡廊下人。聪敏好学,尤功地理。受父嘱考历代著述,。“掇拾遗言,网罗旧典,发舒志意”。至二十九岁(1659)以复明意愿始撰是书,前后历经三十余年,凡二百八十余万字。按明末行政区划叙述历史地理沿革,详记史实。舆地要览图36画,沿革表35份。顾氏在编著此书时,“以史为主,以志证之”,采正史、地志,旁及野史,参以山川考察。该书综记“山川险易,古今用兵战守攻取之宜,兴亡成败得失之迹”,具有浓厚的历史军事地理学特色,其">
<title>读史方舆纪要_顾祖禹_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">读史方舆纪要</span> <br/>
          作者： <span class="inputVal" id="bkauthor">顾祖禹</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,完结</span> <br/>
          字数： <span class="inputVal" id="bknum">[book_length]2704922</span> <br/>
          说明： <span class="inputVal" id="bkdec">全国总志。清顾祖禹(1631—1692)撰。一百三十卷。祖禹字景范,自号宛溪子,人称宛溪先生,江苏无锡廊下人。聪敏好学,尤功地理。受父嘱考历代著述, “掇拾遗言,网罗旧典,发舒志意”。至二十九岁(1659)以复明意愿始撰是书,前后历经三十余年,凡二百八十余万字。按明末行政区划叙述历史地理沿革,详记史实。舆地要览图36画,沿革表35份。顾氏在编著此书时,“以史为主,以志证之”,采正史、地志,旁及野史,参以山川考察。该书综记“山川险易,古今用兵战守攻取之宜,兴亡成败得失之迹”,具有浓厚的历史军事地理学特色,其核心在于阐明地理形势在军事上的战略价值。</span> <br/>
          封面： <span class="inputVal" id="bkimg">Z_11639.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]读史方舆纪要
[book_author]顾祖禹
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,完结
[book_length]2704922
[book_dec]全国总志。清顾祖禹(1631—1692)撰。一百三十卷。祖禹字景范,自号宛溪子,人称宛溪先生,江苏无锡廊下人。聪敏好学,尤功地理。受父嘱考历代著述, “掇拾遗言,网罗旧典,发舒志意”。至二十九岁(1659)以复明意愿始撰是书,前后历经三十余年,凡二百八十余万字。按明末行政区划叙述历史地理沿革,详记史实。舆地要览图36画,沿革表35份。顾氏在编著此书时,“以史为主,以志证之”,采正史、地志,旁及野史,参以山川考察。该书综记“山川险易,古今用兵战守攻取之宜,兴亡成败得失之迹”,具有浓厚的历史军事地理学特色,其核心在于阐明地理形势在军事上的战略价值。
[book_img]Z_11639.jpg


[book_title]叙·宁都魏禧
《读史方舆纪要》一百三十卷，常熟顾祖禹所撰述也。其书言山川险易，古今用兵战守攻取之宜，兴亡成败得失之迹所可见，而景物游览之胜不录焉。《历代州域形势》凡九卷，《南北直隶十三省》凡一百十四卷，《山川源委》凡六卷，《天文分野》一卷。《职方》《广舆》诸书，袭讹踵谬，名实乖错，悉据正史考订，以折衷之。祖禹沈敏有大略，为人奇贫而廉介，宽厚朴挚，不求名于时，与宁都魏禧为兄弟交。禧既笃服其书，祖禹因请为之叙。禧愀然而叹曰：有是哉！此数千百年所绝无而仅有之书也。惟禧学不足贯穿诸史，足迹不及天下五分之一，顾何足推明祖禹意？然窃尝得举其论之最伟且笃者，以示子弟。盖其大者有二：一以为天下之形势，视乎建都。故边与腹无定所，有在此为要害而彼为散地，此为散地彼为要害者。一以为有根本之地，有起事之地。立本者必审天下之势，而起事者不择地。呜呼！古今豪杰，暴起草昧，往往迫而应天人之会，初未尝迁地而谋形胜也。用其地之人，因其地之势，以驱策天下，而天下无以难之。盖其故可思矣。失其术，则据十二百二之雄而可以亡，得其术，则虽迫狭瘠弱，而无不可批导，以中天下之要。祖禹贯穿诸史，出以己所独见，其深思远识，有在于言语文字之外，非方舆可得纪者。呜呼！非其人，谁与知之？此则禧所欲为祖禹叙而不复辞让者也。北平韩子孺时从余案上见此书，瞪目视余曰：“何哉？吾不敢他论。吾侨家云南，出入黔蜀间者二十余年，颇能知其山川、道里。顾先生闭户宛溪，足不出吴会，而所论攻守奇正荒僻幽仄之地，一一如目见而足履之者，岂不异哉？”禧于是并识之。

[book_title]叙·南昌彭士望
读古今上下数千百年之书，以自成一书，兼括数千百年之上，使数千百年下之人不能不读。此其志，岂文人经生之所能及者哉？而成是书者，则有数难：识难朗而精，资难敏而决，断制严而难确，心胸阔而难细，此难之在己者也；其待资于外者，博考难于书，明辩难于友，取给繁费难于财，游涉方域难于遍，为尤难焉。夫使其书为悬解冥悟，综合事理，殚一夫之精力，虽极穷困无聊时，犹或可以坐致。古之人有能之者矣。惟撰述方舆之书，则高山大川之寥阔，渎壑丘陵之琐细，古今名号之建置不一，崩筑疏凿之因创损益各异，或侨设而名存，或陵谷变迁而实没，舟车之所不通，人力之所罕至，容并有之。而是人则踽踽穷饿妻子之不惜，独身闭一室之中，心周行大地九万里之内外，别白真伪，如视掌中，手画口宣，立为判决，召东西南北海之人，质之而无疑，聚魁奇雄杰闳深敏异之士，辩之而不穷，据之而有用。此其人之资赋。盖乔岳翕河之所降生，使之续禹书之遗，以诏告于天下万世，为开辟之所仅见。望行年七十，得此一士，数常熟顾祖禹之为《方舆纪要》是矣。祖禹之创是书也，年三十九，秉厥考之遗言，及先祖所为之地志、九边之图说，僻处宛溪，不交州府，间藉资于馆；游历所至，惟有借书，随即钞纂，睹记所及，更获新胜，即改窜增益之。虽十易草所不惮，经二十年，始成是书。自为《历代州域形势》通论至《天文分野》，共百三十卷，可六千页。祖禹尝语望曰：“历代之书，世远言湮，难穷其蕴，惟览者能自得其指归。禹之为是书也，以史为主，以志证之；形势为主，以理通之；河渠沟洫，足备式遏；关隘尤重，则增入之；朝贡四夷诸蛮，严别内外；风土嗜好，则详载之；山川设险，所以守国；游观诗赋，何与人事，则汰去之。此书之立体者也。其采用之书，自二十一史地志而下，凡百十种，具见于《发凡》。”是其志之超迈，用力之专勤，而成书之浩博，亦既无复加矣。乃其意中绝不自矜喜，若身未尝与其事，望故尤笃服祖禹之人。其胆似韩稚圭，而先几旁瞩，不敢置胜负于度外；智似李长源，而愿学邹鲁，不好神仙；德量似娄师德，含弘光大，唾面自干，而人卒不能唾其面；清操似卢怀慎，吐纳万有，而不为无口匏；宽静似谢安石，绝意声色，不事矫情；奇才博学似王景略，虽去桓温，必不为苻坚所用。祖禹之人如是。望盖观摩朝夕，阴察其人而得之。惟有其人，而后可用其书，有其书，而益知其人之用大。宁都魏禧已备言其书之用，望第述其书与人之本末如是。天下后世，当共见之矣。

[book_title]总叙一
昔在神禹克平洪水之灾，作为《禹贡》，孔子删书，列于六经。其并传者，又有《山海经》，其词迂诞。太史公曰：“言山川者，断自《禹贡》”，允矣。自禹以神圣平成天下，传之子孙，其支庶列为侯伯。其在《商颂》曰：“韦顾既伐。”说《诗》者曰：“顾亦桀党也。”呜呼！桀之暴虐，天下皆知弃之。顾为同姓国，葛ぱ相庇，宗社无陨，义也。汤欲倾夏，则不得不先剪顾，顾亡而夏随之矣。然则顾非党于桀也。后有弃其宗祀，献符瑞于仇雠之庭者，是则顾之罪人也已。自汤伐顾，而顾遂微于商周之世。及汉兴，始得姓于江淮之南，盖少康封少子于会稽，以奉禹祀。至春秋时，越子允常而始大，〔其〕子勾践遂以其国霸，灭吴而有其地，通盟于上国，又数传为楚所灭，子孙窜处于江南，各保城邑，自为君长。而海阳侯以灭秦诛项功，分符汉室，五传侯绝。侯之子孙，皆以顾为姓，保氏族于江南。及吴丞相雍以功名显，累传以降，皆有功德文章，载在史册。至黄门侍郎野王，则以著述显于梁陈之际，所著书数百卷，而舆地志尤见重于世，至今学者犹宗师而俎豆之。由隋唐以迄两宋，子孙代有名人。而征君原九于宋端平元年，由临安避地梁溪，耕读于宛溪之上，子孙奉遗命，历元世皆隐居不仕。明成化中，征侍郎允敬，始官于朝。曾孙光禄丞大栋，当嘉靖间，好谈边徼利病，跃马游塞上，与大司马灵宝许公论善，撰次《九边图说》，梓行于世。子奉训大夫文耀，万历中，以光禄大官正奉使九边，还对，条奏甚悉，天子称善。文耀生郡诸生龙章，早卒。龙章生柔谦，九岁而孤，好读书，补邑弟子员，深慨科举之学，不足裨益当世，慨然欲举一朝之典故，讨论成书。年及强仕，而遘流寇之变，遂遁入山，焚笔瘗砚，率子祖禹躬耕于虞山之野。久之益穷困，愤懑无聊，得奇疾，将卒，呼小子命之曰：“吾家自两汉以来，称为吴中文献，先代所著述，小子可考而知也。士君子遭时不幸，无可表见于世，亦惟有掇拾遗言，网罗旧典，发舒志意，昭示来兹耳。尝怪我《明一统志》，先达推为善本，然于古今战守攻取之要，类皆不详；于山川条列，又复割裂失伦，源流不备。夫以一代之全力，聚诸名臣为之讨论，而所存仅仅若此，何怪今之学者，语以封疆形势，惘惘莫知。一旦出而从政，举关河天险，委而去之，曾不若藩篱之限、门庭之阻哉？先光禄在世庙时，傍徨京邑，岌岌乎有肩背之虑，图论九边，以风示谋国者。先奉训当神庙中，四方无虞，以边备渐弛，伏戎可虑，先事而忧，卒中忌讳，仕不获振。先文学请缨有志，揽辔无年。及余之身，而四海陆沈，九州腾沸，仅获保首领，具衣冠，以从祖父于地下耳。嗟乎！园陵宫阙，城郭山河，俨然在望，而十五国之幅员，三百年之图籍，泯焉沦没，文献莫征，能无悼叹乎？予死，汝其志之矣！”小子匍伏呜咽而对曰：“小子虽不敏，敢放弃今日之所闻？”卒一年，而祖禹以疾废。又三年，疾愈。不揣愚陋，思欲远追《禹贡》《职方》之纪，近考春秋历代之文，旁及裨官野乘之说，参订百家之志，续成昭代之书，垂之后世，俾览者有所考镜。而贫贱忧戚，杂乱其中。上之，不能涉江逾河，登五岳，浮沅湘，探禹穴，穷天下之形势；次之，不能访求故老，参稽博识，因以尽知天下险易厄塞之处；下之，不能备图志，列史乘，不出户而周知山川城郭里道之详。惟是守残抱缺，寤叹穷庐，吮笔含毫，消磨岁月，庶几无负先人提命之意。若以语于著作之林，余小子夫何敢？

[book_title]总叙二
客谓顾子曰：“子所著《方舆纪要》一书，集百代之成言，考诸家之绪论，穷年累月，不休。至于舟车所经，亦必览城郭，按山川，稽里道，问关津，以及商旅之子，征戍之夫，或与从容谈论，考核异同。子于是书，可谓好之勤，思之笃矣。后有起者，考求险要，辩别攻守，远而周知天下之故，近而都邑之间，非子之书，何所适从焉？”余曰：“否否不然。古人有言，尺有所短，寸有所长，明于匠石之任者，或昧于雕镂之细。予也未尝溯江河，登恒岱，南穷岭海，北上燕冀。间有涉历，或拘于往返之程，或困于羁旅之次。不获放旷优游，博观广询，间尝按之图画，索之典籍，亦举一而废百耳。又或了了于胸中，而身至其地，反若焉。所谓所见异辞，所闻异辞，所传闻又异辞者，不可胜数也。余之书其足据乎？且孙子有言：不知山林险阻沮泽之形者，不能行军，不用乡导者，不能得地利。夫论兵之妙，莫如孙子；而论地利之妙，亦莫如孙子。使信余之书，而不取信于乡导，譬之掩耳而求闻，闭目而求见，所误必多矣。且夫地利亦何常之有哉？函关、剑阁，天下之险也。秦人用函关，却六国而有余。迨其末也，拒群盗而不足。诸葛武侯出剑阁，震秦陇，规三辅。刘禅有剑阁，而成都不能保也。故金城汤池，不得其人以守之，曾不及培之丘、泛滥之水；得其人，即枯木朽株，皆可以为敌难。是故九折之阪、羊肠之径，不在邛崃之道、太行之山；无景之溪、千寻之壑，不在岷江之峡、洞庭之津。及肩之墙，有时百仞之城不能过也；渐车之浍，有时天堑之险不能及也。知求地利于崇山深谷、名城大都，而不知地利即在指掌之际，乌足与言地利哉？善乎孙子之言曰：我不欲战，虽画地而守之，敌不能与我战；我欲战，敌虽高垒深沟，不得不与我战。然则变化无穷者，地利也。地利之微，图不能载，论不能详，而变化于神明不测之心。所谓可以意会，不可以言传者乎。故曰：方圆奇偶，千秋不易也。伏羲以之画八卦，大禹以之演九畴。伍两卒旅，千秋不易也。武侯以之列八阵，李靖以之变六花。城郭山川，千秋不易也。起于西北者，可以并东南，而起于东南者，又未尝不可以并西北。故曰：不变之体，而为至变之用；一定之形，而为无定之准。阴阳无常位，寒暑无常时，险易无常处。知此义者，而后可与论方舆。使铢铢而度之，寸寸而比之，所失必多矣。吾尝考蒙古之用兵，奇变恍惚，其所出之道，皆师心独往，所向无前。故其武略，比往古为最高。彼岂尝求之于山海之图、里道之志哉？然则求地利于吾书，无乃犹是刻舟之见乎？吾虑举足动步，或将有碍焉者也。客其益广所闻，无过恃吾之书也已。”

[book_title]总叙三
或曰：“审如子言，则乡导之于地利，重矣。然则子之书，其可废乎？”曰：“何可废也？孙子言：不用乡导者，不能得地利。然不得吾书，亦不可以用乡导。夫南行之不可以北辕也，东泛之不可以西楫也，此易知也。西北多山，而未尝无沮洳之地；东南多水，而未尝无险仄之乡，此易知而不易知者也。且夫一指蔽前，则泰山不见；十步易辙，则日景不分，使其惘惘焉。左陷大泽而不知，前入深谷而不悟，乃欲执途之人，而求其为乡导，乡导其可恃乎哉？何也？乡导用之于临时者也，地利知之于平日者也。平日未尝于九州之形胜、四方之险易，一一辨其大纲，识其条贯，而欲取信于临时之乡导，安在不为敌所愚也？是故先知马陵之险，而后可以定入魏之谋；先知井陉之狭，而后可以决胜赵之计。不然，曹瞒之智，犹惕息于阳平；武侯之明，尚迟回于子午。乃谓求地利于临时，而不求地利于平日，岂通论哉？是故途有所必由，城有所必攻，此知之于平日者也。欲出此途，而不径出此途者，乃善于出此途者也；欲攻此城，而不即攻此城者，乃善于攻此城者也。此知之于平日，而不得不资于临时者也。攻则攻敌之所不能守，守则守敌之所不能攻。辨要害之处，审缓急之机，奇正断于胸中，死生变于掌上，因地利之所在，而为权衡焉。此固大将之任，而非可问之于乡导者也。凡吾所以用多用寡，用分用合，用实用虚之处，既已灼然知之，而后博求之于乡导，从其可信，缺其可疑，以善吾地利之用。岂徒寄耳目于仆夫云尔哉？此吾书所以必不可废也，且不独行军之一端也。天子内抚万国，外莅四夷，枝干强弱之分，边腹重轻之势，不可以不知也。宰相佐天子以经邦，凡边方利病之处，兵戎措置之宜，皆不可以不知也。百司庶府，为天子综理民物，则财赋之所出，军国之所资，皆不可以不知也。监司守令，受天子民社之寄，则疆域之盘错，山泽之薮慝，与夫耕桑水泉之利，民情风俗之理，皆不可以不知也。四民行役往来，凡水陆之所经，险夷趋避之实，皆不可以不知也。世乱则由此而佐折冲、锄强暴，时平则以此而经邦国、理人民，皆将于吾书有取焉耳。”“然则孙子之说，固未当乎？”曰：“非也。孙子之言，固以地利者，行军之本；而乡导者，地利之助也。先知地利，而后可以行军；以地利行军，而复取资于乡导，夫然后可以动无不胜。凡吾所以为此书者，亦重望夫世之先知之也。不先知之，而以惘然无所适从者，任天下之事，举宗庙社稷之重，一旦束手而畀之他人，此先君子所为愤痛呼号，扼腕以至于死也。予小子既已奉遗命采旧闻，旁搜记载，规之正史，稍成一家之言，合为一十八部，分为百三十卷，藏之家塾，以俟来者。”

[book_title]凡例·二十六则
天下之形势，视乎山川；山川之络，关乎都邑。然不考古今，无以见因革之变；不综源委，无以识形势之全。是书首以列代州域形势，先考镜也；次之以北直、南直，尊王畿也；次以山东、山西，为京室之夹辅也；次以河南、陕西，重形胜也；次之以四川、湖广，急上游也；次以江西、浙江，东南财赋所聚也；次以福建、广东、广西、云南、贵州，自北而南，声教所为远暨也；又次以川渎异同，昭九州之脉络也；终之以分野，庶几俯察仰观之义与！
地道静而有恒，故曰方；博而职载，故曰舆。然其高下险夷、刚柔燥湿之繁变，不胜书也；人事之废兴损益、圮筑穿塞之不齐，不胜书也。名号屡更，新旧错出，事会滋多，昨无今有，故详不胜详者，莫过于方舆。是书以古今之方舆，衷之于史，即以古今之名，质之于方舆。史其方舆之乡导乎？方舆其史之图籍乎？苟无当于史，史之所载不尽合于方舆者，不敢滥登也。故曰《读史方舆纪要》。
天地位而山川奠，山川奠而州域分，形势出于其间矣。是书以一代之方舆，发四千余年之形势，治乱兴亡，于此判焉。其间大经大猷，创守之规，再造之绩，孰合孰分，谁强谁弱，帝王卿相之谟谋，奸雄权术之拟议，以迄师儒韦布之所论列，无不备载。或决于几先，或断于当局，或成于事后，皆可以拓心胸、益神智。《书》曰：与治同道，罔不兴；与乱同事，罔不亡。俯仰古今，亦可以深长思矣。
禹平水土，主名山川。《职方》辨州，惟表山薮川浸。司马迁作《史记》，昔人谓其能言山川条列，得《禹贡》之意，班、范诸家所不逮。唐太宗因山川形便，分天下为十道。《六典》所载，犁然可观。是书亦师其意。两京十三司之首，皆列疆域、名山、大川、重险，俾一方之形势，灿列在前；而后分端别绪，各归条理，亦以详前人之所略也。
王者体国经野，于是乎有城邑。城邑定而方位列焉，缓急分焉，于是乎有山薮川浸。山川布而相其阴阳，察其险易，于是乎有关梁阻厄，为城邑之卫。自古及今，经理方舆者，不能异也。是书于两京十三司各郡邑中，皆以此为次第，从同者则以例附焉，所以便于考索也。
城邑、山川、关隘之属，有特见者，如专言某城某山是也；有附见者，如言某山而附以某山，言某川而复及某水是也；有互见者，如言某山而旁及于某川某关，言某关而旁及于某城某山是也。
《地理志》始于班固，最为雅驯。刘昭《补后汉郡国》，参入古今地名，为功不少，所惜微有缪误耳。《晋志》仅存郛郭，《齐志》略标形似。沈约《州郡》，详而未精，魏收《地形》秽而不备。《隋志》兼及梁、陈、齐、周，裨益颇多，而经纬未尽。刘句《唐志》略于天宝以后，欧阳氏略于天宝以前，功过不相掩也。《五代史。薛志》，曾见数条，较《欧志》颇胜。《欧志》无乃过略，与《宋志》详略失伦。辽金二《志》，《金志》差胜。明初《元志》缺漏，又在《宋志》之下也。是书参考沿革，大约本之正史，而他书所见，亦节取焉。虽然，秦汉城邑，其不可见于今者，盖什之二三。六朝以降，废置纷更，其不可见于今者，乃什之四五也。隋唐以来，边荒蛮落，时有兴革，其不可考者，亦什之一二矣。
从来沿革，有竟不入是书者。王莽篡汉，尽易天下郡县名号；侯景陷台城，契丹入汴，皆妄有改易之类是也。若夫晋弃中原，南北淆乱，州郡县邑，纷纭侨置，河南有广陵、丹阳之名，江渚有晋阳、太原之号；又疆埸战争，得失屡变，荒左依附，有无顿岐，循名责实，大都湮废。余力为考订，其引据不诬，义类可据者，悉为采入。至传闻互异，史氏浮靡史臣撰述，往往地属前朝，而讳从当代。如《晋书》《隋书》，皆讳虎为武，讳渊为泉之类，或地名相同而方域绝异，地名本异而里道正同，千里毫厘，未尝敢忽也。
古人著述，类皆慎重。《左氏传》析实白羽，夷实城父，慎之也。杜氏《释传》，或但曰鲁地、齐地，或竟曰地阙，不敢强为之辞也。盖寡陋之过小，缪戾之罪大。近世言方舆者，依据失伦，是非莫主；或一事而彼此相悬，一说而前后互异；称名偶同，漫为附会，传习不察，竟昧繇来；欲矜博洽之名，转滋缪戾之罪。余不敢妄为附和也。
方舆之书，自经史而外，彬彬成家者，魏晋以降，代有其人余辑《方舆书目》凡二卷，约千有余家。然自唐以前，传者绝少。由唐以迄宋元，可见者亦不过数家耳。《括地志》序于唐太宗，称其度越前载，然在宋时，已不可多得宋《崇文目》云：《坤元录》一本，即《括地志》。按杜氏《通典》，《坤元》与《简地志》并列，则非一书也。括，唐大历中讳曰简。其闻于世者，有江融、郑虔及贾耽之书，亦不可复见也。余尝读《元和志》，善其敷陈时事，条列兵戎，然考古无乃太疏。《寰宇记》自谓远轶贾、李之上贾耽、李吉甫，而引据不经，指陈多误。《纪胜》山川稍备，求其攻守利害则已迂。《广记》考核有余，而于形势险夷，则未尽晰也。《胜览》以下，皆偏于词章之学，于民物远犹无当焉。国家著作之材，虽接踵而出，大都取裁于乐史、祝穆之间，求其越而上之者，盖鲜也。
近代《一统》、《寰宇》、《名胜》诸志及《十三司通志》，余皆得见之。其天下郡县志得见者，十未六七也。局田野，无从搜集，间有已得其书，而时会且忤，未及采录，旋复失之者。故虽耳目流传之书，而阙略正不能免。虽然，形势详而名胜略如录衡山，而不载七十二峰之号；志太湖，而不及百渎七十二之名之类，中国详而四裔略，亦有边陲详而中土反略者。览者当得其大意，毋遽以闻见浅陋斥之，则几矣。　　地利有错见于他条，而不载于郡邑之下者，有两说互异，而并存之者，疑以从疑也。
宋葛文康公曰：“记问之博，当如陶隐居，耻一事不知；记问之审，又当如谢安，不误一事。”世皆称胡氏注《通鉴》，见闻博而取舍精。然除口见于《水经注》，而误引蘧除水；万岁县见于《晋志》，而误改为延寿；他如永世未辨其在溧阳，定陵不知其近水。甚哉！著作之难也。要亦耳目偶遗，无关大故。余生而椎鲁，困穷失学，读书无多，自省多愧，偶有所见，误则正之，甚者削之，不敢妄为争辨，求胜于古人也。
高都、丹城，一城也，而误以为二。昭信、济阴、睢陵，一城也，而误以为三。云中、云州，胜州、东胜，夏州、灵夏，皆两地也，而误以为一。至于宛唐、死虎、虑、驴夷，字之讹也。居庸、翳翁，土军、吐京，声之变也。举一例余，类难悉数。每见近代诸志，一水一山，方位偶移，辄列为数处；千里百里，声称相似，则牵为一端。见闻日荒，义理日缪，安能与古人相上下乎？
六经而外，《左》《国》《史》《汉》，皆有诠释。古人散逸之书，见于古人援引者为多，是书悉为搜讨。至杜郑马三家之书，其言方舆，皆资采取，而杜氏尤长。王厚斋《玉海》一书，中所称引，类多精确。而《通释》一种，为功于《通鉴》甚巨，胡身之从而益畅其说，搜剔几无余蕴，余尤所服膺，故采辑尤备。　　水道迁流，最难辨晰。河渠沟洫，班、马仅纪大端，而余史或缺焉。其详为之辞者，惟郦氏《水经注》，而杜佑甚病其荒缪。盖河源纡远，尚依《史》《汉》旧文，而江、汉以南，又皆意为揣测，宜其未尽审也。若其掇拾遗闻，参稽往迹，良为考古之助。余尝谓郦氏之病，在立意修辞，因端起类，牵连附合，百曲千回，文采有余，本旨转晦。使其据事直书，从原竟委，恐未可多求也。后世河防水利之书，作者相继。至于晚近，记载尤多，浮杂相仍，鲜裨实用余所见河防、海防、江防、水利、泉河、筹海诸书，不下十余种，惟潘氏《河防》、张氏《三吴水利》两书，差有可采。《川渎》一书，略仿《水经》之文，仰追《禹贡》之义，务期明确，无取辞费。
名山支山，山之大端也。其间有特峙者焉，有并峙者焉，连峙叠峙者焉山主分而脉本同，其间或起或伏。有突然独起者，有判然并峙者，有连接千百里，虽异名而实一山，又或一山而中包数山，一山而上起数山，诡异不可名状。经川支流，水之大端也。其间有汇流者焉，分流者焉，并流绝流者焉水主合而源各异，其间或合或离。有数流而汇为一川者，一川而散为数川者；有两川势敌，既合而并流数里，仍分二川者；有水性劲弱不同，清浊互异，绝流各出，竟不相通者，诡异亦不可名状也。蔡氏曰：“山本同而末异，水本异而末同。”丘氏曰：“山体阳而用阴，用阴故静而能深。天下之幽奇险奥，莫过于山也。水体阴而用阳，用阳故动而多变。天下之纵横恣肆，莫甚于水也。”此可以语山川之性情矣。　　水之至浊者莫如河，故河最善决。北纪大川，漳水最浊。南条大川，汉水最浊。故漳、汉之水，亦多溃溢。水道既变，小而城郭关津，大而古今形势，皆为一易矣。余尝谓天至动，而言天者不可不守其常；地至静，而言地者不可不通其变。此亦一验也。
管子曰：“不知地利者，不能行军。”孙子曰：“地形者，兵之助。”晁错曰：“用兵临战，合刃之急者三，一曰得地形。”何承天曰：“山陵水泉，地阵也。盖地利之于兵，如养生者必藉于饮食，远行者必资于舟车也。《孙子》十三篇，大都推明地利，不特九攻九地之文而已。”李吉甫序《元和志》曰：“今言地利者，凡数十家。尚古远者，或搜古而略今；采谣俗者，或传疑而失实。至于丘壤山川、攻守利害，皆略而不书。此微臣所以精研，圣后所宜周览也自宋《寰宇记》以后，凡兵戎战守之事，皆略而不书。岂欲公之天下，如汉人所云，《史记》载山川险易远近，不当在诸侯王者乎。”　　正方位，辨里道，二者方舆之眉目也。而或则略之，尝谓言东，则东南、东北皆可谓之东。审求之，则方同而里道参差，里同而山川回互。图绘可凭也，而未可凭；记载可信也，而未可信。惟神明其中者，始能通其意耳。若并方隅里道而去之，与面墙何异乎？　　前代之史易读，近代之史难读。司马公作《通鉴》，于《史》《汉》《三国》，采取最多，晋宋而降，则旁稽博考，参取成书。其正史所存，什或未能三四也。十七史以后，宋元二史，最为芜缪。《通鉴》续编，引蔓延流，开卷欲卧。《续纲目》因袭义例，稍成体裁，然而疏漏不少矣。近时史学益荒，方舆一家，尤非所属意。余尝谓五代以前，尚可据史以绳志；五代以后，又当据志以律史。盖志犹凭实，而史全蹈虚也。是书于宋元诸史，不能尽存，而近时闻见，尤用阙如。盖不欲以可据之方舆，乱以无稽之记载也。
储氏曰：“知古非难，知今为难。夫古不参之以今，则古实难用；今不考之于古，则今且安恃？”自世庙以来，黄河决塞，朝暮不常，边塞震惊，出入无候，至于倭夷突犯，流毒纵横；盗贼乘衅，播恶未已。其间城堡之覆败，亭障之消亡，村落之涂炭，留心民社者，不忍委于不知也。知之亦必考前人之方略，审从来之要害，因时而发，择利而行，弭灾消患，不虞无术耳。然则真能知古而知今，正不难矣。
编户多寡不同，大约以嘉、隆间为断。水陆道里远近不同，大约以水道为主。其后先迂直之数，可折衷而得之也。
九边厄口，盘互纡回；西南洞寨，纷岐错杂。累举难详，烦称未尽。苟非事实可稽，图籍可据者，无庸漫列其名，徒眩耳目为也。
说者曰：风后受图，九州始布，此舆图之始也。山海有经，为篇十三，此地志之始也。《周礼》大司徒而下，职方、司书、司险之官，俱以地图周知险阻，辨正名物。战国时，苏秦、甘茂之徒，皆据图而言天下险易。萧何入关，先收图籍。邓禹、马援，亦以此事光武成功名。儒者自郑玄、孔安国而下，皆得见图籍，验周汉山川。盖图以察其象，书以昭其数，左图右书，真学者事也。余初事方舆，即采集诸家图说，手为摸写旧藏朱思本画方图及罗洪先《广舆图》，寻得宋人《南北对境图》及近时长江、海防及九边图，凡数种，既成，病其疏略，乃殚力于书。苏氏曰：“图者，所以辅书之成也。书以立图之根柢，图以显书之脉络。以图从书，图举其要可也，不患其略也。”
太祖初有天下，即编列天下地理形势为书，藏之太府；既又诏天下各献图籍，以求山川险易之实。英庙时，诏大臣撰《一统志》，所成乃仅如此。惜当时争其事者，不诏之以祖训，而遽格于陈循之讠皮说也。倘有任修明之责者，明示体裁，使郡邑各上图志，正封域，稽里道，验山川城池关塞之大，邮亭烽堠之细，无不具载，而古今政事贡赋风俗，以次详焉。散而为百国之车书，合而为一朝之典故，此亦度越古今之一端与。
方舆所该，郡邑、河渠、食货、屯田、马政、盐铁、职贡、分野之属是也。《禹贡》记九州，亦叙田赋、贡物、贡道及岛夷、西戎。《职方》则兼详人民、六畜、土宜、地利。《唐六典》亦载贡赋、外夷。余初撰次《历代盐铁》《马政》《职贡》及《分野》，共四种，寻皆散轶，惟《分野》仅存。病侵事扰，未遑补缀，其大略仅错见于篇中，以俟他时之审定，要未敢自信为已成之书也。

[book_title]目次
○卷一
历代州域形势一唐虞三代春秋战国秦
○卷二　　历代州域形势二两汉三国
○卷三
历代州域形势三晋十六国附　　○卷四
历代州域形势四南北朝隋
○卷五
历代州域形势五唐上
○卷六　　历代州域形势六唐下五代九国附
○卷七
历代州域形势七宋上夏附
○卷八　　历代州域形势八宋下辽金元附
○卷九
历代州域形势九明
○卷十
北直一封域山川险要　　○卷十一
北直二顺天府
○卷十二
北直三保定府　　○卷十三
北直四河间府
○卷十四
北直五真定府
○卷十五
北直六顺德府广平府
○卷十六
北直七大名府　　○卷十七　　北直八永平府保安府延庆州
○卷十八
北直九万全行都司开平、大宁二卫及诸裔附
○卷十九　　南直一封域山川险要
○卷二十　　南直二应天府
○卷二十一
南直三凤阳府
○卷二十二
南直四淮安府　　○卷二十三
南直五扬州府
○卷二十四
南直六苏州府松江府
○卷二十五
南直七常州府镇江府
○卷二十六
南直八庐州府安庆府
○卷二十七
南直九太平府池州府
○卷二十八
南直十宁国府徽州府　　○卷二十九　　南直十一徐州滁州和州广德州
○卷三十
山东一封域山川险要
○卷三十一
山东二济南府
○卷三十二
山东三兖州府　　○卷三十三
山东四兖州府下
○卷三十四
山东五东昌府
○卷三十五
山东六青州府
○卷三十六
山东七莱州府登州府
○卷三十七
山东八辽东行都司
○卷三十八
山东九朝鲜等裔附　　○卷三十九
山西一封域山川险要　　○卷四十　　山西二太原府
○卷四十一
山西三平阳府
○卷四十二
山西四汾州府潞安府
○卷四十三
山西五泽州沁州辽州
○卷四十四
山西六大同府
○卷四十五
山西七蒙古等裔附
○卷四十六
河南一封域山川险要
○卷四十七　　河南二开封府
○卷四十八
河南三河南府　　○卷四十九
河南四怀庆府卫辉府彰德府
○卷五十　　河南五归德府汝宁府
○卷五十一　　河南六南阳府汝州
○卷五十二
陕西一封域山川险要　　○卷五十三　　陕西二西安府
○卷五十四　　陕西三西安府下　　○卷五十五
陕西四凤翔府　　○卷五十六
陕西五汉中府
○卷五十七
陕西六延安府庆阳府
○卷五十八
陕西七平凉府
○卷五十九
陕西八巩昌府
○卷六十
陕西九临洮府河、洮、岷三卫
○卷六十一
陕西十榆林镇
○卷六十二
陕西十一宁夏镇
○卷六十三
陕西十二陕西行都指挥使司
○卷六十四
陕西十三陕西行都指挥使司下
○卷六十五　　陕西十四哈密等裔附
○卷六十六
四川一封域山川险要　　○卷六十七
四川二成都府
○卷六十八　　四川三保宁府顺庆府　　○卷六十九
四川四夔州府重庆府
○卷七十
四川五遵义府叙州府
○卷七十一
四川六潼川州眉州邛州　　○卷七十二
四川七嘉定州泸州雅州
○卷七十三
四川八龙安府马湖府镇雄等各羁縻府司卫所附
○卷七十四
四川九建昌行都司番戎附
○卷七十五
湖广一封域山川险要
○卷七十六
湖广二武昌府汉阳府黄州府
○卷七十七　　湖广三承天府德安府岳州府
○卷七十八
湖广四荆州府
○卷七十九　　湖广五襄阳府郧阳府
○卷八十
湖广六长沙府常德府衡州府
○卷八十一
湖广七永州府宝庆府辰州府　　○卷八十二　　湖广八郴州靖州施州等羁縻卫司附
○卷八十三
江西一封域山川险要
○卷八十四
江西二南昌府瑞州府南康附
○卷八十五
江西三九江府饶州府广信府
○卷八十六　　江西四建昌府抚州府
○卷八十七
江西五吉安府临江府袁州府
○卷八十八　　江西六赣州府南安府
○卷八十九
浙江一封域山川险要
○卷九十　　浙江二杭州府严州府
○卷九十一
浙江三嘉兴府湖州府
○卷九十二
浙江四绍兴府宁波府台州府
○卷九十三
浙江五金华府衢州府　　○卷九十四
浙江六处州府温州府
○卷九十五
福建一封域山川险要
○卷九十六
福建二福州府兴化府福宁州
○卷九十七
福建三建宁府延平府　　○卷九十八
福建四汀州府邵武府
○卷九十九　　福建五泉州府漳州府
○卷一百　　广东一封域山川险要
○卷一百一　　广东二广州府肇庆府罗定府　　○卷一百二
广东三韶州府南雄府
○卷一百三
广东四惠州府潮州府
○卷一百四
广东五高州府雷州府廉州府
○卷一百五
广东六琼州府
○卷一百六
广西一封域山川险要　　○卷一百七
广西二桂林府平乐府　　○卷一百八
广西三梧州府浔州府
○卷一百九
广西四柳州府庆远府　　○卷一百十
广西五南宁府太平府
○卷一百十一
广西六思恩军民府镇安府思明府田州泗城等羁縻州县及长官司附
○卷一百十二
广西七安南等裔附
○卷一百十三　　云南一封域山川险要　　○卷一百十四
云南二云南府曲靖军民府寻甸府
○卷一百十五
云南三临安府江府广西府广南府元江军民府　　○卷一百十六
云南四楚雄府姚安军民府武定府景东府镇沅府
○卷一百十七
云南五大理府鹤庆军民府丽江军民府永宁府北胜州澜沧卫附
○卷一百十八
云南六永昌军民府蒙化府顺宁府云州
○卷一百十九
云南七车里等各羁縻土司附
○卷一百二十
贵州一封域山川险要
○卷一百二十一
贵州二贵阳军民府安顺军民府都匀府平越军民府黎平府各卫所附
○卷一百二十二
贵州三思南府思州府镇远府铜仁府石阡府各卫附　　○卷一百二十三
贵州四龙里军民等卫　　○卷一百二十四
川渎一《禹贡》山川　　○卷一百二十五
川渎二大河上　　○卷一百二十六
川渎三大河下
○卷一百二十七　　川渎四淮水汉水
○卷一百二十八　　川渎五大江盘江
○卷一百二十九
川渎六漕河海道
○卷一百三十　　分野

[book_title]历代州域形势纪要序
天下不能有治而无乱也。繇乱而之治，则州域奠定，而形势操于一人。繇治而之乱，则州域纷更，而形势散于天下。盖有都会焉，有藩服焉，有疆索焉，此州域也。而即一人之形势也，封域不可恃为强，城郭不可恃为固，山溪不可恃为险。一夫荷戈，群雄角逐，天下各有其形势，而州域于是乎不可问矣。有大力者出焉，提衡握机，取天下之形势，而独决于指掌之中，于以芟除僭伪，削平祸乱，而形势复定。呜呼！自生民以来，乱则必归于治也。其治也，必有所以致之者也。治则必趣于乱也。其乱也，亦必有所以致之者也。时代之因革，视乎州域；州域之乘除，关乎形势。州域之建置有定，而形势之变动无方，譬之奕焉：州域其画方之道也，形势其布子之法也；譬之治田者焉：州域其疆理之迹也，形势其垦辟之宜也。布子同而胜负不同，则存乎奕者之心手而已矣。垦辟同而获否不同，则存乎田者之材力而已矣。禹迹茫茫，其得失成败之故，不越于此也。览者盍亦知其大指焉。

[book_title]卷一　历代州域形势一
唐虞三代　春秋战国　秦
昔黄帝方制九州，列为万国《周公职录》：黄帝割地布九州。《汉志》：黄帝方制万里，画野分州。或曰：九州颛帝所建，帝喾受之《帝王世纪》：冀、兖、青、徐、扬、荆、豫、梁、雍九州，颛帝所建。《通典》亦云。尧遭洪水，天下分绝。舜摄帝位，命禹平水土，以冀、青地广，分冀东恒山之地为并州恒山，在直隶曲阳县西北百四十里。详直隶名山。舜之并州，今直隶之真定、保定、山西之太原、大同等府皆是，又东北医无闾之地为幽州医无闾山，在辽东广宁卫西五里。幽州，今直隶之顺天永平府及辽东广宁等卫以西北，皆是其境，又分青州东北辽东之地为营州辽东，地在辽水东也。辽水，在辽东都司城西百六十里。营州，今辽东定辽诸卫以北，又东至朝鲜之境。《书》曰肇十有二州，是也。
刘氏曰：舜分幽、并，内固王畿，外维疆索，包天下后世之虑也。○叶氏曰：《祭法》云共工氏霸九州，然则九州之名旧矣共工氏在黄帝以前。《春秋纬》云，人皇氏分九州。又邹衍、淮南所称九州，其辞甚诞。大抵九州者，古今之通谓也。
夏有天下，还为九州。《禹贡》所称，其较著矣。
【都邑考】夏都安邑安邑，今山西解州属县，其后帝相都帝丘帝丘，今北直开州西南三十里旧濮阳城是。少康中兴，复还安邑。又曰：昔伏羲都陈即今河南陈州，神农亦都陈，又营曲阜即今山东曲阜县。黄帝邑于涿鹿之阿涿鹿，《地理总要》云：即今涿州。《括地志》妫州怀戎县东南五十里有涿鹿山，城在山侧，黄帝所都也。涿州，今北直顺天府属州。唐妫州怀戎县，今为宣府镇怀来卫。少昊自穷桑登位穷桑，在曲阜北，后徙曲阜。颛帝自穷桑徙帝丘见上。帝喾都亳今河南偃师县。至尧始都平阳《世纪》尧始封唐县，后徙晋阳，今山西太原县。及为天子，都平阳，即今山西平阳府治临汾县。舜都蒲阪今山西蒲州。禹都安邑《世纪》鲧封崇伯，地在秦晋之间，或曰即陕西县。禹封夏伯，今河南禹州也。及受禅，都平阳，或云安邑，或又以为晋阳。尧舜禹之都，相去不过二百里，皆在冀州之内。
冀州今直隶、山西，及河南之彰德、卫辉、怀庆三府，及辽东之广宁诸卫，皆是。
孔氏曰：冀州，帝都也，三面距河河，大河也。自积石入中国，历《禹贡》雍、豫、冀、兖四州之域。冀州东西南三面皆距河。大河详川渎异同，下仿此。蔡氏曰：《禹贡》冀州，不言所至，盖王者无外之义。
济、河惟兖州济水，发源河南济源县王屋山，至山东利津县入海。详川渎异同。兖州，今山东东昌府及济南府北境、兖州府西境，又兼有北直大名府及河间府景、沧诸州境。
孔氏曰：兖州，东南据济，西北距河。
海、岱惟青州海，大海，今环绕青、登、莱三府之境。详见川渎异同，下仿此。岱，泰山，在山东泰安州北五里。详见山东名山。青州，今青、登、莱三府，以至济南府之西境。又辽东定、辽诸卫，亦《禹贡》青州地也。
孔氏曰：青州，东北据海，西南距岱。
海、岱及淮惟徐州海，在南直淮安府东北。淮水，出河南桐柏县桐柏山，至南直安东县东北入海。详见川渎异同。徐州，今山东兖州府及南直徐州，又凤阳府之宿州、泗州，淮安府之邳州、海州，皆是其地。
孔氏曰：徐州之域，东至海，北至岱，南及淮。
淮、海惟扬州海在古扬州东境。扬州，今南直、浙江、江西、福建皆是。
孔氏曰：扬州，北据淮，东南距海。荆及衡阳惟荆州荆山，在湖广南漳县西北八十里。衡山，在湖广衡山县西三十里。详见湖广名山衡山。荆州，今湖广州郡至四川遵义府及重庆府南境，又贵州思南、铜仁、思州、石阡等府及广西之全州、广东之连州，皆是其地。
孔氏曰：荆州，北据荆山，南及衡山之阳。荆、河惟豫州豫州，今河南州郡及湖广襄阳、郧阳府境，皆是其地。
孔氏曰：豫州，西南至荆山，北距河。华阳、黑水惟梁州华山，在陕西华阴县南十里。详陕西名山。黑水，或以为云南境之澜沧江。详川渎异同。梁州，今四川州郡及陕西汉中府境。
孔氏曰：梁州，东据华山之阳，西距黑水。
黑水、西河惟雍州黑水，今陕西肃州卫西北十五里有黑水河。在古雍州东曰西河者，主冀州而言也。雍州，今陕西州郡皆是。
孔氏曰：雍州，西据黑水，东距河。
郑氏曰：州县之设，有时而更；山川之形，千古不易。所以《禹贡》分州，必以山川定疆界。使兖州可移，而济、河之兖不能移；梁州可迁，而华阳、黑水之梁不能迁。是故《禹贡》为万世不易之书。○蔡氏曰：《禹贡》作于虞时，而系之夏书者，禹之王以是功，又即夏有天下以后之成制也。
殷商革命，《诗》称九有，因夏之制，无所变更。
【都邑考】契始封商今陕西商州，相土迁商丘今河南归德府附郭县，汤居亳《括地志》：宋州熟县西南三十五里南亳故城，汤所都也。又蒙城西北有亳城，为北亳。河南偃师为西亳，帝喾始居此。汤即位，自南亳徙都焉。故《书序》曰：从先王居也。今详见商丘之亳城，仲丁迁嚣《世纪》：今河南敖仓是也。《括地志》：今郑州荥泽县西南十七里故荥阳城是。详见河南荥阳县，河甲居相今河南彰德府西北五里有相城，祖乙圯于耿今山西河津县南十三里有耿城。《史记》：祖乙迁于邢。或以为今北直顺德府治邢台县。《索隐》曰：邢，即耿也，盘庚迁殷即西亳，武乙徙朝歌今北直县西七十里废卫县是。亦见河南淇县，所谓沬邦也。王氏曰：《尔雅》两河间曰冀，河南曰豫，济东曰徐，河西曰雍，汉南曰荆，江南曰扬，燕曰幽，济、河间曰兖，齐曰营。孙氏炎以为分《禹贡》之冀，而复舜之幽，又并青于徐，而复舜之营。殷之九州，灿然可考。陆氏佃亦云《禹贡》有青、徐、梁，而无并、幽、营。《尔雅》有徐、幽、营，而无青、梁、并。《职方》有青、幽、并，而无徐、梁、营。三代不同故也。然班氏志地理，以为殷因于夏，亡所变改。杜佑亦曰：殷汤受命，亦为九州，分统天下。《尔雅》之文，未可据为商制矣陈氏曰：商书言九有之师，《商颂》曰奄有九有，又曰式于九围；《王制》于商，亦曰九州千七百七十三国。商之九州，盖袭夏而已。孙炎以《尔雅》与《禹贡》《周礼》不同，故疑为商制，亦无明文言殷改夏也。
周既定鼎，亦曰九州，属职方氏。【都邑考】后稷始封邰今陕西武功县西南二十里故城是。、邰同，公刘徙邑于豳今陕西三水县西三十里有古豳城，太王迁于岐今陕西岐山县东北五十里岐山镇，是也。南有周原，改号曰周。王季宅程，亦曰郢今陕西咸阳县东二十里有安陵城，古程邑也。文王迁丰《通典》：今长安西北灵台乡丰水上，文王作邑于丰，即其地也。又今陕西县东有丰城，武王徙都镐《通典》：长安西北十八里昆明池北有镐陂。郑康成曰：丰邑在丰水西，镐京在丰水东，相去盖二十五里。《括地志》：周丰宫在县东二十五里，镐在雍州西南二十五里。未详孰是。成王营洛邑西曰王城，今河南府治西偏。东曰下都，在今河南府城东洛水北，西去王城三十余里，亦谓之成周。今详见河南府城，名曰东周。懿王徙犬丘今陕西兴平县东南十里槐里城是，平王避犬戎之难，东迁于洛，即洛邑也。
东南曰扬州。山会稽在浙江绍兴府城东南十三里。详见浙江名山，薮具区即太湖也，在南直苏州府城西南五十里，与常州府及浙江湖州府分界。详江南大川，川三江三江，一曰松江，自太湖分流，由苏州府吴江县长桥口，至嘉定县东南四十里吴淞口入海。一曰娄江，亦自太湖分流，经苏州府城东，至太仓州东南七十里刘家河口入海。一曰东江，亦自太湖分流，从吴江县东南入浙江嘉兴府境，至海盐县东北三十五里入海，今由南直松江府合松江入海。详南直大川三江，浸五湖五湖，孔氏曰：太湖东岸五湾也。水弥漫而滩浅者曰薮，洼下而钟水者曰浸。
正南曰荆州。山衡山衡山，见《禹贡》荆州，薮云梦在湖广德安府城南五十里，川江、汉江水，发源四川茂州西北之岷山，历梁、荆、扬三州之域，至南直海门县入海。汉水，发源陕西宁羌州东北之れ冢山，至湖广汉阳府城东北入大江。俱详川渎异同，浸颍、湛颍水，发源河南登封县阳乾山，至江南颍上县东南入淮。详河南大川。湛水，出河南汝州鱼齿山，经叶县北下流入汝。二水在《禹贡》为豫州域内。河南曰豫州。山华山华山，见《禹贡》梁州，薮圃田圃田泽，在河南中牟县西北七里，川荥、洛荥，或以为荥泽，误也。荥、氵通。郑氏曰：河出为氵。今之汴水是矣。洛水，出陕西商州南冢岭山，至河南巩县北入河。今俱详河南大川，浸波、溠波水，出河南鲁山县西北歇马岭，流入汝水。溠水，出湖广枣阳县东北黄山，流入水。
正东曰青州。山沂山沂山，在山东临朐县南百五十里。详山东名山，薮孟诸孟诸泽，在河南归德府东北，于《禹贡》为豫州境，川淮、泗淮水，见《禹贡》徐州。泗水，出山东泗水县陪尾山，至南直清河县南入淮。详见南直大川清河。二水，于《禹贡》皆徐州川也，浸沂、沭沂水，出山东临朐县沂山，至南直邳州南入泗水。沭水，亦出沂山，至南直安东县入淮水。
河东曰兖州。山岱山见《禹贡》青州，薮大野大野泽，在山东巨野县东五里，川河、[1111]河，见《禹贡》冀州。[1111]，见《禹贡》兖州，浸卢、潍卢水，《通典》曰：在济阳郡卢县。今山东长清县有废卢县，卢水湮废不可考。潍水，源出山东莒州西北箕屋山，至潍县北入海，于《禹贡》为青州川也。
正西曰雍州。山岳山吴岳山也，在陕西陇州南百四十里，薮弦蒲弦蒲薮，在陇州西四十里，川泾、泾水，出陕西平凉府西南开头山，至高陵县西南入渭。详陕西大川。水，出弦蒲薮，至州长武县合于泾水。亦详见大川泾水，浸渭、洛渭水，出陕西渭源县西南谷山，至华阴县北入于河。洛水，出陕西合水县北白于山，南流合漆沮水，至朝邑县南入渭水。此雍州之洛水也。俱详见陕西大川。
东北曰幽州。山医无闾医无闾山，见舜十二州，薮豯养豯养泽，在山东莱阳县东，于《禹贡》属青州境，川河、[1111]，浸、时水，出山东莱芜县东原山，至寿光县东北入于海，亦曰淄水。时水，出山东临淄县西，至博兴县合小清河入海。二水于《禹贡》皆在青州境。
河内曰冀州。山霍山霍山，在山西霍州东南三十里。详山西名山，薮扬纡《水经注》：大陆泽，一名扬纡薮。今在北直宁晋、隆平及巨鹿县境，川漳漳水有二：浊漳，出山西长子县西发鸠山；清漳，出山西乐平县西南少山，至河南临漳县西合焉。其下流复分为二：经流自北直献县，合滹沱河；支流自山东馆陶县，合于卫河，俱经北直静海县北小直沽入海。今详见北直大川，浸汾、潞汾水，出山西静乐县北管涔山，至荥河县西入大河。详见山西大川。潞水，阚る曰即浊漳水。今浊漳经潞安府城西南二十里，土人犹呼为潞水。《通典》潞水在密云县。今北直通州之白河，即潞水也。正北曰并州。山常山即恒山，见舜十二州，薮昭余祁昭余祁薮，在山西祁县东七里，川滹沱、呕夷滹沱水，出山西繁峙县东北泰戏山，至北直河间府静海县北小直沽入海。详北直大川。呕夷水，一名唐河，出山西灵丘县西北高是山，至北直安州北而合于易水，浸涞、易涞水，在北直涞水县北，一名拒马河，下流合于易水。易水，出易州西山，有三源，并导分流，东注合卫河及滹沱河以入于海。今详北直大川。魏收曰：《夏书·禹贡》，《周礼·职方》，中画九州，外薄四海，析其物土，书其疆域。此盖王者之规模也。○李氏曰：《禹贡》无幽、并，《职方》无梁、徐。盖周合梁、徐于雍、青，分冀野为幽、并。《考工记》言：天下之大势，两山之间，必有川焉；两川之间，必有涂焉。广谷大川，风俗之所以分。故推其高且大者先正之，然后九州可别。如大山定，而山之西为兖大山，谓泰山；大河定，而河之南为豫。此分画之要也。
陈氏曰：古者名山大川，皆天子使吏治之，而入其贡赋。是以九州川浸山薮，各在职方，不属诸侯之版。夫子作《春秋》，虎牢不系郑虎牢，今在河南汜水县西二里成皋关也。详见河南重险。《春秋》襄二年，仲孙蔑会诸侯之大夫于戚，遂城虎牢。所谓虎牢不系郑也，沙鹿不系晋沙鹿山，在直隶大名府城东四十五里。《春秋》僖十四年，书沙鹿崩，不言晋也，缘陵不系杞缘陵，在今山东诸城县东。《春秋》僖十四年，诸侯城缘陵。是时杞避淮夷，迁于缘陵也，楚丘不系卫楚丘，今北直滑县东六十里废卫南县。《春秋》僖二年，城楚丘。《传》曰：诸侯城楚丘而封卫也，盖别天子之守地也一云：《诗》不以圃田系郑，《春秋》不以沙鹿系晋。周季诸侯，始擅不分之利。齐干山海，晋守郇、瑕、桃林之塞郇、瑕，今山西临晋县东北有郇城，东南有瑕城。桃林塞，今河南陕州西至潼关地，宋有孟诸，楚有云梦，皆不入于王官。此诸侯所以僭侈，王室所以衰微也欤！
传称禹会诸侯于涂山涂山，在南直怀远县东八里，执玉帛者万国。成汤受命，其存者三千余国。武王观兵，有千八百国。东迁之初，尚存千二百国。迄获麟之末，二百四十二年，诸侯更相吞灭，其见于《春秋》经传者，凡百有余国；而会盟征伐，章章可纪者，约十四君。
鲁今自山东兖州府以东，南接南直邳、泗之境，皆鲁分也。【都邑考】鲁都曲阜，故少都也。故《春秋传》曰：命伯禽而封于少之墟。
卫今自北直大名府开州以西，至河南卫辉、怀庆府之境，皆卫分也。
【都邑考】卫都朝歌，即殷纣都也。故《酒诰》曰：明大命于妹邦妹、沫通。其后戴公庐曹今北直滑县，文公迁楚丘见前。成公徙帝丘，即颛顼都也。故《春秋传》曰：卫，颛顼之墟又《传》云：卫成公梦康叔曰：相夺予享。盖夏后相亦徙帝丘也。亦谓之濮阳战国时名。至元后徙野王而祀绝野王，今怀庆府河内县。
齐今自山东青州府以西，至济南东昌之间，又北至北直河间府景沧诸州，东南则际于海，皆齐分也。【都邑考】太公初封营丘营丘，即山东临淄县。或曰昌乐县东南废营陵城，为古营丘，胡公徙薄姑今青州府博兴县东北十五里有薄姑城，献公徙临淄即今县。
晋今自山西平阳、太原以东，至北直广平、大名之间，皆晋分也。
【都邑考】虞叔封唐今山西太原县北有古唐城，燮父徙居晋今太原县治东北晋阳故城是，穆侯徙绛今山西翼城县东南十五里故翼城是，孝侯改绛曰翼。既而曲沃灭翼曲沃，今山西闻喜县东左邑故城是，晋文侯弟成师所封，复都绛按《左传》隐五年，曲沃庄伯伐翼，翼侯奔随。是年，桓王立翼侯子哀侯于翼。六年，晋人迎翼侯于随，纳诸鄂，谓之鄂侯。桓八年，曲沃灭翼，王命立哀侯弟缗于晋。庄十六年，曲沃武公并晋，僖王因就命为晋侯。二十六年，献公城绛，自曲沃徙都之。随，晋别邑，或曰在今汾州府介休县东。鄂，晋阳故城之别名也，即晋矣。绛亦翼也，迁新田后，谓之故绛。景公迁新田今曲沃县西南二里之绛城是也，仍称绛。
宋今自河南归德府以东，至南直徐州境，皆宋分也。
【都邑考】宋都商丘，即相土所迁者。
郑今河南开封府以西，至成皋故关，皆郑分也。
【都邑考】郑都新郑今河南新郑县。又陕西华州西北有故郑城，则郑桓公始封邑也。
陈今河南开封府以东南，至江南亳州之西境，皆陈分也。
【都邑考】陈都宛丘今陈州治，即伏羲所都。故《春秋传》云：陈，太之墟也春秋哀十七年，为楚所灭。
蔡今河南汝宁府以东北，即蔡分也。【都邑考】蔡叔始封蔡今汝宁府上蔡县，平侯徙新蔡今汝宁府新蔡县，昭侯徙州来今南直寿州北三十里下蔡城是也。哀二年，为吴所迁，亦曰下蔡。
曹今山东曹州以南，即曹分也。
【都邑考】曹都陶丘今山东定陶县西故陶城是。一云都曹，今曹州城也。哀八年，为宋所灭。
许今河南许州以东，即许分也。
【都邑考】许都许今许州东三十里故许昌城，灵公迁于叶今河南叶县，悼公迁夷实城父今南直亳州东南七十里废城父城是，旋还叶昭九年，楚灵王迁许于夷。十三年，平王复许于叶，又迁于析实白羽今河南内乡县。许男斯迁容城，为郑所灭容城，或曰在叶县西。自叶以下，皆为楚所迁也。《左传》定四年，许迁容城。六年，郑灭许。其后仍见于《春秋》，盖楚所复也。
秦今自陕西西安府以西，皆秦分也。
【都邑考】非子封秦城《秦纪》：非子居犬丘，周孝王分土为附庸，邑之秦。《括地志》：今秦州清水县，故秦城也。犬丘，即周懿王所都，庄公复居犬丘《秦纪》：庄公居其故西犬丘，襄公徙居《秦纪》：平王封襄公为诸侯，赐之岐以西之地，于是始国〔焉〕。《世纪》云：襄公二年，徙居。《括地志》：今陇州南三里，有城是也，文公复卜居、渭间《秦纪》：文公居西垂宫，东猎至、渭之会，乃卜居之。《括地志》：凤翔府县东北十五里故城，即文公卜迁处也。宁公徙平阳今县西四十六里，有平阳故城，德公徙居雍今凤翔府治。《秦纪》：德公初居雍城大郑宫。《括地志》：雍县南七里故雍城是也，献公徙栎阳即今西安府临潼县北五十里故栎阳县。孝公作为咸阳，徙都之今西安府咸阳县东三十里咸阳故城也。自孝公至子婴，凡十世，皆居咸阳也。楚今自湖广荆州府以北，至河南裕州、信阳州之境，皆楚分也。
【都邑考】熊绎封丹阳今湖广归州东南七里丹阳故城是。本号曰荆，《春秋》僖公初，始改称楚，文王始都郢今荆州府北十里有纪南城，即故郢城也，平王更城郢而都之今荆州府东北三里故郢城是。昭王迁鄀今襄阳府宜城县西南九十里有鄀城，旋还郢。至襄王，东北保陈城即故陈国。考烈王迁巨阳或曰：南直颍州西北四十里细阳城，即古之巨阳，又迁寿春今南直寿州，亦曰郢。最后怀王孙心都盱眙今南直盱眙县，又徙长沙郴县而亡郴县，今湖广郴州也。
吴今自南直淮、泗以南，至浙江嘉、湖二府之境，皆吴分也。
【都邑考】吴都吴今南直苏州府治。《史记正义》：泰伯居梅里。今常州府无锡县东南四十里，有泰伯城。至阖闾始筑吴郡城都之。今犹谓之阖闾城。哀二十二年，为越所灭。
越今自浙江杭州府以南，又东至于海，皆越分也。
【都邑考】越都会稽今浙江绍兴府治。又勾践尝徙琅邪。今山东青州府诸城县东南百四十里，有琅邪城。司马迁曰：齐、晋、秦、楚其在，成周微甚，封或百里，或五十里。晋阻三河冀州三面距河也，齐负东海，楚介江、淮，秦因雍州之固。四国迭兴，更为霸主，文武所褒大封，皆威而服焉。
其子男附庸之属今考定百有十三国，则悉索币赋，以供大国之命者也。
邾今兖州府邹县。《左传》文十三年，邾文公迁绎。今邹县东南二十五里，有绎山。鲁缪公时，邾改曰邹。今《国语》亦作邹。
杞今开封府杞县。宋忠曰：周封杞于雍丘。至春秋时，杞已迁东国。故隐四年，莒伐杞，取牟娄。牟娄，近莒也。杜预曰：桓六年，淳于公亡国，杞似并之，迁都淳于。僖十四年，又迁缘陵。襄二十九年，晋入城杞之淳于。杞又迁于淳于。《列国考》：周武王封东楼公于杞。先春秋时，徙鲁东北，其故地入于郑、宋。传二十一世，至杞简公，为楚惠王所灭。雍丘，即今之杞县。牟娄、缘陵，俱在山东诸城县。淳于，见下州国。滕今兖州府滕县西十四里，有古滕城。
薛今滕县西南四十里，有薛城。《左传》定二年，薛宰曰：薛之皇祖奚仲居薛，为夏车正。奚仲迁于邳，仲虺居薛，为汤左相。邳，今南直邳州也。
莒今山东青州府莒州。
向今山东沂州南百里故向城是。隐二年，莒人入向。
纪今青州府寿光县西南三十余里，有纪城。《左传》庄四年，纪侯大去其国，违齐难也。
夷今山东胶州即墨县西废壮武城，即古夷国。隐元年，纪伐夷。
阝滕县东南有阝城。僖七年，改为小邾。
鄫今兖州府峄县东有鄫城。襄六年，莒人灭鄫。
遂今兖州府宁阳县北有遂城。庄十年，齐灭遂。
谭今济南府东南七十里，有谭城。庄十年，齐灭谭。
Τ阳峄县南五十里，有Τ阳城。襄十年，晋及诸侯灭Τ阳，以与宋。
郜今兖州府城武县有郜城。僖二十年，郜子来朝。
铸宁阳县西北有铸城。邿兖州府济宁州东南有邿城。襄十七年，取邿。
阝或曰在山东沂州郯城县东北。成六年，取鄟。
宿兖州府东平州东二十里无盐城，即古宿国。庄十年，宋人迁宿。
任今济宁州，即古任国。须句即今东平州。《左传》僖二十二年，邾人取须句。鲁伐邾，取须句而复封之。文七年，取须句。
颛臾今沂州费县西北，有颛臾城。
郯今郯城县西南有古郯城。宣四年，公及齐侯平莒及郯。
州今青州府安丘县东有淳于城。薛瓒曰：州国都也。桓六年，经书州公如曹，《传》曰淳于公也。《周国地名》云：杞改国号曰州。误。盖其地并于杞耳。
於馀丘或曰在沂州境。庄二年，鲁伐於馀丘。牟山东泰安州莱芜县东二十里，有牟城。桓十五年，牟人来朝。鄣东平州东六十里，有鄣城。庄三十年，齐人降鄣。
郕东平州汶上县北二十里，有郕城。隐五年，卫人入。
鄅今沂州东南有故开阳城，即鄅国也。昭十八年，邾入鄅。
极或曰在兖州府鱼台县西南。隐二年，鲁入极。
根牟莒州沂水县南有牟乡，即古根牟国。宣九年，取根牟。阳沂水县南有阳都城，故阳国。或曰阳国本在今益都县东南，齐Τ迁之于此。《左传》闵二年，齐人迁阳。
介今胶州高密县东北有故黔陬城，即古介国。僖二十六年，介葛卢来朝。
莱今登州府黄县东南有莱子城，亦曰郲。襄六年，齐灭莱，而迁之于阝。或曰即今莱州府治。
虞今山西解州平陆县东北四十余里有虞城，即虞国都也。僖五年，晋灭虞。虢今河南陕州城东南有上阳城，即古虢仲国都也。杜预谓之西虢。其郑州汜水县，古虢叔所都，谓之东虢。杜佑曰：陕州之虢为北虢，汜水之虢为东虢。又陕西凤翔府南三十五里有虢城，谓之西虢，亦曰小虢。东虢为郑所灭，在春秋之前；小虢为秦所灭，在鲁庄公之季；北虢为晋所灭，在僖公五年：是为三虢也。祭开封府郑州东北十五里，有祭城。隐元年，祭伯来。
共今卫辉府辉县，即古共国。隐元年，郑叔段出奔共。杜预曰：共国也。
南燕今卫辉府胙城县。本胙国，春秋时为南燕国。或曰胙为南燕所并也。《春秋传》凡称燕者皆南燕，而召公所封之燕，则曰北燕。
凡今辉县西南二十里，有凡城。隐七年，凡伯来聘。
苏今怀庆府温县西南二十里故温城，苏子国都也。亦曰温。僖十年，狄灭温。或曰自是温子徙邑于河南。
原今怀庆府济源县西北十五里，有原城。僖二十五年，襄王以温、原与晋。自是原在河南。温、原，皆畿内国也。
周畿内国也。其采邑在今陕西岐山县。东迁以后，其采邑在洛阳东郊。召亦畿内国。其采邑即今陕西凤翔府治。后徙而东，今山西垣曲县东有邵亭，是其采地云。毛畿内国。在河南府境。僖二十四年，狄伐周，获毛伯。甘畿内国。今河南府西南二十五里，有甘城。襄王弟子带之封邑。单或曰今在河南孟津县东南。亦畿内国。
成在河南府境。亦畿内国也。成十年，成肃公会晋侯伐秦。
雍怀庆府修武县西有雍城。
樊畿内国。或曰今济源县西南十五里曲阳城，是古阳樊也。《晋语》：阳有樊仲之官守焉。盖仲山甫采邑，后徙于河南。
尹畿内国。或曰在今河南府新安县东南。东迁初，自岐西迁于此。
刘畿内国。今河南府偃师县南三十五里，有刘聚。宣十年，刘康公来报聘。
巩畿内国也。今河南府巩县。
芮今陕西同州。即古芮国。又山西解州芮城县西有古芮城。桓三年，芮伯万出居于魏，即此城也。魏芮城县东北有古魏城。闵元年，晋灭魏。荀亦曰郇。今山西蒲州临晋县东北十五里，有古郇城。
梁今同州韩城县南二十二里少梁城，即古梁国。僖十九年，秦取梁。
贾今陕西华州蒲城县西南十八里，有贾城，即古贾国。《左传》桓八年，虢仲、芮伯、梁伯、荀侯、贾伯，伐曲沃。时曲沃灭翼也。
耿今蒲州河津县有耿城，即殷祖乙都也。闵元年，晋灭耿。
霍今山西霍州。闵元年，晋灭霍。
冀今河津县东北有冀亭。僖三年，晋荀息所称冀为不道者。
崇或曰：在同州境。又西安府县东五里，有酆城，即殷崇侯国也。宣元年，晋侵崇。杜预曰：崇，秦之与国。
黎今山西黎城县东北十八里，有黎侯城。宣十五年，晋灭黎氏，而立黎侯。盖先为潞〔氏〕所灭。
邓今南阳府邓州。庄十六年，楚灭邓。
申今南阳府北二十里，有申城，即故申国都也。庄六年，楚灭申。
滑今河南府偃师县南二十里废缑氏县古费邑，滑都也。僖三十三年，秦人灭滑。
息今河南光州息县北有故息城。庄十四年，楚灭息。
黄今光州西十二里有黄城。僖十二年，楚灭黄。又山西境内亦有黄国。子产所谓沈、姒、蓐、黄，晋主汾而灭之者。
江今汝宁府真阳县东南有故江城。文四年，楚灭江。
弦今光州西南有弦城，僖五年，楚灭弦。又昭三十一年，吴围弦。盖楚复其国也。道今息县西南十里故阳安城，即春秋时道国。百今汝宁府西平县，即古百国。
沈今陈州沈丘县。杜预曰：平舆县有沈亭。盖在今汝宁府东北。定四年，蔡灭沈。
顿今陈州商水县北有南顿城，即古鄀国。僖二十五年，楚围陈，纳顿子于顿。定十四年，楚灭顿。项今陈州项城县。僖十七年，鲁灭项。
鄀今南阳府内乡县西丹水城，即古鄀国。文五年，秦人入鄀。杜预曰：后迁于南郡鄀县。即今湖广宜城县之故鄀城也。楚昭王所都。
胡今南直颍州西北二里有胡城。定十五年，为楚所灭。
随今湖广德安府随州。
唐今随州西北八十里有唐城。定五年，楚灭唐。
房今汝宁府遂平县，即春秋时房国。
戴今河南睢州考城县故城，即古戴国。隐十年，郑取戴。
葛今归德府宁陵县北十五里，有故葛城。桓十五年，葛人来朝。
萧今南直徐州萧县。宣十二年，楚灭萧。
徐今南直泗州北五十里有徐城。昭三十年，吴灭徐，徐子奔楚，楚迁徐于夷，即许国所尝迁者。
六今庐州府舒城县东南六十里，有六城。文五年，楚灭六。
蓼今寿州霍丘县西北有蓼城，古蓼国也。文五年，楚灭蓼。又宣八年，楚灭舒、蓼。或曰：楚改封蓼，而复灭之。杜预曰：湖阳县亦古蓼国。今河南唐县南九十里故湖阳城是也。桓十一年，与郧、随伐楚。盖湖阳之蓼国云。
宗或曰：在今庐州府庐江县西境。文十二年，楚执宗子。
巢今南直无为州巢县东北有居巢城。文十二年，楚围巢。
英氏在南直六安州西。僖十七年，齐人、徐人伐英氏。
桐今南直安庆府桐城县。杜预曰：庐江舒县西南有桐乡，古桐国。舒，即今舒城县。定二年，桐叛楚。
舒今庐州府舒城县。僖三年，徐人取舒。杜预曰：舒有舒庸、舒鸠之属。文十二年，群舒叛楚是也。宣八年，楚灭舒。舒鸠在南直庐州府境。襄二十五年，楚灭舒鸠。
舒庸在南直安庆府境。成十七年，楚灭舒庸。
钟吾今南直邳州宿迁县，即古钟吾国。昭三十年，吴执钟吾子。
今湖广襄阳府城县西北七里故城是。桓七年，伯来朝。
贰在随州应山县境。轸在德安府应城县西。桓十一年，楚屈瑕将盟贰、轸。
郧亦作云阝。今德安府治，即故郧都也。
绞在湖广郧阳县西北。桓十二年，楚伐绞。
罗今襄阳府宜城县东北二十五里，有罗川城。又南漳县南八十里，有罗国城。桓十三年，楚伐罗。杜预曰：罗在宜城县西山中，后徙南郡枝江县。又今岳州府平江县南，亦有罗国城。《志》云：楚自枝江徙罗于此。
赖今河南光州商城县南有赖亭。昭四年，楚灭赖，迁赖于鄢，即湖广宜城县也。
州今荆州府临利县东有州城，即古州国。桓十一年，郧与随、绞、州、蓼伐楚师，此则楚境之州国也。
权今湖广荆门州当阳县东南有权城。《左传》：楚武王克权，迁权于那处。今荆门州东南故那口城是也。厉今随州北境有厉乡，即古厉国。僖十五年，齐师、曹师伐厉。
庸今郧阳府竹山县东四十里，有上庸城。文十六年，楚灭庸。麋今郧阳府治，古麋国也。又岳州府境有东西二麋城。文十一年，楚伐麋。
夔今湖广归州东二十里，有古夔城。僖二十六年，楚灭夔。
巴今四川重庆府治巴县是。王氏曰：夔州以西，叙州以北，皆古巴国地。
邢今北直顺德府治，即古邢国。僖元年，邢迁于夷仪。今山东东昌府西南十二里，有夷仪聚。又顺德府西百四十里有夷仪城。僖三十五年，卫灭邢。
北燕今北直顺天府治，春秋时燕都也。《元和志》云：本古蓟国，武王封尧后于此。燕故都在易州城东南，后并蓟地，遂迁于蓟。
焦今河南陕州南二里有焦城，古焦国。
扬今山西平阳府洪洞县东南十八里有扬城，古扬国。
韩今陕西韩城县南十八里，有古韩城。襄二十九年，晋女叔侯曰：虞、虢、焦、滑、霍、扬、韩、魏，皆姬姓也。杜预曰：八国皆晋所灭。
不羹羹，音郎。今河南许州襄城县东南有西不羹城，又裕州舞阳县西北有东不羹城。《左传》昭十一年，楚子城陈、蔡不羹。杜预曰：陈、蔡二不羹。二不羹，子革所谓四国者也。
又有九州夷裔约十八国，则参错于列国间者也。
戎蛮河南汝州西南有蛮城，即戎蛮子国。哀四年，楚围蛮氏，尽俘以归。
陆浑今河南府嵩县北三十里，有陆浑废县。僖二十二年，秦晋迁陆浑之戎于伊川。昭十七年，晋灭陆浑。
鲜虞今北直真定府西北四十里新市城，即鲜虞国都。定四年，晋荀寅曰：中山不服。又哀三年，齐卫求援于中山。中山即鲜虞也。盖自是改称中山。
无终今北直蓟州玉田县，即山戎无终子国。或曰：无终本在太原东境，后为晋所败灭，徙于燕蓟之东。昭元年，晋败无终及群狄于太原。是也。
潞氏今潞安府潞城县，春秋时潞子婴儿国也。宣十五年，晋灭赤狄潞氏。十六年，灭甲氏及留吁、铎辰，皆潞氏之属也。
墙咎如或曰在山西太原府境。亦赤狄别种。咎，读曰皋。其属又有皋落氏。闵二年，晋伐东山皋落氏。
白狄在陕西延安府境及山西汾州府西境。亦曰狄。
骊戎今陕西西安府临潼县，即古骊戎国。犬戎在陕西凤翔府北境。杜预曰：西戎别在中国者。山戎今北直永平府境。庄三十年，齐伐山戎。或曰即北戎也。
茅戎在河南陕州境。成元年，刘康公伐茅戎，败绩于徐吾氏。杜预曰：茅戎，戎之别种；徐吾氏，又茅戎之别种也。
鄋瞒在山东济南府北境。亦曰长狄。文十一年，叔孙得臣获长狄侨如。或曰：今青州府高苑县有废临济城。古狄邑，即长狄所居。
北狄在山西大同蔚州诸境，即庄公末伐邢伐卫之狄也。
淮夷在南直徐邳诸州境。亦曰东夷。
肥山西平定州乐平县东五十里，有昔阳故城，肥国都也。昭十二年，晋灭肥。又今北直永平府西北有肥如城，真定府藁城县西南有肥累城；又山东济南府有肥城县。或曰皆晋灭肥后其族类散处之地。
鼓今直隶晋州，即故鼓国也。《左传》昭十五年，晋取鼓而反之。二十二年，晋灭鼓。
戎杜预曰：陈留济阳县东南有戎城，古戎国。今山东曹县东南有楚丘城。《括地志》云：即春秋戎州巳氏邑也。济阳，亦见曹县。
濮亦曰百濮。文十六年，麋人率百濮伐楚。杜预曰：今建宁郡有濮夷。建宁，今云南曲靖府境也。或曰：湖广常德辰州府境，即古百濮地。
《左传》僖二十四年，富辰曰：管今河南郑州治，即古管城、蔡、郕、霍、鲁、卫、毛、冉亦作冉，又为，今湖广荆门州那口城。孔氏曰：那，读曰然，即故国。本作。又见上权国、郜、雍今河南修武县西有雍城，即古雍国、曹、滕、毕今陕西咸阳县北有毕原，即毕公高所封、原、酆杜氏曰：酆，在县东。见上崇国、郇，文之昭也。邘今怀庆府西北三十里，有邘城，即古邘国、晋、应今河南鲁山县东三十里，有应城、韩，武之穆也。凡、蒋今河南固始县西北有期思城，即故蒋国、邢、茅山东金乡县西北有茅乡，古茅国、胙、祭，周公之胤也。又昭九年，景王使詹桓伯辞于晋曰：我自夏以后稷，魏、骀即邰也。后稷始封、芮、岐、毕，我西土也。及武王克商，蒲姑即齐胡公所徙薄姑城。亦曰蒲姑，商末诸侯国、商、奄今山东曲阜县有奄至乡，即古奄国，我东土也。巴、濮、楚、邓，我南土也。肃慎杜预曰：肃慎在玄菟郡北三十余里、燕、亳亳夷，在陕西北境。《秦纪》：宁公与亳战。皇甫谧曰：西夷之国，我北土也。
《国语》：史伯曰：当成周者，南有荆蛮即楚也、申、吕今南阳府西二十里有吕城，故吕国、应、邓、陈、蔡、随、唐，北有卫、燕、翟、鲜、虞、路即潞氏、洛在今陕西庆阳府东北境。《汉·匈奴传》：武王放逐戎夷泾洛之北。又《西羌传》：洛有大荔之戎，即洛戎矣。盖以洛水为名、泉《左传》所云泉皋之戎也。今河南府西南有泉亭、徐或曰：即徐吾氏之戎，茅戎之属也、蒲亦赤翟之属，西有虞、虢、晋、隗或曰：隗，即白狄也。白狄，隗姓。言隗者，别于上文之北翟也、霍、阳、魏、芮，东有齐、鲁、曹、宋、滕、薛、邹即邾国、莒。是非王之支子母弟甥舅也，则皆荆蛮戎狄之人也按杜佑曰：《春秋》经传所载之国，凡百七十，百三十九知土地所在，三十一国不知其处。今考定大小诸国以及戎蛮之属，凡百四十有五国，而春秋以前之国不录焉。
黄氏曰：荆宛、并韩荆州之宛，并州之韩。宛即申也，其国都皆近京师。宛卫武关以制楚武关，在陕西商州东北八十里。详陕西重险，韩临晋以制翟临晋关，即蒲津关，在山西蒲州西门外黄河西岸。详山西重险蒲津，皆天下形胜。故宣王中兴，特著二诗焉。大抵周人，幽据全燕，齐据海、岱燕制翟，齐制淮夷，兖、冀翼蔽洛阳，并、荆控扼咸、雍，此天下全势也。观九州山川险要之处，与其建牧规模，而经略大体可见矣。
莫不弱者先灭，强者后亡。凌夷至于战国，存者惟有七君，而田齐、三晋，又非春秋之旧。吕氏曰：秦变于戎者也，楚变于蛮者也，燕变于翟者也，赵、魏、韩、齐以篡乱得国者也。周以空名，匏系其间，危矣哉！
周室衰微，所有者，河南即王城也、洛阳即下都也、城今河南府城西北十八里，有故城、平阴故城在今孟津县东、偃师今县、巩今县、缑氏故城在今偃师县南二十里七城而已。
吕氏曰：周都岐、丰，复卜巩、洛，被山带河，形势甚壮。班氏言：洛邑与宗周通，封畿东西长而南北短，短长相覆为千里是也。平王东迁，赐秦以岐、丰之地，而周始弱；既又割虎牢畀郑虎牢，见前，酒泉畀虢酒泉，或曰今河南府渑池县地。襄王又畀温、原数邑于晋温、原，俱见前子男国，畿甸益削矣。
既又分为东西二周，秦人入寇，周遂先亡。
杜氏曰：西周，河南也；东周，巩也。平王初迁于河南，曰王城。子朝之乱，敬王居狄泉，曰下都。今洛阳故城是也洛阳故城中有狄泉。敬王既定子朝之乱，改都下都。晋率诸侯之众，修缮其城，以下都城小，包狄泉以广之，是也。考王封其弟揭于河南，以续周公之官职，是为河南桓公。威烈王时，桓公孙惠公又封少子班于巩，以奉王于洛阳，是为东周惠公。显王二年，韩、赵即其所封，分周为二河南、缑氏、城三邑，属西周。洛阳、平阴、偃师、巩四邑，属东周，于是东西周同于列国。显王特寄居东周之洛阳而已，赧王复迁于西周，而周乃亡。○吴氏曰：敬王四年，子朝奔楚事在《春秋》昭二十六年，王虽返国，然以子朝余党多在王城，乃徙都成周，而王城之都废。至考王封弟揭于王城，是为周桓公。自此以后，东有王，西有公，而东西之名未立也。桓公生威公，威公生惠公，惠公少子班，又别封于巩以奉王，是为东周惠公。而班之兄，则仍公爵居王城，为西周武公。自此以后，西有公东亦有公，二公各有所食，而周尚为一也。显王二年，韩、赵分周地为二，二周公治之，王寄焉而已。周之分东西，自此始也《史记》谓赧王时东西周分治者，非是。自慎靓王以上，皆在成周，赧王立，复徙于王城。盖东西周之名，前后凡三变：初言东西周者，以镐京对洛邑而言；中间言东西周者，以王城对成周而言《春秋》昭二十三年，王子朝在王城时，谓之西王。敬王居狄泉，在王城之东时，谓之东王；最后言东西周，则以河南对巩而言也。
夫秦，七国之雄也都邑见前。
《战国策》：苏秦曰：秦西有巴、蜀、汉中之利巴、蜀、汉中，见后四十郡。《史记》作西有汉中，南有巴蜀，北有胡、貉、代马之用胡在北方，貉在东北方。王氏曰：胡如楼烦、林胡之属，貉如辰韩之属。今山西太原府岢岚州以北，故楼烦胡地；大同府朔州以北，故林胡地；辽东三万卫以东北，即貉地。而大同蔚州之境，古代地也。三处皆产良马。胡与代本属赵，貉属燕。苏秦时，巴、蜀、胡、代，皆非秦有也，盖侈言之，南有巫山、黔中之限巫山，在四川巫山县东三十里。详四川名山。黔中，见后黔中郡，东有崤、函之固崤，崤阪，在河南永宁县北六十里。见河南名山三崤。函，函谷关，在河南灵宝县南十里。今曰潼关，在陕西华阴县东四十里。见陕西重险、潼关，沃野千里，地势形便，此所谓天府，天下之雄国也。○范雎曰：秦四塞以为固高诱曰：四面有关山之固也。徐广曰：东函谷、南武关、西散关、北萧关，故曰四塞，亦曰关中，北有甘泉、谷口甘泉山，在西安府泾阳县西北百二十里。谷口，在西安府醴泉县东北四十里，亦曰塞门，南带泾、渭泾、渭，见前《职方》。泾水从咸阳东南合渭，故曰南带。《史记》：秦被山带渭，东有关、河，右陇、蜀陇，即陇坻，在凤翔府陇州西北六十里。详见陕西名山陇坻，左关、阪关，即函关。阪，即崤阪，此霸王之业也。○苏秦谓赵王：秦下轵道轵，今怀庆府济源县南三十里有轵城，则南阳动今怀庆府境。春秋时，晋人自太行以南，皆谓之南阳。又今修武县北有南阳故城；劫韩包周，则赵自销铄；据卫取淇今卫辉府淇县有淇水，流经北直县界，合于卫河，则齐必入朝。秦欲己得行于山东，则必举甲而向赵；秦甲涉河逾漳河在南，漳在北。今怀庆府南境之河，彰德府北境之漳，皆所应涉、所应逾者也，据番吾番吾，据《括地志》，即今真定府平山县。或曰在今彰德府磁州境，则兵必战于邯郸之下邯郸，赵都也。○楚人谓顷襄王：秦左臂据赵之西南，右臂傅楚之鄢、郢鄢、郢，见前子男赖国及楚都，膺击韩、魏，垂头中国，处既形便，势有地利。
荀子曰：秦国塞险，形势便，山林川谷美，天府之利多，此形胜也。
《史记》：田肯曰：秦，形胜之国也。带河阻山，隔绝千里，持戟百万，秦得百二焉。地势便利，其以下兵于诸侯，譬犹居高屋之上，建瓴水也。
韩，秦魏之门户也。
【都邑考】晋封韩武子于韩原即故韩国，见前，宣子徙居州今怀庆府东南五十里武德城是，贞子徙平阳即尧都也，景侯徙阳翟阳翟，今河南禹州也。本郑地，为韩所并，于是韩亦兼郑之称，哀侯徙新郑故郑都也。哀侯二年，灭郑，自阳翟徙都之。或云懿侯复迁于阳翟。
《战国策》：苏秦曰：韩北有巩、洛、成皋之固巩、洛、成皋，俱见前，西有宜阳、商阪之塞宜阳，今河南府有宜阳县。商阪，即商洛山，在陕西商州东南九十里。司马贞曰：商阪在商、洛间，适秦、楚之险塞，东有宛、穰、洧水宛，即申；穰，即邓也。洧水，出禹州密县，至陈州西华县而入于颍水，南有陉山陉山，在新郑县西南三十里，亦名陉塞，地方千里。○张仪请秦伐韩曰：亲魏善楚，下兵三川三川，谓成周也。河、洛、伊，为三川，塞辕、缑氏之口に辕山，在巩县西南七十里；缑氏山，在偃师县南四十里：皆险道也。《史记》作塞什谷之口。什谷口，即洛水入河之口云，断屯留之道屯留，今山西潞安府有屯留县。高诱曰：即太行羊肠阪道也，魏绝南阳，楚临南郑南阳，谓河内之南阳。南郑，即指新郑，秦攻新城、宜阳新城，在今河南府南七十五里，以临二周之郊。○张仪说韩曰：秦下甲据宜阳，断绝韩之上地上地，犹云上游，东取成皋、荥阳故荥阳县也。见前仲丁迁嚣，则鸿台之宫、桑林之苑鸿台、桑林，即宫苑名也。在韩都城内，非王有已。夫塞成皋，绝上地，则王之国分矣。○范雎谓秦昭王曰：秦下兵而攻荥阳，则成皋之道不通；北斩太行之道太行山，在怀庆府城北二十里。有羊肠阪道，北通山西泽、潞诸州。详见河南名山太行，则上党之兵不下；一举而攻宜阳，则其国断而为三。○苏代约燕王，秦正告韩曰：吾起乎少曲少曲，在怀庆府济源县西。《史记索隐》谓地近宜阳，误也，一日而断太行，我起乎宜阳而触平阳平阳，故韩都也，三日而莫不尽繇；我离两周而触郑，五日而国举。
魏，山东之要，天下之脊也。
【都邑考】晋封毕万于魏城即故魏国。见前，悼子徙霍故霍国，庄子徙安邑夏都也，至惠王徙大梁今开封府，因称梁。
《战国策》：苏秦曰：魏地南有鸿沟鸿沟，即汴河也。旧自荥阳东南，至江南泗州入于淮。今详河南大川汴水，东有淮、颍淮、颍二水，见前《禹贡》及《周·职方》，西有长城《史记》：魏惠王十九年，筑长城，塞固阳，以备秦及西戎。又《秦纪》云：魏筑长城，自郑滨洛以北，有上郡固阳。今陕西榆林卫北有固阳塞。郑，即今华州治。洛，洛水，《职方》雍州浸也。上郡，今延安府绥德州有古上郡城。魏惠王初，河西之地，皆魏有也。其后筑长城于荥阳、阳武间矣。北有河外河外，司马贞曰：河之南邑，对河内而言也，地方千里。○苏代约燕王，秦正告魏曰：我举安邑故魏都，塞女戟女戟，刘氏曰：在太行山西，韩氏太原卷太原，刘氏曰：当作太行。卷，绝也。苏代谓齐王，亦曰：秦举安邑，而塞女戟，韩之太原绝；下轵道轵，见上苏秦谓赵王，道南阳、封、冀南阳，亦见上。封，封陵也，今山西蒲州南五十里风陵关是。冀，见前冀国，兼包两周。乘夏水夏则水溢，故云，浮轻舟，强弩在前，戟在后。决荥口荥口，荥泽之口，今河南河阴县西二十里石门口是也，魏无大梁；决白马之口白马口，今北直滑县西白马津是也。旧为大河津渡处，魏无黄、济阳黄，今开封府杞县东北六十里外黄城是。济阳，今开封府兰阳县东五十里济阳城是；决宿胥之口宿胥，旧时淇水南入大河之口也。今大名府县西南有故宿胥渎，魏无虚、顿丘虚，即故朝歌也。顿丘，在今大名府清丰县西南二十五里。二邑在河北，盖决河北入灌之。陆攻则击河内今怀庆、卫辉、彰德三府，皆曰河内，水攻则灭大梁。赵，河北之强国也。
【都邑考】造父始封赵城今平阳府赵城县，赵夙邑耿故耿国也，成子居原赵衰为原大夫是也。原，即故原国，简子居晋阳故晋都也，献侯治中牟今河南汤阴县西五十里有中牟城。后复居晋阳，肃侯徙都邯郸今北直广平府邯郸县。《竹书纪年》：周安王十六年，赵敬侯自晋阳徙都邯郸。胡三省曰：成侯二十二年，魏克邯郸。三十四年，魏归邯郸。成侯，敬侯子也。若敬侯已都邯郸，安有魏克其国都而不亡者？至肃侯三年，公子范袭邯郸，不胜而死。盖是时赵方都邯郸，以为敬侯者，误也。《战国策》：苏秦曰：当今之时，山东之建国，莫如赵强。赵地方三千里，西有常山常山，即恒山。见前，南有河、漳河，见前《禹贡》。漳，见前《职方》，东有清河清河，在北直广平府清河县西境，今湮，北有燕国。为大王计，莫如一韩、魏、齐、楚、燕、赵六国从亲，以摈畔秦。令天下之将相，会于洹水之上洹水，一名安阳河，出河南林县西林虑山，至北直内黄县，合于卫水，约曰：秦攻楚，齐、魏各出锐师以佐之，韩绝食道食道，《史记》作粮道。《索隐》曰：拥兵于关之外，又守宜阳也。关，即今西安府蓝田县东南九十里之蓝田关。宜阳，见前，赵涉河、漳，燕守常山之北。秦攻韩、魏，则楚绝其后，齐出锐师以佐之，赵涉河、漳，燕守云中今大同府西北四百余里有古云中城。秦攻齐，则楚绝其后，韩守成皋在河南汜水县。见前，魏塞午道郑元曰：一纵一横为午，谓交道也。鲍彪曰：北为子，南为午，秦南道也，赵涉河、漳、博关博关，今山东博平县西北三十里故博平城是也，燕出锐师以佐之。秦攻燕，则赵守常山，楚军武关武关，在陕西商州。见前，齐涉勃海海之旁出者曰勃。自山东青、济北向沧、瀛，即所涉处也。瀛，今河间府，韩、魏皆出锐师以佐之。秦攻赵，则韩军宜阳，楚军武关，魏军河外见前北有河外，齐涉清河，燕出锐师以佐之。六国从亲以摈秦，秦必不敢出函谷关以害山东矣函谷关，在河南灵宝县。见前。○苏厉为齐遗赵王书：燕尽齐之北地，去沙丘、巨鹿沙丘，今顺德府平乡县东北二十里有沙丘台。巨鹿故城，即今平乡县敛三百里敛，减也，韩之上党去邯郸百里；燕、秦谋王之河山，间三百里而通矣；秦之上郡今延安府以北，近关至于榆中者关，吕氏曰：在晋阳以西。者，蔽之义，非关名也。又曰：赵之关，陆道之关；楚之关，水道之关。榆中，即今榆林镇东北故榆溪塞，时尚属赵，千五百里。秦以三郡郡，当作军攻王之上党王氏曰：上党远韩近赵，亦为赵之险塞，故云，羊肠之西潞安府壶关县东南百余里有羊肠阪。今详见山西重险天井关、勾注之南勾注山，在太原府代州西二十五里。详见山西名山勾注，非王有已。逾勾注，斩常山而守之，三百里而通于燕，代马胡犬不东下代、胡之地，俱在常山北也，昆山之玉不出已昆山，在塞外，或以为即昆仑。《国策》多脱误，今从《史记》。
燕，附齐、赵以为重者也。
【都邑考】燕都蓟蓟，即今北直顺〔天〕府附郭大兴县。一云燕都在汉故安县，即今保定府易州也。因〔今〕易州南犹有古燕国城，广袤六十里。蓟本尧后所封《〔史〕记》曰：武王克商，封帝尧之后于蓟，是也。后燕并其地，因迁都焉。
《战国策》：苏秦曰：燕东有朝鲜、辽东朝鲜，今辽东塞外国。辽东，见舜营州，北有林胡、楼烦林胡、楼烦，见前胡貉。叶氏曰：燕最近翟。战国时，林胡、楼烦雄于北方，西有云中、九原云中，见前燕守云中。九原，今榆林西北古丰州是也，南有呼沱、易水呼沱、易水，见前《职方·并州》，地方二千里。南有碣石、雁门之饶碣石山，在今永平府昌黎县西北二十里。详北直名山碣石。雁门关，在太原府代州北三十里。今附详名山勾注。鲍氏曰：云中九原及雁门，本赵地，而兼言之者，与燕接壤也，北有枣栗之利，此天府也。秦之攻燕也，逾云中、九原，过代、上谷代郡、上谷郡，俱见后四十郡，弥地踵道数千里。虽得燕城，秦计固不能守也。秦之不能害燕，亦明矣其后张仪胁燕，则曰：王不事秦，秦下甲云中、九原，驱赵而攻燕，则易水、长城，非王有也。盖立说不同。今赵之攻燕也，发号出令，不至十日，而数十万之众军于东垣矣东垣，即今真定府；渡呼沱，涉易水，不至四五日，而距国都矣。故曰：秦之攻燕也，战于千里之外；赵之攻燕也，战于百里之内。齐，东海之表也都邑见前。《战国策》：苏秦曰：齐南有泰山泰山，见《禹贡·海岱》，东有琅邪琅邪山，在青州府诸城县东南百四十里。见山东名山琅邪，西有清河，北有勃海，所谓四塞之国也，地方二千余里。夫韩、魏之所以畏秦，以与秦接界也。秦攻齐则不然，倍韩、魏之地，过卫阳晋之道阳晋，在今山东曹县北。战国时属卫，为适齐之孔道。径亢父之险亢父城，在今山东济宁州南五十里，车不得方轨，马不得并行，百人守险，千人不能过也。秦虽欲深入，则狼顾恐韩、魏之议其后也。○国子曰：安邑者，魏之柱国也；晋阳者，赵之柱国也；鄢、郢者，楚之柱国也。三国与秦壤界，秦伐魏取安邑，伐赵取晋阳，伐楚取鄢、郢矣。覆三国之军，兼二周之地，举韩氏，取其地，且天下之半。又劫赵、魏，疏中国疏，离散也，封卫之东野犹东鄙，兼魏之河内河以北地也，绝赵之东阳春秋时，晋以太行山东为东阳。杜预曰：魏郡广平以北是也。即今大名、广平、顺德府之境，则赵、魏亦危矣。赵、魏危，非齐之利也。韩、魏、楚、赵，恐秦兼天下而臣其君，故专心一志以逆秦逆，拒也。三国与秦壤界而患急，齐不与秦壤界而患缓，是以天下之势，不得不事齐。秦得齐，则权重于中国。赵、魏、楚得齐，则足以敌秦，故秦、楚、赵、魏，得齐者重，失齐者轻。齐有此势，不能以重于天下者，何也？其用者过也。
《史记》：田肯曰：齐东有琅邪、即墨之饶即墨，今山东平度州东有故即墨城，南有泰山之固，西有浊河之限即大河也，北有勃海之利，持戟百万，县隔千里之外，齐得十二焉。此东秦也。
楚，南服之劲也都邑见前。
《战国策》：苏秦曰：楚，天下之强国也。西有黔中、巫郡《通典》：夔州巫山县，楚置巫郡于此。黔中，见前，东有夏州、海阳夏州，车允曰：夏口城北数里有洲名夏州。夏口，今武昌府城西之汉口也。详见湖广重险夏口。海阳，刘伯庄云：楚并吴越地，东至海。海阳盖楚之东南境，南有洞庭、苍梧洞庭湖，在岳州府城西南一里。详湖广大川洞庭。苍梧，《山海经》注云即九疑山也，在今湖广宁远县南六十里。详见湖广名山九疑，北有陉塞、郇阳陉塞，一作汾陉之塞，即陉山也。盖与韩接境，见韩南有陉山。郇阳，水之阳也。今陕西阳县即其处，地方五千里，此霸王之资也。秦之所害于天下莫如楚。王不从亲以孤秦，秦必起两军，一军出武关见前，一军下黔中，则鄢、郢动矣。○张仪说楚曰：秦下甲据宜阳，韩之上地不通；下河东今平阳、蒲州之间，取成皋，韩必入臣于秦。韩入臣，魏则从风而动。秦攻楚之西，韩、魏攻其北，社稷岂得无危哉？是故愿王熟计之也。秦西有巴蜀，方船积粟，起于汶山汶山，即岷山，在四川茂州西北。详四川名山岷山，循江而下，至郢三千余里。舫船载卒，一舫载五千人与三月之粮，下水而浮，一日行三百余里。里数虽多，不费汗马之劳，不至十日，而距关关，在湖广长阳县南七十里。或曰：即四川夔州府东八里之瞿唐关也。详四川重险瞿唐。关惊，则从竟陵以东竟陵，故城在今湖广景陵县西南，尽城守矣。黔中、巫郡，非王之有。秦举甲出武关，南面而攻，则北地绝谓楚之北境。秦兵之攻楚也，危难在三月之内。而楚恃诸侯之救，在半岁之外。此其势不相及也。○苏代约燕王，秦正告楚曰：蜀地之甲，轻舟出于汶汶，即上汶山，乘夏水而下江，五日而至郢。汉中之甲汉中见前，轻舟出于巴巴，孔氏曰：巴岭山也。在今汉中府南百余里，乘夏水下汉，四日而至五渚五渚，刘氏曰：在宛邓间汉水上。胡氏以为西汉水，道出今四川之嘉陵江，似误。寡人积甲宛今南阳府治。见前，东下随即随州。见前，智者不及谋，勇者不及怒，寡人如射隼矣。
《淮南子》：楚地南卷沅、湘沅水，出贵州镇远府境，至湖广常德府东境注洞庭湖。湘水，出广西兴安县南海阳山，至湖广长沙府北境入洞庭湖。俱详湖广大川，北绕颍、泗颍，见《职方·荆州》。泗，见《职方·青州》，西包巴、蜀，东裹郯、淮郯，见郯国。淮，见《禹贡·徐州》，颍、汝以为洫汝水，出河南鲁山县大孟山，至江南颍州东南入淮。详河南大川，江、汉以为池江、汉，见《职方·荆州》，垣之以邓林邓林，林氏曰：邓州西多山林，故名，绵之以方城方城山，在河南裕州东北四十里，山高寻云，溪肆无景。
秦用范雎远交近攻之策，先灭韩，次灭赵，次灭魏。
《战国策》：范雎曰：韩、魏中国之处，而天下之枢也。又曰：秦、韩之地形，相错如绣。秦之有韩，如木之有蠹，人之病心腹。天下有变，为秦患者，莫大于韩。王不如收韩。○顿弱曰：韩，天下之咽喉；魏，天下之胸腹。杜牧曰：秦萃锐三晋，经六世乃得韩，遂折天下脊；复得赵，因拾取诸国。
次灭楚，次灭燕，并灭代赵灭后，群臣奉公子嘉为代王。代，今大同蔚州地，乃灭齐。
《史记·六国表》：东方物所始生，西方物之成熟。夫作事者必于东南，收功实者常于西北。故禹兴于西羌，汤起于亳。周之王也，以丰镐伐殷。秦之帝用雍州兴。汉之兴自蜀汉。
林氏曰：六国之所以灭者，以不知天下之势也。六国之势，莫利于从而卒败于衡者，祸在于自战其所可亲，而忘其所可仇也。齐、楚自恃其强，有并包燕、赵、韩、魏之志，而缓秦之祸。燕、赵、韩、魏，自惩其弱，有疑恶齐、楚之心，而胁秦之威。是以苏秦之说阻，而张仪之志申也。秦知天下之势，取韩、魏以执天下之枢，故能并天下。是故后之有为者，必先审知难易之势。唐宪宗欲平藩镇，李绛以为先淮、蔡而后恒、冀；周世宗欲平天下，王朴以为先江南而后河东，良有以也。
于是罢侯置守，分天下为三十六郡。
内史今陕西西安府、凤翔府。秦都咸阳，此其畿内也。
三川今河南之河南府、开封府、怀庆府、卫辉府。郡治洛阳，周故都也。
河东今山西平阳府。治安邑，故魏都也。
上党今潞安府及辽、泽、沁等州。魏收曰：上党郡，秦治壶关，汉治长子。壶关，今潞安府治长治县是。长子，今潞安属县。
太原今太原府、汾州府。郡治晋阳，赵故都也。
代郡今大同府北及蔚州之境皆是。
雁门今太原府代州以北、大同府之应州、浑源州、朔州，皆是其地。
云中今陕西榆林镇东北四百余里废胜州一带，是其地。
九原今榆林西北七百余里废丰州一带，是其地。
上郡今延安府及榆林镇。
北地今庆阳府、平凉府及宁夏镇是其地。郡治义渠，庆阳之宁州也。
陇西今临洮府、巩昌府。郡治狄道，今临洮府附郭县。
颍川今开封府之禹州、陈州及汝宁府，以至汝州之境。郡治阳翟，故韩都也。
南阳今南阳府及湖广之襄阳府。郡治宛，即今南阳府治南阳县。
砀郡今河南归德府及山东济宁、东平二州，又江南砀山县至凤阳府之亳州，皆是其境。郡治砀，即砀山县。
邯郸今北直广平府及河南之彰德府。郡治邯郸，故赵都也。
上谷今保定府、河间府及顺天府之南境、西境，又延庆、保安二州至宣府镇境内，皆是。巨鹿今顺德府及真定府。郡治巨鹿，今顺德府平乡县也。渔阳今顺天府东至蓟州一带。
右北平今永平府至蓟州，又北至废大宁卫之西南境。辽西今永平府以北至废大宁卫，又东至辽东之广宁等卫境。辽东今辽东、定辽等卫境。
东郡今北直大名府及山东东昌府、济南府之长清县以西，是其境。郡治濮阳，故卫都也。齐郡今青州府、登州府、莱州府及济南府之境。郡治临淄，故齐都也。
薛郡今兖州府东南至南直海州一带，是其境。
琅邪今兖州府东境沂州、青州府南境莒州、莱州府南境胶州一带，皆是其境。
泗水今南直徐州、凤阳府泗州、宿州，淮安府邳州，皆是其境。郡治沛，今徐州沛县也。汉中今陕西汉中府及湖广郧阳府。
巴郡今四川保宁府、顺庆府、夔州府、重庆府及泸州境，皆是。郡治巴，即故巴国也。
蜀郡今成都府、龙安府潼川州、雅州、邛州及保宁府剑州以西，皆是。即故蜀国也。
九江今南直凤阳、淮安、扬州、庐州、安庆等府及滁、和二州，江西境内州郡，皆是其地。郡治寿春，因楚都也。鄣郡今江宁、太平、宁国、徽州、池州诸府及广德州，又浙江之湖州、严州府境，皆是其地。郡治鄣，今湖州府长兴县西南有故鄣城。
会稽今苏州、常州、镇江、松江诸府，及浙江境内州郡，皆是。郡治吴，今苏州府附郭吴县是也。南郡今湖广荆州、安陆、汉阳、武昌、黄州、德安诸府及襄阳府之南境，又施州卫亦是其地。郡治郢，故楚都也。
长沙今长沙、岳州、衡州、永州、宝庆诸府，又郴州至广东之连州，皆是。郡治湘，今长沙府附郭长沙县也。黔中今辰州府、常德府至岳州府之澧州，又永顺、保靖诸卫，皆是其地。杜佑曰：今黔中宁夷郡亦是其地。宋白曰：隋唐之黔州，非秦汉之黔中也。自后周保定四年，涪陵首领田思鹤归化，以其地立奉州，寻改黔州。隋因之，亦曰黔安郡。唐亦曰黔中郡。说者遂以唐黔州及夷、费、思、播皆为古黔中地，不知涪陵之黔州与古黔中隔越峻岭，以山川言之，炳然自分。唐黔州治，今四川彭水县。夷、费、思、播四州，俱见唐十道州郡。又平百越，置四郡。
闽中今福建州郡。郡治候官，今福州府附郭县。
南海今广东广州、肇庆、南雄、韶州、潮州、惠州及高州府北境，广西平乐府东境及梧州府东南境，皆是其地。郡治番禺，今广州府附郭县。
桂林今广西境内州郡。
象郡今广东雷州、廉州、高州诸府及广西梧州府之南境，以至安南州郡，皆是。
合四十郡，郡一守焉。其地西临洮而北沙漠，东萦南带，皆临大海《史记》：秦地东至海暨朝鲜，西至临洮羌中，南至北向户，北据河为塞，旁阴山至辽东。北向户，谓南裔之地。汉日南郡即北向户也。阴山，在今榆林塞外。
吕氏曰：春秋之时，郡属于县《周书·作雒》篇：千里百县，县有四郡。《释文》：周制，天子地方千里，分为百县；县方百里，郡方五十里。赵简子誓众，所谓上大夫受县，下大夫受郡是也。战国之时，县属于郡。《秦纪》惠文十一年，魏纳上郡十五县是也。方孝公商鞅时，并小乡为大县，县一令，尚未有郡牧守称《秦纪》：孝公十二年，聚小都乡邑为三十一县，置令丞。此废乡邑为郡县之始。及魏纳上郡之后十余年，《秦纪》始书置汉中郡。或者山东诸侯先变古制，而秦效之欤。按《战国策》，楚王以新城为主郡新城，在今河南府南。见前，郡之所治，必居形胜控扼之地。郡者县之主，故谓之主郡。又三川、河东在诸郡之首者，盖所以陪辅关中，地势莫重焉。即汉所谓三河也。汉分三川为河南、河内与河东，号为三河。《史记·货殖传》曰：昔唐人都河东言唐以该虞夏也，殷人都河内谓朝歌也，周人都河南，夫三河在天下之中若鼎足，王者所更居也。○孙氏曰：郡县之制，尽根著之旧，以为空虚之天下。匹夫亡秦，五胡覆晋，盗贼篡唐，此非有秦人取天下之威，而失之反掌。始皇既没，山东之众，起而亡秦。
【史略】初，陈胜起兵于蕲今凤阳府宿州南四十六里废蕲县是，略地至陈见前陈国，为楚王。于是沛公起兵于沛见前泗水郡治，项羽起兵于吴见前会稽郡治，而田儋、景驹等，亦各据地称王田儋略定齐地，为齐王。秦嘉起兵于郯，奉景驹为楚王。郯，见前郯国。《史记》有郯郡，盖楚汉间所置。既而项羽破章邯军于巨鹿见上巨鹿郡，秦军皆降；沛公引兵自南阳见上南阳郡，入武关见前，绕关在陕西蓝田县东南九十六里，逾篑山在蓝田县东南二十五里，破秦军于蓝田即今县，至霸上今西安府城东二十里霸水上，子婴降，遂入咸阳见前，既而项羽亦引兵至河南，入函谷关见前关阪，屠咸阳而东。
项羽还自咸阳，分王诸将。楚分为四。【史略】羽自立为西楚霸王，王梁、楚地，都彭城彭城，今南直徐州。吴芮为衡山王，都邾邾，今黄州府附郭黄冈县。英布为九江王，都六六，见前六国。共敖为临江王，都江陵今荆州府附郭县。
赵分为二。【史略】张耳为常山王，王赵地；都襄国今顺德府治邢台县是。赵王歇徙王代，为代王今大同府蔚州治是。
齐分为三。
【史略】田都为齐王，都临淄故齐都也。田安为济北王，都博阳博阳，今山东长清县西南废卢县是，盖在博关之南也。博关，见前苏秦说赵。刘氏曰：博阳，当作博陵，今山东博平县西北故城是。徙齐王田市为胶东王，都即墨故城在山东平度州东。见前。
燕分为二。
【史略】臧荼为燕王，都蓟故燕都也。徙燕王韩广为辽东王，都无终见前无终国。魏分为二。
【史略】徙魏豹为西魏王，王河东，都平阳见前。司马为殷王，王河内，都朝歌见前。
韩分为二。
【史略】韩王成为韩王，都阳翟因故都也。申阳为河南王，都雒阳见前。秦分为三，并汉中为四。
【史略】章邯为雍王，王咸阳以西，都废丘即犬丘，见周都。司马欣为塞王，王咸阳以东至河，都栎阳见前秦都。董翳为翟王，王上郡，都高奴今延安府西北百里废金明城是。
沛公为汉王，王巴、蜀、汉中，都南郑今汉中府附郭县。
司马迁曰：秦失其政，陈涉首难，豪杰蜂起。羽起陇亩之中，三年，遂将五诸侯灭秦五诸侯，齐、赵、韩、魏、燕也，分裂天下，而封王侯。政由羽出，号为霸王。位虽不终，近古以来，未尝有也。

[book_title]卷二　历代州域形势二
两汉　三国
汉还定三秦见上卷秦分为三，遂东向而争天下。
【史略】初，沛公不欲得汉中，怒将攻羽。萧何曰：愿大王王汉中，养其民以致贤人，收用巴、蜀见上卷秦四十郡，还定三秦，天下可图也。因荐韩信为大将，信遂劝王东出陈仓陈仓，今凤翔府宝鸡县东二十里陈仓故城是。其南即褒斜道也，三秦悉定。汉王东如陕今河南陕州，降河南申阳也，定韩郑昌也。时项王废杀韩王成，而以故吴令郑昌为韩王。汉遣韩襄王孙信击降昌，立信为韩王，还都栎阳即塞王司马欣所都。乃自临晋渡河临晋关，在山西蒲州。见上卷黄氏论并韩，降魏王豹于平阳见前，虏殷王于河内即朝歌也。见前，南渡平阴津在今河南孟津县。见前，至洛阳，合诸侯兵，东入彭城项羽都也。见前。项羽自齐还击汉，汉王败而西，过梁谓梁地，今归德府境，谓张良曰：吾欲捐关以东弃之，谁可与共功者？良曰：九江王布与楚有隙，彭越与齐反梁地，此两人可急使。而汉将独韩信可属大事，当一面。捐之此三人，则楚可破也。汉王然其计。至荥阳见前，收集散亡，军复振，破楚兵于荥阳南京、索间京城，在今荥阳东南三十里。索城，在故京城西二十里，亦曰大索城。城北四里又有小索城。此三城间，楚汉战处也，楚是以不能过荥阳而西。汉筑甬道属之河，以取敖仓粟敖，敖山，在今郑州河阴县西二十里。秦时筑仓于山上；又遣随何使九江，说布归汉；拜彭越为魏相国，使将兵侵掠梁、楚间，以挠楚军。会魏王豹复叛，汉即遣韩信击之。信从夏阳渡河夏阳，即陕西韩城县故少梁城。秦汉间为夏阳县，袭安邑见前，击虏豹，悉定魏地；使人请汉王，愿益兵三万人，北举燕赵，东击齐，南绝楚粮道，西会于荥阳。楚于是始困。
坚守成皋，卒平强楚。
【史略】初，楚围荥阳急，汉王西入关谓函谷关，收兵欲复东。辕生进说曰：汉与楚相距荥阳数岁，汉常困。愿君王出武关见前，项王必引兵南走，王深壁，令荥阳、成皋间，且得休息。使韩信等得辑河北赵地，连燕、齐君王，乃复走荥阳。如此，则楚所备者多，力分。汉得休息，复与楚战，破之必矣。王乃出军宛、叶间宛，今南阳府治。叶，今南阳府裕州叶县。俱见前。久之，羽拔荥阳、成皋。汉王北渡河，军于小修武小修武城，在今怀庆府修武县东四里，而使将将兵保巩今河南府巩县见前。羽闻韩信已破赵收燕，将入齐，而彭越复反梁地，则分兵救之。时汉既数困，计捐成皋以东，屯巩、洛以拒楚洛，即洛阳。郦食其曰：敖仓天下转输久矣，闻其下藏粟甚多。楚拔荥阳，不坚守敖仓，乃引而东，令卒分守成皋，此天所以资汉。愿急复进兵，收取荥阳，据敖仓之粟，塞成皋之险，杜太行之道太行道，见上卷七国韩范雎谓秦，距蜚狐之口蜚狐口，在山西广昌县北二十里。详山西重险飞狐口，守白马之津白马津，在北直滑县。见上卷七国魏苏代约燕王，以示诸侯形制之势，则天下知所归矣。王从之，乃复取成皋，就敖仓食，与楚军相距于广武广武山，在郑州河阴县东北十里，上有东西二城，即楚汉相距处。既而韩信略定三齐，将南向。楚兵食少势狐，汉王坚壁不战，相持久，益困。乃与汉约，中分天下，解而东归。汉王追至固陵今开封府陈州西北四十三里，有固陵聚，与信、越期会，不至，为楚所败。张良曰：楚兵且破，信、越未有分地，其不至固宜。信为齐王，非君王意，不自坚。越本定梁地，意亦望王。今能取睢阳以北至城皆以王彭越睢阳，即今归德府治。城，今山东东阿县，即故城，从陈以东傅海与韩信陈，见前陈国，使各自为战，则楚易破也。王从之。而信、越之兵追至，破羽于垓下垓下，在今凤阳府虹县西五十里，羽走死。
天下大定，定都长安。
【都邑考】高祖初自南郑徙都栎阳俱见前。既灭楚，还都洛阳因周都也。既而从娄敬、张良之说，复还栎阳，定都长安今西安府城西北三十里长安故城是。
矫秦之弊，封建王侯。其初以异姓而王者，凡七国。
楚韩信初为齐王，既灭楚，更立为楚王，王淮北，都下邳。汉六年国除。下邳，今南直邳州。
梁彭越封梁王，王魏故地，都定陶。汉十一年国除。定陶，今山东定陶县。
赵张耳封赵王，王赵故地，都襄国。五年，子敖嗣。九年国除。襄国，见前。韩韩信初封韩王，王故韩地，都阳翟。六年，更以太原雁门郡三十一县为韩国，徙都晋阳，信请治马邑。是年，信降匈奴。十一年，击斩之。晋阳，见前晋国。马邑，今山西朔州东北有故马邑城。
淮南英布故封九江王，汉因其故封，改称淮南，仍都六。十年布叛，讨灭之。六，见前。
燕臧荼故封燕王，又并有辽东地，汉因而封之。旋叛灭，改立卢绾为燕王，仍都蓟。十一年绾叛，降匈奴。
长沙吴芮故封衡山王，项羽夺其地，称番君。汉灭羽，更封芮为长沙王，都临湘，传五世。临湘，即长沙郡治。数年之间，以次剪除自汉五年定封，至十一年皆相继废灭，惟长沙仅存。于是改封同姓子弟，分地过侈，浸以骄恣。
齐汉六年，以胶东、胶西、临、济北、博阳、城阳郡七十三县，立子肥为齐王，都临淄。文帝十六年，分齐为六国，立齐悼惠王肥诸子皆为王。济北、博阳，因楚汉间旧名也。诸郡俱详见下，余仿此。
荆汉六年，分楚王信地，以淮东之故东阳郡、鄣郡、吴郡五十三县，立从兄贾为荆王，都吴。十一年，为英布所败灭，更以荆为吴国，立兄仲之子濞为吴王，都广陵。东阳，即临淮地。鄣郡，即丹阳郡。吴郡，即会稽郡也。
楚汉六年，分楚王信地，以淮北之薛郡、东海彭城三十六县，立弟交为楚王，都彭城。淮南十一年，以淮南王英布地，立子长为淮南王，都寿春。文帝六年，罪废。十二年，徙城阳王喜为淮南王。十六年，复以喜为城阳王，分淮南为三国，立淮南厉王长三子皆为王。燕十二年，以燕王卢绾地，立子建为燕王，都蓟。吕后七年，国除，更以吕通为燕王。文帝元年，徙琅邪王刘泽为燕王。元朔二年，国除。元狩六年，更立子旦为燕王。
赵八年，以赵王张敖地，徙代王如意为赵王，都邯郸。惠帝元年，徙淮阳王友为赵王。吕后七年，又徙梁王恢为赵王。未几，国除，立吕禄为赵王。文帝元年，封故赵幽王友子，遂为赵王。
梁十一年，分梁王彭越地，又益以东郡地，立子恢为梁王，都睢阳。吕后七年，徙恢为赵王，以吕产为梁王。明年，大臣徙吕后所名孝惠子济川王太为梁王。文帝二年，立子楫为梁王。十一年，又徙淮阳王武为梁王。
代六年，以云中、雁门、代郡五十三县，立兄喜为代王，都代。七年，匈奴攻代，代王喜弃国自归，因改立子如意为代王。八年，徙为赵王，立子恒为代王，兼有韩王信故地，都晋阳。后徙中都。中都，今汾州介休县有中都城。吕后薨，文帝入即位。二年，分代地，立子武为代王，参为太原王。五年，徙武为淮阳王，参为代王，尽得故地。
淮阳十一年，分彭越地，又益以颍川郡地，立子友为淮阳王，都陈。惠帝元年，徙友为赵王。吕后元年，立所名孝惠子疆为淮阳王。五年，改立所名孝惠子武为淮阳王。文帝五年，徙代王武为淮阳王。十一年，又徙为梁王，而淮阳为郡。
司马迁曰：高祖子弟同姓为王者九国，惟独长沙异姓，而功臣侯者百余人。自雁门、太原以东雁门、太原，见秦郡，至辽阳辽水之阳也。《括地志》汉辽东郡有辽阳县，即今辽东镇城也，为燕、代国。常山以南，太行左转常山、太行，俱见上卷，渡河、济，阿、鄄以东阿，见山东东阿县。鄄，即今山东濮州治，故鄄城县也薄海，为齐、赵国。自陈以西南至九疑九疑，见前七国楚苍梧，东带江、淮、、泗，即睢水也。自汴河分流，径徐州南境，下流入于泗。详见南直大川睢水，薄会稽会稽山，见上卷《职方》，为梁、楚、吴、淮南、长沙国。皆外接于胡、越，而内地北距山以东，尽诸侯地，大者或五六郡，连城数十里，百官宫观，僭于天子。汉独有三河、东郡、颍川、南阳，自江陵以西至蜀，北自云中至陇西与内史，凡十五郡，而公主列侯颇食邑其中。何者？天下初定，骨肉同姓少，故广疆庶孽，以镇抚四海，用承卫天子也。
景帝时，吴吴王濞也、楚楚王戊，元王交之孙也、赵赵王遂、胶东胶东王雄渠，齐悼惠王肥之子。文帝十六年，分齐地为胶东国，都即墨、胶西胶西王，亦悼惠王肥之子。文帝分齐为胶西国，都高苑。高苑，今青州府高苑县西北故城是、川川王贤，亦肥之子。文帝分齐为川国，都剧。剧，今青州府寿光县西南三十里有故剧城、济南济南王辟光，亦肥之子。文帝分齐为济南国，都东平陵。今济南府东六十里有东平陵城。七国变起，赖贾谊效谋于前，亚夫陈力于后，是以危而无患。
【史略】初，文帝封三子于梁、代、淮阳。时吴、楚、齐、赵诸侯强，而梁王薨无嗣，代北边匈奴，淮阳弱小。贾谊请举淮南地以益淮阳，而为梁王立后，割淮阳北边二三列城与东郡以益梁，不可者，可徙代王而都睢阳。梁起于新妻阝而北著之河新妻阝，在今凤阳府颍州东八里，淮阳包陈而南犍之江陈，即淮阳都也，则大诸侯之有异心者，破胆而不敢谋，梁足以捍齐赵，淮阳足以禁吴楚，陛下无山东忧矣。文帝于是徙淮阳王武为梁王，北界泰山，西至高阳高阳，今开封府杞县西二十里有高阳城，得大县四十余城。及景帝三年七国反，梁王城守睢阳，吴、楚兵不敢过而西，留攻围之。汉遣郦寄击赵，栾布救齐时胶西、胶东、川、济南共攻齐也，窦婴屯荥阳，监齐、赵兵，而命周亚夫击吴、楚。亚夫请以梁委之，而东北走昌邑今兖州府金乡县北四十里，有昌邑故城，坚壁不战，使轻骑出淮泗口淮泗口，在今淮安府清河县城南，泗水入淮之口也。亦曰清口。详见南直大川清河，绝吴、楚兵后，塞其饷道，于是吴、楚散败，齐、赵皆平。吴王之初发也，其臣田禄伯进说曰：兵屯聚而西，无他奇道，难以立功。臣愿得五万人，别循江、淮而上，收淮南、长沙谓淮南、长沙二国，入武关见前，与大王会。此亦一奇也。桓将军亦曰：吴多步兵，步兵利险。汉多车骑，车骑利平地。愿大王所过城不下，直去疾西，据洛阳武库武库，在洛阳城内，食敖仓粟，阻山河之险，以令诸侯。虽无入关，天下固已定矣。若徐行留下城邑，汉军车骑至，驰入梁、楚之郊，事败矣。吴王不从，以至于败。
迨主父偃之说行，诸侯益以衰息矣初，贾谊劝文帝，使诸侯得分国以封子弟。主父偃复劝武帝，令诸侯得推私恩，分子弟邑。于是藩国始分，而子弟毕侯，汉法益密，失国者众。
司马迁曰：天子观于上古，然后加惠，使诸侯得推恩分子弟国邑。故齐分为七齐、城阳、济北、济南、川、胶东、胶西，凡七国，赵分为六赵、河间、广川、中山、常山、清河，凡六国，梁分为五梁、济阴、济川、济东、山阳，凡五国，淮南分三淮南、庐江、衡山，凡三国，及天子支庶子为王，王子支庶为侯，百有余焉。吴、楚时前后诸侯，或以削地，是以燕、代无北边郡，吴、淮南、长沙无南边郡，齐、赵、梁、楚支郡名山陂海，咸纳于汉。诸侯稍微，大国不过十余城，小侯不过数十里，上足以奉贡职，下足以供养祭祀，以藩辅京师。而汉郡八九十，形错诸侯间，犬牙相临，秉其厄塞地利，强本干弱枝叶之势也。
自汉兴以来，郡国稍复增置。武帝逐匈奴武帝遣卫青等击走匈奴，取河南地。后又过焉支，逾祁连，取河西地。又绝大漠，匈奴远遁，而幕南无王庭。河南，今陕西榆林镇以北河套地。焉支山，在今甘肃镇山丹卫东南。祁连山，在今甘州卫西南。详见陕西名山祁连。河西，即今甘肃之境。大漠，今河套外阴山以北沙漠地也，平南越汉十一年，以故南海尉赵陀据有南越称王，因立为南越王，都番禺。元鼎六年，国乱，遣路博德等击平之。南越，今广东、西及安南境内是。又东越国，汉五年，封故粤王后无诸为闽粤王，王闽中地，都冶。建元六年，更立无诸孙繇君丑为闽繇王。又故王郢之弟余善，自立为王，汉因立为东越王，国分为二。元封元年，余善叛，遣韩说等击之，徙其民于江淮间，而虚其地。又东海国，惠帝三年，立闽粤君摇为东海王，都东瓯，亦曰东瓯王。建元三年，为闽粤所侵，举国内徙于江淮间。东瓯，今浙江温州府附郭永嘉县也及西南夷元光五年，武帝从唐蒙等言，始通西南夷。今陕西、四川以西南及贵州、云南之境，是其地，又通西域元鼎二年，武帝从张骞言，招乌孙、大夏之属三十六国，自敦煌西至盐泽、轮台、渠犁，皆起亭障，有田卒，置使者校尉领护。三十六国，俱在今甘肃徼外。敦煌，今废沙州卫。盐泽，在其西七百里。轮台、渠犁，又在其西，开朝鲜元封二年，遣杨仆等平朝鲜，即今朝鲜国。于是南置交以南越地置。胡广《记》：汉既定南越，置交刺史，别于诸州，令持节治苍梧，北置朔方取匈奴河南地，立朔方。颜氏曰；武帝初置朔方郡，别令刺史监之，不在十三州之限，分天下为十三部，而不常所治。
司隶校尉部察郡七。《汉纪》：成帝绥和元年，罢刺史，仿古制，更置州牧。哀帝建平元年，复置刺史如故。元寿二年，复为牧。京兆尹秦内史地也。汉二年，更为渭南郡。九年，复为内史。景帝二年，分为右内史。武帝太初元年，更名京兆尹，领长安等县凡十二。今西安府是其境。左冯翊秦内史地。汉二年，析置河上郡。九年，复为内史。景帝二年，分为左内史。武帝太初元年，更名左冯翊，领高陵等县二十四。今西安府以东至同州是其境。高陵，今西安府属县。
右扶风秦内史地。汉二年，析置中地郡。九年，复为内史。景帝二年，分为主爵中尉。六年，更名都尉。武帝太初元年，更名右扶风，领渭城等县二十一。今西安府以西至凤翔府是其境。渭城郡，即秦咸阳，今属西安府。以上所谓三辅也。《志》云：三辅皆治长安城中。
弘农郡武帝元鼎四年，分河南郡置弘农郡，领弘农等县十有一。今河南府以西至陕州，又南阳府西境及西安府之商州，皆是其地。弘农县，今见陕州灵宝县境。
河内郡秦三川郡也。汉二年，改置，领怀县等县十有八。今怀庆、卫辉以至彰德府南境，皆是其地。怀，见怀庆府武陟县。河南郡秦三川郡也。汉二年，改曰河南郡，领雒阳等县二十有二。今河南府至开封府以西，皆是其境。雒阳，见前。
河东郡秦郡也。领安邑等县二十四，安邑，见前。豫州刺史部察郡三、国二。
颍川郡秦郡也。汉五年，为韩国。六年，复故，领阳翟等县二十。阳翟，见前。汝南郡秦颍川郡地。高祖分置汝南郡。景二年，为汝南国。后复为郡，领平舆等县三十七。今汝宁府北至开封府之陈州，东至南直颍州，皆是其境。平舆，见汝宁府治汝阳县。
沛郡秦泗水郡也。高帝改为沛郡，领相县等县三十七。相，今南直宿州西北九十里有相城。
梁国秦砀郡也。汉五年，改为梁国，都睢阳，有县八。今归德府及南直徐州砀县是其境。睢阳，见前。鲁国秦薛郡。初属楚。吕后初，分为鲁国，立张敖子偃为鲁王，后废为郡。景三年，复为鲁国，都鲁，有县六。今兖州府是其境。鲁，今曲阜县也。冀州刺史部察郡四、国六。
魏郡秦邯郸郡地。高帝析置魏郡，领邺县等县十八。今彰德府及北直大名府是其地。邺县，见彰德府临漳县。
巨鹿郡秦郡。领巨鹿等县二十。今顺德府及真定府之南境是其地。巨鹿，见前。
常山郡本赵国地。吕后二年，分置恒山国。文帝初，复为赵地。景帝中三年，仍置常山国。元鼎四年，为常山郡，领元氏等县十八。今真定府西南以至赵州之境是其地。元氏，真定府属县也。
清河郡本赵地。景帝中二年，分为清河国。建元五年，为清河郡。元鼎二年，复为清河国。地节三年，复为郡。初元二年，又为清河国。永光初，仍为郡，领清阳等县十四。今广平府南至山东东昌府北境是其地。清阳，今见清河县。又《汉纪》：平帝元始二年，置广宗国。广宗，或曰在清河境内。
赵国秦邯郸郡。汉四年，为赵国。景三年，仍废为邯郸郡。五年，复为赵国，都邯郸，有县四。今广平府及顺德府西境，是其地。
广平国本赵国地。征和二年，分赵地立为平干国。五凤二年，改为广平国，都广平，有县十六。今广平府至顺德府之北，皆是其地。广平故城，在今顺德府城北。《汉纪》：鸿嘉二年，置广德国。《志》云：今南直黟县，即广德故治。或曰：时分中山置广德国，当亦在广平境内。
真定国本赵地。元鼎四年，析常山为真定国，都真定，有县四。真定，即今府治。
中山国本赵地。景帝三年，为中山国，都卢奴，有县十四，今真定府定州以北至保定府之境，是其地。卢奴，今定州治也。
信都国本赵地。景二年，析为广川国。甘露二年，国废为信都郡。建昭二年，更为信都国，都信都，有县十七。今真定府冀州、深州及河间之景州，皆是其地。信都，今冀州治。
河间国本赵地。文二年，分赵地为河间国。十二年，国除。景帝二年，复为河间国，都乐城，有县四。乐城，今河间府献县也。
兖州刺史部察郡五、国三。
陈留郡本梁地。吕后七年，分立济川国。文帝初，复为梁地。景帝中六年，又为济川国。武帝建元初，国除。元狩初，置陈留郡，领陈留等县十七。今开封府东至归德府西，皆是其境。陈留，今开封府属县。又《汉纪》：元帝永光三年，立子康为济阳王。建昭五年，徙为山阳王。济阳，应劭曰：即济川。今开封府兰阳县有废济阳县。
山阳郡亦梁国地。景帝中六年，分为山阳国。建元五年，国除为郡，天汉四年，更为昌邑国。后昌邑王废，国除为山阳郡。建昭五年，复为山阳国。河平二年，仍曰山阳郡，领昌邑等县二十二。今兖州府西至河南归德东境是其地。昌邑，见兖州府金乡县。
济阴郡亦梁地。景帝中六年，分为济阴国。甘露二年，改名定陶国。初元初，为济阴郡，领定陶等县九。今山东曹州至东昌府之濮州是其地。定陶，见前。
泰山郡故齐国地。文二年，分置济北国。都卢。三年国除。十六年，复分齐为济北国。元狩初，济北王献泰山及其旁邑，于是立泰山郡。后元二年，以济北并入泰山郡，领奉高等县二十四。今济南府泰安州以北至兖州府之东北境，皆是其地。卢，今济南府长清县有废卢县。奉高，见泰安州。
东郡秦郡也。领濮阳等县三十二。今北直大名府及山东东昌府之境是其地。濮阳，见前。
城阳国本齐国地。文帝二年，立朱虚侯章为城阳王。十一年，徙淮南。十六年，复故，都莒，有县四。今青州府莒州是其地。莒，见前。
淮阳国本秦颍川郡地。汉十一年，析置淮阳国。文十一年，为淮阳郡。宣帝元康三年，复为淮阳国，都陈，有县九。今开封府陈州以南是其地。东平国本梁国地。景六年，分为济东国。元鼎初，废为大河郡。甘露二年，更为东平国，都无盐，有县七。今兖州府东平、济宁二州是其地。无盐，今东平州东二十里有无盐故城。
徐州刺史部察郡三、国三。
琅邪郡秦郡。初属齐国。吕后七年，分为琅邪国。文帝初，复为郡，领东武等县五十一。东武，见今青州府诸城县。
东海郡秦薛郡地。徐广曰：楚汉间有郯郡，高帝改为东海郡，初属楚国。景帝二年，削其地入汉，领郯县等县三十八。今兖州府东南至南直邳州以东至海，皆是其地。郯，今见山东郯城县。
临淮郡本楚国地。武帝元狩六年，析置临淮郡，领徐县等县二十九。今凤阳府泗州以东，扬州府北境，皆是其地。徐县故城，今见泗州。或曰：临淮，即楚汉间东阳郡也，后属于楚，郡废。
泗水国本东海郡地。元鼎四年，析置泗水国，都凌，有县三。今南直宿迁县以东北是其地，县有故凌城。
广陵国本楚国地。高祖六年，属荆。十一年，属吴。景帝四年，更名江都国。元狩初，国除。六年，改为广陵国。五凤四年，国除。初元二年，复为广陵国，都广陵，有县四。今扬州府是其境。广陵，见前。
楚国汉五年置。景帝三年废，旋复置。地节元年，更为彭城郡。黄龙元年，复为楚国，都彭城，有县七。今徐州及淮安府邳州之西境是其地。彭城，见前。青州刺史部察郡六、国三。
平原郡秦齐郡地。高帝置平原郡，领平原等县十九。今济南府德州、武定、滨州之境，皆是其地。平原，今德州属县。
千乘郡秦齐郡地。高帝置千乘郡，领千乘等县十五。今青州府以北至济南府东境，是其地。千乘故城，今见青州府高苑县。
济南郡故齐国地。吕后元年，割济南为吕国。文帝初，复故。十六年，别为济南国。景三年，国除，为济南郡，领东平陵等县十四。今济南府是其境。东平陵，见前。北海郡故齐地。景帝中二年，分置北海郡，领营陵等县二十六。今青州府以东是其境。营陵，今见青州府昌乐县。
东莱郡故齐地。高帝置郡，领掖县等县十七。今莱州、登州二府是其地。掖，即今莱州府治。齐郡秦郡也。高帝六年，为齐国。元朔四年，国除。元狩六年，复为齐国。元封初，废为郡，领临淄等县十二。今青州府是其境。临淄，见前。川国本齐国地。文十六年，分置川国，都剧，有县三。今济南府东北至青州府西北境，是其地。剧，见前。
胶东国本齐地。文十六年，别为胶东国，都即墨，有县八。今莱州府之平度州一带是其地。即墨，见前。
高密国本齐地。文十六年，别为胶西国。本始元年，更为高密国，都高密有县五。今莱州府胶州以西是其地。高密，今山东胶州属县。
荆州刺史部察郡六、国一。
南阳郡秦郡也。领宛县等县三十六。今南阳府至湖广均州之境，是其地。宛，见前。
江夏郡秦南郡地。汉初，置江夏郡，领西陵等县十四。今德安、承天、汉阳、武昌、黄州府境，皆是其地。西陵故城，在今黄州府西北百二十里。
桂阳郡秦长沙郡地。汉初，属长沙国。文帝后七年，为桂阳郡，领郴县等县十一。今湖广郴州及桂阳州，又广东连州，皆是其地。郴，见前。
武陵郡秦黔中郡地。高帝时曰武陵郡，领索县等县十三。今常德府至辰州府之境，是其地。索县，即今常德府东汉寿城是也。
零陵郡秦长沙郡地。汉初，属长沙国。武帝元鼎六年，析置零陵郡，领零陵等县十。今永州府至广西全州，是其境。零陵旧城，在今全州北三十里。
南郡秦郡也。楚汉间为临江国。高帝五年，复故。景二年，复曰临江国。中二年，仍为南郡，领江陵等县十八。今荆州府北至襄阳府境，是其地。江陵，见前。
长沙国吴芮所封也。文帝后七年，国除为郡。景帝二年，复为长沙国，都临湘，有县十三。今长沙府是其境。临湘，见前。
扬州刺史部察郡五、国一。
庐江郡本淮南国地。文十六年，析置庐江国。元狩初，改为郡，领舒县等县十二。今庐州府南至安庆府之境，是其地。舒，今庐州府舒城县。胡氏曰：汉初庐江国在江南。今池州、九江、饶、信之境，当是其地。后移于江北。《班志》所载非汉初故地也。
九江郡秦郡，高帝改为淮南国。元狩四年，复曰九江郡，领寿春等县十五。今凤阳府寿州及滁、和州至庐州府境，是其地。寿春，见前。会稽郡初属吴国。景帝三年，削吴会稽、豫章郡是也。领吴县等县二十六。吴县，见前。丹阳郡秦鄣郡也。初，属吴国。景帝四年，属江都国。元狩初，改属扬州。元封二年，更名丹阳郡，领宛陵等县十七。宛陵，今宁国府治宣城县也。余见前。
豫章郡秦九江郡地。高帝分置豫章郡，初属吴。景帝初，入于汉，领南昌等县十八。今江西境内是其地。南昌县，即今南昌府治。六安国初属淮南国。文十六年，分置衡山国。元狩元年，国除。二年，改为六安国，仍都六，有县五。今庐州府西境至寿州南境，是其地。六，见前。
益州刺史部察郡九。
汉中郡秦郡也。领西城等县十二。西城，今兴安州治。广汉郡本蜀郡地。高帝分置广汉郡，领梓潼等县十三。今潼川州及成都府之绵州、汉州与保宁府之剑州，皆是其境。梓潼，今剑州属县也。
犍为郡本夜郎国地。武帝元光五年，开南夷，置犍为郡，领道等县十二。今叙州府及沪州、嘉定州、眉州，皆是其地。道，今叙州府治宜宾县也。武都郡本广汉西白马氏地。武帝开西夷，元鼎六年，置武都郡，领武都等县九。今巩昌府之阶州、徽州及汉中府之宁羌州，是其地。武都县，今巩昌府成县西北故城是。
越郡本西夷邛都地。元鼎六年，置越郡，领邛都等县十五。今建昌行都司是其地，邛都县，今打冲河所西北故城是。
益州郡本西夷滇国及斯榆地。武帝元封二年，置益州郡，领滇池等县二十四。今云南大理等府之境，皆是其地。滇池，今云南府治昆明县。郡本南夷夜郎及且兰地。元鼎六年置郡，领故且兰等县十七。今遵义府以南至贵州之思南、石阡等府，皆是其境。故且兰，今遵义府治也。巴郡秦郡也。领江州等县十一。江州，今重庆府治巴县是。
蜀郡秦郡也。领成都等县十五。今成都府龙安府及邛、雅二州是其地。成都，今府治。又《汉纪》：武帝元鼎六年，以西南夷﹂都地为沈黎郡，以冉ζ地为汶山郡。天汉四年，并沈黎于蜀郡。地节三年，又并汶山于蜀郡。今成都府之茂州，即汶山郡地。黎州安抚司，即沈黎郡地也。凉州刺史部察郡九。胡广《记》：武帝分雍州置朔方刺史。雍州，即凉州也。朔方刺史，盖察朔方、五原、云中、上郡、安定、北地，凡六郡。《晋志》云：汉武别置朔方刺史。后汉建武十一年，始省入并州。《大事记》：司隶不在十三部之数，而朔方、交并列焉。今从《通典》。陇西郡秦郡也。领狄道等县十一。今临洮府至巩昌府西境，是其地。狄道，见前。
金城郡本陇西、天水、张掖郡地。昭帝始元六年，增置金城郡，领允吾等县十三。今临洮府之兰州、河州及西宁卫，又北至靖虏卫之西南境，皆是其地。允吾，今兰州西北有允吾故城。又宣帝神爵二年，增置金城属国，以处降羌，治令居。平帝元始五年，又增置西海郡，中兴时废。令居，在今西宁卫东北。西海，在西宁卫西三百余里。详陕西大川。天水郡本陇西地。元鼎三年，分置天水郡，领平襄等县十六。今巩昌府以东秦州之境是其地。平襄，今巩昌府伏羌县西北有平襄故城。《通典》：武帝元狩初，置天水属国，治勇士。勇士城，见靖远卫。
武威郡故匈奴休屠王地。武帝元狩二年，开其地置武威郡，领姑臧等县十。今凉州、永昌、庄浪、镇番等卫是其地。姑臧，今凉州卫治是也。
张掖郡故匈奴浑邪王地。武帝开河西，元鼎六年，分武威、酒泉地置张掖郡，领觻得等县十。觻，读禄。今甘州山丹等卫是其地。觻得县，即今甘州卫治。杜佑曰：武帝元狩初，置张掖属国，治居延。考元狩初，未置张掖郡，杜氏误也。居延，今见甘州卫。
酒泉郡故匈奴地。元狩二年，置酒泉郡，领禄福等县十。今肃州卫是其地。禄福故城，在今肃州卫西南五十里。
敦煌郡故月氏地，后为匈奴所侵。武帝开河西，为酒泉郡地。元鼎六年，分置敦煌郡，领敦煌等县六。今废沙州卫是其地。敦煌县，故沙州治也。《地志》：武帝初开河西，置武威等四郡，昭帝增置金城，是为河西五郡。安定郡本北地郡地。元鼎三年，分置安定郡，领高平等县二十一。今平凉府是其境。高平，今平凉府镇原县也。《通典》：汉元狩元年，置安定属国都尉，治三水。三水，在今平凉府镇原县东北。
北地郡秦郡也。领马领等县十九。今庆阳府北至宁夏卫，是其境。马领，在今庆阳府环县南。《通典》：五凤三年，置北地属国，治参。参城，在今庆阳府西北。
并州刺史部察郡九。《通典》：初为朔方，后为并州。
太原郡秦郡。汉初，为韩国地，又为代郡。文帝二年，又分为太原国。五年，复为代国。元鼎二年，复为太原郡，领晋阳等县二十一。今太原府至汾州府，是其境。晋阳，见前。
上党郡秦郡。领长子等县十四。长子，见前。
西河郡秦太原、云中等郡地。元朔四年，析置西河郡。领富昌等县三十六。今汾州府西北之永宁州，以至延安府之葭州及榆林镇之东北境，皆是其地。富昌废县，在今榆林镇故胜州境。《通典》：汉五凤三年，置西河属国，治美稷。美稷废县，亦在今故胜州西南。
朔方郡初为匈奴河南地。元朔二年，复收其地，置朔方郡，领三封等县十。今榆林镇西北故夏州是其地。三封，今废夏州东南长泽故城是。《汉纪》：元狩初，置朔方属国，处匈奴降者。
五原郡秦九原郡也。汉初亦为匈奴河南地。元朔二年，收复，置五原郡，领九原等县十六。今榆林镇西北故丰州治，即废九原县也。《汉纪》：五原属国都尉，治蒲泽。蒲泽，在丰州东境。
云中郡秦郡也。领云中等县十一。今大同府西北四百余里故云中城，即秦汉时云中郡所治云中县也。《汉纪》：元狩初，置属国都尉于此。
定襄郡秦云中郡地。高帝析置定襄郡，领盛乐等县十二。今大同府西北三百余里有盛乐城，即汉郡治也。
雁门郡秦郡，领善无等县十四。今代州西北有故善无城是也。
上郡秦郡。领肤施等县二十三。肤施，今延安府治也。《志》云：上郡属国治龟兹，龟兹，见宁夏后卫。又《汉纪》：元狩初，取匈奴河西地，分徙降者边五郡故塞外，而皆在河南，因其故俗为五属国。五属国，孔氏曰：陇西、北地、上郡、朔方、云中也。杜佑以安定、上郡、天水、张掖、五原为五属国。
幽州刺史部察郡十、国一。
勃海郡秦上谷、巨鹿二郡地。高帝分置勃海郡，领浮阳等县二十六。今河间以东之沧州，北至顺天府通州、霸州之南，南至山东武定州、滨州之北，皆是其地。浮阳，今沧州治也。上谷郡秦郡。汉初属代，后复为郡，领沮阳等县十五。沮阳，今保安州东有沮阳故城。
渔阳郡秦郡。汉初属燕，后复为郡，领渔阳等县十二。渔阳，今蓟州治也。
右北平郡秦郡。汉初属燕，后复为郡，领平刚等县十六。平刚，在今废大宁卫西南境。
辽西郡秦郡。初属燕，后复为郡，领且虑等县十四。且虑，在今大宁废卫境。
辽东郡秦郡。初属燕，后复为郡，领襄平等县十八。襄平故城，在今辽东都司城北。《汉纪》：元朔元年，东海秽君南闾等来降，因置沧海郡，三年而罢。秽，秽貊也，在今辽东塞外。
玄菟郡汉初为燕地，后为朝鲜所据。元封三年，平朝鲜，置玄菟郡，领高句骊等县三。今朝鲜北境地也。高句骊，在今朝鲜咸镜道界。乐浪郡亦朝鲜地。元封三年置郡，领朝鲜等县二十五。今朝鲜西境是也。朝鲜县，即平壤城，今朝鲜谓之西京。《汉纪》：武帝初，置玄菟、乐浪、临屯、真番四郡。始元五年，省临屯、真番入乐浪郡。涿郡秦上谷郡地。高帝置涿郡，领涿县等县二十九。今顺天府之涿州至保定府之境，又真定府东、河间府之西，皆是其地。涿，今涿州也。
代郡秦郡也。汉为代国。元鼎二年，改为代郡，领桑乾等县十八。桑乾，今大同东百五十里有废桑乾县。
广阳国本秦上谷及渔旧郡地。汉为燕国。元凤初，国除，为广阳郡。本始元年，改为广阳国，都蓟，有县四。蓟，见前。《汉纪》：北地、朔方、五原、云中、定襄、雁门、代郡、西河，谓之缘边八郡，又益以上谷、渔阳、右北平、辽西为缘边十二郡。或曰缘边九郡，则不言辽西、北地、西河。或曰十郡，则不言西河、北地。又陇西、天水、安定、北地、上郡、西河，皆环列畿辅，宿卫之士，多取给焉，所谓六郡良家子也。《后汉书》有渔阳，而无天水，亦曰六郡云。
交州刺史部察郡七。
南海郡秦郡也。初为南越国。元鼎六年，平南越置郡，领番禺等县六。今广、惠、潮三府是其地。番禺，见前。郁林郡秦桂林郡也。后属南越。元鼎六年，置郁林郡，领布山等县十二。今广西浔州、柳州、南宁等府及梧州府之郁林州，是其境。布山县，在今浔州府城西。苍梧郡秦桂林郡地，后属南越。元鼎六年，置苍梧郡，领广信等县十。今梧州、平乐二府及广东肇庆府之境，是其地。广信，今梧州府治苍梧县是。
交趾郡秦象郡地，后属南越。元鼎六年，置交趾郡，领嬴娄等县十。今安南国是其地。嬴娄，今交州府西故交趾城是也。
合浦郡秦象郡地，后属南越。元鼎六年置郡，领徐闻等县五。今雷、高、廉三府及肇庆府南境，是其地。徐闻，今雷州府属县。
九真郡秦象郡地，后属南越。元鼎六年置郡，领胥浦等县七。今安南国西南境是其地。
日南郡秦象郡地，后属南越。元鼎六年置郡，领朱吾等县五。今占城国是其地。《汉纪》：武帝开南越，置南海、郁林及朱崖、儋耳，凡九郡。昭帝始元五年，罢儋耳。元帝初元三年，罢朱崖。今广东琼州府之儋州、崖州，即其地也。又《通典》：昭帝元凤五年，罢象郡，分属郁林、。而史不书建置之始，盖阙文也。
大约西汉之世，郡国一百有三新郡六十五，因秦郡者二十七，改秦郡者十一。废秦郡者一，闽中也，县邑千三百有十四，道三十二邑通蛮夷曰道，侯国二百四十一。左东海，右渠搜古西戎国。今榆林北境有汉时渠搜故县。或以为渠犁，在今西域火州西境，前番禺见前，后陶涂今沙漠地。又扬子云：东南一尉，西北一侯，谓会稽东郡都尉、敦煌玉门关候也。今浙江台州府，汉东郡都尉治。玉门关，在今废沙州西北二百六十里，东西九千三百二里，南北万三千三百六十八里，可谓盛矣。
应劭曰：自秦用李斯议，分天下为三十六郡，至汉又复增置。凡郡或以列国，陈、鲁、齐、吴是也；或以旧邑，长沙、丹阳是也；或以山陵，泰山、山阳是也；或以川原，西河、河东是也；或以所出，金城之下得金，酒泉之味如酒，豫章樟树生庭，雁门雁之所育是也；或以号令，禹合诸侯大计东冶之山，因名会稽是也。○王氏曰：秦地东不过浿水在今朝鲜平壤城东，今名大通江，西不越临洮今府。汉益广于秦矣。然郡县益烦，牧守屡易，国无定民，民无固志。先王之制，浸以灭息。
王莽盗窃神器，假名易号者，四方蜂起。
赤眉据长安。
【史略】王莽时，琅邪樊崇等起兵于莒今山东莒州。见前，转掠青、徐间。更始入洛阳，遂降。寻复叛崇初留兵濮阳，与其徒诣洛阳降。更始政乱，崇遂亡归。濮阳，见前，将兵入颍川，分为二部：一自武关，一从陆浑陆浑关，在河南嵩县北七十里，而西俱会弘农。至郑即今陕西华州治。见前，立刘盆子为帝，遂入长安。
王郎据邯郸。
【史略】更始初，邯郸卜者王郎，诈称成帝子子舆，为故赵王元之子林等所推，入邯郸称帝，分遣将帅，徇下幽、冀。赵国以北，辽东以西，皆望风响应。
秦丰据黎丘。
【史略】王莽末，南郡秦丰兵起，据黎丘今湖广宜城县东有黎丘城。寻称楚黎王，有己阝、宜城等十余县己阝，音忌。今亦见宜城县。李宪据庐江。
【史略】更始初，莽庐江连率李宪，据郡自守郡治舒。见前，称淮南王。寻称帝，拥九城《汉志》：淮南郡十二城。盖宪所得者九城也。
公孙述据成都。
【史略】更始初，莽导江卒正公孙述，起兵入成都莽改蜀郡为导江，治临邛。更始初起，南
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>