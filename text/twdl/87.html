<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,八闽通志序,八闽通志凡例,卷之一,卷之二,卷之三,卷之四,卷之五,卷之六,卷之七,卷之八,卷之九,卷之十,卷之十一,卷之十二,卷之十三,卷之十四,卷之十五,卷之十六,卷之十七,卷之十八,卷之十九,卷之二十,卷之二十一,卷之二十二,卷之二十三,卷之二十四,卷之二十五,卷之二十六,卷之二十七,卷之二十八,卷之二十九,卷之三十,卷之三十一,卷之三十二,卷之三十三,卷之三十四,卷之三十五,卷之三十六,卷之三十七,卷之三十八,卷之三十九,卷之四十,卷之四十一,卷之四十二,卷之四十三,卷之四十四,卷之四十五,卷之">
<meta name="description" content="福建地方志。明陈道修、黄仲昭纂。八十七卷。仲昭,名潜,字以行,人称未轩先生,福建莆田人。成化进士。授编修,官至江西提学佥事。后乞归专事著述。有《未轩集》、。《兴化府志》、。《延平府志》等。八闽,为福建省别称。源于古闽地,因宋设八府、州、军,元分为八路,故名。其在修志问题上,主张发凡立例,“大要以遵国法,极时弊为主。”并认为:志所载当详其所应详,略其所应略,要旁搜博考,凡群之所有,事无巨细,莫不备载。始修于明成化二十年(1485),书成刊行于明弘治三年(1490),翌年又有递修本。为福建省第一部省志。计八十">
<title>八闽通志_黄仲昭_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">八闽通志</span> <br/>
          作者： <span class="inputVal" id="bkauthor">黄仲昭</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]1655271</span> <br/>
          说明： <span class="inputVal" id="bkdec">福建地方志。明陈道修、黄仲昭纂。八十七卷。仲昭,名潜,字以行,人称未轩先生,福建莆田人。成化进士。授编修,官至江西提学佥事。后乞归专事著述。有《未轩集》、 《兴化府志》、 《延平府志》等。八闽,为福建省别称。源于古闽地,因宋设八府、州、军,元分为八路,故名。其在修志问题上,主张发凡立例,“大要以遵国法,极时弊为主。”并认为:志所载当详其所应详,略其所应略,要旁搜博考,凡群之所有,事无巨细,莫不备载。始修于明成化二十年(1485),书成刊行于明弘治三年(1490),翌年又有递修本。为福建省第一部省志。计八十七卷,统十八类四十二目。每一类均按省、府、州、县顺序叙述,体例较为严整,清《四库全书总目提要》评为“于舆地中较为完整”</span> <br/>
          封面： <span class="inputVal" id="bkimg">Z_11132.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]八闽通志
[book_author]黄仲昭
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]1655271
[book_dec]福建地方志。明陈道修、黄仲昭纂。八十七卷。仲昭,名潜,字以行,人称未轩先生,福建莆田人。成化进士。授编修,官至江西提学佥事。后乞归专事著述。有《未轩集》、 《兴化府志》、 《延平府志》等。八闽,为福建省别称。源于古闽地,因宋设八府、州、军,元分为八路,故名。其在修志问题上,主张发凡立例,“大要以遵国法,极时弊为主。”并认为:志所载当详其所应详,略其所应略,要旁搜博考,凡群之所有,事无巨细,莫不备载。始修于明成化二十年(1485),书成刊行于明弘治三年(1490),翌年又有递修本。为福建省第一部省志。计八十七卷,统十八类四十二目。每一类均按省、府、州、县顺序叙述,体例较为严整,清《四库全书总目提要》评为“于舆地中较为完整”
[book_img]Z_11132.jpg


[book_title]序
闽虽为东南僻壤，然自唐以来，文献渐盛。至宋，大儒君子接踵而出，仁义道德之风于是乎可以不愧于邹鲁矣。先哲凋谢，典刑日远，士习民风，渐不如昔，此有志于世道者所为深慨叹也。
仲昭多病早衰，退处山林，窃不自揆，思欲考求前志，表章先哲之典刑，以风厉后学，庶几于世道少有所补，而不终为圣朝弃物也。顾私家无力，不能尽得八郡1之志，以备检阅；而书人笔札之属，亦无所取给，盖有志而未能者久之。适今御用监太监五羊陈公2奉命镇闽，雅好文事，藩臬诸君子因以诸郡之志久旷不修为言，公慨然曰：“谁可属笔者？”诸君子佥以仲昭为宜。公乃具书币，俾行部宪臣踵门而请焉。仲昭亦欲有以毕其初志，故不辞而为定其凡例，随事分类，为大目十又八，所统小目凡四十又二。每类则合八府一州之事以次列之，厘为八十七卷，名曰《八闽通志》。其间若地理、食货、秩官、学校、选举、坛庙、恤政、宫室、丘墓、古迹之类，皆因诸郡所采事迹，随其详略，稍加删次，或遇营建修治之得宜而可以示法于后世者，始备录之。至于人物一类，志或有未载及载而未尽者，必旁搜博考，尤致其意焉。如福之人物，旧志俱未有登载，今则以进士郡人林谨夫所辑《乡贤传》，及闽邑庠司训兰溪郑瓘3所辑郡志采入，莆之人物，亦未有类萃而归于一者，今则以郡人方先生时举所着《人物志》、吴先生源所着《名公事述》及今少冢宰彭先生韶所辑《莆阳志》采入，建宁旧志已亡。成化初，郡守安成刘钺尝修之，未及成而迁官4遂并携以去。陈公特遣使诣其家访得之，今悉因其所载者采入，延平则有郡庠司训缙云樊阜所修志；邵武则有前郡守南充冯孜、后郡守仁寿刘元所修志；泉、漳、汀三郡志，则皆近日郡人所纂辑者，今所采人物皆因之。又虑局于见闻之偏，而于公论有未协也，复以质于膳部主事5莆田宋端仪，重考论而去取焉。先儒广汉张子尝6论修志不可不载人物，岂不以人物乃典刑所系而可以有补于世教乎！仲昭纂辑斯志，而尤慎重于是者，盖亦广汉张子之遗意也。
时预纂修者，福州指挥陶僖，前黄梅司训三山7龚章，丽水司训宗侄洙，儒士莆田熊晟、张元绅及樊、郑二司训也。终始相成其事，惟元绅及洙之力为多。提督采取诸郡事迹及纲领纂修之事者，提学佥宪金陵任君彦常实任之。若夫饩廪、笔札、书人、刻工之费，则皆陈公所自区画，一芥不以烦有司。用是，仲昭得以优游岁月以卒其事云。
弘治二年龙集己酉孟夏之朔，莆田黄仲昭序。

[book_title]八闽通志序
郡邑有志尚矣，而一藩全志，昉于近时。去离为合，寓繁于简，是亦一道也。然统属既广，该括难周，作者或详近而略远，或粹古而遗今，或为已而忘他人，观者病之。重以序述体裁，去取权度，人各异论，欲为成书之善而可以信今传后，岂不难乎？
八闽初未有通志，内监五羊陈公作镇之五年，因藩、宪二司之请，属笔于吾友今佥宪黄仲昭先生，采辑五六年始克成书，上可以资处分下可以裨咨询，其功云劳，而所补不少矣。公命亟寿诸梓，且致简于余曰：“是书之作，其文则志，其义则资治之史也。愿有序。”嗟呼！闽于天下为弹丸黑子之地，其事若省约；然自古迄于今，疆理、民俗、人才凡三变，非纪述之详何以究同异，验升降而可资以为因革之政哉？盖自秦郡县天下之后，汉属瓯闽于会稽郡，唐以隶江南道，至宋以来，别为一路，专达于天子矣，方岳由是而始列。自汉武徙其民于江淮间，永嘉板荡，乃有衣冠而南，王氏割据复有元从而南，及宋氏都杭，诸名家又益南矣：华俗由是而丕变。自八姓1入闽之后，而人才渐有，然犹不乐内仕。至常衮兴学，而文物乃多；宋治休明，而名贤遂辈出矣，人物于是为极盛。故有称吾建谓齿为上国者，谓海滨邹鲁者，又有谓文公阙里者，然则后世之八闽，岂古昔之八闽哉！通志于山川、食货、学校、贡举、坛庙、宫室、宦迹、人物之类，靡不具述，实皆三者之所有事，为政君子仕优而寓览焉。上下千余年之事，粲然在目，其能不抚卷而发感慨之念乎？故思吾全闽完如金瓯，不可不加保护之功；眷彼民俗，翩其反而，不可不致扶正之力；虑今之人才落落如晨星，则作成之术尤不敢后。固宜省刑薄敛，除凶去盗，敬神恤民，礼贤立教，豪杰必使之兴焉，风俗必使之淳焉，河海必使之清且晏焉，然后见斯志也，作者有不言之功，观者得开卷之益，而公勤渠之意不虚负矣。予闽人也，喜见其成，故不辞而序之。
弘治四年，岁次辛亥，冬十一月吉，资善大夫刑部尚书莆田彭韶书。

[book_title]八闽通志凡例
一、纂修事目俱仿《大明一统志》立例。但其书备载天下之事，其采辑不得不从简约，今之所辑者，特一方之事而已，宜加详焉。故于其已载而未悉者增之，未载而可采者补之。自其纂修之后，事有当续者，亦各随类纂入。
一、八郡事迹虽各以其类纂辑，然亦略有次第。盖建置郡邑，疆域既定，然后山川、城郭、乡市之类有所寄，故以地理为首。地理既定，然后户口、土田、贡赋之类有所属，故食货次之。既有土有人矣，如是乎建官设属，而封爵、秩官、公署次焉，于是乎育材取士，而学校、选举又次焉。国之大事在于祀神，故次以坛庙。政之所施，必先穷民，故次以恤政。若夫人物则土地之所重，宫室、寺观、丘墓、古迹、祥异则皆土地之所有，而词翰则又所以纪土地之风俗、形胜者也，故皆以次列之，而终之以拾遗云。
一、各府以建置先后为序。各县除附郭外，亦以建置先后为序。
一、建置沿革，凡各郡所同者，俱见布政司下，而不复重出，观者可互见也。
一、诸郡户口、土贡、财赋及历官、科贡、荐辟之类，凡前代有可考者，悉以次列之，其不可考者阙焉。
一、人物名臣若出处光明、论议剀切、操履纯正、勋业隆盛者，固无容议矣，然所遇有不同，不能人人兼备也，其或有一于此而无愧焉者，亦并录之。道学则取其渊源伊洛，师友考亭，而弗畔于其道者。儒林则取其学明经术行循矩度，而足以表率后进者。他如良吏、忠节、孝义、文艺之类，则亦各举其盛者而着之。要皆不失其正，而可以为世楷范者也。其不合乎此者不录。
一、五代时人物仕于伪闽、南唐、吴越者，其立朝风采虽可观，亦不得与中朝之名臣并列，今特取其一节之尤盛者，各以其类志之。
一、人物史有载于儒林，而今列于道学者，史有载于文苑，而今列于儒林者；史有载于循吏，而今列于名臣者，此类甚多。盖史以纪天下之人物，志以纪一方之人物，其品第差等，自不能不少异也。
一、贞女烈妇已被旨褒旌者，固在所录，或有不幸未及上闻而死者，亦有上闻未及核报而死者，其坚操苦节，皆足为世励也，今故慎择而并录之。
一、仙佛诡异之说，如福州喝水岩、高盖山，建宁幔亭峰、叩冰庵，兴化伏蟒岩、九鲤湖之类，皆未取深信。第以土俗流传，图志记载，其来已久，猝唯尽去，姑因旧志，存其大都，观者宜自择焉。
一、诸郡古今碑文甚多，不能悉录，今取其有关于土俗风化，且其事可以备本志之缺略者载之，非敢品第工拙，而有所去取于其间也。
一、诸郡古今题咏，亦取其有关于风俗、山川、人物者录之。其或摘取一二句不成篇章者，则附于本志之下，间有纪咏事迹、摹写景象，可以与本志相发明者，虽全篇亦附载其下，以便览观。
一、名宦人物，必其人既没世而后录之，庶不贻异议；诗文亦然。
一、各项事迹，凡在唐武后时，皆依朱子《通鉴纲目》改用中宗嗣圣年号；其在伪闽僭号纪元之后者，亦改用五代年号，其后地入南唐，仍用五代及宋年号。
一、诸郡旧志多纪载讹舛，不足信据，今悉以国史参互考订而辨正之。

[book_title]卷之一
地理
闽地之见于载籍，昉自周职方氏。秦变古法，始郡县天下；闽虽为郡，犹弃不属，降君长而已。至汉，无诸国亡，乃渐置郡县，然其详亦不可得而考也。自孙吴奄有其地，迄于隋唐，郡县之制，始大备矣。历代相禅，以至于今，虽其分野之躔度，封域之形势，山川之流峙，潮汐之往来，固无古今之间，然其间郡县之废置，名号之因革，疆土之广狭，道里之远近，风俗之臧否，与夫城郭关梁之或兴或废，乡都闾井之或盛或衰，又纷然不一也。不有记载，则后之考舆图者将何所征乎？乃志地理。
建置沿革
福建等处承宣布政使司
福建，周职方为七闽1地。秦为闽中郡。东瓯亦属。汉高帝五年，封无诸王于此，是为闽越国。都冶。冶，山名，即古泉山，今将军山也。孝惠三年，分东瓯即今浙江温州府永嘉县。以封闽越君摇为东海王。建元三年，东瓯举国徙江淮，其地复属闽越。六年，封无诸孙丑为繇王，又封馀善为东越王，与繇王并处，故又名东越。元鼎五年2，馀善反，汉击之。元封元年，繇王居股杀馀善以降。武帝以其阻悍，数反覆，改封居股东成侯，迁其民江淮间，遂虚其地。后复立冶县，此时东瓯尚未析出。按《三山志》注云：“前后汉及晋以来《地理志》并无此县名。前汉志虽有治县，疑是冶字，然考之后汉志，乃是晋安，今台州临海县地也。惟晋志云：‘武帝灭之，徙其人，名为东冶。’旧唐志云：‘其逃亡者，自立为冶县’”得之。属会稽南部都尉。光武罢都尉，后又分冶县为东南二部都尉，按《三山志》注云：“东曰临海，南曰建安。”窃意分东瓯地为东部而治临海，分闽越地为南部而治建安，故此后东瓯不复来属，直至唐宝应元年，一来而遂去也。此为南部。建安初，始有侯官、即今福州、兴化、泉州、漳州四府之地。《三山志》注云：“旧记谓光武以为东侯官，未见其据。”建安、即今建宁府。南平即今延平府。汉兴即今浦城县等五县，其一史阙书。景耀三年，吴永安三年。以建安为建安郡，改汉兴为吴兴。增置建平、即今建阳县。东平、未详。将乐、即今将乐县。昭武、即今邵武府。东安，即今泉州府同安、南安二县地。凡领九县。晋太康三年，始以侯官、东安为晋安郡，俱隶扬州。吴时以丹阳郡为刺史治所，晋因之，即今应天等府地。元康元年，隶江州。初治今江西之南昌府，后移治九江府。刘宋泰始四年，改晋安为晋平，《闽中记》云：“元嘉中改为昌国郡。”考《宋书》无。寻复故。梁天监中，析晋安郡地，置南安郡。即今兴化、泉州、漳州等府地。普通六年，晋安、建安、南安三郡俱属东扬州。即今浙江绍兴、金华、温州、台州及直隶徽州五府之地。陈永定初，升为闽州，领三郡。天嘉六年，仍旧。光大元年，《莆阳志》作“二年”。复升为丰州。隋开皇九年，改为泉州，废建安、南安二郡属焉。大业初，复为闽州。三年，改为建安郡，领闽、旧原丰县，即今福州府。建安、南安、俱见上。龙溪即今漳州府。四县，治闽县。唐武德元年，改为建州。四年，移建州于建安。五年，析南安为丰州。六年，析闽县为泉州。八年，置都督府，治泉州，领泉、建、丰三州。贞观初，废丰州，并入泉州，隶岭南道。即今两广等处地。上既云置都督府，领三州，此又云隶岭南道，疑都督府是岁亦废。嗣圣三年3，析置漳州。十六年，又置武荣州。俱旧丰州地。景云二年，改泉州为闽州都督府，又改武荣州为泉州，并建、漳、潮，潮即今广东潮州府。五州属焉。开元十三年，改为福州都督府。十九年，置泉山府兵。二十一年，置经略使。二十二年以漳、潮归岭南，领福、泉、建、汀四州4。二十四年，开福、抚抚即今江西抚州府。二州山洞，置汀州。据《唐书》如此。《三山志》注作“二十一年”，恐误。天宝元年，改隶江南东道，即今应天、镇江、常州、苏州诸府，浙江、福建二布政司之地，治苏州。寻改为长乐郡，复领漳、潮二州。十载，复以漳、潮归岭南。至德二载，置经略军宁海军。乾元元年，改为都防御使，兼宁海军使，复为福州都督府。上元元年，升节度使，领福、泉、建、汀、漳、潮六州。按《闽中记》云：“天宝三年，割潮州归岭南。”《三山志》云：“十载，复以漳、潮归岭南。”且注云：“旧记言‘二年’，非，故大历六年，罢节度使。”下又注以“潮州归岭南”，是天宝十载归岭南，后二州又来属。至大历六年，潮州复归岭南，而漳州遂留不复去矣。此云“领州六”，其为福、泉、建、汀、漳、潮无疑。《闽中记》乃谓“上元二年，管温州”，而《三山志》亦收入注中，以5欲以补六州之数，然考其所记年号，前后颠错，恐不足信。宝应元年，温州来属。未几，遂归越州。大历六年，罢节度使，置都团练观察处置使，以潮州归岭南。元和间，废经略宁海军。其后王潮据有此土，至乾宁三年，升为威武军，以潮为节度使。五代梁开平三年，封潮弟审知为闽王。贞明六年，升为大都督府。天成元年，审知子延翰伪建大闽国。唐长兴四年，僭号改元。晋天福八年，王延政僭号。于建州，国号殷。开运二年，复称闽王，以福州为东都，领福、泉、建、汀、漳、镛、即今将乐县。镡即今延平府。七州。未几，为南唐所灭。而泉州散员指挥使留从效据泉、漳二州，南唐遂升泉州为清源军，以从效为节度使。汉乾祐元年，闽东都留守李仁达举国归吴越钱氏，南唐改镡州为剑州。周广顺元年，改福州为彰武军。宋建隆三年，从效卒，泉、漳二州寻为其将陈洪进所夺。乾德二年，改清源军为平海军，以洪进为节度使。太平兴国三年6，洪进及钱氏俱纳土，复为威武军，领福、泉、建、汀、漳、剑六州，省镛州，省镛州，旧志不载何年。析建州邵武县，置邵武军，属两浙西南路。按《方舆胜览》云：“建宁府初隶江南，又隶两浙南路。”《莆阳志》亦云：“兴化军初隶江南东路。”而《三山志》不载，未知是否。四年，析泉州游洋镇，置兴化军。雍熙二年，始为福建路。景德三年，置安抚使，以福州守臣兼领。嘉祐四年，带钤辖。大观元年，升为帅府，四年罢。建炎三年，复升为帅府。元至元十四年，置福建、广东道提刑按察司。十五年，置福建行中书省。十六年，改置宣慰使司，省罢。俱治福州。二十年，复置行中书省，宣慰使罢。二十二年，改置宣慰使司，并入江西行省。二十三年，复置行中书省。宣慰司罢。二十四年，改为行尚书省。二十八年，改置宣慰使司，并入江西行省，改福建广东道提刑按察司为福建闽海道肃政廉访司，按治帅府，漕司、军民司属。二十九年，复置行中书省。宣慰司罢。大德元年，立福建平海行中书省，徙治泉州。平章高兴言：“泉州与琉球相近，或招或取，易得其情。”故徙之。三年，改置宣慰使司都元帅府，仍徙治福州。据《三山续志》如此，考之《元史 本纪》，谓：“至元十五年，属赣州行中书省，增置提刑按察司。十七年，徙行省于泉州。二十年，改按察司为福建闽海道，并泉州行省入福州，罢福建宣慰司，复立行中书省于漳州。二十一年，以管如德为泉州行省参知政事。”而《地理志》又谓：“至元十四年，立行宣慰司兼行征南元帅府事于泉州。十五年，改宣慰司为行中书省。十八年，迁行省于福州。十九年，复还泉州。二十年，仍迁福州。二十二年，并入杭州。”《百官志》又谓：“二十三年，并入江浙。”俱与《三山续志》不同，未知孰是。窃详《三山续志》修于元致和间，一代典籍尚存，必有所据，而《元史》则修于易代之后，典籍未免散逸，容有未审，疑当以《三山续志》为正。且《元史》、《本纪》、《地理志》、《百官志》本一书，而自相矛盾如此，决难尽信也。至正十六年，复改置行中书省。按《元史 百官志》：“是年复置福建行中书省，此后不复废。”而其下又言：“二十六年，置福建、江西等处行中书省。”不知何也。二十六年，置福建行枢密院。至是，天下大乱，福建诸路及广东潮州俱平章陈有定据而守之。国朝洪武元年，尽平其地，置福建等处承宣布政使司，领福州、建宁、泉州、漳州、汀州、延平、邵武、兴化八府；置福建都指挥使司，领福州左、右、中及福宁、镇东、泉州、永宁、兴化、平海、漳州、镇海一十一卫；又置福建行都指挥使司，领建宁左、右、延平、汀州、邵武五卫及将乐守御千户所，置福建等处提刑按察司，分福宁、建宁二道，福州、泉州、漳州、兴化属福宁道，建宁、汀州、延平、邵武属建宁道，兼察诸府、县、卫所。三司并治福州府，而行都司则分治于建宁。成化七年，增置漳南道。析漳州、汀州二府属焉。成化九年，升福州府之福宁县为州，领宁德、福安二县，直隶布政司。
福州府
本府，汉初闽越王都此。即今越王山南、布政司北是也。建安初，为侯官县。吴景帝时，置曲那都尉7，领谪徒造船于此。旧记：“开元寺东直巷，吴时都尉营号船场。”永安三年，属建安郡，增置东安县。晋太康三年，升为晋安郡，迁治今城，领原丰、即今闽长乐、怀安、福清等县地。新罗、即今长汀上杭、武平、龙岩县地。宛平、未详。同安、即今同安县，侯官、即今侯官、古田、闽清、永福、福安县地。罗江、疑即今罗源县。晋安、改东安为晋安，即今晋江、惠安、莆田、仙游县地。温麻即今连江县、福宁州地。八县。刘宋泰始四年，改为晋平郡，领县五，省新罗、宛平、同安三县。寻复故。梁天监中，析晋安县为南安郡。陈永定初，为闽州刺史治所，后改丰州。隋改泉州，大业初，复为闽州，寻改为建安郡，治闽县，即旧原丰县。领闽、建安、即今建宁府。南安、即今南安县。龙溪即今漳州府。四县。南安即隋平陈之后废，新罗等六县俱省。唐武德初，改为建州。六年，为泉州，领闽、侯官、长乐、连江、长溪长溪即今福宁州并福安县地。五县。析建安属建州，析龙溪属泉州，析南安置丰州。嗣圣十六年，领县六。增置万安。景云二年，改为闽州。开元十三年，改为福州。二十七年，领县七。增置古田。二十九年，领县八。增置尤溪。天宝元年，改为长乐郡。改万安为福唐。本志谓“是年增置古田、尤溪”，恐误。永泰中，领县九。析侯官、尤溪地，增置永泰，至宋，改为永福县。五代梁乾化元年，领县十。以梅溪场增置闽清县。唐长兴四年，伪闽升为长乐府，领县十三。改福唐为福清，以罗源场为永贞县，感德场为宁德县，归化场为德化县。晋开运二年，伪闽以为东都。按本志又谓“五代唐长兴四年，以永顺场为顺昌县，领县十四。晋开运二年，析出顺昌，领县十三”，考之《文献通考》、《宋史》、《延平志》三书，皆谓“南唐以永顺场为顺昌县，隶剑州”，今从之。汉乾祐元年，归吴越，领县十一。析尤溪归剑州，析德化归泉州。宋初，改为福州，领县十二。析闽县九乡置怀安县，至乾兴中，改永贞为罗源县。淳祐中，领县十三。析长溪西乡，增置福安县。见《三山续志》。《宋史》无福安县，盖失于记载也。景炎元年，端宗即位于此，升为福安府。元至元十五年，改为福州路，隶福建行中书省，其后改隶不一，详见布政司下。领路一，析在城十二厢分四隅，置录事司。州二，升福清县为福清州，升长溪县为福宁州。县十一。内宁德、福安二县隶福宁州。国朝洪武元年，改为福州府，属福建布政司，罢录事司，领县十三，闽、侯官、怀安、长乐、连江、古田、永福、闽清、罗源、福安、宁德及福宁、福清二州仍改为县。置福州左、右、中三卫，左右二卫各领左、右、中、前、后、中左六千户所，中卫领左、右、中、前、后五千户所。又置镇东卫，领左、右、中、前、后、中左并梅花、治长乐县。万安治福清县平南里。八千户所。左、右、中三卫并治本府；而镇东卫则分治于福清县。成化九年，领县十。析福宁县升为州，以福安、宁德二县隶焉。
闽县附郭。本汉侯官县地。晋太康中，析置原丰县，属晋安郡。隋开皇十二年，改为闽县。五代唐长兴四年，伪闽改为长乐县，清泰二年，仍旧。晋天福六年。伪闽又改为长乐县。宋元皆为闽县，国朝因之。
侯官县附郭。本汉治县地。建安初，析置侯官县。三国吴永安中，属建安郡。晋太康中，属晋安郡，隋省入闽县。唐武德六年，更置于州西北之江岸，去州城三十里。贞观五年，复省入闽县。嗣圣十九年，析闽县四十二乡，复置。贞元五年，为洪水漂没，福建观察使郑叔则奏移入州城。元和二年，复省入闽县，五年仍县。五代唐长兴四年，伪闽改为闽兴，以长乐为侯官。清泰二年，俱复旧。宋、元仍为侯官，国朝因之。按《三山志》，郑叔则以贞元七年来任，盖县为洪水所没在五年，而移入州城则在七年之后也。“元和二年”，《唐书》作“三年”。伪闽以长乐为侯官，即今长乐县。
怀安县附郭。本隋闽县地。宋太平兴国六年，郡守何元昭以闽县画疆，不啻百里，编户二万，吏患簿籍繁，征输远，奏析九乡八千户别置一县，此怀安之所由始也。初治芋原江北三十里，咸平二年，转运使丁谓奏移石岊，始广故驿为治，在州城西北二十五里。元至元二十二年，迁治于县西，寻复旧。国朝洪武十二年，县丞张希闵以县治逼大江，而府城西北隅皆本县地，遂奏移今府治之北。石岊故治即今怀安递运所，今县治在古罗城永安门外。
长乐县本隋闽县地。唐武德六年，都督王义童析置新宁县，在敦素里之平川，寻改为长乐县。上元元年，防御使董瑜以其地卑潦，移于吴航头。元和三年，省入福唐县，五年，复置。五代唐长兴四年，伪闽改为侯官县，以闽县为长乐。清泰二年，复旧。晋天福六年，伪闽又改闽县为长乐，而以长乐为安昌，明年复旧。宋、元仍为长乐，国朝因之。平川，今十二都是也。
连江县本隋闽县地。晋太康三年，析温麻船屯，置温麻县，属晋安郡。隋开皇中，省入闽县。唐武德六年，王义童复析置于连江之北，更名连江县。宋，元仍旧，国朝因之。
福清县本唐长乐县地，嗣圣十六年，析其南入乡，置万安县。天宝元年，改为福唐。五代梁开平二年，改为永昌。唐同光元年，复为福唐。长兴四年，伪闽始改为福清，旧治永庆里。晋天福间，徙南台8，宋初，徙今治，属兴化军，寻复归福州。元升为州，国朝洪武二年，复为县。永庆里，即今永东里。南台即今台岭，或曰改为南台县，误。
古田县本晋侯官县山洞。唐开元二十七年，都督李亚丘在郡，洞之大姓刘强，林溢、林希辈相与归顺，遂奏置古田县，在双溪之汇，屏山之南。宋转运使杨克让奏迁邑治于水口。端拱元年，转运使崔策复还旧治。宋、元仍旧，国朝因之。《新唐书》谓“永泰二年，析侯官、尤溪置”，误。今水口驿乃县庭古址也。
永福县本侯官、尤溪二县地，唐永泰二年，节度使李承昭各析一乡，置永泰县，宋崇宁元年，始改为永福。元仍旧，国朝因之。《新唐书》谓“咸通二年，析连江及闽县置”，误。
闽清县本汉侯官县地。唐贞元中，观察使王翃析县北十里，置梅溪场。五代梁乾化元年，闽王审知升为闽清县。宋、元仍旧，国朝因之。《新唐书》“贞元元年，析侯官县置”，误。
罗源县本闽、连江二县地，唐大中元年，观察使韦岫以连江县一乡为罗源场。咸通二年，又分闽县地以益之，号永贞镇。五代唐长兴四年，伪闽升为永贞县。宋天禧五年，改为永昌。乾兴元年，始改为罗源县。初治水陆寺西双溪之间，庆历八年，土民陈智津等以其地卑潦多水患，奏请迁之，知县陈偁乃迁治旧县东北之戴坑。元仍旧，国朝因之。
建宁府
本府，汉建安初，始分侯官之北乡，置建安。即今本府。南平、晋太元中改延平县，即今延平府。汉兴吴改吴兴，唐初改唐兴，天宝初改浦城县二县仍属会稽南部。时孙策取会稽，遣贺齐领南部都尉平其地，八年，遂以建安为南部治所。十年，析建安之桐乡置建平县。晋太原中，改为建阳县。三国吴永安三年，始改为建安郡，改南部为建安郡，改都尉为太守。领建安、建平、吴兴、东平、东平未详。将乐、析建安校乡置。今属延平府。昭武、析建安置。晋元康初，改为邵武县，即今邵武府。绥安、析建安校乡西偏地置。今邵武府建宁、泰宁二县地，晋改绥城。按《邵武府志》“置绥安在是年”，而《延平府志》则以为“晋隆安二年”，本志又以为“宋元嘉中”，未知孰是。南平、侯官、东安东安即今同安、南安二县地。十县，仍治建安。晋太康三年，析侯官、东安，置晋安郡。即今福州以南四府地。江左省延平、东平二县。本志但云江左，不言何代，《方舆胜览》谓“宋明帝废延平”。疑二县之省，即此时也。刘宋元嘉中，领县七。析延平县地，置沙村县，即今延平府沙县。沙村，或作沙阳，未知孰是。陈永定初，属闽州，后属丰州。隋开皇九年，郡废为县，是年将乐等县并省，十二年复置邵武县，以属抚州。又本志云：“开皇末，郡废为镇。”未知孰是。属泉州。大业初，属闽州，三年，属建安郡。是年析侯官县地，置闽县，并建安、南安、龙溪四县皆属焉。治闽县。唐武德初，属建州，四年，移建州于建安，领县六。闽县仍属。复置唐兴、建阳、将乐、绥城，并建安凡六县。寻为妖贼武遇所陷。五年，刺史谢元冶败之，而复其地。六年，析置泉州，析闽县置。而建州如故。七年，领县七。仍以邵武来属。八年，领县六，省建阳入建安。属泉州都督府。贞观三年，领县四。省绥城入邵武。永徽六年，领县五。复置沙县。嗣圣五年，领县六。复置建阳县。景云二年，属闽州都督府。天宝元年，隶长乐郡，复改为建安郡。乾元元年，复为建州，隶福州都督府。上元元年，属福州节度。大历六年，隶福州都团练观察处置使，十二年，领县五。析沙县属汀州。乾符五年，黄巢寇闽，刺史李乾祐不能守，郡人陈岩率乡兵破之。中和四年，岩为观察使，镇福州，表郡人熊博为刺史，寓治建阳。未几，岩卒，徐归据州叛，以应王潮，博遇害，郡遂为王氏所有。寻置镇安军节度使，又改镇武军。五代晋天福八年，延政于此建国，称大殷，僭号改元。开运二年，改国号曰闽。未几，南唐灭之，而有其地，改永安军，寻改忠义军，领县八。升归化场为归化县，元祐初，改泰宁县。升永安场为建宁县。升松源镇为松源县，开宝末，改松溪县。宋太平兴国三年，属威武军。五年，《邵武府志》及本志皆作“四年”，《宋史》作“五年”，今从之。领县四。析将乐归南剑州。升邵武为军，而以归化、建宁属焉。雍熙二年，属福建路。端拱元年，升建宁军节度。淳化五年，领县五。升崇安场为崇安县。咸平三年，领县六。升关隶镇为开隶县，政和中，改政和县。治平三年，领县七。析建安、建阳、浦城三县地，置瓯宁县。建炎元年，州兵叶侬叛9，明年，知州事方承祚寓建阳，侬诛，始复。绍兴元年，郡民范汝为据州叛，知州事刘子翼移寓崇安。明年，大将韩世忠平之，始复。三十二年，以孝宗旧邸升为建宁府。先是，孝宗封为建王。元至元十五年，改为路，《元史》谓“二十六年升为路”，恐误。隶福建行中书省，其后改隶不一，详见布政司下。领司一，城内置录事司。县仍旧。十七年，改建宁路总管府。二十二年，《元史 百官志》作“十八年”，未知孰是。立建宁分省，既而陈有定据之，复废分省。国朝洪武元年，有定就擒，复为建宁府，属福建布政司，罢录事司，领县仍旧。置福建行都指挥使司，又置建宁左右二卫，各领左、右、中、前、后五千户所，俱治于此。景泰六年，领县八。析政和及福州府福安县地，增置寿宁县。
建安县附郭。本汉侯官县地。建安初，始析置建安县，属会稽南部。自晋至元俱仍旧，国朝因之。
瓯宁县附郭。本建安县地。宋治平三年，析置瓯宁县，并析建阳、浦城二县地以益之，属建宁军。熙宁三年，省。元祐四年，析建安县地之半，复置，而建阳、浦城之地不复与焉。元仍旧，国朝因之。
浦城县本汉侯官县地。建安初，析置汉兴县。三国吴永安三年，改吴兴。隋开皇九年，省入建安。唐武德四年，复置，改曰唐兴。嗣圣八年，改曰武宁。神龙元年，复改唐兴。天宝元年，始改浦城。宋元仍旧，国朝因之。成化十三年，调建宁右卫前千户所守备于此。
建阳县本建安县地。汉建安十年，三国吴析县之桐乡，置建平县，属会稽南部。晋太元中，始改为建阳县，属建安郡。隋开皇九年，省入建安。唐武德四年，复置，属建州。八年，又省入建安。嗣圣五年，复置。宋景定元年，改嘉禾县。元复改建阳县，国朝因之。
松溪县本建安县地。五代时，属吴越，寻为伪闽所有，立松源镇。周广顺元年，南唐升为松源县。宋开宝末，改曰松溪。元仍旧，国朝因之。松源镇，今县东二十五里归伏里即其地也。
崇安县本唐建阳县地，五代时，闽析置温岭镇。南唐为崇安场。宋淳化五年，始升为县。元仍旧，国朝因之。
政和县五代时闽为宁德地。析置关隶镇。宋咸平三年，升为关隶县，而析建安五里以益之，属建宁军。政和五年，始改为政和县。元仍旧，国朝因之。宁德县地即今福宁州宁德县。
寿宁县本政和及福安二县地。国朝景泰六年，福建按察司佥事沈讷以其地险远，大宝坑、银场时被温、处流民盗采，因肆剽掠，且不便征输，遂会三司请于朝，析置寿宁县。治杨梅村。
泉州府
本府，汉建安初为侯官县地，晋太康三年，属晋安郡，即今福州。梁天监中，始析晋安县为南安郡，置龙溪县属焉，治晋安。陈永定初，属闽州，后属丰州。隋开皇九年，郡废，改晋安县曰南安，复析置莆田县，《元和郡县志》谓“陈废帝析南安县地，置莆田县，隋开皇十年省”，未详。皆属泉州，名盖始此，然其治仍在今福州。寻复省莆田县。大业初，属闽州，寻属建安郡。唐武德初，属建州。五年，析为丰州，领南安、莆田二县。是时复置莆田县，疑龙溪县时亦随属。八年，隶泉州都督府。贞观初，州废，并入泉州。嗣圣十六年，析泉州之南安、莆田、龙溪，置武荣州，治南安，领县四，析莆田，增置清源县，后改为仙游县。寻废县，还隶泉州。此亦今福州。十七年，复置。景云二年，改为泉州，今之泉州始此。属闽州都督府。开元八年，领县五，析南安地，置晋江。治晋江。十三年，属福州都督府。二十九年，领县四。析龙溪属漳州。天宝元年，属长乐郡，复改为清源郡。乾元元年，仍为泉州。上元元年，属福州节度。大历六年，隶福州都团练观察处置使。光启二年，为王潮所据。乾宁三年，属威武军，后遂属闽。五代时，仍领南安、莆田、仙游、晋江四县，渐增置同安、五代唐以唐大同场置。德化、闽析唐永泰县归化场置。永春、闽以桃林场置桃源县，后唐长兴初改永春。清溪、南唐以小溪场置。长泰，南唐以武安场置。凡九县。晋开运二年，南唐灭闽，取其地，既而留从效据之。汉乾祐二年，南唐升为清源军。从效卒，复为陈洪进所夺。宋乾德二年，改为平海军。据《纲目续编》如此。《宋史》云“太平兴国改”，未知孰是。太平兴国三年，洪进纳土，复为州，属威武军。五代周广顺元年，尝改威武军为彰武军，时泉州为留从效所据，至是，陈洪进纳土，遂复旧，而泉州属焉。五年，领县六。改清溪为安溪，以莆田、仙游属兴化军，以长泰属漳州。六年，领县七。析晋江，置惠安。雍熙二年，属福建路。元至元十五年，升泉州路总管府，隶福建行中书省，其后改隶不一，详见布政司下。领司一，置录事司以领在城之民。县仍旧。大德元年，为福建平海行中书省治所。三年，省废。至正十八年，立泉州分省。二十二年，西域那兀那纳等窃据其地，未几，陈有定据而守之。国朝洪武元年，平其地，改为泉州府，属福建布政司，罢录事司，领县仍旧。置泉州卫，领左、右、中、前、后五千户所，复置永宁卫，领左、右、中、前、后、福全、治晋江县十五都。高浦、治同安县十四都。嘉禾、治同安县二十三都。金门、治同安县十九都。崇武治惠安县二十七都。十千户所，泉州卫治本府，而永宁卫并左、右、中、前、后五千户所则分治于晋江县二十都。
晋江县附郭。本晋晋安县地，属晋安郡，随省入南安县，属建安郡。唐开元八年，析置晋江县为泉州治所，属泉州。宋、元仍旧，国朝因之。
南安县本汉侯官县地，吴析置东安县。晋改曰晋安，属晋安郡。梁为南安郡治所，隋废郡改县曰南安10，属建安郡。唐武德初，属建州，五年，置丰州于此。贞观初，州废，属泉州。嗣圣十六年，为武荣州治所，州寻废，仍属泉州，十七年复属武荣州。景云二年属泉州。宋、元仍旧，国朝因之。贞观初，泉州即今福州。
同安县本汉侯官县地。晋太康三年，析置同安县，属晋安郡，后省入晋安县。隋为南安县地。唐贞元十九年，析南安四乡，置大同场。五代唐天成四年，复为同安县，属泉州。宋、元仍旧，国朝因之。
德化县本唐长乐郡永泰县地。贞元中，析其归义乡为归德场。五代唐长兴二年，闽立为德化县，属长乐府。汉乾祐二年，南唐改隶清源军，割今延平、尤溪县之常平、进城二乡以益之。宋初，属平海军，后复属泉州。元仍旧，国朝因之。长乐郡，即今福州；永泰县，即今永福。
永春县本隋南安县之桃林场。五代时，闽置桃源县。唐长兴初，改为永春县，属泉州，宋、元仍旧，国朝因之。
安溪县本隋南安县地。唐咸通中，析置小溪场。五代周显德二年，南唐始立为清溪县，属泉州。宋宣和初，改为安溪县。元仍旧，国朝因之。
惠安县本唐晋江县地。宋太平兴国六年，析置惠安县，属泉州。元仍旧，国朝因之。
漳州府
本府，梁天监中，析晋安，置南安郡，地属南安。隋开皇九年，郡废，属泉州11。自此以上，当与泉州府互观。唐嗣圣三年12，广寇陈谦等连结诸蛮攻潮州，左玉钤卫翊府左郎将陈元光讨平之，请置一州于泉、潮之间，以抗岭表，遂析福州西南境，置漳州；并于其地置漳浦县以属。开元四年，耆老余恭讷等以其地多瘴疠，请徙治李澳川。今漳浦县治是也。二十二年，改隶岭南经略使。二十八年，领县二。析漳浦县地，置杯恩县。二十九年，省怀恩入漳浦，而以泉之龙溪来属。天宝元年，改为漳浦郡，还隶福建，《三山志》谓“是年复领漳州”，而本志乃谓“开元二十九年仍隶福建”，未知孰是。十载，又改隶岭南。乾元二年，复为漳州。上元元年，还隶福建。大历十二年，领县三。析汀州龙岩县来属。贞元二年，从观察使卢惎《闽中记》作“卢谌”，误。之请，徙治龙溪。光启元年，光州刺史王绪渡江陷汀、漳二州，寻为王潮所夺，其弟审知继而有之。五代晋开运中，朱文进擅命，以程赟为刺史，既而留从效杀赟，遂据泉、漳二州，寻改漳州为南州。南唐刺史董思安以其父名章，故改。宋建隆三年，从效卒，陈洪进有其地，始奉宋正朔，乾德四年，复为漳州。太平兴国三年，洪进纳土，属威武军。五年，领县四。析泉州长泰县来属。雍熙二年，属福建路。元至元十六年，改为漳州路，隶福建行中书省，其后改隶不一，详见布政司下。领司一，城内置录事司。领县仍旧。至治中，领县五。析龙溪、漳浦、龙岩三县地，置南胜县，十六年，改为南靖县。至正八年，立漳州分元帅府。二十二年，漳州中书分省右丞罗良据其地。二十六年，陈有定取之。国朝洪武元年归附，改为漳州府，隶福建布政司，罢录事司，领县仍旧。置漳州卫，领左、右、中、前、后、龙岩中治龙岩县。六千户所，治于此。成化四年，领县六。析龙岩县地，置漳平县。
龙溪县附郭。本梁南安郡地。天监中，始析置龙溪县以属。陈光大元年，属丰州。隋开皇九年，属泉州。唐嗣圣十六年，属武荣州，州寻废，县还属泉州。十七年复置武荣州，县仍属焉。景云二年，改属泉州。开元二十九年，始以来属。贞元二年，徙州治于此。宋、元仍旧，国朝因之。“贞元二年”，一本作“乾元初”，恐误。
漳浦县本梁龙溪县南界地。唐嗣圣三年，始置漳州于梁山之下，而置漳浦于漳水之北以属。开元四年，徙州治于李澳川，县从之。二十八年，析置怀恩县，明年，复省怀恩入漳浦。宋、元仍旧，国朝因之。漳水之北，今地名云霄。
龙岩县本晋新罗县苦草镇。唐开元二十四年，置汀州，因升为龙岩县以属。大历十二年，始割隶漳州。宋、元俱仍旧，国朝因之。
长泰县本隋泉州南安县武德乡地。唐乾符三年，邑长张进思始置武德场，以便输纳。文德元年，改为武胜，寻改武安。五代晋天福八年，南唐升为长泰县。宋太平兴国五年，邑民杨海等以其地去泉州三百余里，期会征输不便，请于泉守林金吾，乞舍远就近，遂割隶漳州。元仍旧，国朝因之。
南靖县本龙溪、漳浦、龙岩三县地。元至治中，以其地险远，难于控驭，遂析置南胜县，在九围矾山之东。至元三年，畲寇李胜等作乱，杀长史晏只哥，时同知郑晟、府判喜春会万户张哇哇讨之，失利，邑人陈君用袭杀胜，遂徙治于小溪琯山之阳。至正十六年，县尹韩景晦以其地偏僻多瘴，又徙于双溪之北，改为南靖县。国朝因之。
漳平县本龙溪县地，国朝成化三年，龙岩县民林廷琥等以其地所辖居仁、聚贤、感化、和睦、永福、五里，去县远且险，请别置一县以控制之，明年，遂析置漳平县。
汀州府
本府，晋太康三年，分建安郡，置晋安郡，又立新罗县汀州始基于此。以属，宋、齐、梁、陈、隋皆省。唐开元二十四年，始开福、抚二州山洞，置汀州，领长汀、黄连、龙岩即今漳州府龙岩县。三县。天宝元年，改州为临汀郡，改黄连县为宁化县。乾元元年，复为汀州。初治新罗，按《唐会要》云“天宝元年，改新罗县为龙岩县”，则今之龙岩即州之故治也。而《唐书》则以为长汀县地，未知孰是。后迁长汀村，在上杭县北十五里，今名旧州。又迁东坊口。去今州治五里，亦名旧州。大历四年，刺史陈剑又迁白石，据《唐书》如此，而《唐会要》则以为“大历十四年，移汀州于长汀县白石乡”。考之本志云：“《地志》谓大历四年，移东坊口，后十年，陈剑奏移今治。”二说不同，疑当以本志之言为正。即今治是也。十二年，析龙岩县归漳州，以建州之沙县来属。《唐书》谓“是年沙县来属”，本志以为“乾元元年，领沙县”，未详。光启元年，王绪陷汀、漳二州，寻为王潮所得，其弟审知复继有之。乾宁三年，属威武军。五代晋开运元年，朱文进杀其主延羲，以许文缜来守。未几，泉、漳皆杀文进所署刺史，而以王氏诸子易之，文缜惧，遂以州降于延政。二年，王氏灭，地入南唐。越三年，领县二。“析沙县归剑州”，据《延平志》如此，本志作“开运二年”，未详。宋开宝八年下江南，悉有其地。太平兴国三年，属威武军。雍熙二年，属福建路，淳化五年，领县四。升上杭、武平二场并为县。元符元年，领县五。析长汀、宁化，置清流县。绍兴三年，领县六。以莲城堡为县。元至元十五年，升为汀州路，隶福建行中书省，其后改隶不一，详见布政司下。领司一，城内置录事司。县仍旧。后改莲城为连城。至正八年，立汀州分元帅府。二十二年，陈有定据而守之。国朝洪武元年，有定就擒，总管陈谷珍以城降，改为汀州府，属福建布政司，罢录事司，领县仍旧。置汀州卫，领左、右、中、前、后、上杭六千户所，治于此。成化六年，领县七。以明溪镇巡检司置归化县。十四年，领县八。析上杭县地，置永定县。
长汀县附郭。本晋新罗县地，属晋安郡。唐开元二十四年，于新罗故城东，置长汀县，为汀州治所。后复随州迁长汀村，又迁东坊口，大历四年，又迁白石乡，宋又迁衣锦乡。元仍旧，国朝因之。
宁化县本晋新罗县地，在唐时介福、抚二州之间。开元二十四年置郡，因置黄连县以属。天宝元年，改为宁化县。宋、元仍旧，国朝因之。《大明一统志》谓“本建州沙县地”，而本志并不言其为沙县所析，未详。
上杭县本晋新罗县地，唐为龙岩县地。大历四年，始析胡雷、下保，置上杭场。周显德元年，南唐徙艺梓保。宋淳化五年，升为上杭县，析长汀县南境隶焉，属汀州。至道二年，徙治鳖沙。咸丰二年，徙语口市。天圣五年，徙钟寮场。乾道三年，县令郑稷因民之请，奏徙郭坊，即今治也。元仍旧，国朝因之。上杭场，即县之丰田里；艺梓保，即县之太平乡；鳖沙，即县之白沙里，去艺梓保二百里；语口市，即县之在城里，去鳖沙二百步许；钟寮场，即县之平安里，以其地坑冶大兴，商旅幅奏，故徙县治。今县治，即县之来苏里。
武平县本晋新罗县地。唐开元二十四年置州，复析其西南为南安、武平二镇，隶长汀县。五代时，伪闽并南安为武平场。南唐为沙县地，属剑州。宋淳化五年，升为武平县，而析长汀西南境隶焉，属汀州。元仍旧，国朝因之，而置守御千户所于此。《大明一统志》谓“唐为龙岩县”，而本志并不书其为龙岩所析。未详。南安、武平二镇相距二百二十里。
清流县本唐长汀、宁化二县地。旧有清流驿，属宁化，宋元符元年，提刑王祖道行部，憩于驿，爱其山水清澈，且以宁化疆土旷远，统理尤难，遂析其六里，并长汀三里，置清流县，属汀州。绍定中废，元复置，国朝因之。
连城县本唐长汀县地，尝置莲城堡。宋绍兴三年，因梅州司士曹事虞观上言：“县之南北，去县治三百余里，强者肆其剽掠，弱者难于赴诉，居民患之。”遂析置莲城县。汀守郑强以县境狭隘，又析长汀村古田乡六团里以益之。元至正六年，改莲为连，国朝因之。
归化县本清流、宁化及延平府将乐、沙四县地。国朝置明溪镇巡检司，属清流县。成化六年，汀州同知程熙以其地为将乐、沙、宁化之交，民多伉健难治，议置县以镇之，巡抚副都御史滕昭会三司奏请升为归化县。
永定县本上杭县地。国朝成化十四年，巡检13佥都御史高明以其地险民悍，自正统、天顺以来，草寇屡窃发，宜置县以镇之，遂会三司奏请析置永定县。
延平府
本府，汉建安初，始分侯官之北乡，置南平县，据《建宁志》如此，而本志谓“三国吴置南平县”，未知孰是。属会稽南部。三国吴永安三年，属建安郡。东晋太元四年，改为延平县，据本志如此。《方舆胜览》谓“晋武帝平吴，易南平县为延平”，未知孰是。刘宋明帝时废。按《建宁志》谓“江左省延平县”，《方舆胜览》亦谓“宋废延平县”，而本志乃谓“晋太元四年，改为延平，宋、齐、梁、陈皆因之”，二说不同，疑当以《建宁志》及《方舆胜览》为正。隋开皇九年，郡亦废，隶泉州。本志云“隋为建、福、汀三州地”，考之《隋书》：“文帝平陈，晋安、建安、南安三郡皆废，惟置闽、建安、南安、龙溪四县”，福、汀二州犹未有也，而谓延平为建、福、汀三州地，恐有未审。《大明一统志》又谓“唐为建、福、汀三州地”，未知是否。大业初，属闽州三年，属建安郡。唐武德初，属建州，三年14，置延平军，仍属建州。《唐书》无延平军，而本志所载者如此，未知是否。五代时王审知改为延平镇，审知子延翰改为永平镇，延政僭位于建州，升为龙津县，寻置镡州。据本志如此，而《方舆胜览》谓“王延翰改永平镇为龙津县，延政改延平镇为镡州”，二说不同。然延翰既改延平镇为永平镇矣，而又谓延政改延平镇为镡州，恐有未审。唐开运15二年，南唐兵拔镡州，复以为延平军制置镇，按《通鉴纲目》，晋开运二年为南唐保大三年，始灭闽取其地，本志乃谓“保大二年以为延平军制置镇”，误矣。明年，改为剑州，析建州之延平、即今府治。剑浦、旧龙津县。富沙未详。按《方舆胜览》云：“建宁府，古有富沙驿，城北有大伏洲。”疑去其地不远也三县属焉，治延平。汉乾祐17元年，南唐复以福州之尤溪、汀州之沙县来属，又升永顺场为顺昌县，领县六。据《文献通考》、《宋史》及本志所载如此，而《三山志》谓“五代唐长兴四年，伪闽以永顺场为顺昌县，晋开运二年，伪闽析出顺昌”，未知何据。宋太平兴国四年，因利州路亦有剑州，乃加南字以别之，名南剑州，而以建州之将乐县属焉，领县五，省延平、富沙二县。治剑浦。雍熙二年，隶福建路。元至正十五年，升南剑路。大德六年，改为延平路，隶福建行中书省，其后改隶不一，详见布政司下。领司一，城内置录事司。县仍旧。改剑浦为南平。至正末，陈有定据而守之。国朝洪武元年，平其地，改为延平府，属福建布政司，罢录事司，领县五。置延平卫，领左、右、中、前、后五千户所，治于此。景泰三年，析沙、尤溪二县地，增置永安县，并增置永安千户所以守备之。
南平县附郭。本汉侯官县地。建安初，始析置南平县，属建安郡。晋太元中，改为延平县。刘末明帝时废。五代时，王审知置延平镇，王延翰改为永平镇，王延政升为龙津县，寻置镡州于此。唐开运三年，南唐改州曰剑州，县曰剑浦。宋仍旧。元大德中，复改为南平，国朝因之。
将乐县本汉建安县地。吴永安三年，始析县之校乡，置将乐县，属建安郡。隋开皇十二年，并入邵武县，隶抚州。唐武德五年，复置将乐县，隶抚州，七年省。嗣圣五年，析邵武及绥城县地，复置。元和二年省，五年，复置，属建州。五代晋开运二年，伪闽以县置镛州，寻复为县，属建州。宋太平兴国四年，始来属，元仍旧，国朝因之，而置守御千户所于此。按《隋书》但云“开皇十二年置邵武”，不言以将乐并入，《天文 分野》云“十一年置”，《邵武府志》云“十三年置”，俱未详。邵武即今邵武府，抚州即今江西抚州府，绥城县即今邵武府建宁、泰宁二县地，今建宁县西三里其治所也。
尤溪县本晋延平县之山洞。唐开元二十二年，经略使唐修忠以书招谕其民，酋长高伏请以千户入版籍。二十九年，始开拓置尤溪县，隶福州。五代晋开运二年，南唐灭闽，取其地，以为制置镇。又三年，割隶剑州。宋、元仍旧，国朝因之。
沙县本汉南平县地。晋太元四年，析其南乡置沙戌，刘宋元嘉中，始置沙村县。隋改为沙县，寻废。唐武德四年复置，隶建州，后省入建安县，永徽六年复置。大历十二年，改隶汀州。五代汉乾祐元年，南唐始以来属。宋、元仍旧，国朝因之。
顺昌县本汉建安县地。唐贞观三年，以其东南二乡置将水场。嗣圣四年，分南乡将水口为蠲科镇，景福二年，改为将水镇，寻改为永顺场，隶建州。五代汉乾祐元年，南唐始置顺昌县16，隶剑州。宋熙宁三年，以县境褊小，割剑浦县交溪乡以益之。元仍旧，国朝因之。
永安县本沙、尤溪二县地。国朝正统十四年，逆贼邓茂七平，镇守福建都督范雄、刑部右侍郎薛希琏、巡按监察御史陈员韬以其地险远，难于控制，遂会三司奏请置县于此。景泰三年，始析沙县新岭以南、尤溪县宝山以西地，置永安县。
邵武府
本府，三国吴永安三年，以建安县为建安郡，始升昭武镇为县。又析建安校乡西偏地，置绥安县，据本志如此，而《建安府志》谓“宋元嘉中，析邵武、将乐二县地置”，盖将乐本亦校乡地，无可疑者，但谓“析邵武县地”，又以为“宋元嘉中置”，则与此不同，未知孰是。皆属焉。晋元康元年，改昭武为邵武17。太宁元年，又改为邵阳。一作武阳。义熙元年，改绥安为绥城。刘宋永初元年，复改邵阳为邵武。隋开皇九年，郡废，县亦随废，属泉州。十二年，以故邵武、绥城二县地复置邵武县，属抚州。《隋书》谓“开皇十二年，置邵武县”，《天文 分野》谓“十一年置”，本志谓“十三年置”，又《隋书》谓“绥城县地并入龙溪”，本志谓“并属抚州”，俱未详。武德四年，即建安郡地置建州，复析邵武县地，置绥城县以属。七年，邵武县亦属建州。贞观三年，省绥城入邵武。嗣圣五年，析邵武及绥城地，置将乐县。据《唐书》如此，而本志谓“是年复置绥城县”，未详。唐末，为王氏所据。五代晋天福初，复为昭武。开运二年，南唐灭之，而有其地，寻复改为昭武，后又升归化场为归化县，宋元祐元年，改为泰宁。升永安场为建宁县，俱属建州。自此以上，当与建宁府互观。太平兴国五年，始置邵武军，本志及《建宁府志》但作“四年”，《宋史》作“五年”，今从之。而割建州之归化、建宁二县来属，治邵武。六年，又析邵武之财演镇，置光泽县，并隶焉，本志作“五年”。《文献通考》、《宋史》俱作“六年”，今从之。属福建路。元至元十三年，改为邵武路，隶福建行中书省，其后改隶不一，详见布政司下。领司一、城内置录事司。县四。邵武、泰宁、建宁、光泽。十四年，升邵武路总管府。至正二十二年，陈有定据而守之，二十七年，国朝兵取其地。洪武元年，改邵武府，属福建布政司，罢录事司，领县仍旧，置邵武卫，治于此。
邵武县附郭。本汉建安县地，三国吴始于此置昭武镇，永安三年，升为县。晋元康元年，改邵武。太宁元年，改邵阳。刘宋永初元年，复为邵武，并属建安郡。隋开皇九年，废。十二年，复置，以绥城县并入，属抚州。唐武德四年，复析置绥城县。七年，还属建州。贞观三年，省绥城入邵武。嗣圣五年18，复析置将乐县。五代晋天福初，伪闽仍改邵武。汉时，南唐复改邵武。宋、元仍旧，国朝因之。嗣圣五年，析置将乐县，详见本府下。
泰宁县本汉建安县地。三国吴永安三年，析其校乡西偏，置绥安县。晋义熙元年，改绥城，并属建安郡。隋开皇十二年，并入邵武，属抚州。唐武德四年，析邵武地及绥城故地，复置县，还属建州。五年，析邵武地，增置将乐。七年，省将乐，以邵武地还属绥城。贞观三年，省入邵武。嗣圣五年，复析置将乐县。乾符二年，宁海军奏请析故绥城县地为归化、黄连二镇，此为归化镇。五代时，唐废镇为场。周显德五年，升为归化县，治炉峰之东，属建州。宋太平兴国五年，始以来属。元祐元年，右司郎中张汝贤用邑人叶祖洽之言，奏改泰宁县。元仍旧，国朝因之按本志谓“吴永安三年，析其校乡西偏，置绥安县”，而将乐志谓“晋隆安二年，割县之西乡，置绥安县”，木志谓“晋义熙元年，改绥安为绥城”，而《建宁府志》谓“刘宋置绥城县”；本志及《建宁府志》谓“唐武德四年，析邵武地及绥城故地，复置为县，还属建州”，而《天文 分野》谓“是年始以将乐地析置绥城县”，俱未详。嗣圣五年，复析置将乐县。详见本府下。宁海军，按唐至德二载，于长乐郡置宁海军，乾元元年，改为都防御使，兼宁海军，本志以为今杭州府，误矣。归化镇，《天文 分野》作归仁场，《大明一统志》作归化场，南唐废镇为场，《天文 分野》云“保大四年，罢为镇”。元祐元年，张汝贤奏改泰宁县，《天文 分野》作“元丰八年”。
建宁县本晋绥城县地。唐嗣圣五年析置将乐，水之南隶将乐，属福州，水之北隶临川，属抚州。乾符二年，分故绥城县地为黄连、归化二镇，此为黄连镇。五年，邑人陈岩以镇兵御黄巢之寇，表为建宁军，置鼓角，赐牌印，治永安。五代时，南唐罢为永安镇，又改为永安场。宋乾隆元年19，南唐析置建宁县，属建州。太平兴国五年，以永安场来属，改隶邵武军。元仍旧，国朝因之。自此“为黄连镇”以上，当与泰宁互观。本志“南唐罢为永安镇”，《天文 分野》及《武阳志》俱作“永宁镇”，未详孰是。
光泽县本邵武县光泽、鸾凤二乡地。唐于此置洋宁镇，五代周改为财演镇，并属建州。宋太平兴国六年，升为光泽县，属邵武军。元仍旧，国朝因之。《天文 分野》谓“周改为财演镇”，而《武阳续志》云“宋初”，本志云“乾德二年”，未详孰是。
兴化府
本府，梁天监中，析晋安，置南安郡，地属南安。陈天嘉五年，陈宝应据建安、晋安二郡，章昭达败之，逃至莆口，按《资治通鉴》作“莆口”，《莆阳志》作“蒲口”，非是。其地始见载籍。隋开皇九年，始析南安县地，置莆田县，即莆口也。20皆属泉州，今福州也。寻复废入南安县。唐武德五年，复置莆田县，属丰州。嗣圣十六年，析莆田县地，增置清源县，并属武荣州，州寻废，县还隶泉州。十七年，复故。按《通鉴纲目》“嗣圣十六年”，即武后圣历二年；“十七年”，即武后久视元年，则圣历未尝有三年也，《唐书》谓“圣历二年，复丰州为武荣州，三年，州废，久视元年，复置”，误矣。景云二年，改泉州为闽州，而以武荣州为泉州。今泉州也。天宝元年，升泉州为清源郡，改清源县为仙游县。乾元元年，复改泉州。光启二年，为王氏所据，后遂属闽，又属留从效，又属陈洪进。自此以上，当与泉州府互观。宋太平兴国四年，析泉州游洋镇，置太平军，寻改兴化军；复析泉州之莆田、仙游及福州之永福、福清地，合游洋、百丈镇六里，置兴化县，是为军之治所。五年，始以莆田、仙游二县来属，《宋会要》云“四年”，未详。领县凡三。八年，转运使杨克让以游洋地不当要冲，始请移治于莆田。宋末，改为兴安州。元至元十四年、改为兴化路，隶福建行中书省，其后改隶不一，详见布政司下。领司一，城内置录事司。县仍旧。国朝洪武元年归附，改为兴化府，属福建布政司，罢录事司，领县仍旧。置兴化卫，领左、右、中、前、后五千户所治于此，复置平海卫领左右中前后、莆禧治莆田县新安里。六千户所，分治于莆田县武盛里大海之濒。正统十三年，领县二。先是，兴化县人何诚任直隶凤阳府虹县知县，以其地僻民稀，奏省之，至是省入莆田、仙游二县。
莆田县附郭。本晋晋安县地。隋开皇九年，析置莆田县，属泉州，寻废入南安县。唐武德五年，复置，属丰州。宋太平兴国五年来属。元仍旧，国朝因之。正统十三年，省兴化县西南乡地入焉。
仙游县本隋莆田县地。唐嗣圣十六年，析置清源县，天宝元年，别驾赵顺正以县与郡同名不便，奏请易之，遂改为仙游县。宋、元仍旧，国朝因之。正统十三年，省兴化县西北乡地入焉。
福宁州
本州，汉建安初为侯官县地。晋太康三年，析置温麻县，本志谓“汉元光初置”，未详。属晋安郡。隋开皇九年，县废，属泉州。唐武德六年，析置长溪县，寻省入连江，为宁远镇。嗣圣十九年，复置。开元十三年，属福州。开成中，析县地并古田县地，置感德场。五代唐长兴四年，伪闽升为宁德县。宋淳祐中，又析长溪之西乡，本志作“西北”。置福安县。元至元二十三年，升长溪县为福宁州，属福州路，领宁德、福安二县。国朝洪武元年，仍改为福宁县，属福州府。自此以上，当与福州府互观。置福宁卫，领左、右、中、前、后、大金、治本州五十二都。定海治连江县二十七都。七千户所，治于此。成化九年，复升为州，直隶福建布政司，仍领福宁、宁德二县。
宁德县本唐长溪并古田二县地。开成中，分置感德场。五代唐长兴四年，伪闽升为宁德县。宋属福州。元至元二十三年，属福宁州。国朝洪武二年，改属福州府。成化九年，仍隶福宁州。至元二十三年，本志作“二十二年”。
福安县本唐长溪县地。宋淳祐五年，析置福安县。元至元二十三年，隶福宁州。国朝洪武二年，改隶福州府。成化九年，仍隶福宁州。至元二十三年，本志亦作“二十二年”。
校注
1《周礼 职方氏》疏：“叔熊避难于濮，随其俗，后分七种，故谓之七闽。”
2据《史记 东越列传》，馀善发兵反汉为元鼎六年。
3唐中宗李显年号。李显于公元六八四年一月即位，二月被废。是年九月，改元光宅，武则天临朝称制，直至公元七○四年。本志编纂者对在武则天时事，皆依朱熹《通鉴纲目》，仍用中宗嗣圣年号。此处之“嗣圣三年”，实为武则天垂拱二年。本志类此情况甚多，不再一一校出。
4本志“汀州府”条下云，开元二十四年置汀州，与此处所记不同。按《元和郡县志 汀州》称：“开元二十年，福州长史唐循忠于忠州北、广州东、福州西光龙检责得诸州避役百姓共三千余户，奏置州，因长汀溪以为名。”该书成于唐代，所记当较翔实可信。
5“以”字疑衍。
6据《宋史》，置邵武军在太平兴国五年。
7《元和郡县志》及《太平寰宇记》均作“曲郍都尉”；《三山志》则作“典船都尉”。
8指南台岭，非福州台江之南的南台岛。
9《宋史》“元年”作“二年”；“侬”作“浓”。
10《隋书 地理志 南安县》注：“(隋)平陈，郡废，县改名焉。”《元和郡县志》：“晋为晋安县，陈立为南安县。”《太平寰宇记》：“晋置南安郡，陈立南安县。”《南安县志 建置沿革》则称：“梁天监中，始置南安郡。隋开皇九年改郡为县。”各书记载互异。
11此处泉州指今福州。详见本卷“福州府”。
12光绪《漳州府志》陈元光传，称陈元光平陈谦时间为“唐高宗仪凤中”。
13按明制，巡抚带佥都御史。此称“巡检”，误。
14唐武德五年，唐使者始下泉、睦、建三州(见《资治通鉴》)，此谓武德三年置延平军，“仍属建州”，应有误。又，《通典 州郡》及《元和郡县志 建州》均谓武德四年置建州，然皆不及“置延平军”事。
15“开运”系五代后晋出帝石重贵年号。此处谓“唐”，误。
16“乾祐”为五代后汉高祖刘暠年号。置顺昌县时间，《太平寰宇记 顺昌县》为“(唐)景福二年”(公元893年)；《三山志》为“(五代后唐)长兴四年”(公元993年)；《十国春秋》注为“(十国)闽永隆二年”(公元940年)，诸说不同。
17据《闽书》，晋太康三年(282年)，因避司马昭讳，改昭武为邵武。
18指垂拱四年。
19《太平寰宇记 建宁县》称：“建隆二年，伪唐升为县。”《十国春秋》称：“建隆元年，南唐析置光宁县。”据此，“乾隆”应为“建隆”之误。
20《元和郡县志 莆田县》称：“莆田县本南安县，陈废帝分置莆田县，隋开皇十年省，(唐)武德六年复置。”新、旧唐书《地理志》均谓唐武德五年分南安县置莆田县。诸志所载各异。

[book_title]卷之二
地理
郡名(邑名附)
福州府
七闽按《职方氏》注：“闽子孙有七种，故曰七闽。”又按《三山志》：“七者，所服国数也。”闽中1宋曾巩《道山亭记》：“福州治侯官，于闽为土中，所谓闽中也。”晋安晋衣冠士类多避地于此，故名。2长乐《闽中记》：“地名长乐，居者安之。”三山九仙、乌石、越王三山，俱在城中，故名。福唐按《三山志》：“绍兴二年，诏福唐缮修城池”，则福州古亦称福唐也。合沙郭璞迁城谶：“南台沙合，河口路通。先出状元，后出相公。”东冶以越王冶铸得名。东瓯旧经：“闽越地，即古东瓯。”今建亦其地。考之《史记》：“高帝立无诸为闽越王，都冶。惠帝立摇为东海王，都东瓯。”苏林注：“冶，山名。今名东冶。”《治平图》谓之“泉山”，即今福州将军山也。徐广注：“东瓯，今之永宁。后改为永嘉。”然则闽越、东瓯其为两国无疑。旧经谓“闽越即古东瓯”，非也。又见《建宁郡名志》。
怀安县石岊宋咸平间，尝移置石岊。旧记：“山曲曰岊。”
长乐县吴航吴尝造船于此，故名。新宁唐名。取《书》“宅新邑，宁厥止”之义。
连江县《三山志》以县治连接江水，故名。《大明一统志》谓：“县治南有连江，县名以此。”凤邑山势如飞凤，故名。
福清县旧记谓：“县之山自永福而来，溪自清源而分，故名。”考之于志，永福得名乃在福清之后，其说盖未必然。玉融县有玉融山，故名。
古田县《三山志》：“洞豪刘疆等，以土地、人民归都督李亚丘。咸曰：祖父咸亨中来此。因古昔田亩垦辟而居。’故名。”玉田田中尝产青玉，故名。
永福县《三山志》：“唐永泰间置县。”初名永泰，宋避哲宗陵，复改今名。
闽清县本志：“县溪与大江汇。江水浊，而溪水清”，故名。梅溪溪多植梅，因名。
罗源县《三山志》：“溪名，亦姓也。”
建宁府
建安汉建安初置县，吴因以为建安郡。建溪旧建州。富沙《方舆胜览》：“古有富沙驿。城北有大仗洲，岂以此得名欤？”东瓯本志：“府城东南有东瓯城，汉吴王濞世子驹，发兵围东瓯，即此。”考之《史记》：“吴王濞反，东瓯受汉购杀濞。驹亡闽越，怨东瓯杀其父，劝闽越围东瓯。”索隐曰：“姚氏云：瓯，水名，出永宁山，去永嘉郡城五里入江。昔有东瓯王都城，有亭积石为道。今犹在也。”以是观之，则东瓯城之在永嘉无疑矣；而谓建宁有东瓯城，不知何耶？
瓯宁县亦以东瓯城得名。
浦城县汉东越王馀善筑城临浦，县因以名。汉兴汉名。
建阳县建平吴名。
松溪县松源旧名，以县有松溪也。
崇安县温岭旧为温岭镇。
政和县宋政和中改名。
泉州府
清源唐名。按本志：“泉山之上有乳泉，清洁甘美。州名清源盖本于此。”武荣亦唐名。桐城泉州初筑城日，绕城树刺桐，因以名城。温陵图经：其地少寒，故名。
晋江县以邑有晋江名。
同安县大同唐置大同场。银城按本志：“城东西广，南北隘，如银锭然，故名。”
德化县龙浔县东北之山突起，蟠绕如龙，前有二水朝之，故名。
永春县本志以四时多燠，故名。桃源县西有桃溪。
安溪县本志：“旧名清溪，以县治前有溪，清莹环绕，故名。宋宣和中，盗起陆州3清溪洞，时恶其名，改为安溪。”
漳州府
清漳以漳水名。临漳同上。
龙溪县以县有龙溪名。
漳浦县唐名。
龙岩县以县有龙岩山名。
南靖县南胜原名。
汀州府
临汀按本志：“汀，水名，自北发源，至州境而东，遂南流入海，是天下之水皆东，惟汀水独南。南，丁位也。以水合丁为文。或曰，《尔雅》以水际平地为汀，《说文》以水际平沙为汀。未郡之前，有长汀村，其间水际多平地与沙，以汀名郡，盖取诸此。鄞江以郡内有鄞江，故名。平沙亦取《说文》之义。
长汀县以地有长汀村得名。
上杭县杭川
武平县平川
连城县旧名莲城，元至正间，草寇罗天麟平，因去草为连。
延平府
南平汉县名。延平唐名。剑津《晋书 张华传》言：斗牛之间有紫气在豫章丰城，补雷焕丰城令。掘狱基得双剑，一与张华，一留自佩。华报焕书曰：“详观剑文，乃干将也。莫邪何为不至？天生神物，终当合耳。”华死，失剑所在。其后焕之子持剑行延平津，剑忽跃出坠水。使人没水取之，但见两龙。时人以为双剑复合，故名。
剑浦镡川镡，剑鼻、剑口名。龙津俱同上。
将乐县本志：“县治在将溪之阳，土沃民乐，故名。”
尤溪县本志：“溪之洲多尤姓，故名溪，因以名县。”今尤氏自言，其上世本姓沈，避王审知讳，故改姓尤。非也。
沙县县有沙源。
顺昌县本志:“南唐始置县。以其初顺服，故名，取顺而昌之意。”
邵武府
昭武吴名。晋避文帝讳，改邵武。邵阳晋名。武阳本志：“以郡在武夷之南。”樵川以郡有樵溪。樵阳同上。
泰宁县国朝邑人梁淮《重修县治记》：“泰宁本阙里府号，宋时邑多名士，元丰间因敕以是名县。嘉其郁郁近鲁也。”杉阳以县治在杉溪之阳。
建宁县濉江以地有濉水。
光泽县杭川以地有杭溪。
兴化府
莆田按本志，旧说地多生蒲，故谓之蒲田。其后县多水患，因去水存莆。考之《资治通鉴》：“陈天嘉五年，陈宝应败，逃至莆口。”胡三省注云：“莆音蒲。”莆地之见载籍自此始。字但作莆，未尝作蒲也。旧说不知何据。莆阳古谶云：“白湖腰欲断，莆阳朱紫半。”莆中古名。
仙游县本志：“临川何氏兄弟九人学道于此仙去，故名。”后人多以仙名其地，如仙溪、仙乡、仙水之类是也。清源唐名。
福宁州
温麻晋以温麻船屯置县，因名。宁远唐改县为宁远镇，因名。长溪唐宋县名。县南有溪数十里通海。福宁元取福安、宁德二县之名以名州。
宁德县感德唐置感德场。
福安县按本志：“初议置邑，邑令范夔梦神人告曰：‘须福建安抚来，事乃成。’后朝廷赐名其县曰福安，盖符梦中福建安抚之言也。”扆山县之主山曰扆山，因以名邑。今居邑东者曰东扆，居邑西者曰西扆。
分野
福建布政司各府州县同
闽地在《禹贡》扬州之域。宋蔡沉曰：“扬州之域，北至淮，东南至于海。”熊禾曰：“闽粤虽上古未通，亦当在要荒之服。”《周官》保章氏辨九州之分野，吴越属星纪。《汉书》属牵牛婺女之分。《后汉志》、《晋志》、《隋志》皆属斗牛须女之分。《后汉书 郡国志》云：“自斗十一度至婺女七度，一名须女，曰星纪之次。于辰在丑谓之‘赤奋’若，于律为‘黄钟’。斗建在子，今吴越分野。”《晋书 天文志》云：“自南斗十二度至须女七度为星纪，吴越分野。属扬州。”注云：“费直起斗十度，蔡邕起斗六度。”又云：“陈卓、范蠡、鬼谷、张良、诸葛亮、谯周、京房、张衡并云斗牵牛须女，吴越扬州内会稽入牛一度。”唐一行以山河两戒推之。《莆阳志》：“戒”作“界”，非。所谓南纪者，东循岭徼达东瓯闽中，盖在云汉下流，为负海之国。《唐书 天文志》云：“一行以为天下山河之象，存乎两戒。北戒自三危至朝鲜，是谓‘北纪’，所以限戎狄也；南戒自岷嶓至东瓯闽中，是谓‘南纪’，所以限蛮夷也。故《星传》谓北戒为胡门，南戒为越门。”又云：“东南负海为星纪。负海者，以其云汉之阴也。”又云：“南斗，牵牛星纪也。初南斗九度余千四十二秒十二太，中南斗二十四度，终女四度，为星纪之分，古吴越及东南百越之国。南斗在云汉下流，当淮海间，为吴分，牵牛去南河寖远，自豫章迄会稽，南逾岭徼，为越分。《宋志》以属天市垣东蕃南第六星。《宋史 天文志》：“天市垣二十二星，东西蕃各列十一星，其东垣南第六星曰吴越。”《元志》亦以为星纪之次。《元史 历志》：“斗四度三十六分六十六秒外入吴越分星纪之次。”国朝《天文 分野》以福建郡县并属斗牛之分，《大明一统志》则以为牛女之分。大抵古书久亡，堪舆虽有郡国入度，非古数也。今其存者十二次之分而已。福建八府一州五十三县，大概可定者，次在星纪，野在扬州之所入，其细度则未易折衷也。
疆域
福建等处承宣布政使司
东抵大海岸，西抵江西界，广九百二十五里；南抵广东界，北抵浙江界，袤一千七百一十三里。
福州府
在布政司治所。东抵大海岸，西抵延平府南平县界，广四百四十里；南抵兴化府莆田县界，北抵福宁州界，袤四百四十五里。
闽县附郭。东抵连江县界，西抵侯官县界，广九十三里；南抵福清县界，北抵怀安县界，袤八十里。
侯官县附郭。东抵闽县界，西抵永福县界，广八十一里；南抵闽县界，北抵怀安县界，袤九十里。
怀安县附郭。东抵连江县界，西抵侯官县界，广八十五里；南抵侯官县界，北抵古田县界，袤二百一十里。
长乐县在府城东南一百里。东抵海澳，西抵闽县界，广一百二十里；南抵福清县界，北抵山，袤六十五里。
连江县在府城东北九十五里。东抵大海，西抵怀安县界，广七十里；南抵闽县界，北抵罗源县界，袤九十五里。
福清县在府城东南一百二十里。东抵长乐县界，西抵兴化府莆田县界，广一百二十里；南抵大海，北抵长乐县界，袤一百四十五里。
古田县在府城北二百八十里，东抵连江县界4，西抵南平县界，广八十三里；南抵怀安县界，北抵建宁府政和县界，袤二百五十里。
永福县在府城西南一百二十里。东抵侯官县界，西抵延平府尤溪县界，广一百二十五里，南抵兴化府蒲田县界，北抵闽清县界，袤一百一十五里。
闽清县在府城西北一百二十里。东抵侯官县界，西抵尤溪县界，广八十五里；南抵永福县界，北抵古田县界，袤一百二十里。
罗源县在府城东北一百六十里。东抵福宁州宁德县界，西抵连江县界，广七十里；南抵连江县界，北抵古田县界，袤九十五里。
建宁府
在布政司西北五百三十里。东抵福宁州福安县界，西抵延平府顺昌县界，广四百五十里；南抵延平府南平县界，北抵江西广信府上饶县界，袤四百里。
建安县附郭。东抵政和县界，西抵瓯宁县界，广一百里；南抵南平县界，北抵瓯宁县界，袤八十里。
瓯宁县附郭。东抵建安县界，西抵建阳县界，广八十里；南抵建安县界，北抵浦城县界，袤一百八十里。
浦城县在府城东二百七十里。东抵浙江处州府龙泉县，西抵崇安县界，广一百七十里；南抵瓯宁县界，北抵江西广信府永丰县界，袤一百九十里。
建阳县在府城北一百二十里。东抵瓯宁县界，西抵邵武府邵武县界，广一百三十五里；南抵瓯宁县界，北抵崇安县界，袤七十五里。
松溪县在府城东一百六十里。东抵浙江处州府庆元县界，西抵政和县界，广九十里；南抵政和县界，北抵浦城县界，袤七十里。
崇安县在府城北二百四十里。东抵浦城县界，西抵江西广信府铅山县界，广一百四十里，南抵建阳县界。北抵广信府上饶县界，袤一百五十里。
政和县在府城东二百四十里。东抵寿宁县界，西抵瓯宁县界5，广三百三十里，南抵福州府古田县界，北抵庆元县界，袤四百四十里。
寿宁县在府城东二百五十里。东抵福安县界，西抵政和县界，广一百九十里；南抵福宁州宁德县界，北抵浙江处州府景宁县界，袤二百三十里。
泉州府
在布政司西南四百一十里。东抵大海，西抵漳州府长泰县界，广二百八十里，南抵大海，北抵延平府尤溪县界，袤三百八十四里。
晋江县附郭。东抵惠安县界，西抵南安县界，广二十七里；南抵大海，北抵兴化府仙游县界，袤二百六十里。
南安县在府城西十五里。东抵晋江县界，西抵安溪县界，广七十三里；南抵同安县界，北抵永春县界，袤一百七十里。
同安县在府城西南一百三十里。东抵南安县界，西抵漳州府龙溪县界，广一百一十五里；南抵大海黄牛澳，北抵安溪县界，袤一百三十五里。
德化县在府城北一百八十五里。东抵兴化府仙游县界，西抵延平府尤溪县界，广二百里；南抵永春县界，北抵福州府永福县界，袤一百四十里。
永春县在府城西北一百二十里。东抵南安县界，西抵漳州府龙岩县界，广一百九十里；南抵南安县界，北抵德化县界，袤九十里。
安溪县在府城西一百五十里。东抵南安县界，西抵同安县界，广八十五里；南抵南安县界，北抵龙溪县界，袤一百九十里。
惠安县在府城东北五十里。东抵大海，西抵晋江县界，广八十里；南抵大海，北抵仙游县界，袤一百五十里。
漳州府
在布政司西南六百八十里。东抵泉州府同安县界，西抵汀州府长汀县界，广四百一十里；南抵广东潮州府海阳县界，北抵延平府尤溪县界，袤六百五十里。
龙溪县附郭。东抵泉州府同安县界，西抵南靖县界，广一百一十里；南抵漳浦县界，北抵长泰县界，袤六十里。
漳浦县在府城南一百里。东抵大海，西抵南靖县界，广一百五十里；南抵海阳县界，北抵龙溪县界，袤二百四十里。
龙岩县在府城西北三百一十里。东抵漳平县界，西抵汀州府长汀县界，广一百四十里；南抵南靖县界，北抵延平府尤溪县界，袤四百三十里。
长泰县在府城东四十里。东抵同安县界，西抵龙溪县界，广七十里；南抵龙溪县界，北抵泉州府安溪县界，袤九十五里。
南靖县在府城西四十里。东抵龙溪县界，西抵龙岩县界，广二百四十五里；南抵广东潮州程乡县界，北抵龙岩县界，袤二百八十里。
漳平县在府城西北四百里。东抵安溪县界，西抵龙岩县界，广一百二十里；南抵南靖县界，北抵延平府永安县界，袤二百一十里。
汀州府
在布政司西南一千六十里。东抵延平府永安县界，西抵江西赣州府瑞金县界，广七百里；南抵广东潮州府程乡县界，北抵江西建昌府广昌县界，袤三百一十里。
长汀县附郭。东抵宁化县界，西抵瑞金县界，广一百四十里，南抵上杭县界，北抵瑞金县界，袤二百一十五里。
宁化县在府城东北一百八十里。东抵清流县界，西抵赣州府石城县界，广一百里；南抵长汀县界，北抵邵武府建宁县界，袤二百里。
上杭县在府城南一百九十里。东抵漳州府龙岩界县，西抵武平县界，广一百二十五里；南抵永定县界，北抵长汀县界，袤一百一十五里。
武平县在府城西南一百六十五里。东抵上杭县界，西抵赣州府安远县界，广一百九十里；南抵程乡县界，北抵长汀县界，袤二百四十里。
清流县在府城东北二百一十里。东抵永安县界，西抵宁化县界，广一百三十五里；南抵宁化县界，北抵归化县界，袤七十五里。
连城县在府城东南一百七十里。东抵永安县界，西抵长汀县界，广一百一十里；南抵上杭县界，北抵清流县界，袤二百六十里。
归化县在府城东北二百余里。东抵延平府将乐县界，西抵清流县界，广五十五里；南抵永安县界，北抵宁化县界，袤一百六十里。
永定县在府城南二百四十五里。东抵漳州府南靖县界，西抵上杭县界，广二百七十里；南抵广东潮州府饶平县界，北抵上杭县界，袤一百八十里。
延平府
在布政司西四百一十五里。东抵建宁府建安县界，西抵汀州府清流县界，广三百七十五里；南抵福州府古田县界，北抵邵武府邵武县界，袤三百里。
南平县附郭。东抵建宁府建阳县界，西抵顺昌县界，广一百四十五里；南抵尤溪县界，北抵建宁府瓯宁县界，袤一百八十里。
将乐县在府城西二百二十里。东抵顺昌县界，西抵清流县界，广一百五十五里；南抵沙县界，北抵邵武府泰宁县界，袤一百六十里。
尤溪县在府城南一百五十里。东抵福州府闽清县界，西抵漳州府龙岩县界，广二百八十里；南抵泉州府德化县界，北抵沙县界，袤一百五十里。
沙县在府城西一百二十里。东抵南平县界，西抵永安县界，广一百五十里；南抵尤溪县界，北抵顺昌县界，袤一百四十里。
顺昌县在府城西一百二十里。东抵南平县界，西抵邵武府邵武县界，广九十里；南抵沙县界，北抵邵武府建宁县界，袤七十里。
永安县在府城西南二百里。东抵尤溪县界，西抵清流县界，广一百八十里；南抵龙岩县界，北抵沙县界，袤二百里。
邵武府
在布政司西北六百七十里。东抵延平府顺昌县界，西抵江西建昌府新城县界，广二百六十里，南抵汀州府宁化县界，北抵江西广信府铅山县界，袤六百四十里。
邵武县附郭。东抵顺昌县界，西抵光泽县界，广一百七十五里，南抵泰宁县界，北抵建宁府建阳县界，袤二百里。
泰宁县在府城西南一百四十里。东抵邵武县界，西抵建宁县界，广一百一十里；南抵延平府将乐县界，北抵邵武县界，袤一百里。
建宁县在府城西南二百四十五里。东抵泰宁县界，西抵建昌府建吕县界，广一百一十五里；南抵宁化县界，北抵建昌府南丰县界，袤一百一十五里。
光泽县在府城西北八十里。东抵邵武县界，西抵新城县界，广九十五里；南抵邵武县界，北抵铅山县界，袤一百五十里。
兴化府
在布政司西南二百七十里。东抵海岸，西抵泉州府永春县界，广二百一十五里；南抵海岸，北抵福州府永福县界，袤一百二十里。
莆田县附郭。东抵海岸，西抵仙游县界，广一百二十五里；南抵海岸，北抵永福县界，袤一百二十里。
仙游县在府城西七十里。东抵莆田县界，西抵永春县界，广八十五里；南抵泉州府惠安县界，北抵永福县界，袤一百五十里。
福宁州
在布政司东北五百四十五里。东抵海及浙江温州府界，西抵福安县界，广一百五十里；南抵宁德县界，北抵浙江温州府平阳县界，袤四百一十五里。
宁德县在州城南二百二十里。东抵福宁州界，西抵福州府古田县界，广一百五十五里；南抵福州府罗源县界，北抵建宁府政和县界，袤二百四十五里。
福安县在州城西北二百里。东抵福宁州界，西抵宁德县界，广一百五十五里；南抵福宁州界，北抵浙江处州府庆元、龙泉二县界，袤三百里。
形胜
福建布政司
闽越地肥衍。唐韩愈《欧阳生哀词》云：“有山泉禽鱼之乐。”凭山负海，唐杜佑《通典》：“闽越遐阻，僻在一隅，云云。”水清山秀，为东南之尤。唐黄璞《闽中名士录序》，东南际海，西北多峻岭抵江。《宋史 地理志》南望交、广，北睨淮、浙《三山志》。水陆之险。宋曾巩《道山亭记》：“闽之路，陆出者，或逆坂如缘絙，或垂崖如一发，或侧径钩出于不测之溪，上皆石芒峭发，择然后可投步。其溪行则水皆自高泻下，石错出其间如林立。舟沂者，投便利，失毫分辄破溺，其水陆之险如此。”连山络其精神，巨渊敞其眉目。元程钜夫《送郭元坦序》：“闽之陬，幅员凡几千里，云云。”
福州府
东带沧溟，百川丛会，旧记。北抵永嘉，南出莆田，西连延平。同上。其地坦夷，《图经》：“闽中八郡，建、剑、汀、邵号上四州，其地多溪山之险；福、兴、泉、漳号下四州，云云。”吻海派江。唐《沈亚之集》：“闽城吻海而派江，附山以居，无安沼平池游舟娱乐之地。”长江在其南，大海在其东。宋曾巩：《道山亭记》。全闽八郡，长乐为冠。宋蒋之奇文。东南都会。宋蔡襄《学记》并柯述祭文。连山距海，边徼重地。元王恽奏疏。地气磅礴。元贡师泰《重修福州路记》：“云云，物产蕃阜。”
长乐县东滨大海，西接瀛洲，首石峙其北，长江经其南。本志。
连江县沉蝶案于水中，耸笔峰于天际，五马内朝，三台外辅。本志。
福清县东薄大江，西连巨麓，双旗五马距其阳，鹫峰金翅敌其阴。本志。
古田县文笔峙立乎其东，五华盘礴乎其西，北崒翠屏，南案仙亭。元吴海《送郑训导之古田序》。
永福县东彻侯官，西界尤溪，莆阳直其南，闽清倚其北。宋知县黄子理《玩芳亭记》。山崖层迭，溪水悍激。同上：“其山崖悬蹙耸伏，迭见层出，其水行山间，悍激回复，走濑藏石。”
闽清县大江环其左，屏山耸其前，凤凰南翔，朱顶西舞。本志。山水清妍，西高东下。同上。
罗源县四明角拱，三台臂揖。本志。凤屏拥其后，席帽环其前，金马出其东，铁幢峙其西。同上。两溪左蟠，三川右绕。同上。
建宁府
碧水丹山，梁江淹为吴兴令，尝谓：“云云，珍木灵草，平生所爱，不觉行路之远。”东闽剧地。唐权德舆《送建州赵使君序》。东接括苍，北距上饶；西南抵延平，东北带建溪。本志。山水奇峻。同上：“闽中号佳山水，建安视闽中，尤号奇峻。”保界闽越，绵地八百。宋杨亿云。东南胜地。本志：“南望铁乡、紫盖以次群峰，旁联黄华、白鹤之秀，为东南胜地。”居闽上游。同上：“建安为郡，云云，为江浙之要冲，福唐之喉衿。”襟山束水，宋盛均序：“惟闽峤一臂西指，则建安在焉，其郡云云，其人猱黠而易随。”溪行石中。宋朝元吉记。
浦城县雷霆入地，星斗逼人。唐章碣诗：“雷霆入地建溪险，星斗逼人梨岭高。”其山奇峻，其水湍急。本志：“邑之北有梨岭，层峦迭嶂，迤逦而来。大溪环绕，自西折而东，由建溪而达于海，云云。”吴山峙其左，西崖环其右，前拥回隆之秀，后倚横峰之奇。同上。
建阳县西北高而山多峻峭，东南下而地稍平夷。本志。群峰襟抢，二水带束。同上。睡龙惊马，东南回护，卧牛踞虎，左右相持。同上。
松溪县山明水秀。本志：“湛卢峙其南，蹲师扆其北，七峰耸其左，虹亭列其右；山之中有双溪逶迤曲折，云云。”
崇安县春滩水狂。唐罗隐诗：“春滩建水狂。”诸峰环拱，二水合抱。本志：“黄石山在其北，武夷诸峰在其南，东有三口官山，西有白花崖、尖石。水则石臼从东而来，石碓从西而来，合而环拱于县，至武夷九曲与建溪合。”建溪奇伟。宋苏轼诗：“建溪富奇伟。”
政和县东抵永嘉，南通福唐，西走建溪，北控龙泉。本志。群山回环，二水萦绕。同上。大奇峰耸翠于左，望渐峰列障于右，南则文笔之效奇，北则黄熊之献秀。同上。
寿宁县四山列屏，一水萦带。本志。迭嶂重冈，涌若波浪。同上。
泉州府
川逼溟渤，山连苍梧。唐欧阳詹《二公亭记》。近接三吴，远连二广。宋连南夫《修城记》：“惟闽之泉，云云，万骑貔貅，千艘犀象。”闽越奥区，《厅壁记》：“泉州云云，家尚礼乐。”地带岭海。宋钱熙记：“闽之奥区，泉南为最，其地带岭海，华实之物，颇与岷峨同。”闽越领袖。张赞明记清源。表以紫帽、龙首之峰，带以金溪、石笋之阻。宋陈知柔《修二门记》。北枕清源，西拱紫帽，涨海经其南，岱屿襟其会。宋志。水清山秀，宋郑侠诗：“水清山秀传温陵。”东南巨镇。元志：“风气完固，物产伙繁，为东南巨镇。”水陆据七闽之会，梯航通九译之重。《方舆胜览》。
南安县九日、姜相、高士诸峰环拱于右，佛迹、灵秀二山盘回于左。本志。揖紫帽、狮子之奇，抱金溪、黄龙之秀。同上。
同安县东南十一海岛拱列，献奇于前；西北十六峰峦迭出，拥秀于后。本志。
德化县东接仙游，西连尤溪。本志。诸山环拱，丁溪中流。同上。
永春县山环水绕。本志：“南有象山为应龙，东有双鱼为水口，马岭如张帘幕，乐山如列楼台。桃溪一水中流，卓埔数溪横洑，云云，云气轮囷。”
安溪县东濒溟海，西北接汀漳。本志。山水环合。同上：“大溪横流，龙山拱峙，水口有金龟山。山东有三公峰，云云。”
惠安县东南濒海，西北依山。本志。陆通闽广，水达诸蕃。同上。螺峰峙其后，文笔耸于前。同上。
漳州府
闽岭奥区。《舆地纪胜》。境旷穷山外，城标涨海头。唐张登诗。在闽会之极南。宋傅自得《道院记》。地旷土沃。同上。东南际海。《宋史 地理》。控引番禺，衿喉岭表本志。天宝紫芝奠于后，丹霞名第拱于前，鹤峰踞其左，圆山耸其右。同上。面临大溪，背负千峰。宋赵崇祥《漳南楼记》：“面临大溪，如见九龙之跃也；背负千峰，如见群玉之拥也；名第诸峦，参乎其前，如见伟人秀士之顾揖也。”一水清流，列峰秀出。《宋进士题名记》：“漳极闽之南，云云，拥成郡势，不在建、剑下。”地兼山海秀。宋郭祥正诗。两山拥翼，二水襟带。宋陈淳《北溪集》：“如天宝山发脉行龙，涌为州治，实郡之宗祖；如圆山雄据西隅，镇翼右臂，实郡之藩屏，如西江发源汀潮，辽抱州治，实为郡右襟带；如九龙江发源汀、赣，绕郡东臂，与西江汇归于海，实为郡左襟带。”地偏海近。国朝王伟诗：“漳水南边郡，闽乡到此穷。地偏冬少雪，海近夜多风。”
漳浦县处八闽之极地，为汀、潮之要冲。本志。前屏梁山，旁环鹿水。同上：“前屏梁山，而顶有十二峰之并秀；旁环鹿水，而派有八余溪之交清。”势若神蛟之趋瀚海，形如祥凤之下平原。同上：“海云，鹤岭、印石、鳌峰、大帽、东罗、将军、九侯、鼓雷、太武诸山，势之高下，若神蛟之趋瀚海；形之隐伏，若祥凤之下平原。”山秀溪清。王伟诗：“山秀英灵聚，溪清爽气开。”
龙岩县东宝环其左，紫金峙其右，奇迈前揖，九侯后拥。本志。龙岩东蟠，虎岭西踞。同上。
长泰县良冈衍脉于后，登科献秀于前，曷山左踞，西峰右峙，龙津一溪萦绕其中。本志。
南靖县山水盘旋，土地平衍。本志：“邑治当双溪交流之会，云云。”大帽峙其后，鹅头揖其前，圆山崛起于东南，镜山屹立于西北。同上。
漳平县银屏臂其左，龙亭翼其右，覆鼎揖其前，石鼓拥其后。本志。清溪东流，碧潭西汇。同上：“县南有溪东流入九龙江，西有碧龙潭。”
汀州府
崇山复岭。本志：“今汀闽越西南与漳、贡、潮、梅接，云云，民生尚武。”南通交、广，北达江右。宋郑强《移创州学记》。介于虔、梅之间。同上。瓯闽奥壤。宋张文潜《修学记》。在山谷斗绝之地。《文献通考》。西邻赣、吉，南接潮、梅。本志：“云云，实江西、二广往来之冲。”山重复而险阻，水迅急而浅涩。图志。前直圆峰，后枕卧龙。黄启宗记。在闽山之穷处。戴觉记：“汀为州，云云，复嶂重峦，亘数百里。”一川远汇三溪水，千嶂深围四面城。宋陈轩诗。
宁化县山环万迭，献奇拔秀。本志：“云云，翠华、凤凰山在其北，五灵、笔架山在其南。东有城门嶂，卓立如屏；西有牛头山，突兀若扆。”下瞰溪湖之胜。同上。
上杭县东连清漳，南通东广，西接赣水，北达临川。本志。琴冈横案于前，金山列屏于后，髻峰东峙，旗嶂西蟠，袍山屹立于西南，萝峤覆峙于东北。同上。前襟三折之清漪，后几七峰之苍翠。同上。
武平县闽之绝域。本志：“武平去汀三百余里，为闽之绝域。”黄龙北峙，笔架南列，梁野障其东，双荐蟠其西。同上。龙溪碧水，环绕合流。同上。
清流县诸山合作屏风立，一水环成几字流。本志：“屏山拥其后，南极揖于前，东华左峙，西灵右蹲，一水自西南而来，入于凤翔桥，回流出龙津桥，环抱如带，故先辈有曰‘云云’。”
连城县舟车四塞之地。本志：“连城居万山中，崇冈复岭，为云云。”山水奇秀，图画难形。同上：“其主山自清流蜿蜒磅礴而来，东引莲峰之雄，右拥旗石之胜，而银屏特立案其南；中有文溪一水，环抱县治，复回流九折而东注。他若金鸡、天马诸峰，呈奇献秀，变幻百出，虽图画有不能尽其形容者。”
归化县山峰罗列，溪水环拱。本志：“楼台鼓角耸于后，三台飞凤拱于前，狮岩峙其东，仁寿矗其西。诸峰四面罗列，一水自黄溪头西来，与惠利桥水合，环拱于县前。”
永定县卧龙之山峙于后，挂榜之山薄于前，东有龙门之拱揖，西有印匣之镇重。本志。二水交流，一湖莹澈。同上。
延平府
负山阻水，为七闽襟喉。本志。剑溪环其左，樵川带其右。宋余良弼《双溪楼记》：“七闽号东南山水佳处，延平又冠绝于他郡，云云，二水交流。”山川清明伟丽，为东南最。宋杨时《修造记》。占溪山之雄，当水陆之会。宋黄裳《双溪阁致语》：“襟带高下，瓯闽占溪山之雄；舟车往来，延平当水陆之会。”枕寒泉，倚青嶂。黄裳《游山记》。崇山峻岭为郛郭，惊湍激流为沟池。杨时《资圣院记》。前临深壑，后逼峻崖。《方舆胜览》。烟雨霏濛，宛然图画。本志：“重峦复陇，蜿蜒起伏于一城之中，官舍民庐隐隐于竹树，苍翠相掩映，云云。”
将乐县崖岫磊砢，溪流清泚。本志：“将乐当延汀上郡界，北镇西台山，其山高出霄汉，而支陇逶迤，左环右抱，曰封山，曰五马，崖岫磊砢，翠色浮岚，而溪流清泚，横堑其前。”
尤溪县双峰北耸，一溪东注。本志：“县治北双峰高峙，如剑倚天外，为县之镇山。其他迭嶂层峦，东拱西顾，如象如狮，形状特异。清溪一带，抱县治之后而东注焉。”
沙县崖壑回旋，溪流澄湛。本志：“沙县在延平上游，凤冈北峙，七峰南列，烟崖雾壑，回旋左右，太史溪之流一碧澄湛，十里无声。”
顺昌县溪山秀丽，宋余良弼《顺昌学记》。介西江东广之冲。本志：“顺昌云云，豸角山特立其北，双峰、仙掌诸山列于东西，南则五马山如屏障然，而清溪流其下。”
永安县巉崖峭壁，惊骇游目。本志：“永安介龙岩清流二县之间，大秀山耸立东北，百丈、莲花、金星、玉斗6诸山左蟠右转，云云。”
邵武府
居四州之上游。本志。其土夷旷，其势蜿蜒。同上：“其土夷旷，其气清淑，其势蜿蜒抱负，如在碧玉环中。”三峰峙其南，一水界其北。同上。瓯闽西户。宋胡寅《军治记》。前据重冈，后带鹿水。同上。杉关、铁牛控其西，石岐、水口扼其东，梅口、西安阻其南，金山、珠寮障其北。本志：“铁牛，关名；石岐，隘名；水口、西安俱寨名。”前跨汀赣。后扆武夷。同上。登高猊踞，石岐龙盘。同上。左剑右盱，枕汀带建，元魏天祐《总管府记》。千山重围，一水中流。宋戴式之诗：“千山表里重围过，一水中间自在流。”
泰宁县山川奇秀。宋叶祖洽《改邑名记》。大杉、茶花厄其北、石门、九盘控其西，何潭汇其东，宝阁耸其南。本志：“大杉、九盘皆岭名，茶花、石盘皆隘名。”北枕杉溪，东环三涧。同上。金铙远盘，炉峰近踞。同上。
建宁县跨赣、盱、汀、剑之交。本志。南耸金铙，北扆凤、浮沙、东山环其左，白鹿、西山列其右。同上。百丈嵯峨。濉江萦绕。同上：“百丈岭乃江、闽分界。濉江萦纡，而县治居，其中，若莲花心然。”风气绵密，外固中宽。同上。山刻水厉。同上。地分麻涧脉，山接武夷根。宋陈轩诗。
光泽县海峤喉襟。本志。云岩耸其南，九峰峙其北，君山障其东，杭川其西。同上。当江闽之交。元况逵《自鸣山神祠记》。
兴化府
介泉、福之间。宋游《通判厅壁记》：“莆阳云云，通海道舟车所会。”山川之秀，甲于闽中。本志。带山附海。宋颜若愚《赎学田记》：“莆田为郡，云云。”仙境峭壶公之碧，前映楼台；清流奔玉涧之泉。右萦城郭。宋陈仁璧《兴化军厅壁记》。北枕陈岩，南揖壶公，东薄宁海，西萦石室，木兰寿溪，环流左右，本志：“宁海在府城东，木兰陂在府城西南。”一本云：“东薄兰溪，西萦宁海。”误矣。环城千里。7
校注
1《通典 州郡》：“福州今理闽县，秦为闽中郡。”《太平寰宇记》：“福州，古闽越地，秦并天下，为闽中郡。”
2《宋书 地理志》：“晋太康三年分建安立晋安郡。”是永嘉南渡之前已着晋安之名。
3应作“睦州”。
4万历《福州府志 疆域》：“古田县东至罗源县，西至南平县，南至闽清县，北至政和县，东南至侯官县，西南至尤溪县，东北至宁德县，西北至政和县。”按怀安县万历间并入侯官，应以万历《福州府志》为据。
5据《闽书 方域》应作“西抵建安”。
6《闽书 方域》作“天斗”。
7此段似缺莆田、仙游两县及福宁州部分。

[book_title]卷之三
地理
风俗(岁时附)
福建布政司
其俗颇同豫章。《隋书 地理志》：“豫章之俗，君子善居室，小人勤耕稼。衣冠之人，多有数妇，暴面市廛，竞分铢以给其夫。建安俗颇同豫章。”按隋建安郡，即今八闽之地也。民安土乐业《宋史 地理志》：“民安土乐业，川原浸灌，田畴膏沃，无凶年之扰。”向学喜讲诵，好为文辞。同上。信鬼尚祠，重浮屠之教。同上。硗确之地，耕耨殆尽。同上：“土地迫陿，生籍繁伙；虽硗确之地，耕耨殆尽。亩直寝贵，故多田讼。终岁勤动，仅足给食。元贡师泰《送李尚书序》。
福州府
遇兵不馑，遇荒不掠。晋郭璞《迁城铭》：“云云，逢灾不染。”其俗俭啬，喜讼好巫。《图经》：“其俗俭啬，争者喜讼，病者好巫。”海滨几及洙泗。同上：“晋永嘉衣冠趋闽，自是畏乱无复仕。神龙中，州人薛令之始登上第。其后，李椅、常衮皆以崇重学校为意，于时云云。女作率登于男。同上。民俗舒缓。本志：“由建、剑溪湍而下，泉、莆潮涨而上，适主是而平，民生其间，故其性舒缓，其志强力，可以久安无忧，真乐土也。”产惧薄以勤羡，用喜啬以实华。《闽中记》。家庠序而入诗书。同上：“自晋、宋文雅以来，教化丕变，云云。”君子外鲁内文，小民谨事畏法。同上。《方舆胜览》作“内鲁外文”，恐误。民以鱼盐为生。同上。
长乐县土瘠民稠。本志。男勤耕读，女尚蚕织。同上。滨海者事鱼钓，附山者为工商。
连江县地瘠民贫，宋林耕《贡士庄记》。习用俭约，人多尚义，治丧不用浮屠。本志。
福清县土瘠，物货不产，宋刘克庄《陈公生祠记》：“云云，商贾靡至。”君子多业诗书，细民多执工艺。县地瘠俗贫，秀民读书登第者，与长乐相埒，而小民执工艺以营衣食者，视诸县独多。喜争健讼。其俗劲悍，喜争而健讼，为诸邑冠。
古田县民识教化。宋邑令陈昌期《学记》：“先是，邑人贵巫尚鬼。景德间，李堪令邑，禁革巫鬼，民始识仁义、礼乐、教化。”民俗鄙朴，颇好评讼。本志。文物彬彬。元吴海《送郑训导序》：“古田在昔，提封之广，居民之众，邑里之华，文物之盛，盖彬彬焉。”迩来凋敝，皆不如昔。
永福县其民火蘙水耕，崖锄陇莳。宋知县黄子埋《玩芳亭记》：“其山居之民，终身不知车马驰骤之逸，云云。”民淳而好礼。元员外林温曰：“云云，又多文学之士。”易治而难服。林岊《虚心堂记》：“簪缨星罗，弦诵风行，髫龀有文，农工知义，云云。”
闽清县家相率而学，人相率而善。宋常挺《贡土庄增田记》。材俊辈出。元黄垚《修庙学记》。男耕女织，民不侈靡。本志。
罗源县髦士辈出，细民知学。本志：“初，县治湫隘，人文寂寞。宋绍兴中，知县陈偁迁之后髦士辈出，细民亦知向学。”民淳讼简，敦尚本业。同上。
岁时
习俗随方异尚，观于《豳》诗所述可见矣。《荆楚岁时记》：“原气化之屈伸，着物理之迁变，见闾里之礼节，系人情之醇薄”，其亦《豳》诗之遗意欤！三山曾师建尝效之以记闽事。兹特撮其大概，并着其古今之异尚者，以附于篇，亦风俗之一端也。
元日祈年五鼓后，郡人无贵贱贫富，皆严洁厅宇，陈酒果，焚楮币，拜上下神祗，以祈灵贶。序拜闽俗最重元日，黎明各盛服，飨祀毕，序拜称觞，祝尊者寿，然后出拜亲族邻里，往反更谒，尽节假乃止。按旧志：“岁节往来，自缙绅而下，士民吏胥，商贾皂隶，衣服有等，称谓有常，锱铢不敢陵躐。”盖宋之盛时，风俗如此。南渡以后，渐失等威，历元至今，流风余韵，虽间有存者，然视宋之盛时，相去天渊矣。上冢岁节之二、三日，华门巨姓，率携长幼拜扫坟茔，至开假乃止。入学宋之盛时，凡乡里各有社学。岁前一、二月，父兄相与议，求有学识行艺可以师表后进者一人，推一、二有力者为纠首，以诸生姓名具于关1，敬谒以请；既许可，乃于岁节后十日，备礼延致于学，子弟迎谒再拜，执经授业，课试讲改，率有规约，其资质之俊秀者，恒以岁通一经为期。郡守程师孟诗云“城里人家半读书”，又云“学校未尝虚里巷”。故当是时，周希孟、陈烈诸先生相继以德行经术鸣于时。人才之盛，盖彬彬焉。其后士以趋试上庠，率游学四方，而乡之先生，乃各开门以往来者，事师之礼浸衰，教人之法甚略，陵夷以至于今，日以益甚，此有识之士所为慨叹也。
立春蔬饼闽俗立春以为节物。宋蔡襄《立春寄福州郡守燕受》诗2“春盘食菜思三九”，又罗源林逈诗“青韭供盘饼面圆”。
上元彩山宋时，每岁元夕，州设彩山以向谯门，集俳优妓女，大合乐其上。渡江后废。绍兴中，张浚为帅，复设，自是不废。入国朝来，民俗祈年，虽间有设于境者，而官府则不复设于此，亦可以观我祖宗节俭之化矣。观灯宋时郡守，每遇上元，会监司置酒临赏三夕。元丰中，刘瑾为守，元夕，命民间户燃灯十盏。陈烈作大灯，题诗其上曰：“富家一盏灯，太仓一粒粟；贫家一盏灯，父子相聚哭。风流太守知不知？惟恨笙歌无妙曲。”瑾闻而谢之。按晁氏《家语》谓蔡君谟于上元命民间点灯七盏，陈烈作大灯，书此诗其上，君谟见之，罢灯。其说与此不同3。考之于史，君谟与烈同时，最厚，而刘瑾为郡，后君谟三十六年，晁氏之言，或有所据也。
寒食开花园宋时，州园在牙门之西，谓之春台馆。岁二月启钥，纵民游赏，常阅一月，盖与民同乐之意也。蔡襄为郡日，有《开花园》诗：“风物朝来好，园林雨后清。鱼游知水暖4，蝶戏见春晴。草软迷行迹，花深隐笑声。观风聊自适，不用管弦迎。”程师孟《春风亭》诗：“为报寻芳沽酒客，年年到此且徘徊。”今园已废，而宦游者亦无暇及此也。游山郡人以是日踏青，东郊尤盛，多拾野菜煮臛，亦唐人杏粥榆羹之意也。太守以假日拉寮属登临。蔡襄有《寒食游西湖》诗，程师孟有《寒食游九仙乌石山》诗。一时太平气象，可想见也。墓祭郡之富室大姓，多有赡茔田。每岁寒食，必祭墓下，祭毕，乃合族人燕饮，款洽竟日，亦尊祖睦族之道也。
上巳禊饮旧记：“闽县东有桑溪，越王无诸尝流杯宴集于此。宋时，太守禊饮之地有三：一曰南湖禊游亭，二曰东禅肖兰堂，三曰圣泉曲水亭。郡守王逵《上巳游东禅》诗：“紫陌破清晨，雕鞍映画轮；因修洛阳禊，重忆永和春。”青饭民俗，上巳日，取南烛木茎叶捣碎，渍米为饭，染成绀青之色，谓日进一合，可以延年。南烛木者，冬夏常青，《本草》：“吴、越多有之。”
端午插艾是日，天未明，插艾于户上，以禳沴气。乡村或采栋木叶插之，谓可禁蚊。系五色线是日，长幼悉以五色线系臂，名曰长命缕。又曰续命缕。父老相传，谓可辟蛇。至七夕，始解弃之。饮菖蒲酒李彤《四序总要》云：“妇礼，五日上续寿菖蒲酒，以《本草》云“菖蒲可以延年”，故也。今郡人是日饮之，名曰饮续。角黍楚人是日以竹筒贮米祭屈原，名筒粽。后人相承，遂用箬叶裹米而熟之，名曰角黍，以为节物。竞渡楚人以吊屈原，后四方相承，遂为故事，闽俗尤重之。郡南台江沿内诸河，龙舟旁午，钲鼓喧阗，共斗轻驶。宋郡守程师孟诗：“三山缥缈霭蓬瀛，一望青天十里平；千骑临流搴翠幄，万人拥道出重城；参差波阔，飞跃鲸鲵斗楫轻；且醉尊前金潋滟，笙歌归去月华明。”绍兴中，因乡村争斗杀伤，遂一切拘纳，分诸院修浮桥船，后稍稍复造，迄今又益盛矣。采药是日，郡人多出城收采诸药品蓄之。
七夕乞巧是夜，儿女罗酒果于庭，祝牛、女二星，瞻拜以乞巧。闽令应廓诗：“彩楼乞巧知多少，直到更阑漏欲终。”
中元盂兰盆会郡人以是日严洁厅宇，设祖考斋筵荐献，贫者率就寺院供设，近数十年来此风稍减。焚楮衣前中元一、二日，具酒馔祭享，仍以纸衣逐位焚献。
重阳登高郡人率以是日登高临赏，饮菊酒以延年，插茱萸以辟恶。
冬至序拜郡人亦重此节。节前邻里族戚更相馈遗，上冢祭享。至节日，则序拜如献岁之仪。
除夜逐疫郡人谓之打夜狐，即古者乡人傩之意也。曾师建云：“《南史》载：曹景宗为人好乐，在扬州时，腊月则使人邪呼逐除，遍往人家乞酒食以为戏。”今闽俗乃曰打夜狐，岂以作邪呼之语而讹欤？岁别岁守岁岁晚相遗，除夜则相与燕集，达旦不眠。火爆《荆楚岁时记》云：“山5恶鬼，犯人辄病，恶爆竹之声。”李彤云：“元日爆竹于庭，辟山恶鬼，后人因以火药为爆烧之。”宿岁《荆楚岁时记》云：“岁暮，家家具肴馔，为宿岁之储，以迎新年，相聚燕饮。”闽俗亦然。又留饭为节假内之备，谓之隔年饭。桃符钟馗书桃符，置户两旁，挂钟馗门上，以厌邪魅。
建宁府
备五方之俗。《建安志》：“自五代乱离，江北士大夫、豪商巨贾，多逃难于此，故云云。”处市井者，尚侈而好浮；居田里者，勤身而乐业，同上。尚气而喜节。同上：“云云，易斗而轻生，君子勇于为善，小人敢于为恶。”其民之秀者狎于文；宋韩元吉记。赋其厉气者，亦悍以劲。同上。家有诗书，户藏法律。同上。其民猱黠而易随。宋盛均序。土风差胜，《建安集》：“农力甚勤，桑麻被陇，茶笋连山，云云。”水无涓滴不为用，山到崔嵬犹力耕。朱行中诗。道义之乡，本志：“自朱文公倡道东南，彬彬然道义之乡。”弦诵相闻。同上：“擢科第、登馆阁者，彬彬辈出，居畎亩、处闾里者，弦诵之声相闻。”贵贱不相等。同上：“贫富不相资，云云。荜门圭窦之士，皆能挟族谱以推流派。”
浦城县士颇以名节自励。本志。
松溪县土风淳朴，人性俭约本志：“云云，山多田少，地瘠民贫，男务耕稼，女勤织絍，不事商贾末技。”
崇安县民知文雅。本志：“其民多悍戾而罕尚文艺，唐李频为建州刺史，以礼法治下，民始知文雅。至宋，胡文定、刘屏山、朱文公诸贤继出，诗书礼乐之盛，几于洙泗矣。”
寿宁县民节俭而简于礼义。本志：“其地山高水寒，惟宜稻而不宜桑麻。民多务本而少逐末，恒知节俭而简于礼义：一失其平，叫呼四出，析之以理，忿怒亦销。”
岁时
岁首庆节大概与福州府同。祀灶俗谓“正月五日夜，灶神朝天回”，故祭之。祭门正月五日暮，具香烛酒果以祭。里塾初旬后，邑人之有子弟者，相率敦请乡先生一人于里塾以教之。
上元燃灯每岁正月十三日始，至十七日止，郡人各张灯于门，或三盏，或五盏，城中弛禁，彻夜听民观赏。
三月墓祭郡人自季春朔为始，随便择日，备牲醴率卑幼，谒先茔，祭扫既毕，馂余而归。
端午插蒲艾是日，民家各插艾及菖蒲于门，以禳灾沴，或采桃叶插之，谓可以辟邪。饮菖蒲酒角黍竞渡大概俱与福州府同。
七夕乞巧是夜，郡人女子具彩缕，设香烛酒果，以祀牛、女二星，谓之乞巧。
中元盂兰盆会郡人以七月朔日始，至晦日止，相与率钱请僧建盂兰盆会，以追荐祖考，亦有具牲醴祭于家者。
社日宴社每岁春秋社日，具鸡豚酒食，以祀土谷之神，已乃会宴，尽欢而退。
重阳寿糕九月九日，郡人粉米为糕，交相赠遗，谓之寿糕。茱萸酒是日，饮茱萸酒，以辟邪气。
十月朝荐糍是日，为豆米糍以祀先，然后交相馈遗。
冬至序拜此节惟家庭自序长幼以拜。荐圆是日，粉糯米为丸以祀先，盖取团圆之义。
岁除馈岁以牲畜酒果交相馈遗，谓之馈岁。祭灶俗谓腊月二十四日灶神朝天，故祭之。桃符爆竹俱与福州府同。守岁郡人遇除夜，俱不就寝，或夜分，或达旦，谓之守岁。
泉州府
民淳讼简，宋王十朋《止讼文》：“泉在七闽之中，云云，素号易治。”俗尚俭朴，《图经》：“濒海者恃鱼盐为命，依山者以桑麻为业，大抵皆尚俭朴。”多好佛法，同上。重婚姻丧祭。同上：“云云，以俭薄为耻。”槟榔为礼，同上：“闾里朋友，吉凶庆吊，皆以槟榔为礼，”《方舆胜览》谓“槟榔消瘴”，今宾客相见，必设此为重。俗之婚聘，亦借此以贽焉。风俗淳厚。宋张阐云：“泉之为郡，云云。”其人乐善，同上：“云云，素号佛国。”素习诗书。宋曹修睦《建学表》：“地推多士，云云。”爱身畏法，崇逊耻争。儒者安于闾里，以漂泊为病；仕者守其涂辙，以奔竞为羞。宋志。木少桑柘，妇罕蚕织。同上：“云云。冬无冰雪，或不御绵。”
南安县弦诵相闻。国朝陈叔刚《重建夫子庙记》：“南安去郡治最近，号称剧邑。深仁厚泽之所甄陶者六十余年，百里之间，云云。”
同安县邑人知敬信朱子之学(元林泉生《大同书院记》：“今去朱子二百年矣，所谓高士轩者，古老相传，敝则必葺。同安多古碑，凡朱子所撰述者，邑人能成诵之，彼岂为虚敬哉！”
永春县咏而归者日滋。宋陈知柔《修学记》。
安溪县掌地成田。宋黄铳诗：“掌地也成田。”
惠安县地瘠民贫。宋陈安国《儒学记》：“惠安濒海云云。”
岁时
元日序拜
上元放灯入学大概与建宁府同。
清明祭扫
端午插艾角黍竞渡
七夕乞巧
中元盂兰盆会焚楮衣
重阳登高
冬至序拜
除夕桃符
爆竹已上各节土俗大概与福州府同。
漳州府
其民务本，不事末作。宋傅自得《道院记》。质朴谨畏。宋陈淳《北溪集》：“此间民俗，大概云云。然其间亦有奸雄健讼，为善良之梗，使不获安息者。”俗尚淫祀，同上：“云云，多以他邦非鬼立庙。”互作淫戏，同上：“此邦陋俗，常于秋收之后，优人互凑诸乡保作淫戏及弄傀儡。”乐善远罪，宋郭祥正《净众寺法堂记》：“闽之八州，漳最在南，民有田以耕，纺苎为布，弗迫于衣食，云云，非七州之比。”悍强难治。宋《綦崇礼传》：“其俗云云。”敦尚质朴。本志：“云云，务业者多，健讼者少。”其民轻死易发。同上：“村落愚民，多因小故忿争，辄服断肠草，毒死诬之。”业农业渔。《龙溪记》：“业农者，近郭之民，业渔者，濒海之民。”文物如邹鲁。国朝王祎诗。民俗奢僭。王祎诗：“奢僭因民俗。”本志云：“民间婚姻，男家务为观美，女家极力以求称之，侈靡无节。亲旧之葬，或设祖祭，数月营办，务求珍异，不计财费；丧家则盛筵席以待之，竞为丰侈。”
漳浦县俗厚讼稀。宋卓遵《为赵师缙蠲役记》。
龙岩县俗故穷陋。宋朱文公《学记》：“龙岩为县斗僻，介于两越之间，云云。”商贾不行。本志：“邑处郡西北之极壤，山峻水险，舟楫不通，云云。”
长泰县不好华丽，不事商贾。本志：“邑与龙溪相接，地僻人稀，民勤耕织，云云。”
南靖县男力耕稼，女勤纺织。本志：“其地气候多燠，田一岁两熟，苎一岁三收。云云。”
漳平县其民朴吝。本志：“山畲多陆田，舟楫不通，商贾罕至，云云，自业农桑，以足衣食而己。”
岁时
元旦序拜
上元放灯入学漳为朱文公过化之地，读书者多，每岁上元甫过，即遣子弟从师于里塾。
清明祭扫
端午插艾角黍竞渡
七夕乞巧
中元盂兰盆会焚楮衣
重阳登高
冬至序拜
除夜桃符爆竹已上各节土俗大概俱与福州府同。
汀州府
风声气习，颇类中州。宋陈一新《跋赡学田碑》。刚愎好斗。《图志》“气刚愎而好斗，心褊迫而浅中。”岛居者安渔盐之利，山居者任耕织之劳。本志。质直好义。《元志》：“君子云云，而恬于进取，小人颇愿悫少文，而安于勤劳。”
宁化县男力稼穑而不为高贾，女业麻苎而少事蚕桑。本志。勇敢轻生。同上。
上杭县奢侈日滋，词讼日炽。本志。
武平县专尚师巫，不任医药。本志。尚武少文。同上。
清流县民颇健讼。本志。
连城县土壤硗瘠，人民贫啬。本志。
归化县专好浮屠，罕尚文艺。本志。尚质好俭，轻讼易争。同上。
永定县贫者栽山种畲，而鲜行乞于市。本志。
岁时
元旦庆节
上元放灯
清明上冢
端午插蒲艾角黍竞渡
中元盂兰盆会焚楮衣
重阳登高
冬至序拜
除夜桃符爆竹已上各节土俗大概俱与建宁府同。
延平府
民俭啬质直。本志：“民俭啬而颇尚气义，质直而不为奸诈。”五步一塾，十步一庠。同上：“家乐教子云云，朝诵暮弦，洋洋盈耳。”称为邹鲁之邦。同上：“杨文靖、罗文质、李文靖、朱文公四先生倡明道学，云云。”诸儒讲明道义，遗风余教犹未泯。同上。以耕织为生。《剑浦记》。
将乐县尚气而轻生。本志。嫁娶过奢。同上：“嫁娶多过乎奢，而丧葬则未尽乎礼。”民重去乡井。同上。
尤溪县民鲜工商。本志。
沙县商贾工技之流，视他邑为多。本志。
顺昌县士以诗书相劝，民以耕桑为务。《顺昌记》。小民畏刑宪而寡词讼。同上。
永安县土壤肥饶，民俗轻剽本志。
岁时
元日祈年大概与福州府同，间有一二文献之家不为之。序拜里塾大概与建宁府同。
上元放灯预期立灯树挂灯，儿童鼓乐迎祀典土谷之神，民家各设香案，候神至，焚楮钱拜送之。
清明祭墓各县俱以清明祭墓，南平则祭新葬之墓，旧墓或时而行之，不专清明也。祭时则请姻友偕往，祭毕，宴于墓所而归。
端午插艾是日天未明采艾，谓之鸡鸣艾，插户以禳毒气。乡村或采拣木叶插之，谓可禁蚊；或采桃叶插之，谓可辟疫，或采葛藤悬户外，谓可禁蛇。竞渡郡城外双溪诸里，皆造龙舟，随方饰色。每舟数十人，鼓楫共斗，以为赛神。
七夕乞巧与福州府同。
重阳茱萸酒是日清晨，采茱萸泛酒，祀先宴宾，谓可辟恶气。
冬至祭先是日粉糯米为丸，陈牲酒祀宗祖。
岁除祭岁晚姻友以牲醴相馈。守岁除夕儿女燃灯围炉语笑，达旦不寝。桃符与福州府同。春帖用色笺书联句，粘厅堂柱间。火爆宿岁俱与福州府同。烧灯是日以旧竹灯台烧于门前，别制新灯台以俟用，俗谓之除旧取新。
邵武府
犷直尚气，力农重谷。本志：“人性犷直尚气，治生勤俭，力农重谷，颇好儒，所至村落，皆聚徒教授，有古之遗意。”信巫尚鬼。同上；“人信巫鬼，疾病必祷，罕延医药，乡村尤甚。”儒雅乐善，轻赍健往。同上：“喜以儒术相高，是为儒雅；里人获荐登第，则厚赆庆贺，是为乐善。家有余财，则轻赍健往，贾售他州。”比屋弦诵，号小邹鲁。同上：“西山得道南之绪而考亭师友，则蒙谷、台溪、云岩、月洲，理学渊源上接伊洛，比屋弦诵之声，洋洋盈耳，当时号小邹鲁。”嫁娶尚门地，丧祭用古礼。同上。岁少大饥。同上：“郡地狭山多，民随山高下而田之，高不惧涝，下不惧旱，故少大饥岁。”民不健讼。同上。富不凌贫。同上：“闾巷贫民，未尝为富家所驱役吞并；或遇饥岁，贫者视富家出粟为当然，富人亦往往应之不拒。”俗尚简易。元黄镇成《真率约序》：“邵武山川清峻云云，文书省约，无珥笔之风，使传稀少，无刮蹄之辙。”
泰宁县不事浮华，本志：“人性犷尚气，少为商贾，耕织自给，云云。”健讼喜斗。同上：“健讼喜斗，而耻不胜。”习俗淳厚，宋叶祖洽《改县名记》6：“邵武四县，惟泰宁最僻，不与四方商旅交，故云云。”足用无求。同上：“处深山穷谷之间，有林泉鱼稻之乐，人自足用。无所外求。”弦诵相闻。同上：“比屋连墙，弦诵之声相闻，有不谈诗书者，舆台笑之。”
建宁县人刚烈峻整。本志：“山厉水刻，故人刚烈而峻整。”君子逊顺，小人犷暴。同上：“君子则尚志力学，有逊顺之风，小人则狃斗喜胜，有犷暴之气。”安于朴素。同上：“邑山多田少，人无甚贫富，故俗安于朴素，而不事华靡。”重送终之礼。同上：“云云，虽甚贫者亦不肯火葬。”易动难安。《沿革记》：“邑介汀、邵间，去郡城最远，土俗刚犷，民易动难安，调驭有方，则怡然听命。”
光泽县俗尚朴素。本志：“人性犷直，云云，男耕女织，啬用寡好，不乐行商，而生理鲜薄，其于华藻之事泊如也。”理学渊源。本志：“宋西山、云岩、月洲，皆其邑人。”崇尚儒术。宋□□□《谯楼记》7：“其俗务生理，力耕凿，间崇尚儒术。”
岁时
元日祈年序拜
上元放灯入学
清明上冢
端午插艾饮菖蒲酒角黍竞渡
七夕乞巧
重阳登高
冬至序拜
除夜桃符爆竹已上各节土俗大概俱与建宁府同。
兴化府
儒风非在常衮后。本志：“梁陈以来。已有郑露书堂，及唐贞元、林澡伯仲因之肄业，欧阳詹来自泉山，原其所倡，盖非常衮入闽之后也。”永不动干戈。唐增涅槃谶云：“此地云云。”文物之邦，宋黄公度《学记》：“莆田文物之邦，自常衮入闽之后，延礼英俊，儒风大振。”有齐鲁遗风。同上：“僻在南隅，而习俗好尚，有东州齐鲁遗风。”家贫子读书，宋陈俊卿对高宗语。秀民特多，陈俊卿《贡院记》：“莆介于泉、福之间，市廛户版，不能五之一，而秀民特多。”比屋业儒，宋游《通判题名记》：“云云，号衣冠盛处，至今公卿相望。”诗书礼乐，为八闽之甲。本志产薄而用俭。同上：“云云，吉凶之需，称家有无。”科目得人之盛，天下鲜俪。同上：“莆之科目，肇于唐，盛于宋，而极盛于我朝，每科与试者，视闽居半，与计谐者，视解额恒得三之一，祖孙、父子、兄弟、叔侄联登者，后先继踵，云云。”
仙游县邑有四民，士风为盛。宋陈谠《仙游县道庆堂记》：“莆中三邑，仙游为壮，邑有四民，士风为盛，士风盛，故巨室多。”民朴俗淳。宋陈尧通《杨公堂记》：“仙溪云云，去末就本，相安垄亩中，熙熙如也。”
岁时
元旦序拜是日昧爽谒先祠，飨祀毕，乃序拜，称觞上寿于尊长，然后谒族祠会族。会族莆世家大族，各有族祠，是日家庭序拜毕，即谒族祠，祀宗祖已，乃与族属团拜，馂余而退，然后出拜姻党邻里。尝闻乡之老长言，数十年前，乡邻交际，后生少年，见学士大夫，动静语默，皆循循恭谨，不敢少怠肆。闾左氓隶，见故家世族，称谓礼节，皆秩秩有常，不敢少陵躐。盖旧俗然也。近世此风寖变，乡邻旧俗之厚，后生少年皆不可得而见矣。因附志于此，以诏来者。
上元放灯先期各构松棚于户外过街，每棚燃灯六盏或八盏，自十三日起至十九日止。祈年自十三日起至十七日止，里民各合其闾社之人，为祈年醮。是夜以鼓乐迎其土神，遍行境内，民家各设香案候神，至则奠酒果，焚楮钱，拜送之，亦古者乡人傩之遗意也。延师莆地狭人贫，惟以读书为业，故每岁上元后，即筮吉延师，以训子弟。然洪武、永乐间。师道严重，故经其指授者，言动有规矩，学业有次第，而一时风俗之厚，亦由于此也。近二三十年以来，士无以为业，争欲开门授徒，资其修脯之入，以给事育。父兄遗子弟受业，亦多徇人情，而不暇择其学术之能否。故子弟从游，无所畏惮，言动放旷，学业卤莽，甚至对偶反切之学，谩不知为何物，况其文者乎。吾莆风俗古以邹鲁称。比来豪家势族，凌轹乡间，小子后生，千犯长上。内利而外义，厚疏而薄亲。哗讦之风日起，奢僣俗日滋，是固一时习尚使然，而蒙养弗端，长益浮靡，亦其势之所必至也。然窃闻之，风俗与化移易，其所以匡正而转移之者，尚有赖于吾乡之君子及司民牧之寄者。
清明扫松莆与仙游之俗，多于冬至日谒墓祭扫，近来亦有清明而祭者。浴沂会清明前后，里塾诸生，各率钱大小有差，择日具酒殽蔬果，于名山胜刹，延先生暨诸学父燕饮，谓之浴沂会，余钱则以奉先生，为润笔资，俗谓之光斋。
午节插艾与福州府同。荐角黍是日具牲醴荐角黍于先祠毕，乃长幼序坐燕饮。莆俗最俭约，寻常会客，惟市沽新酿，必贵家富室，云有老醖也。至是日不问贫富，俱市老醖饮之，谓之饮续。竞渡城内外闾左细民，各合其同社之人，为龙舟以竞渡。自初一起至初五日止，每舟岁推一人为首，费用甚伙，有至倾家产者，士大夫皆笑其愚，而莫之能禁也。
中元追远郡人最重是节，自五六月间即渍纸而糜之，刻模印为金银锭，捶锡为薄，以饰银锭，煮栀子汁，染锡薄以饰金锭，家以数千百计。迨是月十三日各洒扫室堂及庭，设先世像位，日具牲醴庶羞祭奠，至十六日，乃积楮钱杂金银锭，逐位焚献。女子适人者，或父母既没，至是亦归奠如前仪，没身不废，迨其子孙犹然。数日之间，盘合往来，充斥道路。计一家所费，多者钱二三千，少亦不下数百。士大夫往往以为非礼妄费，欲禁止之。或以莆士夫家各有时祭，以展孝诚，闾左细民，终岁或不能一荐，苟于此又禁止之，则是遏其孝思之良心，终无以自尽矣，故卒莫有禁之者。而议者以为有贤师帅为节其无益之费，而定为中正之礼，使得以伸其孝，而不伤于财，亦未为不可也。兰盆供莆故家世族，旧皆有田租，以备盂兰盆供之费，至中元节，辄命僧于族祠修设。近年士大夫以为非礼，悉革之，而以其田所入致祭，亦一美俗也。
冬至序拜前期粉糯米为丸，是日早熟而荐之于祖考，已乃少长序拜，或尊长辞则止，而燕饮则仍如元旦之仪。谒族祠亦如元旦之仪，但不团拜。岁暮岁腊月之末，姻党亲属，各以牲醴相馈遗。
除夜辞年是夜以牲醴拜荐于相考毕，乃集诸卑幼而燕饮。宿岁桃符钟馗火爆俱与福州府同。春帖与延平府同。
福宁州
俗尚朴素。本志：“汉晋以来，云云。”文人才士彬彬辈出。同上：“自唐林嵩擢高科为一邑倡，厥后云云。”附山者务农桑，濒海者业渔盐。同上。丧葬尚浮屠，婚娶不亲迎。同上：“宋时民物富庶，好尚文雅，及元之季，民户日耗，风俗亦异，云云。”
宁德县俗尚颇淳。本志。士习诗书，农力稼穑。同上。
福安县其民俭侈相半。本志：“其民习尚不同，俭侈相半。”
岁时
元日序拜
上元试灯自十三日为始，郡人各架竹木张灯，老少笙歌鼓舞为乐。至十八日乃止。入学州坊都各有社学，每岁上元后，即延师以教子弟，至八月终解馆。
清明扫松清明前二日，州人各令家人扫松，至日具牲醴。率卑幼，至墓前拜祭毕，享胙而归。
端午插艾取艾叶菖蒲悬户上，或取楝木叶、石榴花插之，又用五色线系小儿臂，云可以禳灾沴。角黍竞渡大概与福州府同。
七夕乞巧亦与福州府同。
中元祀先州之军民，不问贫富，各具酒肴羹饭楮衣以祀先，谓之盂兰盆会。
重九茱萸酒是日州人各具羞，以茱萸泛酒，诣神祠求福，会饮而归。
岁除送旧迎新是夜各具酒馔，召宗族叙饮，明灯达旦，谓之送旧迎新。桃符火爆俱与福州府同。庆寿州民年满六秩，亲戚咸备彩幛羊酒为贺，主人盛具酒筵燕饮后而已。
里至
福州府
东至海岸一百九十里，西至延平府界二百五十里，南至兴化府二百三十里，北至建宁府政和县五百三十里，东南至海二百里，西南至延平府界三百六十里，东北至福宁州宁德县二百一十里，西北至延平府四百里。自府治至南京二千八百四十五里，至京师六千二百三十里。
闽县
东至海一百九十里，西与侯官县地毗连，南至福清县一百二十里，北与怀安县地毗连，东南至长乐县一百里，西南至怀安县界十七里，东北至怀安县界二十里，西北与怀安县地毗连。
侯官县
东与闽县地毗连，西至永福县界八十里，南至闽县界二里，北至怀安县崎山五里，东南与闽县地毗连，西南至永福县一百二十里，东北至怀安县界二里，西北至闽清县一百二十里。
怀安县
东至连江县界七十五里，西至侯官县界十里，南至侯官县界一十里，北至古田县二百八十里，东南至闽县界二十六里，西南至侯官县界三十里，东北至连江县九十五里，西北至侯官县界十五里。
长乐县
东至梅花千户所五十里，西至太平港口五里，南至福清县一百里，北至连江县界一百二十里，东南至福清县界八十里，西南至福清县界六十里，东北至本县蕉山巡检司三十里，西北至本府一百二十里。
连江县
东至海二十里，西至怀安县界四十里，南至闽县界二十五里，北至罗源县界四十五里，东南至海三十五里，西南至闽安镇二十五里，东北至罗源县界一百二十里，西北至怀安县界九十里。
福清县
东至长乐县松下巡检司五十里，西至兴化府百丈岭六十里，南至大海一百二十里，北至闽县一百二十里，东南至海一百五十里，西南至莆田县一百二十里，东北至薛田岭五十里，西北至闽县常思岭四十五里。
古田县
东至连江县界一百四十里，西至延平府南平县界九十里，南至闽清县界九十里，北至建宁府政和县三百二十里，东南至侯官县界一百九十里，西南至延平府尤溪县三百里，东北至福宁州宁德县二百六十里，西北至政和县三百二十里。
永福县
东至侯官县界六十里，西至尤溪县界六十五里。南至泉州府德化县二百五十里，北至闽清县九十五里，东南至兴化府界八十五里，西南至德化县界一百里，东北至侯官县一百二十里，西北至闽清县界六十里。
闽清县
东至侯官县界一十五里，西至尤溪县界七十里，南至永福县九十五里，北至古田县界七十里，东南至侯官县界一十五里，西南至永福县界一百里，东北至古田县六十里，西北至尤溪县界七十里。
罗源县
东至宁德县八十里，西至连江县一百二十里，南至本县鉴江一百二十里，北至古田县杉洋巡检司一百八十里，东南至连江县北茭巡检司八十里，西南至连江县界三十五里，东北至大海二百里，西北至古田县界六十里。
建宁府
东至福州府古田县分水岭一百五十里，西至延平府顺昌县界一百一十五里，南至延平府界八十里，北至浙江衢州府江山县小竿岭巡检司二百七十里，东南至古田县界二百五十里，西南至顺昌县上洋口大溪一百八十里，东北至浙江处州府青田县寨前二百二十里，西北至江西永丰县界二百六十里。自府治至南京二千三百一十里，至京师五千七百五十五里。
建安县
东至政和县界一百里，西与瓯宁县地毗连，南至延平府南平县大横驿八十里，北与瓯宁县地毗连，东南至古田县筹岭一百四十里，西南至南平县大雪岭七十五里，东北至松溪县界一百一十里，西北与瓯宁县地毗连。
瓯宁县
东与建安县地毗连，西至建阳县界八十里，南与建安县地毗连，北至浦城城县石塔岭下赤岸公馆一百八十里，东南与建安县地毗连，西南至顺昌县上洋口大溪一百八十里，东北至松溪县界一百二十里，西北至建阳县鸡笼顶山八十里。
浦城县
东至浙江处州府龙泉县牌头岭一百八十里，西至崇安县一百八十里，南至瓯宁县营头街巡检司一百六十里，北至江山县小竿岭巡检司九十里，东南至松溪县一百四十里，西南至建阳县二百二十里，东北至浙江严州府遂昌县二百四十里，西北至江西永丰县一百八十里。
建阳县
东至瓯宁县界三十五里，西至邵武府邵武县界一百里，南至瓯宁县三十五里，北至崇安县界四十里，东南至瓯宁县七十里，西南至顺昌县界一百里，东北至浦城县二百二十里，西北至邵武县界一百三十里。
松溪县
东至浙江处州府庆元县界四十五里，西至政和县界四十五里，南至政和县界二十五里，北至浦城县界四十五里，南至政和县界四十五里，西南至瓯宁县界七十里。东北至庆元县八十里，西北至浦城县一百四十里。
崇安县
东至浦城县一百八十里，西至江西广信府铅山县界七十里，南至建阳县竹湖山七十里，北至广信府上饶县岭阳关八十里，东南至建阳县界八十里，西南至建阳县界八十里，东北至浦城县界七十里，西北至上饶县界七十里。
政和县
东至寿宁县南溪石门七十里，西至瓯宁县界八十里，南至福州府古田县界三百一十里，北至庆元县界九十里，东南至本县赤岩巡检司一百二十里，西南至建安县界三十五里，东北至青田县寨前一百里，西北至松溪县东关巡检司四十里。
寿宁县
东至福宁州福安县界九十里，西至政和县界一百里，南至福宁州宁德县界一百五十里，处州府景宁县界八十里，东南至福安县界八十里，西南至宁德县界八十里，东北至浙江温州府泰顺县界七十里，西北至庆元县界四十里。
泉州府
东至大海一百三十里，西至汀州府五百五十里，南至大海一百四里，北至兴化府仙游县一百五十里，东南至大海八十三里，西南至漳州府二百七十里，东北至兴化府一百七十里，西北至延平府尤溪县四百里。自府治至南京三千二百五十五里，至京师七千二百五十五里。
晋江县
东至惠安县界二十五里，西至南安县一十五里，南至本县围头巡检司一百八里，北至仙游县一百六十七里，东南至大海一百一十里，西南至同安县一百二十里，东北至惠安县五十五里，西北至德化县一百八十五里。
南安县
东至晋江县一十五里，西至安溪县七十五里，南至同安县一百二十里，北至永春县一百里，东南至福全千户所八十里，西南至本县康店驿六十里，东北至惠安县六十里，西北至仙游县二百一十里。
同安县
东至南安县一百二十里，西至漳州府一百五十里，南至大海八十里，北至安溪县一百五十里，东南至晋江县界一百二十里，西南至深青驿六十里，东北至康店驿六十里，西北至漳州府长泰县八十里。
德化县
东北至仙游县一百三十里，西至尤溪县二百四十里，南至永春县六十里，北至福州府永福县二百五十里，东南至晋江县一百八十里，西南至安溪县二百二十里，东北至永福县界一百七十里，西北至尤溪县界一百七十里。
永春县
东至仙游县一百一十里，西至漳州府龙岩县界一百六十里，南至安溪县九十里，北至德化县六十里，东南至南安县澳头巡检司四十里，西南至安溪县一百里，东北至兴化府一百八十里，西北至德化县五十里。
安溪县
东至南安县七十五里，西至同安县一百一十里，南至南安县界三十里，北至龙岩县一百八十里，东南至康店驿八十里，西南至漳州府二百三十里，东北至永春县一百里，西北至漳州府南靖县三百里。
惠安县
东至大海四十五里，西至晋江县界三十五里，南至惠安场盐课司三十五里，北至仙游县大帽山六十里，东南至崇武千户所五十里，西南至晋江县五十里，东北至仙游县枫亭驿六十里，西北至仙游县一百二里。
漳州府
东至泉州府同安县一百九十里，西至汀州府七百里，南至广东潮州府五百一十里。北至延平府尤溪县六百里，东南至海二百里，西南至潮州府饶平县三百里，东北至泉州府二百七十里，西北至延平府七百三十五里。自府治至南京三千五百二十五里，至京师七千五百二十五里。
龙溪县
东至长泰县三十七里，西至南靖县四十里，南至漳浦县一百二十里，北至长泰县界二十五里，东南至镇海一百二十里，西南至南靖县绿岭三十五里，东北至长泰县朝天岭巡检司七十里，西北至南靖县平南驿一百一十里。
漳浦县
东至海八十里，西至南靖县一百三十里，南至潮州府海阳县三百一十里，北至龙溪县一百二十里，东南至海八十里，西南至潮州府程乡县二百一十里，东北至海一百二十里，西北至龙溪县界七十里。
龙岩县
东至漳平县一百七十里，西至汀州府长汀县三百六十里，南至南靖县二百七十里，北至延平府沙县三百五里，东南至南靖县界二百七十里，西南至汀州府上杭县一百五里。东北至尤溪县三百六十五里，西北至长汀县三百六十五里。
长泰县
东至同安县一百二十里，西至龙溪县三十七里，南至高浦千户所八十里，北至泉州府安溪县一百六十里，东南至同安县深青驿六十里，西南至龙溪县芗州税课局一十五里，东北至同安县苎溪巡检司八十里，西北至漳平县二百二十里。
南靖县
东至龙溪县四十里，西至龙岩县二百二十里，南至程乡县一百五十里，北至漳平县二百四十里，东南至漳浦县一百二十里，西南至海阳县五百四十里，东北至长泰县七十里，西北至安溪县四百五十里。
漳平县
东至安溪县二百四十里，西至龙岩县一百二十里，南至南靖县二百二十里，北至延平府永安县一百二十里，东南至龙溪县三百里，西南至海阳县六百五十里，东北至尤溪县九十里，西北至沙县三百六十里。
汀州府
东至延平府七百里，西至江西赣州府四百一十里。南至广东潮州府程乡县三百三十五里，北至赣州府三百七十里，东南至漳州府六百三十里，西南至潮州府六百六十五里，东北至邵武府六百三十里，西北至赣州府四百四十里。自府治至南京三千二百八十里、至京师五千八百六十里。
长汀县
东至宁化县界八十里，西至赣州府瑞金县八十五里，南至上杭县一百八十五里，北至瑞金县界六十里，东南至连城县一百七十里，西南至武平县二百一十里，东北至宁化县一百八十里，西北至瑞金县界六十里。
宁化县
东至清流县界四十五里，西至赣州府石城县九十里，南至长汀县界九十里，北至邵武府建宁县一百一十里，东南至清流县界六十里，西南至长汀县一百八十里，东北至清流县三十里，西北至江西建昌府广昌县一百二十里。
上杭县
东至漳州府龙岩县大池一百里，西至武平县一百里，南至永定县一百一十五里，北至长汀县一百八十五里，东南至龙岩县一百五里，西南至程乡县三百一十里，东北至长汀县谷奢岭八十里，西北至武平县界八十里。
武平县
东至上杭县一百里，西至赣州府安远县一百四十五里，南至程乡县二百一十五里，北至长汀县界黄公岭一百五十里，东南至潮州府海阳县四百里，西南至程乡县界一百里，东北至长汀县一百一十里，西北至赣州府会昌县二百一十里。
清流县
东至延平府永安县界一百一十里，西至宁化县空头岭二十五里，南至宁化县百步岭一十五里，北至宁化县草鞋岭六十五里，东南至连城县一百三十五里，西南至宁化县三十里，东北至归化县九十里，西北至宁化县界六十里。
连城县
东至延平府沙县界一百里，西至长汀县界一十里，南至上杭县界一百里，北至长汀县界六十里，东南至沙县界一百五里，西南至长汀县界七十里，东北至清流县界三十五里，西北至长汀县一百七十里。
归化县
东至延平府将乐县界三十里，西至清流县界二十五里，南至永安县界九十里，北至宁化县界七十里，东南至沙县界一百二十里，西南至清流县九十里，东北至将乐县界三十里，西北至宁化县界五十里。
永定县
东至漳州府南靖县界二百里，西至上杭县界七十里，南至潮州府饶平县界一百里，北至上杭县界一百一十五里，东南至龙岩县绿岭一百二十里，西南至上杭县界六十里，东北至尤岩县界一百二十里，西北至上杭县咸水湖八十里。
延平府
东至建宁府一百二十里，西至汀州府清流县界三百二十五里，南至福州府古田县界一百二十里，北至邵武府邵武县界一百八十里，东南至福州府界一百二十里，西南至泉州府界三百九十里，东北至建宁府界一百二十里，西北至邵武府界一百八十里。自府治至南京二千四百七十里，至京师五千二百九十三里。
南平县
东至建宁府建安县界五十里，西至顺昌县一百二十里，南至尤溪县一百五十里，北至建宁府瓯宁县界一百里，东南至福州府界一百二十里，西南至永安县二百里，东北至瓯宁县界五十里，西北至瓯宁县界一百里。
将乐县
东至顺昌县一百里，西至汀州府归化县白莲驿九十三里，南至沙县界四十里，北至邵武府界一百二十里，东南至顺昌县界四十里，西南至汀州府界一百二十里，东北至邵武府界一百二十里，西北至汀州府界一百里。
尤溪县
东至福州府闽清县百丈岭一百里，西至漳州府龙岩县桃源店巡检司一百八十里，南至本县高才坂巡检司六十八里，北至南平县一百五十里，东南至福州府永福县界一百八十里，西南至泉州府德化县三百二十五里，东北至南平县界一百四十里，西北至龙岩县四百一里。
沙县
东至南平县一百二十里，西至永安县界八十里，南至龙岩县三百五里，北至顺昌县界八十里，东南至尤溪县界一百八十里，西南至永安县□百六十里，东北至顺昌县一百六十里，西北至永安县界一百二十里。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:00:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>