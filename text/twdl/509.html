<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一。苏州府,卷二。吴县,卷三。长洲县,卷四。吴江县,卷五。常熟县,卷六。昆山县,卷七。嘉定县,卷八。太仓州,卷九。崇明县,百城烟水全文在线阅读,百城烟水全文在线下载,大玄古籍书库">
<meta name="description" content="区域志。清徐崧、张大纯辑。九卷。崧有《大兴徐氏三种》已著录。大纯字文一,江苏长洲(今苏州)人。徐氏好游览,出必囊书载笔,以所录见闻,辑而成篇,未终而卒,托其好友大纯续之,于康熙二十九年(1690)重加编辑,补缀完书。记事止于康熙十九年,约三十万字。冠尤侗、大纯二序。正文以苏州府之吴、长洲、吴江、常熟、崑山、嘉定、太仓、崇明八政区为序,各为一卷。每卷首载历史沿革、筑城始末,占地面积,城门城楼。然后胪列名胜古迹,历代名人有关诗词,颇仿《方舆胜览》体例,以词藻为尚,不以考证为重,但所考内容颇富史料价值。凡苏州地">
<title>百城烟水_徐崧_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">百城烟水</span> <br/>
          作者： <span class="inputVal" id="bkauthor">徐崧</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]296208</span> <br/>
          说明： <span class="inputVal" id="bkdec">区域志。清徐崧、张大纯辑。九卷。崧有《大兴徐氏三种》已著录。大纯字文一,江苏长洲(今苏州)人。徐氏好游览,出必囊书载笔,以所录见闻,辑而成篇,未终而卒,托其好友大纯续之,于康熙二十九年(1690)重加编辑,补缀完书。记事止于康熙十九年,约三十万字。冠尤侗、大纯二序。正文以苏州府之吴、长洲、吴江、常熟、崑山、嘉定、太仓、崇明八政区为序,各为一卷。每卷首载历史沿革、筑城始末,占地面积,城门城楼。然后胪列名胜古迹,历代名人有关诗词,颇仿《方舆胜览》体例,以词藻为尚,不以考证为重,但所考内容颇富史料价值。凡苏州地区各城镇及其城乡名胜、古迹、园林、山谷、湖溪,均详载其地理位置、历史变迁、水陆交通、野生植物和农作物等。可考历代生态演变、经济兴衰。地形地貌、水陆物产、地方经济,一目了然。堪称清代重要城市志。有康熙二十九年(1690)翠轩刻本,1979年北京古籍出版社据此影印本。</span> <br/>
          封面： <span class="inputVal" id="bkimg">Z_11554.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]百城烟水
[book_author]徐崧
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]296208
[book_dec]区域志。清徐崧、张大纯辑。九卷。崧有《大兴徐氏三种》已著录。大纯字文一,江苏长洲(今苏州)人。徐氏好游览,出必囊书载笔,以所录见闻,辑而成篇,未终而卒,托其好友大纯续之,于康熙二十九年(1690)重加编辑,补缀完书。记事止于康熙十九年,约三十万字。冠尤侗、大纯二序。正文以苏州府之吴、长洲、吴江、常熟、崑山、嘉定、太仓、崇明八政区为序,各为一卷。每卷首载历史沿革、筑城始末,占地面积,城门城楼。然后胪列名胜古迹,历代名人有关诗词,颇仿《方舆胜览》体例,以词藻为尚,不以考证为重,但所考内容颇富史料价值。凡苏州地区各城镇及其城乡名胜、古迹、园林、山谷、湖溪,均详载其地理位置、历史变迁、水陆交通、野生植物和农作物等。可考历代生态演变、经济兴衰。地形地貌、水陆物产、地方经济,一目了然。堪称清代重要城市志。有康熙二十九年(1690)翠轩刻本,1979年北京古籍出版社据此影印本。
[book_img]Z_11554.jpg


[book_title]卷一 苏州府
府城，泰伯筑城梅里。〈（号为“勾吴”。今属无锡。〉诸樊徙都于此。迨阖闾时，子胥筑大城，〈（周围四十二里三十步。《府志》云四十七里，《寰宇记》云三十里。〉小城，〈（周十里。〉陆门八，水门八。〈（东曰娄曰匠，西曰阊曰胥，南曰盘曰蛇，北曰齐曰平，皆子胥命名，时周敬王六年也。《吴越春秋》惟阊、蛇、望齐。《越绝书》作阊、胥、盘、蛇、娄、匠、齐、平，而葑、赤不与。《续经》作盘、蛇、阊、胥、娄、葑、将、齐，而赤、平不与。〉至隋，杨素徙城横山东。〈（今新郭是。〉唐武德初，复旧。〈（以卧龙街东属长洲，西属吴县。〉王郢之乱，刺史张重筑之，八门悉启。梁武德二年，始以砖甃。〈（高二丈四尺，厚二丈五尺，内外浚濠。〉宋初，门已塞二，〈（惟阊、胥、盘、葑、娄、齐六门。〉后胥门亦废。政和中，复修治之。宣和五年重甃。〈（建炎兵燹。〉淳熙中，郡守谢师稷又缮完之。〈（至开禧间，𬯎圮殆半，而城隍多为畦荡所侵。时史弥远为常平，图复之。〉嘉定十年，郡守赵汝述、沈皞相继修治。宝祐二年，赵汝历增置女墙，补建葑、娄、齐三门。〈（开庆元年，诏复增修。景定末，风坏娄、齐二楼，咸淳初重建。〉元定江南，凡城池悉命铲堙。至正十一年兵起，诏天下缮完城郭。郡守高履筑垒开蒙，还辟胥门。〈（城高三丈三尺，厚三丈五尺，面广丈六尺。每门上建戍楼，下作娥眉甬道，夹以长濠。〉至张士诚入据，增置月城。明更加修筑。〈（周三十四里五十三步九分，高二丈三尺。城内大河，三横四直。在故吴时，东门不启，欲以绝越。唐时，八门悉启。宋初，启阊、胥、盘、葑、娄、齐六门，后胥门又废。迨元而复，各有水陆门，惟胥无水门。〉赤门，〈（今南城下有大沟，外濠之水从此入祝桥，以入燕家桥，即赤门水道也。今盘、葑二门间有赤门湾。〉匠门，〈（一名干将门，阖闾使干将于此铸剑。今葑、娄之间有匠门塘，或省科曰将门。〉蛇门，〈（越在巳为蛇，故置木蛇北首向内，示越属吴。〉平门。〈（吴伐齐，从此出军，因名。今有平门塘。一云巫咸所葬，又名巫门。〉
文天祥
楼台俯舟楫，城郭满干戈。故吏归心少，遗民出涕多。鸠居无鹊在，鱼网有鸿过。遂使睢阳志，安危今若何？
王宾
商家太戊有真臣，葬在平门野水滨。寒食杏花风雨里，一杯椒糈奠何人？
张羽【同友人寓吴门怀古之作】
片帆迢递入吴烟，竹溆芦洲断复连。柳影浓遮官道上，蝉声多傍驿楼前。近湖渔舍皆悬网，向浦人家尽种莲。行到吴王夜游处，满川芳草独堪怜。
范成大·【阊门初泛二十四韵】
好在驰烟路，平生载酒行。摧藏身久病，契阔岁频更。昨夜灯花晓，今朝稻把晴。出门新梦境，触目旧诗情。水远推篷眩，天宽倚舵惊。转湾添绰繂挽，罨岸并篙撑。舫后装儿女，舻前酌弟兄。醅香新曲嫩，茗味小春轻。红绉分霜果，黄蔫撚夕英。缬林疏露屋，朱阁静临城。桃坞论今昔，枫桥管送迎。山腰樵担动，木未酒旗明。竟日窑烟直，中流塔影横。数帆残照满，一笛暮江平。晒纲枫边桁，牵罾柳际棚。由云萦石住，田水穴堤鸣。过渡牛归速，穿篱犬吠狞。鱼寒犹作阵，雁远更闻声。急橹潮痕出，疏钟暝色生。邻翁欣问讯，逋客愧寒盟。一昨成归卧，于今负偶耕。生涯都塌飒，心曲漫峥嵘。猿鹤休多怨，菰莼尚可羹。药囊吾厌苦，扶惫且班荆。
【宿阊门】
五更潮落水鸣船，霜送新寒到枕边。报道雾开红日上，野翁犹盖短篷眠。
徐有贞·【阊门城楼初成郡守刘公瑀宴馀于楼上即席赋】
阊门开近帝州，丽谯新建倚高秋。人间看尽三千界，天上移来十二楼。往事名传吴伍相，平生心在汉留侯。斗牛宫阙当头是，何必乘槎海外游？
【又】
碧城楼子耸晴空，声振江山鼓角雄。高下亭台花雾里，往来舟楫水云中。赋才世已无上粲，饮兴时因有庾公。双手可将红日捧，扶桑祇在画栏东。
沈明臣·【阊门行】
阊门日出人如蚁，阊门月白街如水。迤逦南行百武馀，令人忽堕双眸雨。今人多在古人广，亡者不亡生者死。梁鸿墓，要离冢，春风吹平一丘陇。四时不奠游人浆，睥睨落日空牛羊。千秋不改专诸巷，万世犹闻侠骨香。
史弱翁·【夜看阊门市】
千门烟火夜方新，十二街头画粉匀。恼恨春风离乱后，黄昏灯市更无人。
徐干学·【阊门阻雨遇舅氏出所著诗句】
出郭逢风雨，还欣见渭阳。久迟殷羡信，已返子猷航。词客题黄绢，奚奴出锦囊。客行逾两月，枫树结秋霜。
张籍·【胥门】
共踏长安街里尘，吴门独作未归身。胥门旧宅今谁住，君过西塘与问人。朱长文贤守忧劳鬓欲霜，通宵霡霂满吴疆。丘湖水阔鱼龙喜，九曲尘清桧柏香。〈九曲路，自姑胥门外至姑胥台。〉更入高乡多䆉䅉，虽当浅处泛艅艎。为霖事业传家世，润泽应难限一方。
欧大相·【胥门】
蓼花风起渚莲飘，处处菱舟趁晚桡。吴苑几年无霸气，胥门终古有归潮。枫林竹岸斜连郭，水寺溪林尽带桥。独有馆娃宫外柳，年年烟雨锁长条。
汪广洋·【登胥江驿亭】
小阁开帘望远岑，暖风晴日啭流莺。胥江流水清无底，拟比春愁一样深。
范成大·【晚入盘门】
人语嘲喧晚吹凉，万窗灯火转河塘。两行碧柳笼官渡，一簇红楼压女墙。何处采菱闻度曲，谁家拜月认飘香？轻裘骏马慵穿市，困倚蒲团入睡乡。
虞堪·【吴下口占】
吴王城外水连村，梅雨新晴海雾昏。谁复吹箫市朝变，夕阳芳草断人魂。
【盘门】
南雨庙前霜柏，阖闾城下寒潮。风雨扁舟径过，伤心无复吹箫。
屠隆·【吴门寻朱大复不遇明日置酒相招伤离道故凄然兴怀赋赠】
冰泮长湖水渐流，故人祇在百花洲。吴门匹练应难见，笠泽扁舟定易求。我自鸣榔歌欸乃，君今倚酒听箜篌。相逢莫问浮苛事，乞得黄冠对白鸥。
史弱翁·【盘门瑞光寺】
绀殿横云出，凉风动四垓。马嘶春草路，榆荫讲经台。万户焚皆遍，诸天拱不开。方知龙象力，劫火未能灰。
屠隆·【吴歌八首】
下田春水深，高田春草绿。何故把长锄？无钱买黄犊。
两男易斗粟，犹胜委长渠。厨中无夜饭，门外催官租。
天上明月光，曈咙照华堂。富家一夕宴，贫家千日粮。
莲子湖中生，亦在湖中长。娇女年十三，乘舟学荡桨。
风篷鸣夜雨，水槛出苍烟。夫妻湖口住，白首不相捐。
终朝出耕田，薄暮归织布。谁家怀春女，轻衫若烟雾。
公子服春罗，佳人画翠蛾。共乘青雀舫，倚醉唱吴歌。
曹基·【葑门】
亚字城东路，幽栖步世存。莺花喧市井，虾菜竞晨昏。局设遥闻织，舟停半在门。遣怀谁最胜，携杖过南园。
顾湄·【娄关夜泊】
古堞苍茫里，荒江此泊船。乡音殊昨夜，归梦逼残年。客子寻烟语，人家闭月眠。忽闻羌管发，极目畏途边。
顾阿瑛·【发齐门】
东方晨星如月明，舟人捩舵听鸡鸣。自怜不合轻为客，莫厌秋风搅树声。
周砥·【次韵发齐门】
西风洲上荻花明，秋水船头落雁呜。谁抱琵琶凉月里，向君弹作断肠声。
刘曙·【泊齐关醉后寄开采两弟】
齐关细雨木兰船，樽酒淋漓欲叩舷。偶别亦生棠棣感，如何大被不同眠？
南园，在子城西南。与东墅，皆广陵王元了帅吴时，其子衙内指挥使文奉所创，经营三十年，极园池之胜。有安宁厅，思玄堂，清风、绿波、迎仙等三阁，清涟、涌泉、清暑、碧云、流杯、沿波、惹云、白云等八亭；又有榭亭二，〈就树为榱柱。〉及迎春、百花等三亭；西池〈在园厅西。〉有龟首、旋螺二串。〈广陵王帅吴，因治南园，为岛屿峰峦，出于巧思。钱氏去国，此园不毁。〉祥符中，知州秦义葺之。〈以会寮吏馆使朝贵，皆为赋诗，参知政事郡人丁谓为序。时景灵宫购求珍石，郡中亦于此取贡京师。其间台榭，岁久倾圮。〉吕齐叔尝作熙熙堂，厥后守将亦加修葺。〈每春纵士女游览。〉先是长洲令王禹你，常携客醉饮赋诗。〈丁谓诗：天子优贤似有唐，镜湖恩赐贺知章。他年我若功成后，乞与南园作醉乡。〉大观末，蔡京罢相欲东还，诏以园赐之。〈蔡京诗：八年帷幄竟何为，更赐南园宠退归。堪笑当年王学士，功名未有便题诗。续志云：南园昔甚广袤，异木奇石，多为朱勔取进。独一松盘根，大不可移而止。今府学后一方之地，亦故址也。独有清流崇阜，可以仿佛当时之胜。〉蜀人高氏当日得一隅经营之，而流杯出焉，因作醉乡亭，以仿古。
罗隐·【南园】
搏击路终迷，南园且灌畦。敢言逃俗态，自是托幽栖。叶长春菘烂，科圆早薤齐。雨沾虚槛冷，云压远山低。竹好还成径，桃夭亦有蹊。小窗飞野马，闲瓮养醯鸡。水石心逾远，云霄分已暌。病怜王猛畚，愚笑隗嚣泥。泽国潮平岸，江村柳覆堤。到头乘兴是，谁手好持携？
苏舜钦
西施台下见名园，百草千花特地繁。欲问吴王当日事，后来桃李若为言。
梅挚
长洲茂苑占幽奇，岩榭珍台入翠微。园李露浓山色秀，径桃烟暖一香飞。月临夕树鸟频绕，风揭珠帘燕未归。弭盖暂欢成结恋，斜阳凭槛独依依。
胡宿
一遍芳菲欲满林，回塘过雨晓来深。红妆珠佩交花影，白马春衫度柳阴。向老追攀多强意，随时风物但惊心。眼前百事输年少，犹解因君放浪吟。
周元明
烂熳花时锦绣张，无端下马系垂杨。山亭水阁笙歌地，合与行人作醉乡。
程俱
王子池台迹已荒，年来华构压高冈。长林不碍千山月，老干犹含九夏霜。便觉平泉冠东洛，还依绿水记南塘。蜗庐却喜通幽径，岸愤时来一啸长。
成廷圭·【和周伯温参政九日南园燕集】
步履巉岩若跨鳌，望中诗兴与秋高。西山拄笏东山屐，右手持杯左手螯。返照入湖明塔影，断云将雨过林皋。松问饮散归来晚，金粉霏霏湿锦袍。
【又】
范相南园五百秋，重来访古转多愁。啼乌树老台空在，饮马池荒水不流。芹泮好从多士乐，桂丛谁赋小山幽。诸公高会诗如锦，授简安能接胜游？高启君不见平乐馆，古城何处寒云满。君不见奉诚园，荒台无踪秋草繁。白日沉山水归海，寒暑频催陵谷改。皇天大运有推移，富贵于人岂长在？请看当年广陵王，双旌六纛多辉光。幸逢中国久多故，一家割据夸雄强。园中欢游恐迟暮，美人能歌客能赋。车马春风日日来，杨花吹满城南路。叠石为山，引泉为池，辟疆旧园何足奇？经营三十年，欲令子孙永保之。不知回首今几时，繁华扫地无复遗。门掩愁鸱啸风雨，种菜老翁来作主。空馀怪石卧池边，欲问兴亡不能语。鹤已去，人不来，一树两树獭卡开，射堂踘圃俱尘灰。何须雍门琴，但令对此便叮哀。人生不饮胡为哉？人生不饮胡为哉？
朱载震·【徐松之晚过南园寓斋不值留诗壁间用韵却寄】
昔传南园地，幽旷接高墉。峦壑夸胜赏，亭榭称繁雄。我来止傍舍，眺听但遗踪。荒畦沿浅渎，萧寺小桥通。斜阳凝浩翠，列岫野烟封。出户须我友，冷露沾衣浓。寂寞松陵叟，工诗老更穷。翩然来吴市，坦步及暮钟。欲以写离愁，倚杖惜不逢。与子将远别，还冀清樽同。
杨宾·【南园】
吴越承平日，元撩卜筑年。池通两浙水，石带五湖烟。夜月迷游骑，春风醉舞筵。经营三十载，赢得野夫怜。
张大纯·【南园怀古】
名园谁有过元镣？地旷城幽逸思饶。历久宴游馀馆榭，翻新歌舞厌笙箫。荷池水碧天俱浸，药圃春喧上欲膏。此门遗踪何处觅，周垣惟见道山高。
府学，在城西南。〈周一百五十亩。〉唐李栖筠增学庐。宋景祐元年，范文正奏立学，〈地本南园，公得其一隅，将为宅，或言当踵生公卿，公曰：“吾家贵，孰若中吴之士咸贵？其无已乎！”遂以为学。〉仍给田五顷，以赡学徒。延胡安定公瑗主教事。嘉祐中，富严〈刑部郎中。〉建六经阁。〈张伯玉记。〉熙宁中，校理李𫄧又割南园地广之。〈元祐中，公绰之子长文掌教事，议欲尽南园馀地为斋庐，会范公子纯礼制置江淮漕事过家，为奏请，诏给度牒十纸充费。〉户部郎中刘瑾、直龙图阁王觌大修。〈长文自为记。〉建炎兵毁。绍兴十一年，直学士梁汝嘉建大成殿。〈郑仲熊记。〉十五年，王焕绘两庑像，复建讲堂，辟斋舍。〈郑亿年记。〉乾道四年，直秘阁姚宪辟正路，疏泮池，立采芹亭。九年，丘崇建直庐。淳熙二年，修撰韩彦古作仰高亭。十四年，赵彦操即六经阁址建御书阁，〈藏高宗所书石刻《六经》。洪迈记。〉堂左建五贤堂。祀陆贽、范仲淹，纯礼、胡瑗、朱长文。宝庆三年大风，殿阁坏。绍定二年，复学田租，于时林介、〈直秘阁。〉王与权、〈朝请郎。〉王斌、〈朝请大夫。〉李寿朋〈直宝谟阁。〉相继新之。〈吴潜记。〉淳佑六年，待制魏峻修。〈李起记。〉宝祐三年，赵与筹〈学士。〉拓地凿池，作桥门，建斋九，〈曰敏行、育德、中立、就正、隆本，教宗室子弟；曰立武，教武举亡；曰养正，教童子；曰兴贤、登俊，教七之俊秀。〉阁后建堂，〈曰成德，曰传道。〉堂后建咏涯书堂、立雪亭，右建道山亭。〈山，南园故丘，即朱长文所题泮山。王景齐记。〉元大德，殿宇坏，朱虎〈两浙盐运使。〉以私财撤而新之。〈从治中王都中之谋。燕公楠记。〉至治元年，总管师朵列秃重修。延祐间，重建六经阁。〈取张伯玉记文首句，名曰尊经。杨载记。〉至治二年，钱光弼修庙学。〈柳贯记。〉至正五年，总管吴重修。十五年，监郡六十筑庙垣。〈五百七十七丈。魏俊民记。〉十九年，总管周仁又修之。〈郑元祐记。〉二十六年，总管王椿建乐轩。〈周伯琦记。〉洪武六年，魏守观即成德旧址建明伦堂，〈滕用衡篆扁。〉复地之侵于民者五百四十丈，展棂星门以临南衢。〈宋濂、王彝俱有记。〉十五年，张守冠塑圣贤像。况守锺重建明伦堂，建斋四，〈左曰隆礼、中立，右曰养正、志道。〉斋后有室，〈训导授业所。〉斋上下建两廊学舍，堂后重建止善堂，〈易名至善。〉又建毓贤堂于后。〈教授何澄记。〉正统九年，李守从智筑墙。〈六百三十文。〉景泰元年，朱守胜建会馔堂。三年，江守浒增建学舍。〈十间，于毓贤堂后。初，范公及先贤文昌祠俱在殿后。〉天顺四年，姚守堂徙范公与先贤二祠泮池南；〈撤文昌祠，易隆礼、中立二斋名成德、达材。〉建杏坛学门内，覆之亭，有碑记，重建道山亭。〈教授黎扩记。〉六年，林守鹗改建庙两庑诸贤塑像，〈岁久且坏。〉始易以木主。成化二年，邢守宥重建泮桥。〈移射圃于学后。〉四年，贾守奭作游息所，前凿方池，石桥立坊。〈曰众芳。〉成化十年，丘守霁大规度之，扩建大成殴。〈学门故东向，历庙道折而南入，仍厚价售居民地，拓之，与棂星门并。由是基趾方整，规制大备。〉丘去，刘守瑀继其事。〈吴宽记。〉二十三年，又以先贤分为名宦、乡贤各一祠。〈名宦祀宋王旦，富弼、欧阳修、苏轼、王焕、富严、尹焞、赵希怿、陈岂、查普、赵与筹、叶适、李侗、陆九渊、杨简、魏了翁，明周忱、夏元吉、况锺、原鼎、陈选。乡贤祀唐陆元朗、陆蛰，宋滕元发、朱长文、周南老、王𬞟、滕茂实、陈长文，明陈镒、陈继、陈祚、刘铉、杜琼。按名宦所祀，多有不系于苏者，当更详之。若韦应物，则有特祠，在文庙旁，其扁曰集贤太守。及考本传，无是称，史或失之。今士人往往宿此祈梦，甚验。〉弘治三年，孟守俊以安定宜专祀建祠。〈范公祠左。〉十二年，曹守凤建嘉会厅。〈学门外，为师生迎候之所。〉十七年，林守世远以朱长文迁入安定祠。〈今学制门临通衢，衢南皆平郊。左庙外为灵星门，郊之当门处，垒土为小岗隐起。入门则洗马池，上有石桥，钱氏故迹也。为神道，道左右有碑亭二，一宋濂修学记，一旧庙学图。又北为红门，为神厨省牲所，省牲亭。又北为戟门，门西为神库，置祭器乐器，门内广庭高陛，历露台，始至殿。右学外为嘉会厅，与学门相直，门之前为泮宫坊，入门，东则杏坛，直北为来秀桥，入锺秀门，路左右名宦、乡贤二祠。又北，范公文正祠。又北泮池，上有石桥。又北仪门，门内有大池，跨以长桥，石洞凡七，名七星桥。过桥，始上露台，台上有范公手植柏二，今存其一。登明伦堂，堂后至善堂，又后毓贤堂，又后尊经阁，阁后过众芳桥，至游息所，左采芹亭，有小控，右道山亭，前有大池，直北射圃，中有观德亭。教官之廨宇，诸生之庾厨，分列其后。又有池沼、畦圃、长松、古木云。〉正德十二年，巡抚孙御史乐提学张御史鳌山协恭修建，仍令郡守徐赞主其事。嘉靖间，诏天下起启圣祠、敬一亭。乃于大成殿后建祠，六经阁前建亭。又学之右，康熙间建巡抚汤公斌祠。
徐嵩·【郡学为南园遗址】
当年台榭矗云青，缔构神奇似五丁。地为禽鱼园更广，天因草木露尤灵。春风妓舞花间席，夜月诗题水上亭。欲访遗踪何处觅，且从学圃按图经。
【赠韩碧沧学博】
吴会多人士，斯文底甚艰？红墙周道直，绿草泮池湾。署冷还凭旷，官贫祇爱闲。陆沉今几载？相对忆云间。〈辛亥始晤云间学署。〉
【辛酉秋重访陈幼木广文】
曾题佳句寄江干，岁俭餐宜苜蓿盘。晓日宫墙龙道直，秋风泮水鲤庭宽。输资定得先时用，补俸仍为旧日官。吴士重逢应有赖，且将名教勖儒冠。
张大纯·【道山】
道山犹是旧山川，一片青云古殿边。北望须知临抚署，师儒讵敢上峰巅？
【大池】
芹水春风雨更宜，桂花开后杏花时。藻间一簇生蝌蚪，却是文翁洗砚池。
沧浪亭，在郡学东南。积水弥数十亩，傍有小山高下曲折，与水相萦带。《石林诗话》以为钱氏时广陵王元镣池馆，或云其近戚中吴军节度使孙承佑所作，既积土为山，因以潴水。庆历间，苏舜钦得之，傍水作亭，曰沧浪。〈欧阳文忠公诗云：清风明月本无价，可惜祇责四万钱。沧浪之名始著。〉舜钦死，屡易主，后为章申公家所有，广其故地为大阁，又为堂山上。亭北跨水有名洞山者，早氏并得之。〈既除地，发其下，皆嵌空大石，人以为广陵王时所藏，益以增累其隙。〉两山相对，遂为一时雄观。〈苏舜钦自有记。〉
苏舜钦·【沧浪亭】
一径抱幽山，居然尘市间。高轩面曲水，修竹慰秋颜。迹与豺狼远，心随鱼鸟闲。吾甘老此境，无暇事机关。
宋杰·【沧浪亭】
沧浪之歌因屈平，子美为立沧浪亭。亭中学士逐日醉，泽畔大夫千古醒。醉醒今古彼自异，苏诗不愧《离骚经》。
徐鳞·【沧浪亭作】
窈窕沧波寺，玲珑水上扉。绿窗云竹净，朱户露花晞。鱼逸情偏跃，鸥闲昼不飞。东邻精舍近，无虑戴星归。
张大纯·【沧浪亭】
寥落村庄似，烟飞与露浓。南城多刈草，老圃半栽菘。苏子亭何在？潼川院可宗。即今崇祀典，聊以寄遗踪。
韩蕲王府，俗称韩家园，即章氏园也。绍兴初，〈韩蕲王提兵过吴，意甚欲之，章殊不悟，即以随军转运檄之，章窘迫，急以为献，其家百口，一日散居。〉韩氏作桥两山之上，曰飞虹；张安国书扁，上有连理木，庆元间犹存。山之堂曰寒光，傍有台，曰冷风亭。又有翊运堂。〈耿元鼎记。〉池侧有濯缨亭。梅之亭曰瑶华境界，竹之亭曰翠玲珑，桂之亭曰香馆。嘉靖间，郡守胡缵宗即妙隐庵〈元延佑间僧宗敬建。〉建韩蕲王庙。〈黄省曾碑记略云：宋蕲国韩忠武王，绍兴二十一年八月壬申薨于临安，十月庚子大葬于平江灵岩山，厥麓有庙。不著攸始。李士英《宋录》云：嘉泰四年立庙镇江。粤稽乘书，无之，岂即平江耶？我朝成化十年，郡守丘公以王功烈于民，请列祀典，麓庙则圮矣。献瘗榛莽，非礼也。传王寓宅，即孙节使之池馆，一易而章相国子厚氏，龚都宫氏，又易而韩忠武氏。在今南禅寺之左墟，故历岁假而祠焉。嘉靖二年，天水胡公谓无专宫，明神不康，用撤龙象而庙貌之。寺住恐良定辈乐而从焉，遂俾居守，悉蠲里役。〉
徐嵩·【春日游南禅寺韩蕲王庙苏公祠】
何以陶佳日？幽寻郡学东。楼危钟不击，〈南禅。〉院起座犹空。〈苏公祠。〉古木斜阳外，残碑细草中。薪王遗像在，仿佛有英风。
杨宾·【韩蕲王墓】
蕲王未死日，楼橹尚专征。南渡朝廷小，中原社稷平。两宫终不返，四将亦空名。千载坟前树，枝枝拱帝京。
大云庵，近南喊，〈一名结草庵。前有吉草庵者居之，遂讹为结草庵。〉南禅集云之别院也。〈沈周《纪游》云：竹树丛邃，极类村落间。池广十亩，名放生。其水从葑溪而西，过长洲县治，由支港稍南折而东，复南衍至庵左流入，环后如带，汇前为池。中有两石塔，一藏四大部经目，一藏宝昙和尚舍利。东西二小洲，楕而方，浮敬塔下。东洲南次通一独木桥，过洲复接一木桥，撤桥若与世绝。自此达主僧茂公房，房踞东偏，中有佛殿。后亘土冈，延四十丈，高逾三丈，上有古栝，乔然十寻。西亦有房，与东房等，实茂之侄桢公分栖处也。胜国时，有断崖和尚肇业于此，继之实昙云云。〉元至正间，僧善庆建。明嘉靖初，僧一峰嵩重修。〈杨循吉记，又钱德洪有《药师堂记》。主僧攻岐黄，就医者舟楫弥洲渚。归有光记以为此地即沧浪亭也。〉
沈周【弘治十年八月十七日宿草庵西小寮作】
尘海嵌佛地，回塘独木梁。不容人跬步，宛在水中央。僧定兀蒲座，鸟啼空竹房。乔然双石塔，和月浸沧浪。
文徵明·【赠瑛上人】
昔人曾此咏沧浪，流水依然带野堂。不见濯缨歌孺子，空馀幽兴属支郎。性澄一碧秋云朗，心印千江夜月凉。我欲相寻话空寂，新波堪著野人航。
蔡羽
五载眠云宅，如浮海上舟。断梁僧渡熟，疏竹鸟啼幽。静得观鱼乐，闲堪学道谋。棹歌何处是？城里有沧洲。
王宠·【宿半野堂】
沧浪池水涨桃花，倒映南园雉堞斜。古寺日长斋磬寂，蒲圃相对演三车。
朱璇
此地分南寺，昙公舍利藏。烟云飞宝筏，竹树隐弹房。圮塔经何在，残碑记未亡。莫言凋废尽，濯足有沧浪。
徐嵩·【过大云庵喜遇秦孟岷父母】
竹树何年尽？凄然瓦砾馀。港淤桥已断，泉冽井方疏。解组堪移榻，良辰且著书。不期相邂逅，沽酒复烹鱼。
秦江·【徐臞庵过访药师堂次韵】
古寺春蔬满，沧池塔影馀，坼桥凭雾引，淤港待人疏。暂借僧房寓，聊扪断碣书。良辰到孺子，解杖得双鱼。
张大纯·【过大云庵】
忆昔精蓝胜，名贤屡共游。灯光连隔岸，塔影漾中流。日暖鱼龙跃，云深竹树稠。如何逾百载，颓废剩荒丘？
浒墅，〈一名许市。又《图经》云：秦始皇求吴王剑，白虎蹲于丘上，遂西走二十五里，而失剑不能得，地裂为池，因名其地曰虎翏。至吴越时讳缪，因改云浒墅。〉居民际水，农贾杂处，为一大镇。旧有巡检司、急递铺。明景泰间，置钞关于此。
方回【许市】
太湖晚山雨，白鸟去冥冥。古冢多无后，荒祠岂有灵？异峰石骨，远树散人形。兵革已耸息，废田蒲稗青。
王世贞·【遇浒墅关李叔玄司农要张毛钱吴诸名士饯送分韵】
枫桥暝色映楼前，文采风流尽此筵。诸友但能河朔饮，使君宁惜水衡钱？已将归思寻张翰，若个逃名似鲁连。乘兴偶然成别语，相期不必众人传。
王稚登·【出许市】
秋水孤帆挂白云，关门杨柳落纷纷。城中若问阳山色，个个峰峦翡翠文。
【夜过浒墅简高司农】
东归夜指阖闾城，月出津亭听鼓声。鬓有双蓬随岁改，舟唯一叶载愁轻。却收鱼锁关重皆，不待鸡鸣客放行。何意司农能好士，人间知有老王生？
徐嵩【闻李研斋先生候馀不至返棹金陵馀独至浒墅作】
江关动鼓鼙，何处可幽栖？野草从人藉，山禽向月啼。萍枯江路狭，水浅客帆低。此际天方旱，伤心独杖藜。
【壬寅夏杪李使君席上谈及天旱不惟病农兼且病商有感而赋】
驿路逢秋至，清商气一新。西郊犹不雨，东海定扬尘。贾舶方稀少，田家最苦辛。江南关国本，何以慰黎民？
【至浒墅访周玉凫因赠是日立秋】
偶来堤树下，四望野云青。秋到应多雨，宵来复见星。小桥依古驿，曲巷隐闲庭。此地何人在，看君有典型。
【香象庵访沈朗倩因遇汤陆二子方促装归】
诗画吴中最，从游似陆潘。屏添山色翠，椅怪树根蟠。壮岁通禅理，高情戴箨冠。我来君便去，未得共盘桓。
张锡怿·【浒墅有感】
忆拥图书对邺侯，岂知梁狱忽招尤？丹心有恨埋青史，白骨何年古丘？曲罢广陵孤鹤去，魂依漳水碧梧秋。明知石火须臾事，哀此偏能动客愁。
广福庵，在浒墅关下塘。宋宝庆间，僧如素建。今康熙初风遇谷禅师重葺，旁有陈公〈即陈平。〉庙。〈俗称庙庵。〉
徐嵩【客广福庵闰二月朔日喜晴赋一绝句】
雨霁春仍在，春逢闰不同。不妨正二月，都送雨声中。
【闰二月朔日华严一源禅师过访广福庵】
几日山中返，梅花想已无。春晴今第一，好与踏平芜。
【广福庵苦雨】
欲向金阊道，滂沱不可行。鹁鸠心亦苦，久雨为啼晴。
【又】
天意无凭准，春光不得开。望晴心总切，偏见雨飞来。
【广福雨中望阳山】
对面犹难见，何堪复掩关？浮云长黯黯，愁杀是阳山。
【广福庵香花桥】
陵谷推迁复几秋，寺傍断港细如沟。我来恰值春霖里，犹是桥流水不流。
张大纯·【题浒墅陈相公庙】
古庙门中曲逆侯，一般土木便风流。谁能宰肉如君善？箫鼓喧喧赛不休。
全福讲寺，在周庄。宋元佑间建。淳佑二年，周迪功郎更新之。景定间，杲古法师阐教，敕赐今额，〈明洪武诏征十高僧，寺蘧庵为左善世，祝─城北禅，示寂金园善住。〉嘉靖初寺毁，僧秋壑、慈念、良能继创。顺治丙戌，怀浚、尚朴重修大殿。〈都督杨承祖驻札于寺，迎海涌峰大像供殿中。康熙癸丑，松陵陶问月建指归宝阁。〉
徐嵩【舟泊全福寺逢陶道人】
重湖杳杳树层层，古寺长悬一盏灯。日暮停舟逢道者，指归阁上话松陵。
保圣教寺，去长洲东南五十里地，名甫里。唐大中建。宋祥符中，僧惟吉重修。有古罗汉圣迹。〈归有光《保圣寺安隐堂记》略云：甫里无二寺，盖白莲即保圣之别院也。宋熙宁六年，僧惟吉重修，仅在西庑，其后即为天随先生祠。予少时寻古碑，惟元统二年法华期忏田记存耳。成化二十年，左善世璇大章迎其母，供养于爱日堂。重修此寺，初坏殿时，见梁拱间有板识“绍兴保佑之年”，故知以前修创，盖不一。自成化乙未至嘉靖癸亥，盖又七十七年矣。寺之西北有安隐堂。寺之盛时，僧每房皆以堂为别。凡为堂，如安隐比者，无虑数十房。所为爱日者，亦其一也。主僧法慧惧且尽废，故时安隐之。房分为二派，乃与同堂之徒复为合一，誓与共守之。请为记。〉
高启【过保圣寺】
隔江寒雾隐楼台，远逐钟声放艇来。乱后不知僧已去，几堆黄叶寺门开。
白莲讲寺，宋熙宁六年僧惟吉建，即陆龟蒙别业。〈龟蒙卒后，即葬其旁，庙食于此。〉嘉定十七年，钱唐龚时俩别建祠堂于左。元至正间，县尹马玉麟重建。〈《齐东野语》云：白莲寺鲁望祠堂，其像设皆当时物。宋咸淳中，有盛氏子醉仆其像于水，满腹皆平生诗文稿也。知川倪普置盛罪，更为塑像。宋胡宿有《甫里先生碑铭》。〉
柳贯【暑中迁寓甫里精舍】
城隅亦有果园坊，容得闲人借草堂。何必樵渔之笠泽，故多水石近沧浪。过桥稍接鱼虾市，泛艇遥怜雁骛乡。秋雨几时能破块，夜灯休负读书床。
高启·【白莲寺池上】
月出露已白，荷花香满池。高僧爱清夜，留客坐题诗。竹动鸟惊梦，草凉虫语悲。闲斋一瓢酒，应不负幽期。
【过甫里祠】
衣冠寂寞半尘丝，想见江湖独卧时。遁迹虚怀明主诏，感怀犹赋散人诗。钓鱼船去云迷浦，斗鸭阑空草满池。芳藻一杯谁为奠？鼓声祇到水神祠。
徐贲·【夜投白莲寺】
饮别东家叟，行投西寺僧。无风收阁幔，有月罢廊灯。竹夜声偏集，池寒色似凝。无端值诗景，清兴觉逾增。
陈道复·【秋日宿溪云堂】
秋到白莲寺，萧森浑可怜。云堂摇烛焰，石壁弛琴弦。淡语三更雨，清心一篆烟。远公知客倦，扫榻待高眠。
维亭，〈俗称怡亭。〉去娄门三十五里。旧无潮汐，绍兴中方有之，不及二十里外李乐庵常见。一道人云：潮到维亭出状元。邑令叶子强因作问潮馆，识其语。后果验。宋凡二至，黄由、卫泾状元及第。明凡四至，吴宽、毛澄、朱希周、申时行状元及第。殆今日鼎甲相望，益未有艾。〈镇有延福寺，中有银杏一株，传是汉人所植。〉
陈元素·【何仲先移家维亭】
周亲于我更芳邻，徙宅超然远市尘。路出东门船似马，湖当前岸浪如银。谁能父子相师友，岂少贤豪互主宾！勘到此亭曾有谶，知君才不让前人。
徐嵩·【过维亭怀问潮馆】
千年鸭脚树婆娑，亭畔行舟日夜过。莫问海潮重列未，状元吾郡定应多。
张大纯【维亭沽酒】
远市酒旗招，天高气泬寥。沙河停晚棹，村舍傍斜桥。华盎倾浮蚁，橙齑蘸巨螯。放怀成酩酊，回首玉峰遥。
沈始熙·【过维亭】
轻帆一片玉峰回，三月桃花是处开。大小维亭都在望，东风吹浪似潮来。
横塘，去盘门西五里，为游湖入山之路。
范成大【晓泊横塘】
短梦难成却易惊，披衣起漱玉池清。遥知中夜南风转，汹汹前村学市声。
【义】
南浦春来绿一川，石桥朱塔两依然。年年送客横塘路，细雨垂杨系画船。
袁弘道·【横塘渡】
横塘渡，临水步，郎西来，妾东去。妾非倡家人，红楼大姓妇，吹花误唾郎，感郎千金顾。妾家住虹桥，朱门十字路，认取辛夷花，莫过杨梅树。
石湖别墅，在县西南二十里楞伽山下。宋参政范成大因越来溪故城，随地势高下而为台榭，别筑农圃堂对楞伽寺。孝宗御赐“石湖”二大字。有北山堂、千岩观、天镜阁、玉雪坡、锦绣坡、说虎轩、梦鱼轩、绮川亭、盟鸥亭、越来城等处。以天镜阁为第一。〈乾道八年，周益公过之，曰：吾行四方园池多矣，如芗林盘圃尚乏此趣。〉
范成大·【将至石湖道中书事】
水绿鸥边涨，天青雁外晴。柳堤随草远，麦陇带桑平。白道吴新郭，苍烟越放城。稍闻鸡犬闹，僮仆想来迎。
【初归石湖】
晓雾朝暾绀碧烘，横塘西岸越城东。行人半出稻花上，宿鹭孤明菱叶中。信脚自能知旧路，惊心时复认邻翁。当时手种斜桥柳，无限呜蜩翠扫空。
沈自然·【宿石湖山足】
白肪依山寺，清眠听夜分。水痕半窗月，烟滴满溪云。独树如相待，潜鱼静可闻。幽怀无所寄，应足惜离群。
张大纯·【石湖秋泛】
山势西北来，列岫如图嶂。青枫兼白苇，曲渚相荡漾。忆昔鸱夷子，扁舟信所向。茫茫笠泽间，烟水见奇状。世事几浮苛，黄华自开放。击揖溯遗踪，达人寄高尚。
【过石湖访宋圣一】
石湖栖隐擅风流，华胄如君亦自优。面水背山春色好，栽花莳药鸟声幽。小聚分酿能留客，永日看云独倚楼。无限赏心同晤语，烟波一望快冥搜。
张大绪·【石湖秋夜】
万籁一时寂，村居兴不群。湖心吞皓月，山背宿归云。树影疏还乱，钟声远亦闻。萧闲城市隔。清寝少尘氛。
张霖·【石湖泛月】
长桥横锁暮山烟，十里湖光一镜天。信宿渔舠时泛泛，倦飞归乌自翩翩。枕流不负探梅约，鼓楫因留载月缘。知是榜人宁耐寂，数声欸乃放歌还。
徐嵩·【石湖】
扁舟偶过石湖逞，处处来游任客绿。日午高僧分钵饭，月明古佛对床眠。烧香殿驻青丝马，啜茗林烹碧涧泉。耳目一时潇洒绝，并无寂寞与喧阗。
【八月十八日同介公楞伽山看串月歌以纪之】
吴门山水谁最胜？石湖一片明如镜。缘涯上耸楞伽山，东望澹台恰相映。虎丘八月齐停桡，歌楼舞榭喧笙箫。大潮望后甫三日，游人尽向行春桥。为言串月此间有，张灯酣宴忘夜久。惟有知者百馀人，兀坐望湖亭上守。我来亭上已几回，移筇啜茗趺苍苔。月高一丈始吐出，层层金塔重湖开。塔尖倒射楞伽下，流光十里从中泻。中间村落与沙洲，如现阑干及檐瓦。观者抚掌称大奇，试问游船都不知。昔人所见更奇绝，宝带桥横作天阙。玉轮初出无纤云，六十二洪各一月。斯时白道当桥中，或言十七十九日犹同。山僧闭户樵夫返，何人清兴窥朦胧？
【中秋后三日同陈均宁王登符曹德培张申年陆豳言诸君子赴中翰张文一暨令弟成九社长泛湖之约】
昔贤居最胜，葭水兼林峦。予屡逢大潮，山亭趺夜寒。矧今曲江家，亲朋共邀欢。把盏不辞醉，当筵劝加餐。画舫倚曲岸，轻舠渡微澜。菱溪路渐狭，稻径畦犹干。为访永言堂，扶杖更盘桓。复还行春桥，一一穿烟岚。中午尚阒寂，临晚仍喧攒。凉风飘雨花，云气如飞鸾。今夕宝带洪，谅无串月观。吾衰愿卜昼，未能坐更残。不若渐回桡，夜卧身心安。
陈匡国
兰桡自胥江，溯洄横塘渡。言泊湖上村，拂袂吴山路。青椐间疏柳，慈菇翠花附。纡徐转林麓，晋谒张公墓。坐憩丙舍整，行看甲木护。归途杂歌笑，斜照未云暮。时当观串月，又值海潮怒。醉里如不闻，促曳秋帆布。良期娱主客，胜赏邀一顾。走笔吐谢私，催诗恰雨澍。
王景期
西山郁灵秀，增胜在石湖。湖水清且浅，缭绕群山趺。况值秋光好，舟游出菰蒲。层云千嶂起，微风动浴凫。一叶任飘泊，几忘身有无。遥望缥缈峰，隐跃罨画图。闪怀范文穆，高标照三吴。至今湖滨祠，石勒田园歙。千载应不朽，山水长相俱。今日大欢幸，凭眺得吾徒。
曹基
人皆思待月，兹游不谓然。同行二三子，鼓棹破晓烟。湖光杳无际，晴波媚远天。觞咏相闲发，高秋倍增妍。鸥鹭如旧识，沿洄互后先。我来寂无人，人闹我且彻。清言共欣赏，陋彼管与弦。轻风送归舟，渌水明芳荃。卜昼不卜夜，未为世俗牵。渺焉绝俦侣，凝赋《秋水篇》。
张大纯·【八月十八日泛舟石湖即事】
爱此泬寥天，凉露滋红稻。相逢尽胜流，击楫开幽抱。飞觞杂恢谐，绮语舒晴昊。湖水泛遥光，点缀明沙草。鱼罾缘岸设，雁字横空扫。芦汀带菱芰，荡漾风光好。秋色满林丘，问途揖野老。指点望山椒，闲云度鸟道。不须载月游，自喜归帆早。揽胜入奚囊，微吟愧摛藻。
张大绪
驾舟过西郭，风静胥江潮。笑谈酒未阑，已抵行春桥。越溪清见底，蟹断横湖腰。历历湖上峰，倒影浮泬寥。逶迤蒲鱼港，松径忘迢遥。鲜妍隔林花，芳意明疏条。参差数椽屋，颇喜湖山饶。山上面湖亭，明月欢相邀。奈何当此夕，浮云障清霄。管弦吹不开，微雨催归桡。
永言斋，在吴山之麓。前临石湖，后绕褒忠岭，楞伽诸山萦带左右。为张中翰祖茔丙舍，后有云绵草堂、泛月楼、志喜亭。当春秋佳日，湖光山翠，宛如圆画。
沈荃
志和昔洁行，公今嗣家声。高山勤瞻望，平原勉经营。于斯重堂构，华蔚作前楹。仑奂诸好备，轩亭次第成。云路策骥足，超骧从后英。
李仙根
置亭春山下，搜胜坐云根。众峰晴霁初，佳气来清轩。绿萝蔓空壁，此中雅韵存。幽庭满芳菲，枝叶何蔚繁。我庐恣回转，新见长桐系。奇趣临坐隅，岂并流俗论？
张天植·【过永言斋四绝之一】
水跃清澜入具区，列峰耸秀势相呼。青松黄柳门前路，自是天然着色图。钱中谐吴山耸秀南斗傍，盘纡起伏何苍苍。波光万顷跃明镜，朝霞夕月还相望。信是栖真行乐地，归然古刹金仙寺。天开石茆白云封，瑞说牛眠安足异？插嶂悬崖俯五湖，曲径深林俨画图。花香岛语清尘梦，得句惊人酒百壶。从此风光岁岁好，会见长生颜不老。松柏亭亭兰桂森，仙人又复贻瑙草。
徐嵩·【丽敷先生招饮永言斋作】
旧游逾十载，兹复泊湖湾。秋水一弧艇，夕阳千万山。苍松何郁郁，瑞霭自闲闲。为有前期在，依然挈于还。
彭行先
草阁含初日，深山霁色分。寒花侵晓雪，春树拂晴云。峰翠林间露，书声竹里闻。归凭拄杖立，一望碧氛氲。
陆肯堂·【过云绵草堂简文一成九昆仲】
尘坱何由隔，兹游意自娱。水湄萦曲径，山翠引高梧。人静书偏永，境清心与俱。读书真可羡，乞得一椽无？
黄日起【重九游吴山过云绵草童】
郁葱佳气远相望，曲径逶迤古木苍。菌阁成时延月色，竹扉启处纳山光。枫林渐老犹馀绿，橡栗初肥已带黄。选胜开尊饶逸兴，不须拾级上高冈。
汤公公书院，在府学西侧，公抚吴两载，孳孳以崇实返朴为务。自月吉读法而外，辄举《孝经》、小学二书会讲学中，为士民劝，又延有学行者为之解。锡山张子秋绍实应辟主讲席。丙寅春，《孝经》讲甫竣，会公应召入辅东宫，爰属秋绍重订所讲义授梓，名曰《孝经问业》，京口张素存为之序。康熙丙寅，公内擢，辅导东宫，升礼部尚书詹事府詹事。郡绅士思之，为建生祠，及公殁，又名书院。玉音云“兼以自守”，公绝诞节馈献，抑豪猾吏胥，毁巫觋淫祠。〈自待甚俭，日给腐菜，苏人戏呼为“豆腐汤”云。〉
张夏【中丞汤公孝经讲会告成赋赠时方应召入都】
求忠于孝得名臣，况莅行台正放春。蔡氏八分先立学，苏威一卷足安民。地呈芝醴祥何觊，天应星云义欲陈。莫道吴风难变易，圜桥已有数千人。
【丁卯十二月吴郡学宫敬谒大司空睢州汤先生新祠感赋】
自是明良鱼水孚，翼储特地召真儒。坐论敢冒师臣礼，行笈曾装养正图。崇政再来程叔子，迩英谁及范淳夫？恩深分浅留章在，矢愿来生报岂无？
【又】
睢水滔滔芒赐回，协忠张许气常培。乞骸疏上馀霜鬓，驰驿丧归傍雪台。芳醑共招随地苦，直柯无伐问天哀。迎神曲奏群蒿里，日暮何烦大鸟来？
【又】
两朝供奉老词臣，出入孤忠托紫宸。请恤遗忠封事壮，得旌母节赐坊新。寥寥昼锦尚书里，落落穷交衣褐人。讲席置祠灵用妥，前贤胡范适为邻。
彭定求·【前题和韵】
作揖和羹本帝臣，祥云瑞日遍阳春。默移流俗登三古，招揭纲常翼万民。孝友正宜从吉甫，保匣不复借君陈。那堪听讲鳣堂日，忍见攀舆痛哭人？秦江从来圣主有贤臣，暖律吹回遍国春。既已清廉持一己，欲将仁孝感斯民。建坊表母中心尽，会讲开宗大义陈。不独躬逢如吾辈，儿童听此识为人。
万岁楼，即悟石轩址，阖郡诸绅输金建。康熙己巳新正落成，勒石恭纪二十六年十一月二十六日圣谕户部捐免二十七年田租，及二十六年未完钱粮，其道一讲台、可中亭皆垣缭于内。
尤侗【圣驾南巡临幸上丘适万岁楼落成恭纪一律】
阊阖天高紫气浮，苍龙夙驾下苏州。春风初绕千人石，晓日群瞻万岁楼。汉诏蠲租追地节，唐碑颂德胜之罘。吾皇游豫民歌舞，此地从今号帝丘。
张隆
天颜有喜重南巡，雨露翔敷处处新。比岁蠲租轶汉诏，沿途就日戴尧仁。凭临海国云生色，挥洒吴山笔载春。自念苏州附末吏，愧无循绩报枫宸。
【又】
对策彤廷逾十年，欣逢此地得瞻天。风和鸾旆龙蛇舞，春到山塘花木妍。吴越万民沾化雨，燕齐千载颂挥弦。小考感激情何极，惟效山呼傍日边。
彭宁求
三吴群望幸，五位恰时巡。鸾辂开南极，龙楼仰北辰。赐租邀旷典，问俗沐深仁。共喜天颜近，恩光遍海。
张大纯
厚泽绵千祀，深恩被八荒。租蠲吴会重，财阜岁时康。父老欢无极，臣工乐未央。衢歌归帝力，海涌勒宸章。追琢呈新巧，经营始载扬。子来成不日，斗转叶重光。星近重担外，云凝华栋傍。百神齐拥护，万口共称扬。江海波弥静，中和日正当。翠华勤补助，仙仗问农桑。扈从威仪肃，巡行道里长。草痕随辇合，梅信隔年芳。拜手登三事，呼嵩列两行。雕栏承宝座，玉砌拥花房。天语畴咨切，时雍道德昌。俗传丘壑美，图记古今详。虎迹留银海，鱼肠隐剑铓。两崖垂蔓接，双绠汲泉香。烟敛浮屠耸，林深虚阁凉。风铃声上下，梵刹影低昂。曲涧潜鱼藻，高冈集凤凰。名葩张绣幕，好鸟奏笙簧。片石孤台迥，千年白鹤翔。夕岚浮潋滟，仙径露微茫。月驾夸行在，云岩接上方。抒怀愧簪笔，纪盛俨垂裳。渥宠看稠叠，恩波更减汪。三雍行有颂，王会在周堂。
丘同升
銮舆献岁望重临，华阙先期建碧岑。石叠势增山寺胜，楼高影入剑池深。风驰雨集欢天地，凤篆龙文耀古今。自是昭宣臣子事，经营靡不尽中心。
丘南小隐，在二山门之左。系汪钝翁先生读书别业，诸门人所修葺也。内有员石，光润可鉴，故又名十四石圃，其最胜有山光塔影楼。
曹基【迎汪钝翁先生至丘南小隐】
莫谓名山闹，翻宜有道居。心闲尘不染，屋校�偏舒。藜杖邻翁赠，蓝舆弟子舁。追随忘旦暮，请业未应虚。
【又】
园居无一亩，揽胜在凭楼。近市仍达俗，看花最耐秋。山光庭树引，塔影砚池收。会得幽栖概，何须问虎丘？
张大绪【钝翁夫子虎丘别墅】
当楼苍翠影层层，物外萧闲试一凭。高柳遮檐停客杖，斜门傍水挂渔罾。高怀自许林泉老，胜地长宜雪月登。数里不忘来问字，喜从函丈慰师承。
丘同升·【同臞翁谒汪钝翁先生于丘南小隐】
清秋须友自吴江，旅次同岑向水窗。
千里欲来师事久，〈家兄正所欲相随先生读书，同人俱有送行诗，因入都门未至。〉一朝得见我心降。幽栖凤隐丹山穴，类稿珍逾白璧双。〈时买得先生类稿，不忍释手。〉若许绛纱频问业，不难常系钓鱼艘。
沈始熙·【过虎丘望汪钝翁先生山光塔影楼】
门庭高峻异禅房，欲入踟躇数仞墙。隔岸园池分塔影，〈谓塔影园。〉随身襟袖共山光。阶前桃李纷成列，架上图书展尽矩。自愧家贫难执蛰，祇堪遥睇在斜阳。
补遗：曹尔堪【虎丘喜遇徐松之】
白公堤畔偶停舟，忽遇高人喜遍游。自别荷园经数载，正宜茗馆话三秋。酒倾竹叶临仙径，词辑梅花忆寓楼。却怪光阴偏易过，雪霜尔我并盈头。
曹基·【春尽日登虎丘】
绿遍山塘花事稀，画船掩映傍斜晖。亭亭松柏无人赏，零落牡丹争买归。
【又】
海涌峰前柳絮飞，轻车细马门芳菲。可怜如许千人石，不及清江一钓矶。
【又】
极目苍然平远堂，千秋俎豆姓名香。山前书院知多少？惟有荒榛挂夕阳。
【又】
游人来往不辞忙，酒肆茶炉夹道傍。祇为春花与秋月，更无人说吊吴王。
张大纯·【虎丘散步】
迤逞山塘尽日留，花阴楼阁柳阴舟。雕栏红袖因风举，画鹢清歌逐水流。何处豪华驰宝焉，几人闲散伴沙鸥？偶来聊作寻春计，懒漫心期对武丘。
张霖·【虎丘闲步】
古树重阴绿覆丘，山房曲磴坐夷犹。夕阳斟酌桥边望，霸业烟销起暮愁。
虎丘，一名海涌，去阊门七里。〈高一百三十尺，周二百十丈。〉相传吴王阖闾葬其下，以扁诸之剑鱼肠三千殉焉。越三日，金精上扬为白虎，故名。初时，白堤未开，山在平田中，一丘耳。南是山径，白居易凿渠以通南北，而达于运河；又缘山麓，凿水四周。今山径自西入，有憨憨泉，〈梁时𩈣々尊者遗迹。有吕升卿题字。〉试剑石，〈中开如截。亦有绍圣年吕升卿题字，或云秦始皇，或云吴王。〉千人石，〈本名千人坐。大石盘陀数亩，高下如刻削。相传生公讲经处。〉点头石，〈异僧竺道生讲经于此，人无信者，乃聚石为徒，与谈般若，石皆点头。〉白莲池，〈周百三十步，巉旁出而中有矶。云说法时池生千叶莲花。〉养鹤涧，〈在白莲池，云清远道士养鹤于此。僧南印构亭。〉剑池，〈谓阖闾葬处。两崖陡削，泉水中深，横架如桥，平穿两孔，上置辘驴汲水，今废。或云秦皇凿山求剑，或云孙权穿之，其凿处遂成深涧。颜真卿书“虎丘剑池”四字。〉陆羽石井，〈旁剑池北上。井口方丈馀，四傍石壁，下连石底，泉甘冽，即所品第三泉也。宋绍兴三年，主僧如璧始淘去淤泥五丈许，泉出石脉中，俗名观音泉。郡守沈揆作屋覆之，构亭于旁，其后复废。明正德中，长洲令高第重疏沮洳，构“品泉”“汲清”二亭。王鏊记。今复淤。〉响师虎泉，〈梁僧惠响凿石为井，泉涌三丈。或谓虎为之跑，因名虎跑泉，山后仓基上𣸣泉也。〉生公池，〈在西岭上。〉洗钵池，〈在罗汉台南。〉放生池，洗砚池，〈二池东晋时尚有，今湮。〉炼丹井，〈在回仙径南。〉走砌石，〈李翱来南录观走砌石。〉铁花岩，〈在剑池侧。〉回仙径。〈相传山之西南是。〉晋王珣与弟瑉尝据丘为别墅，已而各舍宅，咸和二年，即剑池分建东西二寺。唐避讳名武丘寺，一名报恩寺，会昌间毁，后合为一。宋至道中，知州事魏庠奏改云岩寺塔，〈隋时建。《吴郡志》云：“初立塔基，掘得一舍利，空中天乐鸣，井中吼三日。”〉敕赐藏经阁。〈有英宗、神宗颁赐经敕。〉其古迹有梁双殿，在大殿前，二小殿相对。淳熙中有僧修建，毁之。 生公讲台，唐李阳冰篆，分刻四石。或云蔡帧枯公笔。〈顾湄考：生公讲堂，刘梦得《金陵五题》也，诗本为金陵而作，与虎丘无涉，后人影借为虎丘故实。分列讲堂、讲台二条。〉可中亭，〈一名“可月”，亦傅会梦得“一方明月可中亭”之句。〉花雨亭，〈下临千人坐，取方子通“生公天人师，说法花雨堕”语，今废。〉望海楼，〈志云剑池上废址是。〉古杉，〈相传为王瑉所植，唐末犹在。〉御书阁，〈宋真宗御书三百卷，景佑初诏以其副藏于名山，相传在东方丈，或云妙庄严阁，即其故址。〉致爽阁，〈在法堂后。〉陈公楼，〈宋隆兴二年，陈敷文出钱二十万，跨两崖，建楼其上，为井干以便汲，因名陈公楼。石梁则沾公改为之。〉小吴轩，〈在寺东南隅，朱乐圃文称“小吴会”，张氏名“天开图画”。〉千顷云，〈在旧方丈前，宋咸淳八年僧德厚建，取东坡诗“云水丽千顷”语。〉五圣台，〈山绝顶。〉翻经台，〈在生公池东南，相传晋时梵僧于此重译《法华经》。〉罗汉受戒台，〈在翻经台西，相传昔有罗汉于此受戒。〉王珣琴台，〈相传塔基是。〉何胤讲堂，〈在西寺。〉平远堂，〈在法堂后致爽阁旁，今为五贤祠。〉通幽轩，〈在西庵，即尹和靖先生寓舍。〉楞伽室。〈在旧东方丈。〉名迹则有悟石轩，〈即得泉楼，在剑池左。〉大吴轩，〈在五台之右，为楼三楹。〉仰苏楼，〈在天王殿东，相传为东坡楼旧址，明嘉靖间，俱胡缵宗建。〉梅花楼，〈楼下有戒珠堂，僧圆晓建。〉东山庙，〈祀王珣，名短簿祠。〉西山庙，〈在山门西平壤，祀王岷。〉开王庙，〈崇祯间巡抚张国维建。〉尹和靖先生祠，〈祀宋儒尹焞，洛阳人，寓虎丘西庵，膀曰“三畏斋”。嘉定七年，郡守陈芾等度西庵空地建祠。黄今记。后二年，贰卿孟猷改建于上方通幽轩之南。端平二年，秘书丞曹豳易祠为书院。刘宰记。元初为寺僧所据，延佑元年移建长洲县治东乌鹊桥北，后废。明初仍于西庵故址建和靖读书台，嘉靖三年郡守胡缵宗复于台右建祠，今废。〉陈朝散祠，〈祀宋知州陈省华。〉叶少列祠，〈祀宋知州叶参，祠在千顷云之东，嘉靖初胡缵宗重建。〉姚秘阁祠，〈祀宋郡守姚宪。已上三祠，乾道五年郡人立，教授陈伯震记，今皆废。〉魏建议祠，〈祀宋知州魏庠。〉王翰林祠，〈祀宋长洲令王禹偁。〉康都官祠，〈祀宋知州事康公孝基。〉蒋学士祠，〈祀宋知州事蒋公堂。〉开平忠武王祠，〈吴元年常开平奉命讨士诚，驻虎丘，寺得免兵燹，因为立祠，今废。〉周文襄公祠，〈公抚吴十九年，奏减粮额七十馀万石。〉五贤祠，〈万历二十六年，长洲令江盈科即平远堂新建，祀韦公应物、白公居易，刘公禹锡、王公禹偁、苏公轼。盈科有记，勒石。〉三贤祠，〈在西岭，祀宋范公仲淹、胡公瑗、尹公焞。嘉靖间吴公一鹏建，湛公若水记。〉申文定公祠，〈时行。〉郡厉坛，〈在三门内左偏。〉澹台灭明墓，〈相传张士诚筑城，虎丘土中得石刻，曰“澹台灭明之墓”。〉真娘墓，〈在东岭上。《云溪友议》云：吴门女郎真娘死，葬虎丘山。时人比之苏小小，行客题墓甚多。〉幽独君墓，〈有鬼诗。〉东岭草堂，妙喜看经室，杨烈士墓，〈名椿，元末战死。〉鸳鸯冢，〈崇祯末，倪妻杨氏葬夫，凿“鸳鸯”二字于圹石，遂自刭。〉紫柏院，〈达观大师剃度处。〉石观音殿，小武当，〈在山后。〉二程夫子祠，〈康熙间程文彝建。〉四贤抚祠，〈祀夏原吉、周忱、王恕、海瑞。巡抚汤斌建。〉姚〈希孟。〉文〈震孟。〉陈〈仁锡。〉合祠，蔡忠襄公祠，〈懋德。〉徐文靖公祠，〈汧。〉二姜先生祠。〈兄埰，弟垓，莱阳人，侨居吴门。〉
胡梅【仲夏沈璧甫移居虎丘和史弱翁同访韵】
君住壳南已数年，今移虎阜寺门前。红疏未补蔷薇架，绿满初停茉莉船。雨过峰头分四韵，月明石上听三弦。酒墟饼肆皆临水，我欲频来莫惜钱。
林云凤·【壬辰中秋虎丘纪兴二律呈同游诸君】
独上层台绕曲廊，偶然阑入酒人场。笙歌缥缈云千顷，灯火参差月一方。坐向玉壶澄夜气，飘来金粟散天香。此时老子颠狂甚，满引沉酣不计觞。
【又】
海涌名山远近知，每从秋半聚于斯。宁期顾兔圆晖夜，却遇妖蟆薄蚀时。灾异祇应稽鲁史，艰深何敢续卢诗？所嗟身似孤飞鸟，三匝无因借一枝。
张养重·【晚上虎丘逢张鞠存黄兰岩】
醉里看山眼独明，故乡人在半山行。吴姬扶我登楼望，一片空林落叶声。
徐嵩·【虎丘口占】
午后来游渐觉多，回廊古殿又如何？不知为甚喧阗极，定有佳人结伴过。
【又】
最繁华处此山中，花月看来总不同。惟有无人风雨夜，一般萧瑟落梧桐。
【晓发虎丘留别陆履常姚文初华方雷朱望子俞授子陈鹤客诸君】
孤棹凌晨发，风清客路长。碧天开野雾，白露晃朝阳。树拥烟中塔，桥低雨后塘。故人何处隐？回首是金阊。
【八月十四日同周子洁诸君登虎丘遇秦以新尤久之赠公】
笑语喧阅一虎丘，那容隙地可淹留？楼台易掩青山面，木叶难开皎月秋。唱拍终宵无刻断，乡关万里有人游。当阶杂坐因何事？不至更深不肯休。
【访范汝受李瑶芝于虎丘舟次】
晓起寻良友，相逢意始降。松声飘纸局，塔影挂船窗。嘉会江南北，同行壁一双。骚坛贻好句，应得见麾幢。
【十五日同青松尔雨法师舟至虎丘四更而归】
出庵明月旷无边，一棹飘然映碧天。守栅津桥喧戍卒，焚香水阁门婵娟。清秋玩赏中宵后，茂苑繁华此地偏。方外同游原不俗，采菱烹茗有新篇。
【十六日小饮江子肩斋中夜同过虎丘赴戴我繁开文汪子静高其猷之约】
访友谁知又入山，深林红烛映酡颜。君方年少才何俊，我适心休懒欲闲。画舫管弦依水次，高楼灯火出林间。何妨舍棹沿堤步，夜半青鞋带露还。
【戊午仲春三日同邓肯堂赴邵待庵明府虎丘之约迟园次诸君不至】
一棹期君过讲台，临风倚棹更徘徊。空教七里堤边望，不见千人石上来。邓尉山深招白鹤，河阳令好寄红梅。谁知相访偏相失，乞取诗篇当酒杯。
【又】
窈窕云岩寺，来游倚棹频。辘轳空上下，斟酌共逡巡。白日多生事，青山少旧人。无聊同旧尹，遥寄一枝春。
邵怀棠·【丁巳仲春三日约同人为虎丘之会傍晚始遇徐松之邓肯堂于寺诸公不至感赋】
忆昔移舟赴绮筵，如今解组放林泉。人情自是多炎冷，莫怪诸君信杳然。王兆云船从金阊来，船到虎丘歇。金阊诸女儿，来看虎丘月。
史弱翁·【庚辰冬同松之文将掌文虎丘访道开扃公】
步屟寻开士，探幽及小春。琴鸣流水静，花放衲衣新。黄叶千年树，青山半醉人。还家无底事，兰棹且逡巡。
尤瀹·【虎丘竹枝词】
斟酌桥边卖酒浆，编篱插竹野花香。画船箫鼓才停处，跳板撺来上小娘。
【又】
山下花村几十家，春兰秋菊杂群葩。朝来抱瓮真劳苦，分遣妻儿去卖花。
徐开任·【前题】
禅堂尽建达官祠，诸佛西天怨不支。短簿有灵应自悔，当年第宅为谁施？
钱中谐·【春日虎丘】
瑟瑟春寒雨乍晴，聊持蜡屐一山行。消沉剑气空千载，缭绕莺花有万情。玉笛飘来吹折柳，羽觞浮处濯垂缨。明朝不浅篮舆兴，引得天风两腋生。
方象瑛·【吴门遇徐松之】
怀人曾泛剡溪舟，闻说囊诗向虎丘。廿载着书依北寺，频年清梦绕南州。萍踪喜接千人石，豪爽谁夸百尺楼？我欲与君同载酒，吴江枫落正惊秋。
陆来·【同友再集虎丘】
野店临山径，重来醉浊醪。馀花还恋席，远客暂停桡。物候新樱笋，歌声杂楚骚。相看俱白首，垂老兴偏豪。
濮淙·【真娘墓】
芳草离离落照残，真娘墓上晚风寒。廿年翻尽江南曲，无数琵琶月下弹。
董汉策·【丁巳秋寓月驾轩旬日不知臞翁近在虎丘方丈也赋此志怅】
访月来松开，征歌厌罗绮。鹤涧隔天河，人在秋声里。
刘肇基
绝顶高窗俯众山，看云飞去又飞还。我来倚醉双松下，还是云闲是客闲？程瑞令节偏随俗，多从闹处行。翻因秋月好，不遣夜山清。
朱璇·【同典试刘梅庵先生游虎丘】
云影烟光满石峦，可中亭畔树根蟠。登高今喜同刘向，僦庑犹惭比伯鸾。古殿灯明燃豹髓，曲房香暖试龙团。先生雅意如醇酒，那识归途有暮寒？
张大纯
钟声沉夕涧，塔影下斜阳。石背寒花淡，天容野客狂。远山数点碧，森木一楼黄。瀹茗消尘虑，迟回意未忘。
丘同升·【虎丘同徐松之石醉渔两先生步月】
一片云岩石，经秋月倍明。露浓垂叶重，光冷射溪清。寄迹依禅喜，题诗愧老成。冰轮教莫坠，照我半山行。
文昌阁，在海涌峰顶，左傍浮图，前对方丈，魁星像在其右。康熙辛酉，邹孝廉溶〈字宫书。〉重修。
邹溶·【题重建文昌阁】
星躔奎壁照江东，绝𪩘重开古殿雄。石户霓裳时隐现，绛帷香气半溟濛。声飞别院钟初响，影动疏林月正中。独据云岩最高顶，应教呼吸与天通。
小方丈，在海涌禅林右隅，〈初时为山门，后筑断，故其階由上而下。〉俯瞰千人石，可尽一山之券。
徐嵩【八月望夜黄处安陈其年储雪持沈禹甸诸君过访小方丈别后口占一绝寄之】
月斜烟冷树亭亭，俯看灯悬似列星。料得故人山下去，此时仍向管弦听。
释行溧·【中秋夜同松之居士宿小方丈】
月明风静石嶙峋，此地闲看夜最亲。平几为床窗作枕，不须翘首见游人。
悟石轩，以生公说法得名，东为石悟楼、小华胥。〈实释道一。〉
张中发【寒食同皂士松之诸子集虎丘山楼】
久托孤踪傍钓台，重逢茂苑一尊开。横塘桃李怜春尽，拂面风烟并夜催。小阁犹寒官树柳，竹林几度仲舒杯。云旗社鼓喧阗外，更有骚人赋《七哀》。
徐嵩·【陈皇士陈鹤客诸子置酒悟石楼招同李研斋宋蓼天张士至家兰生王双白黄奉倩郑士敬陆履常姚文初陆彦修金孝章陆翼王归玄恭侯记原侯研德陆予敬叶圣野俞无殊舅氏吴方轮九畹家祯起绥祉为远社之集因赋】
酒载云岩下，林花共驻骖。风光随日夜，人物震东南。石悟看如故，亭空醉亦堪。新诗如赋就，春色上云蓝。
【乔简襄移酌小华胥同黄心甫坐月分赋】
故人重见面，眺望喜新秋。碧涧云根出，苍苔石发留。灯光应背月，树影正当楼。却厌清风里，蝉声未肯休。
月驾轩，在石观音殿右，为游人眺赏之地。
徐嵩·【同姚仙期周子洁访吴上柔郡侯于幻隐堂留酌】
山空水石凉，系艇正斜阳。瓜果邀良友，干戈隔故乡。我闻陶令达，人说次公狂。何处来神女，巫云入梦乡？〈时有青楼。〉
【又】
吴公能跌荡，崖石喜跻攀。鹤步随人到，莺啼与客闲。酒中忘六月，窗下对名山。海月林端起，何妨午夜还？
【丁巳八月十三日沈韶九邀同耿郡侯听十番】
乘兴都忘著屐难，红灯绿树坐凭栏。两行箫鼓催何急，雨雪声中烛影寒。
陈公祠，祀明兵部尚书前巡按直隶监察御史陈公瑞。嘉靖十四年，公按吴，久雨，岁大饥，公疏请折漕赈贷，吴人感其德，诣阙留一年，建祠千人石左。
徐嵩【辛酉三月十七日送春喜遇青神馀生生将乐馀不远宁都曾青藜武林徐孝先新安王不庵于陈公祠】
山前偏遇异乡人，白发蒙头裹角巾。纵使莺花常烂熳，可怜不是少年春。
【又】
扰扰游人聚石场，春光暂驻祇斜阳。杨花已苦留无力，况复东风晚更狂。
梅花楼，以文氏画梅于壁得名，楼下有戒珠堂，僧圆晓建。〈顺治间，馀与陈太仆皇士、薛子伟楚两寓于此。丙申秋，云间沈某来吴门，欲定花案，要富人下堡金某同之，致两郡名姝五十二人，选为花场二十八宿，画舫华堂，倾城游宴，无虚日。时虞山钱宗伯、井研李研斋、宣城梅杓司亦在。金寓近院署，箫鼓之声既屡夜相闻，又严五于乱时曾取金饷，乱定金告官寘之狱，其妻竭蹙救之，刎于直指前。故李直指闻之，毙金，因及沈，金与沈相继死。〉
徐嵩【花场即事】
自是云岩色界天，绮罗箫鼓日纷然。骚人竞欲题红药，〈杓司争以朱云为状元。〉冶女私曾寄白莲。似欲酒浇歌舞地，何如粉饰太平年？无端一夜西风起，叶落枝头甚可怜。
【曹顾庵学士为馀出名选据堂诗馀近集拈所刻封面于门重过有感】
曾向山楼一笑看，仙人留下紫霞冠。梅花落尽春风里，玉笛凄凉月影寒。
竹亭，西北有竹，初时最盛，产茶为山中第】，今废。
顾简·【寓竹亭】
不觉樱桃尽，徐看兰蕙抽。僧烦殊苦记，山近每忘游。渐暖或妨出，微阴宜荡舟。桥东红药好，何必主人幽？
徐嵩·【乔简襄寓竹亭招同孝章诸君小集】
雨后独焚香，松风日日凉。闻君携渌酒，迟我到斜阳。鸥鸟宁无侣，鲈鱼自有乡。何当书远达？江水见情长。
雪浪轩，范允临书额，在客堂后，其窗下临剑池。坐对悟石诸轩。
徐嵩·【丁巳秋宿雪浪轩似佛智和上】
海涌峰回处，高窗启上方。秋风孤竹簟，夜月半茆堂。绝壑云根白，悬崖树影长。不须凭坐久，先已得清凉。
【雪浪轩寄孙树百给谏】
浪迹犹无定，茕茕悟石前。人欺头似雪，我愧刀如绵。易借山僧榻，难亲国士筵。凭阑思往事，闻笛更凄然。
【又】
咫尺行窝近，如何若梦思？开扉延上客，裹足咏新诗。酒渍千人石，歌残短薄祠。亦知图再晤，野服恐非宜。
【孙止澜太史宋稚恭过访雪浪轩】
谁作云岩伴？相依祇一藤。高车来柳巷，独客问松陵。壁断烟萝绕，桥空涧水澄。偶然南野步，芳讯藉闲僧。
【又】
台畔石崚峭，回阑晚独凭。名山多气色，古殿少炎蒸。叶落风如雨，云昏月似灯。与谁消寂寞，酬倡忆良朋。
席居中·【雪浪轩中秋闻雷】
海涌峰头几度游，白云明月一般秋。凭栏却怪喧阗极，霹雳惊飞石悟楼。
五贤祠，即平远堂，在大殿之左面北。祀唐刘禹锡、白居易、韦应物、宋王禹偁、苏轼诸先贤。左为等慈阁。〈崇祯时，有欲以故宦杂入为诸贤祠者，陈元素乃题一联云：“朝烟夕霭，诸岚收万象之奇，公等文章具在；雅调玄襟，异代结千秋之契，谁堪俎豆其间？”是议始息。〉
徐嵩【五贤祠】
虎丘秋冷自凄然，山后祠荒草色连。登眺几人传洞壑，碧空终古幻云烟。千村点点人家树，一片青青水畔田。唐宋风流残碣在，萧条谁与拜前贤？
【夜同沈偶僧坐平远阁】
目极皆无碍，更初自悄然。如何人不上？祇觉地差偏。树逗村中火，溪浮陇际烟。最佳今夜月，莫遂忆安眠。
沈雄·【同臞庵夜登平远阁】
梵阁临平远，苍茫夜气生。游人归处静，月到坐来明。隐几何妨睡，凭阑已断行。前山灯火满，那及此幽清？
释济时·【和徐松之先生夜登平远阁之作】
谁肯过山后，萧然此共游？笙歌喧片石，烟霭静层楼。独得浮图月，平分半岭秋。知君诗思别，极目旷神州。
隆祖塔院，师名绍隆，依圆悟勤二十年，彻尽法奥，住虎丘，道大著；宋绍兴六年五月八日迁化，年六十，腊四十五度：弟子复如等六十人建塔于山之阳，司农少卿徐林铭其塔，为今天下临济宗之祖。
徐嵩·【乙卯中秋夜同偶僧过隆祖塔院偕圣宣坐月】
祖塔安然在，宗传未有涯。秋光流翠岫，月彩晕丹霞。我至惟三拜，君居本一家。更深还啜茗，不似石场哗。
沈雄·【同徐臞庵宿隆祖塔院】
海涌峰头夜，同君过上方。纸窗唯漏月，石殿共披香。祇羡秋林静，无嫌草径荒。更阑馀兴在，相对话绳床。
释济时·【徐松之沈偶僧两先生过隆祖塔院】
结侣来秋寺，更深露气凉。桂香飘曲径，松影接回廓。对月情无倦，看山境亦忘。庞公今再见，况复是同乡。
殳丹生·【臞庵度中秋于隆祖塔院赋赠兼寄圣宣禅师】
闻师主塔院，近在虎丘山。明月来方去，白云往复还。笙歌石上起，香霭定中闲。昨夜徐居士，同之一叩关。
虎丘方丈，明末住恐则有道开扃法师。顺治初则有天鼓震禅师，至继起储禅师门庭广大，岫云玮禅师位序清真，佛智孝禅师经营劳苦矣。〈庚申二月，以修塔愿往都门，罹疾，粮艘奉师还吴，七月十七日逝于天津桃花口。示疾时，以所付信命授门人圣宣继席。〉康熙辛酉春，圣宣时禅师继席。
徐嵩·【虎丘方丈赠岫云禅师】
养道西华二十春，来海涌法堂新。已看宝剑初离匣，谁识莲华不染尘？隆祖院中僧似虎，生公台畔石如人。相逢唱出还乡曲，明月梅花照水滨。
【方丈岫云禅师讯及戴耘野诗以寄之】
五年不见近何如？剩得闲身好著书。崔浩伤时罹鼎镬，管宁适志逐樵渔。频从老衲钳锤后，已授村童句读初。安得优游家累了？与君同向秀峰居。
仰苏楼，在天王殿东，相传为东坡楼旧址，明嘉靖间郡守胡缵宗建。
徐嵩·【丁巳夏杪同馀生生刘雪舫姜勉中学在饮乔孚五寓楼】
久别论交地，俄逢说法台。看山同胜友，题壁见高才。鸡黍屠方断，茶瓜客共陪。嘱君无过费，此后倘频来。
乔寅·【山楼晤松之先生赋此留别】
忆昔与君遇，乃在苕溪阳。别来十四载，颠毛各已苍。相逢不相识，念旧增慨慷。贻我一篇诗，触目俱琳琅。胸罗九州胜，囊无千金装。山楼坐秋曙，庭树闻清商。我方倦行迈，耿耿思故乡。风帆旦暮发，江路东南长。
东塔院，在关帝庙东。〈闽人黄处安曾寓于此，时名媛柳伴月来为西邻，欲以所绣诗画行大书特书于寺门，以招徕贵客，柳枝词所由起也。〉
徐嵩【九月十日同袁重其宿黄处安东塔院寓楼处安出柳伴月箑上诗画见示索和】
一箑传看已足珍，仙才何处谪斯人？平原此日尤难遇，大士当年定有因。〈柳绣大士。〉是水是山云外想，非花非雾月中身。黄公首倡芳词赠，柳色仍娇雨后春。
黄晋良·【酬臞庵八月望夜小方丈见寄】
满身明月露边亭，夜夜灯光乱客星。何处可容行蹩躠？楼头歌吹不堪听。
章美·【同张天如受先刘公旦华方雷张玉贤李仲木叶圣野集东塔院和周仲驭诗】
休论叱石便成羊，醉且无归月半塘。不见乌飞皆是黑，偶然鸦起亦争黄。烟云岂谓陈无榻？姓氏犹憎郑有乡。倚剑高歌山更寂，一尊遥与古相望。
清和书院，在二山门外左偏，康熙六年为郡侯吴道煌建。
徐嵩·【过清和书院赠吴园次郡侯】
风前帐卷扬轻罗，雨后窗开对绿波。最是重阳前二日，晚晴天气似清和。
【又】
丰南本是列仙班，七里三桥日往还。纸落云烟吴地少，时人莫比虎丘山。
桐雨楼。
释广育·【中秋后一夕宿虎丘桐雨楼对月】
楼上月已高，楼下月初出。上楼复下楼，月情信非一。
【又】
高月上楼来，笙歌石边去。同此一山中，喧寂不同致。
五人之墓，为颜佩韦、马杰、杨念如、沈扬、周文元。天启六年四月，魏珰忠贤矫诏逮周公顺昌，缇骑暴横，吴民佩韦等愤憾不平；万众拥入，乘开读诏书，奋臂狂呼，毙一缇卒，馀卒升屋走，或匿斗拱间；而缇骑逮黄公尊素者道胥江，榜笞驿官，众怒，复焚其舟。当事捕佩韦等五人，斩之，吴人为旅葬虎丘山塘，大书墓碑，曰“五人之墓”。太仓张庶常溥撰文。
李继白·【五人墓】
昔闻五人名，今过五人墓。五人墓上草青青，松桧凌寒鸦满树。我来凝望一停舟，断碣争光石火流。当时逆珰恶煽主，忠良一一遭屠刘。罗钳吉网群相济，驰马飞来尽矫制。臣节甘心诏狱行，居人掩袂皆流涕。正气激烈势难撄，电迅雷轰天地崩。亿兆同心奋一击，缇骑手格如鹯鹰。五人登先为一死，黄昏磷火青山里。君不见田横门客未知名，留取五人光汗史。
李之春·【山塘吊五人墓兼怀周忠介公】
乱贼儿孙拥，安危呼吸争。五人能就死，众正始俱生。矫逆原非诏，拳凶不为名。帧筷今尚在，时映夕霞明。
黄承圣
山塘西去白公堤，芳草才生蹴马蹄。寒食踏青归去晚，傍人新月映清溪。
刘剩庵先生墓。
陆泓·【河北刘剩庵先生客葬半塘】
太息我生本有涯，纵令归去亦无家。此间有甚死不得？犹恨多看十度花。
【又】
曾云归去总天涯，三尺江南万古家。若个年年吊寒食，半觚荒酒滴桃花。”
泛月楼，在云绵草堂之后，登眺最宜玩月，东望石湖，舟帆隐跃于帘槛之间。句曲张菊人进士因榜曰“泛月”。
汪琬·【张子成九侍其尊角丽翁先生与其伯兄文一中翰共营先垄于吴山之麓前临石湖后瞩灵岩其他如楞伽茶磨宝华诸境无不映带左右此吾吴最胜处也丙舍中构楼曰泛月极为幽丽溪山满目尤擅登眺之美诸君子各有赋咏成九属予续貂其后予闻法不孤起佳境乃生维诗亦然今者凭虚想像落笔万不能佳明春小健当约成九以一叶舟往游成九其为予烹茗烧笋市村醪煮溪鳞以待俾予得信宿啸歌于楼上庶或稍出杰句以慰成九之意乎】
吴蟹初肥楚橘酸，深山风味接湖干。绿芜黄柳丹枫岸，最好凭阑入画看。
【又】
湖光渺渺浸长空，折苇枯荷宿旅鸿。月影荡摇如玉塔，此间景物冠吴中。
【又】
山缭颓垣水绕门，朦朦初月照黄昏。松风不起行人绝，惟有钟声度范村。
【又】
长湖倒蘸塔崚曾，㶉𫛶落复升。昨夜雨过新涨阔，家家整备打鱼罾。
【又】
樵歌隐隐下青苍，又听渔榔绕夕阳。一段芙蕖明似锦，花间飞出两鸳鸯。
【又】
烟霭苍茫远似无，松风萝月影扶疏。如何倩得关荆墨？写个秋风耸秀图。尤侗远望吴山倚石湖，高楼良夜月明多。问君泛月从何处？宝带桥头唱棹歌。
【又】
岂好楼居愿学仙，红箫陇下白牛眠。外人到此应迷路，百尺楞伽起暮烟。缪彤先茔在岭西，此地岁时过。左右环诸峰，前村吐湖波。山松盘曲径，石楠荫崇阿。张氏有丙舍，层楼倚嵯峨。绕廊罗竹石，结亭覆烟萝。幽赏未云已，笋舆将逶迤。韩葱郁山光里，庭除俎豆馨。玲珑开户牖，光霁见仪型。每觉天风爽，偏教尘梦醒。宵分闻洛诵，更喜有传经。
孟亮揆
长空皎皎秋月明，碧波浩浩秋水清。涵虚弄影渺无际，恍疑银汉从天倾。临流何人建高阁？檐叠画拱飞雕甍。摄衣欲登屡回首，但觉一身飘飘如羽轻。月光水色不可辨，全景历历当窗横。有时轻烟夜初散，倚阑望去如掌平。流丸跃跃漾波底，八方上下齐星莹。有时因风鼓巨浪，潜龙怒舞灵鼍惊。琉璃万顷兢排阖，脚下似听隐隐轰雷鸣。先生高怀扩如许，更无尘襟俗虑纷相撄。仰天一啸星可摘，直驾瑶岛凌蓬瀛。风清露白夜亭午，应有仙人吹玉笙。相将剧饮诗已成，为君高歌泛月行。
张芳
吴地多山水，结念在夙昔。偶作石湖游，曲折穷阡陌。冈回皆墓田，烟甲开荠麦。延缘到丙舍，披襟更岸帻。相对话贻谋，肃然想先泽。斋厨虽落成，旷览尚嫌窄。行将营楼居，凭眺湖天碧。为我再三叹，抚掌兴转剧。岁月不少留，良晤岂终隔？会应践后缘，联榻共晨夕。
宋实颖·【寄题吴山泛月楼】
山壑松风被管弦，书堂翰墨是神仙。石榴花发红如火，少长追陪月影圆。
孙岳颁
旧挹元龙概，今瞻百尺楼。心耽山水趣，觞咏尽名流。
褚篆
溪山深处接横塘，中有泷阡擅一方。文穆石湖分赐地，诚斋春雨记祠堂。平添桂阁书幔，静倚松寮佛火藏。引客祇凭虫鸟语，任教踏叶过斜廊。
陈匡国
山蔼凝空翠，凭虚月一楼。波光云槛动，烟景石湖秋。胜概成新构，良期集素俦。我来同二阮，登眺啸歌酬。
张秩
湖山擅佳气，凭眺上层楼。水涨遥天接，林疏落照收。钟声出古寺，帆影辨归舟。明发怀深感，非关爱胜游。
顾汧
月驾宵升映碧流，赏心应上最高楼。无边灌莽千村绕，不尽烟岚一望收。天籁幽扬成梵呗，湖光浩淼隔林楸。墓田环舍西成候，指日尝新荐绿萏。
汪树声
世俗爱田园，甲乙罗第宅。达人念丘陇，遐契在泉石。
首茸永言斋，庐寝渐次斥。辟地复为楼，泛月颜其额。俯仰遂高怀，深夜生虚白。明发不能寐，思以绵先泽。前荣既宏敞，山水接枕席。门设未用关，往往来佳客。余将从之游，呼童蜡两屐。
文搂
突兀高楼峙碧空，阑边静倚思何穷。清风直挟秋声至，匹练长浮宿雾中。泉漾玉沙回曲涧，泥融芝草荫长松。岁时瞻眺乘湖舫，泛月应将爱日同。
张一清
笔山廊下昼阴阴，翠竹萧疏映玉岑。林际浮图供远眺，壁间诗句动清吟。短垣石络烟萝碧，曲槛帘低云树深。饶有北窗陶令意，休教烦暑漫相侵。
张顾旆
石湖无风水不波，湖上之山碧嵯峨。空灵荡漾争献巧，清宵得月新凉多。山楼瞰湖揽其胜，会心欲说难揣摩。方壶员娇互隐现，龙堂贝阙相腾那。虹气萦回出沧海，珠光的历悬藤萝。呼吸荆�通帝座，俯仰直恐倾天河。此景可想不可即，尘世逼侧诚么么。可知汉家博望非凿空，碧落有路逢星娥。乘槎泛月总奇绝，后人不信视此歌。
洪图光·【文一中翰招游吴山丙舍】
望重西清著作郎，春山携袖带炉香。庾楼明月何须羡？斗酒高歌云树苍。曾灿湖光山色景兼收，胜地偏宜结小楼。渔唱远汀灯隐约，客吟高榄叶飕飗。一轮碧镜江天晓，六曲红阑磵户秋。张祜楼居饶石笋，伫看新构续佳游。彭宁求㔉云开杰构，东望兴偏浓。雨过松杉净，烟含榆柳重。湖流通学海，塔影峙文峰。世德知绵远，兰孙早亢宗。
吴之振·【次鹿床韵】
繁华盛吴会，征逐念畴昔。咿哑柔橹声，经过越阡陌。弹指胜事空，春风吹燕麦。冠盖没短蒿，舆皂岸高帻。张公老眼明，种德如浚泽。嗤彼障簏儿，一钱胸次窄。筑楼丙舍傍，夕阳秋水碧。周遭轩榭萦，缔构意转剧。崎黄叶老，披襟幸未隔。何时一樽酒，笑言永朝夕。
曹基
晴楼倚空碧，条然面平野。屋后山作屏，檐前云覆瓦。远远见村落，桃柳互高下。此中诚大佳，谁是问津者？
金侃
岭是褒忠旧，村因文穆传。岚光凝北户，波影照东偏。俯仰怀先泽，风流继昔贤。湖山最佳处，况乃月初圆。
俞玚
湖山揽胜耸高秋，松桧成行月满楼。槛外诸峰凝叠翠，帘前万顷漾平流。春秋霜露关心切，朝暮烟霞放眼收。多少郁葱佳气在，不妨遥拟凤麟洲。
志喜亭，在泛月楼西北。
陆世恒·【丽敷先生筑亭于泛月楼旁适于匝月间举令孙一曾孙二充闾之喜有足志者因以名其亭云】
范家村畔越城西，亭子新成古树齐。匝月屡逢汤饼会，高冈欣占凤凰栖。充闾佳气承先泽，倚槛微吟续旧题。屈指吴山兹选胜，每期名辈共招携。高芳北岫墙阴接，浑如列翠屏。岭横全郁郁，松小最青青。樵径人遥辨，晴空云暂停。偶依亭畔立，凝望意殊醒。
袁宗衡
云根小筑傍牛眠，环列诸峰曲槛前。人在翠微高处坐，鹤依碧落静中还。早梅晴日明虚牖，丛桂香风播远天。伫看鹏抟还接翅，充闾志喜岂徒然？
俞皇
清和才浚�麒麟，况复亭成喜气新。昔厕长筵汤饼会，今游高榭艳阳春。檐头叠翠山为枕，坡面飞红花作茵。娱老风光无限好，满庭兰蕙绕灵椿。
太湖，东西二百里，南北一百二十里，周五百里，广三万六千顷。〈中有山七十二。〉襟带苏、湖、常三州。东南诸水皆归焉，其最大有二：一自宁国、建康等处入溧阳，迤逦至长塘湖，并润州金坛、延陵、丹阳诸水，会于宜兴以入；〈今宁国、建康之水不由此矣。〉一自宣歙天目诸山，下杭之临安、馀杭，湖之安吉、武康、长兴以入；而皆由吴淞江分流以入海。〈过吴江分为二：一自吴淞江二百六十馀里入海；一自急水港五十里下淀山湖，由港浦入海。〉一名震泽，〈《书》所谓“震泽底定”是也。〉一名具区，〈《周礼·职方》：“扬州之薮曰具区”《山海经：“浮玉之山，北望具区。”是也。〉一名笠泽，〈《左传》：越伐吴，吴子御之笠泽。”是也。〉一名五湖。〈范蠡乘舟出五湖口，太史公登姑苏望五湖，是也。五湖者，张勃《吴录》云：周行五百里，故名。虞仲翔云：太湖东通长洲松江，南通乌程霅溪，西通义兴荆溪，北通晋陵滆湖，东通嘉兴韭溪，水凡五道，故谓之五湖。陆鲁望云：太湖上禀咸池五车之气，故一水五名。〉然今湖中亦自有五，名曰菱湖、游湖、莫湖、贡湖、胥湖。莫厘之东，周三十馀里，吴王于此种菱，故名菱湖。〈西口阔二里，口之南则莫厘山，北则徐侯山，西与莫湖连，东南九里，南北五里，三面沙岸连接，上有人居。今吴县无三十一都，父老相传沦于水中，岂此地耶？旧传湖中有青白龟子板，往往见则风浪作。〉莫厘之西北，周五六十里，曰莫湖。与胥湖相连，〈当在莫厘山西北，傍莫厘，因名。〉长山之西北，连无锡老岸，周一百九十里，曰贡湖。〈西口阔四五里，东南长山，山南即山阳村，夏禹治水曾驻此，故名。〉胥山之西南，周五六十里，曰胥湖。〈与莫湖连。胥山绕胥湖东岸，西临胥湖有古子胥胥王庙；或云吴王杀子胥，盛以鸱夷投诸江，吴人为立祠于江上，号曰胥山；又云子胥于此得鳣设诸以见吴王，后隐胥山，故名。然嘉兴东南亦有胥山。〉
长山之东，周五六十里，曰游湖。〈西口阔二里，东南岸树里，西北岸长山，吴王曾于此游玩，故名。《独异志》云：禹治水至游湖，风涛甚，有二花虬龙负舟而过，左右恐惧，禹安然。按《周礼·职方》：“扬州，其薮具区，其浸五湖。”则五湖当别有所在，然《国语》《史记》皆指此，岂古人所谓五湖，亦自有二耶？《吴地记》云：五湖即太湖东岸五湾。盖古时应别，今渺然为一矣。〉五湖之外，又有三小湖。扶椒山东曰梅梁湖。〈吴时进梅梁，至此舟沉失梁。后每至春首，则水面生花。今洞庭有梅梁里。〉杜圻之西，鱼查之东，曰金鼎湖。〈昔吴王泛舟五湖，金鼎沉此，命渔人簇三舟连网漉之不得，因名。又云震泽有金鼎湖，天将雨则黑浮水面。〉林屋之东曰东皋里湖。吴越王岁于此投金简，以祭洞观。
施盘·【题太湖】
木乔山秀草惟夭，西距姑苏百里遥。水泛具区留禹绩，地连南越见胥潮。霜林橘熟黄金颗，石洞人吹碧玉箫。叠辙层崖堪历览，白云飞处是夫椒。
周大章·【东南大水歌】
洞庭平泻石浮鲸，古岸沙崩破屋多。试问老农庚午事，今年尤道漫成河。〈时嘉靖辛酉。〉竞传龙起激洪流，倒卷河山雨未休。独树荒村人影散，渔舠随浪浴咀洲。
朱彝尊·【十三日夜泛月太湖】
为爱清秋月，中流独扣舷。艰难群盗路，寂寞五湖船。白发从今夜，青山忆往年。酒阑愁不寐，相顾意茫然。
释大灯·【送延年渡湖归兼寄臞翁】
看罢梅花渡五湖，香风吹送入姑苏。君家大阮如相忆，好至空山听鹧鸪。
徐嵩·【闰八月十五日晓发太湖观日出】
具区临晓发，旭日吐湖东。万顷霞铺紫，千层塔倒红。蕳村横影里，渔艇泛光中。因忆山亭坐，将无串月同。
张大纯·【太湖】
三州渺若接银河，吴郡东分万顷多。尽瘁伍胥涛尚怒，知几范蠡棹曾过。雨迷渔父凭青笠，风动阳侯卷白波。独喜晴和来往便，布帆安隐傍人歌。
西洞庭，周八十馀里。汉王玮玄、韩崇、刘根，梁杨超远，叶道昌，唐周隐遥、唐若山，皆于此学道。其峰缥缈最高。〈有鹰头石，然有草无木，多土少石。〉缥缈之南、其左偏坡陀为竹坞岭，东为上方山。〈坞有鹿饮泉。〉又东罗汉山，毛公坛在其阴。〈有毛公泉。〉罗汉南鸡笼山，一博山。竹坞南为飞仙山，稍西为秦家山。自秦家岭折而南逾抛壶岭，为下方山，稍东为洞山，林屋洞在焉，直金庭玉柱，为天帝坛山。其南为大萧、小萧二山。却洞山西走，长而狭者为梭山，明月湾在焉；一峰斗入湖为石公山，可盘湾在焉。其右诸峰，高者为白茆山，次为缫车山，为黄家山，稍西陆坞山，逾支头峰，为野坞山、木辟山；又逾弹子岭，为植头山。自汤坎岭稍折而南，为冯家山。又南为圻村山，中有石屋。稍东为笼头山。梭山、笼头之间是为消夏湾。缥缈之东，山势分为二。其一逦迤而北为马石，为鸿鹤山；与鼋山相直为凤凰山。又逦迤而北为七贤山，为陆村山；稍东为天王山，为桃花坞山；逾望崦岭为淀紫山，是为崦边。逾攒云岭为父子山，又逾公子岭为绿石山，为金铎山。金铎之北，为苦竹山、渡渚山。〈旧传吴王伐越常于此渡车也。〉缥缈之西，其高者为华山，逾夏家岭为用头山，又逾王家岭为雷头山，为龟背山、龙舌山，角渚在焉。与王家相直，为大步山、小窘山，大步之旁为张公岭，小窘之旁为寿山。缥缈之北，其高者曰涵峰。涵峰之东为东湖山，西为西小湖山。又西为水月坞，〈有无碍泉。〉水月寺在焉。东湖之东为十里山，逾新安、〈新安保之西有龙舌石。〉墩头二岭为金峰。又逾沙子岭，为堂里山，为瞳里山，为蛇头山、查山。与砂子岭相直，为湖漫岭。
王鹏·【过西洞庭】
玄洲不复见，缥缈即芙蓉。玉洞连三岛，金庭第一峰。芝香云气暖，竹色露华浓。我亦寻真者，行探虎豹踪。
徐嵩·【送丙文侄同醉沤轩主人董帷儒游西洞庭】
湖山西更好，羡尔得同游。白社人俱在，青囊地可求。橘香荒寺晚，雁影片帆秋。为报参玄侣，神仙一醉沤。
【将辞西洞庭留别山中沈文长蔡文若同岑禅师】
日日寻名胜，湖山梦俨然。灵奇多洞壑，恍忽遇神仙。鸡犬烟霞地，人家橘柚天。幽栖虽有意，未识在何年。
【又】
精舍随游憩，登临每日斜。鸟常衔树果，犬不吠僧家。好友诚难得，浮生自有涯。明春重过此，相与探梅花。
张大纯·【西洞庭】
隐居吴地胜，山介震湖中。缥缈天非远，神仙路可通。看花连鸟道，避暑傍龙宫。欲识灵墟幻，毛公与石公。
洞山，有林屋洞，面西。王文恪公题“第九洞天”、赵凡夫山人题“左神虚幽之天”于石。入洞如石屋，近口干，或可坐。稍进便如泥淖，以洞外地高于内，水积然也。如更前，便须俯身帖地而入。昔先外祖吴敏庵公尝言：徐武功有贞曾游林屋，偕有胆勇者数十人，备喂粮，继膏烛，奋身而入；并携石工自随，过有不可入处，使凿“隔凡”二字。但顶闻风浪之声，似穿湖底，蝙蝠扑面，石乳沾身，其中奇窅茫不能悉。名雨洞，俗称龙洞。丙洞，〈循麓而南，山根一穴甚小，然好事者指为“林屋三门”，但其上其旁石壁陡削。王文恪题曰“伟观”。〉旸谷洞。〈面东，下瞰如深弄。〉磨崖刻无碍居士《道隐园记》。〈居士，宋尚书李弥大也，退老于此。〉其石尤胜者为曲岩。〈范文穆记其来游月日，想见为昔贤赏心处。〉玩花台，马舍人筑，分列可坐。伏象岩，〈二石绝似大象，万历间张元举题。〉无阂庵。〈赵凡夫书，万历间里人吴氏建。按《灵宝谣》有云：吴王阖闾出游包山，见一人自言姓山名隐居，阖间扣之，乃入洞庭取素书一卷呈阖闾。其文不可识，令人赍之问之孔子。孔子曰：“丘闻童谣云：吴王出游观震湖，龙威丈人山隐居，北上包山入灵墟，乃入洞庭窃禹书，天地大文不可舒，此文长传百六初，若强取况丧国庐。”〉
皮日休【入林屋洞】
斋心已三日，筋骨如烟轻。腰下佩金兽，手中持火铃。幽塘四百里，中有日月精。连亘三十六，各各为玉京。自非心至诚，必被神物烹。顾馀慕大道，不能惜微生。遂招放旷侣，同作幽忧行。其门才函丈，初若盘薄硎。洞气黑夫穴，苔发红拳鬃。试足值坑陷，低头避峥嵘。攀缘不知倦，怪异焉敢惊？匍匐一百步，稍稍策可横。忽然白蝙蝠，来扑松炬明。人语散澒洞，石响高玲玎。脚底龙蛇气，头上波浪声。有时若服匿，僵仄如见绷。俄尔造平淡，豁然逢光晶。金堂似铸出，玉座如琢成。前有方丈沼，凝碧融人情。云浆湛不动，霜露涵而馨。漱之恐减算，酌之必延龄。愁为三官责，不敢携一𪼿。昔云夏后氏，于此藏真经。刻之以紫琳，秘之以丹琼。期之以万祀，守之以百灵。焉得被丈人，窃之不加刑？石匮一以出，在押俄不扃。禹书既云得，吴国由是倾。藓缝才半尺，中有怪物腥。欲去既叹唶，将回又伶俜。却遵旧时道，半日出杳冥。屦泥惹石髓，衣湿沾云英。玄录乏仙骨，青文无绛名。虽然入阴宫，不得朝上清。对彼神仙窟，自厌浊俗形。却憎造物者，遗我骑文星。
朱用纯·【洞山】
传闻林屋中，其事多不经。古今足迹到，玉柱与金庭。我亦无所取，披云上翠屏。不知自何代，忽然来六丁。顽矿乱斧㔉，片片堆空青。舞伏非一势，龙象各殊形。玲珑复突兀，巧匠袖手停。或言怀襄时，漱击成晶荧。或言女娲遗，奇质故亭亭。二者皆荒诞，天风忽寥冷。山本号龙洞，龙去已沉冥。直疑鳞甲蜕，错落几千龄。至今满绿苔，风雨闻龙腥。
秦松龄·【和存古叔林屋洞韵】
笑馀潦倒对寒花，敢说吟成手八叉。相与同游林屋洞，有时误入野人家。泥函金简传神禹，石变龙文托女娲。七十二峰凭指顾，篮舆不觉夕阳斜。释智暹扶杖登林屋，相携兴不孤。云生苔老石，树隐碧澄湖。古洞藏蝌蚪，危崖展画图。山光留落照，欲去尚踟躇。
石公山，〈在明月湾之西，与三山对。〉山有石公庵，〈石壁甚高峭。〉归云洞，〈面西，严太守刳辟而榜之。〉寂光洞，〈面南，在庵之东北。〉云梯，〈面东南。严天池太守题。〉联云嶂，〈面东，石壁如帷嶂。王少傅题。〉一线天，〈又名“风弄”，面东，石南北坼，自麓达顶。〉石公石婆，〈山下大石坡甚广，傍水有大石二，俗称石公石婆。〉落照台，〈在庵之上，每年九月十三日，日落时晴明，看日月对照。〉石梁蟠龙。〈在山下，水涸则见。〉
吴伟业【石公山】
真宰㔉云根，奇物思所置。养之以天池，盆盎插灵异。初为仙家囷，百仞千仓闭。釜鬲炊云中，杵臼鸣天际。忽而遇严城，猿猱不能缒。远窥楼橹坚，逼视戈矛利。一关当其中，飞鸟为之避。仰睇微有光，投足疑无地。循级登层巅，天风豁苍翠。疲喘千犀牛，落落谁能制？伛偻一老人，独立俯其背。既若拱而揖，又疑隐而睡。此乃为石公，三问不吾对。
秦嘉铨·【清和八日松之先生过访石公山房用扇头淮浦杜湘草赠诗原韵】
怀人时在望，紫气自江城。访友初逢雨，登山不待晴。诗篇千载重，杖履一沤轻。知己诗贻赠，临岐共此情。
【又】
桃华水未涨芳塘，觅得芒鞋代野航。招隐漫怀绮里季，采山谁识杜兰香？广陵涛满听鸾佩，淮浦风清泛羽觞。〈时先生归自淮上，入山采诗。〉何似石公岩壑好？曲房窈窕更回廊。
徐嵩·【己巳闰四月初八日曳屐游石公庵遇雨不得穷石梁蟠龙洞之胜怅然而作】
我欲穷幽胜，其如雨载途。层层林下石，渺渺阁边湖。落照台空在，归云洞不孤。然犀疑有忌，留此听樵夫。
消夏湾，〈又名消暑湾。〉深入八九里，三面峰环，一门水汇，仅三里耳。中多菱芡蒹葭，烟云鱼鸟，别具幽致。相传为吴王避暑处。
史弱翁·【消夏湾】
洞庭真人居，翠岫多清风。吴王使气，避暑此离宫。崖断缘水入，乘流玩无穷。朝暮一轩楹，开折千光容。追凉竞歌舞，日厌山云中。别来几年岁？哀叹闻丝桐。君拥如花人，谁道女兴戎。梧宫忽已秋，玉簟伤飞空。
张大纯·【前题】
僻境真天造，非徒白浪浮。一湾湖作沼，六月暑如秋。红粉凭莲榭，笙歌荡桂舟。至今虽寂寞，犹想昔风流。
包山禅寺，梁大同二年建，天监中再葺。初名福愿寺，唐上元九年改今名，高宗赐名显庆寺。宋靖康中慈受深禅师居此，赐额包山禅院。〈王铚有记。〉明永乐间有呆庵禅师，结茅重建，又改包山寺。今康熙七年山晓皙禅师憩锡，丙寅法嗣柯庵慈禅师继之，同无跃镕公建大悲阁。〈唐皮陆俱有诗。〉
史弱翁【客中怀包山】
半世文章命，如今真白头。西风吹旧国，芳树感新秋。萧索成何事，栖迟独自游。包山好橘柚，归去卜淹留。
【太湖秋望寄包山隐君】
洞庭霜落水横秋，处士家居山上头。茅屋在烟寒橘柚，白云添树湿松楸。钓竿未老寻丹灶，鸿雁先归宴玉丘。贪羡一枝栖斥鷃，何如避世出离忧？释通明北风朔朔杖枯藤，去作包山寺裹僧。不是无心住人世，爱他中散夜炊灯。
徐嵩·【同秦介眉观卧龙松】
白石磷磷水正枯，终年横枕涧桥孤。不知炎夏风雷夜，可得为霖一醒无？
释元慈·【己巳夏臞庵先生过访奉赠】
高士寻幽到草堂，臞相对影苍苍。片言未叙悲先哲，一志将收访夕阳。拭尽繁华天地旷，摘来名迹古今扬。伫看林壑重标胜，莫是灵威意不忘。
福源寺，在攒云岭南。梁大同二年，吴县令黄祯舍山园建，僧普国开山，隋废；唐贞观中再建；宋绍兴间毁，嘉定间重建；庆元初僧志宁修葺，并置寺田；〈黄公振有记。〉明永乐间再修，万历间殿圮，四十六年僧性天重建。文震孟有记。殿前有罗汉松，最古。后有一阁，推窗望之，三面峰回，足以延伫。
吴伟业【福源寺】
千尺攒云岭，金银佛寺开。鹿仙吹笛过，龙女换珠来。泉绕谭经苑，松依说法台。萧梁留古树，风雨不凡材。
徐嵩·【同介石禅师雨宿福源寺示仁充觉素上人】
直人攒云岭，濛濛暮雨天。辉煌谁建立，信宿自因缘。古树千年老，〈有罗汉松，梁朝所植。〉高僧一榻眠。晓来闻梵呗，处处引流泉。
【己巳闰四月过之时天旱寺前寺后俱有一池依然凝碧山僧谓祇可灌濯又寺后有小石潭洁而可饮时时汲荆髢占一绝】
寺前寺后水如蓝，尤逊澄鲜小石潭。不道我来逢汲尽，祇将一掬试馀甘。
张大纯·【和】
福源名寺为泉甘，况复涓涓此一潭。纵使担泉都汲尽，两池犹剩色如蓝。
上方教寺，唐会昌六年僧道彻建，名孤园寺。宋嘉泰间僧无证新之，始改今额。明正德间，寺僧因逋粮渐散，殿门并圮。嘉靖二十九年知县宋仪望勘捐荒粮，寺僧复来。三十八年，僧惠雨募建。〈惠感宋公请粮之恩，特远恳撰碑记并赠。惠四绝时，宋公已为大理丞矣。〉
徐阶【次中丞阳山宋公赠惠上人诗】
使节当年驻上方，到今草树有辉光。重兴一语浑成谶，好刻穹碑镇此堂。
【又】
百里山原一鹤随，堂阴曾勒检田碑。如今更喜车出，采得春陵漫叟词。
邓旭·【戊午秋宿上方寺时衲孙白行导馀游十八寺之胜】
踏尽方州胜，具区谁比肩？无山不抱水，有树悉参天。寺寺苍峦合，村村碧嶂连。纵观缥缈外，三岛漾云烟。
华山寺，在龙头山西，即观音院。宋元嘉二年，会稽内史张裕〈常供侍罗汉，池生千叶白莲花。〉奏建于胥湖之北。隋大业三年废。唐开成四年重立，寺僧契元移置今处，里人徐世业舍山，咸通间赐额。〈宋崇宁间塑观音像。〉靖康间建圆通殴。〈僧怀深有记。〉
秦嘉铨·【华山夜集分得山字同陆二云蔡元修及定水檀林二上人】
高林霜老枫树删，归云寂寞栖南山。空岩籁息一叶落，深寒僧定孤灯闲。视听人静见幽独，梦寤通古遗颠顽。松声子夜起秋雨，翏激和惊柴关。
周公贽·【华山寺】
佳水佳山兴不赊，招提重到感年华。空怀十里松为巷，常踏孤峰寺当家。石上藓书留姓氏，崖前藻思动云霞。〈王文恪公同文衡山、蔡九逵、唐子畏诸公同游，有诗勒石。〉我无述作追先哲，祇听流莺数落花。
天王禅寺，在马税城之桃花坞。唐大中元年凿井得天王像，宣宗赐额为天王院。宋宣和间改今额，绍兴初更为十方禅院。
高启
深寺隐桃花，幽幽在山阻。诸天藤萝外，昏黑路防虎。闻说春时游，辛夷花可数。
沈虬·【西山宿天王寺】
约僧同泛范家船，半日湖行即洞天。鸡犬白云仙世界，桑麻黄犊隐因缘。绮园作辅埋名姓，沮溺为农诮圣贤。休怪老夫犹好事，芒鞋箬笠不时穿。
小西湖天台教寺，即观音教院。在缥缈峰北二里，山上有一小湖。梁大同间达法师建，〈唐乾符间，有沉香观音像浮湖而来，西小湖迎得之。〉宋末毁。元泰定间，昌法师创观音殿。明永乐十四年僧惟寅重建，〈曾筑有记。〉嘉靖间废，天启三年重建。
白居易
湖上山头别有湖，芰荷香气占仙都。夜含星斗分天象，晓映云霞作画图。风动绿𬞟天上浪，鸟栖寒沼日中乌。若非神物多灵迹，争得长年冬不枯？
释归一·【西小湖】
一曲澄如镜，灵源法界通。独超山顶上，不与众流同。影印寒潭月，波摇震泽风。令名千古在，消落几英雄。
【菡萏池】
不假金银饰，浑成七实池。四时原不涸，一勺自涟漪。雨盖擎新露，心华映水湄。何须更孕质，见佛已多时。
马愈·【与都宪徐源宿西湖讲寺】
黄叶漫空夜有声，一灯相与对徐卿。重楼叠阁人天富，万壑千岩肺腑清。话为好僧眠复起，酒因知己住还行。阳春白雪须同和，莫把诗名负此生。
徐嵩·【同介石禅师自西湖寺过山居】
欲归乘雨止，携杖度岩阿。云起前山合，鸦飞隔树过。同行忘险峻，四顾渺烟波。何处来樵子，凌空一啸歌。
【西湖讲寺遇汉日禅师】
故人三载别，忽报洞庭游。一杖知何处，千峰不可求。西湖成邂逅，秋雨共淹留。好卜茅茨隐，毋同末法流。
东小湖禅寺，在涵村东新安岭。宋咸淳二年建，称东湖庵。佛坚前亦有小池，与西小湖相望，故名。明嘉靖间僧涵虚重建。
张大纯·【东小湖寺】
岚气常沾半岭青，招提相望藉山灵。举头分野何曾变，也浸西湖几点星。
水月寺，在缥缈峰西北塘皇坞。梁大同四年建，初称禅院。隋大业六年废。唐光化中，僧志勤即旧址重建，其后苏州刺史曹圭改名“明月”。宋祥符间赐今额。寺有无碍泉。宋苏舜钦有《水月禅院记》。昔山产茶入贡，谓之水月茶。
李弥大【赋无碍泉并引】
:水月寺东，入小青坞，至缥缈峰下，有泉泓澄莹彻，甘冷异于他泉而未名。绍兴二年七月九日，无碍居士李似矩、静养居士胡茂老，饮而乐之，静养以无碍名泉，主僧愿平为煮泉烹茶，予为赋诗。
瓯研水月先春焙，鼎煮云林无碍泉。将谓苏州能太守，老僧还解觅诗篇。
秦嘉铨·【水月寺新晴偶成】
新晴山色近空庭，翠溢筼筜颂雨灵。乾鹊引雏还觅饲，鞠鸠呼妇自梳翎。一铛寒雪烹无碍，〈无碍泉。〉满阁香风焙小青。〈小青坞茶最瘦。〉最爱惊泉溪绿外，野人独立石桥听。
报忠院，在包山。梁天监九年建，黄渎开山。宋淳佑间僧慧奏请今额，宝佑间法嗣信公重修。
秦嘉铨·【和邵其人明府报忠寺作】
寺近金庭踞一丘，烟林岑寂似孤舟。荒寮香积无烧豕，漫叟行吟有浊𥬠。肃肃琴声依古磬，双双凫影傍闲鸥。蒹葭洄溯伊人永，好听讴吟动野洲。
只园寺，在五峰岭下。〈本名孤园寺，一名下方寺。〉梁大同四年，散骑常侍吴猛舍宅建，内有五峰堂、宋咸淳间，僧名能、名辉、名门修。宋李居仁记略云：吴猛夏月不驱蚊，恐去己啮亲，好道崇释，施所居为寺。唐初有彻道师，乃作别室于北山麓，今上方院也。广明间巢寇作，寺圮。惟上方无恙。
高启
欲问南朝常侍宅，已为西域化人宫。山僧归带渔舟雨，湖鸟来闻粥鼓风。橘柚垂檐秋殿暗，波涛惊座夜堂空。给孤长者谁曾见，应在烟云杳霭中。
史弱翁·【只园寺】
绝壑长林古寺开，石门残日满苍苔。岚光云影千寻落，帆色湖阴万里来。池上白莲堪结社，院边丛竹且衔杯。不缘病减登山力，待月遥从缥缈回。
资庆寺，在涵村之汤坞。晋支道林开山，后唐清泰间重建。
周公贽·【资庆寺】
一面湖光三面山，不知何处是禅关。僧逢细路平桥下，寺隐苍松翠竹间。呼雨鸠翻经案湿，吹花风带磬声闲。自然景物成幽赏，吟卧浑忘日暮还。
法华寺，在金铎山岭。
吴惠·【游法华寺】
奉诏南还二月天，乘闲来访法华禅。两重山色西湖上，万井人烟夕照边。只树有阴眠伏虎，野花无意落啼鹃。南州群从多英俊，醉后挥毫兴浩然。
武山，与东山祇隔一溪，有渡水桥接。相传吴王豢虎于此，称虎峰。唐讳虎为武。虎峰之巅有宝云庵。鸡山在东南，〈谓吴王养门鸡于此，有鸡山庙。〉濮公墩在东，〈濮公俗讹称鹁鸪。《姑苏志》改作锦鸠峰。下有寿宁庵。〉再东去射鹗山，〈谓鹗下驱鸡，吴王命射之，血滴石，今尚赤。有灵应庙。〉厩里在东北，〈吴王养马于此。〉广济庵，〈在渡阙口，俗称渡船庵。元至正间僧志盟建。〉永福寺。〈与洗马池近，又在武山西。〉
吴伟业【鸡山】
饮啄丹山小，长鸣泽畔云。锦冠虚恃气，金距耿超群。敛翅雌犹守，专场胜未分。西施眠正熟，啼报越来军。
【厩里】
夫差刍秣地，遗迹五湖传。柳叶青丝鞚，桃花赤汗鞯。〈武山桃花最盛。〉降王羞执辔，艳妾笑垂鞭。老骥哀呜甚，西风死骨捐。
徐嵩·【宿武峰寺赠高涵明】
移衾宿武峰，雨歇正深冬。引我看奇石，怜人伐碧松。诗篇删不少，茗粥话犹浓。况有安禅侣，无愁滞客筇。
席后沆·【次韵和臞庵留宿武峰寺】
客来湖上峰，幞被伴寒冬。宿借菩提树，谈携尘尾松。交情争雪皎，诗兴比霜浓。欲访梅花信，山低不倚筇。
徐汝峰·【寄赠吴公肃】
武山近傍莫厘东，同有高人隐此中。几许吴王遗迹在，临流怀古思无穷。
高溶·【武峰晚眺】
点罢窗前《易》，旋登湖畔峰。药洲空翠锁，橘社淡云封。帆挂初升月，僧归薄暮钟。炊烟处处起，横束远山松。
张大纯·【武山】
吴国多师武，雄心据此关。松陵当下水，笠泽傍东山。渡口扁舟急，峰头老树闲。争传图霸者，豢虎斗鸡还。
渡阙口。
徐嵩·【雨阻大阙口】
且独登亭畔，谁偕问水东。岸欹枯草白，村带晓云红。小艇湖难渡，单儒路易穷。那知经两宿，愁雨又愁风。
【又】
篷宿洒春雨，淅沥无停声。漠漠烟树白，茫茫云水平。无笠不能爨，无蓑何以行？坐待风色静，仰望天气晴。连宵空反侧，孤客心茕茕。
【雨阻大阙口得读何悫人厩里夫路碑文载席左源事】
阙口仍分戍，烽竿竖石棱。空亭巡健卒，古庙剩残僧。风雨人稀渡，湖山事可凭。碑文犹未断，工迹到今称。
寿宁庵，在武山濮公墩下，内有法雨堂。
张大纯
法雨原非雨，曹源一滴清。片言能化物，忍草即时生。
永福寺，在武山。梁大同二年建，初称永宁院。宋崇宁元年更名“荐福”。元至正间重建，奏赐今额。明弘治间僧慧重修。
张大纯
梁帝僧中主，禅门是处开。世人能事佛，总为福因来。
渡水桥，东山、武山，似连而实断，桥以通往来。或名具区风月桥。旧横木以济，元至正间，周富七郎始建以石。明弘治九年，里人吴天襘再建。杨循吉有记。
葛一龙
具区桥下水悠悠，具区桥边郎发舟。郎舟好载青山去，免使蛾眉相对愁。
徐嵩
武峰东是莫厘西，到者方知隔一溪。夹岸桥成能渡水，具区风月有谁题？
长沙山，在西洞庭东北，上有居人数百家。馀山，在东山东北二里。一名馀侯山，一名徐侯山。
徐嵩·【癸亥十一月廿八日之东山枉道过长沙山馀山】
莫厘犹不见，极望雾漫天。山校ō商远，村孤筑舍坚。到家停贾舶，迷路问渔船。不是因风便，何由过麓边？
三峰寺，在太湖中三山。唐咸通十三年，僧真铨开山。中峰寺，在三山。唐咸通九年，僧本超开山。
张大纯·【三山有吴妃祠或云即西施也】
山岚影泛波光，石屋烟鬟韶女装。莫是西施仙去后，芳魂犹在水云乡？
七十二山，〈祇计湖中者。发原自天目，至宜兴入太湖，融为诸山。〉湖之西北为山十有四，马迹最大。〈在武进县东南，周百二十里，与津里山接。〉又东为山四十有一，西洞庭最大。又东为山十有七，东山最大。〈马迹、两洞庭，望之，渺然如世外之境；即之，茂林平野，闾巷井舍，各数千家。仙宫梵宇，往往而是。〉马迹之北，津里、夫椒为大。〈夫差败越处，近无锡。〉西洞庭之东禹期，〈禹治水时，常期诸侯于此。〉其北横山、阴山、叶馀、长沙山为大。〈长沙山有石镜。〉长沙之西，冲山、漫山为大。东山之东武山，北则馀山。〈《史记》作徐侯山。〉西南三山、〈有吴妃祠。〉厥山、泽山为大。〈此其上亦有居人数百家，或数十家。〉马迹之西北，有若积钱者曰钱堆，稍东曰大矶、小矶。与锡山连，中断为太湖，舟行其中，曰独山。有若二凫相向者，曰东鸭、西鸭。中为三峰，稍南大隋、小隋，与夫椒相对而差小，为小椒，为杜圻。〈范蠡所尝止也。〉西洞庭之北贡湖中，有两山相近，曰大贡、小贡。有若五星聚曰五石浮，曰茆浮，曰思夫山。〈传秦时有人采药不返，其妻思之至死，故名。〉有若两鸟飞欲止者，曰南乌、北乌。其西两山，南北相对而不相见，见则有风雷之异，曰大雷、小雷。稍北曰大干、小干。与二干相近，曰绍山，曰疃浮，日东狱、西狱。〈传吴王于此置男女二狱。〉其前为粥山。〈吴王饲囚者。〉有若琴者曰琴山。若杵者杵山。有对植者，曰大竹、小竹。与冲山近，有若物浮水面可见者，曰长浮、癞头浮、殿前浮。其东鼋山，〈石可作碑。〉与鼋山相对而差小者为龟山。有如二女娟好相对立者，曰谢姑、〈有圣姑庙。〉小谢姑。有若石柱截嶭者玉柱，稍却金庭。其南为亥山，为历耳。中高而旁下者笔格，骧首若逝者石蛇，若螺者青浮。鼋山西北二里龟山，旁曰小龟。俗名前湾山。】二龟之间若隐若现曰惊篮。东山之南，首锐而末岐者曰箭浮。若屋欹者曰王舍浮、苎浮，又南为白浮。泽厥之间，有若笠浮水面者箬帽山。若逸于前，后追而及之者，猫鼠山。若穹碑立者，曰石碑山。〈是为七十二山。〉圣姑庙，在洞庭鼋头山。晋王彪女得道，或云姓李氏，祈祷者不诚则风回其舟。
高启
湖心涌出鼋头山，白波翠鸟非人寰。清虚宜作水仙府，鳞堂荷屋居其间。渊都群灵孰为主？咽鬓修然一神女。柔姿谁敢狎相亲，笑叱龟龙起雷雨。玉骨蝉轻蜕几秋，世缘已断静无愁。采兰每约湘滨会，拾翠时陪汉上游。水禽翔鸣卫芝盖，长在苍茫杳冥外。鲛人献绡裁作衣，螺女供珠缀为佩。花落闲祠谢古春，莲帏瑶席掩香尘。空山夜夜星河远，芳渚年年蘅杜新。霞舒雾卷凝光彩，笑语无闻复谁待。冷风几度引舟回，宛似蓬莱隔烟海。猿叫枫林鱼跃波，桂旗翻翠暮寒多。女巫伫望飞裙度，独奏空篌引曼歌。椒觞奠罢沉玄璧，鸟没遥天湛空碧。遗情不结楚台云，世人何处寻踪迹？
杨基·【谒小姑庙】
月帔星冠敞翠屏，白腮红颊两眉青。鱼鳞小殿波纹滑，龙尾长旗雨气腥。巫女沉牛歌宛转，彭郎回马拜娉婷。兰舟愿祝东风便，一夜夷犹过洞庭。
缥缈峰，最高，登其颠则吴越诸山隐隐在目。又有上方、下方、石公、龙头、金铎、〈相传吴王藏金铎于此。〉渡渚〈吴王尝于此渡军。〉诸山，虽皆山之支陇，而逶迤起伏，灵栖邃构随高下，各擅其胜。
皮日休·【缥缈峰】
头顶华阳帽，乎持大夏筇。清晨悟道侣，来上缥缈峰。带露嗅药蔓，和云寻鹿踪。时惊𪕙𪕌鼠，飞上千丈松。翠壁内有室，叩之虚穹隆。古穴下彻海，视之寒鸿濛。遇歇有佳思，缘危无倦容。须臾到绝顶，似鸟穿樊笼。恐足蹈海日，凝身凌天风。众岫点巨浸，四方接圆穹。似将青螺髻，撒在月明中。片白作越分，孤岚为吴宫。一阵叆叇气，隐隐生湖东。激雷与波起，狂电将日红。击击雨点大，金骹轰下空。暴光隔云闪，仿佛亘天龙。连拳百丈尾，下拔湖之洪。捽为一云山，欲与昭回通。移时却掘下，细碎衡与嵩。人物谅不测，绝景尤难穷。杖策下反照，渐闻仙观钟。烟波渍肌骨，云壑填心胸。竟死爱未足，当生且欢逢。不然把天爵，自拜太湖公。
范成大
满载清闲一棹孤，长风相送入仙都。莫愁怀抱无消豁，缥缈峰头望太湖。
吴伟业·【登缥缈峰】
绝顶江湖堂眼明，飘然如欲御风行。最高尚有鱼龙气，半岭全无鸟雀声。芳草青芜迷近远，夕阳金碧变阴晴。夫差霸业销沉尽，枫叶芦花钓艇横。
【又】
兹峰非云高，高与众山别。其下多嵌空，天风吹不折。插根虚无际，缥缈为险绝。细径缘山腰，人声来木末。篮舆杂徒步，佳处欣屡歇。跻岭路倍艰，往往揽垂葛。灏气凌泬寥，一身若冰雪。轻心出天地，羽翮生仿佛。杖底拨残云，了了见吴越。曜灵烛沧浪，混瀁金光发。阴霞俄已变，惨淡玄云结。归筇破暝霭，半岭值虹霓。始知清境杳，迹共人鸟灭。丹砂定可求，若为妻子夺。看君衣上云，飞过松间月。
宋骏业·【缥缈峰】
百尺排空上，登临快夙心。湖山自今古，人世逐浮苛。碧汉舒遐瞩，清风敞素襟。凭高意何极，徙倚动长吟。
陆德威
奇峰拔地起，突兀湖之滨。山水相映发，鱼鸟来亲人。旷览渺天地，举足凌星辰。长啸招黄鹤，时时会仙真。泠然欲御风，拟与太初邻。
长寿寺，在甪头郑泾桥东。唐天佑二年，苏州刺史曹圭奏建。五代清泰间，僧明彦重修。
俞贞木·【怀家山】
南渡移家入洞庭，村称小窘旧时名。甪头流水环堂宇，陈巷青松绕墓茔。按谱久知先世泽，望云常切后人情。吴城今日题诗处，报本须当竭寸诚。
秦嘉铨·【长寿山房夜集仰怀雨公】
高衲安禅处，深秋蜡屐过。山空客虑静，庭老叶声多。蜗壁传微照，鱼编见短歌。遥遥怀昔意，把酒对寒柯。
罗汉寺，在消夏湾北三里。晋天福二年，僧妙道开山。明永乐间，僧悟修重建。
周公贽·【过雪上人罗汉山院】
篱菊才黄枫尚青，故人讲院未凋零。松缘隔坞涛疑雨，山恰当门翠似屏。奉母萧斋犹志养，谈天玉尘已无形。可堪榻上悬珠网，谁阅遗编般若经？
千株园，在消夏湾龙舌山下。宋淳佑初，赵节斋先生〈宋宗室，有文集。〉种柑橘、读书处。明陈继儒过此，题有“四声斋”额。〈谓树声、鸟声、涧水声、读书声。〉顺治间，为洞宗介石禅师退居之地。〈介石名智珙，金仙蕃光禅师法嗣。〉
徐嵩【千株园夜闻雨口占】
独坐闻秋雨，笙琴似奏来。莲龟行砌草，栗棘落岑苔。云树千重绕，山楼四面开。回看何缥缈，此地即蓬莱。
【同介石禅师坐雨千株园】
晓雨停归棹，秋风感独吟。盘桓登小阁，淅沥响千林。橘柚垂檐结，烟云接地阴。精蓝留胜迹，往哲有同心。
程文彝·【戊辰冬日同亦陶诸君坐雨千株园小阁分赋】
阁虚松竹掩，雨后一凭栏。落拓身无碍，等闲心自宽。茗香清几案，烟霭失峰峦。坐爱逃禅者，幽居乐考盘。
橘香庵，在福源寺下，同岑禅师憩锡处。〈同岑名大灯，嘉兴项氏，觉浪禅师法嗣。〉
徐嵩【过橘香庵赠同岑禅师】
不意贤溪别，重逢此地谈。山香闻橘柚，秋色绕烟岚。幻住原无定，幽栖亦自堪。洞庭随处好，卓锡便成庵。
释大灯·【秋夜怀秦存古先生】
疏雨梧桐初过，空庭蟋蟀偕鸣。坐忆伊人天际，蒹葭白露盈盈。
【又】
玉笛一声何处？明星万点长天。遥忆草玄亭畔，不知问字谁先。
【又】
涧水细流苔砌，松风静拂帘钩。凉夜空山独寤，相思月落床头。
仙坛观，在毛公坛侧。唐至德二年，里人叶超玄舍宅建，后圮，长庆中复建，今废。
高启·【毛公坛】
欲观汉坛符，东上缥缈峰。葛花坠寒露，夕饮清心胸。月出太湖水，鹤鸣空涧松。真境久寂寥，苍苔灵踪。常闻绿毛叟，变化犹神龙。世人岂得见，偶许樵夫逢。攀阴力易疲，探玄志难从。归出白云外，空闻仙观钟。
朱用纯·【毛公坛故址无存】
松云十里叩仙坛，空想当年七返丹。犹道地灵新作冢，枯泉衰草日光寒。
张大纯·【毛公坛】
尽羡还丹事，空传曲坞踪。绿毛生独异，白日去难逢。观废松涛冷，坛荒石藓重。可能明月夜，笙鹤下灵峰。
灵佑观，在林屋洞旁。〈即神景观。〉唐高宗乾封二年〈诏天下名山大川皆创灵观。〉建。元和四年，道士周隐遥重修。天熙中〈使人投龙简归。〉赐今额。宋天禧五年，诏康孝基重建。〈旧传宫廊百间，环绕三殿，故名“百廊三殿”，堂前有垂丝桧三株。〉
陆龟蒙
晓帆逗崎岸，高步入神景。洒洒襟袖清，如临蕊珠屏。虽然群动息，此地常寂静。翠涧有寒螀，碧花无定影。凭轩羽人傲，夹户天兽猛。稽首朝元君，搴衣就虚省。砑空雪牙利，漱水口齿冷。香母未垂婴，芝田不论顷。遥通河汉口，近抚松桧顶。饭荐七白蔬，杯酾九光杏。人间附尘躅，固陋真瘿颈。肯信汴鳖倾，犹疑夏虫永。玄津荡琼垄，紫汞啼金鼎。尽况冰雪书，期君一披省。
东山，周五十馀里。一名莫里山，相传隋莫厘将军居之。一名胥母山，谓子胥尝迎母于此。〈在西洞庭山东，过渡祇十八里，今俗亦称洞庭。〉其阳为率喽坞，法海寺在焉。其阴为翠峰坞，翠峰寺在焉。〈翠峰后实莫厘峰，下有关帝庙。崇祯九年，席本久建小坞庵。明末了然结茅于此，因群鹊为巢，始名“鹊巢”。陈继儒过之，改额“云石”。大悲殿在芙蓉峰西坞。〉莫厘〈二茅三茅在箬云峰下，大茅在莫厘峰，已废。〉之东，重冈复嶂，或起或伏，民聚居之。〈即翁、叶、秦、施、周诸巷。招隐园在王家门首，今席氏居焉。席里有上席、中席、下席。东岳庙在下席西，俗称张师殿。〉其一支自北而南，为宋家湾、岱心湾、杨家湾，华严寺在焉。〈在芙蓉峰东坞，左即翁氏墓。〉又南为柳家湖，〈柳毅，本唐人小说，已属荒唐，况在洞庭湖，安得列为古迹？〉历翠峰而南为犀牛岭，为马家坞、石家坞、秦家坞。又南为九峰，为小莫厘。中一支自千岭而南，为虾啜岭，〈下有指路石，一到虾啜岭，一到白沙岭，万历九年立。〉为象鼻岭。稍东为栲栳墩，过东为偃月冈，施盘墓在焉。折而南为屏风山，是为金塔下。又南为千山岭，为俞坞，兴福寺在焉。又南为重亭，为金湾，为查湾，为蒉山嘴。一支自西而南，冈峦起伏尤多，北为丰圻，为石壁，为小郡巷。迤逦而南，为上金，为周湾，为吴湾。又南为白沙，为嘶马坞，为纪革。〈有枇杷，色白，味甲天下。〉又南为寒山，为嵩下，为梁家濑，为北叶、南叶，为碧螺峰，灵源寺在焉。又南为杨湾，杨湾之西为毛园，为王舍，为南望、北望，弥勒寺在焉。其东为湖沙，〈有湖沙庙。〉为长圻，〈有骑龙庙。〉能仁寺在焉。〈至灵济庙、湖神庙。湖亭又在金家席家湖头之右岸。〉
汪楷【张西又移居洞庭遥有此寄】
春半移家去不还，孤踪知在两山间。翠微深处应高卧，云木苍苍独闭关。王氏淑辰【观洞庭山图】
洞庭明月夜，古木与天平。吴王歌舞地，年年春草生。
徐嵩·【闰中秋宿洞庭山舍】
洞庭山月好，此夕偶相投。天尚贪佳节，人宁惜薄游？入门穿树影，凭槛抱香流。不负庭中桂，村家足酒瓯。
【十六日自洞庭还雪滩】
片帆悬笠泽，东望指归途。岸远烟迷树，波平草满湖。更前逢钓艇，欲问隔樵夫。小港扁舟入，谁知路不迂。
【丙辰上元日送男孝永赴洞庭书馆是日喜晴】
村林发春气，大泽尤氤氲。悠然片帆挂，孤棹穿鸥群。烟阔露山色，风急生波纹。来当令节，旅客爱斜曛。
【舟过洞庭东山见一舟胶浅已两夜矣因作】
凄凄古渡头，春阴祇愁湿。湖底现浮沙，水浅无一尺。有舶宿云烟，胶住已两夕。旱涝苦不均，对我三叹息。
张大纯·【东洞庭】
前后居何密，峨峨峻岭连。三峰犹远祀，九坞自流泉。尽识将军泽，谁参雪窦禅？施王名世久，锺秀岂徒然？
莫厘峰，为东山最高顶，以隋莫厘将军得名。
吴伟业·【莫厘峰】
始信一生误，未来天际看。乱峰经数转，远水忽千盘。独立久方定，孤怀骤已宽。亦知归径晚，老续此游难。
徐嵩·【冬登莫厘峰】
携筇直上夕阳天，四望湖山尽渺然。独苦寒风吹不住，祇留石佛坐峰巅。
三峰庵，旧在莫厘峰第三峰下，故名。嘉靖初遇倭乱，因祀三茅真君，俗称三茅峰。万历间，僧隐竹移建箬帽峰南。〈一名箬云庵。〉顺治十七年，里人席氏重建。
高溶·【登三茅峰晚眺】
御风登峻岭，一望众山低。天阔烟难接，村遥树易齐。松声写空谷，帆影卸晴溪。晚磬催双屐，言旋古庙西。
二茅峰，万历间建，顺治初僧慈心修。
徐孝永·【丙辰九日云间顾伟人见访暨诸东招饮二茅峰】
令节他乡思怆然，忽逢良友似相怜。同游菊径饶秋色，漫举萸觞傍晚天。老树垂阴分客座，群峰翠霭接村烟。交欢此际无如酒，空忆真人碧岫前。
【登二茅峰思家作】
岁晚金风起，难禁动客心。故乡频入梦，异地少知音。雁影横空落，樵声出树阴。登台一眺望，遥忆白云深。
翠峰禅寺，在翠峰坞。〈山有九坞合流，循寺门而行。〉唐天资间，席将军温舍宅建。〈白乐天题诗翠峰寺，有“笙歌画船”之句。〉宋初明觉显禅师说法于此。〈淳熙戊申元日建普同塔，迪功郎盛章落成之。〉明成化间修，嘉靖中再葺，万历十四年僧良瑞募修大雄殿及天王殿，〈翁遵仰及席某助之。〉三十三年僧复初建藏经阁。〈有方外士张敉碑记，今所存祇西一房。〉
左有席氏祠堂。
文徵明
空翠夹舆松十里，断碑横路寺千年。遗踪见说降龙井，裹茗来尝悟道泉。伏腊满时收橘柚，蒲团倚户泊云烟。书生分愿无过此，悔不曾参雪窦禅。
徐嵩·【登翠峰寄别席献臣汉衡元功昆季】
尽日携筇望，松陵隔翠微。天仍冰后暖，人到坞前稀。身老难频至，年穷欲急归。多君兄弟好，肯为拂征衣。
张大纯·【翠峰寺】
坞曲随山径，松深启寺门。红霞窗外照，白鸟岸边翻。宅忆将军舍，游忘太守尊。笙歌希有事，画舫泊湖村。
天衣禅院，在翠峰寺右。〈有悟道泉，显禅师弟子天衣怀禅师汲水供众，忽折担蹉跌而悟，故名。〉明万历间建药师殿、远翠阁，天启间建大悲坛。今康熙九年建微香阁，翁氏重修远翠阁。
吴鼎芳·【翠峰山居过陈仲醇】
仄径峰阴入，青霞拂曙关。好闲常住寺，无意亦看山。饮鹤空潭上，烹泉乱竹间。床头云一片，飞去不知还。
徐嵩·【悟道泉】
汲水供厨但恐迟，参寻何事日孜孜？陡然一泼通身冷，想见当年折担时。
【又】
寺畔山头一样泉，佳名独占有诗篇。至今饮者谁知味，输杀天衣雪窦禅。
【山居雨后寄安复缙三】
山路深还净，终朝湿翠生。乔松含雨气，苦竹隐泉声。鹊语能知客，鸠啼欲唤晴。从来生性拙，浑不善将迎？
许浚·【天衣禅院访徐松之读其近选因同访止公】
一榻松影里，云生山气阴。君留千古业，予感百年心。寄食僧厨薄，长吟佛火深。隔林多静侣，相就听泉音。
释心净·【同松之居士登微香阁次季霖山人韵】
凭阑堪极目，远水隔烟村。古井欹樵径，危崖老树根。纷纷花覆地，翳翳竹当门。夜静吾庐近，窗虚灯影昏。
古雪居，〈取诗“古雪光无际，照君清素心”之意。〉在翠峰寺后。康熙初，席中翰文舆乔梓为止白净禅师建。〈止白名心净，吴江张氏。脱白于翠峰寺，得法于律牧禅师，为雪宝石老人法孙。一生善病，闭户不出，焚香静坐，所作诗偈有《古雪居草》。〉
释心净【山居病中偶拈】
一同馀住此庵，此情未识有谁谙。冬来极喜黄绵袄，特地开门面正南。
【又】
卷起西风屋上茅，雨冲檐溜又成凹。当轩生就莓苔滑，到者须防跌一交。
【又】
倚山结屋任高低，且就南湖作照池。曳杖偶来门外立，片帆飞过落霞时。
【又】
松窗不使断炉烟，茗碗烹将悟道泉。自奉每惭还过分，举头候客古溪边。
【又】
且喜随缘聊自适，不劳馀虑强安排。门前山色常如此，一任浮云几度埋。
【又】
千株树色云偏白，一片湖光山更青。正喜我门能解脱，恼他蛛网罥蜻蜒。
【又】
汲得清泉意自夸，又逢高士馈秋茶。目前知我嫌岑寂，丛菊篱根已著花。
【又】
满地清霜铺落月，一林古木战西风。山房顿觉生寒甚，品字柴头火正红。
【徐臞庵居士过访山居】
携筇穿落叶，寂寞喜同流。斜日半窗影，凉风一壑秋。云山题咏在，烟水姓名留。屈指知交者，犹存几白头？
汪琬·【古雪居访诗僧止白不遇】
岛可居虽僻，能容款户人。风松喧似雨，秋霭淡于春。隙地寒蔬浅，虚庭细草匀。长明灯下榻，寂寞自凝尘。
朱用纯·【怀止白和上】
寻幽每忘倦，相对惬襟期。花气穿云细，泉声出竹迟。心空山更静，句妙世常知。岂为晴湖眺，春风几度思？
陆祖修·【过古雪居访止和尚】
一阁安禅稳，天衣亦翠峰。林深常碍日，涧冷但闻松。半偈消清茗，闲身伴短筇。隔堂原祖席，钟鼓白云封。
沈虬·【松之自西峰来同宿古雪居漫赋】
两载音书恨未凭，却从山寺晤瞢腾。兴长尚觅云山句，足健聊为粥饭僧。曾访山人探洞壑，可逢甪里话崚嶒。知君泉石膏肓远，犹喜松窗对一灯。
徐嵩·【癸亥冬席献臣增建古雪居佛卢】
兰若扩云岑，穷冬肯布金。锄头分五色，屋角出千林。香火先人事，冰霜古佛心。须知他日过，凭眺更开襟。
【癸亥十二月朔守冻山居作】
湖胶愁复见，且共掩禅关。冰气寒凝日，风威响撼山。烹泉惟拨火，曝背或开颜。冷淡分明极，何如醉梦间？
弥勒寺，在饭石峰下。〈山冈雨后往往得细石如米粒，相传开山禅师所施饭也。〉唐乾符间吴越王建，僧德润开山。内有白莲池。
吴伟业·【饭石峰】
半空鸣杵臼，狼藉甑山傍。莫救黔黎饿，谁开白帝仓？养芝香作粒，煮石露为浆。饭颗相逢瘦，诗翁说饱尝。
高峰寺，在俞坞之北。梁大同元年建，隋废，宋祥符间重建。寺后有楼，塑如来涅槃像，俗名卧佛寺。
徐嵩【卧佛寺】
涅槃何有像？即此见空王。坞是三生石，楼为四大床。寒松池共碧，晚照土俱黄。悟得无生旨，宁分坐卧装？
兴福寺，在俞坞南。梁天监二年，干将军舍宅建，僧本清开山。明景泰间，深谷邃禅师重建。成化间，僧恩复、智勤重修。〈吴宽记。〉弘治间修，天启间僧璋等再修。
吴宽
九坞寒泉一涧流，遥从木末见山头。春风未扫禅林雪，更为梅花半日留。
法海寺，在莫厘峰南。隋莫厘将军舍宅建，梁乾化间赐名只园。宋祥符五年改今额。明万历二十八年，僧道金重建于内。〈前有清白泉，一池半清半。又有草名香花甲，根苗俱可食，里人施呈倡为诗，众和之。〉
吴氏淑贤【香花甲和韵】
寺前奇卉号香花，曾荐仙家与佛家。自愧深闺知识晚，也将黛笔学涂鸦。
【又】
色翠香幽自出群，非兰非芷独氤氲。不因好事亲求得，冷落空山伴白云。
灵源教寺，在碧螺峰下，寺有灵泉，故名。梁天监元年僧集善建。元末毁。明永乐十二年，僧智昕重建大殿。正统五年，僧克俭建天王殿、观音殿。天顺、成化、崇祯间相继修。
叶显·【灵源寺僧求诗从所创韵而赋】
散花丈室静焚香，小小云龛稳胜床。须信定中还有定，莫言方外更无方。青莲满眼非颜色，白月流金祇慧光。今日相逢陪软语，尘缘俗虑一时忘。
雨花庵，在叶巷北二里。〈一名雨花台。〉万历二十七年，僧松竹建。顺治五年，僧戒生重修。
吴伟业·【登东山雨花台】
白云去何处，我步入云根。一水围山阁，千花夹寺门。日翻深谷景，烟抹远天痕。变灭分晴晦，悠然道已存。
招隐园，在王少傅宅西。中翰王延陵游宴处，今属席太仆本桢。〈字宁侯。〉俗称南园。
朱用纯·【击壤草堂看桂】
金风吹欲尽，桂放草堂幽。色许东篱借，香随震泽浮。月弦疑满魄，人静觉深秋。花气浑教醉，何须促酒筹？
陆来·【题招隐园赋赠席献臣朝宗昆季】
傍岩依树结檐楹，凭仗高人得隐名。最喜风流承内史，〈堂为王中翰所构。〉却防征诏出承明。短垣常放青山入，曲槛频留野鹤行。竹户松关行径绝，墅猿携石置棋枰。
沈虬·【席园击壤草堂】
廿载寻幽历翠微，意中丘壑尚依稀。花栏月榭供吟眺，博局棋枰任指挥。浅浦莲多安水阁，疏林果熟设岩扉。兹来校ǘ浑非旧，柳絮墙多乱扑衣。
徐汝峰·【过太湖望东山寄赠席献臣朝宗昆季】
渺渺湖波望洞庭，此中应不乏丹经。莫厘峰顶云常白，招隐园中桂更青。太仆仁风披里党，将军奕叶有声灵。何年得遂登临愿，一过高斋醉醁醽？
过于飞·【寄赠席献臣招隐园】
水园蒹葭暮，苍茫独一寻。故人霞外侣，〈文舆君与馀有同籍之雅。〉才子玉为林。望采襄阳贵，居当甪里深。近知招隐士，端为起岩。
徐嵩·【题招隐园赋赠席献臣朝宗昆季】
园额犹存旧，堂名独念先。〈谓击壤堂。〉家声绳武卫，帝力戴尧天。峰涌如飞石，池流不竭泉。至今门巷大，自足并前贤。
席后沆·【次臞庵题招隐园】
守溪遗迹在，古木尚承先。胜踞五湖地，仙邻九洞天。看花倾白社，抚石鉴平泉。下榻延徐孺，留额继昔贤。
张大纯·【送臞庵访席献臣】
秋风袅袅洞庭船，有客来过朔雁天。黄叶晚山香阁外，白云寒月酒樽前。一家孝友敦金玉，终岁诗书胜管弦。为道高才宜出仕，时平今已靖烽烟。
圆极宫，在莫厘峰庙山之麓。明宣德间曹雪溪〈金陵朝天宫道士。〉建，名灵佑庙。嘉靖中废。万历间里人许氏重建，改今名。〈前有大树，相传莫厘将军手植，因呼将军树。〉翠微庵，即灵佑庙上方。康熙间，里人延尧峰寿圣寺椒庵音禅师憩锡。
徐嵩·【灵佑庙更为翠微庵】
玄极宫西叩翠微，古坟灵庙半依稀。廊空风雨摧尘像，山绕烟霞湿绣帏。鬼火暗移蛛网碧，神鸦喧集纸灰飞。上方今已更禅席，不见山僧贳酒归。
【过翠微遇椒庵和尚】
此即尧峰院，登楼思悄然。湖宽留晚照，山暖起晴烟。细路危崖仄，轻舟逆浪偏。谁能如惠远，到处即安禅？
朱峻·【寓新庙翠微庵即事兼赠晓广上人】
昏黑匆匆到梵宫，萍踪留驻荷通融。东林旧社非陶令，茅屋新诗有巳公。高阁推窗瞻岭翠，空床欹枕听松风。浮生半日闲难得，何幸相逢在客中？
【晚登翠微庵大悲阁】
日晚凭高阎，徘徊眺下方。菁葱围树色，潋滟艳露湖光。行客穿斜径，归僧趁夕阳。时当听梵呗，徙倚近云堂。
能仁寺，在长圻东岭。〈一名长圻寺。〉梁天监二年僧道适建。〈内有池，相传见泗州塔影，名泗州池。〉
徐嵩【同侯月鹭先生游能仁寺】
普天塔影何曾异，千里飞来事有无？今日与君池上立，始知列者不能诬。
华严寺，在芙蓉峰下。梁天监二年僧戒真建。今顺治间子山□禅师重建。
周胤昌·【山中即事】
古涧翳高树，春禽坐□水。枕石看前山，白云出松里。
法华庵，在马家坞。万历四十年僧本然开山。康熙元年僧子愚修。
张大纯
本然飞锡地，金碧梵王家。莫被法华转，须知转法华。
灵顺宫，在杨湾，祀伍相国子胥。唐贞观二年建。宋高宗南渡，封子胥为忠武英烈显圣安福王。里人杨嗣兴扩修。元季毁。里人王万一等重建。宫故有茅君殿，顺治中里人史清宇、僧青莲复募修，延道士尤清英住恐。
补遣吴绮【和松之春晴渡太湖】
水宿多成趣，扁舟涉巨津。星浮孤棹晓，云带一帆春。白鸟闻高咏，青山识旧人。鱼龙应自喜，不厌醉歌频。
释大灯·【前题】
江南有徐孺，来往五湖中。一棹乘春雨，联床坐晚风。鹿门君志在，莲社吾怀同。箝口嗟方始，空闻起谢公。〈时有史祸。〉
张大纯【太湖秋月同曹子德培赋】
吴中自古称泽国，具区泱漭尤无极。汪汪三万六千顷，银涛雪浪无时息。四序流迁景最奇，秋来澄澈涵空碧。舣岸渔舠意自闲，凌云雁阵愁无力。忽焉皎月扬明辉，七十二峰如倒植。广寒宫阙舞霓裳，白鹤横空矫羽翼。鱼龙未睡波如练，露华霏水天同色。人生壮观何处无，潇湘彭蠡已难得。不若太湖一片月，包山洞庭相偃抑。橘柚玲珑莼正美，风光第一无人识。秋宵漏永月西流，清光万里横胸臆。
费密·【送臞庵游洞庭】
垂老相逢始一欢，旧朝风度缟衣宽。清真久已高江左，词赋谁能续建安？春郭路平回杖履，晚舟酒半信波澜。灵威故迹传犹在，芒屦从公再纵观。
陆来·【初夏诸同人过寒斋看蔷薇即席赋诗送松之之洞庭】
八人相对尽皤然，花下推年孰后先？共对一尊开笑口，分题五字耸吟肩。狂歌恰值清和日，痛饮偏宜薄暮天。为是毛公曾有约，明朝独上五湖船。
蒋泩·【销夏湾】
峰高七十二峰中，中有夫差避暑宫。当日曾醒西子醉，祇今犹起大王风。脱巾石壁双蓬鬓，濯足湖滩一钓翁。世外清凉乃如此，翻教销尽霸图雄。
沈赞·【山中喜臞翁至】
良时高会恰清和，〈同在玉峰健翁席上。〉别后惊秋一棹过。结伴蓬蒿求仲少，论诗坛坫伟长多。桐阴逃暑开桑落，山雨催凉到薜萝。信步翠峰应不远，蒲龛犹问夜如何。
陆祖修·【山馆喜臞翁见过】
正苦离群思，欣逢孺子临。入山高士迹，访友古人心。花气芒鞋湿，诗篇宝箧深。无从谋浊酒，清夜共鸣琴。
路元龄·【山中秋日寄怀臞翁道长并呈长公延年】
自信疏狂独闭门，君来一笑破苔痕。虾须梦冷南州榻，竹叶春虚北海樽。鸟度夕阳随去棹，人归秋水宿空村。遥思钓雪滩头月，吟向西风黯断魂。
释心净·【秋日同松之居士游梅语亭】
曲径穿林麓，闲亭山半开。樵夫欣客至，野鸟畏人来。入户飘黄叶，沿阶绣绿苔。独嫌春信杳，我意在探梅。
要离冢，在专诸巷西城上。
杨维祯
金章亭下路，春草没荒丘。云是要离冢，令人生古愁。侏儿三尺干，不佩双吴钩。中包猛士胆，白日照高秋。忍死屠骨肉，视身若蜉蝣。荆轲不了恨，庆忌成身谋。如何五噫客，死与尔同仇？
高启
弱夫杀壮士，谁敢婴馀怒？今与古城近，耕人肆侵墓。
七姬庙，在城东北隅临顿里。姬程氏、蜀人。翟氏、〈扬州人。〉徐氏、〈黄冈人。〉罗氏、〈濮人。〉卞氏、〈海陵人。〉彭氏、段氏，〈大宁人。〉皆姿容绝世，工词章，善组绣，为淮张潘左丞元绍众妾。潘为张士诚将，明兵临城，度势不可支，以受国重寄，义不顾家，语激厉诸姬。一姬段氏请及君时前死，遂雉经，六人者相继死，潘义而瘗之后圃。事详张司丞羽权厝志中，今庙在冢旁。〈庙极湫隘，前后俱杂厕地。厉姬之像设，仅楼侧一隅。潘正位而七姬辅之，又姬傍坐一乳儿妇，无所考。按城破，潘元绍降，士诚败。士诚与妻刘氏诀，刘氏积薪齐云楼下，驱妇女上，令养子辰宝举火，刘自经死。徐中山遣故臣李伯升谕士诚，士诚亦投缳，伯升败户抱解，复苏。潘元绍继奉命来劝，士诚闭目不语，舁入舟，俘于南京，自缢死。〉
陈基【群珠碎伤七姬作】
纹刺绮春纤长，兰膏堕鬓琼肌香。芳年艳质媚花月，三三两两红鸳鸯。翠靴踏云云帖妥，海棠露湿胭脂朵。冶情纷作蝶恋春，新曲从翻五连琐。书堂银独夭沉沉，扬眉一笑轻千金。明珠买得绿珠心，欲挥鱼肠扫妖等。主君勿疑心似醉，一宵痛击群珠碎。门前铁骑嘶寒风，奇勋解使归元戎。
高启·【吊七姬冢】
叠玉连珠弃草根，仙游应逐马嵬魂。孤坟掩夜香初冷，几帐留春被尚温。佳丽总伤身薄命，艰危未负主多恩。争妍无复呈歌舞，寂寂苍苔锁院门。
吴郡旧治，按《越绝书》云：“太守舍者，春申君所造。后殿屋以为桃夏宫。今宫者，春申君子假君殿也。太守府大殿者，秦始皇刻石所起。”朱买臣载故妻到太守舍即此。唐乾宁元年，刺史成及建大厅。宋初为节度使治所，嘉佑间郡守王琪复新旧厅，陈经继之，作子城门，楼观甚伟。建炎兵燹，靡有孑遗。绍兴初，高宗将驻跸平江，命漕臣于府治营造宫室，三年行宫成，四年移幸，七年三月诏赐守臣，复为府治。承平时，每岁首饰诸亭，纵民游玩，以示同乐。元初改为平江路总管府，府官皆居外私宅，听讼决遣则会治所。有旧宋厅署堂宇亭榭楼馆，凡三十馀所，后多颓圮，惟黄堂，木兰堂，齐云楼，宣诏、颁春二亭存焉。
子城，在大城内东偏。相传亦子胥所筑，周十二里上，高二丈五尺五寸，历汉唐宋，皆为郡治。张士诚僭窃时，据此为太尉府，及败，纵火焚之。独存南门颓垣，上置官鼓司更，郡人呼为鼓楼。城四面旧有水道，所谓锦帆泾也。今多淤塞，其东尚存故迹，称为濠股。
黄堂，即春申君子假君之殿，后太守居之。以数失火，涂以雌黄，遂名黄堂。今太守正厅也。〈天下郡治皆名黄堂，防此。〉
木兰堂，又名木兰院。白刺史有《寄题木兰西院》诗，后人以州宅后堂名之。《岚斋录》云：唐张抟自湖州刺史移苏州，于堂前大植木兰，花开时会郡中诗客，即席赋之。陆龟蒙后至，张连酌及之，龟蒙径醉，强执笔题两句云：“洞庭波浪渺无津，日日征帆送远人。”颓然醉倒。抟命他客续之，皆莫详其意。既而龟蒙稍醒，援笔卒其章曰：“几度木兰船上望，不知元是此花身。”遂为一时绝唱。
范仲淹
堂上列鼓钟，多惭不如古。却羡木兰花，曾见霓裳舞。〈白乐天为苏州刺史时曾制此舞。〉
杨备
木兰枝密树仍高，堂下花光照节旄。列鼎重茵歌舞地，金章同色使君袍。
齐云楼，在郡治后子城上。相传即古月华楼。《吴地记》云：唐曹恭王所造，白公有诗。亦云改号齐云楼，盖取“西北有高楼，上与浮云齐”之义。轮奂雄特，甲于两浙。
白居易·【齐云楼晚望偶题十韵兼呈冯侍御周殷二协律】
潦倒宦情尽，萧条芳岁阑。欲辞南国去，重上北城观。复叠江山壮，平铺井邑宽。人稠过杨府，坊闹半长安。插雾峰头没，穿霞日脚残。水光红漾漾，树色绿漫漫。约略留遗爱，殷勤念旧欢。病抛官职易，老别友朋难。九月全无热，西风亦未寒。齐云楼北面，半日凭阑干。
【又和公权登齐云】
楼外春晴百鸟鸣，楼中春酒美人倾。路傍花日添衣色，云里天风散佩声。向此高吟谁得意，偶来闲客独多情。佳时莫起兴亡恨，游乐今逢四海清。
章宪·【登齐云楼】
飞楼缥缈瞰吴邦，表里江湖自一方。曲槛高窗云细薄，落霞孤骛水苍茫。固知兴废因时有，独觉江山自古长。回首中原正愁思，不堪残日半规黄。
西楼，在子城西门上，后更名观风楼。《续图经》云：“元微之《寄白乐天》诗云：弄潮船更曾观否？望市楼还有会无。”注云：“望市楼，苏之胜地。”今观风楼为近市，疑即是此。
白居易·【西楼雪宴】
宿云黄惨淡，晓雪白飘飘。散面遮槐市，堆花压柳桥。四郊铺缟素，万宾甃琼瑶。银榼携桑落，金炉上丽谯。光迎舞妓动，寒近醉人销。歌乐虽盈耳，惭无五裤谣。
刘禹锡·【西楼玩月】
半夜碧云收，中天素月流。开城邀好客，置酒赏新秋。影透衣香润，光凝歌黛愁。斜辉犹可玩，移宴上西楼。
杨备
观风危堞与云齐，楼下开门画戟西。鼓角声沉丝管沸，卷帘晴黛远山低。
范仲淹
高压郡西城，观风不浪名。山川千里色，语笑万家声。碧寺烟中静，江桥柳际明。登临岂刘白？满日见诗情。
张大纯·【咏西楼古迹】
子城西望古西楼，遗址从来数胜流。刺史风骚犹旦暮，名贤诗酒任沉浮。千门树色苏台晓，四壁虫声槐市秋。景物不殊人去远，斜阳欲下黯凝愁。
顾楷·【前题】
旧是兴王地，旋开望市楼。繁华传万井，题咏擅千秋。槐柳皆名迹，笙歌亦胜游。兴亡今古恨，漫说沼长洲。
张霦·【前题】
柳桥槐市依稀在，莲沼兰堂想望赊。不见西楼重惆怅，夕阳古木噪归鸦。
东楼，始于唐，至宋开庆元年，马杨祖建小楼于熙熙堂之侧，仍名东楼，额曰清芬。
独孤及·【重阳陪李苏州东楼宴诗】
是菊花开日，当君乘兴秋。风前孟嘉帽，月下庾公楼。酒解留征客，歌能破别愁。醉归无以赠，祇奉万年酬。
吴俗最重节物。迎春日，啖春饼、春糕；老幼集卧龙街，竞看土牛。元日，饮屠苏酒，作生菜、春盘、节糕。正月八日，昏时看参星，占岁水旱。〈谚云：上八不见参星，下八不见红灯。〉十三日，以糯粒投焦釜，老幼各占一投，以卜终岁之吉凶，谓之爆孛娄，亦曰米花，又曰卜流。〈言卜流年也。〉上元作灯市，采松竹叶结棚于通衢，下缀华灯。灯有楮、练、罗、帛、琉璃、鱼魫、麦丝、竹缕诸品，皆彩绘刻饰人物故事，或为花果虫鱼动植之像，又悬剪纸人马于傍，以火运之，曰走马灯。藏谜者曰弹壁灯。宋时有万眼罗、琉璃球，尤妙天下。其夕会饮，以米粉作丸子、油ボ之属。行游五日而罢，十三日试灯，十八日收灯。二月始和，则虎丘、天平、观音、上方诸山游人最盛，竹舆轻窄，上下如飞。寒食戴麦扫墓。清明插柳。四月八日，浮屠氏浴佛。端午观竞渡，绫角黍，作雄黄昌阳饮，儿女辈彩索缠臂，簪艾叶、榴花，以辟邪。六月二十四日，画船箫鼓竞于荷花荡，观荷纳凉。七月七日为乞巧会，罗拜月下，短果皆曰巧。〈如巧饼巧果之类。〉又以线引针孔辨目力，作承露盘，明日视盘中蜘蛛含丝者为得巧。十五日，僧舍多营斋供，作盂兰盆会以荐亡。八月十五称中秋，虎丘游人极盛，喧阗连日夕。至十八日，群往楞伽望湖亭看串月为奇观。重九饮菊酒，登高吴山治平寺为最，用面裹肉炊之曰重阳糕，又曰骆驼蹄。十月朔，祀先谒墓，谓之烧衣节。冬至驰贺，一如元旦。入腊舂粮，藏之槁囤，经岁不蛀坏，呼为冬舂米。十二月二十四日祀灶，用糖饼，以灶神言人过恶于天，取胶牙之意。祀灶之明日，用赤豆杂米为粥以辟瘟，名曰口数粥。是夕爆竹观仅，各然火炉于门外，焰高者喜，古谓之凡盆。田间然长炬，名照田蚕。二十七日扫屋尘，曰除残。除夜放爆竹，焚苍术辟瘟丹，饮曰守岁酒，曰胶牙。夜分易门神桃符，更春帖；画灰于道象弓矢，以射祟。其祝词为打灰堆。一岁风俗大略如此。
范成大·【灯市行】
吴台今古繁华地，偏爱元宵灯影戏。春前腊后天好晴，已向街头作灯市。叠玉千丝似鬼工，剪罗万眼人力穷。两品争新最先出，不待三五迎东风。儿郎种麦荷锄倦，偷闲也向城中看。酒炉博簺杂歌呼，夜夜常如正月半。灾伤不及什之三，岁寒民气如春酣。侬家亦幸荒田少，始觉城中灯市好。
【冬舂行】
腊中储蓄百事利，第一先舂年米计。群呼步碓满门庭，运杵成风雷动地。筛匀箕健无粞糠，百斛祇费三日忙。齐头圆洁箭子长，隔箩耀日雪生光。土仓瓦龛分弆藏，不蠹不腐常新香。去年薄收饭不足，今年顿顿炊白玉。春耕有种夏有粮，接到明年秋刈熟。邻叟来观还叹嗟，贫人一饭不可赊。官租私债纷如麻，有米冬舂能几家？
【祭灶词】
古传腊月二十
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>