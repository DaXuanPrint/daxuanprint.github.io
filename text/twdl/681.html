<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,一、诗。五代,一、诗。宋代,一、诗。元代,一、诗。明代,一、诗。清代,一、诗。民国,一、诗。中华人民共和国成立后,二、词,三、游记,四、杂录,鼓山艺文志全文在线阅读,鼓山艺文志全文在线下载,大玄古籍书库">
<meta name="description" content="地方志。本志收载了有关鼓山的诗、词和游记文学作品。_鼓山艺文志_全文在线阅读_鼓山艺文志_全文在线下载_大玄古籍书库">
<title>鼓山艺文志_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鼓山艺文志</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]176527</span> <br/>
          说明： <span class="inputVal" id="bkdec">地方志。本志收载了有关鼓山的诗、词和游记文学作品。</span> <br/>
          封面： <span class="inputVal" id="bkimg">Z_11726.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鼓山艺文志
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]176527
[book_dec]地方志。本志收载了有关鼓山的诗、词和游记文学作品。
[book_img]Z_11726.jpg


[book_title]目录
一、诗
五代
宋代
元代
明代
清代
民国
中华人民共和国成立后
二、词
三、游记
四、杂录

[book_title]一、诗 五代
神晏大梁(今河南开封)人，姓李氏。幼恶荤腥，依卫州白鹿山道规禅师披削，嵩岳受戒，后依雪峰。梁开平二年(908年)闽王王审知在鼓山建寺，请神晏为住持。王延钧封其为兴圣国师。晋天福四年(939年)圆寂。
灵源洞
何事最堪依，岩中独坐时。路险人难到，峦高鸟不飞。白云常满洞，论劫未曾亏。不话曹溪旨，焉干道者机。
—乾隆《鼓山志 艺文》
光绪十八年(1892年)刊本
齐己名得生，姓胡氏，潭州益阳(今湖南益阳)人。唐末，出家大沩山同庆寺，复住衡山东林。后欲入蜀，经江陵，高从诲留为僧正，居龙兴寺，自号衡岳沙门，有《白莲集》。
短歌寄鼓山长老
雪峰雪峰高且雄，峨峨堆积青冥中。六月赤日烧不鎔，飞禽瞥见人难通。常闻中有白象王，五百象子皆威光。行围坐绕同一色，森森影动旃檀香。于中一子最雄猛，称尊独据鼓山顶。百千眷属阴□(原缺一字)影，身照曜，吞秋景。我闻岷国民归依，前王后王皆师资。宁同梁武遇达摩，过后弹指空伤悲。
《全唐诗》卷八百四十七
中华书局本

[book_title]一、诗 宋代
邵餗字去华，润州丹阳(今江苏丹阳)人。宋大中祥符元年(1008年)进士，有节操，精于篆书，为范仲淹所称道。庆历中，为福建转运使。
宿鼓山
玉磬声沉夜闻寂，天风吹送海门涛。鹤来松顶云归后，人倚阑干日正高。
——《闽都记》卷十二
光绪二十六年(1900年)刊本
李觏(1009～1059年)字泰伯，建昌军南城(今江西南城)人。善辩能文，举茂才高等。宋皇祐初，范仲淹荐为太学助教，二年(1050年)曾游福州。嘉祐中，历太学说书卒。有《盱江集》。
灵源洞
朝出城东径委蛇，渐攀藤竹渐临危。伏流似是龙藏处，古树应无春到时。谁把石岩齐戋刂削，直教云气当帘帷。良工画得犹宜秘，莫与凡夫肉眼窥。
——《石仓历代诗选》卷一百六十五
台湾《四库全书》本
蔡襄(1012～1067年)字君谟，兴化军仙游(今福建仙游)人。宋天圣八年(1030年)进士，庆历五年(1045年)和嘉祐元年(1056年)两次知福州，官至端明殿学士，卒赠吏部侍郎，追谥忠惠。
游鼓山灵源洞
郡楼瞻东方，岚光莹人目。乘舟逐早潮，十里登南麓。云深翳前路，树暗迷幽谷。朝鸡乱木鱼，晏日明金屋。灵泉注石窦，清吹出篁竹。飞毫划峭壁，势力勿惊触。扪萝跻上峰，太空延眺瞩。孤青浮海山，长白挂天瀑。况逢肥遁人，性尚自幽独。西景复向城，淹留未云足。
——乾隆《鼓山志 艺文》，又见
《莆阳居士诗集》卷七
嘉靖六年(1527年)刊本
曾巩(1019～1033年)，字子固，建昌军南丰(今江西南丰)人。宋嘉祐进士，为实录检讨官。历任越州、齐州、福州知州，颇有政绩。后调任史馆修撰，拜中书舍人。有文名，列唐宋八大家。
凤池山
多年闻说凤池山，蜡屐方偷半日闲。笑语客来朱阁饮，醉醒身在白云间。溪桥野水清犹急，海岸轻鸥去复还。为郡天涯亦潇酒，莫嗟流落鬓毛斑。
——乾隆《鼓山志 艺文》
郑洙字教先，其先侯官(今福州市)人，徙居长乐。宋宝元元年(1038年)掇三礼科，仕至虞部郎中，卒。初，郡未立学，洙请于知州谢徽，于是始立学，闽人德之，号东山先生。陈襄称其“谈天词藻驾曹王，炙地声华压元白”。
游鼓山
闽王昔时登鼓山，凿云梯石开松关。国师喝水遗圣迹，灵骨深閟石岩间。只今四百三十载，陵谷桑田几更改。楼台犹耸旧孤棱，屴崱高临古沧海。我来正当二月初，野桥幽径联肩舆。乘云直上度林壑，俯视城郭连村墟。石门迎客僧成列，钟鼓交鸣龙象悦。升堂秉烛憩禅床，清梦无尘洒冰雪。晓登白云观涌泉，摩挲题刻知何年。天风万里春浩荡，海涛汹涌声潺湲。老禅携觞陪杖履，欲上危峰最高处。紫阳遗墨锁苍苔，嗟我诗成无好句。为君刻石留姓名，酒酣日午潮初平。安得扁舟泛溟渤，行看四海风尘清。
——乾隆《鼓山志 艺文》
陈襄(1017～1080年)字述古，福州侯官(今福州市)人。宋庆历二年(1042年)进士，授浦城尉，官至枢密直学士，为苏轼挚友。卒年六十四。
和程大卿游凤池院
白云深处一轩开，凤去池空折野梅。山接九龙争夭矫，路盘千骑久徘徊。烟岚翠入樽前滴，水石深从涧底来。谁与忘机此栖息，笑看林鸟下层台。
——《古灵集》卷二十五
台湾《四库全书》本
按：此诗为熙宁元年(1068年)作，旧志未引。程大卿指程师孟，时知福州。
元绛字厚之，杭州钱塘(今杭州市)人。宋天圣八年(1030年)进士，授上元令，出为广东转运使。嘉祐七年(1062年)以天章阁待制知福州，奏罢钱氏苛政。累官参知政事，以太子太保致仕，卒年七十六。
重游鼓山(有元公亭)
谁书吾姓揭亭颜?栋宇飞腾气势完。谷口秋风吹鬓发，海东朝日上栏杆。地高顿觉群山小，天近须知六合宽。三到岩扉殊不厌，异时长向画图看。
——乾隆《鼓山志 艺文》
邵去华名饰，江苏丹阳人。宋大中评符元年(1008年)进士，官两浙、福建、淮南转运使。
宿鼓山寺(庆历丙戌秋)
玉磬声流夜阗寥，天风吹送海门涛。鹤来松顶云归后，人倚阑干月正高(刻灵源洞)
——乾隆《鼓山志 艺文》
李纲(1083～1140年)字伯纪，邵武军(今福建邵武)人。宋政和二年(1112年)进士，北宋末，任太常少卿，赵构即位，任为宰相。他反对和议，主张抗金，在职七十天而罢。
游鼓山灵源洞次周元仲韵
碧海吸长江，清波逾练净。我为鼓山游，潮落初放艇。连峰翠崔嵬，倒影涵玉镜。舍舟访招提，木末缭危磴。凌云开宝阁，震谷韵幽磬。乃知大丛林，凄托必深夐。灵源更瑰奇，岩壑相隐映。森罗尽尤物，无乃太兼并。伟哉造化力，智巧于此罄。烟云互卷舒，变态初不定。岂惟冠一方，实最东南胜。周行洞峡中，泉石若奔竞。飘萧毛发清，涤浊肺肝莹。当年喝水人，端恐溷观听。是心如虚空，动寂岂妨并。兵戈正联绵，幽讨亦云幸。相携得佳侣，散策谢轩乘。偷安朝夕间，未可笑赵孟。淹留遂忘归，怅望云海暝。不负惠询期，更起沧洲兴。
——乾隆《鼓山志 艺文》
按：《梁溪全集》卷二十八，“连峰”作“东峰”，“凄托”作“栖托”，“智巧”作“至巧”，“周行”作“舟行”，“肺肝”作“肝腑”。
诸季邀德久申伯同游
鼓山灵源洞，仆以病不果往，
赋诗见志
灵源韫秀异，杰出闽粤间。神功谢镌凿，妙境森回环。曲磴下窈窕，高岩上孱颜。松萝互阴翳，正暑生清寒。路转人寂寂，泉飞涧潺潺。乘高望云海，天末波涛翻。伟哉宇宙中，有此气象宽。诸子雅好游，蜡屐屡山樊。佳客来自远，复共一日欢。而我抱衰疾，屏居方杜关。岂不乐山水，宴坐心不阑。神游八极表，目寓无毛蛮。块视众岳小，杯看五湖悭。矧兹几案物，安用劳跻攀。登览务得隽，无乃见一斑。作诗调诸子，醉语不可删。秋风动林壑，冻雨洗尘寰。新凉至万里，浓翠浮千山。白云出何心，飞鸟倦自还。兴尽盍遄返，胜游宜勿殚。
——乾隆《鼓山志 艺文》，又见
《梁溪全集》卷三十一
冬日来观鼓山新阁偶成古风三十韵
寻盟访鼓山，风物宛如昨。山中有开士，弹指成杰阁。应真飞锡来，一一得所托。翚飞骞栋甍，绚烂丽丹艘。峨峨大顶峰，孤影入檐角。乃知象教力，建立必卓荦。却为灵源游，云木互参错。岩深松桂香，石古苔藓剥。冬温日清美，景短气萧索。天然资野逸，安用遮翠幕。快哉缅登临，及此小摇落。乘高望瀛海，南极露垠堮。蓬壶在跬步，谁谓仙山邈?苍茫香霭中，万象恣磅礴。回头睇中原，郡国半沙漠。犬羊污宫殿，蛇豕穴城郭。畴能挽天河，一洗氛祲恶。我生多艰虞，久矣衰病作。君恩听言归，养拙侣猿鹤。忽忽岁遒尽，平子殊不乐。幸同二三子，杖屦遍邱壑。跻攀力尚强，谈笑心无怍。野鹿饱丰甘，冥鸿在寥廓。翻思轩冕间，何异遭束缚。斯游信清绝，妙赏寄寂寞。晚来凄以风，远色秀增岳。泠泠钟磬声，随月夜林薄。惄焉感时心，未免如陨箨。倘能驾云螭，岂复忧世瘼。会当期若士，相与踞龟壳。
——《梁溪全集》卷三十二
游鼓山拙句奉呈珪老并简诸公
嘉客同游海上宫，高僧问道得从容。乍惊暑退灵源洞，最爱庭开大顶峰(峰旧为阁所遮，师徙阁而峰见，气象雄伟)。杰阁初成切星斗，飞云时到绕杉松。我来未尽登临兴，更待秋高灏气浓。
——《梁溪全集》卷三十二
李弥逊(1089～1153年)字似之，福建连江人。宋大观三年(1109年)进士，官起居郎，以奏事切直，贬知雅州卢山县。靖康间，起知饶州，迁起居郎，以反对秦桧和议，引疾去职，改知漳州；罢职，归隐连江西山。
游鼓山次韵叶观文
谢公忧民余，妙语继两禅。兹游暇沧溟，宛在一叶莲。木密虚可步，石立高莫缘。从来看山眼，一洗俱茫然。蓬莱如有无，空翠蒙云烟。却疑浩荡中，天津渺归船。崎岖访幽胜，众象争相鲜。凌高寓远目，孤云共轩车并。归来拥寒衾，耳底洒鸣泉。觅句了不工，青灯暗孤眠。
——《筠溪集》卷十一
《四库全书》珍本初集本
与诸禅同游鼓山灵源洞
啼莺唤起清昼眠，涧松岩竹谈幽禅。秋曦忽随壮士臂，暮景已入诗人肩。尘缘咄咄鱼吞饵，胜事堂堂驹着鞭。屐齿欲回还小立，隔溪明灭见江船。
——乾隆《鼓山志 艺文》，又见
《筠溪集》卷十七
留赠无诤堂涌泉利老
户外双峰碧碍天，定回香火也已收烟。若将峭语撩痴客，借枕重参一味禅。
——《筠溪集》卷十八
岳公来住涌泉，原为出化者十八人，
原上座因行，袖诗谒筠溪老人，
风致清远可爱，临行索偈，书以赠之
屐声何土遣瞿昙，示病溪翁为扫庵。檐葡香中一盂饭，不妨归去饱同参。
——《筠溪集》卷十九
张元干(1091～1160年后)字仲宗，号芦川居士，福州永泰人。宋靖康元年(1126年)任李纲亲征行营使属官，后官至将作监丞。在秦桧当权时，挂冠归里。
和李丞相游鼓山
海山幻出化人宫，楼观新崇万里容。云雾入檐银色界，藤萝昏雨妙高峰。放怀久已参黄檗，雅志无疑伴赤松。欲去更闻狮子吼，忘归桥下兴犹浓。
——《芦川归来集》卷三
台湾《四库全书》本
洪炎字玉父，江西豫章(今江西南昌)人。宋元祐末登进士，徽宗时，官中书舍人。
游石鼓山涌泉院
每闻石鼓鸣，今作石鼓游。击拊久已息，甲兵殊未休。精庐庄严海，百室云雾浮。维时当长夏，萧飒如凉秋。高崖不见日，老木枝相樛。灵泉发嵌窦，下注千仞沟。向来经行人，颇以名字留。俯仰百年内，磨镌遍岩幽。石桥可坐卧，清俗无等俦。众山合沓来，响答相献酬。虽逢会心欣，未缉当世忧。不知稽山上，复有胜处否?六飞尚东巡，孤兔穴中州。戈鋋塞河洛，冠盖集闽瓯。坠此吠雪国，烈火烂不收。炎飚方焚轮，赫曦欲行輈。微生类焦谷，兹焉得依投。一乘凌风翰，濯缨天汉流。
——《西渡诗集》卷下
台湾《四库全书》本
邓肃字子宏，南剑州沙县(今福建沙县)人，少警敏能文，入太学，宋徽宗时，东南贡花石纲，肃赋诗，言守令搜求扰民，被斥。钦宗立，授鸿胪寺簿。赵构嗣位，以为右正言，会李纲罢相，上书力阻，因罢官。
游鼓山
兰桡舣岸雷霆骇，疾雨狂风欲翻海。吾人作意水石间，素志岂因风雨改?悟适当如未悟人，衡山不知为开云。鲁阳莫试挥戈手，郭泰何妨垫角巾。山僧导我飞芒履，要看渠师得道处。雪喷鼎烹一叱回，千古涧流不东注。我笑老师太豪雄，故令鬼物窥吾踪。安得廓然无圣解，苍崖依旧飞白龙。
——乾隆《鼓山志 艺文》
别鼓山珠公
俄顷诗成准敕恶，寒江夜渡秋萧瑟。曳杖从师得摩尼，洗空愁肠天地廓。年来狂妄婴逆鳞，去国三秋又出奔。隔墙后得绨袍旧，一笑唤回逆旅春。我心不转嗟匪石，方壮两遭天上斥。处处逢君道价高，万指方袍趋法席。白云天下妙林泉，看君又作新法缘。倘能容此无归客，便当结社追白莲。
——乾隆《鼓山志 艺文》
按：《木并榈集》卷八“俄顷”作“俄引”。
吕本中字居仁，寿州(今安徽寿春)人。宋绍兴时，以荫补承务郎，八年(1638年)任福建文臣提刑，迁中书舍人兼直学士院。以反对秦桧和议，被排斥。后提举太平观，卒。世称东莱先生。
奉呈鼓山云门二老
汝水相逢已几年?只今同住海南偏。月明本自无亏缺，山色何尝有变迁。他日相逢昆弟语，一时惊散老狐禅。倘因居士闲开口，却作清和二月天。
——《东莱诗集》
台湾《四库全书》本
黄軩宋邵武人，郡丞，绍兴间为福建转运判官。
游鼓山(绍兴戊寅)
鼓山万仞郁岩峣，东瞰沧溟势转高。尺五去天摩象纬，三千击木骇波涛。携筇古洞凌苍藓，沦茗灵泉泛紫毛。暇日元戎追胜赏，暂陪笑语释尘劳。(刻灵源洞门)
——乾隆《鼓山志 艺文》
苏籀字仲滋，四川眉山人。苏辙之孙，官至监丞，南宋初，居婺州(今安徽婺源)。
游鼓山
呼船起柁乘潮平，掠窗飘箔疏雨倾。漱石枕流东道主，栉风沐雨吾曹行。百寻悬瀑泻绅佩，两边乔木翔枅甍。乞浆满瓯牛乳粥，纵横下箸驼蹄羹。跻摩顶踵历磴术，牵挽葛藠披荆榛。荒浪欃差复奄霭，嶻山辟GFDA2屃仍棱层。嗥烟啸雨猿鹤宅，绝山航海樵渔能。草衣穴处避世士，木食涧饮安禅僧。芝房云阁无尽藏，月屏风幌长明灯。笑看闤阓一蚁蛭，挥斥氛祲投蛮藤。径行石窦解滕屦，饮灌匏杓谈淄渑。莫嗔踏碎苍苔色，莫嫌汲浊阴井清。膏肓泉石有鉴裁，腾踔岩崿试股肱。要识石鼓真面目，立置枕几非绘缯。风吹杨叶此山下，欲问故老知谁应。市朝一梦争夺际，山海萧散堪伏膺。
自注：孙子安见招。
——《双溪集》卷一
台湾《四库全书》本
陈傅良(1137～1203年)字君举，浙江瑞安人，宋乾道八年(1172年)进士，为泰州教授，改承奉郎。淳熙五年(1178年)通判福州，深为梁克家器重，委以州事。次年，罢。累官宝谟阁待制。
游鼓山
鼓山闻天下，一见名不空。自从周职方，闽在王会中。登山亦几人，兴寄随所逢。骑君常忄曷日，迁客作悲风。剑川发瓯西，万里与海通。忽然得平壤，北山矗其东。我行未及巅，已见国势雄。三韩列吴会，不可道里穷。俯瞰南来帆，沄沄自朝宗。曩时诸降王，各抚千里封。相招神衔图，旅献东都宫。东都今何如?胡马鸣蒿蓬。一春长雨雾，明日归樊笼。恣探泉石幽，篝灯导归筇。
——《止齐集》卷一
台湾《四库全书》本
赵汝愚(1140～1196年)字子直，饶州余干(今江西余干)人，宋宗室。乾道进士，历知枢密院事，拜右丞相。韩侂胄弄权，出知福州，又贬永州，病卒于途次。
同林择之、姚宏甫游鼓山(绍兴辛亥九月廿日)
几年奔走厌尘埃，此日登临亦快哉。江月不随流水去，天风直送海涛来。故人契阔情何厚？禅客飘零事已灰。堪叹世人只如此，危栏独倚更徘徊。(刻石门左)
——乾隆《鼓山志 艺文》
愚斋即赵汝愚。《闽中金石记》云：“愚斋其为赵汝愚无疑也。……《闽都记》以愚斋为朱子诗，误矣。”
登水云亭(淳熙十三年正月四日)
灵洞有幽趣，临沧抎佳名。我来坐久之，犹怀不尽情。褰裳步翠麓，危绝不可登。豁然天地宽，顿觉心目明。洋洋三江汇，迢迢众山横。清寒草木瘦，翠盖亦前陈。山僧好心事，为我开此亭，重游见翼然，险道悉以平。会方有行役，邛蜀万里程。徘徊更瞻眺，斜日下云屏。
——乾隆《鼓山志 艺文》
真德秀字景元，建州浦城(今福建浦城)人。宋庆元五年(1199年)进士，历知福州、泉州，有善政。内召为翰林学士，迁参知政事，卒谥文忠。
游鼓山
六月二日，偕潜夫参谋诸友游鼓山，饮涌泉亭。明旦，登天风海涛，坐白云亭。追怀昔游，怆然有感，偶成拙诗奉呈，并简住山明师。
严宸有追诏，趣上太守符。疲民未苏醒，还顾空踌躇。来寻灵源盟，喜与佳客俱。始酌清泠泉，一浣丹墨氵夸。超然烦暑中，著身在冰壶。迟明陟危亭，云涛渺空虚。烟霏倏开合，峰峦时有无。伟哉此绝观，雄压东南隅。苍崖万仞立，四面环琼琚。翠木巧蔽亏，亭午清阴敷。令人淡忘归，似到真华胥。忆昨泛莲日，选胜邀朋徒。摩挲岩上刻，慨仰赵与朱。举觞酹且盟，一节期终初。重来三十年，恍如隔朝晡。并游四五人，存者独老癯。有怀子陈子，感叹为欷觑。子抱明月终，我方长途趋。颠踣惧不免，僘省当何如。原言祝同社，著力相携扶。禅伯亦可人，新结峰顶庐。老我故倦游，轩冕非所娱。会须脱尘革几，来依懒瓒居。
——乾隆《鼓山志 艺文》，又见
《真文忠文集》卷一
《四部丛刊》本
黄榦字直卿，福州闽县(今福州市)人。朱熹学生、女婿，历知汉阳军、安庆，卒谥文肃。世称勉斋先生。
登鼓山
登山如学道，可进不可已。悬崖更千仞，壮志须万里。平生石鼓怀，独酌灵源水。峨峨大顶峰，欲往辄中止。今朝复何朝，击楫渡清泚。好风从西来，缥缈吹游子。褰裳陟遥巅，万众能俯视。东南际大海，日月旋磨蚁。烟云隔洲渚，历历犹可指。城中十万家，嚣喧不到耳。郊原与市廛，琐碎如聚米。同来皆良俦，酌酒共欢喜。深林更叫啸，磐石恣徙倚。摩挲陈公碑，岁月为我纪。更持末后句，归以铭石几。(原注：陈烈《鼓山铭》末句云：“谨其至，惟古则”)。
——乾隆《鼓山志 艺文》，又见
《勉斋集》卷四十
台湾《四库全书》本
白玉蟾本名葛长庚，福州闽清人。生于琼州，字如晦，号海琼子。初至雷州，继为白氏子，名玉蟾，后隐於武夷山。博洽诸书，善篆隶草，工画梅竹。相传他有道术，入水不濡。宋嘉定中，召对称旨，命馆太乙宫，诏封紫清真人，有《海琼集》。
题鼓山超凡阁
输与黄龙第一筹，于今不到洞宾羞。九重城里圣箭子，三百年来粪扫头。山月扶疏龛石冷，天风浩荡海槎浮。我来会得谦公意，竖起拳头向赵州。
——乾隆《鼓山志 艺文》
史季温字子威，四川眉州人。宋绍定进士，淳祐间由转运判官提刑福建；宝祐中官秘书少监，著有《山谷别集注》、《山谷精华录》。
游鼓山
上到瑶峰第几间，御风骑气渺人寰。天高陡觉星辰近，地迥偏饶日月闲。去海茫茫疑十里，望州隐隐见三山。武夷榜墨千年在，任使重岩藓字斑。(刻龙头泉)
——乾隆《鼓山志 艺文》
林希逸字肃翁，福州福清人，宋端平二年(1235年)进士，官至直秘阁，知兴化军。
题天风海涛亭
亭后千寻屴崱峰，亭前万里见晴空。山藏落照生新月，海涨轻涛带晚风。世事浮云变今古，客游GFDC6石遍西东。近檐溜雨霜皮栢，却是渠曾识晦翁。
——乾隆《鼓山志 艺文》
刘克庄(1187～1269年)字潜夫，号后村居士，兴化军莆田(今福建莆田)人。以荫入仕，宋淳祐间，赐同进士出身，累官工部尚书兼侍读，以龙图阁学士致仕。
陪真西山游鼓山
先生廊庙姿，非直藩翰才。南州彩旗留，北阙丹诏催。重臣方暑行，停骖小徘徊。客中载枚邹，物外寻宗雷。遂穷天海观，一豁风云怀。眷言此灵山，判自宇宙来。登临几朱轮，灭没随飞埃。堂堂蔡与赵，继者其谁哉?共惟勋业侔，况乃名节偕。伊余忝载笔，适值祖帐开。虽陪叔子游，独抱湛辈哀。饯诗堪覆瓿，不敢镌苍崖。
——乾隆《鼓山志 艺文》，又见
《后村先生大全集》卷十
《四部丛刊》本
登鼓山用余干赵相韵
城郭区区一聚埃，江山如此信佳哉。挟龙相国骑箕去，招鹤仙人弭节来。试向炊梁成短梦，何如煨芋拨残灰。危亭更著文公匾，日落山空未忍回。
——乾隆《鼓山志 艺文》，又见
《后村先生大全集》卷十
张镇字仲甫，三山人，宋淳祐十二年(1252年)进士，官至考功郎中，知兴化军。
游鼓山
笼翎圈里著禅关，顶有奇峰磴可攀。上下乾坤大千界，东西陆海两三山。临沧雾向风前解，喝水泉因雨后潺。一宿迷归山莫哂，小窗竟日对残颜。
——《闽诗录丙集》卷十五
宣统三年(1911年)刊本
赵汝珣河南汴州人，宋太宗八世孙，淳祐间福州郡丞。
游鼓山灵源洞
暂携朱墨上崔嵬，兴出烟云眼界开。无策便回流水去，有缘亦到鼓山来。惭非方外狂司马，喜识僧中老辨才。自笑生平少闲适，又驱俗驾入尘埃。(刻灵源洞)
——乾隆《鼓山志 艺文》
痴绝宋淳祐间僧。
游鼓山(淳祐辛酉立秋后三日)
野径斜连石涧傍，草根呢呢语寒螀。郊原经雨多秋意，庭院无人自夕阳。风卷暮云归碧嶂，叶随野水入寒塘。数家篱落枫林外，枳壳垂青菊绽黄。(刻大顶峰)
——乾隆《鼓山志 艺文》
赵希忄弋字孟能，宋代宫室，秦王德芳八世孙。咸淳间官福州。
题喝水岩
尊者何年向此禅，一声喝断水之源。如何有许神通力，犹计当年寂与喧。
——乾隆《鼓山志 艺文》
徐锡之宋淳祐间人。
题喝水岩(淳祐己酉年)
重峦复岭锁松关，只欠泉声入生间。我若当年侍师侧，不教喝水过他山。
刘霪建州人。学古之孙，朱熹外曾孙。
登石鼓观文公“天风海涛”
书并简住山信和尚(淳祐丁未秋)
苍藤石壁古抬提，应怪重来岁月迟。江水涌流千古恨，山灵阿护一联诗。休论世事更棋局，且对斜阳把酒卮。我辈登临多感慨，此情未许俗怀知。

[book_title]一、诗 元代
王恽(1227～1304年)字仲谋，河南汲县人，道德端正，好学善文，元中统初，为东平详议官。上书论时政，迁监察御史。至元二十七年(1290年)为福建按察使，累官通议大夫，知制诰。
游鼓山(五首)并序
鼓山在闽中为特秀，余到官五月，王事鞅掌，未遑登览，以尽江山之胜。迨明年庚寅四月庚辰，遂与天平参政献子、大都李郎中德昌、御史聊城师彦贞、居延蔺宝臣、提刑东原曹仲明、宪帻张遂良、程舜臣、何舜卿来游，寻前盟也。辰刻抵戒院，舍鞍，肩舆迤逦而进，至望州亭。主僧平楚来迓，用软脚，例酒数行，历松关，由石门入白云寺。适签省乐公亦供佛来此，乃相与礼像殿，浴佛於西寮。既而饭屴崱峰丈室，眺上方重阁，降观涌泉，步入灵源洞，度喝水岩，登天风海涛亭。觞咏间，献子、德昌扶携上征径，欲造大顶峰，观紫阳遗刻，石礜云荒，中途而返。时宿雨濯山，林壑争秀，烟霏空翠，有顾揖不暇者，莫不欣然。志归冲冲，若有所得。佥曰：“乐哉，今日之游也!吾侪越在绝域，纵使重来，无复此欢耳。”至元岁月，不可以不纪，诗亦不当无也。明日探囊，得唐律五诗，俾刻诸亭上，以为山中故事。
峰回路转已层云，望远风尘接海门。宿霭去收千嶂雨，老僧迎劝半山樽。岩幽选胜穷诗境，山迥登危黯客魂。阔绝殊方同大块，坡仙心事强为论。
笋舆同驾蹑鳌群，冷带秋声入白云。雪窦有禅容暂叩，名山无分与平分。云怜岭断联松荫，雨惜题芳护藓纹。会约赞公重借榻，鼓音同向夜深闻。
上方游遍雨花天，沿壑寻幽得壮观。林影满空金界阔，天风吹袂海涛寒。江山若尔不辞醉，杖屦再来无此欢。诗在眼前拈不出，碧澜景色上层峦。
杖藜寻壑游初遍，倚槛冥搜兴未阑。浊酒一杯方大嚼，苍烟千顷要奇观。放教眼界宽无际，径上山椒不作难。若欲攀萝穷绝顶，海涛风劲不胜寒。
复岭重冈奠七闽，鼓山东峙最崇尊。屿亭诗好风涛涌，灵洞龙移窟宅存。千尺翠屏宜晚对，一泓沧海侭雄吞。云烟禾困载归时晚，月偃松梢玉一痕。
——《秋涧先生大全文集》卷二十
《四部丛刊》本
按：其中一、二、五诸首见《鼓山志 艺文》
赠鼓山长老平楚
不下禅床四十年，老轩头角出冷渊，久从贝叶传心印，来与云山结静缘。兰馥蕙光增妩媚，竹风松月共清圆。荔舟有约重登览，转首天风恐飒然(楚有画兰绝句，故云)。
——《秋涧先生大全文集》卷二十
赵文昌字明叔，山东长清人。元至元十年(1273年)选为本县尹，刚一月，即治声大著，迁行台侍御史、福建闽海道廉访使，累官国子监祭酒。
游鼓山
海上孤峰剑戟稠，兹山磅礴甲闽瓯。天风下降三千界，岛月傍通十二楼。郡志昔尝夸绝域，版图今始附中州。六朝而后多词客，谁得题诗到上头。
——乾隆《鼓山志 艺文》
程钜夫(1231～1300年)初名文海，避元武宗讳，以字行。江西建昌人，至元十三年(1276年)以侍御史为福建廉访使。
鼓山有引
日与王寅夫约登鼓山，二月十一日竟独往，而不我告。继闻是日乃寅夫初度，即事以寿。
朝天笏柱西山颐，忽此来窥南海奇。平生亦有观山癖，已约同题石鼓诗。谁知青雀衔桃至，竞着先鞭了不知。东望蓬莱半明灭，想应独寿长生诀。天风海涛万里寒，高人题匾知未灭。眼中定有警人句，我今想像何能赋。佛成灵运谁后生，重期一指蓬仙路。
——乾隆《鼓山志 艺文》，又见
《雪楼集》卷二十六
台湾《四库全书》本
王寅夫惠教游鼓山四诗，
细读如在屴崱，屡间想像，追
和用坚重游之约(四首)
城市林泉隔几关，半山幽兴欠闽山。久闻屴崱高寒处，一望蓬莱缥缈间。有约同看红日上，无端独占白云间。锦囊收拾奇观了，物色分留肯破悭。
足力犹堪敌瘦筇，拟乘寺顶最高峰。杯吞东海一勺水，鞭起南湫久卧龙。佛界须臾三万劫，神山杳霭几千重。烦公更泚如椽笔，摹写云天不尽容。
炎方春浅未如焚，花木迷人意欲曛。福地同游胜独往，中天一览破千闻。于今难拟《高唐赋》，何日重开衡岳云。眼底流求弹丸耳，楼船曾见汉家军。
去天万里此相遭，揽辔无功敢告劳。剩貯冰霜消瘴疠，尚疑风雨隔清高。一年花事成佳荫，二月春江息怒涛。细嚼公诗如橄榄，挽回尘俗入风骚。
——《雪楼集》卷二十六
按：其中二、三两首见乾隆《鼓山志 艺文》
寅夫示再登鼓山四首，次韵奉谢四首
大壑崖边覆小舟，摩挲舟腹得舒忧。山神何意回吾驾，客子逢春负此游。灵运一时遗雁荡，少陵千古擅牛头。且看平地亦不恶，暖日晴风麦陇秋。
胜处心知只耳闻，却因君句得奇芬。海天昏黑龙行雨，楼阁青红蜃吐云。仙境烟霞从痼疾，诗家风月要平分。悠然佳兴谁能败，俗吏当前自纠纷。
眼前培塿足萦缠，去去瀛洲大洞天。一息南溟能几月，再行车海定何年?江淮巨浪千堆雪，榆柳中原万里烟。解视归装还不俗，有诗曾酌瘴乡泉。
我亦修持不动尊，少曾一迹印空门。居然慧力照法界，即此深心报佛恩。有道临民只清静，无尘到虑侭嚣喧。公余更得新诗和，洗尽人间种种烦。
——《雪楼集》卷二十六
次刘云卿御史同达勒
达御史游鼓山诗韵
登临有约堕鸿冥，拄杖看云空复情。笑我北山文久勒，输君南岳记先成。林深谷窈车声转，海阔天高笔兴生。何日得将尘俗耳，倚栏同听涧泉鸣。
——《雪楼集》卷二十七
郝彦泽元幽州人。
至元戊寅春人日同永嘉
刘俨登小顶峰，访灵源，
挹天风海涛之胜
趁晴驴背稳于船，直走东峰屴崱巅。风送海涛来异国，人从石磴上青天。环闽胜概归胸次，带水平畴尽目前。何日英雄洗兵马，放余来此傲林泉。(刻灵源洞)
——乾隆《鼓山志 艺文》
按：五、六两句本作“双江漂练疏烟下，五虎当湖夕照边。”今从摩崖石刻。
——乾隆《鼓山志 艺文》
郑至元闽县人。郑昭先孙。昭先累官知枢院事兼参知政事。进右丞相，辞不拜，卒谥文靖，有《日湖遗稿》五十卷。
同宪副高昌、兀奴诸君
游鼓山(引见石刻)
鼓峰屴崱等崑崙，众壑无如大顶尊。云出云归山历历，潮生潮落海昏昏。僧言地峻人稀到，我喜天低手可扪。留取凤池须着脚，要穷河汉接灵源。
——乾隆《鼓山志 艺文》
谨用先祖日湖文靖靖韵
古木悬岩翠欲流，白云深处甲闽州。细摩刻石字苔藓，俯视浮讴风马牛。喝洞泉声何岁月，顶峰天气倏春秋。扁舟几过名山下，此日方成第一游。
——乾隆《鼓山志 艺文》
按：以上两首从摩崖石刻。
萨都剌字天锡，号直斋，蒙古人，因祖父留镇云、代，遂居雁门(今山西代县)。元泰定四年(1327年)进士，官御史。以直言，于元统三年(1335年)，左迁闽海廉访知事，后官河北廉访经历。
望鼓山
鼓山起千仞，乃是东海垠。蛟龙穴其下，霹雳翻海门。砥柱俨不动，日夜雪浪奔。何当临绝顶，俯视浴日盆。
——乾隆《鼓山志 艺文》，又见
《雁门集编注》卷十
光绪三年(1877年)福州平远堂刊本
钟耆德字元长，福建闽县(今福州市)人。元至正时布衣，孝友成性，家贫不娶，教授生徒，以养父母。
和孙廉使游鼓山
梵王宫殿倚晴空，荦荦群山驻铁骢。月色不流沧海水，钟声长度石门风。超凡阁冷朝霞外，浴凤池寒夕照中。前后登临为惆怅，惟余山色古今同。
——乾隆《鼓山志 艺文》
王翰又名王那木罕，字时斋，甘肃灵州人。元至正中，为福建行省郎中，升任同知。复为潮州路总管。世乱，弃官走福建永福(今永泰)。元亡，朱元璋强起之，翰自杀。
鼓山
旭日照高岑，天风振远林。不分沧海色，那识白云心。瑶树空香满，珠林积翠深。坐来明月上，何处起潮音。
——乾隆《鼓山志 艺文》
帖木儿按元代姓帖木儿者多矣，元至正间，官本省平章政事者，有普化帖木儿，完者帖木儿；官左丞者有也先帖木儿，旧志失其名，姑录。
登屴崱峰
肩舆直上白云梯，古刹林深路欲迷。绝顶一声长啸罢，海天空阔万山低。
——乾隆《鼓山志 艺文》
黄镇成字元镇，福建邵武人，自幼励志力学，隐居不仕，自号存存子。元末，使者屡荐之不就，最后，执政奏授江西路儒学副提举，命下而卒。
鼓山灵源洞
屴崱峰高万丈梯，上方高与白云齐。青山尽处海门阔，红日升来天宇低。喝水无人空宴坐，摩崖有客漫留题。飘然欲御长风去，一笑何烦过虎溪。
——乾隆《鼓山志 艺文》，又见
《秋声集》卷三
台湾《四库全书》本
杨刚中字志行，集庆上元(今南京市)人。元皇庆中，官江东宪府照磨，迁翰林待制。
鼓山(二首)
飞构表林崇，下与层云平。陟峤良已超，况乃临沧瀛。盘盘汀树分，离离海帆征。曙发沙旭近，秋澄潦区明。凭高慨徂晖，抚往空遗名。混混弗自期，营营定何成。
名峰冒南州，灵境仍幽深。春结丹树禾弟，秋明紫烟岑。峻远遂真赏，清旷舒远心。惜无同怀登，共引芳醑斟。冷风奏飞淙，绝涧调羁禽。谁为钟子期，续此云海音？
——乾隆《鼓山志 艺文》
吴毅字尚志，江西南城人。元至正二年(1342年)进士；明洪武初，征拜博士典签，预修大明律令，不久即致仕归，教授乡里。学者称“学海先生”。
洪武庚戌秋八月同
庐陵萧受益、王礼、刘于，
上饶余善同游鼓山
全闽第一峰头寺，积翠岧峣控海隅。钟磬遥闻通上界，江山俯视隘中区。枫林翳月秋容绿，松磴盘空石势纡。更挟天风凌绝顶，扶桑东望晓模糊。
——乾隆《鼓山志 艺文》
鼓山和王安中
步从松径费攀缘，来叩松关问老禅。一径树阴秋雨后，半间塔影白云边。星分水国开蓬岛，风卷烟涛涨海天。此日登临无尽思，挥毫题石记华年。
——乾隆《鼓山志 艺文》
刘于字允恭，江西永丰人。元至正七年(1347年)举人，明洪武初，征至京师，派充福建主考。
登大顶
石磴通霄郁古松，禅林日暮递疏钟。月华近落沧溟水，云气高浮屴崱峰。地控诸番分岛屿，潮生巨海混鱼龙。古来墨客多题咏，字结蛟螭翠藓封。
——乾隆《鼓山志 艺文》
宋元禧字无逸，浙江余姚人。元至正十年(1350年)举人，补繁昌教谕。明洪武初，召修《元史》，主考福建。
登鼓山寺呈用明禅师
棘闱半月闲秋暑，岩寺几程起暮云。胜地江山兵后见，高天风雨客边闻。送师东海新春别，秉烛南州静夜分。宾主三生端有契，灵源重会读吾文。
——乾隆《鼓山志 艺文》
至刚福建闽县(今福州市)人，居罗山，元末明初人，曾在涌泉寺为僧，人称石门和尚，其门徒姚广孝。
鼓山超凡阁
鼓山寺里超凡阁，暇日登临兴浩然。灵运未先能作佛，老坡漫尔欲登仙。云峰环绕开图画，天籁于禺奏管弦。凡圣本来无二致，海天月上一般圆。
——乾隆《鼓山志 艺文》

[book_title]一、诗 明代
王恭江南濠州(今安徽凤阳)人。明太祖女婿，洪武三年(1370年)以驸马都尉任福建行省参政。
游鼓山
绝顶珠林出半天，灵源钟磬翠微连。平芜下界孤烟外，遥海寒涛独雁边。云度佛香清鹤梦，风传仙梵醒龙眠。西游自笑尘踪远，那得闲身此问禅。
——乾隆《鼓山志 艺文》
游鼓山
信步行行上碧峰，天涯一望水流东。桑田几度成沧海，唯有青山似画中。
——乾隆《鼓山志 艺文》
王坚字子正，号三山老樵，福建长乐人。明洪武三年(1370年)征至南京，试高等，授湖广按察司佥事，后官嘉兴府同知。
游鼓山
粤江南去郡城隈，屴崱东连紫翠开。万里烟云浮海岛，九天金碧现楼台。石门路向松关出，喝水源从凤沼来。自叹此身还衣绣，无由听法坐莓苔。
——乾隆《鼓山志 艺文》
王钝字士鲁，河南太康人。洪武十年(1377年)秀才，授主客主事，后复举明经，任福建布政使右参议，迁右参政。
题鼓山寺
上人飞锡来灵谷，我老羸驹到鼓山。相约恍如成宿契，傍观疑似学偷闲。灵源洞古烟萝绕，喝水岩空雨藓斑。他日尘缘能解脱，也应来此叩禅关。
——乾隆《鼓山志 艺文》
陈仲进以字行，又名伯康，福建长乐人。明洪武十年(1377年)以明经荐授宜阳知县，后改知江山县。
游涌泉寺
万仞冈头紫翠围，白云流水护柴扉。石炉火冷僧初定，野径苔荒客到稀。绕砌山泉浮潋滟，隔江云树入霏微。我来岂是参禅者，只倚长松看鹤飞。
——乾隆《鼓山志 艺文》
按：《全闽明诗传》卷三录引此诗，首句作“万石冈头紫翠围”，末句作“笑倚长松看鹤飞”。
陈郁字焕文，福建闽县(今福州市)人。明洪武十八年(1385年)进士。
鼓山同周博士繁上人
秀色横东南，危峰霁金碧。迢迢莲盖起，隐隐松门入。鹤林渡轻策，鸟道绝行屐。周子陶令俦，繁师远公匹。心空境自闲，目远趣非一。良辰集嘉宾，雅调偕金石。水涧秋欲寒，云窗昼犹湿。赤城讵云远，苍岛杳无极。即此可飘飖，那能怅今昔！
——乾隆《鼓山志 艺文》
聂思敬本名任，江西南城人，后以字行。明洪武初，以荐授本学教授，治《春秋》，工吟哦。历学官二十余年；后登洪武二十一年(1388年)进士，典试福建。
鼓山
鼓山苍翠路难分，梵宇巍峨倚白云。松影却惊随地满，钟声浑似半空闻。石门斜日催归兴，灵洞清风绝俗氛。昔日曾闻今日玩，高秋吟思漫纷纷。
——乾隆《鼓山志 艺文》
唐震字士亨，福建闽县(今福州市)人。明洪武二十一年(1388年)榜眼，授编修。扈驾道卒，明太祖遣使归丧，为文祭奠。
登鼓山
胜地标名岛，金宫瞰碧园。水衔双凤影，山峙百龙根。骋目凌天险，投心轶世喧。香来诸界合，钟动众僧奔。塔势冲飞鸟，经声听断猿。水岩闻喝石，雪涧讶通源。白雁霜前笛，黄花露后樽。顾惭元亮兴，翻愧远师恩。洞口僧归锡，云中客驻轩。怀哉婴俗累，徒尔羡空门。
——乾隆《鼓山志 艺文》
李烨字子华，浙江余杭人。明洪武二十二年(1389年)由监生除中书舍人，升广东按察司佥事。永乐初，除福建布政司左参议，兼修《大典》，除江西左参议，卒。
公暇偕参政杨公游鼓山寺，
步鲁齐王参知韵，
时永乐乙酉三月
联辔来游宝刹间，梵王宫殿护苍山。焚香未论三生寂，煮茗何妨半日闲。瞰海题名遗墨迹，悬岩绝咏杂苔斑。春风花鸟如相识，常在栖禅秘密间。
——乾隆《鼓山志 艺文》
王偁字孟扬，福建永福(今永泰县)人。明洪武二十三年(1390年)以明经举于乡，授祭酒。永乐初，为翰林检讨，敕修《大典》，偁为总裁。后坐解缙案，被杀。偁为闽中十才子之一。
登屴崱宿涌泉
翠微白云里，逢秋思一登。耸身蹑云壁，飞泉摇古藤。洞豁海天际，坐见万景澄。饮涧动群鹿，宴林逢真僧。邀我宿北城，珠林悬古灯。寥寥片月上，悄悄天籁凝。因悲向城市，尘发秋相仍。
——《闽中十才子诗 王检讨诗》卷二
光绪十二年(1886年)沁泉山馆刊本
唐粲字士昭，福建闽县(今福州市)人。明洪武二十三年(1390年)举人，官教谕。
同王中美游鼓山
上方迢递隐楼台，屴崱峰高亦壮哉!暇日群公同骋望，百年浮世有尘埃。潭边飞锡惊龙度，洞口疏钟见鹤回。只此便投章甫去，石桥何处访天台?
——乾隆《鼓山志 艺文》
周盛字奉昌，福建南平人。明洪武二十三年(1390年)举人，官永明知县。
凤池
吾闻屴崱峰，上有凤凰池。灵鸟久不见，于今适来仪。清池炯炯洞见底，光照须眉莹秋水。涵虚湛湛云影摇，冷风细细秋波起。繁公于此敛踪迹，静对水月心常寂。性空直与灵源通，身闲未许浮云识。我来邀取群仙俦，拂衣海上登鳌头。凌风九万一回首，更欲跨凤看瀛洲。繁师须拂池上石，与尔共作三生游。
——乾隆《鼓山志 艺文》
登鼓山赠繁公
屴崱崒嵂东南巅，海隅秀拔非徒然。白云赐额广名代，涌泉肇迹崇何年?半山鸟磴灵源入，石门烟霭松关连。况当接踵逍遥地，最宜骋目沧浪天。一尘轶尽不动外，万化始会忘归先。繁师隽爽龙河种，旭老宿昔仙机玄。适泛慈航来日畔，旧扬宗教住云边。藏身只履超凡圣，出口三车如注泉。早晚篮舆那厌屡，清宵华宴偏能延。金门侍吏铜墨暇，挂籍髦士簪裾联。倾情浊酒踈砧后，照眼黄花落帽前。少壮几时同潦倒，攀登暂谢区中缘。
——乾隆《鼓山志 艺文》
唐泰字亨仲，福建闽县(今福州市)人。明洪武二十七年(1394年)进士，授编修，累官陕西按察副使。为闽中十才子之一。
临沧亭
缥渺危亭际海头，昔年曾此赋清游。初旸绝岛生残夜，极浦遥天接素秋。杖锡到来山虎伏，衲衣已被白云留。凭高日暮堪乘兴，烟景苍苍绿水洲。
——乾隆《鼓山志 艺文》
冯本清字介庵，浙江余姚人。明洪武二十九年(1396年)乡贡，授监察御史，迁福建按察佥事，分巡漳南。后改任江西，卒于官。
游鼓山陪陈侍御
铁冠御史才且雄，衔恩持节来闽中。风流不让李太白，豪气绝似陈元龙。公余亦爱闽山好，邀我飘飖共探讨。古寺云开曙色高，灵源花发春风早。酒酣倒着官锦袍，屴崱峰头看海涛。令人从此小东鲁，不独泰华如秋毫。
——乾隆《鼓山志 艺文》
陈□字安仲，福建闽县(今福州市)人。明洪武三十年(1397年)状元，当时三鼎甲皆南人，或言取士不公。朱元璋怒，命重阅落卷，得六十一人皆北人。于是□遂被诛，□遗诗亦仅存此一首。
鼓山
天凿玉芙蓉，神秀吐丹碧。谁能凌绝顶，歌啸览八极。中有蹑云人，冥虚振飞锡。梵扬海风生，幔卷岛夷入。茫茫乾宇大，戚戚尘踪窄。下顾簪缨俦，驱车入榛棘。何当谢尘累，因之寓泉石。
——乾隆《鼓山志 艺文》
陈议福建长乐人。明洪武三十一年(1398年)以明经荐，授翰林院检讨。
鼓山
冶城东际屴崱峰，大顶插汉玉芙蓉。中盘宝地梵王宫，下方昕夕聆天钟。我闻灵境何由睹，几欲登临事应阻。喝水徒从耳外闻，青峦每向舟中数。以兹叨获陪簪缨，凭高纵步凌苍冥。石门路向烟萝入，鸟道逶迤抵化城。维时海国日初丹，江山万古浩漫漫。海涛涌白天风起，令人神思隔尘寰。法缁迓我游诸洞，林鸟惊人目飞送。岩石名诗眼力窥，凤沼寒湲手挥弄。盘桓深入维摩宫，大千法界高玲珑。楼台隐映金碧烂，柱石烜耀银珠红。老禅荐茗亵香麝，寂静灵台听玄偈。何当脱却尘事牵，共结山中白莲社。烟霏松暝鹤飞回，踌躇不忍下层岩。下方疑我上天去，我意何异登天台。
——乾隆《鼓山志 艺文》
林慈字志仁，福建长乐人。明洪武中以明经荐，任本县训导，国子博士。
鼓山送别
化城祇树接人天，万壑千岩紫翠连。薄暮猿声啼不尽，新年草色入无边。静闻仙梵花前度，醉盍朋簪石上眠。明日又登金马去，何因此地共谈禅。
——乾隆《鼓山志 艺文》
韩文山东德州人。明洪武时岁贡，以人才荐，官郎中。
大顶峰
鼓峰耸翠插晴空，绝顶登临鸟道通。日出扶桑鸣彩凤，云开蓬岛隐仙翁。海潮来往波涛外，山色有无烟雨中。风送天香携满袖，恍疑身在广寒宫。
——乾隆《鼓山志 艺文》
林鸿字子羽，福建福清人。明洪武时，以人才荐至京师，试《龙池春晓》、《孤雁》二诗，名动京师，官至精膳司员外郎，自免归。他与高棅、王偁、陈亮、王恭、唐泰、郑定、王褒、周玄、黄玄，合称“闽中十才子”，鸿为首。
屴崱朝曦
天地有奇气，屴崱东南青。高标穷碧落，连峰走沧溟。深探地无际，远见日初出。蜃气乍苍凉，龙光犹恍惚。始知至阳精，明明含中虚。回旋缀阴魄，干运乾坤枢。愿言吸晞景，庶以永年岁。手把扶桑枝，身骑六鳌背。兹焉对画图，飞梦绕屴崱。一笑天鸡鸣，晴窗已东白。
——乾隆《鼓山志 艺文》，又见
《鸣盛集》卷一
嘉庆十七年(1812年)刊本
喝水岩
灵境敛幽寂，玄岩閟林莽。秋风何处来，泠泠百泉响。传闻妙禅机，默出谢尘鞅。萧然一榻静，厌此渎遐想。昙花散天雨，空翠入苍漭。卓锡振梵音，寒流自西往。道人此投迹，风磴特独上。竹径清露繁，松阙碧苔长。伊予性山束僻，隅地爱弘敞。莲社如有期，攀绿恣幽赏。
——《鸣盛集》卷一
陈亮字景明，福建长乐人。工诗，与林鸿等称闽中十才子，明初屡征不出，结草屋沧州中，以布衣终。
华藏海
屴崱高出东南天，凿山通道五百年。石门灵洞绝形胜，金银楼阁白云边。昔年曾入龙天界，遍阅重重华藏海。大地长悬佛日明，丛林故有宗风在。巍巍猊坐镇高堂，大教三乘属阐扬。向非智力排龙象，百万魔军未易降。繁师应作山中客，壮游曾振金门锡。法云昨夜现东峰，山中草木皆春色。野人长慕好林泉，欲识支公未有缘。云扃果尔无关钥，愿逐浮丘一问禅。
——乾隆《鼓山志 艺文》，又见
《沧州集》旧抄本
赵迪字景哲，福建闽县(今福州市)人。明洪武中布衣，自号白湖小隐，为洪永十子之一。有《鸣秋集》。
风泉云壑
久负名山期，常思邈遐路。微风若水流，归云淡纨素。溶溶度雨来，霭霭依林暮。天空送夜凉，秋声在岩树。清听殊未穷，独对情如故。若人僧中英，振锡兹山去。云车倏已驾，将逐冷风御。林间果愿心，悠然得真趣。
——乾隆《鼓山志 艺文》
登鼓山寺
车骑追游到上方，金宫钟磬蔼林塘。彩云宝地通霄迥，翠壑松涛入海长。萝径引杯山乌下，石厨供馔涧泉香。空堂清梵沉沉夕，共听三生色相忘。
——乾隆《鼓山志 艺文》
林伯璟字怀之，福建闽县(今福州市)人。明洪武中岁贡，为郡学训导。后以文字得罪，为明太祖所杀。
屴崱峰赠繁公
繁公平生一衲袍，名山足迹曾周遭。偈寄匡庐尘想薅，诗留华岳性灵陶。龙翔清戒常独操，丹陛几祝西崑桃。却归屴崱观海涛，瘴雾尽扫天风号。大顶上干气势豪，小顶直下银盘牢。俯视三神走六鳌，目极万里如一毛。国师穿堵山之皋，旦暮守护鬼神劳。往时台殿阴萧骚，此日钟鼓声嗷嘈。雨花缀座香麝膏，贝叶翻函光玉毫。祖灯载续象教遨。繁公!繁公，名与兹山高。
——乾隆《鼓山志 艺文》
宗繁闽县陈氏子。年十六，从鼓山光岩和尚得度。明洪武二十二年(1389年)为涌泉寺住持。建文四年(1402年)示寂。世称独芳禅师。擅诗名，与唐震、王褒、周玄、王偁为友，多所唱和。
鼓山
振锡入松关，超然有清向。所怀喝水翁，灵迹尚感仰。抚松坐盘桓，漱水扬虚瀁。直登屴崱巅，天高气明爽。适逢佳节临，黄花称幽赏。优游闭禅扉，静夜理琴响。对榻眠白云，焚香足吟想。一梦犹不醒，晨钟启东昶。
——乾隆《鼓山志 艺文》
唐溥字孟博，福建闽县(今福州市)人。明建文元年(1399年)举人。
涌泉寺
金宫了愿初，香阁骋前睹。钟入双树云，花明一潭雨。疏河递清浅，黄叶落四五。谩展今夜欢，凌晨更延伫。
——乾隆《鼓山志 艺文》
陈时中四川人，参议。
按：乾隆《鼓山志 艺文》作“陈时中，四川人，参议。”经查道光《四川通志》有关部门并无此人。又查清周煌《琉球志略：封贡》云：“明永乐二年正月，太宗遣行人时中往祭［琉球国中山王承察度］，赙以布帛。……中初为四川布政使右参议，有罪当戍，上书愿改过，遂命使，至是复职。”但时中籍贯及科第均无考。又《明史 外国传 琉球》及《明太宗实录》仅书“礼部遣使”，而不举其人。姑仍之。
登鼓山(永乐乙酉三月奉使琉球经此有作)
鼓山甲冠东南隅，层峦叠出金芙蕖。地钟灵气清旦虚，迢迢绿水罗萦纡。大山突兀云卷舒，小山屴崱烟霞除。涧流潺潺杂弦歙，松风瑟瑟鸣笙竽。闽王昔此置良图，凿开山谷成规模。只今纪年五百余，桑田几度变邱墟。楼台依旧临天枢，古殿高耸青云驱。我来登览不惮劳，野桥幽径连肩舆。乘风直欲上云衢，俯视城邑微一区。当年主席丰骨殊，喝泉有迹留名誉。于今老禅吾乡闾，携觞陪我行踌躇。紫阳先生谁能如?天风海涛遗其书。酒酣便欲赋归欤，扁舟正遇潮平初。安得乘槎四海居，行看黎庶无犹虞。
——乾隆《鼓山志 艺文》
王恭字安中，福建长乐人，自号皆山樵者。明永乐初，以修《大典》至京，授翰林不就，归隐故乡。
送了心上人还鼓山
竺僧本自金天西，流沙转望无端倪。口传佛印清五浊，心将宝筏度群迷。圣皇斋沐思高庙，天下缁流争奉诏。甘露朝凝百树枝，祥光夜绚钟山峤。龙象纷蹴踏，鲸鳌互铿鍧。香云絪緼昼不散，灵花历乱春无声。吾师石鼓峰头住，一锡西游了真悟。看山偶上凤凰台，归心也忆灵源树。灵源绝磴绕松杉，四面松萝隐石龛。国师去后安禅处，神物犹存喝水岩。兹晨好作金陵别，千里淮云山一发。吴楚苍茫数点烟，几时看到闽中月。白头西上寄萍踪，为尔乡僧动别容。待予秘阁看书罢，归路先寻鹤顶峰。
——乾隆《鼓山志 艺文》
鼓山寺
灵源飞鸟外，屴崱翠蒙茸。雪覆经春叶，风吹度壑钟。逢僧留半偈，习静爱中峰。自笑红尘里，谁能寄远踪。
——乾隆《鼓山志 艺文》，又见
《草泽狂歌集》卷三
台湾《四库全书》本
秋夜宿石门洞
胜寄越筹岭，霁心投翠微。阴林见法侣，尽夕留松扉。石门发天磬，海月澄秋衣。风泉有余响，倏尔清尘机。愿言托香界，信宿以忘机。
——《草泽狂歌集》卷一
夜宿石门闻秋风
洞口微钟夕，阴林散夜声。孤灯残月下，千嶂断猿声。飒沓惊禅定，萧条动客情。卷帏清不寐，松际月斜明。
——《草泽狂歌集》卷三
鼓山寺
崱顶朱林出半天，灵源钟磬翠微连。平芜下界孤峰外，遥海寒涛独雁边。云度佛香清鹤梦，风传仙梵醒龙眠。西游自笑尘踪远，那得闲来此问禅。
——《闽都记》卷十二
游鼓山天风海涛亭
高亭上与翠微连，漠漠风涛际海天。吴越百城飞鸟外，琉球群岛断云边。灵岩洞古人稀到，青草池空凤杳然。深愧远公相问讯，自非元度亦逃禅。
——《草泽狂歌集》卷四
送人游鼓山
灵源洞口白云飞，君去凭高入翠微。闽越故城关外小，琉球孤岛鸟边稀。天花寂寂逢僧宇，林吹飘飘飏客衣。若对凤凰池上月，顿令心地亦忘机。
——《草泽狂歌集》卷七
张翼字公辅，号履素，浙江归安人。明永乐二年(1404年)进士，五年，知通道县，旋擢福建按察司佥事剑南分司。十六年(1418年)改佥云南，累官河南布政司参政，卒官。
陪陈侍御游鼓山
栢台使者金门吏，妙年磊落青云器。观风暇日览舆图，共爱闽中山水美。王春正月花始开，邀我置酒青莲台。慈云一片自东起，法雨几点从西来。以兹尘襟净于洗，移尊又向灵源里。林间猿鹤惊绣衣，石上莓苔湿珠履。兴来欢乐岂暇愁，凭高眺远穷冥搜。此去日边应咫尺，何须高起望京楼。
——乾隆《鼓山志 艺文》
陈全字果之，福建长乐人。明永乐四年(1406年)榜眼，授编修，后以预修《大典》，升侍讲。
鼓山乔木
五虎势拔东南雄，鼓山磅薄尤穹窿。于门积庆钟间气，乔木郁郁清阴浓。奕叶流芳经几代，抗雪凌霜恒不改。干耸苍崖二百寻，根蟠厚地三千载。黛色遥通南岳青，涛声飒飒接东溟。楩楠岁久封苔藓，松柏春深长茯苓。若人隐处同栖托，鹗剡何期赴岩壑。霄汉青云集凤麟，家林白日闲猿鹤。羡尔高标夐出群，贞心雅操擅清芬。只今廊庙需樑栋，行见才名世共闻。
——乾隆《鼓山志 艺文》
陈智字孟机，湖广咸宁(今湖北咸宁)人。明永乐四年(1406年)进士，官北京道监察御史、巡抚福建，有善政。
游鼓山
天风吹我上招提，一路飞花趁马蹄。当道豺狼皆窜伏，隔林猿鹤自幽栖。目瞻山海八荒豁，气压虹霓万象低。绝顶更邻霄汉近，巍然石磴是仙梯。
——乾隆《鼓山志 艺文》
李伟字巨元，山东临淄人。明永乐六年(1408年)举人，官御史，巡按福建、浙江。
游鼓山
山寺寻春野趣幽，况逢仙侣更同游。昙花世界邻三岛，祇树楼台拟十洲。天尽沧波穷粤国，云开绝顶见琉球。观风询俗惭何补，且饮醍醐坐石头。
——乾隆《鼓山志 艺文》
彭春江南嘉定(今江苏嘉定)人。明永乐九年(1411年)举人。
宿涌泉寺
海霞飞上岭头松，下界时闻出定钟。宝刹凌空超万象，香林积翠拥双峰。衔花每见听经鹿，卧钵犹存护法龙。久欲攀跻应未暇，苍苔满径白云封。
——乾隆《鼓山志 艺文》
郑阎字公望，福建闽县(今福州市)人。明永乐十年(1412年)进士，任广信府学教授。
鼓山大顶
绝顶临天迥，相携兴里过。岚光移野席，谷籁散林柯。过雨沾衣湿，闲云入袖多。不知沧海外，员峤更如何?
——乾隆《鼓山志 艺文》，又见《抑斋集》
登鼓山寺
冠盖临清境，攀跻契夙心。悬岩宜远望，邃谷称幽寻。石径苍苔合，珠林古木阴。断烟行处湿，落叶坐来深。白酒甘如蜜，黄花色胜金。兴来还倒屐，醉后即长吟。秋色连云暝，钟声与日沉。林烟迷去路，石濑泻鸣琴。不知沧海外，谁伴羽仙吟。
——乾隆《鼓山志 艺文》
据《抑斋集》，诗未增“不知沧海外”二句。
林志字尚默，福建闽县(今福州市)人。明永乐十年(1412年)进士，授翰林编修，官至右春坊右谕德。
鼓山杂咏有引
屴崱之胜概为闽最，而灵源洞况其尤也。余因暇与同志友程希石、陈公器、陈克宁、杨圣之、张叔履六人为方外游。余睹江山之如旧，慨死者之不作，因著遗迹以摅其怀。后之视今，犹今之视昔也。时洪武戊寅中秋前六日。
灵源洞
邃谷纡回白日阴，仙人曾此秘鲸音。别来往事凄凉久，老树啼鸦草莽深。
仙人迹
龙虎成丹妙入神，升沉轮幻自无垠。只今元鹤归来晚，寒月空余石上尘。
风泉云壑
天风吹落万潭声，几度愁人梦里惊。何日洗除尘世耳，一瓢岩畔卧云横。
天风海涛
倚天台槛暮云端，咫尺沧溟牖外看。流水不随残日落，天风常度梦中寒。
——乾隆《鼓山志 艺文》
李文荣浙江嘉兴人。明洪武四年(1371年)以府学贡生授万安令，入为太仆寺丞，以罪戍北平。为朱棣所用，棣举兵南下，文荣守城有功。永乐初，任江西、福建布政司参议。
登鼓山
每闻胜境实奇哉，游眺浑疑图画开。叠嶂万层青可掬，长松千尺翠堪裁。投林飞鸟从高下，出岫闲云自去来。今日登临无限趣，更求何地是蓬莱?
——乾隆《鼓山志 艺文》
林思和福建长乐人。明永乐初，以举保任休宁教谕。
凤池双古树
双古树，凌穹窿。柯如石，根如铜。婆娑偃盖覆云日，交错屈干回虬龙。苍然不改霜雪操，挺尔信是阴阳钟。徒劳扌卒人睨，宁受秦皇封。我昔经游值炎暑，解衣坐起于其中。老衲逍遥步清荫，一见握手欣相逢。问之种来几年月，只说灵寿齐崆峒。沉吟嗟赏成坐久，飒飒万吹鸣虚空。煮茶烧笋扫落叶，拂藓倚石横蕉桐。嗟跎不觉二十载，寤寐欲往无由从。兹晨故人索题咏，为言寄赠今禅宗。何当重约凤池畔，挂冠树下吟大风。
——乾隆《鼓山志 艺文》
钱仲宜字绍先，浙江钱塘(今杭州市)人。明永乐初，为福建布政使司参议。
赋得屴崱云
灵境高层逼上台，幽亭缥渺白云堆。天风不散秋阴积，海宇初残夕照开。霭霭经檐浮薄雾，溶溶绕栋隐轻雷。远公庐埠游应遍，飞锡还从此地来。
——乾隆《鼓山志 艺文》
陈煇字伯炜，福建闽县(今福州市)人。明永乐十三年(1415年)进士，官至广西按察副使。
宿屴崱峰性上人山房
听梵来山寺，逢僧憩石楼。风泉行处满，花竹坐来幽。谷静钟声晚，潭空树影秋。东林微月白，相送虎溪头。
——乾隆《鼓山志 艺文》
忆屴崱峰
每爱兹峰胜，邻霄翠几层。风泉宜夜听，云壑倚秋登。得句能忘寐，谈禅喜对僧。别来双磵月，疏雨暗孤灯。
——乾隆《鼓山志 艺文》
屴崱峰晚眺
乘幽独上最高峰，泽海山河四望同。岛屿潮来天接水，海门日落树连空。僧归远寺疏钟后，木落寒山积雨中。更向岩前一长啸，松涛十里送秋风。
——乾隆《鼓山志 艺文》
陪王袁二御史游鼓山
久慕情游到此山，幸陪骢马一跻攀。半空楼阁诸天外，大地山河落照间。岩涌曲泉通石涧，云随飞鸟下松关。绣衣遍览留题去，林壑生风振佩环。
——乾隆《鼓山志 艺文》
杨杰山东滨州(今滨县)人。明永乐中，任福建按察司佥事。
鼓山
栢府昨夜雨，闽天晓来晴。闲陪二使君，骢马绣衣行。好山不易得，灵境难为名。跻攀一时兴，临眺千古情。落日海潮白，长洲烟树青。壮哉钓龙台，邈尔无诸城。高歌增感慨，曲尽风泉声。
——乾隆《鼓山志 艺文》
陈颢字季周，福建长乐人。明永乐十五年(1417年)举人，官松阳训导，升交趾道监察御史，累官陕西按察使。
游鼓山
对酒平临百尺栏，倚栏吟望海天宽。云连树色兼秋远，风带涛声入梦寒。竹径泉香驯鸟下，石床花落老僧闲。登临不是耽吟赏，浮世重期胜会难。
——乾隆《鼓山志 艺文》
重游鼓山
步入松阴十里苔，寺开天半绝凡埃。灵源翠接秋天远，大顶云随暮雨来。萍梗自怜如梦幻，琴尊共喜客怀开。凭高更觉心如洗，下视螺江水一杯。
——乾隆《鼓山志 艺文》
郑宪字介叔，福建闽县(今福州市)人。明永乐十六年(1418年)进士，官通判。
游鼓山寺
岛屿迎寒暝霭浮，珠宫胜概喜追游。钟残月上旗峰雨，一派银光淡复浓。故垒风烟犹在目，碧岩仙迹本无踪。凭栏天地虚今古，控鹤还将访赤松。
——乾隆《鼓山志 艺文》
陈讙字士默，福建长乐人。明永乐二十年(1422年)举人，官德庆知州。
按：旧志载“元陈讙”。经查民国《福建通志》，未见元代陈讙任知州，今据嘉庆《长乐县志》。
游鼓山
南国名峰此最雄，白云飞处有仙踪。绣衣逐伴凌高顶，万里江山一望中。
——乾隆《鼓山志 艺文》
邹昱字皓明，四川华阳(今成都市)人。明永乐中，任福建右布政使。
陪李直指登鼓山
承平百粤事应稀，适兴同君陟翠微。驯鸟如迎仙客至，昙花故绕定僧飞。峰头晓日明朱戟，洞口春云拂绣衣。如此清辉看不厌，令人惆怅淡忘归。
——乾隆《鼓山志 艺文》
登屴崱峰
屴崱峰高紫翠深，闲随飞锡到云林。桥边草露沾行屐，涧外松风度梵音。霄汉昔劳青嶂梦，烟霞今遂白头心。忘形共了三生约，莲社相期日抱琴。
——乾隆《鼓山志 艺文》
邓定字子静，福建闽县(今福州市)人。明永乐时，隐居竹屿不仕，以布衣终。
半山兴善庵赠阐上人
东山何巍巍，兹岭特秀发。上摩苍穹迥，俯视平野阔。氤氲隐佳气，中有蛟龙窟。山僧揬灵异，披榛得奇壑。凿岩开户牖，结构依林樾。岧峣入云间，楼台倚空碧。凭高聊骋望，万里犹咫尺。天鸡半夜鸣，海底初出日。眷兹山水佳，足慰栖遁客。疏钟度烟晨，清磬闻月夕。我来一登览，杖履穷所历。空翠落阶庭，风泉响岩石。地幽神更怡，趣得心自适。何当脱世网，从师了空寂。
——乾隆《鼓山志 艺文》，又见
《耕隐集》
福州沈氏抄本
登屴崱峰
杖策登临试欲飞，江云汀树远依依。天边岛屿分诸国，木末楼台隐翠微。日暮乍闻樵唱起，潮平初见客帆归。此中结屋宜深处，便欲投闲饱蕨薇。
——乾隆《鼓山志 艺文》，又见
《耕隐集》
游鼓山赠阐公
开士忘机似远师，别来相见不相疑。看云共著登山屐，求友重吟伐木诗。石钵龙归禅定后，松花酒熟客来时。天风亭下灵源洞，采秀携琴随所之。
——乾隆《鼓山志 艺文》，又见
《耕隐集》
寄鼓山如公
十年不到白云楼，何日题诗纪胜游。屴崱钟声天外度，峡江帆影雨中收。别来故旧犹青眼，老去风尘总白头。欲向禅房分半榻，吾师
还肯暂相留。
——乾隆《鼓山志 艺文》，又见
《耕隐集》
屴崱峰
中天削出玉芙蓉，迥压全闽气象雄。半夜
峰头看日出，扶桑近在海门东。
——乾隆《鼓山志 艺文》，又见
《耕隐集》
灵源洞
苍苔绝壁去天低，古洞烟霞远近迷。是处
好山堪载酒，扁舟莫讶武陵溪。
——乾隆《鼓山志 艺文》，又见
《耕隐集》
涌泉寺
云根晴潄雪花寒，百尺清流绕石栏。午夜月明天籁寂，抱琴来听玉潺潺。
——乾隆《鼓山志 艺文》，又见
《耕隐集》
仙人迹
飞鸟曾游海上山，尚留遗迹在人间。当时误采长生药，一入壶中去不还。
——乾隆《鼓山志 艺文》，又见
《耕隐集》
天风海涛
绝顶高风日怒号，际天遥起白银涛。扁舟拟欲穷溟海，直挂云帆百丈高。
——乾隆《鼓山志 艺文》，又见
《耕隐集》
鼓山偶成
楼阁层层隐翠微，石门松迳白云飞。山中六月浑无暑，八十老僧犹褡衣。
——乾隆《鼓山志 艺文》，又见
《耕隐集》
白云楼寄大愚弟
何处山林可避氛，石林空翠晓氤氲。三年不到新楼上，忆弟时时看白云。
——乾隆《鼓山志 艺文》，又见
《耕隐集》
如公惠茶
远公别后眼长青，曾寄先春到野亭。却忆白云楼上宿，一杯香露酒初醒。
——乾隆《鼓山志 艺文》，又见
《耕隐集》
高棅(1350～1423年)字彦恢，福建长乐人。后名廷礼。明永乐时，被召入翰林，为待诏，迁典籍。为闽中十才子之一，能书画，有《啸台集》、《木天清气集》。
首秋同群公游灵源寺
灵境不厌远，仙源在云端。入溪日已午，猿鸟鸣声寒。释子爱玄度，停钟启幽关。山门坐翠微，石桥听飞湍。只疑接众真，日与秋风还。神游无所事，誓将去人间。况我非作者，怀芬异希颜。幸因清嬴意，助尔禅心间。
——《闽中十才子诗 高待诏诗》卷一
鼓山寺送郑秀才
屴崱海上秀，中峰开禅宫。虚亭挂空翠，直上临方蓬。溟涨在几席，天光映帘栊。目极万里外，但见青濛濛。曙色从东来，晃然灵境空。登临岂不美，别意叹无穷。
——乾隆《鼓山志 艺文》
宿鼓山
夜宿白云寺，风泉双籁鸣。厨香花外度，灯影竹间明。水月心方静，江湖梦转清。谈诗犹未已，东阁曙钟声。
——乾隆《鼓山志 艺文》
游鼓山双涧庵
爱山不奈又登山，衲帽芒鞋且自闲。万怪儒衣数相见，了心空在刹那间。
——乾隆《鼓山志 艺文》
黄谷民福建福清人。明永乐时贡生，任怀安县训导。
登天风海涛亭
高秋登屴崱，啸傲第一峰。五湖俯视等杯勺，大海流入吾心胸。口尃口尃清籁起空谷，倏忽江水波冲融。海涛一线来日本，动荡万里来天风。雪山银屋势偃蹇，素车白马何奔冲。茫茫大块鼓橐籥，来自阊阖排雌雄。蜚廉海若交震怒，何物可以当其锋?我有沧洲约，揽此气不平。左挈独芳子，右拉浮邱生。夷犹泛仙槎，欲作蓬莱行。冯夷鼓瑟，汉女吹笙，苍龙后拥紫凤迎，万怪可愕亦可惊。吁嗟，神仙心悟不可学，何必勇往疲吾精。兴阑涛退风亦止，东际飞上银盘明。子归白云窝，我返碧榕城。或演西来法，或诵东鲁经。何年再约三生石，啜茗焚香叙旧盟?
——乾隆《鼓山志 艺文》
高恭福建侯官(今福州市)人。明永乐时庠生。
鼓山寺
梵宫高枕碧芙蓉，萝径迢迢紫翠重。万壑泉惊秋后冷，五更钟报日初红。粤城俯视旌旗动，海国遥知礼乐同。老眼欲穷千里目，题诗凤沼倚天风。
——乾隆《鼓山志 艺文》
周玄字微之，福建闽县(今福州市)人。明永乐中，以文学征拜祠部尚书郎。为闽中十才子之一。
游鼓山西畲
穹形抱虬水，璧色眼苍铁。澉澉身屡倾，量辙崖频折。披萝至云杪，恍视崑仑竭。初景动扶桑，电旌或明灭。高秋轶纤翳，千里亘寥廓。野旷众虑恬，天清百愁绝。青阳与赤谷，讵可辨优劣?设险造化功，蟠幽鬼神穴。国师峰万丈，钟灵气参错。双凤何年来?徒闻此栖跃。睡游非所私，况赖古贤哲。崔嵬泰华巅，作书家人诀。
——《闽中十才子诗 周祠部诗》卷一
甲子孟夏陪林膳部游鼓山
五桂开皇运，三峰绕佛筵。云霞通宝地，日月丽金天。石罅泉源出，山回涨海连。麦风销碧气，梅雨布苍烟。夏届裁衣候，宵风捲幔前。攀岩如过鸟，入洞讶逢仙。道喜传灯久，名推射箭贤。谈空超物累，习定演经禅。大化应知寂，微生欲弃捐。轩车待明发，回首更茫然。
——乾隆《鼓山志 艺文》
陪潘祠部游屴崱峰
化城东畔大江流，江上凉风雨未收。南国词人期载酒，汉宫仙吏更移舟。寒灯双树空濛见，瑞霭诸天积翠浮。鞍马向西归兴动，不应歌舞更淹留。
——乾隆《鼓山志 艺文》
林敏字汉孟，福建长乐人，明永乐中布衣。
期宗人林大游华藏海
巾舃行歌接梵筵，偶来松下草芊芊。也知只在秋云里，潭水溪花到处禅。
——《全闽明诗传》卷八
黄环福建闽县(今福州市)人。明宣德七年(1432年)举人。
按旧志作“元，黄环”，误。
江上望鼓山
万嶂云收石迳回，上方楼阁郁崔嵬。谷深雨润秋凝竹，江远霜飞月在梅。几夕残钟清梵净，数声寒笛夜渔来。幽栖尽日稀人迹，惟见藤花落碧苔。
——乾隆《鼓山志 艺文》
李顒字思诚，广东博罗人。明正统元年(1436年)进士，初为福建按察司佥事。景泰中，擢布政司左参政，官至工部侍郎。
鼓山
古寺朝登宿雾开，悠然风景胜天台。香飘柏子禅经动，涛响松梢鹤梦回。高嶂连云青插汉，飞泉落涧冷侵埃。坐来顿觉精神爽，一笑天风扑面来。
——乾隆《鼓山志 艺文》
杨珏字廷珪，浙江临海人。明正统元年(1506年)进士，官福建按察使，左迁刑部主事。
陪陈直指游鼓山
绝顶高深梵宇开，登登云路逼三台。灵源洞里源长在，喝水岩边水自回。僧舍拂檐皆碧树，山亭引径遍苍苔。老僧细语空门妙，几度天花堕露台。
——乾隆《鼓山志 艺文》
黄镐(1420～1483年)字叔高，福建侯官(今福州市)人。明正统十年(1445年)进士，授监察御史，累官南京工部尚书。致仕，卒于归途。
鼓山(四首)
行到鼓山寺，山高路转微。涛声天外起，人迹雨中稀。绝涧寒猿啸，深林宿鸟归。兴阑下山去，城郭掩斜晖。
古寺逢僧话，岚光拥紫袍。尘空诸品净，云散两峰高。法雨回龙洞，天风送海涛。乘幽豁清兴，山路岂辞劳。
雨过灵源洞，山深望眼迷。寺藏燕巢里，僧住凤池西。喝水归龙钵，乘云上石梯。低头看城市，平地起虹霓。
欲到山穷处，中峰阻雨回。鸟穿岚影去，人逐磬声来。古刹香拖雾，残碑字掩苔。东溟未可望，聊待午烟开。
——乾隆《鼓山志 艺文》
曾蒙简名廉，以字行，江西泰和人。明正统十年(1445年)进士，为御史，有名，擢福建按察使佥事，布政使参政，累官浙江按察使。
陪陈直指游鼓山
青莲坐稳殿门开，白玉毫光接上台。钟鼓数声山杳霭，松杉十里路萦回。老僧骑虎游何处，仙客乘骢踏古苔。康乐平生有佳兴，翻经直造远公台。
——乾隆《鼓山志 艺文》
许仕远字廷佐，江南歙县(今安徽歙县)人。明正统十年(1445年)进士，景泰初，以监察御史巡抚福建，有善政。与巡抚论事交争，诏令还朝，人民诣阙乞留，命复巡按一年。
登鼓山
天顺己卯春二月，望后一日，余因升官东鲁，偕知已旧同寅参政刘公登鼓山寺。是日也，宿雨初收，万景明媚。余与刘公情兴无已，偶成联句，未足为诗，聊以纪事云耳。
几年闻胜地，今日始同游。越国山川壮，螺江烟雨收。灵源长不断，喝水自回流。梵宇惟宜夏，僧房易及秋。飞花当座落，香雾隔窗浮。巢鹤松偏老，潜龙洞更幽。何须寻海岛，此处即蓬邱。
——乾隆《鼓山志 艺文》
古鉴籍邑无考，曾充福州僧都纲，明正统中(1436～1448年)为鼓山涌泉寺住持。
灵源洞
西风林叶满山飞，片片晴霞缀衲衣。泉咽灵岩如有意，云闲幽壑自忘机。虚亭雾锁栏干湿，古洞苔封磴路微。世事悠悠谁可通，几人到此坐忘归。
——乾隆《鼓山志 艺文》
王胜字子奇，寿州合肥(今安徽合肥)人。明正统间，授福建右卫都指挥使。
登鼓山
千岩万壑步烟霞，树杪逶迤古道赊。柿叶凋时猿献果，松风动处鸟衔花。天连海外三千界，地俯城中十万家。此日胜游临绝顶，几回翘首望京华。
——乾隆《鼓山志 艺文》
刘敷字叔荣，江西永新人。明景泰二年(1451年)进士，授御史，迁福建布政使，累官湖广巡抚。
登鼓山
天风吹我上山巅，遐眺沧茫思渺然。金刹高临飞鸟外，璚峰回出夕阳边。扫苔细读题诗壁，瀹茗频斟卓锡泉。坐久不知归路晚，前溪明月已娟娟。
——乾隆《鼓山志 艺文》
游明字大升，江西丰城人。明景泰二年(1451年)进士，天顺末，为福建督学佥事。
鼓山(二首)
曾到鼓山寺，寻幽入翠微。凤池遗迹久，猿峡啸声稀。喝水岩前过，蹴鳌桥上归。几多怀古意，都付与斜晖。
古洞多佳致，经游已几回。云从石门起，风逐海潮来。绝壑元非涧，幽岩半是苔。兴阑且归去，长啸出山隈。
——乾隆《鼓山志 艺文》
涌泉迟刘阮二君
从大顶还不至戏柬(二首)
闻说仙源有路通，偶因刘阮访遗踪。穿云不避巉岩石，乘兴远登屴崱峰。鸟外遥空连渤海，山头红日下高春。一时误作天台境，流水桃花思几重。
步入灵源一径通，白云深处觅仙踪。随缘且饱胡麻饭，纵目须登大顶峰。瀛海微茫闽越小，烟霞杳霭夕阳春。却思晨肇当年事，知在天台第几重?
——乾隆《鼓山志 艺文》
张潜字孔昭，福建闽县(今福州市)人。明景泰四年(1453年)以河南籍中举人，授沐阳训导。
鼓山
超然出海山，巍巍与天齐。仰看众山小，始悟泰华低。瑞霭散苍翠，灵光发虹霓。琪树晓瑟瑟，瑶草春萋萋。蓬莱在人间，梯磴亦可跻。上通无极境，日月行东西。星斗绕朱甍，云龙护璇题。我欲结兹室，静言窥天倪。
——乾隆《鼓山志 艺文》
杜庠字公序，江南吴县(今苏州市)人。明景泰五年(1454年)进士，知攸县。旋罢归，遂纵情诗酒，遨游山水，嬉笑怒骂，皆发为诗。
鼓山
寻到僧房扣竹扃，鸟鸣花里唤人醒。石泉寒浸松杉翠，海国微分岛屿青。水月静中神晏室，天风高处晦翁亭。登临读遍前朝字，徙倚危栏对晚汀。
——乾隆《鼓山志 艺文》
严端字克正，浙江鄞县(今宁波市)人。明景泰五年(1454年)进士，官兵部武库主事。以忤巨珰落职，家居事母四十余年，为诗文，高轶超劲，自成一家。
鼓山
羊肠为路石为峰，楼阁参差知几重。游客应愁苍藓滑，定僧每受白云封。人夸子直新诗句，我爱文公旧笔踪。落日可怜留不住，跻攀未尽已鸣钟。
——乾隆《鼓山志 艺文》
林宗字惟正，号静庵，福建怀安(今闽侯县)人。明景泰五年(1454年)进士，官洋县知县。
鼓山
屴崱闽南第一峰，梵王宫殿倚层空。云归石洞千山霁，霜染林枫万叶红。烟火隔江通地脉，松涛入海响天风。醉来不尽登临意，碧落晴霞几点鸿。
——乾隆《鼓山志 艺文》
何乔新(1427～1502年)字廷秀，江西广昌人。明景泰五年(1454年)进士，官福建按察副使。
鼓山
闽乡多灵山，兹峰特苍峭。况闻紫阳翁，石壁遗墨妙。英僚适林暇，驾言事临眺。行行造禅扉，林壑觉幽悄。穷搜意未已，不惮披蓬藋。共跻崖际亭，稍憩道旁庙。度涧冷淙琤，寻岩穿窈窕。扪萝陟崇巅，超然出云表。俯瞰孤隼翔，远观巨鳌掉。三陟亦云疲，班荆发清啸。山僧具壶觞，欣然为饮酬。鲜飚撼长松，恍如奏清调。笑谈情正洽，暮色生远峤。登览惭未周，匆匆促归轿。昔贤有高躅，愿言共追绍。何当结精庐，庶矣穷幻渺。
——乾隆《鼓山志 艺文》
游鼓山(次文瑞佥察韵)
云山何嶻嶪，高瞰弱流东。万井喧俱寂，诸天路可通。松云春黯黯，花雨昼濛濛。浴凤池波冷，潜龙石窦空。祇园珠作树，梵刹玉为宫。文物怀先哲，胚胎想化工。叨陪群彦后，并驾此山中。细草承香毂，垂杨系玉骢。沉烟凝瑞霭，宝焰炫晴虹。已喜朋簪盍，还怜意昧同。绣衣来上客，华帨待群童，对奕惭予拙，论文羡子雄。鹤随飞佩舞，花映醉颜红。绿叶嗤禅伯，风流仰谢公。诗成神鬼护，何必羡纱笼。
——乾隆《鼓山志 艺文》，又见
《椒邱集》卷二十一
台北文海出版社本
按：《鼓山志》引此诗，中漏“文物怀先哲，胚胎想化工。叨陪群彦后，并驾此山中。”四句，今补。
游鼓山次主一佥察韵
鹫岭几千仞，登临眺四方。瞻天拱北极，望海见东洋。岚蔼晴浮碧，天花晓雨香。莫愁归路暝，明月在山阳。
花梵钟声远，莓阜石径微。山花晴坠几，泉沫泠沾衣。香阁僧眠稳，悬岩客到稀。来游惬清赏，日暮未言归。
——《椒邱集》卷二十二
钱琎字廷珍，浙江鄞县(今宁波市)人。明景泰五年(1454年)进士，除广西道监察御史，出为福建按察副使，迁左布政使。
游鼓山寺
最爱招提境，平临屴崱嵬。上方行日月，下界仰云雷。涧绕诸峰转，岩分两壁开。化城闲永昼，灵洞绝纤埃。复磴琉璃滑，重峦锦绣堆。风涛连万国，云树近三台。碑古迷荒草，泉馨泛落梅。倾花如旧识，飞鸟若追陪。塔影藏浓蔼，钟声彻远垓。水流何处去，松老是谁栽？梵语飘风外，香烟散岭隈。洞龙闻法起，巢鹤听经回。福地诚何有，祇园安在哉！市朝徒共厌，径路久无媒。陟险援青蔓，寻幽破绿苔。晦翁诗尚在，潘岳赋谁裁?迢递凌丹阁，徘徊步玉台。山僧供茗至，野叟献芹来。酌酒延清赏，题诗奈薄才。东风如有意，西照又相催。
——乾隆《鼓山志 艺文》
邵铜字振声，福建闽县(今福州市)人。明景泰五年(1454年)进士，授监察御史，以得罪石亨，贬为广东博罗知县，后知杨州府。
游鼓山
众山环抱树重重，路入烟霞杳霭中。金殿孤撑凌绝□，石门双峙耸晴空。灵源冷透千岩碧，古木阴森万壑风。自愧尘劳羁绊久，难将身世问禅翁。
——乾隆《鼓山志 艺文》
康麟字文瑞，广东顺德人。明景泰五年(1454年)进士，授御史，巡按福建，发奸如神，转按察使佥事。以刚直见忤，罢职。
鼓山
梵王开宝刹，宛在鼓山东。上界无人到，三天有路通。林峦分杳霭，台殿隐冥濛。琪树森千尺，昙花落半空。灵源通石洞，喝水出龙宫。画壁丹青古，镌岩翰墨工。岚光浓淡里，灯影有无中。舞鹤偏迎旆，降龙故避骢。迫游人似玉，谈笑气如虹。萍水他乡会，琴尊此日同。供茶来老衲，献果走奚童。俯览群峰秀，回瞻大地雄。簪花惭鬓白，对酒笑颜红。论道怀朱子，参禅忆远公。题诗增感慨，谁遣碧纱笼?
——乾隆《鼓山志 艺文》
康宏敬名遵，以字行，江西泰和人。明景泰朝征辟为御史福建佥事，以风节称。
鼓山
闻道招提好，寻幽入翠微。天风偏拂面，云雾自生衣。海阔从涛壮，山深人迹稀。凭高凝睇久，日暮欲忘归。
——乾隆《鼓山志 艺文》
周谟字守谟，江西新淦人。明天顺元年(1457年)进士，官福建佥事，累官陕西副使。
游鼓山
胜景不易得，登临喜暂同。路从天外转，山到海边穷。涧水鸣寒玉，岩花烂晓红。兴阑回首处，明月满晴空。
——乾隆《鼓山志 艺文》
潘祯字景微，江南六安州(今安徽六安)人。明天顺四年(1460年)进士，官福建按察司副使，累官四川按察使。
鼓山
群公清暇出郊坰，古刹奇观已遍经。龙洞泉流飞素练，凤池山色接空青。村醪春泻黄柑美，野饭晨炊绿芋馨。直上层巅舒望眼，泬氵寥天外羡鸿溟。
——乾隆《鼓山志 艺文》
郑纪字廷纲，号文园，福建仙游人。明天顺四年(1460年)进士，授庶吉士，累官南京户部侍郎，以户部尚书致仕。卒年七十六。
游鼓山
十里松关石作台，琳宫遥向紫霄开。云拖雨脚日边去，风卷海涛天上来。喝水岩泉回九涌，灵源洞树接三台。八闽佳景望中尽，老我登临一快哉！
——乾隆《鼓山志 艺文》
杨成字成玉，福建闽县(今福州市)人。明天顺八年(1464年)进士，官扬州知府。
成化庚寅春游鼓山
石路绝尘野思清，春风扶杖薜萝情。云边万树高低出，鸟外群峰远近明。过客留题岩有篆，老僧入定涧无声。夜深更向抬提宿，十里东林片月生。
——乾隆《鼓山志 艺文》
按：《全闽明诗传》题作《游鼓山寺》。
林瀚字亨大，福建闽县(今福州市)人。明成化二年(1466年)进士，授庶吉士，累官南京吏部尚书、兵部尚书，卒年八十六，谥文安。
鼓山
藤萝络石手攀缘，直上崑仑太华巅。壁立屏风千丈起，泉声瀑布半空悬。登临逸兴追安石，题品雄才偶大年。谁道海滨洙泗地，山川孕秀不生贤?
——乾隆《鼓山志 艺文》，又见
《泉山集》。福州林氏辑本
王俊字世美，福建闽县(今福州市)人。明成化二年(1466年)进士，选庶吉士，出为江西布政司参政，迁袁州知府。
登鼓山
名山胜迹千年在，半世浮生此日来。松径树多长碍日，石岩字古寝生苔。泉移喝水空岩静，云散灵源古洞开。薄暮天风何处起，逢逢东际海涛回。
——乾隆《鼓山志 艺文》
陈纪字叔振，福建闽县(今福州市)人。明成化五年(1469年)进士，选庶吉士，授御史、巡按两浙，累官右都御史。
圆通亭
翠微云树拥，亭构俯嵯峨。路转天梯上，人从木杪过。涧烟眠白鹿，山雨湿青萝。应识禅关近，钟声向晚多。
——乾隆《鼓山志 艺文》
周熊字世干，福建闽县(今福州市)人。明成化五年(1469年)进士，授刑部主事，迁员外郎。时权贵穆盛子弟不法，众莫敢治，熊毅然如法治之，竟因此得罪，致仕。
灵源洞
偶移胜步入灵源，仙迹忘归石尚存。喝水荒凉封碧藓，涌泉清冷逼芳尊。高僧遥指观沧海，狂客长歌倚石门。读遍古碑下山去，松萝隐隐日黄昏。
——乾隆《鼓山志 艺文》
张稷字世用，江南宝应(今江苏宝应)人。明成化八年(1472年)进士，以监察御史巡按福建。福建大帅某，藉势害民，稷列举其罪，奏罢之，郡县肃然，以积劳成疾，卒于福州。
鼓山
凌晨出闽城，举趾向东际。十里临绝巅，半山成小憩。宿霭揭朝暾，深林散晴霁。天风与海涛，遗迹见真谛。回首余夕阳，长歌振林桂。灵洞有妙题，石门无俗翳。猿猱窥古藤，筱荡进危砌。喝水虽渺茫，灵源自深閟。当烛燃松脂，避岚湿衣袂。平生嗜游观，当此豁癖蔽。对月已无言，江汀鹤孤唳。
——乾隆《鼓山志 艺文》
郑瓘字温卿，号北园，浙江兰溪人。明成化十三年(1477年)举人，授闽学训导，与黄仲昭、蔡清为道义交，旋助黄仲昭辑修《八闽通志》。后登弘治三年(1490年)进士，出授邹平县，善辨疑狱。调长洲，以刚直忤权贵致仕。
鼓山和王寅夫(四首)
昔曾与客一扶筇，缥渺乘云上碧峰。丑石吼风雄万虎，老松拿雨战群龙。半岩瀑布垂千尺，绝顶亭台矗几重。远想山容应似旧，落花深掩鹿麋踪。
禅心久已厌尘氛，忽复名山看夕曛。峰戟摩天遐迩见，海涛动地古今闻。老松巢鹤枯生箘，野鹿衔花湿带云。剔尽莓苔寻古迹，岩头闲立石将军。
上界钟声度岭闻，炉香岚气共氤氲。掠床有影窗过鸟，厌屋无声树坠云。地带七闽临海尽，泉流一派出山分。何时携酒重登眺，啸发天风醉落曛。
名山十树九藤缠，山寺分明别一天。草卧断碑犹数字，岩名喝水是何年?雨余云失龙归海，茶沸声惊鹤避烟。旅食闽中经几载，尘缨一度濯清泉。
——乾隆《鼓山志 艺文》
林俊(1452～1527年)字待用，福建莆田人。明成化十四年(1478年)进士，官至工部尚书。
游鼓山用蔡韵
披蓁历山椒，万象送遥目。天风毛发寒，海气昏晴麓。独高仰众岑，灵响递虚谷。帆樯带江影，骇浪来雪屋。景旷怀抱澄，杯盘动修竹。清酣百虑远，意与云物触。神飞八极游，漭荡恣遥瞩。身世一飘絮，人事感乱瀑。岘首碑双磨，柴桑尚兹独。乐天竟奚疑，勿以蛇添足。
——乾隆《鼓山志 艺文》
游鼓山又次林子羽韵
灵源囿真宰，浑沌钟高青。群岑偃其下，一柱当沧溟。蒙蒙元气湿，神物隐复出。俯鉴窥八纮，扶桑见毫忽。蜃楼带斜日，兹连天不虚。风烟有前分，皓首安事枢。岩间两桃树，落日自成岁。岂无双瑶笙。吹拊黄鹤背。霸业一抔土，今古尚屴崱。风回草树腥，入关海云白。
——乾隆《鼓山志 艺文》
林璿字衡玉，福建闽县(今福州市)人。明成化十四年(1478年)进士，授胶州守，断疑狱，脱无罪者甚众，后知莒州，累官至辽东苑马寺卿。
鼓山
大顶峰高石径斜，半山亭小坐烹茶。卓泉不复闻飞锡，说法空传见雨花。风籁竹间鸣珮瑀，云衣树杪挂袈裟。同游赖有金陵契，时出新诗斗彩霞。
——乾隆《鼓山志 艺文》
韩绍宗字裕复，号蓬峰，河南朝邑人。明成化十四年(1478年)进士，授刑部主事，升郎中，转福建按察副使。执法明恕，闽人德之。
弘治丙辰偕蒋、陈二方伯，
朱宪长游鼓山寺
[HT
]暇日追陪郭外行，扶桑日近接蓬瀛。四围壁立疑无路，一带泉流忽有声。酒醉还妨山鬼笑，诗成又恐海神惊。留连不尽登临兴，回首分明是画屏。
——乾隆《鼓山志 艺文》
陈宣字文德，浙江平阳人。明成化十七年(1481年)进士，授工部主事，擢河南知府。晋云南布政司左参政，乞休。
鼓山
暇日寻幽胜，联镳出郭东。风光三月近，春色百花中。石室烟霞古，灵源雨露通。一觞还一味，回首夕阳红。
——乾隆《鼓山志 艺文》
林光字缉熙，广东东莞人。从陈白沙学，明成化二十年(1484年)进士，授平湖教谕，以教学为己任，勉学者以道德为先，一时学风为变。二十二年主考福建，多得名士，赆礼皆却不受；官至中顺大夫。年八十一卒。
按：旧志仅作“林光，南海人，福建试官”。
游鼓山(成化丙午九月十日)
爱此灵源洞，真成烂漫游。名儒书未剥，仙子迹还留。喝水僧何去，栖禅窟自幽。白云如恋我，飞逐鼓山头。
——乾隆《鼓山志 艺文》
周进隆字绍立，福建莆田人。明成化二十年(1484年)进士，初授绍兴府推官，入为御史，巡按江西，累官广西左布政使。
游鼓山
分出崑仑第一支，危峰屴崱奠坤维。清幽北看过三岛，峭拔西瞻压九疑。喝水涌泉岩向背，潜龙浴凤路逶迤。海涛直透风松里，八极乘云亦可驰。
——乾隆《鼓山志 艺文》
林谨夫名枢，以字行，更名世玉，号如斋，福建闽县(今福州市)人。明成化二十年(1484年)进士，授景宁县，历杭州、真定、徽州三府同知，所至有政绩，生平好学，至老不释卷，曾编《福州郡志》，《闽中诗选》，《闽贤录》等书。
登大顶峰(三首)
借得仙家万丈梯，嵯峨绝顶等闲跻。东临大海三山小，北望中原五岳低。岩谷昔时传胜概，乾坤此日见端倪。黄公旧隐无寻处，云满空林水满溪。
振衣空际气横秋，绝胜匡庐顶上游。对酒俯看飞鸟背，挥毫低拂宿云头。天连海外浮三岛，地拥闽中控八州。长啸一声岩石坠，清风万壑响飕飕。
攀尽垂萝径路赊，俯临空阔浩无涯。江浮客货三千舶，城拥人烟十万家。迥野霜催鹰势疾，遥天云逐雁行斜。仙翁一去无消息，岩桂开残几树花。
——乾隆《鼓山志 艺文》
魏时敏字愚仲，福建莆田人，明成化中，官湖南桃源县丞。
题涌泉岩
再入招提境，萧条异昔时。流泉分古涧，荒藓上残碑。门掩花空落，人间鸟不知。何时招惠远，重与话心期。
——《莆风清籁集》卷十三
光绪九年(1885年)刊本
陈焊字炳之，福建闽县(今福州市)人，明成化中诸生。
梦游鼓山
大江千顷浪花层，屴崱峰高拟一登。夜静林重楼阁隐，春深云暖海天澄。敲钟分粥僧初定，刻烛题诗我也能。欲借东风吹两腋，夜来清梦纪游曾。
——《石仓历代诗选》卷三百九十三
林景清字竹窗，福建连江人。明成化间庠生，援例入太学，授湖广兴国州判官。有《竹窗小草》。
二月望日从镇守绣衣游鼓山
着屐寻幽到上方，遐心肯向暂时忘。白云飞处千山隔，东望连川是故乡。
坐阅江山会此亭，天风拂面酒微醒。长空一望春无际，落日千峰鸟外青。
——《石仓历代诗选》卷四百四十四
陈策字嘉言，江南无锡(今江苏无锡)人。明弘治六年(1493)进士，官福建布政司右参政。
鼓山(正德己卯仲春九日)
曳舟鼓山前，到山仅一里。平生爱兹山，浩兴浪不已。沙弥候山门，芒鞋踏青翠。松桂满山阴，烟岚半空起。野鹿衔客衣，灵源洗尘耳。攀萝上危巅，疑出人间世。古石风雨摩，隐隐见题字。遐哉考亭书，相传三百祀。回头瞰大洋，洪涛翻赑屃。孤青岛屿浮，黄鹄来天际。山风扑衣寒，且向禅扉憩。汲泉煮山茶，聊以醒倦思。作诗记东峰，五载始一至。
——乾隆《鼓山志 艺文》
又次蔡君谟韵
隅东有佳山，屴崱骇吾目。天风吹我游，迤逦入深麓。云开半山亭，旭日升旸谷。撞钟何处声，老僧迓林屋。龙化石潭秋，凤浴天池竹。崩石山枯藤，疑是不周触。下界渺河沙，岛夷遐可瞩。大顶摩空青，幽壑垂寒瀑。长啸问山灵，兹游许吾独。斜阳阁虎头，回首跂尘足。
——乾隆《鼓山志 艺文》
郑汝美字希大，福建闽县(今福州市)人。明弘治六年(1493年)进士，官户部员外郎。
鼓山次林子羽韵
石鼓启宿雾，高峰乱攒青。长江走其下，五虎障东溟。金涛万顷翻，扶桑日初出。鳌极啸然存，古今亦倏忽。全闽称一绝，斯言诚不虚。华夷大界限，此镇为之枢。如握老豫樟，培植有年岁。何限明堂材，岩阿与山背。无诸事如何?吾欲问屴崱。霸业钓台荒，桑田海涛白。
——乾隆《鼓山志 艺文》
鼓山
招提高耸九霄间，满眼新诗半在山。春色无情花落去，夕阳有信鸟飞还。灵源洞口泉犹白，喝水岩头藓已斑。胜赏百年知有几，奚奴囊里莫空悭。
——乾隆《鼓山志 艺文》
和黄铁桥游鼓山韵
万丈巍于五丈原，悬崖怪石络松根。寻真云踏屐千顷，写景诗钩酒一樽。人憩半山亭有扁，茶供上国寺无园。铁桥未尽登临兴，回首斜阳照石门。
——《石仓历代诗选》卷四百六十六
林庭模字利正，福建闽县(今福州市)人。明弘治十一年(1498年)举人，官潮州府同知。
游鼓山
偶随芳草访禅关，乘兴还登江上山。黄鸟有情留客醉，白云无恙伴僧闲。竹篱春暮花独媚，茶灶烟消鹤自还。不识旧游题咏句，也曾笼入碧纱间。
——乾隆《鼓山志 艺文》
按：《全闽明诗传》卷十三录此诗云：“偶随芳草访禅关，乘兴来登万仞山。黄鸟有情留客坐，白云无恙伴僧闲。斋堂饭罢猿相唤，茶灶烟销鹤未还。沧海晨昏万变灭，谁能写入画图间。”
谢廷柱字邦用，福建长乐人。明弘治十二年(1499年)进士，官湖广提学按察佥事。
陪林见素都宪游鼓山
群公多暇趁春朝，为爱清游近紫霄。风送乱松喧涧道，云生绝壁碍星杓。前朝霸业龙台古，隔海仙山鹤驭遥。此日凭高瞻北极，西南妖祲喜全消。
——乾隆《鼓山志 艺文》，又见
《双湖集》。旧抄本
卢宅仁字伯居，广东四会人。明弘治十二年(1499年)进士，授都水主事，累官福建、广西按察使，以父忧归。工吟咏，世称其博雅。
鼓山次蔡君谟韵
侵晓作山行，便觉醒尘目。曙光动星河，野色淡林麓。奇花夹古道，好鸟弄幽谷。朝暾挂海天，寒云护梵屋。胜游累壶觞，清歌间丝竹。扫壁拟留题，名作偶披触。有景欲道难，左盼还右瞩。安得文思逸，有如泻长瀑。赓和与众同，平凡知我独。但取记昔游，渴心偿颇足。
——乾隆《鼓山志 艺文》
张天显字敬中，一字巽所，福建闽县(今福州市)人。明弘治十四年(1051年)举人，任教授。
登鼓山
胜日寻幽古寺来，松风吹冷法王台。云中一水白飞练，鸟外数峰苍点苔。影落昙花僧已老，声传法锡鹤初回。扶筇频步天池望，万国无尘心眼开。
——乾隆《鼓山志 艺文》，又见
《孝友堂世稿》
福州沈氏抄本
寄灵源宣禅师
千年诗梦绕灵源，今日相看尚白云。罗汉泉头清见底，将军石畔绿成屯。鹤飞曾动西峰锡，苔老应留旧雨痕。却忆解衣真盛事，题函愧接大巅论。
——乾隆《鼓山志 艺文》，又见
《孝友堂世稿》
喝水岩
喝断泉声百劫空，寒烟荒草寄遗踪。我来却爱风光好，笑破岩云万里重。
——乾隆《鼓山志 艺文》，又见
《孝友堂世稿》
周宣字彦通，福建莆田人。明弘治十八年(1505年)进士，除常德推官，擢监察御史，巡按山西，累官广东左布政使。
题白云亭
十日春山两度游，坐临平野思悠悠。城烟近带千山雨，岛树寒生六月秋。尘梦岂知沧海变，野心直被白云留。便须跨此天风去，飞上孤峰最上头。
——乾隆《鼓山志 艺文》
李志刚字近仁，四川成都人。明弘治十八年(1505年)进士，任刑部员外郎，出为福建按察副使。
鼓山次蔡君谟韵
鼓山高插天，空翠寒夺目。巉石欹石含砑，野花笑林麓。题刻纪灵源，亭台临涧谷。梅雨洒客衣，茶烟霭僧屋。老鹤巢孤松，箨龙起修竹。下山藤相牵，往还云欲触。家国来远思，岛夷恣暇瞩。岩藓点钱斑，涧泉悬布瀑。留带坡老曾，敲诗浪仙独。览胜良有缘，逃禅愧不足。
——乾隆《鼓山志 艺文》
蔡天佑(?～1533年)字成之，河南睢州(今睢县)人。明弘治十八年(1505年)进士，授吏部给事中，出为福建按察司佥事，累官兵部右侍郎。
登鼓山
独立青霄望海东，飘然万里御天风。潮声乍涌春雷壮，云气轻笼晓日红。秦帝石边蓬岛隔，越王台上绮罗空。徘徊览胜兼怀古，归路林鸦度夕钟。
——乾隆《鼓山志 艺文》
吴华字时夫，江西临川(今九江)人。明弘治十八年(1505年)进士。
登大顶峰
直上屴崱峰，俯视群山小。江流一线萦，溟渤真可沼。咫尺对天颜，独立万物表。吞吐八荒云，巍然镇闽峤。
——乾隆《鼓山志 艺文》
郑善夫(1485～1523年)字继之，福建闽县(今福州市)人。明弘治十八年(1505年)进士，官南京吏部郎中，年三十九卒。
登屴崱峰
盘礴地灵在，东南天柱高。三江分燕尾，百粤乱牛毛。未出无生网，难忘大觉刀。巢云定何日，万国且旌旄。
——乾隆《鼓山志 艺文》，又见
《少谷全集》卷五
道光四年(1824年)开封刊本
题临沧亭
未暇乘桴去，凭栏且放歌。天声过雾岳，海气接烟波。轩组非吾愿，渔樵奈尔何!灵源意不恶，去去结云萝。
——乾隆《鼓山志 艺文》，又见
《少谷全集》卷六
寒食与傅子登鼓山
绝顶天风云乱飞，海门高浪拍春衣。霸业王气东南尽，尧韭秦花天汉稀。此地赏心惟汝共，万方愁目欲何依。要知寒食山中意，萍梗江湖几是非。
——乾隆《鼓山志 艺文》，又见
《少谷全集》卷五
次素翁临沧亭
沧海鲸波天汉长，壶公东影佛扶桑。彤云彩雾行空壁，此是人间素老乡。
——《少谷全集》卷八
道光四年(1824年)开封刊本
叶溥字时用，浙江龙泉人。明弘治十八年(1505年)进士，由郎中出任福州知府。有善政，进士林釴作《闽爱赋》贻之。
鼓山
登此一山高，见彼众山小。上挹天风细，下视海涛渺。古迹寻已遍，留题看未了。日暝方吸泉，言归路还杳。
——乾隆《鼓山志 艺文》
傅汝舟(1476～1558年)字木虚，自号丁戊山人，明弘治间诸生。
九日鼓山酬陈九川
秋日同高眺，秋怀万里间。白为沧海浪，青入岛夷山。逐客停杯酒，悲风动壮颜。去天应咫尺，谁叩紫皇关?
——乾隆《鼓山志 艺文》，又见
《啽呓存稿》卷二
光绪七年(1881年)沁泉山馆刊本
同九川宿鼓山(二首)
入洞风初定，乘桥月正明。断岩流水转，依树湿云行。林缺呈江练，泉香长石英。谁怜去国者，犹听暮猿声！
朝游已觉好，夜生更冷然。明月忽满洞，客星长在天。高下树俱寂，往来云无边。谁能知所在，共扫石苔眠？
——乾隆《鼓山志 艺文》
酌大顶峰
大顶崔嵬星汉边，乱峰低落酒杯前。三洲波浪摇寒日，四野山河起静烟。异域独惊浮海客，长林遗恨渡江年(峰外林浦宋端宗曾驻骅)。高风况复飞黄叶，共羡冥鸿入远天。
——乾隆《鼓山志 艺文》，又见
《啽呓存稿》卷二
从汪郡公登鼓山值雨驻小顶
天入翠宫低窈窕，洞回沧海倒山龙山从。山林著处宜狂客，风雨闲游接上公。共倚短筇千涧底，独穿高木万烟中。观涛更进云边酒，待月思眠石上枫。
——乾隆《鼓山志 艺文》，又见
《啽呓存稿》卷二
游鼓山
徙倚苍巅看海东，下方无地不惊风。茗杯初泛松花绿，丹灶曾烧柿叶红。吊古有怀应拜石，凭高无计欲书空。俗情更觉云林远，来听晨鸡与暮钟。
——乾隆《鼓山志 艺文》
桂同德号容斋，浙江慈溪人。淹贯经史，谨厚敦朴。明弘治间尝教授本邑，教人以德行为先，世称容斋先生。
鼓山赠明上人(二首)
石磴萦纡入翠微，参差楼阁画屏图。神工夙启灵山域，妙语重参圣箭机。千古乾坤留胜概，一天风雨洗炎威。香泉煮茗论文久，但觉清凉袭客衣。
两载论交道味浓，别来远想对山松。近闻杖锡游京国，忽报承恩住鼓峰。里父远迎夸衣锦，禅流争集听鸣钟。闽关迢递重云外，何日
林间一笑逢。
——乾隆《鼓山志 艺文》
王大用(?～1553年)字时行，其先江南仪真(今江苏仪真)人，以戌隶籍兴化卫，为莆田人，登明正德三年(1508年)进士，授都水主事，擢广东按察司佥事，累官南京刑部侍郎。
登屴崱峰
鼓峰高出白云渠，耸秀峨峨接太虚。俯瞰穷荒天觉尽，仰瞻玄象斗堪挐。浮沉日月沧波远，隐现乾坤贝叶疏。飞锡是谁追鹤去，皇封嬴得作僧居。
——乾隆《鼓山志 艺文》
屠侨字安卿，浙江鄞县(今宁波市)人，明正德六年(1511年)进士，官福建左布政使。
重登鼓山绝顶
春山有约客重来，云尽高峰面面开。灵洞近窥三岛路，碧霄平筑列仙台。风烟傲睨人千古，天地苍茫海一杯。乐事可堪追往事，斯文残刻扫莓苔。
——《石仓历代诗选》卷四百五十一
周廷用字子贤，湖广华容(今湖北华容)人。明正德六年(1511年)进士，官至江西按察使。
汪白泉太守同石门高子、
丁戊傅子游鼓山，以青天白日
高山仰止为韵，予因赓之八首
鼓山秘灵气，岌业横沧溟。咸池荡初晰，景迫扶桑青。岩华与水碧，符彩扬精荧。我行聊徙倚，如从泰华登。
兹岭奠闽服，屼屼凌苍天。建标沧海侧，结根太古前。中有幽栖士，采秀餐云烟。瞥然与之遇，授我长生篇。
灿灿金鹅蕊，英英云间白。玄盖引天风，灵籁殒日夕。攀松上丹岩，搴萝坐元石。眷言悟心期，迟尔延佳客。
屴崱敞高峰，晴空屹自立。绪风散清氛，朱华冒白日。昔有真仙居，伐毛炼元汁。郁彼蓬莱宫，窅窅风云集。
重关莽回互，闶阆丹霄高。中有金银台，三山蟠巨鳌。仙人游海上，照耀云霞袍。因遇阜卿侣，乘桴鼓碧涛。
淹留伫日夕，延览穷兹山。灵符肇太始，佳气乃郁盘。我因启玄秘，屣步青云关。长啸餐石髓，日暮当来还。
风吹云锦裳，窈窕丹梯上。黄鹄啸蓬池，乘飙肆沆瀁。桂树挺崇冈，葳蕤日以长。眷兹谢冥筌，聊以遂偃仰。
春日寡尘务，览观及兹始。采芳入云峰，散发临溪水。天行恣所如，泉石历或止。心赏秘天机，沉冥得吾理。
——乾隆《鼓山志 艺文》
林炫字贞孚，福建闽县(今福州市)人。明正德九年(1514年)进士，南京礼部郎中。
登鼓山次张东沙韵
海色连郊甸，秋声落涧阿。孤峰上云日，万井俯星罗。泉涌苍龙洞，池清赤凤坡。幽人倚双树，击石发清歌。
——乾隆《鼓山志 艺文》
林春泽(1480～1583年)字德敷，福建侯官(今闽侯县)人。明正德九年(1514年)进士，授户部主事，出为松番知府，年一百零四岁卒。

[book_title]一、诗 清代
元贤(1578～1657年)建阳蔡氏子，幼业儒，为邑诸生。年四十，弃妻子，往寿昌，礼无明和尚出家。明崇祯七年(1634年)为涌泉寺住持，清顺治十四年(1657年)示寂，世寿八十。僧腊四十，世称永觉禅师。
清漳刘渔仲
戴平子来山见赠步韵奉答
运当劫火后，祖庭久荒芜。赖有布金客，重构释氏居。涌泉犹潺湲，白云尚卷舒。灵源流未竭，喝水声非无。昔人颇神怪，万指绕圆蒲。不跨石门句，古今宁有殊。我来继其席，跛鳖出通途。敢追逐电骥，聚观尽轩渠。胡为枉贤达，松际来高车。甘避文石陛，邀入烟霞庐。山僮共喜跃，好鸟竞欢呼。白龙亦不禁，洒雨洗尘途。挥毫走龙蛇，灿灿皆玉珠。遗响落千岩，流光烛九衢。促席论底事，何禅亦何儒？识得达摩意，方知孔圣书。陶然忘喧寂，松月照窗虚。山空淡云影，幽香入庭除。惭予坐枯槁，兀兀长守株。徒虚匠石顾，山头一老樗。
——乾隆《鼓山志 艺文》
按：“摩”，本作“磨”，误。
登鼓山
大顶
登峰须造极，斯言闻之古。屡欲缘云上，志靡辄自阻。今晨决策往，力羸凭杖柱。崎岖达彼巅，高峰皆下俯。五虎不敢渡，伏在江之浒。依微见诸城，淡烟锁平楚。诸山到海尽，漾荡去何所？极目苍茫中，夷岛若可数。晚风起天末，逢逢发石鼓。划然一啸归，响落千岩坞。
——乾隆《鼓山志 艺文》
按：“羸”，本作“赢”，误。
谢曹能始宪长来山见赠
石鼓嶙峋障海东，层峦面面金芙蓉。摩崖刻石首朱赵，神光夜夜烛寒空。古来游者知有几，多蚀苍烟碧藓中。始知名节贵自立，假石何能示不穷。曹公继起廊庙姿，归来两袖拂清风。八斗才高未曾试，简编聊寄补天功。宦情久付沧江外，喜同野衲探禅宗。重布黄金开石鼓，天上移来梵释宫。我乘业风吹到此，通霄一路寡相逢。又见祖机化魔令，阴岩白日鬼横踪。大法垂秋仅一线，赫赫金汤赖有公。趁闲更驾篮舆至，扶筇踏破白云封。藻思绮句夸七步，笔光墨怪摇千峰。愧我难搏转运日，却羡子韶神臂弓。
——乾隆《鼓山志 艺文》
秋兴
悄然坐荒坞，风清况益清。茶烟迷竹色，梵韵杂蛩声。树古足蝉噪，帘空挂月明。更阑发深省，孤鹤岭头鸣。
——《全闽明诗传》卷五十二
季夏八日同本智洞微二师游喝水岩
喝水声消久，虚名尚寄岩。径危欹削壁，江渺小孤帆。探洞知源远，观诗叹藓缄。迎风坐磐石，微韵出松杉。
——乾隆《鼓山志 艺文》
秋日扌为谦居士来山索赋
屴崱峰前立，海天何渺茫。断烟迷古树，秋水淡斜阳。植杖听泉落，倚岩闻桂香。凭高无限意，一笑白云傍。
——乾隆《鼓山志 艺文》
秋日遇邵练要居士石航室(二首)
鼓□多奇丽，兹丘最赏心。江帆时入座，石笋自成林。涧险鸣寒玉，山幽噪暮禽。迥超尘世外，况又值秋深。
异境惊初辟，山僧愧始游。云根露岛背，石髓湔松头。叶落峰逾瘦，岚深涧转幽。西风萧飒至，犹喜暮烟收。
——乾隆《鼓山志 艺文》
达宇居士以诞日来鼓山，
同游灵源洞，为赋此致祝
海上岧峣屴崱峰，喜吾杖履特相从。谁人喝水踪尤幻，昔代题名藓半封。天外青螺分岛屿，眼中白浪起蛟龙。拟将何物堪为寿，千载悬岩甘露松。
——乾隆《鼓山志 艺文》
夜坐蹵鳌桥
出门举步蹴金鳌，山露霏霏浥敝袍。鲸浪远翻江上月，天风近鼓树间涛。岩边流玉泉声细，桥外穿松石笋高。坐久不知莲漏永，却乘幽兴更挥毫。
——乾隆《鼓山志 艺文》
山过积雨初霁，郑汝交
太守见访，用韵奉答
敝衲蒙头一老翁，空山晏坐雨声中。洞云忽破悬朝旭，林鸟争骄啭晓风。择木不妨搏翮下，酬机只解举拳通。共看剪尽西窗烛，回首东峰日又红。
——乾隆《鼓山志 艺文》
山居
青山老去发长松，种树栽禾学野农。信口诗成多自喜，横肩杖出少人逢。透窗舒白岩前月，对榻疑青海上峰。顷刻白云迷远近，殿头传得一声钟。
——乾隆《鼓山志 艺文》
庚寅初春日庆无诤居落成
朝开柳眼对霜禽，新构禅房倚翠岑。客屐几能来僻谷，茶烟每自出平林。空中日月无寒暑，门外江山任古今。长揖世间尘梦绝，灰头土面卧云深。
——乾隆《鼓山志 艺文》
鼓山杂咏(四首)
屴崱峰
杖底群峰尽伏，方知身入层霄。笑看闽越旧国，兴替浑同海潮。
凤池
灵境迥开天际，池空凤去何年？青蒲白鸟如故，黄独新种云边。
灵源洞
桥上山云乍散，洞前海月初圆。白猿夜过西涧，一啸喝水岩边。
舍利窟
山径斜通别岭，深源忽见孤村。云中鸡犬出没，古树半掩荆门。
——乾隆《鼓山志 艺文》
鼓山杂咏(五首)
甘露降松(是年甲戌师主鼓山)
圣瑞端宜降大都，穷山何得独沾濡？晓来扶杖三门外，笑看松头缀玉珠。
九月复降
玉露霏霏又一番，满林花木尽同繁。丁宁莫道甜如蜜。恐惹游人入石门。
达摩洞
天开古洞碧岩头，吐月吞云事事幽。石壁迸流甘露滑，何须断臂夜深求。
甘露松
矫矫云边出处高，苍鳞翠鬣弄风涛。春秋历尽浑如昨，甘露霏霏又几遭。
出门晚眺
松头日落洞天昏，月色梅花半掩门。独立石桥凉露下，渔灯明灭照江村。
——乾隆《鼓山志 艺文》
周亮工字元亮，又号栎园，河南祥符(今开封市)人。明崇祯十三年(1640年)进士，官御史。李自成入北京，亮工南奔，旋降清。顺治十年(1653年)任福建左布政使，迁户部右侍郎。屡以贪污被劾，论死，遇赦得免，旋病死。
登屴崱峰(二首)
曲涧幽涛落木稀，高凌绝磴款禅扉。长空云卷潮平接，下界风回雨倒飞。故里书难来雁足，劳人身会老渔矶。七年践尽千峰约，底事炎方不肯归。
沧波淼淼淡秋雯，遥拍螺鬟逐岭分。万磴松筠开岫月，半天钟磬落溪云。闲看老衲心无外，悔到深山意倍纷。欲涤尘襟参妙偈，泉声未许静中闻。
——乾隆《鼓山志 艺文》，又见
《赖古堂集》卷九
上海古籍社本
施閠章(1618～1683年)，字尚白，江南宣城(今安徽宣城)人，清顺治六年(1649年)进士。康熙时，召试博学鸿词，官至翰林院侍读，他于康熙七年(1668年)游闽。
屴崱峰
危峰矗立鼓山顶，目尽闽天万山影。磨崖上有紫阳书，光芒倒射扶桑冷。双江会合蛟龙游，三山灭没人烟浮。岛屿东看入海气，空青一发指琉球。洪涛忽起天地动，羲和返驾寒云愁。吁嗟乎！白日苦短鬓已斑，天风何泠泠，吹我骨珊珊。念欲乘风挥手去，八表万里何当还，鸾骖鹤驭良不远，鲸吞蚁斗谁能闲，回首大笑哀人间。
——《施愚山诗集》卷二十
国学扶输社石印本
鼓山涌泉寺
幽磴盘空曲，云飞涌化城。海风岩际落，江雨洞中生。说法龙来听，闻钟石自鸣。不辞节杖远，绝顶更孤行。
——《施愚山诗集》卷二十八
林必达(1630～1698年)字河子，福建闽县(今福州市)人。清顺治十一年(1654年)武举人，官山西游击。
宿涌泉寺
烟笼远树郁苍苍，瓦枕萝茵借上方。半榻尘心侵鹤梦，一炉香篆隐龙章。暮云寻路归孤嶂，落月依人到曲廊。爱听烧庵旧公案，露寒犹坐赞公房。
——《凤池林氏遗诗 剑余草》
民国十九年(1930年)铅印本
陈作楫字济之，福建龙溪(今龙海县)人，清顺治九年(1652年)举人。
偕林伊人、薛子大、周衣文登屴崱峰
屴崱俯苍溟，孤标控千丈。岩岫郁萦纡，川流纷决漭。石鼓何青荧，时震空中响。西望翠旗峰，秀色宛相向。惜昔此攀跻，颇驰域外想。倏忽五六年，卑栖叹尘鞅。朅来诸同心，素抱何萧爽。折简劳胜招，挥袂骋遐赏。飘飘闻天风，乍逐海潮长。旋从飞鸟背，直蹑层云上。员峤藐一抔，方壶小于掌。翛然凌八垓，仿佛罗万象。日入始下山，禅林转虚敞。幽探兴已酬，觉路思弥广。乘筏指恒河，得珠夸象罔。愿言矢勿谖，永以超世网。
——《飧听楼集选》
乾隆二十九年(1764年)刊本
寄请霖公大和尚还石鼓
涌泉晏国师，开代称独至。我师傅宗旨，智觉心自异。慈悲度一切，大众乐宽易。忽遁宝福山，住持失所恃。名公远方来，莫不欲亲贽。浮屠随所往，师固不择地。然余受至理，每怀辄不寐。忆昔与师游，屴崱共舍利。经文酬答问，莫逆遂相视。别来十余年，点头无所自。驾言旋石鼓，宁我获藏秘。开堂重说法，师至立职事。无异大禅师，师何难拟此。佛名有万千，恩波同流峙。流泉石上雪，危峰几片寄。
——《飧听楼集选》
游鼓山寺有怀永觉大师
兼赠霖公和尚
平生最好招提游，况复东山擅奇绝。洞门斜倚山之隈，登临自觉区寰别。松风萧飒海涛秋，流泉石上明于雪。危峰几片寂无云，疑是芙蓉天外发。我来顾盼兴转幽，入殿翻经坐休歇。天边鹳鹤暮来旋，海山鱼龙应出没。我师何处不可寻，永向空门炼金骨。还怜衣钵有真传，高徒对我心超忽。妙相智觉本天人，一切众生惟讷讷。可怜携手凌苍巅，俯视诸丘小溟渤。
——《飧听楼集选》
重游涌泉寺
东郊三十里，遥望一峰悬。落日瞑山路，微风清晚天。人行祗树外，钟断法云边。少长经游处，蹉跎不记年。
——《飧听楼集选》
同不染师过吸江兰若访静和尚
石鼓山腰下，虚庵信有名。僧闲逢客笑，旙影向人迎。野屿清阴合，前江返照明。相携谈佛法，超忽道心生。
——《飧听楼集选》
涌泉有怀詹元庄
客里逢秋杪，登临傍海涯。白云遥对酒，青嶂漫题诗。愤世成予癖，逃空独尔思。翻怜岩谷好，谁共恣栖迟。
——《飧听楼集选》
过舍利窟用壁间韵
到来无复俗情牵，杖策溪头忽到巅。下界津梁青嶂绕，上方台殿翠微连。山岚气逐人烟起，舍利光凝佛日悬。自觉此身登彼岸，更于何处觅诸天。
——《飧听楼集选》
吊胡友蠡先生墓
争羡才名冠国中，何为冷落此城东。枯骸埋没悲春草，白骨荒凉泣暮风。事业伊周原似梦，文章董贾总皆空。九原忠魄应非少，一死成仁数有终。
——《飧听楼集选》
藏经阁看牡丹
百卉春深斗吐芳，临风次第到花王。娇姿弱态呈仙艳，金缕红衣喷异香。幡影翻随花影动，花香细逐案香长。萧斋寂寞无人迹，一捻红光上尽堂。
——《飧听楼集选》
重九前三日
登鼓山访霖公大和尚夜话
凉风归雁贴秋天，石鼓喧声迫与连。一夜会心皆法语，万书点识尽宗拳。烹茶每向龙泉汲，扫石闲依鸟道边。落帽不成愁里过，聿绳无计且枯禅。
——《飧听楼集选》
同方子章偕侄连玉游白云洞
悬崖屈曲绿阴稠，结伴探奇最上头。虚磴凌空云欲起，远峰趋阁日常浮。
——《飧听楼集选》
庄振徽字世慎，号耻五，福建福清人，清顺治十一年(1654年)举人，官高邮知州。
秋登鼓山大顶峰
两袖欲飞去，天风作浪鸣。眼随沧海阔，身与白云轻。万木叶初脱，千峰势尽平。攀跻饶意兴，漫逐少年行。
——《清全闽诗录初集续》卷一
嘉庆五年(1800年)注韩居刊本
黎士弘字愧曾，福建长汀人，清顺治十一年(1654年)顺天举人，官至陕西参政。
住鼓山三日别去，与林彭叟期
补再游，林善尽许写屴崱图遗我
皆经积想艰难后，自应栖寻满意中。即浅为谋居十日，历高才得礼双峰。兴留未尽还重往，山入残春亦太工。要欲就君分笔墨，乞来四壁卧游从。
——《托素斋诗集》卷一
康熙十五年(1676年)刊本
登鼓山同沙阳廖伊贤、蒲中林彭叟
历险能将智慧尊，宁辞高峻踏危魂。十年壮想观沧海，一叶苍茫渡国门。鸟喜人来啼向树，山经雨过远明村。残碑更耐殷勤读，犹见当年笑咏存。
——《托素斋诗集》卷一
鼓山即席赠廖伊贤先生时年八十
一呼即起共看山，柱杖铿然响壁间。补百年中游未及，得三生悟想未艰。身全数载干戈内，人坐深秋水石间。白发直将泉色换，花风吹去潄朱颜。
——《托素斋诗集》卷一
鼓山茶话
钟罢遥峰响来归，月光一片冷双扉。山僧漫自留人住，不乞东坡玉带围。
——《托素斋诗集》卷一
徐元文字公肃，江南昆山(今江苏昆山)人，清顺治十六年(1659年)状元，官至文华殿大学士。
登屴崱峰
高峰直上势崔嵬，闽越雄州一柱开。路转千盘随石笕，崖临百丈耸丹台。鸟飞天外山如镜，人到云中海似杯。便欲凌虚生羽翼，翛然绁马闻风来。
——《含经堂诗集》卷二
乾隆二十二年(1757年)刊本
徐陵(1614～1662年)，字存永，福建闽县(今福州市)人，徐火勃子，善诗文，有名于时。
鼓山奉永觉大师入塔(四首)
屴崱云边路，袈裟葬此间。全身归白塔，开眼对青山。不为诸缘系，惟将只履还。影堂朝未启，犹说闭禅关。
自卜归真地，何山不可容。本来无定所，偶爱此高峰。甘露千年树，苍烟五树松。生前铭片碣，长倩白云封。
僧俗诸方至，幢幡夹道迎。天高迎鸟下，潭近毒龙惊。松籁成仙梵，香烟绕化城。空门无涕泪，只念佛千声。
参师膜拜始，忆在建溪边。祗觉须臾事，俄经廿四年。泉寒声不已，月满相依然。嗣法得高足，宗风有嫡传。
——《尺木堂诗》
福建省立图书馆抄本
鼓山涌泉寺重兴志喜(二首)
寺榜新看署涌泉，依稀全盛得如前。丹青重布三千界，瓦砾空悲七十年。伐石高封师祖塔，布金多费宰官钱。老僧忍说南唐事，零落香灯旧赐田。
灵峤开山择此峰，国师兴圣屡加封。风腥绝壑降神虎，云黑空潭徙毒龙。石乳异香能辟谷，岩头甘露尚留松。院分上下堪随喜，朝暮惊闻四度钟。
——《尺木堂集》
郭炜字暗生，福建晋江(今泉州市)人。明崇祯三年(1630年)举人。清顺治初，官广东高雷廉道副使。
登屴崱(三首)
空山到处草萋萋，惯住山人路亦迷。白石青松孤冷甚，谩夸桃李自成蹊。
杏梁茅宇结难成，伸手无多是太清。袖里片云闲聚散，人间几处变阴晴。
罗列诸峰岂是群，卜邻独许武夷君。兴来不惜如椽笔，草与山灵十赉文。
——乾隆《鼓山志 艺文》
陈□字昌范，福建长乐人，清顺治间廪生。
宿白云堂
松语钟声黄叶天，空堂人静一灯悬。十年旧梦频回首，风雨无端近枕边。
——《清全闽诗录初集》卷四
嘉庆五年(1800年)注韩居刊本
黄若庸字仲丹，福建闽县(今福州市)人，清顺治间贡生。
重游灵源洞
一入灵源路，依然萝藓深。山花浮远渚，秋色到平林。泉发经年响，松垂数里阴。石桥谈往事，不尽十年心。
——乾隆《鼓山志 艺文》
宿白云洞
十里巉坑道，探奇到此稀。芒鞋风叶响，松径露苔肥。山月归林小，江云渡水微。禅关聊信宿，幽赏竟忘归。
——《清全闽诗录初集》卷五
东际亭晚眺
日暮山余紫，虚亭瞰危石。秋水一江天，千里平空碧。
——乾隆《鼓山志 艺文》
白云道中
极目寒烟鸟道长，微茫江树水云乡。竹风吹老行人鬓，一半秋山卖夕阳。
——乾隆《鼓山志 艺文》
过凤池
万岭纡回忽有村，竹中佛火自朝昏。我来正值春山冷，僧卧深云不闭门。
——乾隆《鼓山志 艺文》
魏宪字惟度，福建福清人，清顺治间诸生。
入海音洞
削壁疑无路，悬岩忽有门。倒行微径狭，侧入一天昏。渐觉晨光引，徐听海水喧。寻声难识面，唯有白云痕。
——《清全闽诗录初集》卷五
海贤字素愚，清顺治中，莆田慈寿寺僧。
和严白海先生宿白云堂有感
空山忽听古楼钟，独自悲吟倚短筇。红日无光踰蒙谷，白云失色落高峰。孤踪飘泊同穷鸟，幽恨凄惊类泣蛩。悟得此身原是幻，死生何处不从容。
——《莆风清籁集》卷四十九
陈梦雷字省斋，福建侯官(今福州市)人，清康熙九年(1670年)进士，授翰林院编修。回籍，为耿精忠所囚。耿败，被诬，谪戍尚阳堡。康熙帝出巡，献诗称旨，因召还，教习内苑，命编《图书集成》。雍正初年，又被遣戍辽东，死于戍所。
上巳日舟行游鼓山
曲水寻春客兴同，漫招钓艇泛城东。四围野色晴光里，一望松阴夕照中。入浦微茫茅店月,近村飘映酒旗风。登临岂减流觞趣，共觅钟声谒远公。
——《闲止草堂书抄》卷二
上海古籍社印本
宿廨院
入径山僧喜过从，追随遥指最高峰。岩前老树频啼鸟，天半惊涛欲吼龙。江色静涵初月照，寺门长倩白云封。禅门一榻尘心静，晚起相招策短筇。
——《闲止草堂书钞》卷二
涌泉寺
山半深藏古刹尊，纡回屐齿叠苔痕。风传松籁浑钟响，云护山光失寺门。俗客少过偏适兴，老僧静对更忘言。桃源路杳灵源近，漫学逃禅且避喧。
——《闲止草堂书钞》卷二
登屴崱峰(二首)
蹑屐攀跻兴自豪，穿林觅径入云高。天风飞送千寻瀑，海日晴翻万里涛。近郭桑麻开绣壤，满城烟火杂征旄。东南战气何时息，我欲长竿钓世鳌。
层峦高处俯晴穹，八面奇观迥不同。双岛浮沉青霭外，万山离合白云中。泉归洞壑声闻静，天入沧溟法界空。对此心神应共旷，更思乘兴御长风。
——《闲止草堂书钞》卷二
潘耒字叔耕，江南吴江(今江苏吴江)人。清康熙十八年(1679年)应博学鸿词科试，授翰林院检讨，年六十三卒。
涌泉寺
山行不见山，深松覆如幄。滴翠沾人衣，晴云时满掬。修磴延清风，危亭肆遐瞩。忽闻钟鱼声，招提在岩腹。规制特崇宏，威仪殊肃穆。客至浩如归，旋汲新泉沐。院主法臈尊，道风闻九牧。软语接凡夫，剑锋不可触。山空月华朗，夜静天香馥。自然生道心，无劳遣尘俗。高斋凉如秋，一榻清寂足。可叹市朝人，纷纷梦蕉鹿。
——乾隆《鼓山志 艺文》，又见
《遂初堂集 闽游草》
康熙四十九年(1701年)刊本
喝水岩
鼓山厚而藏，兹岩特呈巧。山骨露无余，削成类天造。两岩划崇墉，一涧凿深沼。石奇天卓笏，木古龙垂爪。灵境开鸿蒙，殊庭割昏晓。仄径循悬崖，下窥绝壑窅。清泉吐龙头，余润滋苔草。广亭可盘桓，炎威失如扫。攀罗过石门，道穷出云表。落日照江洲，毫末皆可了。此地信名区，来游古不少。题名石如林，爵系半可考。笔踪俨犹新，其人骨已槁。未知天地间，何物差难老。百年驹隙中，学道苦不早。旷观发遐思，兴言勖同抱。
——乾隆《鼓山志 艺文》，又见
《遂初堂集 闽游草》
白云洞
石洞肖狮口，本是云所居。山僧占之住，厦屋宽有余。云意未忍别，赋质幸清虚。共住亦何碍，来往成相于。徘徊几榻间，乍卷还乍舒。我来值云去，余润犹在裾。垂头看下方，川原绮绣如。榕城十万户，照耀日出初。楼台及门观，历历掌上胪。有时片云起，大千覆须臾。浩如泛瀛海，独立骑鲸鱼。兹地洵幽迥，泉石亦不殊。赖有云变化，奇态难为书。割赠谅不可，僧云只自娱。
——乾隆《鼓山志 艺文》，又见
《遂初堂集 闽游草》
登屴崱峰绝顶
北溟之鱼南溟鸟，飞腾变化穷八表。吾生何为居瓮中，百年甘作醯鸡老。所以登山必登巅，欲舒双眼青霄边。鼓山之顶出云际，眺望可尽东南天。我来值晴明，万象何澄鲜。山川见条理，原隰分术阡。南条之山尽闽岭，奔腾到海何雄猛。龙蟠虎踞开名都，万壑千峰脉井井。重江西来匹练长，回环曲折趋大荒。日照遥沙作金色，穷溟无际青茫茫。粟散百千国，浮沉海中央。蓬莱清浅凡几度，仙人频见伤。下视榕城青一簇，摩肩毂击争相逐。王国霸业总成尘，达者观之蛮与触。谁能径上七金山，大千世界胪掌间。净居天上清凉境，罡风吹堕何时还？
——《遂初堂集 闽游草》
再宿列祖堂
山径凉无暑，虚堂夜更清。风来天界阔，月到上方明。胜友无凡语，高僧不世情。汲泉煮茗罢，团坐话无生。
本是清斋客，贪来佛地居。戒香熏钵衲，尘梦警钟鱼。祖位灯相续，(开山后共八十五代禅师)禅关箭不虚，周何同有累，勇割意何如。
——《遂初堂集 闽游草》
吸江兰若
树合疑无径，峰回忽有庵。江光瓮牖得，雨气石林含。屋小偏宜坐，僧孤似可谈，岩栖应就此，弥勒许同龛。
——《遂初堂集 闽游草》
白云廨院
暂歇篮舆步石梁，院门古树绿千章。僧来云壑衣衫润，客饭榕阴几簟凉。百道飞泉归石涧，一声清磬出新篁。人生岂合埋尘土，世味何如道味长。
——乾隆《鼓山志 艺文》，又见
《遂初堂集 闽游草》
凤池庵
行尽茶园到凤池，山巅奇绝贮清漪。灵禽乍浴人稀见，仙药丛生僧不知。云恋坞深迟出岫，竹当峰缺早抽枝。寒山去后丰干老，懒惰无心觅虎骑。
——《遂初堂集 闽游草》
国师塔
一枝圣箭透重城，千载南荒祖令行。无缝塔中标塔样，隆隆石鼓半天鸣。
——《遂初堂集 闽游草》
徐钅九(1636～1708年)字电发，江南吴江(今江苏吴江)人。清康熙十八年(1679年)应博学鸿词科试，授翰林院检讨。好旅游，历闽、浙、粤、桂各省。
坐茶亭看云
山气日夕佳，延揽悦心目。暑雨侵人衣，笋舆陟林麓。忽然天风吹，白云满岩谷。上界湿钟声，下方蔽茅屋。冥蒙疑破絮，参差涨烟竹。招呼拟赠贻，不愁云雾触。顷刻岛屿藏，变幻屡移瞩。但闻人语声，急欲看飞瀑。扪萝跻高顶，明当铲黄独。遥祝海云收，探奇吾愿足。
——《南沙草堂诗集》卷十四
台湾学生书局印本
从喝水岩石门寻水云亭故址
岚气湿衣裾，洞口云来黑。下临万仞潭，窈窕不可测。四顾狮象蹲，奇峰指屴崱。攀跻兴未穷，逾岭披榛棘。缘栈历虚危，扪萝望空即。划然开石门，转身尚逼侧。好事喜锤镌，烟消石难泐。蛟龙纷攫拏，苔藓恣剥蚀。遂欲探涌泉，还思水云迹。登磴溯高岗，似展垂天翼。云海正苍茫，阳乌已西匿。投杖急归来，临风三太息。
——《南沙草堂诗集》卷十四
雨后坐蹴鳌桥观瀑布
振策出山门，似听滩声恶。缓步跻州梯，湿云蔽寥廓。怪石扬巨镡，匹练横空落。喧豗走雷霆，恍与银涛搏。石角散飞流，珠沫旋喷薄。屡折益奔峭，潜蛟渐腾跃。夭矫疑白龙，群趋赴大壑。耸观心神惊，灵源恣冥索。坐久始闻声，探奇信有托。悠然思五丁，何年始疏凿。
——《南沙草堂诗集》卷十四
同紫岩、公漪登鼓山绝顶
翳昔神禹奠四海，闽越僻在蛮夷陬。崎岖诘曲迹罕到，其时或未通车舟。岩壑尽闭踞豺虎，灌莾路塞蟠螭蚪。何年巨灵始劈划，海风逢逢扬高旈。余来采药穿芒屩，乘槎偶作东南游。武夷崖梯未攀接，先从石鼓探龙湫。倏然雷雨气蓬勃，似阻着屐穷冥搜。余益贾勇历危栈，衡泥冒雨凌丹丘。竟从屴崱一骋望，驻策聊欲舒双眸。白云蒙蒙失远近，冥目作观忘九州。向闻兹山雾气绝，琉球隐见若浮沤。迩虽蒙密众峰蔽，登临亦可消烦忧。天风海涛似相送，拂衣欲去仍淹留。拟留石壁识日月，苦无奇句供雕锼。归来一步一回顾，仰看百道飞泉流。爬沙此岩三太息，青冥有路难追求。白云堂中遂高卧，卧听粥鼓思悠悠。
——《南沙草堂诗集》卷十四
再过灵源洞石壁观李伯纪、
朱晦庵真西山诸先贤镌刻慨然作歌
元祐宫中有尧舜，秉钧同日皆名贤。自从党籍起章蔡，遂令宋室成南迁。青蝇终古乱黑白，与人家国诚徒然。吁嗟四先生，千载人争传。胡为后先陟闽峤，不跻廊庙跻山巅。绍熙岁月纪登眺，岂贪林壑来磨镌。往后效颦疥苍藓，真如蜗壁纷流涎。腕力纵好笔锋曲，终随瘴雨消蛮烟。曷若诸贤照敻古，芒寒色正重南天。呜呼殷鉴总一辙，惟帝尧舜臣勉旃。
——《南沙草堂诗集》卷十四
白云堂坐雨
殷然雷四起，槛外响龙吟。晻霭香炉湿，迷离梵呗沈。半床云共宿，千嶂雨来侵。烦暑都能涤，堂空如夕阴。
——《南沙草堂诗集》卷十四
循松径游吸江兰若
松径高低入，招提傍古台。侵阶孤嶂逼，豁眼乱云开。树向中流出，云从四面来。谁能开口吸，一笑指蓬莱。
——《南沙草堂诗集》卷十四
临沧亭听泉小饮和紫岩韵(二首)
雨歇泉犹泻，云来槛外飞。流波岚气湿，倒影日光微。滑笏摩苍藓，跳珠溅石矶。风炉应遣试，幽赏愿无违。
豁眼疑无际，衔杯酒兴长。雨侵苔径滑，风送葛衣凉。坐久知空寂，心清闻妙香。悠然响琴筑，归路澹相忘。
——《南沙草堂诗集》卷十四
藏堂石塔观舍利，
时秋海棠盛开和紫岩韵
六月幽岩风雨深，上方钟磬晚沉沉。浮生昨已醒前梦，半偈今才冥夙心。蔼蔼慈云遮石塔，微微清梵出香林。草花肠断无人问，冷艳凄迷惨不禁。
——《南沙草堂诗集》卷十四
屴崱峰
屴崱峰头晚照开，灵源翠锁少尘埃。雪飞半岭诸天净，雨洗千松万壑哀。入世愁看机变幻，扶筇喜共客徘徊。微茫一粟吾能辨，日本船从海上来。
——《南沙草堂诗集》卷十四
由白云下院冒雨登山
篮舆才上觉身轻，见说看山眼倍明。一路苍松如拱揖，数声啼鸟解逢迎。喜投禅榻逢僧话，爱听流泉结伴行。风送海涛鸣石鼓，不愁雨洗路欹倾。
——《南沙草堂诗集》卷十四
别涌泉寺至下院山亭与紫岩，
公漪匆匆小饮即去
天放归途半日晴，看山又作出山行。岩花似向人前笑，云气还疑足底生。低岸葛巾酒初漉，横拖藤杖眼犹明。酣来自哂真痴绝，底事忙忙别化城。
——《南沙草堂诗集》卷十四
国师岩示为霖和尚(四首)
识得西来义，九年能面壁。石破与天开，师从此中出。
我欲来居此，思参最上乘。谁能施慧剑，绝壁斩孤藤。
殷然泻飞瀑，急流互洄洑。已是悟升沈，何须出幽谷。
自喝泉声去，从无一道来。如何今日至，恍惚似奔雷。
——《南沙草堂诗集》卷十四
罗汉泉
借问阿罗汉，何年凿此泉。如何沧海竭，不共作桑田。
——《南沙草堂诗集》卷十四
甘露松
甘露何时集，青松涧道栽。几番遭野烧，应过劫灰来。
相传松为晏国师手植，常有甘露集其上。时为野火所焚，犹自青青如盖。
——《南沙草堂诗集》卷十四
茶园
数间茅屋结云根，几缕茶烟度石门。我亦江南老桑苧，欲携茗椀过山村。
——《南沙草堂诗集》卷十四
望海
烟螺如黛有无间，番船初从岛上还。东望沧溟云咫尺，拟随徐福住三山。
——《南沙草堂诗集》卷十四
下山口占
分明书里回头看，愁杀今朝往翠屏。十里飞泉来送客，也应挥手谢山灵。
——《南沙草堂诗集》卷十四
金潮字海门，福建侯官(今福州市)人，清康熙三十年(1691年)进士。官昆山知县，以事罢官，羁留吴下四十年，授徒自给，年八十余，归里卒。
白云洞
吹笙石上至今闻，三月桃花照眼醺。客到山中谁是伴，偶然携得半囊云。
——乾隆《鼓山志 艺文》
雨后坐喝水岩
雷殷澄潭百尺台，万峰飞捲海涛来。游人却爱山中雨，水到岩头喝不回。
——乾隆《鼓山志 艺文》
李象元字伯猷，广东澄海人。清康熙三十年(1691年)进士，官翰林检讨。典试山东。
游鼓山
护道松皆古，缘坡磴却安。但知尘界隔，不觉梵天宽。帆楫双江合，风霜百怪寒。不嫌迟到寺，烟霭起岩蛮。
——乾隆《福建通志 艺文十》
乾隆七年(1742年)刊本
魏荔彤字念庭，直隶柏乡(今河北柏乡)人。清康熙间贡生，四十九年(1784年)任福建漳州府，升江南常镇道。
游鼓山途次
淡云疏雨已清秋，偶访招提象外游。深羡鼓山新入眼，不堪廛市更回头。劳肩久拟僧龛憩，残暑先从上界收。谁辟烟岚传客到，长林幽鸟语如邮。
路绕渔村野水通，溪田细飐稻花风。长吟独往秋山里，逸兴先飞城郭东。半岭江流浮漭沆，上方日影散空濛。投筇且倚石亭望，可有南来一塞鸿。
——乾隆《鼓山志 艺文》，又见
《怀舫集》
咸丰五年(1855年)刻本
涌泉寺步栎园先生韵
连岁尘婴快赏稀，秋朝蜡屐叩云扉。江明断岫兼天涌，花落空岩挟雨飞。山色悬悬投客梦，钟声款款到渔矶。应迟泉石留轩冕，何为游踪久未归。
佛阁横霞作断文，秋光淡宕渐平分。孤幢影照松间月，清梵风飘海上云。铃语自消良夜永，禅关不掩旅思纷。芒鞋竹笠何年事？愿听经声证所闻。
——乾隆《鼓山志 艺文》，又见
《怀舫集》
杨文乾字符统，号霖宰，清汉军正白旗人。恩荫出身，康熙间任曹州知府。雍正三年(1725年)任广东巡抚，曾奉命来闽，清查亏帑，毫无瞻顾，回，卒于任。
按：旧志此诗作者为“杨乾”。经查各种工具书及地方志，都无此人。据诗后附其子杨应琚跋云：“鼓山为八闽勝地，……戊寅之夏，余待罪制使，于劝农之便，遂登其麓。伏见先公与前制府高文良公(指高其倬)唱和之什。先公时任粤东巡抚，奉命来闽清理十郡要务，校阅沿海军营，驻省数月，公余信宿山寺，吟哦其间，迄今三十二年矣。”戊寅当乾隆二十三年(1758年)。又查民国《福建通志职官志 清》：“闽浙总督杨应琚，乾隆二十二年至二十四年在任。”《清史稿 杨应琚传》：“杨应琚，字佩之，汉军正白旗人，广东巡抚文乾子，……二十二年任闽浙总督。”据此，杨乾乃杨文乾之误。
游鼓山寺
积翠千里石径斜，公余偶尔到僧家。出山活水鸣清涧，绕寺苍松映晚霞。足下生云情是幻，耳边啼鸟兴偏奢。真禅别有真空境，笑语浮屠莫浪夸。
——乾隆《鼓山志 艺文》
晓登鼓山最高处观日出
红光涌耀浪重重，照澈乾坤色更浓。白虎有岩皆敛迹，乌龙无水不潜踪。回看万象随时现，俯视千山到处恭。乘兴欲游三岛去，漫言此地最高峰。
——乾隆《鼓山志 艺文》
高其倬字章之，清镶黄旗汉军人。康熙三十三年(1694年)进士。雍正四年(1726年)为闽浙总督，累官工部尚书。他少负诗名，称一代作手。
奉和游鼓山寺
青峰影里绿溪斜，佛阁凌空衲子家。地擅林泉延杖履，客于襟韵带烟霞。迟留蓬阆因缘在，扶植生灵愿力夸。自识神仙无上诀，鹿车小果未须夸。
——乾隆《鼓山志 艺文》，又见
《味和堂诗集》卷三
道光五年(1825年)刊本
奉和晓登鼓山最高处观日出
危磴盘盘上百重，五更寒重兴偏浓。海天初见羲和影，云峤欣留谢傅踪。境地高时群岫小，光明遍处万邦恭。公扶玄化同乔岳，宁数东南第一峰。
——乾隆《鼓山志 艺文》，又见
《味和堂诗集》卷三
吴廷华字中林，浙江钱塘(今杭州市)人。清康熙四十一年(1702年)举人，官兴化府通判。
喝水岩
老僧诵经若流水，乃怪水声喝水止。喝水水亦知掉头，万籁无时不聒耳。石梁雁荡天下奇，悬崖瀑布非尺咫。凭空直泻万丈潭，大声时发深潭底。此中乃号清净门，古道场开人累累。可知不见与不闻，固是释迦大宗旨。一泓养此活泼泼，无事辄令活水死。老晏一喝有因缘，此水乃得大欢喜。昔闻在山泉水清，出山混浊纷不理。自得此喝识本来，滴滴归源达无始。旧时溪壑任空空，澄渊乃在方寸里。溪东一水出旁门，今人误认此水徙。老夫入山喜饶舌，随波随流那解此。无波古井如是观，还请吾师竖一指。
——乾隆《福建续志 艺文十三》
乾隆廿三年(1758年)刊本
黄任(1683～1764年)字莘田，福建永福(今永泰)人，清康熙四十一年(1702年)举人，官广东四会知县。以性爱端砚，自称十砚老人。
鼓山寺僧每春饷牡丹
数枝，花期已届，使人探之
十二瑶台百宝阑，当年载酒骋雕鞍。如何老病栖禅榻，犹有狂心问牡丹。茗椀房栊消午倦，熏炉帘箔护春寒。幽斋不作秾华梦，只乞僧寮一朵看。
——《秋江集》卷六
乾隆二十一年(1756年)刊本
次日寺僧送牡丹至
雪积烟封暖乍开，晓钟十里下山来。红苞尚滴岩前露，绿萼犹粘水际苔。绣被锦衾参色界，染衣酣酒出香台。维摩亦要天花散，蛱蝶墙头莫浪猜。
——《秋江集》卷六
赵国麟字仁圃，山东泰安人。清康熙四十八年(1709年)进士，授庶吉士，乾隆时，官至文渊阁大学士。
登鼓山游喝水岩
出郭尘事静，缘畴铺苍茵。丘屿互起伏，洲渚相依因。朦胧初日上，远水光如银。袯襫四五辈，柴门闭秋阴。曲径道山麓，松风响梵音。石净不可唾，天空若可扪。忽于峻绝处，奥衍开山村。修径围短砌，石老绣苔纹。绯殿隐丛树，禅关护白云。墙外折幽境，涧底通灵源。磊砢别有洞，巉削实无根。平桥坦危□，高轩豁远襟。古桂散清馥，琪草垂芳芬。摩挲石上字，苔藓多龙文。径丈考亭迹，岩岩涧之滨。仰瞻屴崱顶，天风吹无垠。攀跻乏济胜，海涛想空闻。徘徊石壁下，千载有同心。古人如可作，忘归我亦云。
——乾隆《福建通志 艺文九》
徐葆光字亮直，江南长州(今苏州市)人。清康熙五十一年(1712年)探花，授翰林院编修，福建乡试正考官。
游鼓山赠恒涛和尚
鼓山七闽秀，奇勝兼沧溟。城东列严嶂，屴崱何亭亭。滉漾浴朝旭，嵯峨矗天星。清和雨初霁，濯濯开幽坰。窈窕陟松磴，飘飖敞云屏。拂衣谢纷乱，洗心及清泠。灵泉化城涌，岩窦开金庭。千年象教力，一扫潜龙腥。梵呗隔山应，烟月连崖冥。高僧接软语，一夕尘劳醒。
——乾隆《鼓山志 艺文》
自浴凤池游白云洞(三首)
雨色闭空山，隔岭闻清磬。俯瞰白云泉，倒落莲花影。
披径陟崇冈，招提指上方。危崖半边屋，古佛一龛香。
山高别有天，石罅疑无路。脚下乱云浮，一杖凌虚度。
——乾隆《鼓山志 艺文》
赠茶园老衲
结屋石庐下，尽日风吹雨。岩上无心云，偶然自飘举。
乾隆《鼓山志 艺文》
吴文焕字观侯，福建长乐人，清康熙六十年(1721年)榜眼。授编修，累官湖广道监察御史。
石鼓纪游(二首)
松岭
崚嶒万磴俯群峰，幽梦频年喜过从。惊瀑垂帘趋蜃壑，炎曦却驭避虬松。山中客健餐花兴，云外人迷采药踪。那得石间谋一醉，卧看萝月影交重。
涌泉寺
此山胜在以泉灵，最擅泉灵有此亭。尘抱到来真自涤，醉狂行处定全醒。云生顿觉双江白，烟尽遥收列岫青。独恨石头山路滑，不教顶上纳沧溟。
——乾隆《鼓山志 艺文》
李开叶字求实，福建闽县(今福州市)人。清康熙六十年(1721年)进士，官翰林院编修。
游鼓山
峰排石鼓高插天，万磴松华寺涌泉。居山僧老能不俗，五百人中一白足。我与骑龙上帝乡，路转灵源水一方。不识何人喝水去，水回龙吼云生凉。天门千尺丹梯步，古洞层霄白玉柱。潮音遥送海东来，蜃蛟楼阁坠烟雾。剡藤扶我屴崱峰，摩空万仞削芙蓉。星辰摘弄天倒影,惊摇云汉下虬龙。悲风何处来天地,片石摩挲扪古字。万里风涛去国心，茫茫天海孤臣泪。紫阳起挽百川东，波澄大海迥天风。擎霄鳌峰岩岩立，一画千年万怪空。
——乾隆《福建续志 艺文十三》
林铎字英生，福建莆田人，清康熙中贡生。
赠僧心穆往鼓山受戒
遥来碧水路几湾，踏雪寻师到此间。草刬前知承五叶，钵传今复度三山。修持净土蒲团乐，跋涉行装锡杖闲。约待梅花初放候，紫璜绝顶晤清颜。
——《葵园草诗集》
道光五年(1825年)刊本
王之邻字美厥，福建龙溪(今漳州市)人，清康熙中诸生。
喝水岩
久约名山债未偿，年年迢递水云乡。闲庭叶落肥新火，短阁僧行倚夕阳。欲借宗风存手眼，全凭洗雪易肝肠。阴晴省识看花雨，不湿空明字数行。

✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:03:07-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>