<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,序,凡例,纂修职名,原修姓氏,卷首一,卷首二之一,卷首二之二,卷首三之一,卷首三之二,卷首四之一,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,">
<meta name="description" content="地方合志。清赵弘恩等修，黄之隽等纂。二百卷，首四卷，序目一卷。弘恩，满洲镶红旗人。贡生。雍正间官两江总督、兵部尚书。之隽，字石牧，号唐堂。安徽休宁人。康熙进士。官编修。著有《痦堂集》和《香屑集》。是书乃雍正七年(1729)两江总督尹续善等奉诏纂修，九年开局，以黄之隽主其事。以康熙旧志为本，芟除芜杂，补其遗漏，凡五年至乾隆元年(1736)成书。约二百九十余万字。按史例列舆地、河渠、食货、学校、武备、职官、选举、人物、艺文、杂志等十志，每志依门分类，总六十七目。门前各有小序。其舆地志颇详赡，分图说三卷，载江南">
<title>乾隆江南通志_黄之隽_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">乾隆江南通志</span> <br/>
          作者： <span class="inputVal" id="bkauthor">黄之隽</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]2847971</span> <br/>
          说明： <span class="inputVal" id="bkdec">地方合志。清赵弘恩等修，黄之隽等纂。二百卷，首四卷，序目一卷。弘恩，满洲镶红旗人。贡生。雍正间官两江总督、兵部尚书。之隽，字石牧，号唐堂。安徽休宁人。康熙进士。官编修。著有《痦堂集》和《香屑集》。是书乃雍正七年(1729)两江总督尹续善等奉诏纂修，九年开局，以黄之隽主其事。以康熙旧志为本，芟除芜杂，补其遗漏，凡五年至乾隆元年(1736)成书。约二百九十余万字。按史例列舆地、河渠、食货、学校、武备、职官、选举、人物、艺文、杂志等十志，每志依门分类，总六十七目。门前各有小序。其舆地志颇详赡，分图说三卷，载江南全省形势总图，江南十六府八州分界图、江宁省城图，及各府、州图，高家堰、太湖水利共三十四图并图说。又含建置沿革、星野、疆域、山川、风俗、城池、关津、古都邑等十三目。为该地颇重要的自然、人文地理资料。田赋、户口、徭役、蠲赈记载独详，对研究江南(含今江苏、安徽)经济史有重要意义。较康熙旧志颇有体裁，内容较旧志倍增。因纂辑非出一人之手，间有抵牾。有乾隆元年(1736)刻本， 《四库全书》本。</span> <br/>
          封面： <span class="inputVal" id="bkimg">Z_11086.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]乾隆江南通志
[book_author]黄之隽
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]2847971
[book_dec]地方合志。清赵弘恩等修，黄之隽等纂。二百卷，首四卷，序目一卷。弘恩，满洲镶红旗人。贡生。雍正间官两江总督、兵部尚书。之隽，字石牧，号唐堂。安徽休宁人。康熙进士。官编修。著有《痦堂集》和《香屑集》。是书乃雍正七年(1729)两江总督尹续善等奉诏纂修，九年开局，以黄之隽主其事。以康熙旧志为本，芟除芜杂，补其遗漏，凡五年至乾隆元年(1736)成书。约二百九十余万字。按史例列舆地、河渠、食货、学校、武备、职官、选举、人物、艺文、杂志等十志，每志依门分类，总六十七目。门前各有小序。其舆地志颇详赡，分图说三卷，载江南全省形势总图，江南十六府八州分界图、江宁省城图，及各府、州图，高家堰、太湖水利共三十四图并图说。又含建置沿革、星野、疆域、山川、风俗、城池、关津、古都邑等十三目。为该地颇重要的自然、人文地理资料。田赋、户口、徭役、蠲赈记载独详，对研究江南(含今江苏、安徽)经济史有重要意义。较康熙旧志颇有体裁，内容较旧志倍增。因纂辑非出一人之手，间有抵牾。有乾隆元年(1736)刻本， 《四库全书》本。
[book_img]Z_11086.jpg


[book_title]目录
钦定四库全书　　　　史部十一
江南通志目録　　　　地理类三【都会郡县之属】首卷
世祖章皇帝诏谕【卷一】
圣祖仁皇帝诏谕
【卷二之一】
圣祖仁皇帝御制
【卷二之二】
世宗宪皇帝诏谕
【卷三之一卷三之二】
皇上诏谕
【卷四之一】
舆地志
图说
【第一卷至第三卷】
建置沿革总表
【第四卷】
建置沿革表
【第五卷至第八卷】
星野
【第九卷】
疆域
【第十卷】
山川
【第十一卷至第十八卷】
风俗
【第十九卷】
城池
【第二十卷至第二十一卷】
公署
【第二十二卷至第二十四卷】
关津
【第二十五卷至第二十八卷】
古都邑
【第二十九卷】
古蹟
【第三十卷至第三十六卷】
坛庙
【第三十七卷至第四十二卷】
寺观
【第四十三卷至第四十八卷】
河渠志
黄河
【第四十九卷至第五十三卷】
淮
【第五十四卷至第五十五卷】
江
【第五十六卷】
海
【第五十七卷】
运河
【第五十八卷至第六十卷】
水利
【第六十一卷至第六十二卷】
水利治绩
【第六十三卷至第六十六卷】
食货志
田赋
【第六十七卷至第七十三卷】
户口
【第七十四卷至第七十五卷】
徭役
【第七十六卷】
漕运
【第七十七卷至第七十八卷】
关税
【第七十九卷】
芦课
【第八十卷】
盐法
【第八十一卷】
钱法
【第八十二卷】
蠲赈
【第八十三卷至第八十四卷】
积贮
【第八十五卷】
物产
【第八十六卷】
学校志
学宫
【第八十七卷至第八十九卷】
书院
【第九十卷】
试院
【第九十一卷】
武备志
兵制
【第九十二卷至第九十四卷】
江防
【第九十五卷】
海防
【第九十六卷】
驿传
【第九十七卷至第九十八卷】
职官志
文职
【第九十九卷至第一百十卷】
武职
【第一百十一卷】
名宦
【第一百十二卷至第一百十八卷】
选举志
进士
【第一百十九卷至第一百二十四卷】举人
【第一百二十五卷至第一百三十四卷】荐辟
【第一百三十五卷至第一百三十七卷】
人物志
名贤
【第一百三十八卷】
宦绩
【第一百三十九卷至第一百五十卷】武功
【第一百五十一卷至第一百五十二卷】忠节
【第一百五十三卷至第一百五十六卷】考义
【第一百五十七卷至第一百六十二卷】儒林
【第一百六十三卷至第一百六十四卷】文苑
【第一百六十五卷至第一百六十七卷】隐逸
【第一百六十八卷至第一百六十九卷】艺术
【第一百七十卷至第一百七十一卷】流寓
【第一百七十二卷至第一百七十三卷】方外
【第一百七十四卷至第一百七十五卷】贤淑
【第一百七十六卷】
义烈
【第一百七十七卷至第一百八十一卷】完节
【第一百八十二卷至第一百八十七卷】贞孝
【第一百八十八卷至第一百八十九卷】
艺文志
经部
【第一百九十卷】
史部
【第一百九十一卷】
子部
【第一百九十二卷】
集部
【第一百九十三卷至第一百九十四卷】
杂类志
纪闻
【第一百九十五卷至第一百九十六卷】禨祥
【第一百九十七卷】
摭史纪事
【第一百九十八卷至第一百九十九卷】辩讹
【第二百卷】
【臣】等谨案江南通志二百卷
国朝兵部尚书两江总督赵宏恩等监修先是康熙二十二年总督于成龙与江苏巡抚余国柱安徽巡抚徐国相等奉部檄创修通志凡七十六卷雍正七年署两江总督尹继善等承
诏重修乃於九年之冬开局江宁以原任中允黄之隽等司其事因旧志讨论润色刋除蹖驳补苴罅漏凡阅五载至乾隆元年书成督臣宏恩及江苏抚臣顾琮安徽抚臣赵国麟等具表上之卷首恭録
上谕及
御制诗文以尊谟典次舆地次河渠次食货次学校次武备次职官次选举次人物次艺文次杂类发凡起例较旧志颇有体裁惟纂辑不出一手微有抵牾黄之隽堂集中尝称是书刻本与原稿多有舛互如灊山在六安州之霍山而仍谓即元时所置之潜山县黄积程元时俱东晋时新安守而误入西晋其他遗漏重复者甚多皆之隽离局以後为他人所窜改者也司马光修资治通监以史记以下属刘攽三国以下属刘恕唐以下属范祖禹始终不易其知此意欤乾隆四十四年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
钦定四库全书
江南通志原序
【臣】以庸钝备员楚北今年春恭荷
恩纶调抚吴会星言束装顺流趋事抵姑苏方匝月复
蒙
皇恩授【臣】两江总督【臣】正虑才不胜任会所司以江南
通志一书具详
进呈
御覧【臣】於簿书繁冗之会分隂校阅拜手而颂曰皇哉
焕哉我
圣天子同文之治诚旷古而一觏者也【臣】生逢唐虞三
代之时获事
尧舜汤文之主窃覩威德文章车书玉帛之盛去岁准
礼部咨奉
旨催修湖广通志随檄督所司刻期告成【臣】扬言於简端因剞劂未竣先以抄写本帙咨部今祗
命来吴更见江南胜槩【臣】何幸也【臣】固陋不文曩昔办
事中秘出入郎署仰窥
经筵钜典
圣学天行兹於吴楚之间益藉志乘全书广见博闻私心弥切踊跃惟是江南为财赋重地其江山之挺秀河海之扼要人物之英多典章制度之纷繁郡邑称名之沿革以及幽光濳德风俗土产传闻异词记载各别搜罗考核较之他省寔为最难斯编荟萃周详类序严慎以备
一统之采择以扬扦
圣代化成之万一不尤为黼黻太平之盛事也哉至董厉讨论者则【臣成龙臣国柱臣国相】之力也【臣】涓埃未効乐观厥成谨稽首为序以
献　旹
康熙二十三年岁在甲子夏六月谷旦总督江南江西等处地方军务兼理粮饷操江兵部右侍郎兼都察院右副都御史【臣】王新命谨序
江南通志原序
我
皇上御极二十有二年癸亥礼部奉
旨檄催天下各省通志限三月成书【臣成龙】承乏两江总督应董其事江西去臣驻劄江宁千有余里乃檄署江西巡抚布政使【臣张所志】草创送【臣】审定送部其江南省通志则【臣成龙】与江苏抚【臣余国柱】安徽抚【臣徐国相】徵属府州县新旧各志及先儒先贤着述论建之有关地方应备采拾者开局江宁延聘在籍儒臣及文人宿学通达治体谙悉典故者编纂稽考甲乙次第而【臣成龙臣国柱臣国相】且相与亲为讨论焉并董厉在局诸臣就明继晷敏皇将事计六阅月而书成共七十六卷而【臣成龙】以职掌所及当有以序其简端窃见九州之土宜贡赋载于禹贡中古文尚简质不事详赡其後周官职方氏所掌与禹贡所载体制不同而秦汉所收列国图籍时久世远莫可较订嗣後或有所述出自一隅一事不足传信即陈沂杨慎所撰山东四川通志亦称善本又皆私自属草体例未纯
皇上乃涣大号申巽命先取各省之志以成一统之志正欲於衆中求其详於繁中举其要夫修志之役必始於县县志成乃上之府府荟集之为府志府志成上之督抚督抚荟集之为通志通志归之礼部然後辑为一统志于是无所不该山川贡赋土产人物之类无所不备上下数千载使之了如目前然则通志之举其事不綦重而为之不綦难欤且江南之视各省纂集虽均而难易悬絶何也各省通志原有成书而江南絶无所本事属创始未易周匝虽穷搜博采岂无絓漏其难一也孙吴六代以逮明初其经国大猷代各异制披寻史乘浩如烟海旁考别纪乂多舛误稽辨虽劳讵恊至当其难二也江左人物甲於四方伟人骏烈尚多遗佚至於节孝隐逸悉存姓氏既恐淆杂欲裁讹滥虑没幽濳其难三也所见异辞所闻异辞纪载岁月远於春秋虞初杂志任情好恶志家之体无容疑误并存裁量之能岂尽铢黍不爽其难四也大江左右侨立州郡分隶不常命名变易考往已多无徵凖今何由参核其难五也而【臣】等又以迂踈不学之才兼以簿书尘冗之苦短绠汲深曷能胜任唯是祗承
诏旨与同事诸臣共详其慎纂集成书或止足以备一统之采辑而未敢自信为良史也顾【臣成龙】自策名入仕仰见
圣治右文
皇上单词只字皆足与诗书典诰争光逮及备官畿辅闻见益亲近又与江苏抚【臣国柱】共事抚【臣国柱】久在
禁庭身依
紫极常语【臣成龙】
皇上以天纵之姿好学稽古讲筵诘难燕闻辨问多发
先儒之未发
宵旰之暇考核异同披覧得失未尝旦夕释卷频命词臣有所纂着皆足昭垂千载山至於高则拳石出
云水归於?而渊泉不竭【臣】?幸托
唐虞之盛世依附臯益之末光使朴僿鄙陋之所纂辑得备崇文内库之目以垂不朽【臣】?寔有荣幸焉是为序
旹
康熙二十三年三月望日总督江南江西?处地方军务兼理粮饷操江兵部尚书兼都察院右副都御史【臣】于成龙谨序
江南通志原序
我
皇上以英睿天纵之姿契精一危微之旨而稽古好学盛治右文木天禁近既夙备马班燕许之才复举博学宏词之科拔其尤者并居秘府俾与侍从诸臣纂修会典明史诸书以成一代之鸿文典册且於二十有二年
诏取各省通志尅期进
呈以备通志之采辑此诚古来采风问俗之遗徽而国家政孚化洽之实效也臣辅窃惟国之有史所以纪事而昭信自马迁创为纪传表志之例分列成书号称良史後代因之而舆图地志於是备载天下之山川星野贡赋人物典章制度之类遂为纪乘所必需今
圣天子特涣纶音亟命蒐辑宣付史馆盖有以也江南为各省之首区疆域开广形势蟠踞负山海而控楚豫襟长江而带大河其声名文物财赋物产皆甲天下以数千里内数千年间之建置沿革山川风土事物人文之属咸欲於志乎是备纎悉勿遗此其事诚重而为之也诚难幸督【臣于成龙】抚【臣余国柱徐国相】暨藩臬诸【臣】董率其事聘诸儒臣文士编纂考校不数月而志以成【臣辅】名列监修例得扬言以附简末但【臣】以不敏待罪河干频年以来拮据奔走躬亲畚锸奉职不遑当兹
盛典未获操觚从事惟是【臣】职司河务今观於志即以水利言之江南境内如黄淮二河则自高宝以迄萧砀如大江则自东流以至靖江延袤数千里间按图而索其中形势之曲折郡邑之牙交地名之详审与夫沿海之墩汛濒湖之港渎莫不条分缕晰了若指螺志之於水也其详如此则其他之所载称是可知此虽督抚藩臬诸【臣】董率之功与儒臣文士编摩之力然而非我
皇上殷殷图治宵旰靡宁致使薄海内外车书浑一崇文敷德留意千秋则又安能立成大一统之规模蔚然备美以垂不朽之盛事哉【臣辅】既获身与共球之际会且幸名依臯益之末光谨沐浴拜手而为之序
旹
康熙二十三年七月朔日总督河道提督军务兵部尚书兼都察院右副都御史【臣】靳辅谨序
江南通志原序
古者诸侯之国有史以纪时事墨子所谓百国春秋是也然皆纪言纪动而已自史迁创为纪传表志之法历代因之而括地志之类即迁史志例别为专本於是人物山川典章制度纎悉靡遗焉
皇上御极二十有二年【臣国柱】准礼部咨奉
旨催修江南通省志【臣】与督【臣于成龙】安徽抚【臣徐国相】及时趋事务求详确志成【臣成龙】既记其岁月乃纂修诸姓名书之简端矣【臣国柱】有共事编摩之役安得不一言以表
昭代崇文之盛窃见
国家鼎建两京之外分省一十有四而江南最为重地通志一书视各省纂述为难盖国之大计以财用为根本而江南田赋之供当天下十之三漕糈当天下十之五又益以江淮之盐荚关河之征榷是以一省当九州之半未已也　神京东北运道数千里一线长河淮泗交下黄流澎湃迁决泛滥亦时间有而
圣朝声教远被扶桑盘木江南所统安东以南三河以北浩瀚汪涵黏天浴日帆樯出没不可纪极上下两江旅舟商舶络绎奔凑菁华所萃风气郁发文章政绩抱瑾怀瑜之士蜚声腾实肩随踵接仕宦科名皆为诸省之冠且锺阜石头六朝遗蹟建置沿革纪乘淆譌而【臣】等操数寸之管勾稽荟缀部次爬梳欲其絓漏无讥有当良史足称我
皇上乙夜之披覧不其难乎【臣国柱】自备官郎署改授
掖垣洊历卿贰旋副中台奏对
彤扉趋蹡
丹陛亲见我
皇上以天纵英姿勤学好问图书典籍不离左右听覧余间考订繙绎未尝旦夕少辍盖以
睿智诘谋之圣性遥契危微精一之圣心推行之为政治而昭垂之为文章以上接尧舜禹汤文武道统冇非【臣】下所能蠡测管窥者故於郡国方舆亦所留意因命修一统志先之以各省通志是将以考山川厄塞历朝兴废之所由焉纪士风民俗之贞淫焉稽秸丝枲徭征之繁重坟壤之腴瘠闾阎贫富民生之疾苦焉【臣】等所为黾皇详慎宵旦不遑以底成书冀无负此盛事也往明初修一统志出自宋濂诸人皆一代名儒然纪山川则详於名胜而畧於形势叙建置则但存名号而不及废兴词赋之资有余而问於大指未备其後陈沂杨慎陈善郭子章之流号称博综究皆私家纪述非奉诏纂修故体未纯备至若江南前代所传如南部烟花吴地广记金陵琑事之类益复细碎无当纪乘【臣】等仰奉
纶音博收肆采详核约存虽才识寡陋闻见浅隘然而纪载辨考不敢稍忽删繁搴要类聚部居为图表以着星野舆地之形为分志以见天文礼乐车服之度为备考以悉职官选举田赋匠作之详为列传以录名臣钜儒忠孝节义之大为艺文以载古今着述体尚之全为杂着以补闻见流传之失统计共若干卷数千里之内数千年之间举凡隆替盛衰险易得失贞淫休戚诸大故一开卷而了若指掌监古可以知今观风因而设教具在是矣惟是江南省志从无定本今则合各郡志之繁杂成於三月之定限择焉不精语焉不详所谓腹俭者难为华质固者难为通此又【臣国柱】与督【臣成龙】守此战战也谨薰沐拜手稽首而附陈志事之始末有如此云是为序
旹
康熙二十三年正月望日总理粮储提督军务廵抚江宁等处地方都察院右副都御史【臣】余国柱谨序
江南通志原序
粤稽禹蹟之在天下也南纪居三条之一而圣人所以经理南条者曰九江孔殷曰震泽底定盖由海门达吴会皆其殚力注措之地江有上下治同一源意当日功参造化教被方隅文物度数之整齐土田兵农之区画必有一正俱正一定俱定者故吴头楚尾吴根越角悉隶扬州则壤既同其所率由无不同也然则应瑗所云千里不同风者岂三代以前之论乎
兴朝德迈九皇治超隆古而经理南条仍按禹蹟之旧於海门震泽设两抚臣以镇之【臣国相】备员上游毖饬严疆已经七载初至则犹楚氛震隣时严斥堠凤泗瘠壤多不逢年既而
皇威遐播四境宁谧吠犬无惊
恩恤屡沾硗确之区均歌含哺【臣】於是登皖峰望三吴不禁欣然曰美哉郁葱佳气东南之化域而财赋之枢机也陈诗纳贾以观民风此其时矣岁癸亥适逢
皇上俞礼部之请催取各直省通志【臣】同督【臣成龙】抚【臣国柱】广延宿学扬榷纪乘删繁补阙裒旧益新阅六月而江南通志告成窃念【臣】所辖者七郡三州也宜乎见闻亲切莫先於是顾金陵处吴会之中【臣】昔职掌承宣於钱谷出入外凡吴地造化之所锺灵方隅之所扼要暨土田兵农之位置文物度数之敷施盖居省会时已习知其大同矧复叨镇抚谘询閲历不啻加详今从两臣後殚力编摩铺陈典制目张纲举有脊有伦信乎海门震泽江分上下治同一原也抑【臣】尝考禹会诸侯於涂山执玉帛者万国山经海志皆益稷诸人载笔以成迄西汉盛时天子登灊山封为南岳纪功颂德作盛唐枞阳之歌二者在皖濠间皆【臣】部内事也【臣】乏通经作颂之才而与万国共球之会则亦已荣踰益稷其於汉臣歌盛唐者何有哉是编进
呈得蒙
御覧固东南之幸而尤私贺微【臣】之克逢盛典也爰沐
浴拜手而为之序
旹
康熙二十三年三月望日廵抚安徽宁池太庐凤滁和广等处地方提督军务岳部尚书兼都察院右副都御史加十三级【臣】徐国相谨序
江南通志原序
粤稽周官小史掌邦国之志外史掌四方之志用以周知天下山川风土职贡官师謡俗之宜此志所由昉也逮其後郡国有图经风土有记方舆有考良为知古知今识大识小之藉大都出於学士之记载草野之传述虽淹洽旧闻弗足铺扬钜典洪惟我
皇上治定功成登三咸五而尤体国经野为兢兢爰勅纂修会典彚为一代章程并修一统志以徵四方文献各省通志同时并辑而江南雄长诸省地亘江淮扼荆楚而接中州环瀛海而引闽越洵寰宇之要区
国家之外府声名文物之渊薮其摭拾固不可不详考核尤不可不谨先是总督【臣于成龙】廵抚【臣余国柱徐国相】广稽慎核业已编辑成书【臣柱斗】於甲子仲春谬承
宠命弭节上江涖事之初适当剞劂告竣合缮疏恭呈【臣】敬捧閲侧见疆域之分合而知绸缪之图贵豫也户口之多寡而知休养之计宜先也风化之或淳或漓而知张弛调剂之弗可缓也赋役之为盈为绌而知催科抚字之当加意也至于求故实而悉制作之由稽懿徽而深仰止之慕一编之中罔弗备焉【臣】往者司臬皖城稍习知其山川风土职贡官师謡俗之概未遑搜遗举坠比於小史外史勒为一编以彰
圣世典章之极盛兹幸通志成日犹获厠名其间因晓
然古今沿革之故礼乐教化之原
国计民生之大窃冀因时补捄移易风俗以毋负
皇上简畀至意【臣】将奉斯志为绳尺而莫或遑息矣敢
稽首扬言於简端是为序
旹
康熙甲子孟夏吉旦廵抚安徽宁池太庐凤滁和广等处地方提督军务都察院右副都御史【臣】薛柱斗谨序
江南通志序
直省之有通志与古列国之有史同而舆地广大则倍之古者列国或百里或数十里各自为境今车书一统一省连跨数十国之旧封而江南尤属东南大省旧志修於康熙二十二年刻期告竣颇多缺畧今将综府州县志及历年卷册所载详稽核考订故增新合为通志役亦重且繁也雍正七年钦奉
世宗宪皇帝谕旨彚萃成编上之职方备一统志之采择盖其述之往者采自史传增诸後者据事直书为他年史氏之徵信故凡子史百家之书购求必备州郡志乘印册檄取必详隶上江者安徽藩司主之隶下江者江苏藩司主之督抚大吏延聘纂修鍳定董成殆六年於兹矣【臣】於雍正十年督漕苏松十有三年移臬安徽适当修志之时上下两江咸得恊理其事与观厥成见二百卷之中恭纪
诰谕宸章如读帝典大训敬述河渠
方畧如覩地平天成若
赐复蠲租豁减浮粮以及漕运积贮诸大政纪载详备而人文之盛节烈之奇户丁之繁物产之丰虽江南山川灵秀风上清淑异於他省而实可想见我
朝重熙累洽之休渐涵乐育之久以驯至於斯也今者伏遇我
皇上龙飞御宇泽遍遐陬蠲免江南积年逋赋以千万计他自关税盐课浮羡暨一隅一邑田赋杂税稍有不便於民者咸
予豁除
特开恩科广增解额分闱校士加意作人
皇仁洊至有加无已若阳春布泽率土同滋而雨露之濡润南国者为倍渥焉此又【臣】亲觐其
光而乐扬其
烈者也
鸿猷广被
成宪光昭垂之简策猗欤休哉矧
圣圣相传殷勤南顾其加意於此一方者固大书特书不
一书而足也
轸念乎风俗之浮靡则
诏谕频颁时切返淳归朴之儆也
洞悉乎郡县之繁剧则陞析周详具见体国经野之宜也河防之整理则泛涨无虞而徐泗淮扬俱享平成之庆也海塘之修筑则洚洞安澜而苏松常镇各蒙清晏之休也沟渠之疏濬则蓄泄咸资而千里膏腴旱涝有备武备之规画则尘氛永靖而大江南北鸡犬无惊也而硕辅名卿景从云集忠孝节烈德化风行以及才士名流咏歌赠答鼓吹休明无不以江南为最要皆沐浴於
仁渐义摩之久而振兴为有自也则此志之信今传後者皆【臣】备官斯土以来所目击心识而知纪载之
不可不详也宁仅星野舆图之博考土宜物产之铺陈禨祥瑞应之胪列而谓志之为用在是哉旹
乾隆元年岁次丙辰仲冬月谷旦江南江安等处粮道布政使司参议【臣】王之錡谨撰
江南通志序
粤昔周官职方氏掌天下图籍而辨其邦国都鄙与其财用谷畜之数以周知天下之利害盖志之意肇於此迨班固作汉书着地里沟洫等志而志之名始立故後世有一统志列省有通志下而郡县亦各有志
圣祖仁皇帝御宇之二十二年武功底定海内乂安於是
乎有修一统志之举
诏天下各修通志盖将登诸
天府用昭一王之钜典也上下两江为吴楚名区幅员广大实甲天下霸业皇图沿革不一而我
世宗宪皇帝
睿虑周详因革尽善江省之州陞而为府者二为直隶者五县之析而为二者十有七诸如垦荒田免浮粮指难悉数即盐荚邮传亦皆弊絶风清兹复恭逢我
皇上绍承大统继述前徽念江省为东南财赋重地寛恤之典优於他省当此仁风翔洽万善备臻之会通志一书脱不及时修辑吾恐久而不免於挂漏矣雍正七年
诏在廷儒臣续修一统志直省督抚各修通志诚以通志为一统志之权舆而不容率畧也今上下两江督抚诸大臣悉经术通儒而司藩臬者又多文学之彦虽纂辑有人而讨论修饰公余不废爰彚
三朝之典故成此不刋之瑶编纲举目张部分类别彬彬郁郁质有其文殆将与周官汉志并垂天壤【臣】之来江省也晚未获与於斯役适逢告成之期得载一言於简末因不揣固陋而为之序
旹
乾隆元年岁次丙辰孟夏谷旦整饬江南通省驿传盐法兼廵江宁道按察使司副使加二级纪录二次【臣】孔传焕谨撰
江南通志序
乾隆元年丙辰夏四月【臣斯盛】蒙
恩任安徽布政使司事时江南通志将次成书【臣】因得与编校之役搜遗补阙督趣集事又逾半载而告成凡二百卷其间舆图田赋职官民物古今因革沿润之宜略已大备焕然维新矣【臣】伏惟江南幅员广远安徽与江苏分阃而治其地北薄虹灵南抵黟歙西界皖口控扼千有余里财赋差半江苏而江山厄塞形势险固实为过之自春秋吴楚之世争锺离居巢州来为今凤阳寿州庐州巢县之地降及三国六朝孙氏之濡须祖逖之谯城韦叡之合肥世称南北重镇而元明之季颍亳英霍界连楚豫长江左右独为隩区盖山川隔阂疆界纠纷居东南轇轕之会而钤辖阻深不尽如江苏所隶广谷大川平畴旷野弥望千里也地险民聚而富之教之又一道也我
世祖章皇帝扫平区夏式用九围
圣祖仁皇帝六十一年深仁厚泽沦肌浃髓
世宗宪皇帝益加整饬析县置郡慎固封守黎庶乂安我皇上统
三圣而缵承之即位之初
厪怀民瘼豁免芜湖县江夫河篷租税蠲除泗州安河两岸陞科淤地钱粮斯民鼓舞相庆久矣夫醇气渐濡太和翔洽本深而末茂质胜而文生确荦者畊桑游闻者勤动雄杰者高明深鸷者沉潜谛观志中所载凡职官之严密疆里之周详赋役户口之轻重多寡墩防戍守之聨络环卫皪乎若星罗而棋布秩然如丝栉而髪理有动静相调之势无劳逸不均之虑有诘奸禁暴之实无糜饷冗兵之烦盖本
国家治益求治安益求安筹疆域如户庭运神州於掌上而【臣】幸得备藩斯地因通省全志之成列两江地势之殊详
本朝规画之尽善远迈前古以昭
列圣神谟远略用固亿万年不拔之基匪直列掌故备史
氏之见闻而已
旹
乾隆元年岁次丙辰冬十月谷旦江南安徽等处承宣布政使司布政使臣晏斯盛谨撰
江南通志序
国有史直省郡县皆有志由来尚矣【臣会一】自移守维扬恭逢
世宗宪皇帝命儒臣修一统志
诏省会各修通志上之而台省大臣檄徵郡县志以供采辑【臣】率郡之绅士编纂成书报充省局於今五载复覩通志之成【臣】叠膺
简命历运使视鹾政治所胥隶江南例得扬言於简钦惟
我
国家自
世祖章皇帝定鼎中原四方和会
列圣相承重熙累洽幅员孔长尤以江左人文渊薮财赋
要区
恩纶叠沛
圣训频颁富之教之沦肌浃髓编纂诸臣开函恭纪煌煌御制灿若球图允惟典要次分十志例仿班书纲举目张有条不紊自舆地河渠即及食货八政所先义不容後而【臣】职司盐政为食货之一伏念两淮盐筴自昔甲於天下国用以饶民生攸赖立纲积引法久易弛我
朝监於前代去其烦苛权其利病
轸恤深仁度越千古维
皇建极载沛殊恩盐法澄清商情豫顺【臣】敬奉施行犁然志册诚懽诚忭窃有荣焉以至吏积民依文教武卫因时制宜具徵文献【臣】历官兹土尝所与闻循覧是书上徵史乘下肃官常盖
圣天子之声灵赫濯实式凭之非供掌故云尔也
旹
乾隆二年岁次丁巳春正月谷旦都察院佥都御史管理两淮盐政加七级纪录四次【臣】尹会一谨撰
江南通志序
皇上御极之元年大业日新百度具举而江南通志於时告成【臣】叨从藩臬之後例得赘言於简末窃惟江南襟带江海连跨扬徐自昔为国为郡开赤县建行台代更沿革故论形胜则旧作陪京论富饶则赋半天下声名文物出他省上远甚【臣】承乏斯土聿有十年分藩常镇视榷维扬滨海而东大河之北间因公周历江左右之情势约略知之继署江苏藩篆蒙
恩督理粮储册籍户口之繁府库仓储之裕遂得了然在目壬子秋闱以监试备员今兹躬逢
恩科复充提调备见士类之振兴文风之丕茂愈信人材炳蔚於斯为盛夫山川壮丽形势之雄也财赋繁兴地利之广也人文蔚起运会之所锺也而培养调燮转移变化以增其盛而美其备则非仰赖
神圣之经纶弗能为功也我
世祖章皇帝以仁厚开基滋培元气
圣祖仁皇帝休养生息六十余年
省方所历六幸江苏所以保乂南邦者固已民登衽席士
庆遭逢而
世宗宪皇帝子惠元元财赋重地弥切勤求递减逋赋豁免浮粮且升举孝秀自乡会及童子试额无不
特沛殊恩兹伏遇我
皇上
文武圣神之资
仁义中正之学绍承
圣祖
世宗之所已行所欲行者而
诰戒诞布之海内莫不欣欣仰化而江南臣庶沾被尤
隆
厚泽深仁良法善教大书特书其足为志乘光者何可胜数【臣】於兹志之成窃为江南之士民幸而更
以见四海同风中外宁谧直省通志之成类复如斯由是彚为一统志以垂之不朽诚千百年来未覩之
盛典也已是用不揣謭陋识之末简
旹
乾隆元年岁次丙辰仲秋谷旦江南安徽等处提刑按察使司按察使加四级纪录五次【臣】刘栢谨撰
江南通志序
粤稽周礼大司徒掌建邦之土地之图以知九州之地域广轮之数职方氏掌天下之图以掌天下之地邦国之志小史掌之四方之志外史掌之班固汉书作十志次八曰地理志之所由来旧矣我
国家诞膺
天命统一区宇东渐西被暨乎朔南声教所敷远逾海表幅员之广伊古所未冇江南夙号名都北连齐豫南接楚越航海则通楫瓯闽汛江则泝流章贡襟带河淮振纳泽薮实为东南要区提封数千里财赋甲於天下其间山川之包络郡邑之罗布城郭之经纬户口之繁人文之盛以及物产民风之各因其地建置沿革之数易其规职方所掌舆图所纪畿辅而外他省固莫与埒也
圣祖仁皇帝六十余年涵濡渐渍
翠华屡幸渥泽频加
世宗宪皇帝轸念河防不惜百万帑金以为万世永赖广修水利特减浮粮造士育才振兴学校其加惠於江南者备至我
皇上绍缵不基孝隆继述蠲逋免税江南之被泽尤深复念人文繁盛分江取士加增解额读书士子莫不鼓舞振兴仰承
盛典【臣】於雍政七年冬奉
命视学江苏重荷
皇上天恩再留兹任八年之间輶轩所至每延接诸生
奉扬
纶音宣布
德化俾争自濯磨敦行力学以共奋於文明之世而闾
阎黎庶蒸蒸然被
祖宗之休养沐
圣主之生成民物滋丰风俗淳厚熙恬和乐以安享太平之福者既饫闻而习见之况【臣】又隶籍皖桐世承
恩泽覩勲华之继治庆桑梓之蒙庥兹当江南通志告成督抚诸【臣】既慎择纂修复详加裁定胪为十志犂然备举【臣】以生长之邦又为奉使之地滥叨采风之仕适值是书之成【臣】於此尤窃有厚幸焉谨拜手稽首而序於简端
旹
乾隆元年岁次丙辰仲冬月谷旦礼部左侍郎提督江苏等处学政【臣】张廷璐谨撰
江南通志序
世宗宪皇帝御极之七年
勅下督抚诸臣各修省志上之史馆以备采择江南总督【臣继善】廵抚【臣国栋臣元章】钦遵於九年冬十月徵集在籍儒臣之博洽工文通达治体者开局于江宁蒐讨排纂草剙未定督【臣廷珍臣其倬】抚【臣世臣臣国玺臣本】继之【臣弘恩】与抚【臣紘臣琮臣国麟】复继之考订增损惟慎惟详迄今始克成书缮
表恭
进盖自经始以来六易寒暑矣直省各志皆已次第进
呈而江南独居其後江南为东南大省掌故事实浩如烟海纂集综核未敢猝成【臣】尝举其槩而论之舆地则五省犬牙相错经六代侨置纷更千余年沿革分合綦繁我
国家升析郡县规制尤为尽善必此疆彼域广袤详明然後山水关津城池都邑区别隶辖各有攸归而宫室坛壝梵刹仙宫往蹟新观了如螺指此其形胜之宜祥者也河渠则大海环其东河淮绕其北长河具区萦涵境内而运河蜿蜒自南而北为四省漕艘要津上关
国政下利民生此其原委之宜详者也食货则田赋当天下六之一关税当天下十之七盐课当天下五之三生聚之繁物产之富甲於海内而积贮蠲恤诸大政制既详于历代
恩尤渥於
天朝使采摭有未当奚以资於治理哉至于陶淑以礼乐扞卫以兵戎设官分职以临莅之分营列汛以镇抚之既育之于庠序爰拔之以选举周秦而後经制始繁六朝以来更张为甚由唐宗而元明武功文德夏造商因至
昭代而规模宏远条理细密政使慎重出之犹惧弗备矧夫泰伯之至德言子之文学季札之节概流风余韵兴起百世风会日开山川锺毓而江左人物遂为天下先虽前後殊揆隐见异辙然立德立言立功以厚人伦禆治化厉风俗其致一也若匹夫贩妇弱女黄童其贞孝节烈亦皆铮铮佼佼可以亷顽而立懦稽之往牒采之近今遗滥兼讥是非易舛尤不可不详且慎也旧志剙于康熙癸亥刻期告竣遂多阙漏
圣祖仁皇帝六十余年中厚德深仁如天如地所以轸恤
江南民力者至优极渥
世宗宪皇帝整饬纲纪通变宜民惟富惟教江南尤荷格
外
殊恩是皆旧志所未及载而今当裒而益之期观美备垂
於无穷者也至我
皇上即位以来
惠顾东南
恩施稠叠诸凡振兴礼教广揽英才减赋蠲租拯灾恤
患均邀
旷典非他省所可絜比志书之成虽後而沐浴
德化歌咏太平详之纪载者独先光昭简册照耀方隅不尤隆哉臣何人斯幸董斯役折衷商?不惮再三文已属而复删稿将成而更易分门别类按部就班参稽考正期无譌盭然後缮校成帙付之剞劂夫作志之难与史略同彼或瘅而或彰此去诬而徵实彚订之详称述之当鲜学与识莫能擅长也乃若立言有体落笔成章则又非才莫与兹志之成敢云三长之有归庶几言质而事核其於
盛朝政教之详明制度之美备风俗之醇厚贤才之衆多堂哉皇哉彪炳宇宙轶後而超前者罔不披卷洞然而宣猷布化奔走後先思因乎土俗民情而善厥敷施勉树功绩者亦皆可一覧而得其概也旹
乾隆元年岁次丙辰冬十月谷旦兵部尚书兼都察院右都御史总督江南江西等处地方军务兼理粮饷操江加二级纪录十次【臣】赵弘恩谨撰
江南通志序
志之所载皆为治之资也凡封域山川徭赋人才吏治食货兵卫之属罔不胪列以备稽考故省之需志甚重江南为古扬州地土沃人殷财赋甲海内英才蔚起文章政事之盛彬彬郁郁复为天下先南连浙闽北接兖豫西溯江汉上游而东讫于海幅员之广形势之要亦中原鲜与俪舟车商贾之辏集鱼盐米谷之充实锦文织绮瑶琨筱簜之繁富几为宇内称首皆非志无以备载之则江南之有志较他省为尤重雍正七年
世宗宪皇帝
诏天下重修通志录上史馆今乾隆元年江南通志告成
适【臣】自松江提督蒙
恩擢用漕运总督例得偕督抚诸臣扬言於简端伏思
我
朝德洋恩普穷髪之地无不沾濡而江南士民之被泽
尤为至深且渥恭惟
圣祖仁皇帝廵视江淮指授方略导流建牐易昏垫为安
澜复全省钱粮
湛恩汪濊普被无穷
世宗宪皇帝豁免苏松浮粮数十万两以纾民力开濬河
道兴水利以益农功
特发帑金百万筑高堰浚三渠为淮扬保障利及万世暨
我
皇上继统承乾
恩免雍正十二年以前民欠丁漕银米至数千万两轻减苏松各府耗羡豁除历来相沿杂赋及田亩应出公捐银钱增广上下江解额数十名振兴文教怀保黎民为亘古所罕有是江南之饮和食德寔有沦肌洽髓非他省所得同日而语者矣今当通志诠次成编则文武臣工之官斯土者当敬体
列圣眷注南省之殷仰承
皇上恩施南省之博非徒於志供流覧已也必将因所载为治之具以求尽乎致治之功城池何以修浚足资扞御水利何以疏通足备旱涝兵防何以简阅蒐讨使戎行悉成劲旅田赋何以轻徭役辟芜莱使享阜足而乐输将学校为人文萃集之地何以鼓舞振作崇实行而黜浮华风俗为人心世道所关何以儆游惰去浇漓一归於荡平正直忠臣孝子悌弟节妇均两间正气所锺何以阐幽光发潜德扶人纪而植纲常他如天文之分野地利之险夷桥梁驿路之经由仓库官廨之建置设官分职乡举里选之沿革凡志之所有者无不融贯于胸中即以载之方册者见之设施庶足仰副
列祖神宗教养涵育之深仁黼黻
圣治而鼓吹休明岂不於志有重赖乎哉【臣】职司七省漕运驻节淮安於江南最为切近因得赓
重熙累洽之盛寓循名责实之思与大小诸【臣】交相砥砺云尔
旹
乾隆元年岁次丙辰仲冬谷旦总督淮扬等处地方提督漕运海防军务兼理粮饷兵部右侍郎兼都察院右副都御史世袭骑都尉加一云骑尉【臣】补熙谨撰
江南通志序
周礼小史掌邦国之志外史掌四方之志职方氏掌天下之图邍师掌四方之地名辨其邱陵坟衍原隰之名盖王者以天下为一家中国为一人必使薄海之大按图考籍了如指掌而周知其故斯有以辨土性而物土之宜因俗尚以施八政七教而不易其俗且山川厄塞险阻周防详悉委折设险守国之道亦得所依据以为固唐宋以来图经郡志实本此意所系綦重矣哉而抑有进焉者古今贤喆前史不能备载邑乘家牒故老相传若襄阳耆旧传零陵先贤传亦足以补国史之阙遗而兴起斯人敦行砥节之思是其权尤与史官埒我
国家重熙累洽
圣圣相继德洋恩溥徧於寰区幅员之广超轶前古雍正
七年
诏各省督抚修通志江南实九州之上腴神臯奥区甲於天下是时封疆大史咸敬谨不怠以奉
圣天子之德意开置馆舍礼聘耆硕厚其廪饩严其课程荟萃史集暨诸志乘广搜博采剔抉幽隐踰数年而成书上叶星躔下稽历代建置形势风俗户口田赋山川关隘水利津梁邮传祠宇陵墓以逮名宦人物列女仙释之魁奇特出物产之利用厚生碑版载籍艺文炳着靡弗考核精审纪述详明覼缕贯丳以备
乙夜之覧乾隆元年书成将献诸
朝【臣江】典学是邦获附名简末以揄扬盛美盖於星躔建置见宪天稽古之道焉於形势风俗见化俗宜民之方焉於户口田赋见休养生息之隆焉於山川关隘水利津梁邮传见体国经野之规焉于祠宇陵墓见崇德尚功之意焉于名宦人物列女仙释见微显阐幽之旨焉於物产见对时育物之功焉於艺文见黼黻休明之盛焉周官所载具见是
书爰敢拜手稽首而为之序
旹
乾隆元年岁次丙辰冬十月谷旦提督安徽等处学政左春坊左赞善兼翰林院检讨加一级【臣】郑江谨撰
江南通志序
国家久道化成车书一统声教讫于四海笃佑基于万年
世宗宪皇帝诏直省修通志以昭道一风同甚盛典也昔大禹奠高山大川爰作禹贡画天下为九州其间山水田赋贡篚以次逓及而江南一省统辖扬徐独居九州之二土宇辽濶财赋殷繁控江海之要区萃人文之渊薮则修志於江省所关尤钜【臣斌】织造江苏旬宣吴会典榷视鹾忝司水土历任江南故通志之修自遍纂以迄开雕皆幸得与闻其概钦惟我
朝底定中原
圣圣相承重熙累洽治嫓唐虞念江南重地富之教之培
育尤深
恩纶
宝训贲若球图我
皇上善继善述
大泽频颁修志诸臣纂辑
天章开函恭纪仿古尚书先典于谟允符体要次胪十志
例凖史裁而【臣斌】所尝莅官恭承
德化若赋役则六府孔修闾阎藏富若关梁则庶士交正物产丰盈若盐法则底慎财赋国用滋殖若水利则河淮既道川浍攸同凡此或师前事或相今宜详列志中非供掌故已也至若皈章之日启沿革之惟时揆文奋武之加隆育材官人之尽制惟兹大省尤厪
宸衷罔不分门别类纲举目张而禹贡所载扬徐二州山水田赋贡篚皆可考而知焉【臣斌】职任宣防欣逢
清晏思曩时之官守历在目前覩文宪之章明弥勤夙夜故於志之成也敬书诸简以当扬言
旹
乾隆二年岁次丁巳春正月谷旦总督江南河道提督军务兵部右侍郎兼都察院右副都御史加一级纪录一次【臣】高斌谨撰
江南通志序
粤稽江南之地於禹贡职方为扬州之域而半入於徐其在古也厥土涂泥厥田下下自汉以後财赋渐广几为九州之上腴矣其土俗民风在周以前号曰勾吴迄春秋之世始通上国见於经传者犹讥其朴陋而自孙吴开业至於东晋江表益号名胜人文蔚起历六朝唐宋元明以逮
本朝贤才辈出事业文章甲於海内又自大河南徙会淮泗以入海元明定鼎燕京楚越漕艘皆由江淮以入於河故江南为襟带河海聨绾南北之要地而其山川土田城郭户口物产民风载在方舆者视诸省恒倍之雍正三年
世宗宪皇帝以一统志历久未成慎简重臣敦率就功七
年
诏各省重修通志录上史馆乾隆元年【臣】由总督漕运蒙皇上恩命署理江苏廵抚印务会江南通志告成例宜扬言简端窃意江南志书开局金陵招延名俊鸠工庀材皆督臣为之董其成而【臣】自承乏畿辅始领营田继管河道皆在北地泊总漕政驻节淮隂始得循河而南按视工筑差别坚瑕时则登高望远相度地势及署江苏抚篆乃按临吴会得悉其版籍之繁庶文物之华缛风气之韶美以至徵调漕挽盐筴关榷市集估舶无一不极天下之盛实为东南之名都巨薮楚越瓯闽皆无以尚之间尝槩覧江南之全境大河在北区分形势大海在东吐纳潮汐而大江之委控引上下具区之浸资藉蓄泄号为泽国讵不信然我
圣视仁皇帝深仁煦妪六十余年屡次
南廵指授治河方略江海防汛之宜采风拔茹登之艺苑
所以
惠兹南国者恩至渥也逮
世宗宪皇帝勤求民隐轸恤有加平成之功洵足参赞天地而又减历代之浮粮赈连年之饥馑修治川梁广开水利增博士弟子员广乡试解额盖江南之被泽独深云我
皇上龙飞御宇百度维新悉蠲直省逋赋而江南为尤多察孝秀举鸿博加科广额又以两江人文特盛自元年
恩科为始分榜取士上江居其四下江居其六他凡所以休养生息鼓舞作兴之者靡所不至臣谬膺廵抚之职适当繁剧之邦敢不仰体
圣心兢兢以养欲给求移风易俗为务因序通志而备
宣之俾南国士民知幸生
重熙累洽之世敬承教泽士勤正学农服先畴商贾百工各安其蒙务黜浮华以滋根本砥忠孝而奋功名亲民之吏拊循训饬布昭
德化惇大成裕蒸蒸日隆使阅志书者咸谓江南重地不独山川瑰丽城郭崇闳衣冠俊伟田赋物产为天下最而礼教风俗节义文章之盛亦实足当各省之弁冕也岂不休哉至於纂修是书妙选僚佐旁搜博证由经始以迄竣事则督臣之序具详焉无庸复赘也
旹
乾隆元年岁次丙辰冬十月谷旦廵抚江宁苏松等处地方都察院右副都御史兵部侍郎加二级【臣】顾琮谨撰
江南通志序
今上龙飞之元年丙辰江南通志书成凡二百卷距开局时为雍正之辛亥首尾凡六年矣而【臣恕】承乏江安粮运实与终始其事庸敢稽手以纪其成曰志书之设非徒以矜淹博备见闻而已将以考生民之利病究政事之得失国家因事更张随时变通之道於是乎在不可不察也我
国家定鼎燕京岁漕东南四百万石以实
天庾而江南实居其半【臣】自备员以来间岁一押运过临熟悉其利弊知漕运之制斟酌尽善未有如
今日者也何则明初例用民运与军对船交兑末年佥解白粮至京大户每至破产前人盖尝言之
国朝於行月粮外定为五米五银之制俾民交兑与官官自雇?起运一切赴通交纳及遇浅过溜盘剥牵挽之费悉运丁支办而民自交纳後晏然无复事事法至便
恩至厚顾欲恤民必先恤丁倘运丁困苦不支漕法迟滞废坏於此而更求变通则民运有不可知者矣每见州县官以恤民为事动致刻削运丁而武弁亦疾视吾民官弁各分左右袒而军与民遂成隔膜之势不知民运之苦运丁当之则所以恤运丁者义当与民等视故欲戢其咆哮之势须先资其衣食之谋欲禁骚扰之害须先轸其道途之苦我
世宗宪皇帝洞察幽隐无微不烛所以优恤运丁者恩意备至於旧例擕带土宜六十石之外加增至一百石而江淮兴武二卫豁免应追钻夫底料银十万八千有奇以後仍给付又令起运白粮殷实丁掣运五年更替务使稍有赢余踊跃从事舳舻安行市肆不惊巩
神仓於不匮垂乐利於可久盖恤丁即所以恤民而【臣】奉职於兹六年之久得免旷废迟滞之咎实禀
成谟以幸免於罪戾敬因志书之成而详述
本朝漕制之善超轶前代有如此云
旹
乾隆元年岁次丙辰仲夏月谷旦江南江安等处粮道按察使司副使【臣】王恕谨撰
江南通志序
皇上以圣神文武缵承大统
临御之初声教诞敷湛恩汪濊六服内外罔不渐被暨讫尤
念江南为财赋重地加意拊循蠲免积逋减除耗羡罢落地之税寛徵输之期射阳湖滨垦复之田涸溢靡常概与除额开濬运河缮完堤岸纎悉出度支正供无累商民所以惠缓南服者德至优且渥也而江南重修通志一书於时适成江南在唐虞时为扬州之域其分野则上应乎牛女星纪其疆域则旁接乎齐鲁楚越中州豫章其地襟江带河土风清嘉山水衍秀盖自泰伯以礼教开基言游以文学播化嗣後人文之盛甲於天下匪独金锡竹箭擅名东南而已顾尝考之禹贡厥田下下厥赋下上上错而後世财赋大半仰给一隅韩昌黎有言赋出天下而江南居十九盖自唐代已然宋元胜国因事倍增论者每有积重难返之叹而不知发政施仁困极获苏固有待於
兴朝神圣之继起也谨按前志作於康熙癸丑距今六十余载其中山川形势疆宇厄塞非必有殊旧观独念此六十余载中恭遇
圣祖仁皇帝厚泽深仁有加无已以河工未就自甲子至
戊子屡勤
南廵之驾指示方略永庆安澜
省方所至膏泽随之蠲租发赈江左殆无虚岁
世宗宪皇帝继志述事允执厥中免苏松四十五万之浮粮除前明二百余年之弊政黄童白叟击壤歌衢时降
德音访求民隐山陬海澨之遥不啻家至而人见之凡此皆前志所未逮而载笔者所当大书特书者也他如郡县之增改以十计秩祀之修举以百计版籍登矣而赋惟其旧山泽广矣而利与民同选举徵辟立贤无方内外戌防星罗碁置筑濒海土石二塘浚入海娄淞诸水
特命卿寺发帑兴建费甚钜而利则溥神化变通之道因时措置之宜盖不可以数计矣不有纪载将何以导扬
盛美而昭示来兹则此通志一书岂徒备南省之掌故实乃徵文考献以仰佐方舆一统之参稽者也【臣】承乏江藩甫及一载前此开局编摩未获预闻末议特以工成剞劂循例得扬言于末简有荣施焉夫藩司一职固会计之所从出也司会计则言会计盖未尝不深幸兹土之民获生此轻徭薄赋之时为三代而後所不可多得也今试观志中所载户口蕃息赋役均平人民康阜乐业疆隅封守申画巩固有非唐宋以下所得而及者斯岂一朝一夕之故哉遭逢
盛世
圣天子重熙累洽建极於上开府重臣宣德达情敷政於外穆明交赞时和年丰故虽謭陋如臣亦得恪遵成宪竭蹷驽钝以图报称
恩遇於万一又讵非吏兹土者之厚幸欤继自今上诸
册府播诸通邑大都莅仕者以宦绩为必可师力学者以贤逹为必可法兵农钱谷之事皆有所据以为章程则是书诚考镜得失之林也奚必读九邱八索始称瓌宝乎
旹
乾隆元年岁次丙辰秋八月谷旦江南江苏等处承宣布政使司布政使【臣】张渠谨撰
江南通志序
国家重熙累洽德育仁涵休养生息百年之久海内乂安民人乐业彬彬乎礼让相先道德一而风俗同也雍正七年
世宗宪皇帝勅谕直省重修通志上之史馆将以彚纂成编大一统之宏谟昭承平之盛事迄今六閲寒燠为我
皇上御极之元年而江南通志于是乎告成盖志书之作所以彰往察来镜制度之得失人材之盛衰风俗之汚隆运会之升降固非徒侈称疆域之广户口之繁已也江南东环沧海西茹长江北倚河淮南俯震泽其名山奥区奇峰秀巘往往而是灵异所锺硕德殊材出而黼黻王猷羽翼至道垂三不朽於天壤间者不可胜数即下而贩夫匹妇弱女幼童咸禀秀于湖山而孝弟节烈之槩其动也天是其甲于天下者岂仅财赋繁丰物产滋植而充庭之贡累累若若升玉阶而入金门哉若夫建学明伦设官取士之制城郭宫室置邮营汛之规与夫江河淮海之防赋役仓储之法铸山煮海充
天庾而实
神仓之模画监於成宪因地制宜变通趋时者一一仰烦
睿虑上禀
庙谟煌煌乎一代之章程迈先而轶後而
累朝以来德隆恩溥至优且渥又惟江南沾被为独多且数也盖此邦遭逢之幸为诸省所不得而絜衡者有由来也
圣祖仁皇帝省方问俗六幸江南
銮旗所指山川草木顿改六代之旧观
膏雨所濡土俗民情咸沐一时之雅化而且
天文炳燿星纪增辉
宸翰淋漓斗牛焕采猗欤盛哉诚旷代之休风也世宗升府州析县邑则体国经野之制隆筑海塘濬水道则畎亩灌溉之利滋豁免四府浮粮递贷通省额赋
恩施不倦蠲赈时行斯又大江南北白叟黄童欢呼祝颂
於无既者矣兹恭逢我
圣天子学本醇儒治隆古帝移风易俗则轸念吴会之奢靡修河濬渠则槩免里闾之科派自历年逋赋苏松耗羡漕项芦课学租落地税等及河难淤地之征江夫河篷之费长江鱼租场竈折价钱粮悉蠲悉除无少靳惜又因江南人才衆多文风鼎盛
特命上下两江分闱乡试广增解额加意作人诰谕频颁
恩波叠沛是际今运会方隆亦惟此方人士倍厪渊衷之眷顾也抑何幸哉抑何幸哉【臣】叨任监司观风
所至熙熙皥皥既欣逢我
朝德化之成伏读志书秩秩班班乂快覩一方纪载之盛既部分而类居亦详稽而博考於以备史氏之采择增舆地之奇涵垂之万禩久而不刋殆非太平寰宇元丰九域诸书可得而嫓美者已用敢敬述见闻以当拜扬之万一云尔
旹
乾隆元年岁次丙辰孟秋月谷旦江南分廵凤庐颍道按察使司副使【臣】范璨谨撰
江南通志序
江南纂修通志告竣计二百卷视旧志七十七卷几再倍焉其为志分括十门若舆地食货学校武备职官选举人物艺文此与旧志同者也若十门之前恭纪
诏谕於卷首添河渠志於次二并杂类志於末以足十门之数此与旧志未同者也而两志之卷帙繁简详略相去悬殊先是署两江总督【臣继善臣廷珍】总督【臣其倬臣弘恩】署江苏廵抚【臣国栋臣世臣臣国玺臣琮】安徽廵抚【臣元章臣本臣紘】经始综理卜延纂修叠加审慎【臣国麟】钦承
简命调抚上江从诸臣後兼董厥成获覩全志乃知非旧志之略而此志之详也亦非此志之失繁而旧志之能简也我
国家膺
天佑命
圣圣继承仁育义正事事上超前古若夫屡蠲叠赈江南
沾被尤厚盖自修志後五十余年
圣祖临御之久恩泽及人之深
世宗缵绪之隆敬勤为民之大不惜数百万金钱以固河海之堤防预截数百万漕米以裕州县之积贮岁减四十五万浮粮以纾苏松之民力学宫书院时沛
特恩孝友鸿博之士得以升积学励行之才有所养以致风俗归淳厚云物呈嘉祥江南士庶之歌颂咸谓放勲重华之再见也兹盖伏遇我
皇上
聪明天亶
睿孝性成四海之大兆民之衆诵
皇谟而知圣学之贯彻于唐虞洙泗接
恩诏而知圣诰之兼美於文武成康正人心厚风俗蠲逋宥罪使民荷安全吏无罣误财赋重地视他省
有加焉凡兹
重熙累洽之徵应实心实政之措施固屈宋班扬铺张扬厉所不能尽咏歌纪载所不取遗而况山川土田人文之美江南独擅可勿缕述以备一统志之采择哉其为繁而不能简详而不容略固其宜矣惟是直省奉
命纂修以来【臣国麟】在八闽时举行而未观成今来江南适值将竣之会并预鍳裁之末窃自欣幸爰用表其所以视旧志繁而详者为之序
旹
乾隆元年岁次丙辰冬十月谷旦廵抚安徽等处地方提督军务都察院右副都御史纪录十八次【臣】赵国麟谨撰
江南通志序
夫志即史也自班孟坚易龙门八书为十志後之人谓修史之难无过於志而【臣】以为修志难修江南志尤难修江南五十余年未修之志则难之乂难何则谨溯前志创自康熙五十有二年由癸亥以迄於今
列圣心传若合符节无日不以理财用人寛若爱民为急务故建中立极涵育薰陶子惠元元有加无已虽六合内外无一非被泽之地被泽之人而大江南北地广人稠生聚几百年供赋甲天下其或旱涝之不时利弊有未尽在
九重注念尤切民依故数十年来江南之沾
恩戴
德视他省独多而臣江南人知之更悉今试就大槩者
论之增祀典以崇
先圣建书院而教人才两江数千里豆笾廪饩无一不周则学校之难志也干旌下及夫衡茅鸿博遍罗之朝野开科广额光照南天则选举科第之难志也修河堰谨海防岁为民计不惜金钱而江南无水患则河渠水利之难志也浮粮之供额皆蠲十载之积逋全豁阜财
明诏无岁不颁而江南无困民则田赋税课之难志地他如良臣之骨梗循吏之端方孝友闻人义行节烈跄跄济济正正堂堂何莫非
朝之风化攸关敎育所致苟非折简者有伦有则不蔓不支何从协十六郡之舆论而示大公摭六十年之掌故而昭法守哉【臣】故曰修之者难也尔乃
勲华继序委任臯夔遴聘博物诸君子分例校讐掇拾近闻参稽兴故务以史才抒史笔事事有徵言言可信是以大纲具举节目全张觉城郭封疆依然如旧而山川风土靡不改观有不歛手钦服默识神怡以颂大章大典之无遗憾者哉是志告竣【臣】欣覩成书恭逢盛事仰巍巍之
圣德亲皥皥之淳风砥名励行固足以取镜于文献而以江南人读江南志桑梓之地父母之乡日习夫所见所闻更不胜绻恋徘徊而恭敬捧持之莫释也已爰顿首拜言附诸简末并以见向所为难者正不难也
旹
乾隆元年岁次丙辰孟冬月谷旦江南苏松常镇太督理粮储兼廵视漕河副使道【臣】姚孔鈵谨撰

[book_title]凡例
江南通志凡例
一志与史相表里兹志仿史例列十志一舆地二河渠三食货四学校五武备六职官七选举八人物九艺文十杂志每志中依门分类以便省覧而十志之前各撮其大指为小序云
一江南旧志
上谕
御制诗文并列艺文撰次非体今编年系月恭纪首卷其
详见本事中者纪
恩遇重兴建也
一天文分野旧说纠纷率多异同今约叙数言於图说之首而地之形胜亦及焉
一沿革一遵　皇舆表近年升府州分县亦详系之故山川疆域城池之属较旧加备山川则先府後县以方向道里次第之疆域则四隅八至以山水市镇标识之
一宫室官署祠庙寺观等类丽於地者皆入舆地志中惟
文庙学宫书院试院
盛治攸关则别为学校志
一古蹟非仅供博覧实为论世考地之资古都邑外如废郡县旧治所在即名存实亡者皆系焉至先民里居别墅遗迹流风余韵亦并有禆于搜访故详着之
一江南古称泽国河淮大江由之入海运河自南而北蜿蜒其中各次第之较旧志加详
一东南水利苏松常镇四府脉络流通而太湖为之吐纳故合叙之他府州则分纪之
一江南财赋重地
国家治平之久休养生息户口日增给复蠲租超迈前代爰于田赋户口徭役蠲赈纪载惟详而漕运盐法钱法诸大政与夫税课之佐邦计物产之为民利者槩附入焉
一旧志兵制祗列官名古今守御之要槩未之及今远稽史册近据　会典及全省见行规制犁然粲列若江防海防则各按南北险要备序次之而驿传船政附焉
一旧志职官载自督抚以下至郡守而止今州守县令皆登焉无论贤否槩存姓名其名宦则古今之着有治绩而崇祀之以风励後人者也即列职官志中
一选举祗列姓名邑里其有称者已入人物志一旧志前代乡举多阙略今本南国贤书及各郡县志胪列綦详
一旧志凡例谓宦绩武功忠节儒林应分标名目其说良是今于人物志中分十二类名贤居首具人少矣故以世次至于名臣硕德部别区分而编长一艺亦悉论着之不遗
一人物本之旧志各郡县志及印册其志乘所未载印册所未详者姑阙之以俟增补
一郡邑名号历代不同不得?以今之地名系古人也若实系本省而失载或迥非本省而误入或各郡各邑彼此错互者今皆详考前史以正之
一列女为人物志之一旧例统载节妇今仿刘向列女传例分为五类
一艺文志例起班固汉书备载书名卷帙及着作姓氏历代史书及三通艺文经籍考略率循此体後来志书博采诗文既非体例亦不精详今遵史例分经史子集四体彚之若有关地方利弊及考订古今兴废者则附入各门至题咏之作槩阙而不录
一九志外有无所附丽可资考证者则为杂类志括之名言轶行为纪闻地方经历大事为摭史纪事五行变异为禨祥各门纪载之传闻互异者为辨讹
︵字位过密　无法显示︶
【臣】赵弘恩谨
题为钦奉
上谕纂修省志成稿谨奉
表上
进者【臣】等诚惶诚恐稽首顿首
上言伏以
帝德覃敷颂同风於八表
皇图式廓庆寜宇于万年
焕日月之照临普光华而晖增星纪
协河海之清晏大恩膏而泽洽江邦维兹经野之良规用善容民之大道是资图志永着藩垣敬辑成编仰祈
睿鍳窃惟斗牛分野旁连娄火之躔淮海惟扬北带豫徐之域敷筱簜而包橘柚稽则壤於夏书川三江而浸五湖考职方於周礼经文攸叙为九州第五州而九州第一州史册所书曰江南东西道曰淮
南东西道水泉通利有流压郑白之渠田赋上腴再熟美琅邪之稻粤若句吴开国秉至德以垂风缅维洙泗传人悟圣功为有本良相之先忧後乐崛兴於胥台甫里之间大儒之诚意正心实生於龙尾梅源之麓盖江山清淑锺孕物华教泽渊源绍衣文献惟是唐虞五服尚远於侯甸绥要厥後晋宋六朝或流于风云月露皈章土宇巽隅之景气弥芳叠见珍符
泰运之方舆独盛钦惟我
皇上
道贯三才
恩周六合
建厥中而咸遵道路若华戴胜之区梯航修贡统无外而壹禀车书乌弋黄支之国版籍称臣矧居江国之首藩尤渥
天心之仁爱示以俭示以礼念此民风一民寒一民饥引为己责重蠲叠贷愈轸束作之勤劬十雨五风尚念西成之丰歉障紫澜而回浊浪堤防倍厪
宸衷决渠雨而举?云疏濬无烦民力垂竿牵网江上
下共沐
恩波煮海煎鹾淮南北羣沾
化雨惠风吹绦帐轺车驷马庆三鱣暖日丽寒毡西序
东胶歌五緎但期贤良孝秀同升
玉陛之前何烦桐磬瑶琨争列
金门之内开
恩科以广揽建试院以分闱千人俊而万人英咸归罗网吴之头而楚之尾均荷甄陶凡此懿典鸿谟曷既休光美实在恺悌旁流之内沾浩荡以靡涯际纯熙累洽之余蔚文明而有象兹当通志告成之日欣值
龙飞御宇之初彤管苍毫莫罄
钦明之雅化金题玉躞都涵
雨露之新恩聿自辛亥之冬载始编摩之役岁月屡易剞劂方新文异三都类左思之迟钝才踈七步谢子建之从容核实副名恐遗讥于阙滥发凡起例爰预定其规程礼聘英才羣相排纂【臣】等互加雠检参酌见闻於是恭録
天章炳昭
国宪然後地理与人伦殽列文章与政事相宣?括十门缕分各类权舆经传或委或原涉猎史家职详职要敢云考摭咸当谨已次第成书刘道规先贤之传祗及徐州范致能辨证之篇独言吴郡思挂一而漏万寜辞铅椠之劳快稽古而验今倍感遭逢之幸伏愿
益调玉烛
常固金瓯
配资生资始之元寒煖刚柔旁孚交鬯
徵时雨时阳之序寄象鞮译蹈德咏仁山出器车河出马图岂但地泉流醴东南一尉西北一候长将天柱为标有截神州合八埏而永奠无疆景祚与两大而长新【臣】等无任瞻
天仰
圣激切屏营之至谨奉
表随
进以
闻

[book_title]纂修职名
江南通志纂修职名
总裁
【臣】尹继吾
兵部尚书署理江南江西总督印务【臣】魏廷珍
【臣】高其倬
【臣】赵弘恩
署理江苏廵抚印务刑部右侍郎纪録二次【臣】王国栋署理江苏廵抚印务通政使司右通政加二级纪録二次【臣】乔世臣署理江苏廵抚印务今陞都察院左副都御史加一级【臣】孙国玺
【臣】顾琮
【臣】程元章
【匠】徐本
【臣】王紘
【臣】赵团麟
协栽
【臣】性桂
【臣】补　熙
【臣】嵇曾筠
【臣】白锺山
【臣】高　斌
南河副总河都察院右佥都御史加二级纪录二次【臣】刘永澄提督江苏等处学政礼部左侍郎加一级【臣】张廷璐
【臣】王兰生
【臣】姚三辰
【臣】郑　江
【臣】尹会一
提调
江南江苏等处承宣布政使司布政使【臣】刘藩长江南江苏等处承宣布政使司布政使【臣】张　渠署江南安徽等处承宣布政使司布政使【臣】陈弘谋江南安徽等处承宣布政使司布政使【臣】冯景夏江南安徽等处承宣布政使司布政使【臣】李　兰江南安徽等处承宣布政使司布政使【臣】晏斯盛
监理
江南江苏等处提刑按察使司按察使【臣】刁承祖江南江苏等处提刑按察使司按察使【臣】徐士林江南江苏等处提刑按察使司按察使　郭朝鼎江南安徽等处提刑按察使司按察使【臣】孙　诏江南安徽等处提刑按察使司按察使【臣】刘吴龙江南安徽等处提刑按察使司按察使【臣】刘　柏
协理
江南粮道按察使司副使【臣】王　恕
江安粮道布政使司参议【臣】王之錡
苏松粮道按察使司副使【臣】甘汝来
苏松粮道按察使司副使【臣】姚孔鈵
整饬通省驿盐兼廵江寜道按察使司副使【臣】包　括整饬通省驿盐兼廵江寜道按察使司副使【臣】孔传焕苏松兵备道按察使司副使【臣】王澄慧
苏松兵备道　布政　使司　参　议【臣】崔　琳常　镇道　按　察使　司副　使
【臣】翁　藻太通　兵备道　按察　使司副使
【臣】张鸣钧太通兵备道　布　政使　司参议
【臣】礼　山河　库道　按　察使　司　副　使【臣】张师载安　徽道　按察　使　司　副　使【臣】　梁需杞庐凤　道　按　察使　司佥　事
【臣】　何宗韩庐凤　道　按　察使　司副　使
【臣】　李如兰庐凤　颍道　按　察使司副　使
【臣】　范　璨淮扬　道按　察　使司　佥　事
【臣】　夏建德淮扬　道按　察使　司　佥　事
【臣】　未定元淮徐　道　按察　使司　副　使
【臣】　吕维炳署分廵两淮盐务道按察使司佥事
【臣】　曾弘绪署分廵两淮盐务道按察使司佥事
【臣】　高士钥两淮盐务　道按察使　司副　使
【臣】　徐大枚两淮都转盐运　使司盐　运　使
【臣】　范廷谋两淮　都转盐运使　司盐　运使【臣】李根云
采辑
江　　寜　　府　　知　　府
【臣】张?年苏　　州　　府　　知　　府
【臣】白　嵘松　　江　　府　　知　　府
【臣】江德馨常　　州　　府　　知　　府
【臣】　徐宗奭镇　　江　　府　　知　　府
【臣】　黄鹤鸣淮　　安　　府　　知　　府
【臣】　杨应瑶扬　　州　　府　　知　　府
【臣】高士钥徐　　州　　府　　知　　府
【臣】曾弘绪安　　庆　　府　　知　　府
【臣】郭朝端徽　　州　　府　　知　　府
【臣】杨云服寜国　府同　知署　知　府　事【臣】祝　宣池　　州　　府　　知　　府
【臣】李　暲太　　平　　府　　知　　府
【臣】熊同仁庐　　州　　府　　知　　府
【臣】高　越署　凤　　阳　府　试　用　　知　　　府
【臣】　魏化麟
颍　　　　州　　　　府　　　　知　　　府
【臣】孙光祀
太　　　　仓　　　　州　　　　知　　　州
【臣】江之炜
海　　　　　　州　　　　　知　　　　　州
【臣】郑　　谦
通　　　　　州　　　　　　知　　　　　州
【臣】张　　桐
滁　　　　　　州　　　　　知　　　　　州
【臣】杨大勲
署　　　　和　　　　州　　　　知　　　州
【臣】　汪文□
广　　　　德　　　　州　　　　知　　　州
【臣】李国相
六　　　　安　　　　州　　　　知　　　州
【臣】高淑曾
署　　　　泗　　　　州　　　　　知　　州
【臣】周　　璠
纂修
原任左春坊左中允日讲官起居注兼翰林院编修加一级【臣】黄之隽原任左春坊左赞善兼翰林院检讨【臣】汪应铨翰　　林　院　　编　　修　　加　一　级
【臣】　邵　　泰原　任　　福　建　　　兴　化　府　知　府【臣】　沈起元松　江　　府　华　亭　县　儒　学　教　谕【臣】　周大璋徽　州　府　儒　学　　教　谕
【臣】储郁文
辛　　丑　科　　进　　　　士
【臣】顾栋高原任河南　商　城　县　知　县
【臣】黎高昂安　庆府怀　宁县　儒学教　谕
【臣】谢有煇拣　选知　县　丙午科　举　人
【臣】徐孝常拣　选知　县　己酉　科举　人
【臣】张　尹拣　选知　县　己酉　科举　人
【臣】章士凤
分修
原任　河　南　新安县　知　县【臣】　王元蘅池　州　府　儒　学　教　授
【臣】陈以刚癸卯科　会试　中　式　举　人
【臣】陈祖范宣　城　县　儒　学　教　谕
【臣】　周　伟甲　　午　　科　　　举　　人【臣】　孙　曔庚　　子　　科　　举　　人
【臣】　华希门癸　　卯　　科　　举　　人
【臣】　程之铭癸　　卯　　科　　举　　　人【臣】　任启运兴　化　县　儒　　学　　教　谕
【臣】姚　焜丙　　午　　　科　　举　　　人
【臣】戴　炳苏　州　府　吴　县　岁　贡　生
【臣】王　栻通　　州　　　岁　　贡　　生
【臣】李　堂苏　州　府　吴　江　县　监　生
【臣】陈景云常　州　府　金　匮　县　监　生
【臣】秦蕙田镇　江　府　金　坛　县　监　生
【臣】史乐泮江　宁　府上元县　学　生　员
【臣】　程廷祚苏　　州　府　学　生　　　员
【臣】　顾　朔苏州府　吴　江　县　学　生　员
【臣】顾我錡松　江府　奉贤县　学　生　员
【臣】　杨日徵松江府　奉　贤　县　学　生　员
【臣】吴　经
参校
江宁府　上　元　县　监　　生
【臣】　程鼎儒江宁府　上　元　县　监　　生
【臣】　徐重光江宁府上　元　县　学　生　员
【臣】　刘国监江　宁府　上　元县　学　生　员【臣】徐重晖江宁　府　江宁　县　学　生　员【臣】徐廷献江宁　府　江　宁　县　童　生【臣】　梁振乐苏州　府　常　熟　县　童　生【臣】　程　燿
缮校
江　　宁　府　学　　生　　员
【臣】张若鲁江　宁府上　元　县　学　生　员【臣】姚　宋江　宁　府　上　元　县　童　生【臣】梁文瀚江　宁　府　上　元　县　童　生【臣】王金瓯江　宁　府　江　宁　县　监　生【臣】张梦桂江　宁　府江　宁　县　监　生【臣】　梁文捷江宁府　江　宁　县学　生　员【臣】　汪在中江宁府江　宁　县　学　生　员【臣】　张士登江　宁　府江　宁　县　童　生【臣】　李成章江　宁　府江　宁　县　童　生【臣】　马有光苏　州　府　学　　生　　员
【臣】陈万选苏　州　府　吴　县　学生　员
【臣】陆　筠苏　州　府吴　县　学　生　员
【臣】陈黄中苏　州　府　长　洲　县　童　生【臣】叶嵩阳苏州　府　震　泽　县　童　生【臣】顾启增苏州　府　昭　文　县　童　生【臣】陈玉柱松　江　府　华　亭县　贡　生【臣】　陈　基松　江府华　亭　县　学　生员【臣】　徐翊钦松　江府　奉　贤县　学　生员【臣】　张忠发松江府　金　山　卫　学　生员
【臣】范毓士常　州府　无　锡　县　监　生
【臣】诸曰敬常　州府　无　锡　县　监　生
【臣】华　彩常州　府荆　溪　县学生　员
【臣】　任文炳镇　江　府　学　　生　　　员
【臣】史天德扬州府兴化　县　学　廪　生
【臣】李培源安　庆府　桐城　县　监　生
【臣】周　源安庆府　桐城　县　学　生　员【臣】　周芬斗宁　国　府　宣　城　县学生　员【臣】李希稷池　州　府　贵池　县　拔　贡生【臣】纪　肃泗　州　天　长　县　童　　生【臣】　陈维戊浙　江杭州府　钱　塘县　童　生【臣】江师濂
监局
池　州　府　　江　防　同　知【臣】　苏士俊
督催
江　宁　府　　理　事　同　知【臣】巴都善
司局
江　宁　府　　江　东　驿驿丞【臣】戴国瑞江　宁　府　都　税　司　大　使【臣】朱从嘉

[book_title]原修姓氏
江南通志原修姓氏
职官
总督王新命【满洲籍潼川人】　　　总督于成龙【永宁人】
总漕邵　甘【满洲人】　　　　总河靳　辅【辽东人】江苏廵抚余国治【大冶籍南昌人】　安徽廵抚徐国相【广宁人】安徽廵抚薛柱斗【延安人】　　督学赵　仑【莱阳人】廵盐御史张志栋【潍县人】　　廵盐御史戴　通【满洲人】廵盐御史巴　锡【满洲人】　　江苏布政使丁思孔【广宁人】江苏布政使章钦文【宛平人】　安徽布政使柯永昇【辽东人】江苏按察使金镇【宛平人】　　安徽按察使王定国【辽阳人】安徽按察使卢崇兴【广宁人】　安徽按察使王国泰【广宁人】江安道张永茂【锦县人】　　　驿盐道黄　桂【辽东人】苏松道刘　鼎【辽东人】　　　江常道孔兴洪【曲阜人】凤庐道孙　兰【辽东人】　　　凤庐道张　璿【永宁人】淮扬道多弘安【永宁人】　　　淮徐道刘元勲【咸阳人】两淮盐运使龚具裕【闽县人】　江宁府知府于成龙【奉天人】苏州府知府赵禄星【义州人】　松江府知府鲁　超【顺天人】常州府知府卢崇义【广宁人】　镇江府知府高龙光【长乐人】淮安府知府高成美【辽东人】　扬州府知府崔　章【平山人】安庆府知府刘　橒【安邑人】　徽州府知府林国柱【大兴人】宁国府知府王国柱【辽阳人】　池州府知府喻成龙【金州人】太平府知府吴延夀【开元人】　庐州府知府杜立本【宝坻人】凤阳府知府耿继志【辽东人】　徐州知州臧兴祖【辽东人】滁州知州王锡魁【辽东人】　　和州知州王　瑄【三原人】广德州知州门可荣【海州人】　江宁府同知朱　雯【石门人】宁国府同知郑载扬【缙云人】　无为州学正史逸孙
歙县教谕许维楫　　　　南陵县教谕顾芳菁庐江县教谕王琳徵　　　全椒县教谕施?曾潜山县知县程式琦　　　合肥县教谕刘　铭六安州训导光宏贲　　　贵池县训导宗观凤阳县训导张　昊
绅士
原任御史王广心【华亭人】　　原任按察使许缵曾【华亭人】翰林院检讨倪　粲【上元人】　原任提学道张九徵【丹徒人】原任提学道朱之翰【上元人】　原任提学道谢　观【上元人】原任右江道刘思敬【上元人】　原任知州阮士鹏【宣城人】荐举中书邓汉仪【泰州人】　　原任中书陈　焯【桐城人】
进士史秉直【高淳人】　　　　甲午科举人梅　清【宁国人】庚子科举人董　俞【松江人】　博学宏词黄　始【苏州人】
贡生林子卿【松江人】　　　　贡生冒丹书【如臯人】贡生金梦先【潜山人】　　　贡生吴圣修【歙县人】
贡生邵允彛【全椒人】　　　贡生金辉鼎【全椒人】
贡生唐廷伯【含山人】　　　贡生戈　标【广德人】
生员钱德震【松江人】　　　生员何　洯【镇江人】
生员黄　云【泰州人】　　　生员宋恭贻【盐城人】
生员白梦鼎【江宁人】　　　生员归圣脉【苏州人】
生员陈台略【安庆人】　　　生员方学仕【望江人】
生员金　兰【休宁人】　　　生员严　熊【常熟人】
生员胡光琏【合肥人】　　　生员许用世【合肥人】生员孙麟定【当涂人】　　　生员徐肇伊【宁国人】生员端肇震【太平人】　　　生员姚　录【建平人】生员王　翘【建平人】　　　生员叶其荃【黟县人】生员胡　琏【休宁人】　　　生员陈希昌【祁门人】生员洪宫谐【歙县人】　　　荐举布衣察方炳【苏州人】布衣吴　非【贵池人】　　　布衣薛　熙【常熟人】布衣王　概【江宁人】　　　布衣江　桐【建德人】

[book_title]卷首一
钦定四库全书
江南通志卷首一
世祖章皇帝诏诰御制
顺治元年
奉
天承运
皇帝诏曰我国家受
大眷佑肇造东土
烈祖迈图鸿绪
皇考弥廓前猷遂举旧邦诞膺
新命迨朕嗣服虽在冲龄缔念绍庭永绥厥位顷缘贼氛洊炽极祸明朝是用托重亲贤救民涂炭乃方驰金鼓旋奏澄清既解倒悬非富天下而王公列辟文武羣臣暨军民耆老合词劝进恳切再三乃於今年十月初一日祗告
天地
宗庙
社稷即皇帝位仍建有天下之号曰大清定鼎燕京纪元顺治缅惟峻命不易创业尤艰况当改革之初更属变通之会爰乃酌今准古揆天时人事之宜庶几吏习民安彰
祖功
宗德之大所有合行条例胪列如左
顺治二年江南臣附天下荡平
诏曰光岳合而泰阶平南北一而兵争息越稽往古靡不同符本朝立国有年幅员既广醇朴为治无意并兼向来疆场构兵本欲言归於好不期寇凶极祸明运永终於是整旅入关代为雪耻犹以贼渠未殄不遑起居随命二王誓师西讨而南中乘衅立君妄僭尊号罔闻国恤亟行乱政重困民氓负四海不义之名阻东南向化之路朕用是夙夜只惧思救茕黎故西贼既摧旋行南伐上托
祖宗之休烈定国大将军豫王扶义而东兵无顿刃河南江北次第归诚甫克维扬遂平江左金陵士女昭我
天休既获福藩南土畧定从此轻徭薄赋可渐进於昇平将来制度考文冀徐兴於礼乐朕念峻命之不易悼斯民之孔艰深切痌瘝宜矜诖误特宏大赉嘉与维新
顺治十二年
上谕礼部朕惟帝王敷治文教是先臣子致君经术为本自明末扰乱日寻干戈学问之道阙焉未讲今天下渐定朕将兴文教崇经术以开太平尔部即传谕直省学臣训督士子凡理学道德经济典故诸书务要研求淹贯博古通今明体则为真儒达用则为良吏果有此等实学朕必不次简拔重加任用又念先贤之训仕优则学仍传谕内外大小各官政事之暇亦须留心学问俾德业日修识见益广佐朕右文之治特谕
钦颁赋役全书序【顺治十四年】
朕惟古帝王临御天下必以国计民生为首务故禹贡则壤定赋周官体国经野法至备也当明之初取民有制休养生息至万历年间海内殷富家给人足及乎天启崇祯之世因兵增饷加派繁兴贪吏缘以为奸民不堪命国祚随之良足深鉴朕荷
上天付托之重为生民主一夫不获亦疚朕怀凡服御膳羞深自约损然而
祖宗百神军旅燕飨犒锡之繁以及百官庶役饩廪之给罔不取之民间诚恐有司额外加派豪蠧侵渔中饱民生先困国计何资兹特命户部右侍郎王宏祚将各直省每年额定徵收起存总撒实数编撰成帙计稽往牍参酌时宜凡有参差遗漏悉行驳正钱粮则例俱照万历年间其天启崇祯时加增尽行蠲免地丁则开原额若干除荒若干原额以万历刋书为凖除荒以覆奉御旨为凭地丁清核次开实徵又次开起存起运者部寺仓口种种分晰存留者欵项细数事事条明至若九厘银旧书未载者今已增入宗禄银昔为存留者今为起
运漕白二粮确依旧额运丁行月必令均平肨袄盔甲昔解本色今俱改折南粮本折昔留南用今抵军需官员经费定有新规会议裁冗改归正项本色绢布顔料银朱铜锡茶蜡等项已改折者照督抚题价值开列解本色者照刋书价值造入每年督抚确察时值题明填入易知单内照数办解更有昔未解而今宜增者有昔太冗而今宜裁者俱细加清核条贯井然後有续增地亩钱粮督抚按彚题造册报部以凭稽核纲举目张勒成一编名曰赋役全书颁布天下庶使小民遵兹令式便於输将官吏奉此章程罔敢苛敛为一代之良法垂万世之成规虽然此其大略也若夫催科之中寓以抚字广招徕之法杜欺隐之奸则守令之责也正已率属承流宣化核出纳之数慎那移之防则布政司之责也举廉惩贪兴利除害课殿最於荒垦昭激扬於完欠恪遵成法以无负朕足国裕民之意则督抚之责有特重焉其敬承之毋忽
江南通志卷首一

[book_title]卷首二之一
钦定四库全书
江南通志卷首二之一
圣祖仁皇帝诏谕
顺治十八年
奉
天承运
皇帝诏曰惟我国家受
天眷命
祖功
宗德肇造丕基我
皇考大行皇帝盛德至仁英资大度缵承历数统一寰区恩泽洽於多方政教臻於上理方期邦国永底雍熙不幸奄弃臣民遽升
龙驭顾兹大宝属以藐躬朕茕茕在疚本不忍闻而诸王贝勒大臣文武官员人等佥谓神器既已攸归天位不宜久旷坚请再三朕是以俯徇舆志勉抑哀衷於是月初九日祗告
天地
宗庙
社稷即皇帝位仰惟
上天眷佑之笃
祖宗付托之隆凉德冲龄膺兹重寄敬图觐光扬烈用绍无疆之休其以明年为康熙元年与天下更始式衍旧恩聿宏新化所有合行事宜开列於後
康熙十七年正月二十三日
谕吏部自古一代之兴必有博学鸿儒振起文运阐发经史润色词章以备顾问着作之选朕万几时暇游心文翰思得博洽之士用资典学我朝定鼎以来崇儒重道培养人材四海之广岂无奇材硕彦学问渊通文藻瑰丽可以追踪前喆者凡有学行兼优文词卓越之人不论己未出仕着在京三品以上及科道官员在外督抚布按各举所知朕将亲试録用其余内外各官果有眞知灼见在内开送吏部在外开报於该督抚代为题荐务令虚公延访期得眞才以副朕求贤右文之意尔部即通行传谕遵行特谕
康熙二十三年十月二十五日
谕大学士明珠王熙明太祖一代开创令主功德并隆朕巡省方域将及江宁锺山之麓陵寝斯在朕优遇前代况於其君实贤可祀之如礼内阁礼部太常寺会议具奏
康熙二十三年十一月初二日
谕大学士明珠总督王新命明太祖陵寝历经年世幸本朝加意护守郁然无恙朕躬诣奠祭典数优崇今车驾将旋图善其後尔等可传谕守陵太监及陵户朝夕敬愼巡视罔辍洒扫维勤毋令附近民人旗丁恣行蹂践其在陵守视人等特加赏赉以示恩恤彰劝厉焉特谕
康熙二十三年十一月初三日
谕江南江西总督江苏巡抚明太祖天资英武敷政仁明芟刈羣雄混一区宇肇造基业功德并隆其陵寝在锺山之麓系江宁所属地方向已有旨令有司各官春秋致祭严禁樵采并设有守陵人户朝夕巡视但为日已久不无废弛今朕省方江宁亲诣拜奠见墙垣倾圮林木凋残皆系无知民人不遵约束恣肆作践往来行走殊违法纪嗣後尔等督令地方各官不时巡察务俾守陵人役用心防护勿致附近旗丁居民仍前践蹋所有春秋二祭亦必?洁举行以副朕崇重古帝王陵寝至意特谕
康熙二十三年十一月初四日
谕吏部尚书伊桑阿【恭纪河渠志】
康熙二十三年十一月初四日
谕江南大小诸臣朕向闻江南财赋之地今观市鎭通衢似觉充盈其乡邨之饶人情之朴不及北方皆因粉饰奢华所致尔等身为大小有司当洁已爱民奉公守法激浊扬清体恤民隐以副朕望老安少怀之至意
康熙二十四年二月初四日
谕按察使于成龙【恭纪河渠志】
康熙二十四年十一月初四日
谕户部朕惟自古帝王统一寰区懋先德化必子惠黎元勤求民瘼俾干止宁成家给人足而後世跻雍熙治登上理朕御极以来宵旰图治未敢即安念切民依思培邦本虽编氓渐得遂生而闾阎正资惠养欲使羣生乐利比户丰盈惟频行减赋蠲租庶万姓得沾实惠前此用兵以来河南湖北两省民人转输供亿劳费繁多特沛仁恩以昭轸恤所有康熙二十五年应徵地丁各项钱粮着与蠲免一半其康熙二十四年未完地丁钱粮亦着尽与豁除又直隶献县河间县河间卫江南宿迁县兴化县邳州高邮州盐城县山东郯城县鱼台县地方今年重罹水灾小民艰苦亦应加恩轸恤所有康熙二十四年下半年二十五年上半年地丁各项钱粮俱与豁免尔部速行该地方官通行晓谕务使人人均被恩膏以副朕爱育苍生至意如有不肖有司官役借端朦混及私行重征者该督抚指名题参从重治罪如该督抚狥隐不行纠举或经参奏或被告发定行一并从重治罪尔部即遵谕行特谕
康熙二十五年闰四月二十二日
谕大学士勒德洪明珠王熙吴正治宋德宜学士麻尔图牛钮禅布蔡必汉噶思泰朕闻凤阳徐州等处地方亢旱人民困苦学士麻尔图率户部贤能司官一人驰驿速往详明据实蹋看果民食维艰窘於生计速发凤阳仓银米一面赈济一面奏闻其赈给事宜麻尔图会同户部议以闻
康熙二十五年七月初四日
谕工部右侍郎孙在丰【恭纪河渠志】
康熙二十六年十一月二十六日
谕户部朕惟自古帝王统御万方乂安九有单心怀保节爱攸先期於物力充裕爰以振业黎元俾膏泽旁流咸
蒙美利朕自御极以来轸恤民依力图休养惟理财为裕国之大经蠲贷为爱民之实政历年敦崇节俭严核浮冒盖欲为布德行惠之资频年以来各省钱粮虽已次第蠲免但江苏所属各郡县为财赋重地额徵钱粮甲於他省且累岁输将供亿効力维勤兹用大沛恩膏除漕项钱粮外所有康熙二十七年应徵地丁各项钱粮俱着蠲免二十六年未完钱粮亦悉与豁除又陕西省钱粮前虽已行蠲免但念该省人民用兵之际转输馈饷効力可念再宜加恩以宏乐利其康熙二十七年应徵地丁各项钱粮及二十六年未完钱粮亦着俱与蠲免尔部速行该地方官通行晓谕务使小民均沾实惠以副朕爱育苍生至意如有不肖官吏借端朦混及私行重徵者该督抚指名题参从重治罪如该督抚狥隐不行纠举或经参奏或被告发定行一并从重治罪尔部即遵谕行特谕
康熙二十八年正月初二日
谕吏户兵工四部朕统莅寰宇二十八年於兹早作夜思勤求治理务恤黎庶永图乂安如黄运两河运道民生攸系朕日切心劳比年工役虽渐有绪而应修应塞议论纷纭曩岁巡幸曾允淮扬士民所请疏濬下河前已兴工尚稽底绩屡经廷议请朕亲行閲视今特诹吉南巡躬历河道兼欲观览民情周知吏治所至沿途供亿皆令在京所司储偫一切不取之民间即有日用应需该衙门於所在地方照市估平买不许锱铢抑勒小民犹恐地方官吏不能悉体朕怀借名苛派供应今特颁谕严饬如有悖旨借端私征者察实即以军法从事地方文武大小官员不许与扈从官员指称交戚辄通馈遗违者馈送收受人员并以军法从事其扈从大小官员及随往傔役如有横行生事扰民者一并从重治罪朕兹巡省原以轸恤编氓咨诹风俗凡经过地方百姓各安生业务令廛无废市陇不辍耕毋得仓皇惊避辄滋烦扰其军民人等怀奸挟诈希逞私愤擅於驻跸处所渎行告讦者一概严禁傥有妄控除所告事不与准理外仍严加治罪尔部即传谕扈从大小官员人等并行令各该督抚於府州县城市村庄穷乡僻壤徧悬告示备行晓谕务令通知以副朕惠爱元元至意特谕
康熙二十八年二月
谕总督傅腊塔王骘巡抚洪之杰金鋐朕因省察黎庶疾苦兼閲河工巡幸江南便道至浙观问风俗简约仪卫卤簿不设扈从者仅三百余人顷经维扬民间结彩欢迎盈衢溢巷虽出其恭敬爱戴之诚恐致稍损物力甚为惜之朕视?内编氓皆吾赤子惟使比户丰饶即不张结彩幔朕心亦所嘉悦前途经历诸郡邑宜体朕意悉为停止又见百姓老幼男妇奔走杂还胆望恐後未免喧譁拥塞念此行原以为民不严警跸但人衆无所区别高崖水次或有倾跌之虞一夫不获其所足轸朕怀此後止於夹道跪迎勿得紊乱追趋致有诸患着即详加晓谕使知朕爱民切实咸为遵行特谕
康熙二十八年二月十一日
谕扈从部院诸臣朕稽古省方咨求治理閲视河道期底平成凡有利於民生必令沾夫实惠兹行次浙省禹陵在望念大禹功德隆盛万世永赖应行亲诣以展企慕之忱其致祭典礼所司即察例举行政治所先在崇文教江南浙江为人文萃集之地入学额数应酌量加增永昭宏奬着该督抚详议奏请江宁鎭江杭州驻防满洲汉军兵丁鎭守要地久历岁时深用轸念应作何恩赉以彰优恤着该部议奏自南巡以来所经过地方官员除八法处分及列欵纠劾外凡因公诖误降级留任者俱准与开复降级调用者着带所降之级留任其经过地方见在监禁人犯除十恶及诏欵所不赦等罪并官员犯赃不宥外其余自康熙二十八年二月十一日以前死罪及军流徒罪以下已结未结俱着寛释以示朕赦罪宥过之意备办船只地方各官効力勤劳着该督抚会同奉差官员确查具题各加一级纤夫供役劳苦亦着该督抚察明人数量给恩赏朕厪念民依特蠲租赋总期实德润泽苍生近见民间有建立碑亭称颂德意者虽出羣黎感戴之诚但恐各郡皆然未免致损民力诚使闾阎殷阜则裨益良多碑亭何与焉嗣後亦宜停止江浙钱粮既经蠲豁犹虑有不肖有司借端词讼朘削民生着该督抚严行禁饬至各处榷关原有则例朕舟行所至谘访过关商民每不难於输纳额税而以稽留关次不能速过为苦榷关官员理宜遵奉屡颁谕旨恤商惠民岂可反贻商民之累自今应力除积弊凡商民抵关交纳正税即与放行毋得稽留苛勒以致苦累违者定行从重处分朕早夜孜孜惟冀官吏军民士农商贾无一人不获其所故於民生吏治图维区画务极周详尔等可即传谕俾一体奉行称朕意焉特谕
康熙二十八年三月二十一日
谕内阁朕巡行南省往视河道江南淮安诸地方自民人船夫皆称誉前河道总督靳辅思念之不忘且见靳辅濬治河道上河堤岸修筑坚固其於河务既克有济实心任事劳绩昭然曩革职太过其以原官致仕例复其原品
康熙二十八年七月二十二日
谕户部朕前巡幸江南凡所经历於编氓疾苦必详加体察如伤念切每沛恩膏朕过邳州亲见彼处田地多为水淹没耕耘既无所施赋税如何取办其现在被淹田亩应纳地丁及漕项钱粮俱行蠲免历年逋欠亦尽与豁除该督抚即行出示徧晓穷郷仍不时亷察傥有不肖官员仍行私徵者题参从重治罪以副朕爱惜民生至意尔部即遵谕行特谕
康熙三十年十二月初四日
谕户部朕抚驭区宇三十年以来早夜图维惟以爱育苍生俾咸臻安阜为念比岁各省额徵钱粮业已次第蠲豁其岁运漕米向来未经议免朕时切轸怀所有京通各仓米谷撙节支给数载於兹今观历年储积之粟恰足供用应将起运漕粮逐省蠲免以纾民力除河南省明岁漕粮已颁谕免徵外湖广江西浙江江苏安徽山东应输漕米着自康熙三十一年始以次各蠲免一年至江宁京口杭州荆州大兵驻防地方亦应豫行积贮着将康熙三十一年起运三十年漕米各截留十万石存贮仓厫令该地方官敬愼守视以备需用尔部即遵谕行特谕
康熙三十二年九月十六日
谕内阁江浙二省今年夏旱虽不成灾秋收量必有限若漕粮照常徵收起运恐民食将至匮乏朕为此常切轸念除浙江漕粮已经改於今年蠲免外其江南漕粮今年或三分免一或免一半俟至该省应蠲年分将今年所免米石照数补徵起运於漕粮既无缺少官民大有裨益着满汉大学士等会同户部堂官仓塲侍郎等作速确议具奏
康熙三十三年闰五月初十日
谕内阁保护中河堤岸之子堤【恭纪河渠志】
康熙三十六年正月二十二日
谕大学士伊桑阿等扬州淮安徐州等处被灾钱粮该总督巡抚奏请蠲免疏至即与全蠲
康熙三十六年六月十五日
谕提督江南学政学士张榕端提督浙江学政侍讲张希良自古帝王治天下率以兴贤育才为首务稽察前制各省学政皆用词臣董率之任至重也近来士习未变文事未彰良由督学各官不能仰体朕意兹特命尔前往江南浙江等处提督各府州县学政尔尚端轨仪崇经术勤劝课严坊刻振维新之典革积衰之弊毋炫华而遗实毋避怨以市恩俾士有眞材国收实用南土人文所萃尤宜加意作新多方鼓舞以称朝廷培植人材至意所属司道府州县及提调等官凡关系学政者听尔据实考核及礼部题准申饬事宜俱当着实举行向有传谕严禁考试情弊尔当恪奉遵依至於本处督抚各有攸司不得互相干预如遇公事交接暨文移往来俱照平行其布按都三司接见礼仪往来文书有干系学政者俱照巡抚衙门例行尔受兹委任务严絶情面一秉虚公振拔孤寒澄汰污贱教士有程取文有法俾士风丕变时惟尔功如或蹈常袭故违命旷职亦惟尔罚尔其愼之故勅
康熙三十六年十月十五日
谕内阁下河地方【恭纪河渠志】
康熙三十七年十一月二十五日
谕户部淮安扬州凤阳等处比年水患频仍浸漫堤岸田多淹没耕获无从百姓艰於粒食经朕时加轸恤屡赈屡蠲被灾地方赖以安堵但念久歉之余恐致资生匮乏朕厪悯殷切未尝稍释於怀前此虽频敷庥泽至再至三用裨羣黎生计犹恐开春东作农事艰难若不大沛恩施安能令小民各得其所着将海州山阳安东盐城高邮泰州江都兴化宝应夀州泗州亳州凤阳临淮怀远五河虹县蒙城盱眙灵璧等州县并被灾各卫所康熙三十八年一切地丁银米等项及漕粮尽行蠲免务使民间均沾实惠以副朕体恤元元生息爱养至意尔部即遵谕行特谕
康熙三十八年正月二十一日
谕吏户兵工四部朕抚驭寰区乂安中外孜孜图治宵旰勤民期於天下咸遂生成物无不得其所今边烽永靖四方无事独是黄淮为患冲决时闻下河地方田庐漂没朕轸念民艰曩曾屡遣大臣往令督理不惜数百万帑金务期早绥黎庶乃历年已久迄无成功今水势仍复横溢浸漫城闾沉没陇亩以致民多失业董其役者未有上策可以宜民时厪朕怀未尝少释在内诸臣咸请朕亲临指示以为一劳永逸之图方今春时雨水减少正宜讲求疏濬以遂安澜爰诹吉南巡亲加勘阅更以吴地乃东南奥壤襟带江湖励俗省耕兼行临视凡一切往返供亿已皆俾办於京师即途次日用所须亦令各衙门照本地时値采买总於民间一无所累仍恐沿途官吏藉名科派致累闾阎故特颁谕严行申饬如有悖旨假托派索者察实即以军法从事该地方大小文武官员不许与扈从官员藉称亲旧擅相馈遗违者与受人员并以军法从事其扈从大小官员随行傔从人等如有横行生事者一并从重治罪凡经过地方百姓各安生业皆如常时务令廛无废市陇不辍耕毋得惶遽引避其军民人等怀挟私怨受人指使擅於驻跸处所辄行告讦者一概严禁不准仍照冲突仪仗例严加治罪尔部即传谕扈从大小官员人等并行各该督抚於各府州县城市乡村遍张告示备行晓谕务令亿兆通知以副朕体恤惠爱至意特谕
康熙三十八年三月初七日
谕户部朕君临天下期於黎民乐业各获其所凡兴利除害之事靡不举行蠲免赈济之恩靡不下逮比年以来因淮扬所属地方叠罹水患业已岁蠲额赋赈恤频施
又动支数百万帑金责令在河诸臣於应挑应筑之处酌量修理务使泛滥之水汇归入海被淹之庐舍田亩尽皆涸出用底干宁乃钱粮竟尔虚费卒不能使积淹有归田庐未涸民生未遂朕闻之恻然轸怀値兹四方无事之时欲将一切修举事宜详閲指示用是躬亲临幸沿途审视黄河水势咨访地方父老比至归仁堤高家堰量度地形高下应挑应筑一一明示河臣惟是被淹地方米价腾涌生计维艰朕目击民依深用厪念着将漕粮截留十万石於高邮宝应兴化泰州盐城山阳江都受灾七州县各留一万石悉较时价减値发粜余米三万石着於邳州留八千石宿迁桃源清河安东四县各留五千五百石亦较时价减粜此各州县发粜之米着就近交与漕运总督河道总督邳州着遣司官一员前往监视再截留米十万石於扬州淮安各收贮五万石这应留漕粮不论何处米石着就近截留尔部即遵谕行
康熙三十八年三月初七日
谕总督于成龙【恭纪河渠志】
康熙三十八年三月十三日
谕户部东南为财赋重地朕时加轸念频岁以来虽在边塞用兵之际未尝不早夜殷殷睠怀寛恤兹以中外昇平特事巡省并閲河工比至江南亲察民间饶瘠之状见淮南北地方疉罹水患深用恻然已经屡蠲屡赈仍命截留漕粮减价平粜其余各州县固市肆安辑耕凿恬熙而额赋浩繁民生拮据历年逋负积算日增合计江苏巡抚安徽巡抚所属旧欠带徵钱粮几及百万念小民方供新税复急旧逋物力维艰势难兼办里井既多催科之扰官吏复滋参罚之烦应沛特恩概行蠲豁除康熙三十三年恩诏内已经赦免外其三十四五六年奏销未完民欠一应地丁钱粮米豆麦杂税尔部行文该督抚察明俱着免徵务饬有司悉心奉行俾使穷檐蔀屋均沾实惠如有已徵在官诡称民欠希图侵蚀肥己者一经发觉定从重治罪朕身处宫禁与巡历方隅无非孳孳民事但使闾阎丰足则国家裨益良多以此不惜蠲除频敷德泽凡厥官吏军民宜咸知朕意尔部即遵谕行特谕
康熙三十八年三月二十二日
谕户部朕因淮扬地方数被水患躬临巡省目击田庐渰没之苦深加轸恤既截留漕粮以济民生仍蠲除积欠以纾民困其昨岁淮扬两属被灾钱粮曾经该督抚具题部议照例减免三分今念百姓餬口维艰安能办赋应破常格用沛特恩淮安府属海州山阳安东盐城扬州府属高邮泰州江都兴化宝应九州县并淮安大河二卫康熙三十七年未完地丁漕项等银一十九万有奇米麦十一万石有奇着全与蠲免尔部行文该督抚即饬各州县张示晓谕务体朕悯恻羣黎之至意俾穷乡僻壤均沾实惠如有不肖官吏私徵侵蚀者察出定治重罪特谕
康熙三十八年四月初二日
谕户礼二部朕子育黎元勤求治理日孜孜以施德泽厚民生为急务而江浙二省尤东南要地朕时切轸念比岁以来蠲豁田赋赈济凶荒有请必行无灾不恤虽漕项钱粮向未蠲免者亦曾特旨蠲免爱养之道备极周详庶几民生日益康阜用是乘舆时迈於视河事竣巡历江浙咨访民间情形见淮扬一路既困潦灾而他所过州县察其耕获之盈虚市廛之赢绌视十年以前实为不及此皆由地方有司奉行不善不能使实惠及民所以小民虽怀爱戴之诚而朝廷恩泽卒未下究朕目击厪怀亟思拯恤截留漕粮寛免积欠另有谕旨惟各盐差关差向因军需繁费於正额外令在差官员以所私得赢余交纳充用今思各官孰肯自捐私槖势必仍行苛取商瘠民困均坐此弊着将加增银两一概停罢以纾商民之累其两淮盐课康熙三十六年曾加增四十万两今恐商人办课维艰有渐致匮乏者着减去二十万两此外有应行应革事宜朕还都以後仍加商确次第举行该督抚藩臬皆地方大吏亦着悉心体访凡有可为民兴利除害者作速勘实陈奏严革杂派禁止刁讼然後胥吏不能作奸良民得以安业傥官吏有悖旨妄行者许商民首告该督抚察出即行参奏朕视民如伤惟恐一夫不获其所兹値海?昇平兵革不事正当与民休息之时故特涣沛德音减徵寛税以为闾阎留有余之力万一嗣後别有急需或不得已而稍议加增想在小民亦能共谅朕怀输将之恐後也至於江南浙江人文称盛入学名数前已酌定增额今着於府学大学中学小学各增五名举行一次以示奬励人才至意尔部即遵谕行特谕
康熙三十八年四月十六日
谕户部朕巡幸江南遍察地方疾苦深知民间生计艰难故将通省积欠钱粮尽行蠲免所过州县有被灾甚重者俱经拯济务俾得所兹闻凤阳府属去岁潦灾甚重是用破格加恩以示优恤康熙三十七年该府属夀州泗州亳州凤阳临淮怀远五河虹县蒙城盱眙灵璧十一州县并泗州一卫未完地丁漕项等银米着一概免徵尔部行文该督抚即饬该地方有司张示晓谕令穷乡僻壤咸悉朝廷曲轸灾黎之至意如有不肖官吏悖旨私徵使百姓不沾实惠者察出定治重罪尔部即遵谕行特谕
康熙三十八年十一月初五日
谕户部朕思小民生计惟农亩是赖必年谷收成斯衣食无缺淮扬所属海州等州县卫接年河流浸漫田庐编氓艰於粒食朕心深切轸念已将康熙三十八年钱粮俱行蠲免今春南巡目覩民间疾苦恐致失所复将康熙三十七年未完钱粮尽与豁除谕令所司将沿河堤岸坚固修筑乃修防未竣夏秋又致冲决田庐尽没水中特命该抚往驻被灾地方动支积贮米谷并将漕粮截留亲行赈给今念清口河流未通民田仍遭淹没耕获无从百姓饘粥尚且艰难来年租赋安能输办着将这被灾海州山阳安东盐城大河卫高邮泰州江都兴化宝应等州县卫康熙三十九年地丁银米等项及漕粮漕项银两尽行蠲免尔部速令该督抚通行晓谕务俾均沾实惠以副朕拯恤灾黎至意如有不肖官役朦混侵冒仍行私徵者该督抚严察指参从重治罪尔部即遵谕行特谕
康熙三十九年三月初二日
谕户部淮扬等处百姓频年罹於水灾未宁干止朕心时切轸念比岁以来多方优恤蠲免赈给靡不举行去年春朕亲履河干目击小民田庐皆被渰没灾黎艰於粒食益为悯恻於怀爰命地方官按户赈济又将截留漕粮发赈平粜俾得赡养上下两堤岸前虽屡发帑金修筑迄无禆益去年二月面谕河工诸臣速行修治至今尚无成效复遴选廷臣同往经理无非轸怀民瘼欲令黄运两河堤岸速成斯民早安生业耳念水患一日不除则百姓一日不得耕种用是深以为虑着将今年漕粮截留二十万石存贮淮扬地方备用尔部即遵谕行特谕
康熙四十二年二月初七日
谕河道总督张鹏翮【恭纪河渠志】
康熙四十二年三月初二日
谕河道总督张鹏翮【王公堤】
康熙四十二年三月初三日
谕河道总督张鹏翮【高堰工程】
康熙四十二年三月初三日
谕河道总督张鹏翮【王家营】
康熙四十二年三月初四【日】
谕河道总督张鹏翮【清口西坝　以上恭纪河渠志】
康熙四十二年三月十八日
万夀恩诏朕为天下生民主宵旰勤劳励精图治凡国家之休戚闾阎之乐利晷刻之间无不注意於此天下之大兆民之衆朕谁欺欺天乎至今四十余载亲历饥馑者不知其几南北用兵者不知其几人心向背者不知其几天变地震者不知其几自责凉德不能抚育履氷临渊兢业惟守仰赖
上天眷佑
祖宗厚德幸生创业未久之际方免坠失今海?昇平年岁稍和生民俱已乐业迩来诸王大小臣工士庶因朕五旬舆情肫切屡请加上尊号朕坚意固辞不允所请盖朕不以名誉称扬为尚惟以海内富庶为心是以屡蠲赋役频省刑罚总欲使老安少怀风俗淳厚渐几於康乂隆平之治近因淮黄告成乃东南要务再授方略望有善後朕不辞劳瘁亲往閲视见畿辅山左江浙等省耆老人民俱中心爱戴虽童穉亦咸欢欣瞻仰是知民心皆一用是益深轸念视切如伤所以星夜回銮兹特大沛宏恩普施遐迩庶几民生咸登夀域和协徧满寰区所有应行事例开列於後於戏安民则惠益宏逮下之恩御衆以寛聿溥好生之德布告天下咸使闻知
康熙四十二年十月初八日
谕工部览河臣奏一道【恭纪河渠志】
康熙四十五年十月二十五日
上谕户部朕子育黎元日求所以休养利济之道念惟赐租减赋实有裨益於民生直隶各省钱粮次第全蠲一年者业经数举独是历年逋负积累加增旧税新徵势难兼办纵使少寛民力分年带输而督令续完仍多拮据朕睠怀及此深切轸恤是用蠲逋己责大沛恩膏俾闾阎获免追呼官吏亦不罹参罚直隶山东积欠钱粮今年俱已蠲免其山西陕西甘肃江苏安徽浙江江西湖北湖南福建广东各省自康熙四十三年以前未完地丁银二百一十二万二千七百两有奇粮十万五千七百石有奇着按数通行豁免或旧欠已完在官而现年钱粮未完足者亦准扣抵谕旨到日各该抚立行所属张示徧谕有不肖有司以完作欠朦混销算及开除不清者该督抚即时题参严加治罪尔部即遵谕行特谕
康熙四十六年十月初七日
谕户部江南地方频年雨阳时若百谷顺成闾井黎氓咸得遂生乐业但民间夙鲜盖藏御荒无术一遇岁歉即有匮乏之忧朕屡次南巡素所洞悉今年自夏入秋雨泽愆期该督抚先後奏至因念小民久未被灾骤罹荒旱所关甚钜随命九卿等速同详议应行事宜业经勅令停徵并发仓谷赈济顾仓储数少未足徧给惟各州县截留漕米可以实惠及民目下时已届冬总漕桑格无事着会同总督邵穆布巡抚于准亲历各州县被灾地方备加察勘将今年所徵漕粮每州县或留八九万石或留十万石酌量足支赈给之数分别多寡存留支散及今漕米尚未开兑截现收之粮以济待哺之衆实於民生大有裨益此朕殷殷怀保赤子轸念如伤之至意尔部即移文该督抚等实心奉行仍开具赈济实数奏闻特谕
康熙四十六年十一月初二日
谕户部江浙地方赋役殷繁倍於他省朕屡经巡历时切轸怀比年以来业已节次敷恩频行蠲贷顷因两省偶被旱灾随命按数减徵豁免漕欠并分截本年漕粮令该督抚亲往散赈犹念民间素鲜储蓄生计不充非更加格外滋培则荒歉之余未能骤臻康阜兹特再施膏泽用弘休养康熙四十七年江南浙江通省人丁共额徵银六十九万七千七百余两着悉与蠲免其今年被灾安徽巡抚属七州县三卫江宁巡抚属二十五州县三卫应徵地亩银共二百九十七万五千二百余两粮三十九万二千余石浙江二十州县一所应徵地亩银九十六万一千五百余两粮九万六千余石四十七年亦俱着免徵所有旧欠带徵银米并暂停追取俟开徵时一并输纳务使小民一岁之内絶迹公庭安处陇亩俾得优游作息经理农桑庶几闾阎气象可以日加丰豫谕旨到日该督抚体朕孳孳惠爱黎元至意各饬有司实心奉行仍张示通晓令咸知悉傥蠲除不实致有侵冒察出定治重罪尔部即遵谕行特谕
康熙四十六年十一月二十三日
谕江浙在京官员大学士张玉书尚书王鸿绪等朕在宫中无刻不以民间疾苦为念恐遇旱涝必思豫防至巡幸各省於风俗民情无不谘访即物性土宜皆亲加详考每至一方必取一方之土以验试其燥湿今岁南巡江浙见天气久晴所经河渠港荡之水比旧较浅即虑夏间或有亢阳之患是时麦田虽甚丰稔然南方二麦用为麯糵者多不似北方专资麪食南方惟赖稻米北方则兼种黍稷粱粟有携北方黍稷及蔬菜之类至南方种植者多不收获此水土异宜不可强也且江浙地势卑下不雨则蒸湿人不能堪有雨则凉人皆爽豁虽地称水乡而水溢易泄劳岁之为患尚浅旱岁则为患甚剧北方经月不雨亦尚无碍南方夏秋间经旬缺雨则田皆坼裂禾苗渐槁矣喜雨亭记云十日不雨则无禾盖谓此也江浙农功全资灌溉今河渠港荡比旧俱浅者皆由素无瀦蓄所致雨泽偶愆滨河低田犹可戽水济用高仰之田力无所施往往三农坐困朕兹为民生再三筹画经久之计无如兴水利建牐座蓄水灌田之为善也江南省之苏松常鎭及浙江省之杭嘉湖诸郡所属州县或近太湖或通潮汐所有河渠水口宜酌建牐座平时闭牐蓄水遇旱则啓牐放水其支河港荡淤浅者并宜疏濬引水四达仍酌量建牐多蓄一二尺水即可灌高一二尺之田多蓄四五尺水即可灌高四五尺之田准此行之可俾高下田亩永远无旱涝矣尔等其以朕意晓谕诸臣详议以闻
康熙四十六年十一月二十九日
谕工部朕宵旰勤民视如赤子无一时一事不思为闾阎图经久之计江南浙江生齿殷繁地不加增而仰食者日衆其风土隂晴燥湿及种植所宜迥与西北有异朕
屡经巡省察之甚悉大抵民恃田亩为生田资灌溉为急虽东南名称水乡而水溢易泄旱熯难支夏秋之间经旬不雨则土坼而苗伤矣滨河低田犹可戽水济用高仰之地力无所施往往三农坐困朕兹为民生再三筹画非修治水利建立牐座使蓄水以灌输田畴无以为农事缓急之备江南省苏州松江常州鎭江浙江省杭州嘉兴湖州各府属州县或近太湖或通潮汐宜於所有河渠水口度地建牐随时启闭水有余则宣泄之水不足则瀦蓄以备用其有支河港荡淤浅者宜并加疏濬使引水四达仍行建牐多蓄一二尺之水即田高一二尺者资以灌溉矣多蓄四五尺之水即田高四五尺者资以灌溉矣行之永久可俾高下田亩无忧旱潦此於运道无涉而於民生实大有裨益今漕运总督与江浙督抚方料理截漕散赈尔部速移文该督抚等令将各州县河渠应建牐蓄水之处并应建若干座通行确察明晰具奏尔部即遵谕行特谕
康熙四十七年五月初八日
谕工部朕南巡閲河时见洪泽湖风浪危险堤岸陡立商民船只触石损坏伤人甚多朕心时切轸念因特令河臣沿湖堤创设救生木桩自设桩以来数年内竝未损船伤人於商民大有裨益此桩应时加增修愈多愈善嗣後着江宁苏州杭州三处织造每岁於节省银内各捐五百两解送总河衙门以备救生桩之用该督逐岁修理存案不必入奏销如不实行修理於别项支用者从重治罪
康熙四十七年十月十六日
谕户部朕屡次南巡见闾阎殷阜之象远不逮於旧时故於民生风俗无不一一谘访虽不时蠲免额赋停徵积逋仅可支吾卒岁絶无余蓄且今承平既久生齿日蕃食渐不充用多不给亦理势之所必致朕每念及此未尝不为恻然去年江南浙江二省俱被旱荒多方轸恤始苏民困迨今岁复报潦伤旋经照例蠲赈竝下诏书留漕资济但岁再不登生计益匮欲令办赋力必难供朕於国家一切经费累年撙节帑藏充裕以此涣敷膏泽藏富於民俾得尽力农桑衣食滋殖百姓既足国用何忧康熙四十八年除漕粮外江南通省地丁银四百七十五万四百两有奇浙江通省地丁银二百五十七万七千两有奇着全行蠲免所有旧欠带徵银米仍暂停追取此朕因江浙二省为东南重地特於格外施仁用宏休养之至意该督抚各饬有司张示遍谕务令穷乡蔀屋咸共知悉傥或别借事端侵冒徵派事发定从重治罪尔部即遵谕行特谕
康熙四十八年十月二十五日
谕户部今岁入夏以後朕因南方二麦不登北地亦被微潦宵旰轸虑甚切焦劳继而畿辅稔收三吴秋熟兼以四方奏报咸获有年朕心始为稍慰夫水旱灾伤事所时有而小民皆如赤子一以疾苦见告即不忍恝置於怀今念江南淮安府扬州府徐州三属地卑积水被灾独重秋禾未播种者甚多虽本年钱粮业经全免又曾遣官分赈而失业之民宜加格外之恩以宏爱养康熙四十九年淮扬徐三属邳州等十九州县三卫额徵地丁银五十九万三千八百两有奇着通行蠲免又河南省归德府属商邱等六县山东省兖州府属济宁等四州县或被夏灾或被秋灾虽已各依分数例免额赋竝宜更施膏泽用厚民生康熙四十九年商邱等县应徵地丁银二十万二千四百两有奇济宁等州县应徵地丁银一十四万六千六百两有奇俱着通行蠲免其应蠲免州县有旧欠未完钱粮亦着停徵一年谕旨到日各该督抚严饬有司体朕殷殷轸恤灾氓至意张示徧谕悉心奉行务俾穷乡僻壤均沾实惠如有不肖官吏借端私徵者即行察参尔部即遵谕行特谕
康熙五十一年
上谕户部朕宵旰孜孜勤求民瘼永为惠下实政无如除赋蠲租除每岁直省报闻偶有水旱灾伤照轻重分数
豁免正供仍加赈恤外将天下地丁钱粮自五十年为始三年之内全免一周使率土黎庶普被恩膏除将直隶奉天浙江福建广东广西四川云南贵州及山西河南陕西甘肃湖北湖南各直省康熙五十年五十一年地丁钱粮一概蠲免历年旧欠钱粮一并免徵外所有江宁安徽山东江西各抚属除漕项外五十二年应徵地亩银共八百八十二万九千六百四十四两有奇人丁银共一百三万五千三百二十五两有奇俱着察明全免其历年旧欠银二百四十八万三千八百二十八两有奇亦并着免徵计三年之内总免过天下地亩人丁新徵旧欠共银三千二百六万四千六百九十七两有奇各该督抚务须实心奉行体朕轸念民生至意如有侵欺隐匿使惠不及民借端科派者督抚严行察参督抚失察事发之日亦严加究治谕旨到日立即徧示城郭乡村咸使知悉尔部即遵谕行特谕
康熙五十一年
上谕朕自冲龄即好读书亦好写字一切经史靡不徧阅成诵在昔贤哲所着之书间或字句与中正之理稍有未符或稍有瑕疵者後儒即加指摘以为理宜更正惟宋之朱子注明经史阐发载籍之理凡所撰释之文字皆明确有据而得中正之理今五百余年其一句一字莫有论其可更正者观此则孔孟之後朱子可谓有益於斯文厥功伟矣朕既深知之而不言其谁言之於朱子宜何如表章崇奉尔等与九卿会同具议以闻
康熙五十二年
上谕海宇承平日久户口日繁地亩并未加广宜施寛大之恩共享恬熙之乐嗣後直隶各省地方官遇编审之期察出增益人丁止将实数另造清册奏闻其徵收钱粮但据康熙五十年丁册定为常额续生人丁永不加赋仍不许有司於造册之时藉端需索用副朕休养生息之意
康熙五十六年
上谕户部朕抚驭寰宇五十余年夜寐夙兴为小民勤求生遂凡率土远近皆期共享乐利聿成家给人足之休未尝一日不厪诸怀也数十年以来各省正赋屡经全免历年积欠亦已蠲徵偶有雨泽愆期或发仓廪散给或截漕粮赈救不惜数万万金钱米谷频沛恩施诚念穷檐之艰虑其至於颠连失所耳近者民力虽已稍纾然念分年带徵银两若不格外优寛则小民一岁所获分纳二年之赋以其赢余养赡室家断难充足朕每怀及此轸恻良深宜更加殊恩通行豁免今将直隶安徽江苏浙江江西湖广西安甘肃等八处带徵地丁屯卫银二百三十九万八千三百八十两有奇概免徵收其漕项虽例不准免亦着破格施恩将安徽江苏所属带徵漕项银四十九万五千一百九十余两米麦豆一十四万六千六百一十余石内蠲免各半尔部即行文该督抚严饬所属实心奉行徧加晓谕俾民间无徵催之累均沾实惠用称朕抚恤羣黎至意傥有不肖有司借端
朦混私行徵收者该督抚严察参处如该督抚失察一并从重处分尔部即遵谕行特谕
江南通志卷首二之一

[book_title]卷首二之二
钦定四库全书
江南通志卷首二之二
圣祖仁皇帝御制
南巡笔记
康熙甲子春日有以时値上元请行封禅及巡狩燔柴诸典礼者夫朕凉德菲躬临御海宇迩年以来水旱兵戈民亦劳止虽邀天庇佑四海荡平万姓乐业实未有丰功伟烈足以昭示来兹何敢效法前人铭功纪德至於巡狩古天子所以周省侯国使诸侯肆觐明堂考其政绩今天下之权统一於内督抚之贤不肖朕皆得而知之又无事於巡狩之名也惟是近畿郡邑屡经巡幸补助时施而东南黎氏风俗尚未周知乃於秋九月陈请
两宫暂违定省二十八日出京师经河间过德州閲济南城观趵突泉题曰激湍百姓遮拜马首口户繁盛比屋可封昔称临淄之间肩相摩毂相击者今尚有遗风焉十一日至泰山石径崚嶒缓步登陟四十里御障崖瀑水悬流五大夫枯松犹在岩畔或亦後人继植者入南天门扪秦时无字碑至孔子小天下处眞可收罗宇宙畅豁襟怀题普照乾坤云峰诸字宿泰山巅月色清朗赋诗遣兴来日登日观峰看扶桑日出下山祀於岳庙岳为五方之长发生万物故躬祀之为苍生祈福十三日雨雪驻蒙隂县侍臣云明日小雪喜其应候诘朝雪霁望蒙山峰顶半入云雾或隐或见其上石衣土人攀缒取之名蒙山顶上茶尝考四川雅州有蒙山五峰极高峻上产甘露茶世所传者或雅州之蒙山也渡沂水取鱼既多且鲜因遣使驰进
两宫以志思恋之怀葓花铺青淮之界居人辐辏十八日发宿迁县阅黄河北堤岸一百八十里频年水患工役浩繁民俗罢敝不若山左之庶饶渡河舟行过清江浦淮安府商贾往来舟楫如织宝应县高邮州邵伯鎭皆以湖水泛滥未复故道居人草屋临流牀竈半在水中朕
甚悯焉登岸步行十余里亲察水势召集耆老秀才细访其故皆云自海口壅塞水无所归二十年来田亩已成巨浸赋诗纪事思所以拯济之廿三日抵维扬市肆繁华园亭相望游平山堂天宁寺百姓持香夹道意甚诚敬平山堂乃宋臣欧阳修所建修以文学侍从之臣出知扬州为政之暇优游谈讌传为佳话故朕诗有文章太守心偏忆之句廿四日将由仪眞幸江宁府忽遇顺风可以速达京口遂乘沙船顺流而下波恬浪静瞬息七十里沙船江中战舰也自岳州长沙用兵以来多得其力今河海清晏当时战具仅供渡江之用然安不忘危朕於此时未尝不念艰难用武之际次早登金山孤峦隐岫屹峙大江中飞阁流丹金碧照灼更有一峰离立曰善才石郭璞墓在其西上有妙高台留云亭朝阳洞下有中泠水称天下第一泉朕率扈从诸臣一一探眺纵目千里题江天一览四字并赋二诗竹林禅院在鎭江府城南五里曲径逶迤茂林修竹高者四五丈大者围尺青叶碧枝隂森崖谷实北地之所未有晚而登舟扬帆丹阳县常州府无锡县俱未及泊一昼夜行三百六十余里达姑苏舟人云从无如此之速者廿七日由枫桥入阊门登城阅视士民观瞻莫不拚舞有献赋颂者是日驻跸城中念职事人役?勤远来遍赏白金听其各带方物以示体恤廿八日回銮过虎邱山不甚高亭榭栏槛布满其上千人石高下可容千人传为生公讲经处故旁有点头石劒池在夹崖中殊可观平远堂俯瞰虎邱之背田畴林木望若错锦苏民仍列酒坊茶肆各安生业管弦竞奏觉有昇平景象然徒事纷奢罔知务本未若东北风俗之朴实耳夜坐舟中与侍臣高士奇探论古今兴废之迹或读尚书左传及先秦两汉文数篇或谈周易或赋一诗每至漏下三十刻不倦日以为常盖诗书意味深长不似耳目之好易於烦厌也舟过无锡县游锡山观惠泉石甃八角池水色渟泓味较玉泉远不相及不知前人何以称之为第二泉二十九日由丹阳县陆行初一日过句容县蜿蜒石堤数十里抵江宁府雨花台在城南登之则江山城郭历历可见报恩寺规制宏壮宝墖九级金碧琉璃尽镂梵相结构之巧殆竭人工非前代内帑所修不能至此城中闤闠充实烟火万家景物太平昔称六朝佳丽今亦不减大都也明日祭明洪武陵见其颓废勅地方官禁护之过明故宫仅存遗址不禁慨然作过金陵论并赋一诗登观星台望後湖题旷观二字又明日再遣使进
两宫方物阅鎭将射於教塲颁赐扈从诸臣币帛督抚御衣初四日发江宁府泊燕子矶峭壁临江亦有胜致初十日阅高家堰堤工望洪泽湖汪洋千顷复由河南岸行一百八十里过桃源县十一日渡河至宿迁次日驻跸葓花铺自郯城沂州取道东兖渡沂济祊汶泗诸水泗水出陪尾山下泉林寺侧石穴吐水衆泉俱导古树成林有石碑刻子在川上处然阙里志载孔子观川亭在尼山宣圣庙侧未知孰是十六日长至节天气晴暖无朔风祁寒扈从诸人莫不欣喜十七日过少昊陵顔子林驻跸曲阜县南十八日黎明祀於阙里斋心穆穆若有所见礼毕坐诗礼堂命孔氏子孙讲周易大学遍观车服礼器及汉唐碑版桧树在大成门内古干苍然苔藓润泽眞灵蹟也敬想至圣道冠百王前代留金银器具皆人力可办独以仗前曲柄龙盖留庙中并书万世师表四字过阙里诗古桧赋出北门酾酒孔子墓下伯鱼墓在孔子墓东十余步子思墓在其前西有子贡庐墓之所左有宋眞宗驻跸亭林中奇树葱郁未可计数行三十里驻跸兖州府杜甫所谓浮云连海岱平野入青徐是也念周公制礼作乐道接文武顷过曲阜未得躬谒庙庭特制祭文遣亲藩代祀之遂由汶上东阿高唐至德州亟欲定省
两宫兼程而归是行也往返数旬所历山东江南诸郡县日以周谘民隐体察吏治为首务行道之顷复得览其山川凭吊古蹟至於地方利弊则将有以斟酌损益焉率笔记之示朕之不徒事游豫也
恭侍
皇太后驾临金山记
朕临驭以来缅维
祖宗付托之重孜孜图治宵旰不遑兹幸中外清平无事则裕民肃吏以登上理端在斯时顾朕身居九重虑周蔀屋闾阎疾苦容或壅於上闻又淮黄濬筑务繁非亲行相度亦无由底绩於是载举南巡之典以谘求民瘼然上念
皇太后春秋亦高矣诚恐违离日久定省有缺於心歉然用是敦请同行谨择於今年二月之吉朕率诸子捧
銮舆登仙鷁发自潞河一路问安视膳无间
宫闱朕心少慊惟
皇太后天性仁慈轸念民隐尤切每见田家作苦则指谓诸子曰稼穑艰难如此汝辈生长深宫可勿念乎诸子悉受教惟谨即朕日祗聆
懿训所至布德施惠惟恐一夫不获
圣慈每闻之必为色喜顾谓诸子曰汝父皇爱民如是太平可永保矣老身为加一饭盖盛德之下逮如此河工既阅毕朕将南由吴会历武林取道建业以归乃复奉
慈驾南临於四月之望自瓜步渡江江中有峰耸峙曰金山亦名胜也山椒庭院清幽斋堂閟邃爰掖
慈帏於斯驻跸焉而是日天气晴和江光如镜帆樯上下烟树氤氲
皇太后随意瞩眺
天怀舒畅朕率诸子进蔬茗献笋芋即山樱沼芡并荷亲尝曰田间味何可弃也盖
皇太后秉躬谦抑虽瞿昙兰若亦施恩礼又
圣泽所加首先茕独诸凡村妪田妇罔不擕持童穉环绕翟车仰瞻宫扇一时
懿纶温慰赏赉骈蕃而臣僚命妇之娴於礼者亦皆环佩霞帔伏迎道左亲炙
銮舆远近传为盛事山陬海□妇孺旄倪称兕觥而祝慈夀者且数千里趾相接也猗与休哉朕观从古隂教如省缫观获载在礼经即前代宣宗亦尝亲奉母帏巡览畿甸赋诗纪事侈为美谈朕兹幸际昇平太和豫顺合亿兆之欢心以隆尊养亦庶几以孝治光海宇之意而
皇太后之徽音懿行可胪彤管为万世母仪法者尤亘古罕觏也朕谨熏沐拜纪勒诸贞珉以垂奕禩云金山江天寺碑
大江之中有山岌峩嶻嶪涌波涛而杰出者无如金山山之上高阁飞栋轩然四列凡夫日月之蔽亏风烟之喷薄帆樯楼堞鳬鱼之出没隐见於其中者举可俯而有也夫岷山之源其始滥觞及乎建瓴而下近萦巴蜀远跨荆扬数千里而归墟於大壑滔滔南纪昔人目之天堑当六代时偏安建业江之左右遂为重鎭是山以卷石屹乎中流引淮泗苞吴会可不谓天下之雄观形势之极胜者哉今四海一家书同轨合纎尘不扬斥堠
无警舟车则万国雾会筐篚则九域星驰是山也信足以为登临之美盖异夫昔之凭藉江山以为险者矣朕南巡过此停憇山寺抚长江之安流见水天之相接旷焉兴怀书江天一览四字留之寺中爰命葺而新之不以劳吾民事竣请额其瑰壮巨丽当益足以增江山之奇矣因忆旧观浩淼澄泓空濶无际犹可心会遂名之曰江天寺云
过金陵论
金陵禹贡扬州之域秦立郡县为秣陵两汉因之孙权时称建业东晋及宋齐梁陈地号佳丽隋唐之间六朝旧迹渐致湮没南唐李氏始更筑城名金陵府明有天下建都於此窥明太祖之意以为宅中图大控制四方千百世无有替也岁在甲子冬十一月朕省方南来驻跸江宁将登锺山酹酒於明太祖之陵道出故宫荆榛满目昔者凤阙之巍峩今则颓垣断壁矣昔者玉河之湾环今则荒沟废岸矣路旁老民跽而进曰若为建极殿若为乾清宫阶磌陛级犹得想见其华构焉夫明太祖以布衣起淮泗之间经营大业应天顺人奄有区夏顷过其城市闾阎巷陌未改旧观而宫阙无一存者覩此兴怀能不有吴宫花草晋代衣冠之叹耶昔人论形势之地首推燕秦金陵次之然金陵虽有长江之险为天堑而地脉单弱无所凭倚六朝偏安弗克自振固历数之不齐或亦地势使然也明自文皇靖难之後尝以燕京为行在宣德末年遂徙而都之其时金陵台殿苑囿之观声名文物之盛南北并峙远胜六朝迨承平既久忽於治安万历以後政事渐弛宦寺朋党交相构陷门户日分而士气浇漓赋敛日繁而民心涣散闯贼以乌合之衆唾手燕京宗社不守马阮以嚣伪之徒托名恢复仅快私仇使有明艰难创造之基业未三百年而为邱墟良可悲夫孟子曰天时不如地利地利不如人和有国家者知天心之可畏地利之不足恃兢兢业业取前代废兴之蹟日加儆惕焉则庶几矣
南巡诗一
晚经淮隂
淮水笼烟夜色横栖鸦不定树头鸣红灯十里帆樯满风送前舟奏乐声
平山堂
宛转平冈路向西山堂遗构白云低帘前冬暖花仍发檐外风高鸟乱啼仙仗何尝惊野梦鸣镳偶尔过幽栖文章太守心偏忆【欧阳修自题平山堂词有文章太守之句】墨洒龙香壁上题
天宁寺
小艇沿流画桨轻鹿园钟磬有余清门前一带邗沟水脉脉常含万古情
由仪眞乘巨舰至京口
长江万里开鸿蒙高樯巨楫乘艨艟仪眞京口路百里挂帆瞬息凌长风汀芦洲树看历历波恬浪阔光瀜瀜湍流直下入沧海远源上与岷峩通山川断续合云雾日月照耀浮虚空舟行迅速疾飞驶恍闻击鼓冯夷宫柂楼高据极观眺奇纵豁达舒心胸年来江汉罢桴鼓河海清宴絶战攻舳舻闲击沙岸侧水师卷甲悬长弓羽葆南巡渡扬子居安更念艰难功
金山【并序】
金山在大江中南眺润州北临瓜步登陟其上纵目千里泱泱乎大观也朕率扈从诸臣历览诸胜江山之奇未有逾於此者
一览江天胜东南势尽收帆樯来极浦台榭起中流路出丹崖上烟同碧汉浮登临豁心目浩荡俯沧洲试中泠泉
缓酌中泠水曾传第一泉如能作霖雨沾洒遍山川妙高台
台高絶衆鸟临眺畅清襟渺渺沙洲树青青远岸岑波涛岩下接洞壑槛边深江水明如镜弥徵天地心铁瓮城
万里晴江拥舳舻城高铁瓮接康衢遗铭欲探华阳蹟旧宅难寻海岳图半面烟岚雄北固一方形势控东吴龙舟漫道巡行盛多恐深居政未敷
竹林禅院在润州城南竹径数里
一径入深竹数里来上方丛生岩磴密枝拂云烟长华旗出林际芝盖停三阳飒飒吹霜风碧叶纷翶翔山斋颇幽寂万?含虚光触物感予怀歌彼淇澳章
夜过丹阳
锦?徐牵夜未停遥天烟霭淡疎星居人两岸明灯火早是轻帆过驿亭
锡山
朝游惠山寺闲饮惠山泉漱石流仍洁分池溜自圆松间幽径辟岩下小亭悬聊共羣工濯天眞本浩然吴阊
鸣銮独上高城望巷陌遥通水寺斜土俗惟知鬭歌舞闾阎不解种桑麻鸟啼茂苑千年树霜冷吴宫十月花声教四方犹未讫愿将淳朴变繁华
虎邱
小阜回冈落照红长廊曲榭构西东独怜剑石潺湲水霸业销沉在此中
句容道上
渐入茅山境来当农暇时但看初日上未觉朔风吹碧敛寒塘水红垂野树枝江南经几郡民俗欲周知雨花台
何地飞花雨晴空无片云江山恣遐瞩草树出清芬城郭参差见楼台远近分人家百万户烟火尽氤氲幸报恩寺
凤刹高悬上界灯珠缸璧带一层层平临下见诸天小晴日江山万里澄
驻跸金陵以方物寄献
两宫
深宫违定省经月恋晨昏率土方为养苍生共戴尊题
书千里重托物寸心存遣使旌门外踟蹰望九阍金陵旧紫禁城怀古
秣陵旧是图王地此日鸾旗列队过一代规模成往蹟六朝兴废逐流波宫墙断缺迷青琐野水湾环剩玉河治理艰勤重殷鉴斜阳衰草系情多
示江南大小诸吏
东南财赋地江左人文薮时巡历此疆民事日探剖风俗贵淳厖纷奢讵能久澄清属大吏表率羣僚首郡县布慈和恺悌歌父母民者国之本生计在畎亩六府既孔修三事安可後教民默转移各须尽官守户使敦诗书人知崇孝友庶几远迩氓皥皥登仁夀诰诫申予怀斯言愼不负
燕子矶夜泊
巍峩一片江头石千载人传燕子矶疑有鼋鼍藏窟宅时闻钟磬出山扉牙樯缓住寒烟净羽卫周连夜火围沙岸声声动行漏芦花深处雁惊飞
高邮湖见居民田庐多在水中因询其故恻然念之淮扬罹水灾流波常浩浩龙舰偶经过一望类洲岛田亩尽沉沦舍庐半倾倒??赤子民栖栖卧深潦对之心惕然无策施襁褓夹岸罗黔黎跽陈进耆老谘诹不厌频利弊细探讨饥寒或有由良惭奉苍颢古人念一夫何况覩枯槁凛凛夜不寐忧勤惄如捣亟图濬治功拯济须及早会当复故业咸令乐怀保
南巡诗序
朕念切民依咨询幽隐於二十八年春再举南巡爰自畿甸东临齐鲁沿泝江淮达於吴越曩者甲子之岁舆卫所经瞻顾闾阎观省謡俗悯怀泽国轸恤羣黎未尝一日忘於朕心已尝形诸篇咏载前集中今兹重历郡邑见民物渐殷生业就理远胜曩时中心慰悦又不禁吟咏及之途中停警撤跸欲以洞悉舆情数千里间百姓欢跃载路星攒云集瞻依爱戴发於至诚朕自惟化理何以克洽民情益用是欿然也乃於巡历所至沛膏泽饬官方戒民俗修典礼经武备览河防施诸事矣又发诸言或御帐殿或抚船牕吟咏所及性情在焉古人云诗言志凡朕篇章所寓时以民生风化惓惓为念即间於眺览之际抒写景物指顾山河要其寄托则自有在也因裒而集之为南巡诗一卷云
南巡诗二
再过淮南【并序】
向者巡省江左道出淮南轸念穷檐悯怀泽国今见居民景象较前稍丰良慰朕怀
前来历兹境斯民似未遂今日再经过风土觉有异纨褐既充体庐舍各完置拥道欢趋迎扶老与擕穉咸云获休息近免徭役累水患日就平田畴可耕植一饮与一食莫不歌帝赐素念切民依时为劳寤寐大造本无私湛恩欲广被闻言聊自寛庶慰省方意
淮城晓霜闻雁
天际晨光水月连带霜归雁向前川盂城晓发寒仍在谈笑春风杂紫烟
蠲江南逋赋【并序】
江南屡年逋赋二百二十余万逐岁带征闻吏民颇以为累朕志存约已宏澣衣菲食之风事期裕民师挹彼注兹之义特颁诏令悉与蠲除
国家财赋东南重已责蠲租志念殷膏泽何妨频见渥普天愿与乐耕耘
过维扬【并序】
南巡以来减撤仪卫所历都邑垂髫戴白听其趋跄马首有以管龠迎者辄禁止之顷过维扬商民比屋连艘充盈可喜但结彩张灯阗溢巷陌虽?沟为东南孔道欢迎亦兆庶至情犹恐前途相效勅地方长吏谕以省费惜财并赋此诗
重过?沟地春风细草生帆樯连贾舶笙吹满江城物力须教惜民情亦见诚繁华当淑景气象喜充盈金山江天寺
独爱江天寺停桡上碧峰波澜声浩浩楼阁势重重日暖浮双树风微送午钟遥看南北岸春色澹舂容焦山
焦山何岝?遥与金山峙草木尽蒙茸幽偏隔城市放舟下中流攀萝上涯涘隐士不可招鹤铭洵足纪栖鹘惊人飞暮云千万里
驻跸金山
烟雾空蒙水国昏夜移凤舸泊山门然犀欲照鼋鼍窟卧听涛声自吐吞
雨过锡山
轻云冉冉雾弯环细雨丝丝羃远山画舫青帘开晓坐平波漫衍白鸥闲
虎邱望山後
试剑空存石生公尚有台爱看山後景错落野田开邓尉山
邓尉知名久看梅及早春岂因耽胜赏本是重时巡野霭朝来散山容雨後新缤纷开万树相对惬佳辰邓尉小轩望太湖
山轩闲坐倚前楹万顷澄湖夕照明夜久天心初月上笙簧谡谡奏松声
登灵岩
霏微灵雨散春烟按辔逍遥陟翠巅香水通流明若箭琴台列石势如拳诸峰尽在青萝外万井全依彩仗前闻是吴宫花草地空余钟磬梵王筵
晚过吴江
垂虹蜿蜒跨长波画戟牙樯薄暮过灯火千家明似昼好风好雨祝时和
入平望【并序】
平望为浙江界长吏以画舫五百来迎恐劳民力却之不御
锦缆无劳列彩艭轻桡自爱倚船牕勤民不惮周行远早又观风向浙江
将游华山以欲雨未往
欲向青山涧壑行春云又变晓隂轻勾陈不遣惊禅定恐碍林间碧草生
雨中幸锡山园林
澹冶青山色幽探傍晓来烟笼岩下竹雨洗石边苔断续听啼鸟飘摇惜落梅胸襟原浩荡随意坐亭台惠泉
寒云覆树昔年经【甲子观惠泉在十月】再品山泉到此亭春水一犂农事足喜看膏雨徧郊垧
无锡小民以羔羊惠酒争献御舟笑而遣之
自昔君门隔九阍如何草野得攀援多因爱此元元切忘分公然学负暄
句容雨望
山行逐高低四望多松树雨里万人家遥看隔云雾巡幸江宁
南省封疆惟此区江流环绕壮规模华旗芝盖重临幸二水三山半画图吏事莫先田野治民情但愿闾阎孚不知比岁恩波洽止听黄童白叟呼
赐江宁文武将士宴於教场
瑞云捧日晓初晴丽景天开羽仗明扈跸赳桓多绦灌分行俊誉尽璁珩三浆满浥沾须徧五载南巡泽再倾【自甲子南巡今已五载】文穆武恬慙化理万方无事宴昇平再过明故宫
楼台金粉已沉销不独诗人说六朝月落宫垣春寂寂经过惟叹草萧萧
江宁驻跸【并序】
江宁士民羣诣行在争献米谷兼罗果蔬涕泣请留屡谕不止俯狥亿兆之愿勉迟信宿之行
心勤民隐独谘诹不为江山作胜游白下回銮期已近黔黎拥道欲何求多怜野老堆盘献勉就舆情两日留二十八年宵旰意岂图远迩慕怀柔
後湖
淼淼长湖水春来发緑波飞鸣下鳬雁朝暮集渔蓑登报恩寺浮图
涌地千寻起摩霄九级悬琉璃垂法相翡翠结香烟缔造人功巧流传世代迁旷然弥远望万象拱诸天上巳日再登金山
晴和逢上已况在大江滨正是回銮日挥毫记此辰长江夜月
万顷沦涟映平沙一望收天光起水色云影共波流隔岸姑苏远临轩夜月浮民情咸自得何必泛龙舟晓发维扬顺风扬帆午余已过秦邮
傍晓发芜城风帆疾如驶晚照半平湖舟行百余里自宿迁解缆一日夜达山东境
千里南程几日回轻舟直下泝潆洄天风更假帆樯便一夕山东境上来
南巡诗序
朕三度南巡咸因视河亲为筹画遂至江浙察吏安民所历之地随其时宜广沛膏泽拯疾苦焉兹行兼奉
皇太后銮舆而南既可无阙定省之仪且欲见
先帝开基富有四海而朕守成教育率土清宁抚惭付托以博
慈顔之怿悦然往返遄迅絶无滞留百司章奏三日一送行在即与剖决舟行多暇仍览书史日操觚翰偶寄吟篇莫非记采风俗时存怀保竞业之意後之人读朕前後南巡诸诗知朕心之有在云尔
南巡诗三
入江南
行尽兖东程乍入江南路水潦切痌瘝深心察其故经邳徐界上
泗水通淮泽坡陀认马陵经过怀十载户口几新增雨
云气未肯开绵密清明雨系缆古河湄为念夫徒苦阅河
淮黄疏濬费经营跋涉三来不惮行几处堤防亲指画伫期耕稼乐功成
渡扬子江
晓雾风初豁扬帆纵彩舟危峰眞屹立漩水急洄流碧转沿江柳沙平远屿洲十年巡再至骋目睇神邱金山寺月夜
江山春物已雍和万里晴光月倍多重倚高楼观海阔浩然心境更如何
巡历江南示意
财赋称兹地时巡复此经春膏宜豆麦烟景徧林亭靡丽风应换敦厖训屡形施恩频已责聊尔翠华停虎邱
随风画檝到山塘水市隂笼草木香石不点头谁说法惟存涧响杂笙簧
示江南浙江守土诸臣
宇宙方清宁吏治尚端亷农使乐耕凿民使适里阎大寮总其要小吏毋苛纎纪纲不可弛随时酌寛严为上能自爱羣属必畏钳讼惟善得情操守时警砭勿恃才妄作勿以媚自忺务令比户丰膏泽远近沾朱轓与彤驺万姓所具瞻臧否道有碑防口难可箝不见广厦材耸干从幽潜不见冲霄鹤饮啄本静恬告诚示勉朂保护兹庶黔
花山
警跸来初地青山鸟道深风生松涧合云暗石苔侵静昼飞闲蝶余香噪晚禽空留支遁迹物外托宸襟支硎山
龙池东北古支硎石室寒泉句可听【支遁诗云石室可蔽身寒泉濯温手】想得雨余悬瀑布飞流界破数峰青
回銮复过惠山
是谁妙笔点峦容藴藉迎人四五峰堪挹山泉烹雀蕊并添新黛入瓯浓
舟行野望
惠风万顷下芳畦远水拖烟晓状迷河上草新才覆地林间花堕半沾泥翩翾弱燕穿船入宛转芳莺隔树啼若问抚阑端坐意默思丰裕洽羣黎
驻跸江宁偶述
云覆轻隂雨净尘南巡又隔十经春山河旧数陪京重士庶今看沐化淳古巷乌衣人已换芳洲白鹭迹成陈元元亿万咸安乐教养休和属大钧
修报恩寺墖初毕登之
墖势摇晨旭凭陵上九霄琉璃庄净域金碧起香寮地俯三山近江环匹练遥隔窗云雾起户户瑞烟飘过明太祖陵有感
拔起英雄草昧间煌煌大业岂能删玉鱼金盌虽如故烟雾低迷独怆顔
月夜登燕子矶
石势疑飞动江涛足下看天空来皎月风定敛奔湍緑树灯光乱苍厓夏夜寒经过覩形胜往往驻鸣銮江行
风帆来往乱江流楼橹纵横拍浪浮只在艄工持柁稳曾将为政喻操舟
金山雨望
烟树重重两岸间流云着水水漫漫江烟江树无穷尽不让蓬瀛岛上山
山中晚霁
返照开澄景余霞作绮流夜深明月出隔岸见芦洲中泠泉
静饮中泠水清寒味日新顿令超象外爽豁有天眞望焦山念己巳曾登其上
大江日夜波汪洋金山焦山两相望金山楼阁荡丹碧焦山竹树多郁苍境深流广人罕至往年曾一登其冈顷者放舟仍北渡壮哉滉瀁云低昂青岩翠壁幽且蒨图经名着传焦光何时瘗鹤在山足遗铭剥蚀存华阳【山下有瘗鹤铭为华阳眞逸撰止存六十余字】葭洲白鸟忽飞出江花冥冥江草芳是日雨余气清淑夏首晴昼欣舒长倚舰四顾畅襟抱好风豁达来天阊
念淮扬居民特留漕粮二十万以济之回銮之日复谆谕所司使布实惠
广厦岂不乐何事驾飞舻意惟悉民隐遑问历道途淮扬皆巨郡地本号饶腴居人百万家土狭滨衆湖禾麦苟不登老幼日待餔恩意宜渥沛拯济留天储实惠布州邑远迩均有无谆谕严再三毋徒饱吏胥茅屋有起色比户充黍稌愿兹瘠壤农皥皥跻唐虞
泛洪泽湖偶咏
积水空明浸太虚轻舠闲泛进徐徐菰芦絶岸柴门小终岁生涯业捕鱼
渡河北归
三吴问俗罢旋跸渡洪流微日笼华盖轻飈送御舟水能安泛滥堤遣护田畴自此民休息纾予南顾忧宿迁
行过江南水与山柳舒花放鸟缗蛮明朝重至邳州路凤阙龙楼计日还
赐总河靳辅
防河纾旰食六御出深宫缓辔求民隐临流叹俗穷何年乐稼穑此日是疏通已着勤劳意安澜早奏功高旻寺碑记
茱萸湾者乃维扬俗称宝塔湾也居三岔河之中南眺金焦诸峰北枕蜀冈之麓足为淮南胜地凡上江由仪眞下江由瓜步至此皆会归运河而北上也朕比岁以来躬临河干谘询经画者屡矣每抵一处未尝不怀保编氓施惠工商故两淮盐课永减额徵停输赢羡又闻往来迎送费用私派者甚钜特颁严旨尽为禁止从此商民得以安席渐皆获所则朕之巡幸者少有益乎朕三十八年奉
皇太后銮舆偕行晨昏侍养视河既毕勉从舆请济江而南周览吴会民生风俗见茱萸湾塔岁久寖圮朕欲颁内帑略加修葺为
皇太后祝厘而衆商以被泽优渥不待期会踊跃赴功庀材协力唯恐或後不日告竣旧刹式廓鼎新庄严宏敞兼以翬飞杰阁凭高四眺临大江通南北因书额赐之曰高旻寺勒文於石垂示久远惟是雨阳应时河海清宴举一世共臻於仁夀之域斯四十余年宵旰勤民之念所厚期也即此塔工藏事具见羣情爱戴之谊出於至诚是亦有不可冺者爰为书之以志始末云康熙四十三年秋九月重阳日书
操舟说
器之利用而致远者陆行莫如车水行莫如舟舟之为用也逸於车而险或过之若享其逸而不入於险则恃乎操舟者之有其道也当夫水石击撞波涛怒飞回颿如骛骤合若离此非其巧之为乎至於浮沧溟驾虞渊历艨艟如衽席泛浩瀚以洄沿此非其习之然乎若或凌万顷之中流惊飓风之四集樯檝攲倾徒侣失色巧
者不及施习者不及试斯时也惴惴然有胥溺之忧自非备之以至豫而持之以至愼殆鲜克济事焉盖其所为巧与习者艺也而其所为豫且愼者道也易曰濡有衣袽终日戒诗曰绋纚维之言其豫也言其愼也朕南巡江淮间见操舟者苟备之豫而持之愼矣虽大舟罔弗如其意之所欲为焉苟备之不豫而持之不愼舟虽小亦不能胜任而愉快也夫舟一器操舟一艺耳犹必有道持之以不至於败况居天下之大器者哉扬子有言乘国者其如乘航乎航安则民安矣此物此志也河臣箴
自古水患惟河为大治之有方民乃无害禹疏而九平成攸赖降及汉唐决复未艾渐徙而南宋元滋溢今河昔河议不可一昔止河防今兼漕法既弭其患复资其力矧此一方耕凿失职泽国波臣恫瘝已极肩兹钜任曷容怠佚毋俾金堤溃於蚁穴毋使田庐沦为蛟窟毋徒糜国帑而势难终日毋虚劳畚筑而功鲜核实务图先事尽利导策莫悔後时饰补苴术勿即私而背公勿辞劳而就逸惟洁清以自持兼集思而广益则患无不除绩可光册示我河臣敬哉以朂
漕臣箴
国家定鼎会极幽冀岁漕东南积偫惟备舳舻衔尾数百万计转输有程贵以时至专设重臣式董厥事我徒我旅亦云孔勩尚其寛恤厚彼糗粻尚其抚绥摩彼疴痒毋借空名耗闾左藏毋踵陋习损经制常尔克持亷则吏罔弗臧吏克守法则军罔弗康军既乐康竞挽以将孰困而逋孰盗其粮官苟剥之用饱己囊下复效之鼠雀曷防濡滞河干如稻集蝗总计而论蚀我太仓国储民食毋乃两伤尔膺斯任莫忝王章
提鎭箴
武臣之职建威销萌星罗棊布以壮干城韬钤宜裕纪律宜明拊循宜至训练宜精计安黎庶爰设五兵易言畜衆诗咏求宁闾阎参伍勿扰吾氓山无伏莽海絶长鲸民恬耕凿惟尔之能馈饷时给毋致呼庚尔能亷洁衆以饱腾投醪饮河古史所称惠逮卒伍忠爱乃生如扞头目如卫父兄羣心从违视尔攸行文武辑睦毋相抗衡军民调剂务持其平朕亲简閲黜陟有程下逮偏裨选授匪轻才勇必録窳隋必惩矧尔大帅节钺是膺宜体朕意勉竭股肱
江南通志卷首二之二

[book_title]卷首三之一
<史部,地理类,都会郡县之属,江南通志>
钦定四库全书
江南通志卷首三之一
世宗宪皇帝诏谕
康熙六十一年十一月
奉
天承运
皇帝诏曰惟我国家受
天绥祜
太祖
太宗肇造区夏
世祖章皇帝统一疆隅我
皇考大行皇帝临御六十一年德茂功高文经武纬海宇宁谧历数悠长不谓谢弃臣民遽升
龙驭亲授神器属於藐躬朕
皇考大行皇帝
德妃之子昔皇二子弱龄建立深为
圣慈锺爱寝处时依恩勤倍笃不幸中年神志昏愦病类风狂
皇考念
宗社重任付托为艰不得已再行废斥待至十有余年沉疾如故痊可无期是以
皇考升遐之日
诏朕缵承大统朕之昆弟子侄甚多惟思一体相关敦睦罔替共享昇平之福永图磐石之安孔子曰三年无改於父之道我
皇考临御以来良法美政万世昭垂朕当永遵成宪不敢少有更张何止三年无改至於
皇考知人善任至明至当内外诸大臣朕方亟资翊赞以期终始保全务宜竭尽公忠恪守亷节俾朕得以加恩故旧克成孝思倘或不守官箴自干国纪既负
皇考简拔委任之恩又负朕笃爱大臣之谊部院属吏直省有司亦宜实心任事洁已奉公不得推诿上官自旷厥职天下百姓受
皇考恩泽日久蠲赈频施劝惩备至间有愚氓甘犯律令皇考每遇谳决必加详审爰书累牍披阅靡遗少有可生之路立施法外之仁凡我百姓各宜孝亲敬长畏罪怀刑以副朕仰法
皇考如天好生之意兹因诸王贝勒大臣文武官员人等佥谓天位不可久虚
宗社允宜早主再三陈请朕勉徇舆情暂抑悲痛於是月二十日祗告
天地
宗庙
社稷即皇帝位以明年为雍正元年仰惟
先志之宜承深望
皇图之永固遹昭新化期衍旧恩於戏追慕
前徽继述无忘於夙夜广推
圣泽恩膏愿被於寰区凡尔亲贤文武其共矢荩诚各输心膂用绍无疆之业永垂有道之庥布告天下咸使闻知
雍正元年三月二十五日江苏巡抚奏请寛免芦课等项银两奉
上谕江苏等属民欠地丁等项银一百三十一万余两内芦课等项银九万八百两零虽非恩诏内应行豁免之项但此事历年最久倘行催徵穷民必致受累着一并豁免
雍正元年七月二十八日户部以蠲免项内苏太属下卫所旧欠屯折等项钱粮请
旨奉
上谕未完屯折银二万四百九十余两内存留俸工银一千二百九十余两虽不应豁免但此事历年已久该抚既称实系拖欠在军着一并豁免
雍正元年八月十二日
谕两江总督查弼纳江南提督高其位署江苏巡抚何天培浙江巡抚李馥太湖三万六千顷连跨数郡地势既广支流复多为盗贼出没之所平时既易藏奸巡捕又难着力故苏常盗案多於他省良善被扰官吏处分皆因太湖为之巢穴也尔等均有统辖之责可公同确议遴选贤员清查严缉俾匪类就擒余党解散日後作何稽察防范之法不使宵小复萌地方长享宁静之福以副朕禁盗安民之意
雍正元年九月十六日户部将江苏所属苏太等卫旧欠项下不应蠲免银两请
旨奉
上谕此民屯地丁等银三百五万九千余两内地租等项银六千八百七十余两虽不应豁免但此事历年已久实欠在民着一并豁免
雍正元年十月二十六日
谕户部朕自御极以来宵衣旰食无日不以民依为念督抚以下守令以上凡有地方之责者均宜公忠体国仰副朕心今年夏月朕以北省二麦歉收差员到南省於秋成後采买米石以备赈贷平粜朕意切於为民正欲酌盈剂虚以羡补不足也又恐有不便於民之处於差员临行之时再三申谕地方米多方可采买不必定要买足今闻各省地方官因钦差买米禁止商贩不许出境大负朕痌瘝一体之意甚属不合况浙江及江南苏松等府地窄人稠即丰收之年亦皆仰食於湖广江西等处今秋成歉收若商贩不通必致米价腾贵该部速即行文各省总督巡抚凡有米商出境任便放行使湖广江西安庆等处米船直到苏州苏州米船直
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:00:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>