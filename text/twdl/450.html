<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="原叙,后叙,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五">
<meta name="description" content="中国清代魏源著。100卷。作者为湖南邵阳人,道光进士,曾任内阁中书,是中国近代维新改良思想的先驱者和爱国主义者,在中国近代思想史上占有重要地位,他受林则徐嘱托,据《四州志》及中外文献资料,于1842年12月编成《海国图志》50卷,共57万字,另有地图23幅,洋炮图式8页。以后他又陆续加以修订增补,1847年补充为60卷,1852年又增加到100卷,约88万字,并有各种地图75幅,西洋船炮器艺等图式42页。内容非常丰富:包括世界地图及各国分地图;世界各国的地理位置、历史沿革、政治制度、物产矿藏、宗教信仰、风">
<title>海国图志_魏源_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">海国图志</span> <br/>
          作者： <span class="inputVal" id="bkauthor">魏源</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地理,完结</span> <br/>
          字数： <span class="inputVal" id="bknum">[book_length]982623</span> <br/>
          说明： <span class="inputVal" id="bkdec">中国清代魏源著。100卷。作者为湖南邵阳人,道光进士,曾任内阁中书,是中国近代维新改良思想的先驱者和爱国主义者,在中国近代思想史上占有重要地位,他受林则徐嘱托,据《四州志》及中外文献资料,于1842年12月编成《海国图志》50卷,共57万字,另有地图23幅,洋炮图式8页。以后他又陆续加以修订增补,1847年补充为60卷,1852年又增加到100卷,约88万字,并有各种地图75幅,西洋船炮器艺等图式42页。内容非常丰富:包括世界地图及各国分地图;世界各国的地理位置、历史沿革、政治制度、物产矿藏、宗教信仰、风土人情、中西历法、中西纪年对照通表;鸦片战争有关档案材料及林则徐组织集译的国外情报资料;船、炮、枪、水雷等武器制造图、西洋技艺、远镜作法资料、用炮测量方法及测量器具;地球形状、运行规律,哥白尼太阳中心说关于日、地、金、木、水、火、土诸星运行秩序,日月食理论,彗星理论,空气论,地震论,地球经纬论,地球运行与四季寒暑变化理论;尤其是总结了鸦片战争失败的经验教训,提出了中国人民在战败后应采取的防患于未然的补救措施,系统论述了“师夷之长技以制夷”的主张及具体作法,并对严禁鸦片、广开贸易,大办工厂等问题,提出了自己的新见解。这是近代中国人自己编撰的最为详备的关于世界史地的第一部重要著作,也是当时一部内容最丰富的有关世界知识和海防的百科全书。它不但对中国近代史上的洋务运动、戊戌维新运动产生过直接的影响,而且它还在日本广泛地流传,成为日本朝野上下的重要启蒙读物,对日本的明治维新起到了一定的促进作用。</span> <br/>
          封面： <span class="inputVal" id="bkimg">Z_11495.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]海国图志
[book_author]魏源
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地理,完结
[book_length]982623
[book_dec]中国清代魏源著。100卷。作者为湖南邵阳人,道光进士,曾任内阁中书,是中国近代维新改良思想的先驱者和爱国主义者,在中国近代思想史上占有重要地位,他受林则徐嘱托,据《四州志》及中外文献资料,于1842年12月编成《海国图志》50卷,共57万字,另有地图23幅,洋炮图式8页。以后他又陆续加以修订增补,1847年补充为60卷,1852年又增加到100卷,约88万字,并有各种地图75幅,西洋船炮器艺等图式42页。内容非常丰富:包括世界地图及各国分地图;世界各国的地理位置、历史沿革、政治制度、物产矿藏、宗教信仰、风土人情、中西历法、中西纪年对照通表;鸦片战争有关档案材料及林则徐组织集译的国外情报资料;船、炮、枪、水雷等武器制造图、西洋技艺、远镜作法资料、用炮测量方法及测量器具;地球形状、运行规律,哥白尼太阳中心说关于日、地、金、木、水、火、土诸星运行秩序,日月食理论,彗星理论,空气论,地震论,地球经纬论,地球运行与四季寒暑变化理论;尤其是总结了鸦片战争失败的经验教训,提出了中国人民在战败后应采取的防患于未然的补救措施,系统论述了“师夷之长技以制夷”的主张及具体作法,并对严禁鸦片、广开贸易,大办工厂等问题,提出了自己的新见解。这是近代中国人自己编撰的最为详备的关于世界史地的第一部重要著作,也是当时一部内容最丰富的有关世界知识和海防的百科全书。它不但对中国近代史上的洋务运动、戊戌维新运动产生过直接的影响,而且它还在日本广泛地流传,成为日本朝野上下的重要启蒙读物,对日本的明治维新起到了一定的促进作用。
[book_img]Z_11495.jpg


[book_title]原叙
《海国图志》六十卷，何所据？一据前两广总督林尚书所译西夷之《四洲志》，再据历代史志及明以来岛志，及近日夷图、夷语。钩稽贯串，创榛辟莽，前驱先路。大都东南洋、西南洋增于原书者十之八，大小西洋、北洋、外大西洋增于原书者十之六。又图以经之，表以纬之，博参群议以发挥之。何以异于昔人海图之书？曰：彼皆以中土人谭西洋，此则以西洋人谭西洋也。是书何以作？曰：为以夷攻夷而作，为以夷款夷而作，为师夷长技以制夷而作。《易》曰：爱恶相攻而吉凶生，远近相取而悔吝生；情伪相感而利害生。”故同一御敌，而知其形与不知共形，利害相百焉；同一款敌，而知其情与不知其情，利害相百焉。古之驭外夷者，诹以敌形，形同几席；诹以敌情，情同寝馈。然则执此书即可驭外夷乎？曰：唯唯，否否！此兵机也，非兵本也；有形之兵也，非无形之兵也。明臣有言：“欲平海上之倭患，先平人心之积患。”人心之积患如之何？非水、非火、非刃、非金、非沿海之奸民、非吸烟贩烟之莠民。故君子读《云汉》、《车攻》，先于《常武》、《江汉》，而知《二雅》诗人之所发愤；玩卦爻内外消息，而知大《易》作者之所忧患。愤与忧，天道所以倾否而之泰也，人心所以远寐而之觉也，人才所以革虚而之实也。昔准噶尔跳踉于康熙、雍正之两朝，而电埽于乾隆之中叶。夷烟流毒，罪万准夷，吾皇仁勤，上符列祖，天时人事，倚伏相乘，何患攘剔之无期？何患奋武之无会？此凡有血气者所宜愤悱，凡有耳目心知者所宜讲画也。去伪、去饰、去畏难，去养痈，去营窟，则人心之寐患祛，其一。以实事程实功，以实功程实事，艾三年而蓄之，网临渊而结之，毋冯河，毋画饼，则人才之虚患祛，其二。寐患去而天日昌，虚患去而风雷行。《传》曰：“孰荒于门？孰治于田？四海既均，越裳是臣。”叙《海国图志》。
以守为攻，以守为款，用夷制夷，畴司厥楗。述《筹海篇》第一。
纵二千年，圜九万里，经之纬之，左图右史。述各国沿革图第二。
夷教夷烟，毋能入界，嗟我属藩，尚堪敌忾。志东南洋海岸各国第三。
吕宋瓜哇，屿埒日本，或噬或駾，前车不远。志东南洋各岛第四。
教阅三更，地割五竺，鹊巢鸠居，为震旦毒。述西南洋五印度第五。
维皙与黔，地辽疆阂，役使前驱。畴诹海客。述小西洋利未亚第六。
大秦海西，诸戎所巢，维利维威，实怀泮鸮。述大西洋欧罗巴各国第七。
尾东首西，北尽冰溟，近交远攻，陆战之邻。述北洋俄罗斯国第八。
劲悍英寇，恪拱中原，远交近攻，水战之援。述外大洋弥利坚第九。
人各本天，教纲于圣，离合纷坛，有条不紊。述西洋各国教门表第十。
万里一朔，莫如中华，不联之联，大食欧巴。述中国西洋纪年表第十一。
中历资西，西历异中，民时所授，我握其宗。述中国西历异同表第十二。
兵先地利，岂间遐荒，聚米画沙，战胜庙堂。述国地总论第十三。
虽有地利，不如人和，奇正正奇，力少谋多。述筹夷章条第十四。
知己知彼，可款可战，匪证奚方，孰医瞑眩。述夷情备采第十五。
水国恃舟，犹陆恃堞，长技不师，风涛谁詟。述战舰条议第十六。
五行相克，金火斯烈，雷奋地中，攻守一辙。述火器火攻条议第十七。
轨文匪同，货币斯同，神奇利用，盍殚明聪。述器艺货币第十八。
道光二十有二载，岁在壬寅嘉平月，内阁中书邵阳魏源叙于扬州。
原刻六十卷，道光二十七载刻于扬州，咸丰二年重补成一百卷，刊于高邮州。

[book_title]后叙
谭西洋舆地者，始于明万历中泰西人利马窦之《坤舆图说》、艾儒略之《职方外纪》。初入中国，人多谓邹衍之谈天，及国朝而粤东互市大开，华、梵通译，多以汉字刊成图说。其在京师钦天监供职者，则有南怀仁、蒋友仁之《地球全图》。在粤东译出者，则有钞本之《四洲志》、《外国史略》，刊本之《万国图书集》、《平安通书》、《每月统纪传》，灿若星罗，了如指掌，始知不披海图、海志，不知宇宙之大、南北极上下之浑圆也。惟是诸志多出洋商，或详于岛岸土产之繁，埠市货船之数，天时寒暑之节，而各国沿革之始末，建置之永促，能以各国史书致富媪、山川，纵横九万里、上下数千年者，惜乎未之闻焉。近惟得布路国人玛吉士之《地里备考》，与美里哥国人高理文之《合省国志》，皆以彼国文人，留心丘索，纲举目张。而《地里备考》之《欧罗巴洲总记》上下二篇，尤为雄伟，直可扩万古之心智。至墨利加北洲之以部落代君长，其章程可垂奕世而无弊，以及南洲孛露国之金银，富甲四海，皆旷代所未闻。既汇成百卷，故提其总要于前，俾观者得其纲而后详其目，庶不致以卷帙之繁，望洋生叹焉。又旧图止有正面、背面二总图，而未能各国皆有，无以惬左图右史之愿。今则用广东香港册页之图，每图一国，山水城邑，钩勒位置，开方里差，距极度数，不爽毫发。于是从古不通中国之地，披其山川，如阅《一统志》之图，览其风土，如读中国十七省之志。岂天地气运，自西北而东南，将中外一家欤？夫悉其形势，则知其控驭，必有于筹海之篇，小用小效，大用大效，以震叠中国之声灵者焉。斯则夙夜所厚幸也。夫至玛吉士之《天文地球合论》与夫近日水战火攻船械之图，均附于后，以资博识、备利用。
咸丰二年，邵阳魏源叙于高邮州。

[book_title]卷一
自夷变以来，帷幄所擘画，疆场所经营，非战即款，非款即战，未有专主守者，未有善言守者。不能守，何以战？不能守，何以款？以守为战，而后外夷服我调度，是谓以夷攻夷；以守为款，而后外夷范我驰驱，是谓以夷款夷。自守之策二：一曰守外洋，不如守海口，守海口，不如守内河；二曰调客兵，不如练土兵，调水师，不如练水勇。攻夷之策二：曰调夷之仇国以攻夷，师夷之长技以制夷。款夷之策二：曰听互市各国以款夷，持鸦片初约以通市。今请先言守。
今议防堵者，莫不曰御诸内河，不若御诸海口，御诸海口，不若御诸外洋，不知此适得其反也。制敌者必使敌失其所长。夷艘所长者，外洋乎内河乎？吾之所御贼者，不过二端：一曰炮击，一曰火攻。夷之兵船，大者长十丈，阔数丈，联以坚木，浇以厚铅，旁列大炮二层，我炮若仅中其舷旁，则船在大洋，乘水力活，不过退却摇荡，不破不沉，必中其桅与头鼻，方不能行驶，即有火轮舟牵往别港，连夜修治。惟中其火药舱，始轰发翻沉，绝无泅底凿沉之说，其难一。若以火舟出洋焚之，则底质坚厚，焚不能然，必以火箭喷筒，焚其帆索，油薪火药，轰其柁尾头鼻，而夷船桅斗上，常有夷兵远镜瞭望，我火舟未至，早已弃碇驶避，其难二〈（夷船起碇，必须一时之久，故遇急则斩缆弃碇而遁）〉。夷舶三五为帮，分泊深洋，四面棋布，并非连樯排列。我火船攻其一船，则各船之炮，皆可环击，并分遣杉船小舟救援。纵使晦夜乘潮，能突伤其一二艘，终不能使之大创。而我海岸绵长，处处防其闯突，贼逸我劳，贼合我分，其难三。海战在乘上风，如使风潮皆顺，则即雇闽广之大梭船大米艇，外裹糖包，亦可得胜。郑成功之破荷兰，明汪𬭎之破佛郎机，皆偶乘风潮，出其不意。若久与交战，则海洋极寥阔，夷船善驾驶，往往转下风为上风，我舟即不能敌。即水勇水雷，亦止能泅攻内河淡水，不能泅伏咸洋，其难四。观于安南两次创夷，片帆不返，皆诱其深入内河，而后大创之。则知欲奏奇功，断无舍内河而御大洋之理。贼入内河，则止能鱼贯，不能棋错四布，我止御上游一面，先择浅狭要隘，沉舟縆筏以遏其前，沙垣大炮以守其侧，再备下游椿筏以断其后。而后乘风潮，选水勇，或驾火舟，首尾而攻之〈（沉舟塞港之处，必留洪路，以出火舟）〉。或仿粤中所造西洋水雷，黑夜泅送船底，出其不意，一举而轰裂之。夷船尚能如大洋之随意驶避，互相救应乎？倘夷分兵登陆，绕我后路，则预掘暗沟，以截其前，层伏地雷，以夺其魄。夷船尚能纵横进退自如乎？两岸兵炮，水陆夹攻，夷炮不能透垣，我炮可以及船，风涛四起，草木皆兵。夷船自救不暇，尚能回炮攻我乎？即使向下游沉筏之地，豕突冲窜，而稽留片时之间，我火箭喷筒已烬其帆，火罐火斗已伤其人，水勇已登其舱，岸上步兵又扛炮以攻其后。乘上风，纵毒烟，播沙灰，以眯其目，有不聚而歼旃者乎？是口门以内，守急而战缓，守正而战奇，口门以外，则战守俱难为力，一要既操，四难俱释矣。或曰，门户失守，则民心惊惶，纵贼入庭，则必干罪戾。倘贼方入口，即分夷兵登岸，夹攻我后，或进攻我城，则如之何？曰所谓诱贼入内河者，谓兵炮地雷，水陆埋伏，如设阱以待虎，设罾以待鱼，必能制其死命，而后纵其入险，非开门延盗之谓也。奏明兵机，以纵为擒，何失守之有？贼虽入口，尚未至我所扼守之地，何惊惶之有？然海口全无一兵，尚恐贼疑，未敢长驱深入，必兼以废炮羸师，佯与相持，而后弃走，引入死地。即如粤之三元里非内地乎？若非夷兵登岸肆扰，安能成围酋截敌之举？松江府城，非内河乎！尤提军于上海失守之后，整兵二千以待夷船驶入，放炮相持，二日而退。使先备火攻，塞去路，安在不可奏安南殄敌之功？《传》曰：“不备不虞，不可以师。”《易》曰：“王公设险，以守其国。”夫险者，非徒据口拒守，敌不能入之谓。谓其口内四路可以设伏，口门要害，可截其走，寇能入而不能出也。自用兵以来，寇入粤东珠江者一，入宁波甬江者一，入黄埔松江者一，皆惟全力拒口外，而堂奥门庭，荡然无备。及门庭一失，而腹地皆溃，使舍守口外之力以守内河。守口外兵六七千者，守口内兵不过三千，得以其馀为犄角奇伏之用，猾贼知兵，必不肯入，如果深入送死，一处受创，处处戒心，断不敢东闯西突，而长江高枕矣。何至鲸驶石头之矶，霆震金焦之下哉？故曰：守远不若守近，守多不若守约，守正不若守奇，守阔不若守狭，守深不若守浅。
请纵言浙江：浙江岛屿林立，而舟山居其一，以险则非门户，以富则非沃壤，以大则仅弹丸。明汤和经理沿海，并未收入内地〈（明之定海，今之镇海县也。康熙初，始移定海于舟山，而改旧卫称镇海）〉。顺治八年，议政王大臣奏言，舟山乃本朝弃地，守亦无益，其令副都统率驻防满兵回京。此皆开国老成，瞻言百里。故康熙以前，皆弃化外。盖城逼海滨，船抵城外，炮及城内，迥非台湾、琼州、崇明之比〈（崇明虽最小，而四面沙滩，两港曲折数十里，非小舟不能入）〉。乃宁波濒海连岸之南田山，垦成沃壤者，反禁不许开，而重兵以守孤悬之岛，使外夷得以挟制，此不得地利者一。然则如之何？曰：弃定海，移其兵民于南田，严守宁波，佯退镇海招宝山，以诱入之，而后于甬江下游狭港，塞其去路，乘风火攻者，上策，专守镇海不使入者，次之，分守定海者为下。
请纵言广东：香港与尖沙嘴裙带路，三屿相连，周百馀里，堪避风浪，而孤悬海面，亦粤之舟山耳。夷与我通商，则必入虎门方能贸易，不与通商，则夷虽孤处香港无益。其地距广州四百馀里，距虎门二百馀里，何预咽喉利害。次则沙角、大角炮台，远隔虎门之外，江面寥阔，大炮仅及中泓，不足遏夷艘，适足招夷炮，何必守？所宜守者，虎门之横档三门，与虎门内乌涌。再进曰猎得，曰大黄𣽸。盖广东外城卑薄，而城外市廛鳞次，必应扼其要口，以为外障。至四方炮台，踞省城后山，俯视全城，乃国初王师破城所设是攻城之要，非守城之要也。事平后早宜毁折，而阻其上山之径，乃不严守省河要口，而反守四方炮台，即使不失守，其炮能遥击夷船乎？抑将俯击城中之人乎？其失地利者二。然则如之何？曰：拆去四方炮台，增修外城，沉舟筏于猎得、大黄𣽸，倚山近水，坚筑土城，守以兵炮，使夷兵断不能闯省城，而后潜遣人椿塞乌涌上下，火舟乘夜夹攻者上策，弃沙角、大角，固守虎门者次之，弛内备而徒争香港者为下。
请纵言福建：福州泉州，诸河溜急，皆潮至通舟，潮退浅阁，则一潮不能直达，故贼大艘不敢闯入。所守者，惟厦门，厦门有鼓浪屿障其外，大舟进港，可至虎头关，小舟可至税关。旧设炮台于口门，不足制贼，仅足自守。上年反于口外大档、小档、吾屿、青屿等，纷增炮台，备多力分，故为夷所破。其失地利者三。然则当如之何？曰，以精兵重炮内伏虎头关，尽藏火舟于内港，佯以废炮疲兵守口，弃走诱入内港，而后水勇火具四面歼之者上策，固守口门旧炮台不使入者次之，纷增多台自相牵制者为下。
请纵言江苏：宝山城逼海塘，三面寥阔，潮头浪花，高溅雉堞。故国初李成栋军至此，惊为绝地〈（见《宝山县续志》）〉。且以财赋文学之邦，而城中无千金之产，无一命之士，即承平尚宜内移于江湾、罗店，或与嘉定、上海同城，乃以重兵多炮守洋面。即使不失守，亦何能出奇制胜？此失地利者四。然则当如之何？曰：弃宝山专守上海，沉舟筏，阻江湾，而后诱其入江，潜以椿筏塞东沟下游，而火舟水勇攻歼之者上策，固守东沟毋使深入者次之，守宝山海塘者为下。
请并言天津：天津府城直沽河，距海口二百里，潮退浅阁。且外有沙洪为门户，中通大艘，可以舟筏沉塞，倘夷艘敢北犯，但内徙炮台于近城，纵其深入截其出口。而火舟水雷夹攻之者上策，设兵炮于沙洪，伏地雷于近岸者次之，远设炮台于口外者为下。
然则浙之钱唐，江苏之扬子江，广阔浩瀚，既不能沉舟筏以截其前后，而火攻又易于驶避，若何？曰：钱唐江西岸，潮落沙滩十馀里，夷船即入，止能东扰萧山，断不能西犯杭城。且海口龛、赭二山，近皆涨浅，猾夷早已探明，故不肯驶入。扬子江口外，有君山、圌山两重门户，江阴鹅鼻嘴，即君山之麓也。斗入江中，与对江之刘文沙相距四五里，圌山与对江之东新河，相去二三里。国初张名振、郑成功动辄闯入，大炮远则无力，本难恃为门户。故凡言守圌山者，皆道听耳食之谭也。若既闯入以后，非北窥扬州，即西犯江宁，扬州宝塔湾，回肠曲折，最便于伏火舟，断去路。惟运河浅狭，夷大舰不能入，其入者，不过火轮杉板四五舟，夷兵六七百人，即烬之亦无能大创。惟江宁省会，则大兵艘环集于石头城〈（即下关也）〉。其外界沙洲数十里，江面极狭，而城内秦淮可藏火舟，可出火舟。夷船惟火轮无风能行，其兵船货船，则无风不能动。攻之之法，宜乘无风之夜，潮退之时，以火舟水勇出水西门，顺流而下，以数小舟攻一舟，夷船首尾无炮，其同帮各船之炮，恐自击其邻舟，则不敢开，火烈具举，船各自救，亦不暇开。我兵或泅或伏，出没如意，亦不畏其开，其尾大不掉之兵舰，有不帆焚索断，柁烬鼻坏者乎？四者去则船不能行，人船可以并获，其奏功之小大，则视火舟之多不多，水勇之练不练，火舟多，水勇练，以数百火舟，攻数十兵艘，即有散碇于下游他岸者，亦有下游火艇，由运河出，由瓜洲出，由中闸出，各攻各舰，但使一夕无风，夷艘必无噍类。若得粤中水雷百具，水勇黑夜泅送各艘之底，一举而烬之，尤万全策。若弥旬连日大风，竟无风息之时，则以火舟攻其上风，而以石油江豚油之火箭喷筒，从下风夹攻之，专攻帆索，亦必可焚其半。夷若乘东风驶往上游，则不能出海，仍是槛笼中物，若乘西风驶往下游，则驱逼出海，纵不可歼敌，而可以走敌，永不敢再窥内江矣。或曰：此皆谋之在预，备之于先，若既不能拒之口外，又未尝备诸口内，一朝夷艘闯入，仓卒风鹤，无火具可购，无小舟可雇，无水勇可募，其若之何？曰：调度不得其人，虽谋之期年，亦溃之一旦，若调度有人，则龙关六闸，乃木箄所集，沿江洲地，为薪荻所薮，上海之闽广水手，仪征下河之私枭匪艇，出没风涛，亡命鹜利，视死如归，一呼数千可集。至火药火球火箭奇油毒药，军兴防堵局购办，所费巨万。夷自六月初破宝山后，七月朔日始抵江宁，九月始出江口，前后将及三月，但一面羁縻，一面备战，何事不可立办？顺治十七年，海寇郑成功百万之众，破瓜洲，破镇江，沿江郡县，望风纳款。其时江宁防兵，调征云贵，守备空虚，东南全局皆震，其岌岌岂但今日。而梁化凤且款且守，突出陆战以挫之，火其百艘以走之，彼岂备之于先，谋之于豫哉？千兵易得，一将难求。粤东初年有歼夷之备而无其机，近日江浙有歼夷之机而无其备，机与才会，事功乃出。或曰：圌山、君山之隘，说者皆谓可沉舟以断其去路，子何独谓其不能？火攻必乘顺风，子何以必待无风？若夷舟不能动，则大洋无风，亦可攻之，无风何又患其驶避，岂夷船能无风驶动于大洋，而不能驶动于长江耶？曰：沉舟塞江之事，即使施诸珠江、甬江、黄浦江浅狭之处，尚必深下木椿，厚联竹缆，加以大树大石，始可御潮汝而免漂散。况长江近海之处，至狭亦必数里，江愈狭则洪愈深，溜愈急，又椿不能下，缆不能联，如以无椿无缆，高仅丈许之舟，深沉于数丈之底，横亘于数里大溜之间，以当千里潮汐之冲，何异以朽株遏奔驷？荷兰沉二甲板船于鹿耳门，有浑潮而无内水，故淤沙愈涨愈积，足以纤束港口，若内水与外潮互相撞击，即尽沉夷舶百十，尚不足填天堑，况能截其去路，是沉舟之策，断不可施诸长江。我顺风而火之，夷亦顺风而避之，惟有无风则大艘寸步难动，而小舟桨橹如飞，此安南札船所以制胜也。夷艘虽称能转风势，然亦止能驶三面之风，而不能驶迎面猛烈之风，尤不能驶行无风。观上年夷帅士密之兵船，自澳门至虎门，五日方至，其证一；穰西之兵船，在闽洋南澳，为我水勇所攻，以无风不能开动，良久风起始起碇，其证二〈（均见新闻纸）〉；韩世忠以海舟邀金师于黄天荡，使船如使马，兀术蓦破海舟之策，以小舟载土铺板，乘无风，火其帆索，海舟不能避，烟焰涨天，其证三。盖赤壁鄱湖之役，千艘縆联，万樯林立，故顺风一火，势若燎原。若夷船不过数十艘，分泊各岸，无所牵制，乘风弃碇，谁执惊鸥？若非沉舟截之，则必以无风蹙之，但大洋无风无浪之时极少，盖无论顺风逆风微风，皆难制者大洋，无论顺风逆风无风，皆可攻者内河，长江形势，比之内河则不足，比之大洋则有馀，故有风不可攻，而无风则可攻。
英吉利夷艘，两碎于安南，人遂以为安南水战，无敌于西洋，札船且胜于洋舶。请试诘之曰，安南船炮果无敌也，则嘉庆入寇闽浙之艇匪，即阮光平所遣乌艚船百馀艘，宜乎横行海外，何以敢劫商船，而不敢劫夷艘？又何以屡被挫于闽粤，被飓碎于浙江乎？殊不知安南胜英夷者，在纵其深入内河，而非驰逐于外洋，拒守于海口也。其所用札船，狭长多桨，进退捷速，如竞渡之龙舟，如粤东之快蟹艇、蜈蚣艇，特多一尖皮顶及左右障板，以避铳炮，以小胜大，以速胜迟。若大洋则不能使桨，是斗舰火攻之具，非楼船水犀之军也。富良江、广南港，江面广阔，与钱唐江、扬子江等，一则诱至滩浅潮落而阁之，一则预备火舟晦夜而乘之，以驰骋大洋则不足，以犄角内河则有馀，斗智不斗力也。夷船横行大洋则有馀，深入堂奥则不足，为客不如为主也。安南界连闽奥，民习水战，同于漳、泉、惠、潮。故夷船始至，则畏闽粤而不敢攻，继则两次闯入虎门、厦门，皆弃之不守，而惟滋扰于江浙，使得调度闽粤水勇之人，则夷船凡入粤河，入浙河，入吴淞，入长江，同于安南可乘之机者，凡四。交臂束手，而惟归咎于船炮之不如。夫安南之创夷，其为洋舶洋炮者安在？惠、潮、漳、泉间，其为安南之人何限？其为札船之技何限？或又谓倭寇专骚内地，故舍外洋御海岸，舍海岸御城外者，御倭寇之法，非御英夷之法，不知此又适得其反也。倭寇长于陆战，短于水战，由其入寇皆穷岛亡命，无力置大艘大炮，惟恃其胆力渡洋，恃其刀枪豕突，故登陆则不可敌。使以倭船遇闽粤之船，则如石碾米也，使其倭船遇大炮火器，则如狼驱羊也。明代剿倭名将，亦惟知角诸陆战，虽间或击其惰归，亦已伤深疮痏，惟唐顺之、俞大猷始惓惓于击贼海中，且谓击归船不若击来船，深得治倭要领。而戈船水犀之备，亦未及见施行。夫倭之所长在陆，击之外海，在攻其所短，英夷所长在海，待诸内河，待诸陆岸，则失其所长。乃明人御倭者，不知御之于外，而今日御英者，又不设伏于内，故天下实效之事，必与庸众之议论相反。
或曰：专守内河，诚可制夷艘之横突，而不能制夷炮之猛烈，则我兵犹慑虚声，夺锐气，其若之何？曰：大炮者水战之用，非陆战之用也，即水战，亦我师击沉敌舟之用，非敌舟击伤我兵之用也。且沉舟亦攻海面远舟之用，非内河近岸近舟之用也。西北平原大碛，陆战用炮，必先立战车，以制敌骑，然后驾炮于车，以破敌阵。东南江滨海澨，夷若以轮推炮上岸，则有滩涂沮洳之险，有塘陡岸峭之险，有港汊横纵之险，大船不能近岸，小舟不能载大炮。故自用兵以来，夷兵之伤我者，皆以鸟枪火箭，从无携炮岸战之事。惟我兵之扛炮扛铳，则跋涉奔驰，所至可用，且较彼鸟枪火箭，更远更烈，其可无惧者一；若夷从船上开炮，则无论数千斤之炮，数十斤之弹，遇沙即止，而我兵得于沙垣中炮击其舟。故厦门、定海、宝山，屡为我炮击破夷船，而厦门、定海之土城，宝山之土塘，皆未尝为炮破，即镇海、镇江之城墙，亦未尝为炮破。松江夷船开炮两日，我兵列阵城外，伏而避之，炮过后起，毕竟未伤一人，其破城者，皆小舟渡贼登岸，攻我背后，我兵望风辄溃，及夷至，则城中已无一人，何尝与炮事哉？但使近塘近城之地，兼伏地雷，则我炮可伤夷，夷炮不能伤我，其可无惧者二；夷船在大洋，去岸数里，枪箭所不能及，故非数千斤大炮，不能遥击，闯入内河，则舟岸相去，不过半里数丈，而我之扛炮必可及半里，火箭喷筒，可及十数丈。但沿岸先筑土垣，则我之火器可及夷，夷炮不能及我，其可无惧者三；或谓内河上游要隘，我可预沉舟筏，筑炮城，备兵勇，其下游纵敌入隘之处，预设之则敌疑不前，不备之则仓卒无及。不知惟大炮笨重难运。至椿木筏材，可伏近村，囊沙涂泥，散乱堆野，敌一望无可疑。俟敌舟已过之后，分遣兵勇，一面运筏下椿，一面垒沙成垣，顷刻可就。而我扛炮之兵，亦顷刻可集，不恃大炮而用扛炮，出奇设伏，其利无穷，可无惧者四。然有一宜防者，则曰飞炮，非谓县桅上之号炮，而谓仰空堕弹之炸炮也，我之炮台虽坚，而彼以飞炮注攻，炸裂四出，迸射数丈，我将士往往扰乱。虽攻粤城时，所放飞炮火箭，非堕空地，则飘池塘，以隔城而不能有准〈（见章奏）〉。而厦门则以飞炮而众溃，宝山则又以飞炮而众溃，惟是内河水势，深浅不能一律，即使夷船冒险驶入，必须时时测量，以防浅搁，断不能数十艘一齐拥进，其飞炮能及垣内者，不过逼近塘岸之数艘，急用大炮扛炮，注攻其火药之舱、拉蓬索扶头鼻之人，是为急策。更有预备之策，先于土垣内横挖浅田，铺砖贮水，我兵可以往来，飞炮火箭堕水即熄。或为斜坡，前高后低，使飞炮转落深坑，此须预先历试，不可临时侥幸。由此观之，夷之长技曰飞炮，我之长技曰扛炮，扛炮又不如扛铳。若能讲求益精，于轻炮中藏用炸弹，则且兼有飞炮之长〈（详五十五卷）〉。诚能出奇设伏，则多造大炮，不如多造扛炮轻炮，铸制易，演练易，运负易，挟攻追剿易，横放直透，可伤数十人，可及百馀丈，视笨重不灵之大炮，得力十倍。乃张夷者竞曰夷炮之利，御夷者亦曰铸大炮之利，曾不问所施何地？试问用兵以来，定海总兵以扛炮，连战数日，歼夷千计。而大炮则击破一舟之外，无他效也。大宝山以扛铳三十，击死夷兵四百，而招宝山所列大炮，不曾一用。至去冬以来，浙江铸炮，益工益巧，光滑灵动，不下西洋，而效安在也？甚至沙角大角之战，陈连升以地雷扛铳，击死夷兵三四百，而虎门左右，所购列西洋夷炮二百馀，未闻足以拒敌，而适以资敌也。不讲求用炮之人，施炮之地，与攻炮守炮之别，陆炮水炮之宜，纷纷惟以畏炮为词，铸炮为事，不过祗藉兵而资寇。故曰：城非不高也，池非不深也，兵甲非不坚利也，委而去之，是器利不如人和也。
兵无利器，与徒手同，器不命中，与徒器同。自军兴以来，各省铸大炮不下二千门，虎门、厦门、定海、镇海之陷，宝山、镇江之陷，每省失炮约四百馀，此皆重八千斤至一千斤，先后遗敌者，千五六百门。夷初攻厦门之役，我军开炮二百馀，仅一炮中其火药舱，大艘轰裂沉海，夷船遂退，是数百炮仅得一炮之力也。再攻定海时，葛总兵开炮数日相持，仅一次击中其火轮头桅，即欹侧退窜，是数百炮仅得一炮之力也。攻广东省城时，惟中其一火轮、一兵船头桅，及杉板数舟。攻宝山时，陈提军炮中其火药舱，沉翻者二，击破其头鼻头桅者二，夷遂绕攻小沙背，是亦仅各得数炮之力也。使发而能中，则我炮亦足以破夷船，发而不中，即夷炮亦成虚器。中则一炮亦足威敌，不中则千炮徒费火药。其至炮力也，其中非炮力也，夷兵艘五十，火轮艘十，大小杉板舟数十，但使我军开数百炮，内有数十炮命中，即可伤其数十舟，大者翻沉，次者损折，沉一船可歼数百人，伤一船可伤数十人，尚何敌之不摧？如发而不中，则虎门所购西洋夷炮二百位，其大有九千斤者，何以一船未破，一炮未中？是知炮不在大不在多，并不专在仿洋炮之式，惟在能中与不能中。不能中之弊有三：炮台依山者，前低后高，依水者四面受敌，皆易受飞炮，是建置不得地，难中一；山炮陷于石洞，台炮陷于垣眼，陆炮木架不能运转左右，是以呆炮击活船，难中二；兵士施放不熟，测量不准，临时仓皇，心手不定，难中三。夷船大炮，不过重三千斤，我守城守岸之八千斤大炮，本夷船所极畏，止以蹈前三弊，故夷船得以先避我炮路，施其炸弹。诚使台得地势，垣可藏身，架可拨转，别伏奇兵以防后路，炮眼分作两层，高者准夷之中舱，低者准夷之舷底，测以仪器，演以标的，临时手眼合一，心胆俱壮，夷船虽坚，桅虽大，能当一二千斤炮，不能当八千斤之大炮，乌有中而不裂者？其火轮船杉板船，则二三千斤炮亦足以破之，其船面拉篷索扶头鼻之人，则千斤炮亦足以歼之，乌有中而不摧者？至夷之炮架，均用车轮，裹以铁叶，其数百斤及千斤之炮，亦可推挽登岸，然泥涂坡坎，即不能行放，定海、慈溪两次陆战，均无推炮，镇江曾推数炮上岸，以地势不便而退。英夷又有马炮军，骆驼炮军，惟用于西洋本国。去冬粤东奏夷船四艘，其载马二百匹，皆高大于内地之马，曾至定海，盖将为陆战之用。然安南缅甸，皆以象负炮，而战伤其象鼻则反奔，况马与骆驼乎？
自用兵以来，中外朋议，不出二端，非苟且即虚憍。虚憍之议，如雇商艘以战大海，沉舟筏以截大江，人皆知其难行。然遂欲以苟且为苟安，信下策为上策，则其谬尤不可不破。说者曰，我兵皆立船上，而夷兵皆藏船中，我以血肉之躯当炮，而夷以坚厚之舟当炮，况我军炮不如，火药不如，炮手更万万不如，奈何误信稗史周郎江上之火，鄂王湖中之草，施诸浩瀚大洋，欲以烬夷舰而胶火轮，岂非儿戏？应之曰，自用兵以来，我兵未尝与夷一战于海中也，安有立船上以受夷炮之事？夷攻岸，则我兵伏土塘中矣；夷攻炮台，则我兵伏沙垣中矣；夷攻城，则我兵又伏女墙中矣；又安有立露地以当夷炮之事？且大炮弹重者数十斤，小者十馀斤，若果能以大炮陆战，则无论我炮夷炮，横放直透，当者皆必决成血渠，死伤百计。试问夷寇粤闽，寇江浙，曾有大炮陆战之事乎？且夷兵虽藏舱中，而其拉篷索扶头鼻之兵数十人，则皆立舱面，故我炮能从垣出击夷船，而夷炮不能隔垣以伤我，是我以沙土当夷炮，而夷以血肉当我炮，其证一；夷船一面攻炮台，一面以小舟渡兵，绕攻旁岸。夫夷兵涉滩涂，爬峭岸，我兵守岸上，得以扛铳矢石俯击，一可当百，其船上大炮，恐自伤其攻岸之夷，亦不敢遥击。是夷兵又以血肉当我火器，而我兵以土岸当彼夷炮，其证二。乃夷兵抵岸后，贼即撤去其舟，使绝反顾，故能冒死突前，而我兵立于万全之地，进退自由，反为一二飞炮惊走。既走之后，溃兵逃将，既张皇敌炮以逭诛，缙绅耳食，复神奇敌军以胁款。甚至以周瑜江上，岳王湖中之火攻水战，皆不足信。不知江上湖中，皆内河非大洋也，安南广南两烧夷舶，片帆不返，非内河火攻乎？馀姚之艘陷软泥，台湾之艘搁浅礁，皆人船并获。其浅阁而我师不攻者，定海郭士利之舟〈（辛丑春议款，夷兵退出定海，郭士利三桅大舟陷浅，旁有二舟救护，兼雇远近乡民，拨载二日始动）〉，粤东天字炮台下之舟〈（粤东款后，夷兵退出，大舟阁于炮台，粤民欲火之，义律移文大吏出示禁止）〉。皆数日始能移动，非明证乎？迩者夷破吴淞后，欲闯苏州，遣火轮舟测水至泖湖，轮胶于水草而返，又非岳湖故辙乎？况火轮非战舰，不过哨探之用，炮伤其一轮，则全舟欹侧不能行。方火轮窥松江、窥馀姚、慈溪，窥扬州时，其河横不过三四丈，深不过丈许，有何浩瀚汪洋之处，沉筏沉舟沉大树，皆可塞其走路，火轮不能闯过，稽延片时，而两岸伏兵追兵，伏炮扛炮，火舟火器齐发，何难收岳王湖上之功？乃不但战舰不能制，并火轮杉板皆不能制，且故危其词，如鬼神雷电，例内河于大洋，诬正史为稗史，悲夫悲夫！
方夷寇初兴，人皆谓其仅长舟战，一登岸则无用，及浙粤屡北，则又谓夷兵陆战，亦不可敌，陆兵败矣，而所以致败之由，终未明于天下。夫沙角炮台之战，副将陈连升以兵六百，当夷数千，歼夷数百，以无援救而败。大宝山之战，副将朱桂以兵六百，当夷二千，歼夷数百，以无策应而败。三元里之战，以区区义兵，围夷酋，斩夷帅，歼夷兵，以款后开网纵之而逸，孰谓我兵陆战之不如夷者？至定海之守甚严，战甚力，何亦败陷？其所以败陷之由，则亦至今未明于天下。方夷寇之未逼定海也，三镇以兵五千，往防堵善后，首议修城。其地三面环山，前面濒海，城外二三里为红毛道头，市长里许，三镇议筑外城，包道头街于城内，左右抵山，其三面则以山为城，有诤者曰，天下无一面之城，此海塘非外城也，贼一翻山入，即在城内矣。备多则力分，山峻则守劳，请前勿包埠，左右勿倚山，但环旧城，再筑外郛，庶城足卫兵，兵足守城。而议者皆谓市埠不可弃，且左右高山，我兵踞高临下，仰攻不入。时主兵者，未渡海，但据图指挥，遂从之。呜呼，山虽高峻，而外非峭壁，径路坡陀可上，但知白日晴明之可守，而不知晦冥风雨之难守也；但知一二日之可守，而不知旬久师疲之难守也。夷兵攻城退后，回舟安息，我无舟师水勇以扰之，而我兵则时时处处，昼夜设防，山高岭峻，寝食无所，天下有此守城之法乎？是秋夷艘至，果乘大风雨昼夜攻扰，至第五日，乘我守疲，兼值风逆，遂以小舟渡兵，撤舟死战，火气炎上，下击无力，遂登山入陷之。呜呼！定海本不必守之地，而所修筑者，又必不可守之城，城陷久矣，而所以致陷者，终未明于天下。不戒前车，仍踵覆辙，恐将来倒柄受敌者，未有已也。然则当如之何？曰：兵无常形，地无定势，要之，凡战者必先谋敌之所以败我，至于六七，竭智共攻其无可败也，乃可以行。凡守者必先谋敌之所以攻我，至于六七，竭智共攻其无可入也，乃可以守。
孰为正？孰为奇？节制纪律不可败，坚壁清野不可犯，正也。出奇设伏，多方误敌，使不可测，奇也。今御外夷，请先言外夷之兵法，缅甸用兵，遇强敌，则专用大木树栅，为不可拔，有时守御坚固，虽英吉利军亦为所拒〈（《四洲志》）〉。故李定国攻阿瓦都城之役，其城三面环水，缅于一面陆地，复凿为湖，而树木城于其前，出兵守之，俄于木城外，复立一木城，亦出兵守之，如此渐逼定国营，始出兵大战。虽因象阵被伤反走，而据栅为固，终不可败〈（《刘健庭闻录》）〉。乾隆征缅之役，缅守老官屯，先据高坡，坚立木栅，栅外三壕，壕外列鹿角，官兵大炮火箭地雷，百道攻之。终不可拔，此即步步为营，以守为战之法，暹罗军栅亦然，所谓正也。英吉利康熙中以兵船由地中海攻俄罗斯，俄罗斯敛兵，纵其登岸，而奇兵绝其归路，天大风雪，英军饥冻，不战自溃，此一奇也。佛兰西，嘉庆初合列国兵数十万，由陆地攻俄罗斯，俄罗斯倾国迁避，佛兰西兵长驱入其国都，俄罗斯兵乘大风雪夜，潜回纵火，佛兰西兵焚冻死各半，败绩而遁，此二奇也。准噶尔康熙中以兵三万，由色棱格河，攻俄罗斯，两岸高山，中通一峡，深入六七百里，不见一人，准噶尔疑其设伏诱陷，急班师遁去，此三奇也。俄罗斯之待强敌与安南之待英夷，如出一辙。夫缅甸、安南之待英军，岂皆有洋艘洋炮，而一胜以陆兵之节制，一胜以水战之诱伏。今师出无律，是不知有正也，临出无谋，是不知有奇也。以无律无谋之兵，即尽得夷炮夷艘，遂可大洋角逐乎？不知自反，而惟归咎于船炮之不若，是疾误庸医不咎方，而咎药材之无力也，噫！
夷事无所谓用兵也，但闻调兵而已，但闻调邻省之兵而已。夷攻粤，则调各省之兵以赴粤；夷攻浙，则调各省之兵以赴浙；夷攻江苏；则又调各省之兵以赴江苏；兵至而夷已就抚，则供客兵者，又逆归兵，兵甫旋，而夷或败盟，则又调归兵以为战兵。夫国家各省养兵，原以备各省缓急之用，而沿海尤重兵所在。江苏五万，浙江逾四万，福建六万，广东将及七万。若谓本省不皆精锐，而选调客兵，必皆精锐乎？则何以夷初至闽粤时，未尝调他省一兵，而守御屹然。及征兵半天下重集于粤，而粤败涂地，重集于浙于江，而江浙又败涂地。若谓英夷强寇，非一省所能抵御乎？则夷兵舰大小不过五十艘，其攻城上岸，不过二三千人，岂一省养兵数万，无数千可用之兵？沿海民风强悍，岂无数千可团之义勇？若谓闽粤民兵虽可用，而多通外夷，江浙虽无汉奸，而民多柔弱，则何以广东之斩夷酋、捐战舰者皆义民？两禽夷舶于台湾，火攻夷船于南澳者，亦义民？而明人平倭寇，皆处州义乌之兵，近日战定海保松江者，皆寿春之兵。然则各省之勇民，原足充各省之精兵，练一省之精兵，原足捍一省之疆圉，所要者止在募练之得法，所难者止在调度之得人，不在纷纷多调客兵也。前代钱氏有吴越，王氏有闽，刘氏有粤，各通番舶，倘有海警，岂能借助于邻援，又岂能合从以御侮？况防海宜习水战，而多调陆兵，舍长用短，以短攻长，不利一；在籍有安家，在途有传食，事竣有回递，县县传送，驿驿供张，则累在官。来如乳虎，败如鸟散，则骚在民。每土兵四五，而赡一客兵，曷若省客兵之费，以练土著！不利二。故曰，调兵者，选调本省之兵而已。募兵者，选练本省之人而已。远调不如近调，远募不如近募。或曰：贼如舍沿海，而专攻一省，他省有兵无贼，此省贼多兵少，则如之何？承平恬熙，水陆弛懈，即有可用之兵，而无训练，有可募之勇，而无纪律，安能俟数月训练之成，以应仓卒之敌，则如之何？曰：一巡抚提督所辖，则本省之兵也；一总督所辖，则近省之兵也。贼少专用本省，贼多兼用近省，如寇攻粤，则募本省水勇为水师，而广西出陆兵以佐之。贼攻浙，则练金、处、温、台劲兵备陆战，而福建选水勇以佐之。夷攻苏，则练淮扬、松江水勇与徐州兵备战，而安徽寿春兵佐之。合两省之兵勇，岂尚不足御一面之贼？故曰：要在募练之得法，难在调度之得人，不在纷纷多调客兵为也。
问曰：远调不如近调，则然矣。至募勇，则当纠合四方精锐，而曰远募不如近募，何耶？曰：挑选土著之利有三：一曰服水土，二曰熟道路，三曰顾身家。计调兵一而当募勇之费十，当土著之兵五，以十丁之费募一丁以五兵之费养一兵，练益精则调益寡，调益寡则费益省，以所省者练兵，兵何患不精？费何患不给？或曰：戚继光论选兵之法，除城市柔猾奸巧之人，必不可用外，必选气力，选武艺，选身躯，选灵警，而尤必以胆为主。无胆则气力武艺伟岸灵警，皆无所用。又曰：选浙兵，处州为上，义乌次之，台州次之，绍兴又次之，此外虽韩白复生，不可用。选兵若是之难，矍相之圃，几何人乎？曰：此言专为杭、嘉、湖、苏、松之人而发，又为福建上四府而发，至漳、泉、惠、潮之民，械斗则争先赴敌，顶凶则视死如归矣。舟战则出没风涛，如履平地矣。江北颍、亳、寿、泗、徐、沛之民，家家延教师，人人佩刀剑，或一人能负放大炮矣。仪征下河贩盐小舟入捍舟，持械冒险，莫敢谁何矣。此其胆何待选，武艺何待教？故选精兵于杭、嘉、苏、松，是求鱼于山，求鹿于原也。选精兵于海南，于江北，则求柴胡桔梗于沮泽也，不可以胜收也。一省且有可调不可调，可募不可募，况纷然征调于数千里外哉？故选兵先在选地。
募水勇之事，天津、山东不如江浙，江浙不如闽广。以福建言之，当夷艘初犯厦门，大吏激厉水勇，人人思奋，故出洋立功。及款议兴，俘夷释，军赏迁延，而气一挫。是秋所募赴浙水勇八百，皆人人精悍，及至浙而定海款议成，水勇空往空返，而气再挫。次年又募精锐千人赴粤，及至粤而前数日款议成，水勇空往空返，而气三挫。颜制军召募本省水勇八千，闻粤东款议，漫然散遣，不择其精锐，拨补水师，而气四挫。自是水勇，人人离心，及夷船再至，无暇号召，其猾者甚且内应，而厦门不守矣。广东初年，水勇五千，前后出洋，烧夷艇匪艇，逆夷望风畏窜，及款议兴，一朝散遣，而气一挫。新至诸帅，误疑粤民尽汉奸，无一可信，又不约束客兵，骚扰居民，而气再挫。于是虎门不守，而省城累卵矣。及夷兵淫掠，激民之怒，于是一战于三元里，而夷酋大困，一截烧于虎门横档，而夷艘煨烬。可见闽粤民风之劲悍，各省所无，外夷所慑，而水战火攻，尤其绝技，断不可望于山东天津渔盐之户，盖东南长水，西北长陆，迁地弗良，得人者昌。
今日沿海所患安在乎？必曰械斗之民也，烟盐私贩也，海盗也，渔艇蛋户也。今日陆地所患安在？必曰回匪也，盐匪也，撚匪、红湖匪、曳刀匪也。官吏切齿为乱民，有事则目为汉奸，其中有一二人能号召数百二三千人者，非有乌获之力，猗顿之财，而信义意气，能豪一方，其人皆偏裨将才，其所属皆精兵，而自文法之吏视之，则且谓乱民之首也。夫兵者毒药，药不毒则不能攻毒。故易之师曰，以此毒天下而民从之。《华事夷言》曰〈（英夷所著书）〉：中国之兵，若善调度，即为第一精兵。现在广东岸上力作之人，与水中渔贩之人，其技勇皆欧罗巴人所不及，若挑练此等人为兵卒，可谓一等勇壮之兵。雍正中，西虏未靖，诏各省选技勇送京师，得数千人，其最者能挽铁弓及二十力弓，以鸣镝射其胸，镗然而堕。举巨石千百斤，号勇健军，总督命史贻直领之，屯巴里坤。故一时北省盗贼绝踪，此先朝牢笼猛士之成效。道光回疆之役，伊犁将军奏选南北路遣犯二千为死士，屡挫贼锋。惜事平尽赦回籍，未能收入营伍，如雍正故事，尚有待于推广焉。嘉庆中海贼蔡牵犯闽，诏安有知县某者，传回乡总四人，各予银千圆，令团乡勇，日甫夕，而每总理各以二千五百人至，枪械藤牌毕具，一日而得精兵万，贼望风遁，其人即皆械斗之民也。蔡牵又与朱𣸣窥台湾后山，地本化外，有泉人吴沙者，集四社棚民与熟番拒之，一战其前，一攻其后，牵大败走。事闻，始诏即其地立葛玛兰厅，悍贼不烦官兵，何以文法吏不肯收以为用，然此辈亦不肯为用，盖绿营之饷，不足以赡其身家也。英夷攻粤东时，募汉奸三千人，每人给安家银三十圆，每月工食银十圆，而我守虎门兵，月饷不及三两，提督关天培悯兵之穷苦，自捐赏恤，每兵银二圆，而议者且劾水师兵挟制提督要赏，尚望其出死力乎？闽广水师，每省三万有奇，江浙水师，每省二万有奇，虚冒半之，老弱半之，未必有数千之可用，诚能汰虚冒冗滥之缺，并两兵以养一兵。广东约万五千，福建约万五千，专选惠、潮、漳、泉四府，精训练而严节制之，以此推诸浙东江北，岂但国家增无数之精兵，而且沿海销无数之械斗，中原收无数之枭匪，精气化痰，痰化精气，岂二物耶？乌喙附子，以毒攻毒，毒去而药力亦销，顾用之者何如耳。精兵出其中，李长庚罗思举之骁将，亦出其中。不此之图，而惟窃窃然曰，无将无兵，古人讵借才于异地哉？
言调兵言筹饷者，动虞兵单费绌，而今言并兵并饷，则兵不愈少，饷不愈费乎？不知一省之兵，本足守一省之地；一省之饷，本足养一省之兵。即有军兴，一切格外之费，而一省之财，亦总足供一省之用，请详破其惑。夫兵之多少，视其实不视其名，养兵数万，而无数千之可用，视一千有一千之用者，则不侔矣。视一千可当数千之用者，更不侔矣。调外省之兵，而置本省之兵于不练，则本省之饷皆滥饷，外调之费皆冗费。今以额饷养额兵，而不增一饷，以全饷养半兵，亦不裁一饷，兵减而实多，饷增而实省，其可无惑者一；戚继光鸳鸯阵法，或谓其止可驭三千，不可驭十万。夫十万皆三千所积也，一镇练三千，十镇即练三万，大阵包小阵，大营包小营，岂数万人之节制，有异于三千人之节制。且连大阵、辟战场、决胜负者，惟开创草昧之时，及西北平原之地，若承平东南剿寇，沟洫纵横，坡坎交错，则用三千之处为多。英夷兵艘所在，为数几何，若各省有百练敢死之卒数千，再团练沿海之渔船蛋户，以绝其羽翼，何烦更调外兵，其可无惑者二；练兵之费，取诸并饷，团勇之费将何出？东南沿海，殷富甲天下，计自军兴以来，粤闽江浙，每省商捐绅捐，各数百万，以本地之富民，养本地之劲民，卫本地之身家。但使用得其宜，尚可撙节赢馀，为造船械，修垣垒，悬购赏之费，何尝尽烦外兵外饷，此可无惑者三；沿海之利，莫大鱼盐，前此宁波试行票盐两月，销至七万引，及停止后，岁销仅二万引，闽盐派签殷户充商，有甘出十馀万金，求免签者。潮州之盐运同，历任赔累，亏空巨万，皆出官费，胥役费，捆工费，层层蠹蚀，不能减价敌私。傥沿海皆行票盐，尽省浮费，匪独化私为官以助饷，并可化枭为良以助兵。他若浙江之南田山，福建之封禁山，许民屯垦，沿海之银矿山，许民开采，境内自然之利，用之不穷，此可无惑者四。至于兵分见寡之由，由无战舰，别详下篇。
匪特兵不宜多也，即炮台亦不宜多。今为贼去关门之计者，不过曰增炮台，移营汛。增炮台之说，曰多一重门户，增一重保障。夫人家御贼，非固守大门拒不使入，即固守腰门而开大门以延敌。今无一门可恃，而但多设重门以待贼之攻陷，岂知一重失守，重重胆破，何如并十重之费，以修一重，修必固。并十重之兵炮，以守一重，守必固。以近事证之，厦门旧止二炮台，而守御屹然，迨于口门内外吾屿、青屿、大档、小档、增建各台，而贼至立破。宝山有东西炮台，有海塘而失守，松江城无炮台，而贼攻不入。是知炮台不在多而在固。固之法如何？曰建之得地，修之得法，守之得人。福州城距五虎城二百里，一潮不能达，而潮退即浅阁。杭州城外，潮退沙滩十馀里，海口赭龛二山淤涨数十里，故此二省城，贼皆不犯。厦门宁波，旧建炮台，本得形势，方当弃去舟山，拆去青吾各屿炮台，安有更加增建之理？惟广州及江宁，夷船可直抵城下，粤东新城以外，市廛栉比，既无可筑外郛之地，惟猎得大黄𣽸二处炮台，实省城内障，与虎门外障并重。于此二处扼险，果能阻遏夷艘，则堂奥高枕。而此外各港汊，正可留为出奇设伏之地，安用处处设炮，河河填塞？若此处不可恃，则他处更可恃乎？江苏则吴淞口内，惟江湾东沟二处，可扼要设炮以守上海。福山口内，惟君山〈（即鹅鼻嘴）〉圌山二处，可设炮以守长江。方当徙宝山之城，拆去东西炮台，内徙要害，安有更加增建之理乎？地势既得，守必万全，万全之策，在乎奇正相生：一、固土城以御大炮〈（必三合土坚筑女墙，先以炮演试，不为度）〉，二、开浅池以备飞炮〈（见上篇）〉，三、沉椿石舟筏以遏冲突〈（此法不可施于长江，而可施于内河，或临河有大树，则伐倒沉之，又或以大木为笼，长数丈，内贮极大石，横亘水中，视𪿢石舟筏，尤堪御潮刷而阻冲突）〉，四、伏地雷掘暗沟以防陆路，五、别伏奇兵以备陆战。甚或守台之兵，弃炮佯走以诱敌，使敌但知全力攻台，而不知台非我所顾惜，又使敌即知分路绕台，而不知台外劲旅尚多。初观之以炮台为正，伏兵为奇，至于奇正相倚，变化不测，致敌而不为敌致，诱敌而不为敌诱，则又反以伏兵为正，而以炮台为奇，方尽兵行诡道之秘。以视泥守炮台，有正无奇，一处受创，望风四溃者，其巧拙不可同年语矣。但所用之伏兵，必须平日精选，优养勤练，而严节制之，必使人人心灵胆壮，技精械利。且将士一心，臂指呼应，临时方足出奇制胜，此则全在训练得人，有非空言所能取效者。

[book_title]卷二
内守既固，乃御外攻。岳飞曰：“以官军攻水贼则难，以水贼攻水贼则易。”今以海夷攻海夷之法如何？筹夷事必知夷情，知夷情必知夷形，请先陈其形势。英夷所惮之仇国三：曰俄罗斯，曰佛兰西，曰弥利坚。惮我之属国四：曰廓尔喀，曰缅甸，曰暹罗，曰安南。攻之之法：一曰陆攻，一曰海攻。陆攻在印度逼壤印度者，曰俄罗斯与廓尔喀，俄与英之国都中隔数国，陆路不接，而水路则由地中海与洲中海，朝发夕至。康熙三十年间，英吉利曾由地中海攻俄罗斯，败绩遁归，自后不相往来，而兵争专在印度。印度者，葱岭西南，与我后藏廓尔喀、缅甸接壤，去英夷本国数万里，英夷以兵舶据东南中三印度，而俄罗斯兵，则由黄海、里海间，取游牧诸部，亦与西中二印度接壤，止隔一雪山，各以重兵拒守。自东印度之孟阿腊之麻尔洼，南印度之孟迈之曼达喇萨，鸦片盛行，英夷岁收税银千馀万，俄罗斯觊觎之。及英夷调印度兵艘，入犯中国，深恐俄罗斯乘其虚以捣温都斯坦〈（中印度）〉。又传闻俄夷使者已自比革特起程入中国〈（比革特，其东都也）〉。惴惴惧其犄角。盖康熙中用荷兰以款俄罗斯，又联俄罗斯以逼准噶尔，故英夷之惧俄罗斯者，不在国都而在印度，此机之可乘者一；廓尔喀者，亦在后藏之西，与东印度逼处，方乾隆中，我师征廓夷时，英夷印度兵船，亦乘势攻其东境，故上年英夷罢市后，廓夷亦即禀驻藏大臣，愿出兵攻击印度。当时若许廓夷扰其东，俄罗斯捣其西，则印度有瓦解之势，寇艘有内顾之虞，此机之可乘者二；故可乘而不乘，非外夷之不可用也，需调度外夷之人也。
海攻之法，莫如佛兰西与弥利坚。佛兰西国逼近英夷，止隔一海港，弥利坚与英夷则隔大海。自明季国初之际佛兰西开垦弥利坚东北地，置城邑，设市埠，英夷突攻夺之，于是佛夷与英夷深仇。及后英夷横征暴敛，于是弥利坚十三部起义驱逐之，兼约佛兰西为援，三国兵舶数百艘，水陆数十万，不解甲者数载。弥利坚断其饷道，英军饥困，割地请和，弥利坚遂尽复故地二十七部，英夷止守东北隅四部，不敢再犯。即印度地亦荷兰、佛兰西开之，而英夷夺之。乾隆初，印度上酋约佛兰西、荷兰二国，合拒英夷，连兵数载，始分东印度属英夷，而南印度属西洋诸夷，立市埠，此各国之形也。其互市广东，则英夷最桀骜，而佛、弥二国最恪顺。自罢市以后，英夷并以兵艘防遏诸国，不许互市，各国皆怨之，言英夷若久不退兵，亦必各回国，调兵艘与之讲理。去年靖逆出师以后，弥利坚夷目，即出调停，于是义律来文，有不讨别情，只求照例通商之请，并烟价香港亦不敢索，此机之可乘者三；乃款议未定，而我兵突攻夷馆，反误伤弥利坚数夷，于是弥利坚夷目不复出力。而佛兰西于英夷再次败盟之后，是冬有兵头兵船，至广东求面见将军密禀军务，自携能汉语之一僧，请屏去通使，自言愿代赴江浙与英夷议款，必能折服，不致无厌之求。倘英夷不从，亦可借词与之交兵，乃自正月与大帅晤商，始则不许代奏，及奏又支离其词，反以叵测疑佛兰西，延至六月，闻浙江奏请款抚，始许其行。时英夷兵船，已深入长江犯江宁，于是佛兰西船驶至上海，请我舟导其入江，而上海官吏，又往返申请稽时。迨佛兰西易舟入江，则款事已定数日，尽饱溪壑，佛兰西怅然而返，此机之可乘者四。故可乘而不乘，非外夷之不可用也，需调度外夷之人也。
今日之事，苟有议征用西洋兵舶者，则必曰借助外夷，恐示弱，及一旦示弱数倍于此，则甘心而不辞。使有议置造船械，师夷长技者，则曰糜费；及一旦糜费十倍于此，则又谓权宜救急而不足惜。苟有议翻夷书，刺夷事者，则必曰多事〈（嘉庆间，广东有将汉字夷字对音，刊成一书者，甚便于华人之译字，而粤吏禁之）〉；则一旦有事，则或询英夷国都，与俄罗斯国都，相去远近，或询英夷何路可通回部，甚至廓夷效顺，请攻印度而拒之，佛兰西、弥利坚愿助战舰，愿代请款而疑之。以通市二百年之国，竟莫知其方向，莫悉其离合，尚可谓留心边事者乎？汉用西域攻匈奴，唐用吐番攻印度，用回纥攻吐番，圣祖用荷兰夹板船攻台湾，又联络俄罗斯以逼准噶尔。古之驭外夷者，惟防其协寇以谋我，不防其协我而攻寇也。止防中华情事之泄于外，不闻禁外国情形之泄于华也。然则欲制外夷者，必先悉夷情始；欲悉夷情者，必先立译馆，翻夷书始；欲造就边才者，必先用留心边事之督抚始。
问曰，既款之后如之何？曰武备之当振，不系乎夷之款与不款，既款以后，夷瞰我虚实，藐我废弛，其所以严武备，绝狡启者，尤当倍急于未款之时，所以惩具文，饰善后者，尤当倍甚于承平之日。未款之前，则宜以夷攻夷，既款之后，则宜师夷长技以制夷。夷之长技三：一、战舰，二、火器，三、养兵练兵之法。请陈国朝前事：康熙初曾调荷兰夹板船，以剿台湾矣；曾命西洋南怀仁制火炮以剿三藩矣；曾行取西洋人入钦天监，以司历官矣。今夷人既以据香港，拥厚赀，骄色于诸夷，又以开各埠，裁各费，德色于诸夷。与其使英夷德之以广其党羽，曷若自我德之以收其指臂。考东中二印度，据于英夷，其南印度，则大西洋各国市埠环之，有荷兰埠，有吕宋埠，有葡萄亚埠，有佛兰西埠，有弥利坚埠，有英吉利埠。每一埠地，各广数百里，此疆彼界，各不相谋。各埠中皆有造船之厂，有造火器之局，并鬻船鬻炮于他国，亦时以兵船货船，出租于他国。其船厂材料山积，工匠云辏，二三旬可成一大战舰，张帆起舵，嗟咄立办。其工匠各以材艺相竞，造则争速，驶又争速，终年营造，光烛天，声殷地。是英夷船炮在中国视为绝技，在西洋各国视为寻常。广东互市二百年，始则奇技淫巧受之，继则邪教毒烟受之，独于行军利器，则不一师其长技，是但肯受害不肯受益也。请于广东虎门外之沙角、大角二处，置造船厂一，火器局一，行取佛兰西、弥利坚二国，各来夷目一二人，分携西洋工匠至粤，司造船械，并延西洋柁师，司教行船演炮之法，如钦天监夷官之例。而选闽粤巧匠精兵以习之，工匠习其铸造，精兵习其驾驳攻击，计每艘中号者，不过二万金以内〈（英夷有军器之趸船，每艘值银二万馀员，大兵船三桅者每艘值银四万员，见澳门新闻纸。凡侈言每艘需十万金者皆妄也。现在广东义士，请弥利坚人造二桅兵船，果仅费银万九千两）〉。计百艘不过二百万金，再以十万金造火轮舟十艘，以四十万金造配炮械，所费不过二百五十万，而尽得西洋之长技，为中国之长技。每艘配兵三百人，计百艘可配三万人〈（靖逆将军弈山，奏夷三桅大兵船三百人，二桅中号兵船二百馀人，火轮船八九十人，杉板船大者六七十人，小者二三十人）〉。广东一万，福建一万，浙江六千，江苏四千，其所配之兵，必凭选练。取诸沿海渔户枭徒者十之八，取诸水师旧营者十之二，尽裁并水师之虚粮冗粮，以为募养精兵之费。必使中国水师，可以驶楼船于海外，可以战洋夷于海中，不增一饷一兵，而但裁并冗滥之兵饷，此其章程可推广者，尚有六焉：我有铸造之局，则人习其技巧，一二载后，不必仰赖于外夷，如内地锺表，亦可以定时刻，逮二十五年大修之期，即可自行改造，一也〈（夷艘例二十五年一修）〉；有铸造之局，则知工料之值，工食之值，每艘每炮有定价，然后可以购买。凡外夷有愿以船炮售官抵税者听。闽商粤商出贩南洋，有购船炮归缴官受值者听。不致以昂价赝物受欺，二也；沙角大角，既有船厂火器局，许其建洋楼，置炮台，如澳门之例，英夷不得以香港骄他夷，生觖望，而我得收虎门之外障，与澳门鼎峙，英夷不敢倔强，广东从此高枕。嘉庆中澳夷曾备兵船二，英夷备兵船四，愿助剿海盗，今更得佛、弥二夷效顺，彼贪市舶之利，我收爪牙之助，守在四夷，折冲万里，三也；鸦片趸船，敢于蔓延者，欺我水师之不敢攻剿，今水师整饬，鸦烟自不敢来，纹银自不透漏，以用财为节财，四也；官设水师米艇，每艘官价四千，已仅洋艘五分之一，层层扣蚀，到工又不及一半〈（靖逆将军弈山奏言，水师例修之船新造二只覆以藤棉，加以牛皮，外施鱼网七层，演试千斤之炮，打穿两面，不能适用）〉。今制海舰，不拘例价，若不善立章程，则将来修造之期，必然有名无实。考洋艘所以坚固，皆由驶犯风涛，遄行万里。令官艘终岁停泊，会哨徒有具文，自后即无事之期，而战艘必岁护海运之米，验收天津闽广则护运暹米、吕宋米、台湾米，江浙则各护苏、松、杭、嘉、湖之米，凡承造之人，即皆驾驶之人。凡内地出洋之商，愿禀请各艘护货者听。凡水师提镇大员，入京陛见，必乘海艘，不许由驿陆进。其副将参游以下，入京引见，或附海运之舟北上，总禁由陆，其文吏愿乘海艘入京者听，惟不许承办船工，五也；国家试取武生、武举人、武进士，专以弓马技勇，是陆营有科，而水师无科。西洋则专以造舶驾舶造火器奇器取士抡官，上之所好，下必甚焉，上之所轻，下莫问焉。今宜于闽粤二省，武试增水师一科，有能造西洋战舰火轮舟，造飞炮火箭水雷奇器者，为科甲出身。能驾驶飓涛，能熟风云沙线，能枪炮有准的者，为行伍出身。皆由水师提督考取，会同总督拔取，送京验试，分发沿海水师，教习技艺。凡水师将官，必由船厂火器局出身，否则由舵工水手炮手出身，使天下知朝廷所注意在是，不以工匠柁师视在骑射之下，则争奋于功名，必有奇材绝技出其中。昔李长庚剿海贼，皆身自持柁，虽老于操舟者不及，故知水师不能舍船械而空谈韬略武备，不能舍船炮而专重弓马，六也。
天下有不可强者三：有其人，无其财，一难也；有其财，无其人，二难也；有其人，有其财，无其材〈（谓材料）〉，三难也。自用兵以来，所糜费数千万，计出其十之一二，以整武备有馀，则财非不足明矣。海关浮费，数倍正税，皆积年洋商与官吏所肥蠹，起家不赀，其费皆出自鸦片，岂不当派数百万之军饷，则财又非不足明矣。中国智慧，无所不有，历算则日月薄蚀，闰馀消息，不爽杪毫，仪器则钟表晷刻，不亚西土。至罗针壶漏，则创自中国，而后西行〈（罗针始自中国，见《华事夷言》）〉。穿札扛鼎，则无论水陆，皆擅勇力，是人才非不足明矣。船桅船舱，所需铁力之木，油木櫶木柿木，皆产自两广，蓬帆浸以晋石，火不能焚，出自山西。火药配以石油，得水愈炽，出自甘肃〈（关外玉门县赤金卫迤南之石油河，本年二月陕甘总督解至石油三千六百斤）〉。火箭参以江豚油，逆风更猛，出自四川。军符所下，旦夕可至。硝提数次而烟白，铁经百练而钢纯，皆与西洋无异，则材料又非不足明矣。飞炮火器，皆创自佛兰西，而英夷效之，以及船械相等之葡萄亚、荷兰、吕宋、弥利坚等国，皆仰我茶黄，贪我互市，欲集众长以成一长，则人争效力，欲合各国以制一国，则如臂使指。诚欲整我戎行，但得一边才之两广总督，何事不可为哉？或曰：五十艘之船械，且造且购，一年而可集，百艘之船械，且造且购，二年而毕集，即其制造施用之法，以我兵匠学之，亦一年而可习，二年而可精，是一二年后，已无铸造之事。尚远重修之期，更何局厂之设乎？曰：是何言也，夫西洋惟英吉利国兵船五百馀艘，佛兰西国兵船三百馀艘，盖为分守各国埠头而设。其馀各国战舰，亦各不过数十艘，而皆有船厂火器局，终年不息者，何哉？盖船厂非徒造战舰也，战舰已就，则闽广商艘之泛南洋者，必争先效尤，宁波上海之贩辽东贩粤洋者，亦必群就购造，而内地商舟，皆可不畏风飓之险矣。西洋火轮舟之受数千石者，止为远越重洋，其在本国内河内港之火轮舟，皆不过受五百石至九百石而止。以通文报，则长江大河，昼夜千里，可省邮递之烦。以驱王事，则北觐南旋，往还旬日，可免跋涉之苦。以助战舰，则能牵浅滞损坏之舟，能速火攻出奇之效，能探沙礁夷险之形。诚能大小增修，讵非军国交便，战舰有尽，而出鬻之船无尽，此船厂之可推广者一；火器亦不徒配战舰也，战舰用攻炮，城垒用守炮，况各省绿营之鸟铳火箭火药，皆可于此造之。此外量天尺，千里镜、龙尾车、风锯、水锯、火轮机、火轮舟、自来火、自转碓、千斤秤之属，凡有益民用者，皆可于此造之。是造炮有数，而出鬻器械无数，此火器局之可推广者二。古之圣人刳舟剡楫，以济不通，弦弧剡矢，以威天下，亦岂非形器之末，而睽涣取诸易象，射御登诸六艺，岂火轮火器不等于射御乎？指南制自周公，挈壶创自周礼，有用之物，即奇技而非淫巧。今西洋器械，借风力水力火力，夺造化，通神明，无非竭耳目心思之力。以前民用，因其所长而用之，即因其所长而制之。风气日开，智慧日出，方见东海之民，犹西海之民，云集而鹜赴，又何暂用旋辍之有？昔汉武欲伐南越，爰习楼船水战于昆明湖。乾隆中以金川恃碉险，爰命金川俘卒建碉于香山，又命西洋人南怀仁制西洋水法于养心殿。而西史言俄罗斯之比达王，聪明奇杰，因国中技艺不如西洋，微行游于他国船厂火器局，学习工艺，反国传授，所造器械，反甲西洋，由是其兴勃然，遂为欧罗巴洲最雄大国。故知国以人兴，功无幸成，惟厉精淬志者，能足国而足兵。
人但知船炮为西夷之长技，而不知西夷之所长，不徒船炮也。每出兵以银二十员安家，上卒月饷银十员，下卒月饷银六员，赡之厚故选之精，练之勤故御之整。即如澳门夷兵仅二百馀，而刀械则昼夜不离，训练则风雨无阻，英夷攻海口之兵，以小舟渡至平地，辄去其舟，以绝反顾，登岸后，则鱼贯肩随，行列严整，岂专恃船坚炮利哉？无其节制，即仅有其船械，犹无有也；无其养赡，而欲效其选练，亦不能也。故欲选兵练兵，先筹养兵，兵饷无可议加，惟有裁并之而已。粤省水师，将及四万，去虚伍计之，不及三万，汰其冗滥，补其精锐，以万五千人为率，即以三万有馀之粮，养万五千之卒，则粮不加而足。以五千卒分防各口炮台，与陆营相参，以万人分配战舰，可得三十馀艘。无事日，令出哨外洋，捕海盗，缉烟贩。有事寇在邻省，则连宗赴援，寇在本省，则分艘犄角，可以方行南海矣。或曰：粤洋绵长三千馀里，水师数万，尚虞不周。今裁汰大半，不弥形单寡乎？曰：水师多而不敷，以无战舰也，无战舰出洋，则口岸处处出防，以水师当陆师之用，故兵以分而见寡。今以精兵驾坚舰，昼夜千里，朝发夕至，东西巡哨，何患不周，是兵以聚而见多。英夷各处市埠，自大西洋至中国，首尾数万里，何以水师不过九万，即能分守各国。又何以入寇之兵，不过五十艘，而沿海被其骚动，况水师外尚有本省绿营数万，何患其无兵分守。前年杨参赞有请水师改为陆兵之奏，吾谓不如并岸上之水师，为船上之水师，用力少而收效广。
问：西洋与西洋战，亦互有胜负，我即船炮士卒，一切整齐，亦何能保其必胜？曰：此为两客相攻言之，非为以客待主言之也。夫力不均，技不等，而相攻，则力强技巧者胜，力均技等，而以客攻主，以主待客，则主胜，攻劳守逸，请言其状。夫海战全争上风，无战舰，则有上风而不能乘，即有战舰而使两客交哄于海中，则互争上风，尚有不能操券之势，若战舰战器相当，而又以主待客，则风潮不顺时，我舰可藏于内港，贼不能攻，一俟风潮皆顺，我即出攻，贼不能避。我可乘贼，贼不能乘我，是主之胜客者一；无战舰，则不能断贼接济，今有战舰，则贼之接济路穷，而我以饱待饥，是主之胜客者二；无战舰，则贼敢登岸，无人攻其后。若有战舰，则贼登岸之后，舶上人少，我兵得袭其虚，与陆兵夹击，是主之胜客者三；无战舰，则贼得以数舟，分封数省之港，得以旬日遍扰各省之地。有战舰，则贼舟敢聚不敢散，我兵所至，可与邻省之舰夹攻，是主之胜客者四。故历考西洋各国交兵，凡英吉利往攻弥利坚本国，则弥利坚胜；以英吉利往攻俄罗斯本国，则俄罗斯胜；若英吉利与各国互战于海中，无分主客，则舵师得上风者胜。
问曰：船厂火器局，设于粤东矣，其福建、上海、宁波、天津，亦将仿设乎，不仿设乎？战舰百艘，果足敷沿海七省之用乎？曰：沿海商民，有自愿仿设厂局，以造船械，或自用，或出售者听之。若官修战舰火器局，则止需立于粤东，造成之后，驶往各岸，无事纷设。盖专设一处，则技易精，纷设则不能尽精。专设则责成一手，纷设则不必皆得人。战舰既成以后，内地商艘仿造日广，则战艘不必增造。何者？西洋货船与兵船，坚固同，大小同，但以军器之有无为区别，货船亦有炮眼，去其铁板，即可安炮。内地平时剿贼，尚动雇闽广商艘，况日后商艘尽同洋舶，有事立雇，何难佐战舰之用。惟水师则必以闽广为主，而江浙为辅。何则？福建之役，夷船泊于南澳港，邓制军所募水勇，佯作商舟，乘无风攻之，夷艘甫觉，我水勇已逼其后艄，焚其帆索，伤其柁师水手，夷艘无风不能起碇，逼近不能开炮，且小舟外障湿幔，铳弹不能入。良久风起，夷船始遁。此江浙水勇所不能也。粤东之役，官军方失利于城外，而我武举梁体群，夜以火舟三队，从穿鼻洋截攻其后，乘潮至虎门，横档夷船，甫开一炮，而我火舟已逼其后梢，火药舱轰发，两桅飞起空中，全艘俱毁。佛山义勇，又围截夷兵于龟冈炮台，绕出上风，纵毒烟以眯夷目，尽歼夷兵，并击破其应援之杉板舟，此江浙水勇所不能也。靖逆将军奏言粤中水勇，以小舟八人荡桨，旋折如飞，将及夷炮所近之处，即覆舟入水，戴之而行，及至夷船，仍翻舟而上，以火球喷筒焚其帆索，得势即跃上夷船，不得势，即仍下水，覆舟而行，铳炮皆不能及，已募得二百馀人，此江浙所无也。夷船犯乍浦时，馀艘留踞镇海招宝山，有委员雇闽勇三百馀，以火舟易使贼觉，献策用大油篓，各装火药二百斤，载以小竹筏，以铁索拴筏四角，套于项颈，手扶篓筏，贴水潜行，远望不见，及至夷船后，潜挂柁上，火发轰烈，全船立毁。既而有尼之者，飞檄中止，此亦江浙所无也。此皆在无战舰之时，可用若是，况配入战舰，用其所长，外夷尚且畏之，岂他省所及？故江浙舟师宜专护海运，而闽粤舟师宜专剿海寇〈（汉口、瓜洲、钱塘江，亦有没水之人，能伏行江底，然每处仅二三十人，不能多也）〉。问：子于议守篇，专守内河，守近岸，使夷船夷炮失其所长，已可收安南创敌之功，则又何艘械之足学，而厂局之足设耶？曰：夷兵之横行大洋者，其正也；其登岸，及入内河者，其偶也。夷性诡而多疑，使我岸兵有备，而彼不登岸，则若之何？内河有备，而彼不入内河，则若之何？观其初至也，以结怨之广东而不攻，继以结怨之厦门而不力攻，及突陷舟山，徘徊半载，而不敢深入，是犹未测内地之虚实，尚有所畏也。自广东主款撤防，破虎门，围省会，而夷始肆然无忌矣。再破厦门定海，驶入宁波，而益无忌矣。再破乍浦、宝山、上海驶入长江，而益无忌矣。使夷知内河有备，练水勇，备火舟，如广东初年之事，其肯深入死地哉？故广东初年，有歼夷之备，而无其机；江浙近年，有歼夷之机，而无其备。且夷兵舶五十艘，货船二十馀艘，火轮舟十艘，其闯入珠江，入甬江，入黄埔江者，皆不过兵舰七八艘，火轮二三艘，杉板小舟十馀而已。其馀仍寄碇大洋，即使歼其内河诸艇，而奇功不可屡邀，狡夷亦不肯再误。且夷贪恋中国市埠之利，亦断不肯即如安南、日本之绝交不往，此后则非海战不可矣。鸦片趸船，仍泊外洋，无兵舰何以攻之？又非海战不可矣。夷船全帮数十艘，驶入者惟长江，江面虽狭于外洋，而倍阔于他港，夷艘散泊各岸，不聚一处，即用兀术之火攻，而天时风色难必，亦不过歼其三分之一，究恐有窜出大半之舰，则亦非追剿不可矣。苟夷畏我内河，专肆惊扰，声东击西，朝南暮北，夷人水行一日可至者，我兵陆行必数日方至。夷攻浙，则调各省之兵以守浙，夷攻江，则又调各省之兵以守江。即一省中，而有今日攻乍浦，明日攻吴淞，后日又回扰镇海，我兵又将杂然四出，应接不暇，安能处处得人，时时设备。况战舰火器，乃武备必需之物，二三百万，乃军需十分之一，何惮不为，而见轻于四夷。况有洋舰洋炮之后，亦非漫然浪战也。客兵利速战，主兵利持重，不与相战，而惟与相持，行与同行，止与同止，无淡水可汲，无牛羊可掠，无硝药可配，无铁物可购，无蓬缆可补，烟土货物无处可售，柁枪无处可修。又有水勇潜攻暗袭，不能安泊，放一弹，即少一弹，杀一夷，即少一夷，破一船，即少一船。而我之沿海腹地，既有战舰为外卫，则内河近岸，高枕无虞。所至接济策应，逸待劳，饱待饥，众待寡，是数十艘可当数百艘之用。况夷兵以大艘为身，以杉板小舟为四足，但多募渔舟快艇，专毁其杉板小舟，小舟尽则大舟亦可为我有，在得人而已，在得人而已。
我患夷之强，夷贪我之利，两相牵制，幸可无事，非今日主款者之秘略乎？鸦片岁耗中国财数千万计，竭我之富，济彼之强，何以处之？则曰：“但禁内地吸食。”试问持议之人，果严禁内地吸食乎？则又曰：“宜缓不宜急，急之恐触外侮而生内变。”嗟乎！强邻恶少，日设赌博于门，诱我子弟，匮我基业，败我教化，一朝绝不与通，攻门索斗，弇可调停者曰：“姑听其仍开博场，一日赌博，一日无事，百年赌博，百年无事，我产之耗不耗，勿计也，我业之完不完，勿计也，我子弟之败类不败类，勿计也。”欲制夷患，必筹夷情，请先陈夷情而后效其说。
中国以茶叶湖丝驭外夷，而外夷以鸦片耗中国，此皆自古所未有，而本朝有之。茶叶行于西洋，自康熙始，而鸦片之入中国，亦自康熙始。初准以药材上税，乾隆三十年以前，岁不过二百箱，及嘉庆元年，因嗜者日众，始禁其入口。嘉庆末，每年私鬻至三千馀箱，始则囤积澳门，继则移于黄埔。道光初，奉旨查禁，复移于零丁洋之趸船。零丁洋者，在老万山内，水路四达，凡中外商船之出入外洋者，皆必由焉。夷艘至，皆先以鸦片寄趸船，而后以货入口，始趸船不过四五艘，其烟至多不过四五千箱，可用火攻，而大吏密奏请暂事羁縻，徐图禁绝，于是因循日甚，其突增至二十五船，烟二万箱者，则在道光六年，设巡船之后，巡船水师受月规，放私入口，于是藩篱溃决。及道光十二年，始裁巡船，而积习已不可挽。道光十七年，复设巡船，议定每千箱，以若干箱送水师报功，而鸦片遂岁至四五万箱矣。今以道光十七年，广东与英夷贸易出入之数计之，湖丝价银六百五十九万员，茶叶价银千有四百万员，白矾、串珠、樟脑、桂皮、磁器、大黄、麝香、赤布、白糖、冰糖、雨伞，百二十二万六千员，共计英吉利船所购出广东之货，二千一百八十一万六千员；其入口者，棉花八百二十二万员〈（六十七万七千石）〉，洋米二十三万八千员〈（二十一万石）〉，大呢百五十五万员，羽纱四十万员，哔叽八十万员，羽缎五万员，洋布七十万员，棉纱七十三万员〈（千有八百石）〉。水银二十三万员〈（二千石）〉，锡二十九万五千员〈（万五千石）〉，铅八万九千员〈（万四千石）〉，铁四万八千员〈（万六千石）〉，硝七万五千员〈（共万石）〉，檀香、乌木、象牙、珍珠、胡椒、沙藤、槟榔、鱼翅、鱼肚、花巾、洋巾、计七十一万员，共英夷进口货千四百四十七万八千员，少于出口货价银七百馀万员。使无鸦片而以货易货，则英夷应岁补中国银七百馀万员，乃是岁鸦片价银反出口二千二百万员，计销鸦片四万箱，此数之确然可考者。弥利坚国，是岁出口之货，绸缎价七百五十万员，茶叶五百十九万八千员〈（十二万馀石）〉，丝棉、葛布、磁器、席糖、五十七万九千员，共计千有三百二十七万七千员，入口洋货三百六十七万员〈（内有洋米八十六万员，洋布四十五万员，白银四十二万员，价最银）〉，计少银九百六十万员。何以不闻补银，盖亦鸦片价内开除之数〈（英夷所运者，印度鸦片，弥夷所运者，都鲁机鸦片）〉，他西洋诸国，出口入口者，约计二百万员，共计外夷岁入中国之货，仅值银二千十四万八千员，而岁运出口之货，共值银三千五百有九万三千员，以货易货，岁应补中国价银千四百九十四万五千员，使无鸦片之毒，则外洋之银，有入无出，中国银且日贱，利可胜述哉？综计英夷所购出之货，莫大于茶，而湖丝次之，所售入中国之货，莫大于鸦片，而棉花次之，至大黄则蒙古所需，非西洋所急，故每岁出洋大黄，不过值五万馀员〈（即俄罗斯市大黄归，亦仅用以染色，非用以治病，见松筠《绥服纪略》）〉，茶叶虽西洋所盛行，而佛兰西国不甚需之，以其本国皆饮白酒，不甚饮茶，故佛兰西到粤之船较少。然前代市舶，从不闻茶叶出洋，茶叶出洋，自明季荷兰通中国始。及康熙二年，英吉利商，又自荷兰购归百斤，饮而甘之，国人饮者，岁增一岁。康熙四十九年，至十四万斤；雍正二年，至二十八万斤；乾隆二十四年，二百二十九万斤；三十七年，五百四十七万斤；五十年，遂至千三百万斤；嘉庆十八年，二千一百二十八万斤；道光二年，二千三百七十六万斤；十年后，三千馀万斤。及英夷公司散后，各商自运，销茶愈广。十七年广东出口茶叶三十馀万石，共价银千有四百馀万员。又弥利坚国，道光十七年，购茶价银三百六十九万两〈（共茶十二万馀石）〉。荷兰岁需茶二百八十万斤不等，佛兰西二十三万斤不等〈（佛兰西茶，沿途售与各国，其到本国者无几）〉，此外西洋各国，大约二百万斤，惟俄罗斯由蒙古运往茶叶，岁六百四十馀万斤。是西洋之饮茶，亦犹中国人之吸鸦片，虽损益悬殊，皆始自近日。非古昔所有，故知洋钱流入内地，皆鸦片未行以前，夷船所补之价，至鸦片盛行以后，则绝无货价可补，而但补烟价，洋钱与纹银，皆日贵一日矣。漕务盐务边务，皆日困一日矣。使非养痈于数十年之前，溃痈于设巡船之后，何以至是。今但归咎割痈之人，而养痈溃痈者不问？故至今益以养痈为得计，此边患宜溯其源者一。
西洋互市广东者十馀国，皆散商无公司，惟英吉利有之。公司者，数十商辏资营运，出则通力合作，归则计本均分，其局大而联；散商者，各出已赀，自运自售，利害皆一人独当之，其势专而散。方其通商他国之始，造船炮，修河渠，占埠头，筑廛舍，费辄巨万，非一二商所能独任，故必众力易擎，甚至借国王赀本以图之，故非公司不为功，及通市日久，垄断他商之路，挥霍公家之帑，费愈重利愈微，国计与民生两不利，则又惩公司流弊，而听散商自为之。以中国比例，公司如广东十三家洋行，而散商则如各省赴粤之客货也；公司如淮南盐法之滚总之整轮，而散商则如票盐如散轮也。道光十三年以前，粤东贸易，一出公司，其局初立于印度，继立于广东，初议公司止设三十年，及限满而公司欲专其利，不肯散局，复以助本国兵饷为词，请再展三十年，而糜费开支，浮冒干没，且运回之货，居奇踊贵，百物滞销，国人皆不服，屡控国王，请散公局，各自贸迁，皆为大班数人把持，与通国散商为怨敌。其公司资本银三千万员，主事二十四商，首领二人，专司机密，每商捐银二千五百员以赡之。道光十年，本国会计入公帑银万有五百万员，公使费银九千万员，公欠项银七千五百万员，公司贸易无利。道光十二年，载资出本国，出印度国者，置价共三千万员，而所售回之价，仅千有六百万员，公司不如散商者六倍。故道光十三年，遂散公司之局，国王尽收帑本，任商自运，而第征其税，此粤中公司合散之情形也。方广东公司未散时，各大班恃其势大多金，凡抗衡中国官吏，皆公司大班所为，公司散则势涣易制，而卢制军莅任未久，误听洋商言，以英夷公司虽散，而粤中不可无理夷务之人，反飭令彼国派领事来粤，十四年始来者曰劳律卑，突入省河，罢市调兵而后退。十六年再至者，即义律也，祗便洋商一日之私图，岂期边疆今日之戎首？试问粤中互市，西洋十馀国，何尝有夷官驻粤？若谓英夷货多事赜，则弥利坚国每年货艘至粤之多，亦亚于英吉利，何以二百载从无桀骜？观禁烟新令初颁，各国遵令，即英国新至货船，亦遵例具结，而义律驶兵船阻其入口。苟当时无公司领事，则英夷各商，亦不过随同各国具结，惟恐卸货之不早，鹜利之不先，何暇抗文法，争体制？何至开兵炮，停贸易？又何至诉国王，请兵舰，连兵万里，构衅数年？故驭边在先悉夷情，公司散局，此海疆一大机会，而中国边臣失之者二。
禁鸦片之议有二：一内禁，一外禁。自夷船犯顺，人皆谓外禁必不可行，果必不可行乎？又以夷变归咎于缴烟，果由于缴烟乎？何以五月缴烟之后，旁徨半年而未动？何以尚肯出船货充公之结？何以尚悬购告犯之赏？何以逐出老万山外复尚有愿遵大清律乞回澳门之禀？是其激变绝不由缴烟，而由于停贸易明矣。英夷国禁浓酒小带，有佛兰西使者至其国，英夷闻其携违禁货物，因监禁其使，令禁缴出禁物，始释之，与广东之勒缴烟土何异？又英夷国律例，凡他国商携违禁货物入境者，罚其货价三倍。是即科以彼国之法，亦无可辞，其非因缴烟而由停贸易又明矣。然则不停贸易，固可免用兵，亦可禁鸦片使不来乎？曰，奚不可之有？请先陈夷情而后效其说。英夷之说曰：“若要印度人不栽波毕，除非中国人不食鸦片；若要中国人不买鸦片，除非印度不栽波毕。中国人若以鸦片贸易，同英国讲论，英吉利国王定肯禁止贩运，即印度栽种波毕之事，亦可停止，而栽种别物，仍可得税饷贸易之利〈（《澳门月报》）〉。”又曰：“有人言情愿断止鸦片一物，别开南边港口贸易可乎？我恐未必能行〈（《华事夷言》）〉。”是外禁之事，英夷亦未尝不筹画及之，但外夷惟利是图，惟威是畏，必使有可畏怀，而后俯首从命。故上者严修武备，彼有趸船，则我能攻之，彼有夹私，应停贸易，则立停之，使我无畏于彼，彼无可挟于我，自不敢尝试；次者代筹生计，使彼即停鸦片，而上无缺税，下无缺财，则亦何乐走私之名，而不趋自然之利？请得而详之：夷烟产自印度，而销于广东，其东印度种鸦片之地，皆官地，如中国盐场置官收税，不得私煎，除鸦片地税银四百馀万员外，加以栽种时、开花时、取汁时、出口时，四次收税，又凡五百馀万员。共计孟阿腊岁税九百六十八万四千馀员。又南印度之孟迈，鸦片税亦百馀万员，除印度兵饷支用外，岁解英吉利国都者，三百馀万员，此其国最大之利薮。考康熙、乾隆中，准商船运吕宋、暹罗米入口者，每米万石，免其船货税十分之五，米五千石以上，免税十分之三，即不及五千石，亦免税十分之二，并许商人运暹米二千石以上，议叙顶戴，此二国产米，不产鸦片，有利无弊。自后港脚夷船，援例岁运印度、新嘉坡、葛留巴米入口者，不下四十万石，多以鸦片寄趸船，而以米入口，由是粤海关裁抑之，但免入口米税，不免出口货税。今与夷约，果能铲除鸦片之地，改种五谷者，许其多运洋米入口，并援例酌免其货税，则夷喜于地利之不荒，其必乐从者一；粤东出口之货，是洋行会馆，每百两抽内商三分，而三分必增诸货价，其入口之货，则每一大洋艘至黄埔，官费及引水通事使费，约需银五千员，皆在正税之外，虽不明取于鸦片，而夷则失诸彼者偿诸此，我则收其实而避其名。今与夷约，果鸦片不至，则尽裁一切浮费，举以前此贡使所屡求，大班所屡控者，一旦如其意而豁除之，俾岁省数百，万夷必乐从者又一；彼国入口之货，莫大于湖丝茶叶，出口之费，莫大于棉花、洋米、呢羽，今中国既裁浮费，免米税，商本轻省，则彼国不妨于进口之茶丝，出口之棉米呢羽，酌增其税，以补鸦片旧额。此外铅铁硝布等有益中国之物，亦可多运多销，夷必乐从者又一；威足慑之，利足怀之，公则服之，有不食桑葚而革鸮音者乎？水师之通贿不惩，商胥之浮索不革，战舰之武备不竞，而惟外夷操切是求，纵获所求，且不可久，矧乃河溃而鱼烂，鸟惊而兽骇，尚何暇议烟禁哉？张奂之服西羌，班超之告任尚，此机会可乘，反以过急失之者三。
此皆未变以前事也，既变以后，则不独以夷攻夷，并当以夷款夷。国初俄罗斯争黑龙江地，构兵连年，圣祖命荷兰寄书俄罗斯，而献城归地。喀尔喀两部争衅构兵，诏命达赖剌麻遣使往谕，而喀部来庭。缅甸不贡，闻暹罗受封而立贡；廓尔喀未降，闻英吉利助兵而即降。故款夷之事，能致其死命，使俯首求哀者上；否则联其所忌之国，居闲折服者次之。上年靖逆将军未至粤时，弥利坚夷目即出调停讲款，于是义律来文有“不讨别情，只求照例通商，倘带违禁货物，船货充公”之语，并许退出虎门之说。夫命将出师，不过因夷之索烟价，索埠地，踞虎门，今三事皆不敢违命，是不战屈夷，亦足以征朝廷折冲千里之威，非弥利坚居间，岂能有是？而利害未能陈明，章奏未能剀切，于是而英夷要盟，又于是而英夷败盟。是冬佛兰西兵帅，复以兵艘至粤，求面见将军，密陈军事，请代款，请助兵以夷攻夷，以夷款夷，在此一举，而又迟疑之，支诎之，延及半载，始令赴江宁，则英夷款议已成数日，视弥利坚原议，相去天渊，故不款于可款之时，而皆款于必不可款之时，此机会可乘不乘者四。
此四机者，谨其始机，则鸦片不至流毒；乘其二机，则公司不致桀骜；乘其三机，则不以罢市兴兵；乘其四机，则不致款议失体。一误再误，三误于事前，四误于事后，经此四误，而鸦片之外，禁不可行矣。今日之事非内禁不可矣。内禁之不效有三：一曰，不许告发也；二曰，不速限期也；三曰，不先黥后僇也。不许告发之故，在防诬陷。夫吸烟有瘾，贩烟有土，告不实有反坐，何患其诬？且有告发之令，则雇工邻右，人怀戒心，大厦深堂，皆无固志，虽有贪欲贪利之徒，不敢再为尝试，其必效一；限期不速者，恐死刑太多也，不知期愈宽，犯愈众。昔宋臣宗泽守汴京，承兵燹之后，百物昂价倍蓰，泽念小民所急惟食，乃枭一饼师之首，下令平价，不三日而市价尽平。夫速则枭一人而万人肃，迟则刑千百而四海玩，果不果之异也。且烟瘾有限期，贩烟有何限期？但使沿海各郡县，每城立枭贩烟之首一二人，以令下之日为始，不俟限期，风行雷厉，其必效者二；吸烟未至限期，罪不至死奈何？曰有《大清律》刺面之法在，今再下令，三月不戒者黥，黥后再三月不戒者死，以下令为始，十七省各出巡烟御史一人，专司有犯必黥之事，其缙绅富户，哀求免黥者，许以金赎，不黥面而仍黥手，黥手逾期不戒，毋得再赎。如此则法易行，法必行，且在前次限期之外，岂得更议其期迫乎？此必效者三。总之，法信令必，虽枷杖足以惩奸，法不信，令不必，虽重典不足儆众，饮食不已，酿为讼师。小刑之刀锯不肃，酿为大刑之甲兵，圣人垂忧患以诏来世，岂不深哉，岂不深哉！

[book_title]卷三
古有表沿革，无图沿革者，图经表纬，图横表纵，左之右之，互相体用。然以表书史所习，足目所及之中国可也，以表侏㒧不经，汗漫莫穷之外国，则表自表，图自图。自非专门之士，鲜不一龃而一龉，千殽而千赜矣，且利马窦、艾儒略、南怀仁，及近日英夷汉字之图，虽方位度数，有准有则，然详海口，疏腹内，沿土语荒古名，如适异国闻群咻，有声无词，莫适谁主。陈伦炯、庄廷旉之图，据彼蓝本，各各不相贯串。至明太监郑和下西洋之图，仅至西南洋五印度，尚未至小西洋，甚乃图柯枝、古里、小葛兰为一岛，而列于榜葛剌、锡兰山之西。又图忽鲁谟斯为一岛，图旧港、小爪哇与苏门答剌为同洲，奚翅迷途之子，指东谓西，适郢之夫，南辕北辙。盖阉尹不识图史，柁工舟师，纡折行驶，以其舟行所至之先后，为图地之方位。又凡柯枝西岸之恒河，与忽鲁谟斯两岸之东西海港〈（即西图所谓西红海、东红海也）〉，皆混同大海，遂致岸国图成岛国。彼身历之人尚如是，又何责王圻以下之扣盘扪烛乎。乌乎！必观《元史》、明图之荒唐，历代诸史之明昧，与利氏、艾氏、南氏诸图之纷错，而后知斯书斯图之必不可已。
东南洋各国沿革图〈（今名阳文，古名阴文）〉
西南洋五印度沿革图〈（今名阳文，别名阴文）〉
小西洋利未亚洲沿革图〈（今名阳文，别名阴文）〉
大西洋欧罗巴各国沿革图〈（今名阳文，别名阴文）〉
塞外山川，国地里至，吾何征，请姑征西域。其国则皆城郭居国，非同漠南漠北行国之游牧迁徙。其名则历汉晋六朝唐宋，而城郭三十六国不甚改，非若匈奴、柔然、突厥、回纥、契丹之分合无定。其书则创自班氏父子，世护西域，身履目击，非若西南吐番、西北瀚海之轩不至。惜哉，惟详葱岭以东耳。其葱岭以西，则《汉书》不如《北魏书》，其葱岭西南之五印度，则《汉书》又莫如《唐书》，盖前汉使皆至乌弋还，无至条支者，故有条支西行、近日所入、及弱水西王母之荒诞。至《北魏书》则分葱岭以东、流沙以西为一域，葱岭以西、海曲以东为一域，者舌以南、月氐以北为一域，两海之间、水泽以南为一域，州居部画，纲纪秩然。其言条支，西渡海曲一万里，为大秦国，而指其海旁出，与中国渤海东西相直，则明知为地中海，非西洋大海。且言大秦国在两海之间，地六千里，则并能知大秦以北之洲中海。又言条支国，海水曲环其东南北三面，惟西北一面近陆，则并西红海、东红海，皆灿若眉列。前利马窦千馀年而预合符节，盛矣哉。故葱岭西北，至《魏书》而大明。《唐书·西域传》惟以𦲫林为大秦，是为巨缪，其馀则据玄奘之记，与王元策攻取印度之章疏，故于南天竺濒海，北天竺圜负雪山，东天竺接扶南、林邑，西天竺接罽宾、波斯，而中天竺据四天竺之会，共周三万馀里，无不聚米画沙，纪纲条贯，盛矣哉。故葱岭西南，又至《唐书》而大明。肆前人荜路攘剔，启我后人，亦惟我后人疏通昭旷，肆前业其终之。今据三史，胪成此图，而六朝隋宋沿革，略附其下。其宋元明则见于《海国沿革总图》，不复别出。
汉西域沿革图
北魏书西域沿革图
唐西域沿革图
自生民以来，禹迹所及，中国九州之地，则偏东海。其西南北三海，则虽列代好勤远略之君，发译使，赍金币，尚莫睇其涯际；骋八骏，步章亥，尚未彻其里域。其能北至于北海，西至于西海，南至于南海者，亘古一渥奇温氏而已。其始有西北海之钦察国、阿罗思国、阿速国，东北海之铁勒黠戛斯国、骨利干国、高丽国者太祖，其并有葱岭以西南至海之印度、天方者宪宗，其并有南海之占城、爪哇，远通利未亚洲之马八尔、俱蓝者世祖。此皆汉唐声教所不讫，而元皆棰挞有之，藩封树之，驾远御长，甫田骄桀。易世而后，鞭长尾大，于是印度诸国，恃阻雪山，不受戎索。惟建阿母河行省，治葱岭以西；岭北行省，治和林杭海山以北；阿力麻里元帅府，治天山以北；别失八里元帅府，治天山以南；辽阳行省，治辽河以东；火州曲先元帅府，治土鲁番至阳关以东。然世祖末年，阿母河行省亦废，则葱岭以西擅于赛马尔罕，葱岭以北阿罗思钦察，擅于月祖伯大王，其势已同羁縻。且海都笃娃叛于岭北，干端叛于和阗，则二地亦不属朝廷。惟治天山南北东三帅府，及和林辽阳二路，与内地各行省之地而已。然则元中叶后，疆域始仅埒汉唐，而开国疆域，则视汉唐极盛时且再倍过之。
《高宗纯皇帝御制文集》曰：“葱岭为昆仑，居天下之中。昆仑以东莫大于中国，以北莫大于俄罗斯，以西南莫大五天竺国，元初则兼此三大国疆域而有之，谓不振古霸烈哉。”世祖至元二十五年，从礼部请，令会同馆蕃夷使至，籍其道里、山川、风俗、物产，为职贡图。明初又尽得燕京图籍，使修《元史》诸臣，稍加搜讨，何难部画州居，成盖地之图，补禹贡之缺，扩万古之胸，侈王会之盛。及举一代数万里之版章，摈诸荒外，等诸乌有，其《地理志》末，仅附录西北地名二页，毕竟孰西孰北，尚未能辨也。《列传》则动言西北诸王兵起，毕竟西方之王欤、北方之王欤，皆不能明也。自十一行省而外，一则曰西北之地，难以里计。再则曰边外羁縻之州，莫知其际，更何诘其部落之本末、山川之界画。近世嘉定钱詹事大昕、毛贡士岳生、大兴编修徐先生松，皆从事《元史》。詹事仅刊艺文、氏族二志，毛君仅成后妃、公主二传，然读詹事《廿二史考异》，曾不及塞外舆地，毛君自言和林尚未审其何在，则其书之不成，殆亦知难而退。徐先生之于舆地，专门绝学，所为《元史西北地里附注》，及《诸王世系表》，亦未卒业。源治《海国图志》，牵涉《元史》，辄苦迷津，爰取《元秘史》、《蒙古源流》，及邱处机、刘郁之书，参以列代西域传记图理琛异域录，亹钩稽，旁证侧出，遂成一图四考，以弥缺憾。昧爽行荒莽，鴂舌问邮程，虽仅辨方，犹贤乎己。又有元经世大典地图，从永乐大典中录出并附其后〈（其《元代西域考》二篇，见北印度沿革后，《元代北方疆域考》二篇，见俄罗斯沿革后）〉。
元代西北疆域沿革图
亚细亚洲全图
朝鲜国北界图
朝鲜国中界图
朝鲜国南界图
安南国图
东南洋沿海各国图
中南两印度国合图
东印度图
五印度图
西域各回部图
西域押安比路治三国图
百耳西亚国图亚拉比亚国图
土耳其国全图
土耳其兵国图
俄罗斯国全图
亚细亚州内俄罗斯国图
日本国东界图
日本国西界图
东南洋各岛图
荷兰国所属葛留巴岛图
奥大利亚及各岛图
奥大利洲专图
奥大利亚内新瓦里士图
地面岛图

[book_title]卷四
利未亚州全图
麦西国图
利未亚北方各国图
英吉利所属利未亚州南方各地图
欧罗巴州全图
大吕宋葡萄亚两国合图
《瀛环志略》大吕宋葡萄亚合图
佛兰西国全图
佛兰西图
荷兰北义两国合图
意大里国全图
瑞士国图
大尼国图
日耳曼破路斯奥地利三国图
普鲁社国专图
奥地利国专图
北土耳其国图
希腊国图
瑞丁那威两国合图
欧罗巴州属俄罗斯国图
《瀛环志略》俄罗斯西境图
《异域录》俄罗斯国图
英吉利本国三岛国合图
《四州志》英吉利国分部图
《瀛环志略》英吉利图
苏各兰图
伊耳兰岛图
北亚默利加州全图
英吉利所属加拿他国东边各部图
弥利坚国全图
麦西哥国全图
危亚地马拉国全图
北默利加内英俄二国属地图
亚默利加州各岛图
南五默利加州全图
可伦比国全图
巴悉国图
北路破利威两国图
利加洲南方五国合图
右香港英夷公司所呈大宪图也。余纂此书，有取之华人者，《皇朝通考》及《一统志》，外如周达观《真腊风土记》、王恽《泛海小录》、谢清高《海录》、张奕《东西洋考》、黄衷《海语》、师范《滇系》、刘健《庭闻录》、颜斯综《南洋蠡测》、黄可垂《吕宋纪略》、王大海《海岛逸志》、郁永河《裨海纪游》、张汝楫《澳门纪略》、陈伦炯《海国闻见录》、《七十一西域闻见录》、徐继畬《瀛环志略》、叶锺奇《英吉利夷情纪略》。有取之夷人者，艾儒略《职方外纪》、南怀仁《坤舆图说》、美利加人培端之《平安通书》、英人袆理哲之《地球图说》、马礼逊之《外国史略》、欧罗巴人马吉斯之《地理备考》、美理哥人高理文之《美理哥图志》、澳门人之《每月统纪传》及《天下万国地理全图集》四洲志》、《贸易通志》诸书。皆世所鲜见，蕞而录之。旨则数千，稿凡三易，略举其目，以视有征。惟此图乃广州府经历婺源程承训所摹，饰以五色，因取以冠是书之首，斯纯乎以夷人谭夷地也。

[book_title]卷五
魏源曰：志海国莫琐于《明史·外国传》。传成于尤检讨侗，侗本乎明外史，及王圻《续通考》，大蔽有三：一曰西洋与南洋不分。古里、琐里皆南洋近国，而与荷兰佛郎机同卷，意大里亚处大洋极西，而与柯枝榜葛剌同卷；甚谓佛郎机近满剌加，何翅秦越同席，其蔽一。二曰岛国与岸国不分。谓浡泥即大泥，则移岛于岸；谓亚齐即大食、波斯，则移岸于岛；谓柔佛即佛国，而东西竺岛即天竺；宾童龙即舍卫，则移西天于东洋；至若婆罗、阇婆大小爪哇，影射互淆，叩盘扪烛，其蔽二。三曰同岛同岸数国不当分而分。大泥、彭亨、柔佛、满剌加、吉兰丹，皆暹罗南境属国也，婆罗、浡泥、爪哇、苏禄、文莱、马神，皆一岛所环处也，止宜以毗连各属国附于暹罗之传。以浡泥等统立一同岛之传，馀自亚齐、三佛齐、小爪哇、锡兰山等，著名数大岛国外，类皆荒洲小屿，人不过数百家，贡不过一再至，无关沿革，何与共球。止宜统述一篇，胪其名目，乃各国各传，触目迷离，概称在东南海中。无疆里沿革可征，无市舶边防可述，其蔽三。魏源又曰：天地之气，其至明而一变乎。沧海之运，随地圜体，其自西而东乎。前代无论大一统之世，即东晋、南唐、南宋、齐梁，偏隅割据，而航琛献赆之岛，服卉衣皮之贡，史不绝书，今无一登于王会。何为乎红夷东驶之舶，遇岸争岸，遇洲据洲，立商埠，设兵防，凡南洋之要津，已尽为西洋之都会。地气天时变，则史例亦随世而变，志南洋实所以志西洋也。故今以吕宋、荷兰、佛郎机、英吉利、布路亚五国，纲纪南洋，其越南、暹罗、缅甸、日本四国，虽未并于洋寇，亦以事涉洋防者著于篇，而朝鲜、琉球洋防无涉者不及焉。凡海岸之国三，海岛之国六。
明艾儒略《职方外纪》：亚细亚者，天下一大州也。人类肇生之地，圣贤首出之乡。其地西起那多理亚，离福岛六十二度；东至亚尼俺峡，离福岛一百八十度；南起爪〈（音挝）〉哇，在赤道南十二度；北至冰海，在赤道北七十二度。所容国土，不啻百馀。其大者首推中国，此外曰鞑而靼〈（凡游牧部落皆是）〉、曰回回、曰印弟亚〈（即五印度）〉、曰莫卧尔〈（小白头回国）〉、曰百儿西亚〈（大白头回国）〉、曰度尔格〈（都鲁机回国）〉、曰如德亚〈（天方默德那所属国）〉，并此州巨邦也。海中有巨岛，曰则意兰〈（即锡兰山）〉、曰苏门答剌、曰爪哇〈（即葛留巴小爪哇也）〉、曰渤泥〈（此渤泥为岛可证。谓大泥，即渤泥之谬）〉、曰吕宋〈（近台湾岛）〉、曰马路古〈（《坤舆图说》作木路各，即美洛居也）〉。更有地中海诸岛，亦属此州界内，中国则居其东南。其北极出地之度，南起琼州，出地一十八度，北至开平等处，出地四十二度。从南涉北，其得二十四度，径六千里。东西大抵略同，其距大西洋路几九万，开辟未始相通，但海外传闻，尊称之为大知纳。近百年以来，西舶往来贸迁，始辟其途，兼以历算之士，得历中华，广闻见，旷然远览。其《一统志》所详者，今不复述，姑录全洲大略于左。
《万国地理全图集》曰：四大地之中，亚齐亚最广大。长二万四千里，阔一万二千三百里。大地北极出地二度，至七十八度，英国中线偏东，自二十六至一百九十度。南及印度海，有东京、暹罗、北耳西海隅。北及北冰海，东及太平海，与其海隅。西连欧罗巴大地，及地中海，有微地与亚非利加大地相连，又及于红海隅，与印度海也。在此大地内，南方之各国，称谓芜来由。列邦暹罗、安南、老挝、缅甸、五印度、北耳西、亚剌百等国。北有俄罗斯藩属国，亦称西百利。东有中国及所属满州各地方，日本群岛并琉球。西有西域列国，与土耳基藩属。中有蒙古族各部地、沙漠、西藏。东南边则多群岛，广大且远焉。亚齐亚，西方为各人类始祖之本地。道理术法与教门，一皆由亚齐亚出。故亘古至今，视为重地〈（案：亚齐亚，即亚细亚也。一作阿悉亚）〉。
安南国在暹罗之东北，国都建于傅依〈（此曰傅依，后又曰虎地，盖西京顺化港之异名也）〉，亦原有三国。一曰广南，一曰干波底阿，一曰东京。并有干波底阿所属之腊阿土穷巴两小国〈（干波底阿地接广南，当即《明史》之宾童龙，与古城接壤者，盖广南以东濒海之小国）〉。千有七百七十四年〈（乾隆三十九年）〉，因广南光中王，冲幼被难，与其遗臣遁于海岛，遇佛兰西教师阿特兰，彼此投契，其怀义愤，遂回佛兰西乞师。适值佛兰西国难未定，阅数载，始请得兵船助其恢复。于千有七百九十年〈（乾隆五十五年）〉，灭仇复国〈（案此志谓安南光中王冲幼被篡，事在乾隆三十九年。借西洋兵复国，事在乾隆五十五年。既非明嘉靖中，黎维祁复仇灭莫之事，又非嘉庆七年，阮福映借暹罗兵复仇灭阮之事。乾隆五十五年，正阮光平篡黎氏，黎氏投中国之时，更与此情事不合。以前后考之，此当专指广南而言。《高宗御制诗集》乾隆乙未题平定合符诗注云李侍尧奏，粤民李阿集私越边界，至安南国之顺化，其地在安南王城西南，远隔重洋，昔为阮姓窃据，历几世皆称顺化王，与安南黎王世仇。会顺化王死，有子二，嫡幼而庶长，先立。其舅擅威福，有同姓阮翁衮者，以除奸立嫡为名，募兵自称西山王，逼顺化城，二子皆出走。李阿集以战功封开国公。阮翁衮思自立，众解不从李，阿集入海遇顺化二子舟，劫夺其财，携家回内地，为有司所执，籍其家，得调兵玉符，上下各一，左右凿枘相应，形圆而椭镌小篆文云云。案乾隆乙未为四十年，与此志三十九年，先后一岁情事正符，而二子海中被劫，即此志所谓遁入海岛之事。阮光平本名阮惠，有兄阮岳，即诗注所谓嫡幼庶长之事。盖阮光平幼时，本遭难遁荒，及长，乃借兵恢复广南，又乘黎郑内衅之际，因并据安南耳。中国惟知其晚年盗有安南之事，不知其幼年亡失广南之事，惟御制诗，与此志相表里。而《滇系》载师范《安南纪略》亦与此志互有出入。光中王之为阮光平无疑）〉。光中王既感欧罗巴之扶佐，又慕欧罗巴之兵法，遂仿造兵船、火器，训练国兵，是以现有炮船三百艘，大兵船一号，在阿细亚洲诸国罕与匹敌，是以兼取安南、东京及干波底阿国，并合三国而统一之〈（此处始谓阮光平兼并安南东都之事）〉。缅甸、暹罗兵制，皆由各头目招募充伍，器械皆长枪刀弩，虽有火枪，皆西洋所废弃之物，购买修整，不堪适用。惟安南军器制度，得之欧罗巴，故在缅甸、暹罗两国之上。其水战兵船，长自八丈以至十丈不等，而宽仅八尺。其制造之法，取整油木一株，截定长短尺寸，先用火烧出中槽，后用刀斧刳斫而成。沿河各城，均备此以待。临时一招而至，即有五百号。每船棹桨五六十人，各带长枪短剑，别配火枪兵三十人。船头平直，安炮一门，自六棒至十二棒重不等。遇敌将船横排成列，群唱战歌，极力掉桨，顷刻逼近，随即死斗。如敌人大船欲冲击小船，则小船闪避又甚巧速。其王与贵人寻常所乘之船，雕饰镀金，映水熣灿，士庶不敢僭也。安南兵船近日造作愈精愈巧，每船长十丈九尺，其材可作西洋兵船之中桅。缅甸、暹罗两国，陆战全恃坚锐木棚，环绕重豪，虽英吉利之兵马，亦有时可以拒之。第兵欠纪律，设一破其栅，即未免溃乱奔窜。安南军制，按欧罗巴兵法训练而成，可云纪律之师，计其兵数，于千有八百年间〈（嘉庆六年）〉，约十有四万，今则不过五万，内有三万在国扈卫国王。闻安南国王库贮金钱，计有七百十四万员，而银则不计其数也。缅甸户口，约有五百万。暹罗户口，约百有二十万。安南东京户口，五百有十万四千。腊阿士户口，约八十有四万。芜莱由户口，约十有九万。又中国人，在彼人籍，约四十有四万。其官制章服文字，大略都遵中国，为东方诸国所不及。眉公河为安南最巨之河道，亦发源云南。南经巴尔门而注之海〈（眉公河似指富良江其上游，即云南之黎花江经安南入海）〉。由海口溯流而上，约二十馀日。巨舶可扬帆直驶。三国土产木棉、谷米、油木、花木、白糖、胡椒、藤竹、縢黄、槟榔、燕窝、海参、象牙〈（原本）〉。
安南国东界海，南界海，西界暹罗，北界中国广西。以虎地为国都，领部落二十有一〈（原本部落名皆夷语，今删之。其安南郡县具详前史）〉。
《万国地理全图集》曰：安南王据东京而取占城国之大半，南接暹罗达于南海。北及中国，东北及广西，西连老挝、暹国。东达东京海隅，及南海。北极出自九度，至二十三度。英国中线偏东，自一百零三至一百零八度，东北隔富良江，西交潦濑江，广袤圆方二十九万四千方里。东京望海，平原如草场，与占城地相似。国内多山，归化江路接西南界，宣化江路接时麻道，陀江路接金齿界，谅州路接左右两界。其国二十二郡，六者为占城故地，其外为安南东京地。其江自云南、广西出者皆南流，惟东京之江东流，其海之港甚多，处处可泊，国西都曰顺化城。离海边十八里，沿江十二且建屋宇，大半草庐，罕瓦屋。其东京城在河滨，距海三百里，居民比顺化更繁，为贸易之埠。与中国通商，并不与他商经营。东安居民，原来自中国，开垦立业，故其气色相去不远。至占城之土民，面黑身矮，与暹相似。乾隆年间国王没，臣主异心，或结暹罗，或结安南，故为安南侵据。其地丰盛而民懒惰，海边有湛巴族类，风俗语音与安南异。古时乘船冒危，远商他国，近日渐退，安居山内，服属安南。安南国崇佛教，拜偶像，有奉天主教者，王尽灭其教门而杀其师，然尚存四十馀万信士。东京出金铁，开厂每年掘银二十馀万。占城产米，多白糖、槟榔、肉豆蔻。唐船最多，古城之绿赖江濒海，捕鱼为生。安南人矮身着长衫裤，以布缠首，衣裳黎黑色。惟尊贵服绸缎，众民污秽不洗衣，不浴体，风俗人清爽，满面笑容，扬眉畅气，安心听命。但因连月徭役，小民贫苦无聊，王住殿、太乘荣威，其侍卫三万丁。立内阁，置六部，中外百官，甚效中国之法。各省有其督抚部院等大官，所读之书，与中国相同。但其音悬绝。至于武备，国王请佛兰西武官，教死西国，操演武艺，是以所铸之火炮，所造之鸟枪，不异佛兰西。其武官深晓兵机，所有兵船，大胜中国之舰，巡驶五印度南海各国，以广见识。其公使屡到外国，随便办事，遇有外国船只进港，即严行防范，烦扰苛刻，以塞外商之路。中国所来之大小船三百只，安南往新嘉坡每年三十有馀只，但其水手系汉人。王之兵船二三只，载杂货，亦赴其埠贸易。
《圣武记》：安南所都曰东京，即唐交州都护治所，而以广南顺化二道为西京，即古九真日南地。中隔海口，世为阮氏割据，号广南王。兵强于安南，初，明嘉靖中，安南为莫登庸所篡，国王黎维𬤝走保清华、顺化四府。至孙黎维祁起兵破莫复国，实其臣郑氏阮氏之力。世为左右辅政，后右辅政郑氏，乘阮死孤幼，出阮氏于顺化，使王广南，而自专国事。于是阮郑世仇构兵，至郑栋益专柄，将篡国，而忌广南之强。乃诱其土酋阮岳、阮惠，攻灭广南王于富春。及郑栋死，阮惠又起广南兵攻灭郑氏，于是阮氏复专国，尽取王都珍宝归广南，治城池于富春。旋使其将阮任，以兵数万攻东京，国王黎维祁遣使走投诉中国，时乾隆五十三年也。明年，朝廷命两广总督孙士毅出师讨阮惠。惠败走，黎维祁复国。是冬阮惠复集广南之众，倾巢来袭，孙士毅军溃走还，黎维祁复来投，阮惠亦改名阮光平，叩关谢罪乞降，言世守广南，与安南敌国，非君臣，并请五十五年入觐。祝八旬万寿。诏封阮光平安南国王，五十七年卒。子阮光缵袭封。初阮氏世王广南，以顺化海港为门户，与占城暹罗皆接壤。阮光平以兵篡国，国用虚耗，商舶不至，乃遣乌艚船百馀，总兵官十二，以采办军饷为名，多招中国海盗，使为向导，入寇闽、粤、江、浙。嘉庆初，各省奏擒海贼，屡有安南兵将，及总兵封爵敕印。诏移咨安南，尚不谓国王预知也。暹罗既与广南积怨，会黎氏甥阮福映者，乞师暹罗，克复西都，并缚海贼莫扶观等，献诸中国。中国始知阮氏父子薮奸诲盗之罪，时嘉庆四年也。及七年，阮福映复破东京，尽有安南，备陈构兵始末，为先世黎氏复仇，其旧封农耐，本古越裳氏地，今兼并安南，请以越南名国。诏封越南国王，盖新阮篡黎十馀年，复灭于旧阮，今修职贡者，非复前日阮氏云。
《英吉利夷情纪略》〈（歙县叶锺进《寄味山房杂记》）〉：嘉庆十一、二年间，有大班喇弗者，探知我属国安南之东京，地居海隅，时有内讧，乘隙可取〈（时阮福映灭仇立国方新之故）〉。遂亲往孟甲剌，约其兵头驾大舶十号，直趋安南富良江海口。先令其副兵头驾七艘，入以讨旧欠，索马头为名。安南闻之，先饬渔艇商船，尽藏内港。故入口数百里无阻，直至东京下碇，不见一人。及夜，忽有小艇无数，各载干柴火药，四面围至，急发大炮轰之，小艇皆乘上风，火发风烈，七艘俱烬。有黑鬼善泅者，游水出报，兵头骇遁，不敢再入。
《瀛环志略》曰：越南即安南，古之交阯，秦以后唐以前，皆隶版图。南界之林邑，汉末即自立为国。安南至五代时，乃列外藩。今并古城为一国，复兼真腊，北境安南故地，南境占城，真腊故地，称曰广南。北界广东、广西、云南三省，西界暹罗，东南面大海。都城曰顺化，在富良江之南岸，衣冠仍唐宋之制。坐则席地，贵人乃施短榻。取士用策论诗赋，设乡会科。士大夫皆好吟咏诗，或劣不成句，而人人喜为之。国分四十馀省，一省所辖，止数县，文武官名略同内地。总督皆阮姓，王之族也。贵官坐堂皇，或解衣扪虱，其简陋如此。宴客设铜盘，置蔬肉各少许，无醯醢，以腌鱼汁代之。鸦片之禁甚严，犯者立置重典。东南临海，有都会曰禄奈〈（或作禄赖，一作龙奈，一作农耐）〉，占城之故都也。南境临海，有都会，曰柬埔寨，真腊之故都也。闽广商船每岁往来贸易，别国商船入港，讥防甚严，榷税亦重。诸国恶其烦苛，故市舶罕有至者。所产者，番木、沈楠、诸香、铅锡、桂皮、象牙、燕窝、鱼翅之类。其入贡出广西之太平府入关，不由海道。〈（安南本中国地，诸书言之甚详，故不多赘）〉
俗传红毛船最畏安南，不敢涉其境。其人善于泅水，遇红毛夹板，则遣数百人背竹筒，携细缕，没水钉于船底，从远处登小舟牵曳之，俟其搁浅，乃火焚而取其货。又或谓安南人造小舟曰轧船，能攻夹板船底，故红毛畏之。以今考之，皆不甚确，盖占城之北海，形如半月，海水趋湾，其势甚急，海船或入湾内，无西风不能外出，红毛夹板入溜搁浅，曾败数舟，故至今欧罗巴人涉海以望见广南山为厉禁。商船入安南内港，土人皆用小船系绳牵引，乃虑其搁触礁浅，藉为向导。即中国各港之引水船，反用之以碎敌船，理或有之。惟没水而钉船底，则事涉杳茫矣，至轧船之制，曾有绘图仿造者，施之海面仍无异常船。耳食之谈，施之实事往往凿柄，正不独此一事也〈（按郑芝龙焚荷兰船见《台湾外纪》。时荷兰夹板扰闽浙，芝龙方受抚为裨将，奉令往剿。荷兰船坚炮猛，乃募死士善泅者，以小船堆柴薪，浇以油，中藏火药，前置引线，船首施短铁链缀利锥。死士一人持斧坐船头，数人从旁，乘风潮急掉傍夷船，以斧钉锥于船皮，燃药线，投水凫回，药燃火发，风又猛烈，荷兰夹板被焚三艘，馀遁去云。按芝龙本海中剧盗，所养皆亡命，其权谲，能得人死力。故出奇制胜，理或有之。他书言火攻者，谓用千百木筏积薪，顺风潮纵之。或谓锁千百小舟，积薪舣港面围之，皆江河火攻旧说，施之夹板凿柄甚矣。海面宽阔，夹板相地散泊，相隔一二里、三四里，木筏虽多，岂能塞海。又岂能引针拾芥，使之相著。此自焚舟，何与彼事）〉。
《地理备考》曰：安南国，又名交阯。在亚细亚州之南，北极出地八度四十五分起，至二十三度止。经线自东八十七度四十五分起，至一百零七度止。东南皆枕中国海，西连暹逻国，北接中国。南北相距三千七百里，东西相去一千五百里，地面积方约三十九万三千七百五十里。烟户三京三兆口。本国地势，山陵绵亘，平原坦阔，河则甚多，其至长者一卖冈河，一桑该河，一支来河，一多乃河。湖则甚鲜，其至大者一托湖，一劳湖。田土膴腴，谷果丰稔，草木茂盛，鸟兽充斥。土产金、银、铜、铁、锡、丝、茶、漆、靛、蔗、绵花、槟榔、沙藤、肉桂、胡椒、象牙、药材、木料等物。地气温和。王位相传，所奉之教，儒释不一。技艺精良，贸易昌盛。通国分为五部，一唐冲，首府曰顺化，乃西都也，建于顺化河岸。一唐外，即东都，首府曰给卓。一平顺，首府曰古城。一嘉定，即柬埔寨。又名真腊，首府曰柴棍。一包当，首府曰保。国中部落，四散住居不属统辖，名目纷繁，兹不及赘。其通商冲繁之地，一名柴棍，一名代佛，一名罕山，一名给卓。
《外国史略》曰：亚悉亚，东南洋海岸各国，北连中国之云南、广西、广东，南及暹罗海隅及南洋群岛，东及安南东都海隅，西连榜甲拉海隅，在亚西亚各国之至南。其长江曰迤拉瓦的江，一名大金沙江。由云南流出径缅甸四千四百里入榜甲拉海隅。水深广可入大海舶，若小三板船，可及云南界撤路音河。一名溺江，亦由云南下流直南入缅甸之马他班海隅。其北支内多暗沙，南支则水深三十里。默南江一名沅江，亦由云南下流南向入暹罗。灌田最丰盛，其江最深，而出口处反浅。默南君河即澜沧江，由云南流入越南。西都有漳江，溪港有两条。西方系缅甸国并英吉利藩属地，其东越南，中间为暹罗老掌等地，南则为芜莱由族类。
又曰越南国，北极出地自八度三十分及二十三度，偏东自一百零五度及一百零九度，广袤方圆六千七百里。民在东都者千馀万，在广南百有馀万，在占腊或在千宾百五十万。越南南连暹罗，东及大海，北与中国交界，西连老掌。其全国之地，自南占腊地起，如区粟镇、河仙、南荣、安江、永清、定祥、蕃安、边和、平顺、衙庄、富安、归仁、和义、广南，皆南地也。其中央有广德、广治、广平、义安、东京各镇。北方有清内、清外、兴化、南上、南下、海东、京北、山西、高平、郎北、太原、宣光、广安等镇。其南方占腊之地，地低田肥，无山林，人繁盛，民不习勤，国君又不知教养，故府库充而百姓贫乏。惟与中国交界之东都，居民蕃庶，勤劳能制各物。又花河边之顺化，田肥地茂，其内山多硗，低地出米、烟、槟榔、白糖、玉桂皮、胡椒、檀香、奇南香、粗茶叶等货。港口便通商。面貌皆似中国，本汉人之苗裔也。其文学亦用中国字，读中国书，法度规矩风俗皆与中国仿佛。士民伶俐，恒带喜色，多巧思，衣尚黑，不好洁，不浴身。男应徭役，女乏贞节，代男苦劳以养其家。庶民贫乏，惟侨寓之汉人免徭役，农力劳而收薄。商贾多汉人，所运出者，槟榔、白糖、胡椒最多。通商极兴旺，船由埔寨来者，载米盐等货赴新埠头贸易。国王亦调兵船，每年赴港并赴旁甲拉。东都所运卖者，系粗磁等货。所造之鸟枪、大炮等火器尤妙。东都出胡丝，但不如中国之细。衣布缎纱皆粗，其上者必买自外国。乾隆三十八年，西都有兄弟三人，一为将军，一为商贾，一为和尚，共驱国王世子。有佛兰西教主偕世子求援于暹罗国，并往佛国求救。是时三奸已据其国，虐其民，其东征者不服水土，毙死甚众。王驻伶仃岛，于是佛国与本地义勇，力驱奸徒。又攻击东都，旧王复位，乃用佛官，练兵铸炮，又建战船，如西洋之甲板，且筑炮台。自后武事日兴，乘占腊国王内乱，与暹罗分据其地，直入禄赖。每年调兵船，载糖货，赴新埠等港贸易。所寓汉人，亦驶各港口，在占腊载货物。王自操全权，不与乡绅会议。所纳各税，约五百万两。其西都曰顺化府，居民三万。各江边离海二里，北极出十六度四十五分，偏东一百零六度三十二分。城周二里，高三丈，兵房周绕。殿宇民居，半以竹葵为之。大炮火器甚多，皆佛兰西造作。初王亦许以海边土地给佛国居住，后不践约，其佛官渐归本地。于是通商悉罢，且绝佛国。严禁天主教，然东都、占腊、广南各地，尚有思奉教者。东都京北镇之港口，居民十五万。与中国贸易最兴旺之港，曰禄赖。居民十三万，多暹罗小船及中国大船。又归仁、衙庄、富安三处，亦通商兴旺之地。占腊古都今虽废，居民犹三万有馀。此安南通国情形之大略也。
武林郁永河《裨海纪游》曰：红毛船用板两层，斫而不削，制极坚厚，中国人目为夹板船，其实整木为之，非板也。其帆如蛛网盘旋，八面受风，无往不顺，较之中国帆樯，不遇顺风，则左右戗折，倾险迂艰者，不翅天壤。然巧于逆风者，反拙于乘顺风。若与中国舟航并驰，顺风中，彼反后矣。故遇红毛追袭，即当转柁，顺风扬帆，可以脱祸。若仍行戗风，鲜不败者。况彼船大如山，小舟方畏其压，安能仰攻。红夷恃船大帆巧，横行海外，轻视诸国，所至侵夺，顾两败于交趾。交阯拒敌之法，创造小舟，名曰轧船。长仅三丈，舷出水面一尺，两头尖锐，仿佛端阳竞渡龙舟。以二十四人操楫，飞行水面，欲退则反其棹，变尾为首，进退惟意，俨然游龙。船中首尾，各驾红夷巨炮，附水施放，攻其船底，底破即沉。虽有技巧，无所施设，于是大败。至今红毛船过广南，见轧船出，即胆落而去。中国东南半壁皆大海，日与西夷互市，轧船之制，亦所宜讲。
馀文仪《台湾志》：交留巴国人，本轻捷善斗，红毛制造鸦片，诱使之食遂疲羸受制，其国竟为所据。红毛人自有食鸦片者，其法集众红毛人环视，系其人于桅竿上，以炮击之。故红毛各国只有造烟之人，无一食烟之人。又闻夷船由孟迈赴广东，必先经安南边境，初诱安南人食之，安南觉其阴谋，下令严禁，犯者死无赦，一国卒不受其害。
《澳门纪略》曰：昔西洋夷，有以天主教行于安南者，国人惑之，国王尽拘其人，立二帜于郊下，令曰：不从教者立赤帜下，宥其罪；如守教者立白帜下，受诛。竟无一人肯出教，立赤帜下者。王怒，举炮歼之。至今不与西洋通市，至则发大炮击之，西夷卒不敢往。
魏源曰：越南自汉、唐、明，屡隶版图，列郡县，事灿前史。惟其与西洋交构，则皆在本朝，于中国洋防最密迩。雍正初，红夷兵舶，由顺化港闯其西都，而西都以水攻，沉之。嘉庆中，复由富良海口闯其东都，而东都以火攻，烬之。鸷鸟将击，必敛其形。未闻御大洋横行之剧寇，徒以海口炮台为事者。越南之禁鸦片，与日本禁耶稣教同功，与酒诰禁群饮同律。咄咄岛邦，尚能令止而政行。
《皇清通考·四裔门》：安南，即交趾，与滇粤接界。由广西至其国，道有三。从凭祥州入，则经文渊、脱郎、谅山、温州、鬼门关、保禄县，凡七日至安越县之市桥江。由思明府入，则过摩天岭、思陵、禄平二州，又过车里江、安博州、耗军洞、凤眼县，凡八日，至市桥江。自龙州入，则由平而隘、七源州，四日至文兰平茄社分二道，一从文兰过右陇县北山经鬼门关渡昌江，经世安、安勇二县，凡三日至市桥江。一从平茄县西经武岩州司农县、凡四日，至市桥江。市桥江，在安越县境，昌江之南诸路总会处。五十里至慈山府、嘉林县，渡富良江，入交州。由云南至其国，道有二。一由蒙自经莲花滩入程澜洞，循洮江源右岸，过水尾、文盘、镇安、夏华、清波诸州县，凡二十七日，至临洮府。又过山围县、兴化府、白鹤县，凡十日渡富良江。一由河阳隘循洮江源左岸，过平源、福安、宣江、端雄诸府州县，凡二十三日，至富良江。然皆山径，欹侧难行。若循洮江右岸入，乃大道也。若广东海道，自廉州五雷山发舟，北风顺利，一二日可抵交之海东府，沿海岸行八日，始至海东。有白藤、安阳、涂山、多鱼诸海口，各有支港以达交州。此海道大略也。国治在交州，距京师万有千百六十五里，即唐都护治所。郡县分十三道，道分十三承政司。安邦、海阳、山南、京北、山西、谅山、太原、明光、兴化、清华、义安、顺化、广南是也。隶安邦者府一，曰海东，旧即交州地。隶海阳者府一，仍曰海阳，旧即新安地。隶山南者，府十有一，曰上洪、下洪、天长、广东、应天、荆门、新兴、长安、莅仁、昌平、义兴，旧即谅江、建昌、奉化、镇蛮、建平地。隶京北者府四，曰北河、慈山、谅江、顺安，旧即北江、谅江地。隶山西者府六，曰归化、三带、端雄、安西、临洮、沱江，旧即交州、嘉兴、归化地。隶谅山者府一，仍曰谅山，旧谅山地。隶太原者府三，曰太原、富平、通化、旧太原地。隶明光者府一，曰宣化，旧宣化地。隶兴化者，府三。日兴化、广威、天关，旧即广威州地。隶清华者府四，曰绍天、镇宁、蔡州、河中、旧清化地。隶义安者府八，曰义安、肇平、思义、奇华、德先、演州、北平、清都，即义安、演州地。隶顺化者府三，曰广化、英都、升华，旧即顺化、升华地。隶广南者府三，曰广南、茶麟、五麻，旧即义安地。其形势，东南一带皆海，有望海城，汉伏波将军马援建。国境西界南掌，北界广西，东北界广东。沿边皆有重峦深涧，林箐弥蔓，至大小落靠岭、鬼门关、罗婆、罗翁、麓岭，尤其国中要地。交州独倚富良江为天险，江阔二三里，其水混浊。一自缅甸流入，由兴化过嘉兴府来，一自云南流入，由兴化府来。至交冈汇合诸小河，渐汇渐大。自西东下，经过交州北，向东南流入海。在国总属州县二百馀，东西相距一千七百六十里，南北二千八百里，此安南全境也。国王黎氏，祖籍清华人，为安南王。都清华。继因交州为历代割据险要地，兼有通海之利，始迁都之。国无城池，人烟辐辏，地势平坦，一望皆田，村庄栉比，人多地少，合境州县，不过具数而已。唐调露初，置安南都护府，始名安南。至德初，改镇南。大历间，复名安南。凡国王嗣位，遣陪臣来请朝命，钦命正副使往封，赐以镀金银印，文曰安南国王。其国中文武官制，略同中国。兵丁皆免谷银徭役，按月给饷。兵分水陆，不分战守。兵以象为重，每象额兵二百五十名。有正象奴一、副象奴二，其馀兵丁，分执火器刀枪，行则前后序进，战则左右排列。凡交界隘口，及冲要郡县，皆拨象镇守。丧祭遵文公礼，信尚风水，官民不许卜葬山上，惟许葬于田。富贵者冢上盖茅屋，岁久即平。惟国王与辅政郑氏，葬必卜地。至于权幸势要，或有私卜，败则亦平矣。交州有国学女庙，各郡县皆建学校，俱如中国。间有释老夷獠杂居，性轻悍，役使贫弱，俘掠不忌。惟交爱二州，倜傥好谋；演二州，淳秀好学。交州惟国都及安邦承政司所属地，爱州属清华承政司，州、演州属义安承政司云。屋舍惟王府辅政宅、及庙宇用瓦，色紫黄，馀皆茆屋。国中农桑极盛，豆麻蔽野，兼饶鱼盐之利。金珠、珊瑚、玳瑁、石罄、火齐、丹砂诸货。若其中外离合，国祚变迁，自秦及明，前史备载。本朝顺治十六年，云南平定，安南国王黎维祺奉表贡。康熙五年，维禧缴呈故明王永历所给敕印，诏遣使封为安南国王。乾隆五十二年，黎维祁为阮光平所灭，大兵恢复其国，旋仍为阮光平所取。光平来降并入朝，诏封阮光平安南国王。传子阮光显。嘉庆七年为黎氏旧臣阮福映所灭，诏改封越南国。至今六年，两贡并进。
《一统志》曰：广东钦州、广西左江、云南临安、元江，皆与交趾为界。钦以东海道与之对境，钦以西为南宁府，南宁之东南思明府所属思州、忠州、上下石西诸州，太平府所属龙英、太平、安平、上下冻诸州，皆与接境。西龙州乃其所必由之路，面凭祥州则其要害也。镇安府所属有归顺及下雷洞，亦与接境。二峒迤西，则云南界矣。临安之阿迷州左能塞等九长官司，皆其近界。元江有水路通之，而蒙自县则其所必由之路也。其道路在广西则由太平府历龙州及凭祥州，抵其谅山府，至其所称东都者，可七日程。在广东则自钦州西南，一日至其永安州。由玉山等处，至其东都，可五日程。在云南，则由临安府经蒙自县河底之莲花滩，至其东都，可四五日程。此中国与交南边境之大略也。
《粤中见闻》曰：安南地，东西相距一千七百六十里，南北相距二千八百里，其为府十七，为州四十七，为县一百五十七，岁入司农一千三百六十馀万。举滇黔闽广之赋，不足以当之，俗称富庶。明代弃若弁髦，嘉靖中，黎莫变生，廷议征讨。吾粤先哲霍文敏议遣大司马按兵境上，诏谕交人以郡归者，授之郡，以州归者，授之州使其自为守，若广西之上官然，可不血刃而定。湛文简权论亦如此，而竟不行，诚可惜也。由广东入交趾海道，自钦州南，大海扬帆一日至西南岸，即交趾潮阳镇。又自廉州冠山前海发舟，北风顺利，一二日可抵交趾海东府。若沿海岸而行乌雷岭，一日至白龙尾，又二日至玉山门，又一日至万宁州，又二日至庙山，又三日可抵交趾海东府。自钦州天涯驿，经猫儿港由万宁州抵交趾国城，陆路止二百九十一里。又钦州城下登舟，两日至涌沦，自涌沦至防城，陆路一十五里。防城有廉州府同知，龙门协左营，一守备驻札。防城水路三日，可至交趾万宁州管下之江坪。防城水路两日，可至钦州管下如昔司巡检所辖之东兴街，有钦州州判与龙门协左营一千总驻札东兴街，至江坪陆路止五十里，隔一小河耳。江坪各省商贾辐凑，多有婚娶安居者。计钦州东兴街至安南国城，海道约六七日，陆路约一十一、二日也。由广西入交趾，分三路。自凭祥州入者，出镇南关，一日至文渊州。自思明府入邱温者，过摩天岭，一日至思陵州。自龙州入者，一日至平而隘。由云南入交趾，元时始开两路。自蒙自县入，经莲花滩，以抵交趾之石泷。自河阳隘入，循洮江左岸，十日至交趾平原，皆山径难行。明英国公张辅，发兵凭祥，黔国公沐晟发兵蒙自，不随马伏波故道夹攻取胜，此奇兵也。

[book_title]卷六
《东西洋考》：安南分十二承政司，其实一承政不能及中国一府。或自旧县升为府，如慈山、莅仁之类，或承政只管一府，如宋邦、谅江之类。旧名多更改割裂，舶人称西京者，即其故都。其王居曰日南殿。清化港，即旧清化府也，是汉九真郡治之地。隋唐为爱州，在交趾为西京。今为清华承政司。顺化港，即旧顺化府也。今为顺化承政司。广南港，即旧义安府也，汉为日南，隋唐为州，今为广南承政司。广南有太傅阮某者，国相郑松之舅也。松既执国政，阮不能平，拥兵出据于此，威行诸郡。某卒，其子始修贡东京。新州港，即旧新安府也。今为海阳承政司。提夷港，亦交趾属县，风俗大约与东京相类。尚有汝南承政、京北承政、山西承政、谅山承政、太原承政、明光承政、兴化承政、义安承政，皆非濒海之地贾船所不到，故不详之。中国贾舶，至其海口，司关者以币报酋。舶主见酋，行四拜礼，献方物。酋为商人设食，乃给木牌于廛舍，听民贸易。酋所须者辇而去，徐给官价以偿。广南酋号令诸夷，埒于东京，新州提夷皆属焉。凡贾舶在新州提，夷者，必走数日程，诸广南入贡，广南酋亦遥给木牌，民过木牌必致敬乃行。
《皇清通考·四裔门》：广南国为古南交地，王本中国人，阮姓。历代以来，未通职贡。其地东接安南，西邻占城，南滨海东，北至缅甸，西北距暹罗境，有大山海水环之，望如半月，名曰广南湾。人善泅。红毛国人夹板船最大，风帆不利，漂入广南湾者，国人即遣小舟数百，云集其处，人负一竹筒，纳长缕没水而钉缕于船下还棹小舟，远曳以行，使其阁浅。始夺其货，而焚其舟，故红毛人以不见广南山为幸。他国商船入广南者，税物加倍。康熙八年，广东都司刘世虎等遇风漂泊其地，广南国王遣臣赵交炳送归，并带货物船只来粤。部议，赵文炳等虽奉广南印文遣来，实系中国之人，或留或遣，请旨定夺。其带来之物，现奉海禁，不便贸易，应入户部。得旨，广南国王送刘世虎等回粤，殊为可嘉，著给以照验遣归广南，船货不必入官，仍给来使。凡往来商船，由厦门至广南者，先过安南界，历七洲洋，向广南外之占毕罗山，即入其境。国无城郭，周栽刺竹以自固云。
〔源按：广南即阮光平先世所封地，本安南附庸，以地险兵强，自为一国，近则并归安南矣。《皇清通考》系黎氏未灭已前所修，故以广南别为一国。〕
陈伦炯《海国闻见录》：南洋诸国，以中国偏东形势，用针取向，俱在丁未之间。合天地包大西洋，按二十四盘分之，即在巽巳矣。就安南接联中国而言，海接廉州，山绕西北而环南，直至占城，形似半月，名曰广南湾。秦象郡，汉交阯，唐交州，宋安南，陆接两粤、云南。风土人物，史典备载。后以淳化、新州、广义、占城之地，统名广南。因舅甥委守淳化，随据马龙角炮台，北隔一水与交阯炮台为界。自淳化而南至占城，为广南国。其王阮姓，亦称广南王，古日南郡地也。以交趾为东京，广南为西京，而西京强于交阯。南辖禄赖、柬埔寨、昆大吗，西南邻暹罗，西北接缅甸。栽刺竹为城，人善没。红毛甲板船，风水不顺，溜入广南湾内者，国遣小舟数百人，背竹筒，携细缕，没水密钉细缕于甲板船底，远浆牵曳，船以浅阁，火焚而取其辎重。今红毛甲板以不见广南山为戒，见则主驾舟者曰伙长。国有常刑。厦门至广南，由南澳见广之鲁万山，琼之大洲头，过七洲洋，取广南外之占毕罗山而至广南，计水程七十二更。厦门至交阯，由七州西绕北而进交阯，水程七十四更。七州洋在琼岛万州之东南，凡往南洋者必经之所。西洋甲板有混天仪，量天尺，较日所出刻量时辰，离水分度，即知为某处。中国洋艘，无此仪器，止用罗经刻漏沙，以风大小顺逆较更数，每更约水程六十里。风大而顺，则倍累之。潮顶风逆，则减退之。虽知某处，不如西洋船之确，必见某处远山，分别上下山形，用绳驼探水深浅，验其沙泥，一一配合，方为准确。至七州大洋大洲头而外，浩浩荡荡，无山形标识，风极顺利对针，亦必六七日，始能渡过。而见广南占毕罗外洋之外罗山方有准绳，偏东则犯万里长沙、千里石塘。偏西则恐溜入广南湾。无西风不能外出，且商船非本赴广南者入其境，以为天赐，税物加倍，均分犹若不足。比于红毛人物两空，尚存中国大体。所谓差毫厘失千里也。七州洋中，有种神鸟，状似海岸而小，喙尖而红，脚短而绿，尾带一箭，长二尺许，名曰箭鸟。船到洋中，飞来引导，人呼是则飞而去。间在疑似，再呼细看决疑，仍飞而来，献纸谢神，则翱翔不知其所之。相传王三宝下西洋，呼鸟插箭命在洋中为记。
魏源曰：广南为林邑占城旧壤，《明史》尚与安南邻国，《皇清通考》修于乾隆四十五年，亦以广南安南并列。故阮光平自理之疏，亦谓世守广南，与安南敌国。而广南常扼安南之项背，西都常制东都之死命，则地利形势然哉。莫氏篡黎而清华、顺化四府据于黎氏，则卒覆于黎。黎氏恢复，而广南顺化割于阮氏，则卒覆于阮。阮氏据国，而农耐迫广南肘腋，则卒借暹助以并东都。旧志谓阮氏恢复广南，借佛郎机之力，考《海国闻见录》，作于雍正初，前乎阮氏数十载，已言广南水战为红毛船所畏，何为反借助于红毛。且此志中语及广南战舰，戒心动色，情见乎词，固不得不虚称欧罗巴援救之功，以揜英吉利创败之辱。彼谓西洋水犀戈船无敌海内外者，抑知五行迭相克阴阳迭相胜，天下有不可制之物耶。广南濒海之顺化港口，即古宾童龙国，为占城东尽境。自明王圻，谬指为舍卫国，《明史》因之。悲夫悲夫。筹防边，问兔园，语庙谟，恃郢书，用陈汤，不如石与匡。
《晋书》：林邑国，本汉时之象林县。其南则马援铸柱之处也。去南海三千里，后汉末，曹区杀令，自立为王。其后王无嗣，外甥范熊代立。其俗皆开地户以向日，至于居止，东西无定。果于战斗，便山习水，不娴平地。四时暄暖无霜雪，人皆裸跣，以黑色为美。贵女贱男，同姓为婚，妇先聘婿。其王服天冠，被缨络，每听政，子弟侍臣，皆不得近。武帝太康中，始来贡献。咸康二年，范逸死，奴文篡位。文，日南西卷县夷，帅范椎奴也。尝牧牛涧中，获二鲤鱼化成铁，用以为刀，斫石嶂，石即瓦解。文知其神，乃怀之，随商贾往来。见上国制度，至林邑，遂教逸作宫室城邑，及器械。逸甚爱信之，使为将。文乃谮逸诸子，或徙或奔。及逸死无嗣，文遂自立为王。乃攻大岐界、小岐界、式仆、徐狼、屈都、干鲁、扶单等，诸国并之。有众四五万。遣使入贡，其书皆胡字。永和三年，攻陷日南，害太守夏侯览，杀五六千人，馀奔九真。以览尸祭天，铲平西卷县城，遂据日南。告交州刺史朱蕃，求以日南北鄙横山为界。初徼外诸国，尝赍宝物，自海路来贸货贿。而交州刺史、日南太守，多贪利侵侮，十折二三，至韩戢估较大半。由是诸国恚愤，及览至郡，又耽荒于酒，政教愈乱，故被破灭。既而文还林邑。是岁，朱蕃使督护刘雄戍于日南，文复攻陷之。四年，文又袭九真，害士庶十八九。五年，征西督护滕畯率交广之兵，伐文于卢容，为文所败，退次九真。其年，文死，子佛嗣。升平中，广州刺史滕含伐之，佛惧请降，与盟而还。
《梁书》：林邑国者，本汉日南郡，象林县，古越裳之界也。伏波将军马援开汉南境，置此县。其地纵广可六百里，城去海百二十里，去日南界四百馀里。北接九真郡，其南界水步道二百馀里，有西国夷亦称王。马援植两铜柱，表汉界处也。其国有金山，石皆赤色。又出玳瑁、贝齿、吉贝、沈木香。晋世范文为王，穆帝永和三年，夏侯览为日南太守，侵刻尤甚。林邑先无田土，贪日南地肥沃，常欲略有之。至是因民之怨，遂举兵袭日南，杀览，以其尸祭天。留日南三年，乃还林邑。交州刺史朱蕃遣督护刘雄戍日南，文复屠灭之，进寇九德郡，残害吏民。遣使告蕃，愿以日南北境横山为界，蕃不许，文归林邑。寻复屯日南。五年，征西将军桓温，遣督护滕畯、九真太守灌邃，帅交广州兵讨之。其王范佛婴城固守。邃令畯盛兵于前，邃帅劲卒七百人，自后逾垒而入，佛众惊溃奔走，邃追至林邑，佛乃请降。安帝隆安三年，佛孙顺达复寇日南、九德，皆执其太守。交趾太守杜瑗遣兵击破之，即以瑗为刺史。义熙三年，顺达复寇日南。九年，寇九真。瑗皆遣兵破走之。自瑗卒后，林邑无岁不寇。日南、九真诸君，杀伤甚多，交州遂致虚弱。顺达死，子敌真立，其弟敌铠携母出奔，敌真追恨不能容。其母弟舍国而之天竺，禅位于其甥。其甥又为国相藏𬴊子攻杀，而立文敌，文敌又为扶南王子当根纯所杀。大臣范诸农平其乱而自立为王。
《宋书》：高祖永初二年，林邑王范杨迈遣使贡献，即加除受。文帝永嘉七年，遣使自陈与交州不睦，求蒙恕宥。八年，又遣楼船百馀寇九德，入四会浦口。交州刺史阮弥之遣队主相道生将三千人赴讨，攻区粟城，不克，引还林邑，欲伐交州。借兵于扶南王，扶南不从。十年，杨迈遣使上表，献方物，求领交州。诏答以道远不许。太祖元嘉初，侵暴日南、九德诸郡。二十三年，使龙骧将军交州刺史檀和之伐之，遣太尉府振武将军宗悫受和之节度。和之遣府司马萧景宪为前锋，悫仍领宪军副。杨迈闻见讨，遣使，上表，愿还所略日南民户，奉献国珍。二月军至朱梧戍，杨迈外言归款，猜防愈严，景宪等乃进军，向区粟城。杨迈遣水步军径至，景宪破其外救，尽锐攻城，五月克之，斩其帅首，获金银杂物，不可胜计。乘胜追讨，即林邑。杨迈父子，挺身奔逃，所获珍异皆未名之宝。又销其金人，得黄金数十万斤。又《宗悫传》：元嘉二十二年，伐林邑，悫自奋请行，除振武将军，为安西参军萧景宪军副，随交州刺史檀和之，围区粟城。林邑遣将范毗沙达来救。和之遣偏军拒之，为贼所败，又遣悫。悫乃分军为数道，偃旗潜进，讨破之。拔区粟，入象浦。林邑王范杨迈，倾国来拒。以具装被象，前后无际，士卒不能当。悫曰：吾闻狮子威服百兽。乃制其形，与象相御，象果惊奔，众因溃散，遂克林邑，收其异宝杂物，不可胜计。
《南齐书》：南夷林邑国，在交州南海行三千里。北连九德，秦时故林邑县也。汉末称王。晋太康五年，始贡献。晋建兴中，日南夷帅范稚奴文，数商贾，见上国制度，教林邑王范逸起城池楼殿，王服天冠如佛冠，身被香缨络。国人凶悍，习山川善斗，吹海蠡为角。人皆裸露，四时暄暖。无霜雪。贵女贱男，人色以黑为美，南方诸国皆然。区粟城建八尺表日影度南八寸。自林邑西南三千馀里，至扶南。
《水经注·温水篇》：《交州外城记》曰，从日南郡南去到林邑国四百馀里。《林邑
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>