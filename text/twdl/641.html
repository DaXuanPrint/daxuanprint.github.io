<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷上,卷下,附录,跋,长春真人西游记校注全文在线阅读,长春真人西游记校注全文在线下载,大玄古籍书库">
<meta name="description" content="一卷。近人王国维撰。《长春西游记》为元代丘处机弟子李志常所述。《元史·宪宗本纪》载,元宪宗元年(1254)道士李真常掌道教事,即李志常。长春在元世祖十八年(1281)二月八日,自宣德州启程,赴成吉思汗的西域之召,至二十年(1283)七月回到云中,往返历时三年。李志常从行,将其亲身经历的山川道里,于元初著成《长春真人西游记》。此书可与移敕楚材《西游录》相题并论。乾隆末年钱大昕于苏州元妙观读是书,始表彰此书并为其作跋。阮文达遂写此于内府,著录于委宛别藏。嗣后徐星伯、程春庐、沈子敦迭有考订,然诸氏考地理通病,疏">
<title>长春真人西游记校注_王国维_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">长春真人西游记校注</span> <br/>
          作者： <span class="inputVal" id="bkauthor">王国维</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,游记,完结</span> <br/>
          字数： <span class="inputVal" id="bknum">[book_length]59814</span> <br/>
          说明： <span class="inputVal" id="bkdec">一卷。近人王国维撰。《长春西游记》为元代丘处机弟子李志常所述。《元史·宪宗本纪》载,元宪宗元年(1254)道士李真常掌道教事,即李志常。长春在元世祖十八年(1281)二月八日,自宣德州启程,赴成吉思汗的西域之召,至二十年(1283)七月回到云中,往返历时三年。李志常从行,将其亲身经历的山川道里,于元初著成《长春真人西游记》。此书可与移敕楚材《西游录》相题并论。乾隆末年钱大昕于苏州元妙观读是书,始表彰此书并为其作跋。阮文达遂写此于内府,著录于委宛别藏。嗣后徐星伯、程春庐、沈子敦迭有考订,然诸氏考地理通病,疏史事则伤漏略。嘉庆十一年 (1806),王国维以辽金元三朝史事,以此书于蒙古史事有特发之复,不独为全真教史留一奇迹,创为之注。其中地理人物,颇有创获。如《至元辨伪录》称刘仲禄即刘温,也即《元史·河渠志》的刘仲禄。阅者如将王国维《耶律文正公年谱》、《黑鞑事略》、《蒙鞑备录笺证》与此注对照参读,则金元间史事思过半。</span> <br/>
          封面： <span class="inputVal" id="bkimg">Z_11685.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]长春真人西游记校注
[book_author]王国维
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,游记,完结
[book_length]59814
[book_dec]一卷。近人王国维撰。《长春西游记》为元代丘处机弟子李志常所述。《元史·宪宗本纪》载,元宪宗元年(1254)道士李真常掌道教事,即李志常。长春在元世祖十八年(1281)二月八日,自宣德州启程,赴成吉思汗的西域之召,至二十年(1283)七月回到云中,往返历时三年。李志常从行,将其亲身经历的山川道里,于元初著成《长春真人西游记》。此书可与移敕楚材《西游录》相题并论。乾隆末年钱大昕于苏州元妙观读是书,始表彰此书并为其作跋。阮文达遂写此于内府,著录于委宛别藏。嗣后徐星伯、程春庐、沈子敦迭有考订,然诸氏考地理通病,疏史事则伤漏略。嘉庆十一年 (1806),王国维以辽金元三朝史事,以此书于蒙古史事有特发之复,不独为全真教史留一奇迹,创为之注。其中地理人物,颇有创获。如《至元辨伪录》称刘仲禄即刘温,也即《元史·河渠志》的刘仲禄。阅者如将王国维《耶律文正公年谱》、《黑鞑事略》、《蒙鞑备录笺证》与此注对照参读,则金元间史事思过半。
[book_img]Z_11685.jpg


[book_title]序
《长春真人西游记》，二卷，题门人真常子李志常述。按志常，字浩然，道号通玄大师。长春将殁，命门人宋道安提举教门事，尹志平副之；未几，道安以教门事付志平。太宗十年戊戌，志平年七十，又举志常自代。宪宗即位，以志常领道教事，戊午岁卒，凡主全真教事者二十有一年。至元间，释祥迈撰《辨伪录》，载志常掌教时，侵占各路寺院四百八十二处，又令令狐璋、史志经筹集《老子化胡成佛经》及《八十一化图》，谤讪佛教。少林裕长老以闻宪宗，召少林及志常，廷辨于和林万安阁下。志常论诎，遂令毁化胡等经，及将所占寺院三十七处还付释家。志常因此忿恚而卒。考此《录》，本为僧徒攻全真教而作，于长春师弟颇极丑诋，所记全真家占居僧寺一节，诚为事实；然自金贞祐以来，河朔为墟，巨刹精蓝，鞠为茂草；缁衣杖锡，百不一存。乱定之后，革律为禅者，不可胜数。全真之徒亦遂因而葺之，以居其人，坐以寇攘，未免过当。虽长春晚节以后，颇凭藉世权以张其教，尹、李承之，颇乖重阳创教之旨；然视当世僧徒如杨琏真伽辈，则有间矣。然则祥迈所记，亦仇敌诬谤之言，安可尽信哉！此记作于长春没后，前有孙锡序，署戊子秋后二日，正当睿宗拖雷监国之岁；而卷末有庚寅七月大葬仙师事，盖书成后所加入。考全真之为道，本兼儒释，自重阳以下，丹阳、长春并善诗颂，志常尤文采斐然。其为是记，文约事尽；求之外典，惟释家《慈恩传》可与抗衡；三洞之中未尝有是作也。乾隆之季，嘉定钱竹汀先生读《道藏》于苏州元（玄） 妙观，始表章此书，为之跋尾；阮文达遂写以进秘府。道光间，徐星伯、程春庐、沈子敦诸先生迭有考订，灵石杨氏因刊入《连筠簃丛书》。由是此书非复丙库之附庸，而为乙部之要籍矣。光绪中叶，吴县洪文卿侍郎创为之注，嘉兴沈乙庵先生亦有笺记，而均未刊布。国维于乙丑夏日始治此书，时以所见疏于书眉；于其中地理、人物亦复偶有创获。积一年许，共得若干条，遂尽一月之力，补缀以成此注。盖病洪、沈二家书之不传，聊以自便检寻云尔。因略论作者事迹，弁于其首云。丙寅孟夏，海宁王国维。
《长春真人西游记》序（此行据藏本补）
长春真人，盖有道之士。中年以来，意此老人，固已飞升变化，侣云将而友洪濛久矣，恨其不可得而见也。己卯之冬，流闻师在海上，被安车之征。明年春，果次于燕，驻车玉虚观，始得一识其面。尸居而柴立，雷动而风行，真异人也。与之言，又知博物洽闻，于书无所不读，由是日益敬（藏本敬下有“闻”字） 其风，而愿执弟子礼者，不可胜计。自二三遗老，且乐与之游，其余可知也。居无何，有龙阳之行，及使者再至，始启途而西。将别，道众请还期，语以三载，时辛巳夹钟之月也。迨甲申孟陬，师至自西域，果如其旨，识者叹异之。自是月七日入居燕京大天长观，从疏请也。噫！今人将事行役，出门徬徨，有离别可怜之色。师之是行也，崎岖数万里之远际，版图之所不载，雨露之所弗濡，虽其所以礼遇之者，不为不厚，然劳惫亦甚矣。所至辄徜徉容与，以乐山水之胜，赋诗谈笑，视死生若寒暑，于其胸中，曾不芥蒂（藏本作“蒂芥”） ，非有道者，而能如是乎？门人李志常，从行者也。掇其所历，而为之记。凡山川道里之险易，水土风气之差殊，与夫衣服、饮食、百果、草木、禽虫之别，粲然靡不毕载，目之曰“西游”，而征序于仆。夫以四海之大，万物之广，耳目未接，虽大智犹不能遍知而尽识也，况四海之外者乎！所可考者，传记而已。仆谓是集之行，不独新好事者之闻见，又以见至人之出处，无可无不可，随时之义云。戊子秋後（藏本作“后”） 二日，西溪居士孙锡序。

[book_title]卷上
父师真人长春子，姓邱氏，名处机，字通密。登州栖霞人。未冠出家，师事重阳真人。
金完颜 《全真教祖碑》：“重阳子王先生，名喆，字知明。应现于咸阳大魏村。”又云：“有登州栖霞县邱哥者，幼亡父母，未尝读书，来礼先生，使掌文翰。自后日记千言，亦善吟咏。训名处机，号长春子者是也。”陈大任《磻溪集序》：“长春子邱公，世居登之栖霞。未冠一年，游昆嵛山，遇重阳子王害风，一言而道合，遂师事之。”案《辍耕录》“长春生于金皇统戊辰”，则始事重阳，在大定六年。
既而住磻溪龙门十有三年。
《遗山先生文集》（三十五） 《清真观记》：“大定初，邱自东莱西入关，隐于磻溪十数年不出。”陈大任《磻溪集序》：“惟公乐秦陇之风，居磻溪庙六年，龙门山七年。”案序系此于重阳子服除后，重阳之殁在大定十年，则此十三年，当自大定十三年后起算。
真积力久，学道乃成，暮年还海上。
《磻溪集》（三） 《世宗挽词》引“臣处机以大定戊申（二十八年） 春二月，自终南召赴阙下，中秋以他事得旨许放还山。逮己酉春，途经陕州，遽承哀诏”。是长春于己酉岁复入关中。又卷一途中作序：“明昌二年十月，余到栖霞。三年五月，蓬莱道友相邀度夏，自后数年，为例五月相邀耳。”则长春归海上，在明昌二年，时年四十四。
戊寅岁之前，师在登州，河南屡欲遣使征聘，事有龃龉，遂已。明年，住莱州昊天观。
《辍耕录》（十） ：“丙子复召不起，己卯居莱州。”
夏四月，河南提控边鄙使至，邀师同往。师不可，使者携所书诗颂归。既而复有使自大梁来，道闻山东为宋人所据，乃还。
《宋史·李全传》：“嘉定十二年六月，金元帅张林以青、莒、密、登、莱、潍、淄、滨、棣、宁、海、济南十二州来归。”
其年八月，江南大帅李公（全） 彭公（义斌） 来请，不赴（藏本无李、彭二人名） 。
彭义斌事，《宋史》附见《李全传》。
尔后随处往往邀请，莱之主者难其事，师曰：“我之行止，天也，非若辈所及知，当有留不住时去也。”居无何，成吉思皇帝遣侍臣刘仲禄
仲禄姓名，他书未见，惟《元史·河渠志》载“太宗七年，岁乙未八月敕：‘近刘冲禄言，率水工二百余人，已依期筑闭卢沟河元破牙梳口’”云云，即此记之刘仲禄也。足本《西游录》：“昔刘姓而温名者，以医术进。渠谓邱公行年三百，有保养长生之秘术，乃奏举之。”《至元辨伪录》（三） ：“道士邱处机，继唱全真，本无道术，有刘温字仲禄者，以作鸣镝，幸于太祖。首信僻说，阿意甘言，以医药进于上。言邱公行年三百余岁，有保养长生之术，乃奏举之。”是仲禄名温，以字行。
县虎头金牌，其文曰：“如朕亲行，便宜行事。”
《蒙鞑备录》：“第一等带两虎相向，曰虎斗金牌。用汉字，曰‘天赐成吉思皇帝圣旨，当便宜行事。’其次素金牌，其次银牌。”案蒙古金牌，上作虎头，无作两虎相向者，《备录》所云虎斗金牌乃虎头金牌之音讹，因生两虎相向之说耳。关汉卿《拜月亭》杂剧“虎头儿金牌腰内悬”，汪元量《水云集·湖州歌》：“文武官僚多二品，还乡尽带虎头牌。”金、元二史谓之金虎符，实非符也。
及蒙古人二十辈，传旨敦请。
《辍耕录》（十） 载诏书曰：“天厌中原，骄华大极之性；朕居北野，嗜欲莫生之情。反朴还淳，去奢从俭，每一衣一食，与牛竖马圉，共敝同飨。视民如赤子，养士若兄弟。谋素和，恩素蓄。练万众以身人之先，临百阵无念我之后。七载之中成帝业，六合之内为一统。非朕之行有德，盖金之政无恒。是以受天之祐，获承至尊。南连赵宋，北接回纥，东夏西夷，悉称臣妾。念我单于国千载百世以来未之有也。然而任大守，重治平，犹惧有阙。且夫刳舟剡楫，将欲济江河也，聘贤选佐，将以安天下也。朕践阼以来，勤心庶政，而三九之位，未见其人。访闻邱师先生，体真履规，博物洽闻，探赜穷理，道冲德著，怀古君子之肃风，抱真上人之雅操。久栖岩谷，藏身隐形，阐祖宗之遗化。坐致有道之士，云集仙径，莫可称数。自干戈而后，伏知先生犹隐山东旧境，朕心仰怀无已。岂不闻渭水同车，茅庐三顾之事？奈何山川悬隔，有失躬迎之礼。朕但（避位） 侧身，斋戒沐浴，选差近侍官刘仲禄，备轻骑素车，不远千里，谨邀先生暂屈仙步，不以沙漠悠远为念，或以忧民当世之务，或以恤朕保身之术，朕亲侍仙座，钦惟先生将咳唾之余，但授一言斯可矣。今者，聊发朕之微意万一，明于诏章。诚望先生既著大道之端要，善无不应，亦岂违苍生之愿哉？故兹诏示，惟宜知悉。五月初一日笔。”
师踌躇间，仲禄曰：“师名重四海，皇帝特诏仲禄，逾越山海，不限岁月，期必致之。”师曰：“兵革以来，此疆彼界，公冒险至此，可谓劳矣！”仲禄曰：“钦奉君命，敢不竭力。”仲禄今年五月，在乃满国兀里朵
通作斡耳朵。《辽史》国语解斡鲁朵，宫也。乃满国兀里朵，谓乃蛮太阳可汗之故宫，当在金山左右。是岁，帝亲征西域，至也儿的石河住夏，故五月初在乃满国兀里朵也。耶律楚材《湛然居士文集》（九） 《和张敏之学士七十韵述西征事》云：“仲春辞北望，初夏过西凉。”可知起师尚在二月也。
得旨。六月，至白登北威宁，得羽客常真谕。七月，至德兴，以居庸路梗，燕京发士卒来迎。八月，抵京城。道众皆曰：师之有无，未可必也。过中山，历真定，风闻师在东莱。又得益都府安抚司官吴燕、蒋元，始得其详。
《金史·地理志》：“山东东路为京东东路，治益都。”是岁张林降宋，为京东安抚使治此。
欲以兵五千迎师。燕等曰：“京东之人闻两朝议和，众心稍安。
是岁，京东已为宋有。《元朝秘史续集》（一） ：“成吉思差使臣主不罕通好于宋，被金家阻当了。”《蒙鞑备录》：“近者入聘于我副使速不罕者，乃白鞑靼也。”案《备录》作于宁宗嘉定十四年辛巳，是辛巳以前蒙古已有信使至宋，疑即在此年，所谓两朝议和者指此。
今忽提兵以入，必皆据险自固，师亦将乘桴海上矣。诚欲事济，不必尔也。”从之，乃募自愿者得二十骑以行。将抵益都，使燕、元驰报其师张林。林以甲士万，郊迎仲禄，笑曰：“所以过此者，为求访长春真人，君何以甲士为林？”于是散其卒，相与案辔而入，所历皆以是语之，人无骇。谋林复给以驿（藏本作“驲”） 骑。至（藏本作“次”） 潍州，得尹公。
谓长春大弟子清和大师尹志平也。王恽《秋涧先生文集》（五十六） 《尹公道行碑》：“大元己卯岁，太祖圣武皇帝遣便宜刘仲禄，起长春于宁海之昆嵛山。闻师为其上足，假道于潍以见之，遂同宣诏旨。先是，金、宋交聘，公坚卧不起。至是师请曰：‘开化度人，今其时矣。’长春为肯首，决意北觐。”
冬十有二月，同至东莱，传皇帝所以宣召之旨。师知不可辞，徐谓仲禄曰：“此中艰食，公等且往益都俟我，上元醮竟当遣十五骑来，十八日即行。”于是，宣使
《蒙鞑备录》：“彼奉使曰宣差。”
与众西入益都（藏本“都”下有“师”字） ，预选门弟子十有九人，
卷下及附录只载十八人姓名。
以俟其来。如期骑至，与之俱行，由潍阳至青社，宣使已行矣。闻（藏本作“问”） 之，张林言：“正月七日，
是岁太祖十五年庚辰。
有骑四百，军于临淄，青民大骇，宣使逆而止之，今未闻所在。”师寻过长山及邹平，二月初，届济阳，士庶奉香火，迎拜于其邑南。羽客长吟前导，饭于养素庵。会众佥曰：“先月十八日，有鹤十余，自西北来，飞鸣云间，俱东南去。翌日辰巳间，又有数鹤，来自西南，继而千百焉，或颉或颃，独一鹤拂庵盘桓乃去。今乃知鹤见之日，即师启行之辰也。”皆以手加额。留数日，二月上旬，宣使遣骑来报，已驻军将陵，舣舟以待。明日遂行。十三日，宣使以军来迓。师曰：“来何暮？”对以“道路榛梗，特往燕京会兵，东备信安，西备常山。
刘因《静修先生文集》（十六） 《怀孟万户刘公先茔碑铭》：“当金主贞祐弃河朔，徙都汴时，有张甫者据信安，武仙者据真定、易定之间，大为所扰。时武仙虽失真定，尚据西山抱犊诸砦，故以兵防之。”
仲禄亲提军，取深州，下武邑以辟（藏本作“闢”） 路，构桥于滹沱，括舟于将陵，是以迟”。师曰：“此事非公不克办。”次日，绝滹沱而北。二十二日，至卢（藏本作“泸”） 沟，京官、士、庶、僧、道郊迎。是日，由丽泽门入，
《金史·地理志》：“中都府城门十三，西曰丽泽，曰颢华，曰彰义。”
道士具威仪，长吟其前。行省石抹公
《元史·石抹明安传》：“丙子以疾卒子，咸得不袭职，为燕京行省。”彭大雅《黑鞑事略》：“明安契丹人，今燕京大哥行省憨塔卜，其子也。”憨塔卜，即咸得不。
馆师于玉虚观。自尔求颂乞名者，日盈门。凡士马所至，奉道弟子以师与之名，往往脱欲兵之祸，师之道荫及人如此。
姚燧《牧庵集》（十一） 《长春宫碑》：“癸未至燕，年七十六矣，而河之北南已残，而首鼠未平，鼎鱼方亟，乃大辟元门，遣人招求俘杀于战伐之际。或一戴黄冠，而持其署牒，奴者必民，死赖以生者，无虑二三钜万人”云云。据此记，则长春于庚辰入燕，已为此事，不待癸巳也。孙锡序：“己卯之冬，流闻师在海上，被安车之征。明年春，果次于燕。（中略） 由是日益敬其风，而愿执弟子礼者，不可胜计。自二三遗老，且乐与之游，其余可知也。”此记中欲兵之祸，用伯夷事，盖亦谓诸遗老也。
宣抚王巨川楫上诗，
《元史》本传：“王檝，字巨川，凤翔虢县人。甲戌授宣抚使。”
师答云：“旌旗猎猎马萧萧，北望燕师（藏本作‘山’） 渡石桥。万里欲行沙漠外，三春遽别海山遥。良朋出塞同归雁，破帽经霜更续貂。一自玄元西去后，到今无似北庭招。”师闻行宫渐西，春秋已高，
是岁长春年七十三。
倦冒风沙，欲待驾回朝谒。又仲禄欲以选处女偕行，师难之曰：“齐人献女乐，孔子去鲁。余虽山野，岂与处女（藏本作‘子’） 同行哉。”仲禄乃令曷剌
附录特旨蒙古四人，从师护持。中有喝剌八海，即此曷剌也。
驰奏，师亦遣人奉表。
《辍耕录》（十） 载《陈情表》云：“登州栖霞县志道邱处机，近奉宣旨，远召不才。海上居民，心皆恍惚。处机自念谋生太拙，学道无成，辛苦万端，老而不死。名虽播于诸国，道不加于众人。内顾自伤，衷情谁恻？前者南京及宋国屡召不从，今者龙庭一呼即至，何也？伏闻皇帝天赐勇智，今古绝伦，道协威灵，华夷率服。是故便欲投山窜海，不忍相违，且当冒雪冲霜，图其一见。盖闻车驾只在桓抚之北，及到燕京，听得车驾遥远，不知其几千里。风尘 洞，天气苍黄，老弱不堪，窃恐中途不能到得。假之皇帝所，则军国之事，非己所能，道德之心，令人戒欲，殊为难事。遂与宣差刘仲禄商议，不若且在燕京德兴府等处，盘桓住坐，先令人前去奏知。其刘仲禄不从，故不免自纳奏帖。念处机肯来归命，远冒风霜，伏望皇帝早下宽大之诏，许其可否。兼同时四人出家，三人得道，惟处机虚得其名，颜色憔悴，形容枯槁，伏望圣裁。龙儿年三月 日奏。”
一日，有人求跋阎立本《太上过关图》，题：“蜀郡西游日，函关东别时。群胡皆稽首，大道复开基。”又以二偈示众，其一云：“离（藏本作‘杂’） 乱朝还暮，轻狂古到今。空华空寂念，若有若无心。”其二云：“触情常决烈，非道莫参差。忍辱调猿马，安闲度岁时。”四月上旬，会众请望日斋醮于天长，师以行辞，众请益力，曰：“今兹兵革未息，遗民有幸得一睹真人，蒙道荫者多矣。独死者冥冥长夜，未沐荐拔，遗恨不无耳。”师许之。时方大旱十有四日，既启醮事，雨大降，众且以行礼为忧。师于午后赴坛将事，俄而开霁，众喜而叹曰：“一雨一晴，随人所欲，非道高德厚者，能（藏本无‘能’字） 感应若是乎？”明日，师登宝玄堂传戒。时有数鹤自西北来，人皆仰之。焚简之际，一简飞空而灭，且有五鹤翔舞其上。士大夫咸谓：“师之至诚动天地。”南塘老人张天度子真，作赋美其事，诸公皆有诗。
《湛然居士文集》（六） 《寄南塘老人张子真》诗：“知来何假灵龟兆，作赋能陈瑞鹤祥。”谓此赋也。又《寄巨川宣抚诗序》云：“今观瑞应鹤诗，巨川首唱焉。”又有《观〈瑞鹤诗卷〉，独子进治书无诗》，诗云：“只贪 酒长安市，不肯题诗瑞应图。”盖长春有《瑞鹤图卷》，燕京士大夫皆有题咏，后携至西域，故文正见之。文正素不喜全真，目为老氏之邪，故于王巨川首唱则讥之，于李子进无诗则美之。后此卷仍藏长春宫，文正子铸，有《题长春宫瑞应鹤诗》七律二首。
醮竟，宣使刘公从师北行，道出居庸，夜遇群盗于其北，皆稽颡以退，且曰：“无惊父师！”五月，师至德兴龙阳观度夏，以诗寄燕京士大夫曰：“登真何在泛灵槎（藏本作‘楂’） ，南北东西自有嘉。碧落云峰（原作‘封’，藏本作‘峰’） 天景致，沧波海市雨生涯。神游八极空虽远，道合三清路不差。弱水纵过三十万，腾身顷刻到仙家。”时京城吾道孙周楚卿、
《湛然居士文集》（八） 《寄赵元帅书》：“京城楚卿、子进、秀玉辈，此数君子皆端人也。”
杨彪仲文、
《蒙鞑备录》又有“杨彪者，为吏部尚书”。
师谞才卿、李士谦子进、刘中用之、
《元史·太宗纪》：“二年冬十一月，始置十路征收课税使，以刘中、刘桓使宣德。九年秋八月，命术虎乃、刘中试诸路儒士。”
陈时可秀玉、
鲜于枢《困学斋杂录》：“通寂老人陈时可，字秀玉，燕人。金翰林学士，仕国朝为燕京路课税所官。”
吴章德明、
李庭《寓庵集》（二） 《挽吴德明》诗注云：“公太原石州人，承安初，中乙科，崇庆末，始赴召南渡。丙午春，捐馆。”
赵中立正卿、王锐威卿、赵昉德辉、
《金史·宣宗纪》：“上决意南迁，诏告国内。太学生赵昉等上章，极论和害。”《元史·太宗纪》：“置十路课税使，以陈时可、赵昉使燕京，张瑜、王锐，使东平。”《耶律楚材传》：“奏立燕京等十路征收课税使，凡长贰悉用士人。如陈时可、赵昉等，皆宽厚长者，极天下之选。”
孙锡天锡，此数君子，师寓玉虚日所与唱和者也。王觏逢辰、王直哉清甫，亦与其游。
《湛然居士集》（六） 《西域寄中州禅老士大夫一十五首》中有《观瑞鹤诗卷，独子进治书无诗》一首、《寄德明》一首、《才卿外郎五年止惠一书》一首、《寄清溪居士秀玉》一首、《戏秀玉》一首、《寄用之侍郎》一首、《和正卿待制》一首、《寄仲文尚书》一首、《谢王清甫》一首，均辛巳年长春抵西域后所作。盖长春西行时，燕京士大夫多托其致书于湛然，或湛然见《瑞鹤卷》中有其人题诗，故作诗寄之耳。诸题中，除仲文尚书外，如子进治书、才卿外郎、用之侍郎、正卿待制，皆称其金时故官。《黑鞑事略》：“尔外有亡金之大夫，混于杂役，堕于屠沽，去为黄冠，皆尚称旧官。王宣抚家有推车数人，呼运使，呼侍郎。长春宫多有亡金朝士，既免跋焦，免赋役，又得衣食，真令人惨伤也。”
观居禅房山之阳，
《元史·刘敏传》：“年十二，从父母避地德兴禅房山。”
其山多洞府，常有学道修真之士栖焉。师因挈众以游，初入峡门，有诗曰：“入峡清游分外嘉，群峰列岫戟查牙。蓬莱未到神仙境，洞府先观道士家。松塔倒悬秋雨露，石楼斜照晚云霞。却思旧日终南地，梦断西山不见涯。”其地爽垲，势倾东南，一望三百余里。观之东，数里平地，有涌泉清泠（藏本作“冷”） 可爱，师往来其间，有诗云：“午后迎风背日行，遥山极目乱云横。万家酷暑熏肠热，一派寒泉入骨清。北地往来时有信，东皋游戏俗无争（耕夫牧竖，堤阴让坐） 。溪边浴罢林间坐，散发披襟 道情。”中元日，本观醮，午后，授符传戒（藏本作“传符授戒”） ，老幼露坐热甚，悉苦之。须臾，有云覆其上，状如圆盖，移时不散。众皆喜跃赞叹。又观中井水，可给百众，至是逾千人，执事者谋他汲。前后三日，井泉忽溢，用之不竭，是皆善缘天助之也。醮后题诗云：“太上弘慈救万灵，众生荐福藉群经。三田保护精神气，万象钦崇日月星。自揣肉身潜有漏，难逃科教入无形。且遵北斗斋仪法（南斗北斗，皆论斋醮） ，渐陟南宫火链庭。”八月初，应宣德州元帅移剌公请，
移剌公，谓耶律秃花也。《黑鞑事略》：“秃花，即阿海之弟。元在宣德州。”宋子贞《中书令耶律公神道碑》：“宣德路长官太傅秃花，失陷官粮万余石。”《元史》本传失载其驻宣德事。
遂居朝元观。中秋（藏本“秋”下有“夜”字） ，有《贺圣朝》二曲，其一云：“断云归岫，长空凝翠，宝鉴初圆。大光明、宏照亘流沙外，直过西天。人间是处，梦魂沉醉，歌舞华筵。道家门、别是一般清朗，开悟心田。”其二云：“洞天深处，良朋高会，逸兴无边。上丹霄、飞至广寒宫悄，掷下金钱。灵虚晃耀，睡魔奔迸，玉兔婵娟。坐忘机、观透本来真性，法界周旋。”
《遗山先生文集》（三十一） 《紫虚大师于公墓碑》：“全真家禁睡眠，谓之炼阴魔。向上诸人，有胁不沾席数十年者。”《秋涧先生文集》（五十六） 《尹公道行碑》：“师诲人曰：修行之害，食、睡、色三欲为重。多食即多睡，睡多情欲所由生。人莫不知，少能行之者。必欲制之，先减睡欲，日就月将，则清明在躬，昏浊之气，自将不生”云云。此词云“睡魔奔迸”，后有诗云“夜半三更强不眠”，又云：“身闲无俗念，鸟宿至鸡鸣。一眼不能睡，寸心何所萦。”并足证元、王二家之说。
是后天气清肃，静夜安闲，复作二绝，云：“长河耿耿夜深深，寂寞寒窗万虑沈。天下是非俱不到，安闲一片道人心。”其二云：“清夜沈沈月向高，山河大地绝纤豪。惟余道德浑沦性，上下三天一万遭。”（藏本“遭”下有“朝元”二字） 观据州之乾隅，功德主元帅移剌公因师欲北行，创构堂殿，奉安尊像，前后云房洞室皆一新之。十月间，方绘祖师堂壁，画史以其寒，将止之。师不许，曰：“邹律尚且回春，况圣贤阴有所扶持耶？”是月，果天气温和如春，绝无风沙。由是画史得毕其功。有诗云：“季秋边朔苦寒同，走石吹沙振大风。旅雁翅垂南去急，行人心倦北途穷。我来十月霜犹薄，人讶千山水尚通。不是小春和气暖，天教成就画堂功。”会（藏本作“寻”） 阿里鲜
卷下作通事阿里鲜，又注云河西人，即《金史·宣宗纪》之乙里只，《元朝秘史续集》（二） 之阿剌浅也。近人屠敬山（寄） 撰《蒙兀儿史记》以《元史》札八儿火者及《邱处机传》，并有命札八儿聘处机事，遂以阿里鲜与札八儿为一人。又以《札八儿传》有饮班朱尼河水事，乃又并《秘史》（六） 之回回人阿三为一人。胶州柯学士《新元史》亦从其说，其实非也。案《金史·宣宗纪》贞祐元年九月，大元遣乙里只来。十月辛丑，大元乙里只来。二年二月丙申朔，大元乙里只、札八来。壬戌，大元乙里只复来。三月甲申，大元乙里只、札八来。六月癸丑，大元乙里只来。凡四称乙里只，两称乙里只、札八，明四次乙里只一人奉使，其两次则乙里只与札八两人奉使也。《元史·太祖纪》：“十年秋七月，遣乙职里往谕金主，以河北山东未下诸城，来献乙职里。”疑亦乙里职之倒误。要之，乙里只、乙里职者，即《秘史》之阿剌浅，此记之阿里鲜札八者。《元史》之札八儿火者，《黑鞑事略》之札八、此记之宣差札八相公也。此记阿里鲜，与宣差札八相公截然二人。《黑鞑事略》作于太祖辛巳，云次曰札八者，回鹘人，已老，亦在燕京同任事，与《札八儿传》言卒年一百一十八岁可相参证。而阿里鲜则于癸未自西域送长春东归，七月十三日至云中，九月二十四日又于行在面奉圣旨。以百岁左右之人，两月之中奔驰万里，殆非人情，此亦阿里鲜非札八之一证。
至自斡辰大王帐下，
《元史·宗室世系表》烈祖神元皇帝五子，次四铁木哥斡赤斤，所谓皇太弟国王斡嗔那颜者也。《秘史续集》（一） ：“兔儿年太祖去征回回，命弟斡惕赤斤居守。”
使来请师。继而宣抚王公巨川亦至，曰：“承大王钧旨；如师西行，请过我。”师首肯之。是月，北游望山，曷剌进表回，有诏曰：成吉思皇帝敕真人邱师。又曰：惟师道逾三子，德重多方。
《长春表》云：“兼同时四人出家，三人得道，惟处机虚得其名。”此云道逾三子，即答表语三子者马钰、谭处端、刘处玄。密国公 《全真教祖碑》云此四子者，世所谓邱、刘、谭、马也。
其终曰：“云轩既发于蓬莱，鹤驭可游于天竺。达摩东迈，元印法以传心；老子（藏本作‘氏’） 西行，或化胡而成道。顾川途之虽阔，瞻几杖以非遥。爰答来章，可明朕意。秋暑，师比平安好，指不多及。”其见重如此。
诏书全文载附录中。案此诏耶律文正笔也。《西游录》：“丘公表既上朝廷，以丘公惮于北行，命仆草诏，温言答之，欲其速致也。”《至元辨伪录》（三） 云：“戊寅中，邱公应诏北行，倦于跋涉，闻上西征表，求待回使。中书湛然，温诏召之，邱公遂行。”《蒙鞑备录》：“燕京现有移剌晋卿者，契丹人，登第，现为内翰掌文书。”足证此诏出文正手。
又敕刘仲禄云：“无使真人饥且劳，可扶持缓缓来。”师与宣使议曰：“前去已寒，沙路绵远。道众所须未备，可往龙阳，乘春起发。”宣使从之。十八日，南往龙阳，道友送别多泣下。师以诗示众曰：“生前暂别犹然可，死后长离更不堪。天下是非心不定，轮回生死苦难甘。”翌日，到龙阳观过冬。十一月十有四日，赴龙岩寺斋，
耶律铸《双溪醉隐集》卷三有《游奉圣州龙岩寺》一律，又卷五有《游龙岩寺》二绝。案《元史·世祖纪》：至元四年冬十月，降德兴府为奉圣州。则双溪所游，即此寺也。
以诗题殿西庑云：“杖藜欲访山中客，清夜（藏本作‘空山’） 沈沈淡无色。夜来飞雪映岩阿，今日山光映天白。天高日下松风清，神游八极腾虚明。欲写山家本来面，道人活计无能名。”十二月，以诗寄燕京道友云：“此行真不易，此别话应长。北蹈野狐岭，西穷天马乡。阴山无海市，白草有沙场。自叹非元圣，如何历大荒。”又云：“京都若有饯行诗，早寄龙阳出塞时。昔有上床鞋履别，今无发轸梦魂思。”复寄燕京道友云：“十年兵火万民愁，千万中无一二留。去岁幸逢慈诏下，今年须合冒寒游。不辞岭北三千里（皇帝旧兀里多） ，仍念山东二百州。穷急漏诛残喘在，早教身命得消忧。”辛巳之上元，醮于宣德州朝元观，以颂示众云：“生下一团腥臭物，种成三界是非魔。连枝带叶无穷势，跨古腾今不奈何。”以二月八日启行，时天气晴霁，道友饯行于西郊，遮马首以泣曰：“父师去万里外，何时复获瞻礼？”师曰：“但若辈道心坚固，会有日矣。”众复泣请果何时耶？师曰：“行止非人所能为也，兼远涉异域，其道合与不合，未可必也。”众曰：“师岂不知？愿预告弟子（藏本‘子’下有‘等’字） 。”度不获已，乃重言曰：“三载归，三载归。”十日，宿翠幈（藏本作帡） 口。
《方舆纪要》：“翠屏山在万全右卫北三里，两峡高百余丈，望之如屏。”
明日，北度野狐岭。登高南望，俯视太行诸山，晴岚可爱。北顾但寒烟衰草，中原之风，自此隔绝矣。
张德辉《纪行》：“至宣德州，复西北行。过沙岭子口，及宣平县驿，出得胜口，抵 胡岭。由岭而上，则东北行，始见毳幕毡车，逐水草畜牧，非复中原风土。”案野狐、 胡，一声之转。
道人之心无所（藏本作“适”） 不可，宋德方辈（“辈”字据藏本增） 指战场白骨曰：“我归当荐以金箓，此亦余北行中因缘一端（藏本作‘一端因缘’） 耳。”
《元史·木华黎传》：“金兵四十万，陈野狐岭北。木华黎率敢死士，策马横戈大呼，陷陈帝麾。诸军并进，大败金兵，追至浍河，僵尸百里。”
北过抚州，十五日，东北过盖里泊，尽邱垤咸卤地，始见人烟二十余家。南有盐池池（藏本无下“池”字） ，迤逦东北去。
《金史·地理志》：抚州丰利县有盖里泊。《黑鞑事略》：“霆出居庸关，过野狐岭更千余里，入草地，曰界里泊，其水暮沃而夜成盐。客人以米来易，岁至数千石。”据徐霆说，泊与盐池为一，据此记，则泊与盐池为二。案盖里泊在抚州东北，当即今太仆寺牧场东之克勒湖。其南却无迤逦东北去之盐池，疑此记误也。自出塞至此，始见人烟，则抚州无人可知。张德辉《纪行》亦云：“北过抚州，惟荒城在焉。”
自此无河，多凿沙井以汲。南北数千里，亦无大山。马行五日，出明昌界，
谓金章宗明昌中所筑堡障也。张德辉《纪行》：“昌州之北行百里，有故垒隐然，连亘山谷。南有小废城，问之居者，云：此前朝所筑堡障也。城有戍者之所居。”王恽《秋涧先生文集》中堂事记新桓州西南十里外，南北界壕尚宛然也，距旧桓州三十里。案长春自盖里泊北行，则所经界壕，当在桓州之西，昌州之东北，与张、王二人所见，正为一物。此记目之为明昌界，则张氏所记鱼儿泺西北四驿之外堡，当是世宗大定中所筑也。
以诗纪实云：“坡陀折叠路弯环，到处盐场死水湾。尽日不逢人过往，经年惟有马回还。地无木植惟荒草，天产邱陵没大山。五谷不成资乳酪，皮裘毡帐亦开颜。”又行六七日，忽入大沙陀。
《双溪醉隐集》（一） 《涿邪山》诗注：即“今华夏犹呼沙漠为沙陀”。
其碛有矮榆，大者合抱。东北行千里外，无沙处绝无树木。
张德辉《纪行》：“自保障西行四驿，始入沙陀际。陀所及无块石寸壤，远而望之，若冈岭邱阜，既至则皆积沙也。所宜之木，榆柳而已，又皆樗散而丛生。”
三月朔，出沙陀，至鱼儿泺，
《纪行》：“凡经六驿而出陀，复西北行一驿，始过鱼儿泊。泊有二焉，周广百余里，中有陆道，达于南北。泊之东涯，有公主离宫。”案鱼儿泊即今达里泊，张氏谓泊有二，正与今达里泊及冈爱泊形势同。又中有陆道，达于南北，正与今驿路出二泊之间者同。又谓泊之东涯，有公主离宫。考《元史·特薛禅传》：“甲戌，太祖在迭蔑可儿，谕案陈曰：可木儿温都儿、答儿脑儿迭蔑可儿之地，汝则居之。”又：“至元七年，斡罗陈万户及其妃囊加真公主请于朝曰：‘本藩所受农土，在上都东北三百里答儿海子是实。本藩驻夏之地，可建城邑以居。’帝从之，遂名其地为应昌”云云。案答儿脑儿、答儿海子即达里泊，太祖以之封弘吉剌氏。弘吉剌氏世尚公主，故泊之东涯有公主离宫。是鱼儿泺，即今达里泊，更不容疑。近人乃或以《秘史》之捕鱼儿海子今之贝尔湖当之，度以地望，殊不然也。
始有人烟聚落，多以耕钓（原误作“钧”，据藏本改） 为业。
《蒙古游牧记》：“达里诺尔产鱼最盛，诺尔之利，盖克什克腾、阿巴噶、阿巴哈纳尔三部蒙古共享之。所产滑子鱼，每三四月间，自达里诺尔溯流而进，填塞河渠，殆无空隙，人马皆不能渡。”然则鱼儿泊之名，盖本于此。
时已清明，春色渺然，凝冰未泮。有诗云：“北陆祁寒自古称，沙陀三月尚凝冰。更寻若士为黄鹄，要识修鲲化大鹏。苏武北迁愁欲死，李陵南望去无凭。我今返学卢敖志，六合穷观最上乘。”
《湛然居士文集》（五） 《过闾居河》四律即用此诗韵，文正辛壬间所追作也。
三月五日，起之东北，四旁远有人烟，皆黑车白帐，随水草放牧。尽原隰之地，无复寸木，四望惟黄云白草。行不改涂（藏本作“途”） ，又二十余日，方见一沙河，西北流入陆局河。
《辽史》作胪朐河，《金史》作龙驹河，或作龙居河，《元史》作胪朐河，或怯绿连河。《湛然居士集》作闾居河。张耀卿《纪行》云：“自外堡行一十五驿，抵一河，深广约什滹沱之三，北语云翕陆连，汉言驴驹河也。”《金史·地理志》：“龙驹河，国言曰喝必剌。”必剌之言水也，喝即翕陆连之略。
水濡马腹，旁多丛柳。渡河北行三日，入小沙陀。四月朔，至斡辰大王帐下，冰始泮水微萌矣。时有婚嫁之会，五百里内首领皆载马湩助之，皁车毡帐，成列数千。七日，见大王，问以延生事，师谓“须斋戒而后可闻”，约以望日授受（原脱“受”字，据藏本补） 。至日，雪大作，遂已。大王复曰：“上遣使万里，请师问道，我曷敢先焉？”且谕阿里鲜，见毕东还，须奉师过此。十七日，大王以牛马百数、车十乘送行。马首西北，二十二日，抵陆局河，积水成海，周数百里。
沈子敦垚以此海为杜勒鄂谟，则前流入陆局河之沙河，乃鄂尔顺河也。近仁和丁谦以此海为呼伦湖，则前沙河乃海剌尔河也。以上文自鱼儿泺东北行二十余日，至沙河及此周数百里之文观之，则丁氏之说近之。斡辰大王卓帐之地，亦可由此推知矣。
张德辉《纪行》：“自鱼儿泊西北行四驿，有长城颓址，望之绵延不尽，亦前朝所筑之外堡也。自外堡行一十五驿，抵一河，深广约什滹沱之三，北语云翕陆连，汉言驴驹河也。”张氏自鱼儿泊抵驴驹河凡行十九驿，此行二十余日，里数殆相等，但张氏自鱼儿河西北行，此东北行，固不能视为一途耳。
风浪漂出大鱼，蒙古人各得数尾。并河南岸西行，时有野 得食。五月朔亭午，日有食之，既，众星乃见，须臾复明。时在河南岸（蚀自西南，生自东北） ，其地朝凉而暮热，草多黄花。水流东北，两岸多高柳，蒙古人取之，以造庐帐。
《黑鞑事略》：“穹庐有二样，草地之制，以柳木织成硬圈，径用毡挞定，不可卷舒。”
行十有六日，河势绕西北山去，不得穷其源。
《水道提纲》：“克鲁伦河自源西南，流四百余数十里，折而东南流。”长春自东来，至河曲，距河源尚四百余里，故云然。
其西南接鱼儿泺驿路，
沈子敦曰：“驿路本由鱼儿泺西北行，径抵胪朐河曲，当黑山之阳，张参议所行是也。真人以赴斡辰之请，改向东北行，由王帐下西至胪朐河曲，方与鱼儿泺驿路合，故记云然。自河曲以西，与参议行程合矣。”
蒙古人喜曰：“前年已闻父师来，因献黍米石有五斗。”师以斗枣酬之，渠喜曰：“未尝见此物。”因舞谢而去。又行十日，夏至，量日影三尺六七寸，渐见大山峭拔。
沈子敦曰：“《纪行》言西南行九驿，抵浑独剌河。”记言驿路行十日，夏至，量日影三尺六七寸，渐见大山峭拔，而不言有河。董方立跋推校日影，而断其地“在土拉河之南，喀鲁哈河之东，近今喀尔喀土谢图汗中右旗地”。语最精确。盖真人与参议所行，实是一涂，语有详略耳。大山峭拔者，即土拉河南岸喀鲁哈河东岸之山也。
从此以西，渐有山阜人烟颇众，亦皆以黑车白帐为家。其俗牧且猎，衣以韦毳，食以肉酪。男子结发垂两耳，
《蒙鞑备录》：“上自成吉思，下及国人，皆剃婆焦，如中国小儿留三札头在囟门者。稍长，则剪之。在两下者，总小角，垂于肩上。”郑所南《心史大义略叙》：“三搭者，环剃去顶上一弯头发，留当前发，剪短散垂，却析两旁发，垂绾两髻，悬加左右肩衣袄上，曰不狼儿。言左右垂髻，碍于回视，不能狼顾。或合辫为一，直拖垂衣背”云云。余见乌程蒋氏藏元无名氏羽猎图，人皆垂两辫，与二书合。
妇人冠以桦皮，高二尺许，往往以皁褐笼之，富者以红绡，其末如鹅鸭，名曰“故故”，大忌人触，出入庐帐，须低徊。
《蒙鞑备录》：“凡诸酋之妻，则有顾姑冠，用铁丝结成形，如竹夫人，长三尺许，用红青锦绣或珠金饰之其上，又有杖一枝，以红青绒饰之。”《黑鞑事略》：“霆见故姑之制，用画木为骨，包以红绡金帛。顶之上用四直尺长柳枝，或铁打成杖，包以青毡。其向上人，则用我朝翠花或五彩帛饰之，令其飞动。以下人则用野鸡毛。”杨允孚《滦京杂咏》：“香车七宝固姑袍，旋摘修翎付女曹。”自注：“凡车中戴固姑，其上羽毛又尺许，拔付女侍，手持对坐车中，虽后妃驭象亦然。”是元末虽后妃亦用雉尾，与《事略》所纪元初之制异矣。
俗无文籍，或约之以言，或刻木为契。
《蒙鞑备录》：“鞑之始起，并无文书，凡发命令，遣使往来，止是刻指以记之。为使者，虽一字不敢增损，彼国俗也。”《黑鞑事略》：“鞑人本无字书，行于本国者，则止用小木长三四寸，刻之四角。且如差十马，则刻十角，大率只刻其数。”
遇食同享，难则争赴，有命则不辞，有言则不易，有上古之遗风焉。以诗叙其实云：“极目山川无尽头，风烟不断水长流。如何造物开天地，到此令人放马牛。饮血茹毛同上古，峨冠结发异中州。圣贤不得垂文化，历代纵横只自由。”
《湛然居士文集》（五） 《感事四首》用此诗韵。
又四程，西北渡河。其旁山川皆秀丽，水草且丰美。东西有故城，基址若新，街衢巷陌可辨，制作类中州。岁月无碑刻可考，或云契丹所建。既而地中得古瓦，上有契丹字，盖辽亡，士马不降者，西行所建城邑也。
张德辉《纪行》：“遵浑独剌河而西，行一驿，有契丹所筑故城，可方三里，背山面水，自此水北流矣。由故城西北行三驿，过毕里纥都，乃弓匠积养之地。又经一驿，过大泽泊，周广约六七十里，水极澄澈，北语谓吾误竭脑儿。自泊之南而西，分道入和林城，相去约百余里。泊之正西，有小故城，亦契丹所筑也”云云。案此记之契丹东西二故城，与《纪行》之二故城，殆未可遽视为一。此记东西有故城一语，紧接于西北渡河之后。河者，喀鲁哈河。则所谓东西者，当指喀鲁哈河之东西。拉特禄夫《蒙古图志》：“喀鲁哈河右有二废城，隔河相望。”殆谓是矣。至张氏所经之东故城，则尚在其东。张云“遵河（浑独剌河） 而西行一驿，有契丹所筑故城，背山面水，自此水北流”。是张氏所经故城，在土拉河西流北折之处，殆辽时防、维二州城之一。沈子敦据俗本《纪行》，讹遵河而西为过河而西，遂置此城于土拉河及喀鲁哈河之西。不知由驿路西行，不必过土拉河。若既渡土拉河，则所云自此水北流者，又指何水乎？故张记之东故城，实在土拉河曲之南，而此记之东故城，则在喀鲁哈河东南岸。此两书之东故城，不能遽视为一者也。至二西故城，则此记之西故城，以记文叙次言之，当东距喀鲁哈河不远，而纪行之西故城，则远在鄂尔昆河岸。《纪行》谓吾误竭脑儿之正西有小故城，案吾误竭脑儿，即今之额归泊。今泊西有湖名Tsaidam者，其旁有废城，苾伽可汗及阙特勤二碑，皆在其左右。张氏所称，殆谓是城，沈子敦并为一谈，非是。
又言：西南至寻思干城（原无“城”字，据藏本增） 万里外，回纥国最佳处，契丹都焉，历七帝。
此因契丹故城而旁记之，旧史不记西辽都寻思干事。然下文云邪迷思干大城，大石有国时，名为河中府。《湛然居士文集》（四） 《再用韵纪西游事》诗注：“西域寻思干城，西辽目为河中府。”考契丹旧制，惟五京始有府名，寻斯干称河中府，则大石未都虎思斡耳朵时，必先都寻斯干，后因建为陪都耳。又《辽史·天祚纪》：“大石传子，至孙而亡。”加以两女主，亦仅五帝。此云历七帝，乃传闻之误。
六月十三日，至长松岭后宿，松栝森森，干云蔽日，多生山阴涧道间，山阳极少。十四日，过山，渡浅河，
即鄂尔昆河。丁氏谦引《元史国语解》：“鄂尔昆，浅也。”
天极寒，虽壮者不可当。是夕，宿平地。十五日，晓起，环帐皆薄冰。十七日，宿岭西。时初伏矣，朝莫亦有冰，霜已三降。河水有澌，冷如严冬。土人云：“常年五六月有雪，今岁幸晴暖。”师易其名曰“大寒岭”。凡遇雨，多雹。山路盘曲，西北约（藏本作“且”） 百余里，既而复西北，始见平地。有石河，长五十余里。
当即博尔哈尔台河。
岸深十余丈，其水清泠可爱，声如鸣玉。峭壁之间，有大葱，高三四尺。涧上有松，高十余丈。西山连延，上有乔松郁然。行五六日，峰回路转，林峦秀茂，下有溪水注焉。平地皆松桦杂木，若有人烟状。寻登高岭，势若长虹，壁立千仞，俯视海子，渊深恐人。
此海子，疑即集尔玛台河相连之察罕泊也。《双溪醉隐集》（五） 《金莲花甸》诗注：“和林西百余里，有金莲花甸，金河界其中，东汇为龙涡。阴岩千尺，松石骞叠，俯视龙涡，环绕平野，是仆平时游息渔猎之所也。”按金河疑指集尔马台河上源，龙涡疑即海子。
二十八日，泊窝里朵之东。宣使先往奏禀皇后，奉旨，请师渡河。其水东北流，弥漫没轴，绝流以济。
此河疑即察罕鄂伦河也。张德辉《纪行》：“自和林川之西北，行一驿，过马头山复西南行，过忽兰赤斤东北，又经一驿，过石堠。自堠之西南，行三驿，过一河曰唐古，以其源出于西夏故也。其水亦西北流，水之西有峻岭。岭之石，皆铁如也。岭之阴，多松林，岭之阳，帐殿在焉，乃避夏之所也。”今案此记窝里朵，正与张记避夏之所地望道里相合，盖定宗时避夏之所，与太祖时略同矣。惟张云此河名唐古，又云源出西夏，皆非事实。
入营，驻车南岸。
案既云河水东北流，则济河之后，不得驻车南岸也。此恐有误。
车帐千百，日以醍醐湩酪为供，汉、夏公主，皆送寒具等食，
《金史·宣宗纪》：“贞祐二年三月，奉卫绍王公主归于大元太祖皇帝。”是为公主皇后，即此记之汉公主也。《元朝秘史续集》（一） ：“成吉思自那里征合申种，其主不儿罕降，将女子名察哈的献与成吉思。”察哈即此记之夏公主也。
黍米斗白金十两，满五十两可易面八十斤。盖面出阴山之后
阴山，古今皆谓之天山，元人独呼阴山，而却呼塞北之阴山为天山。
二千余里，西域贾胡以槖驼负至也。中伏，帐房无蝇。窝里朵，汉言（藏本作“语”） 行宫也。其车舆亭帐，望之俨然，古之大单于未有若是（藏本作“此”） 之盛也。七月九日，同宣使西南行五六日，屡见山上有雪，山下往往有坟墓，及升高陵，又有祀神之迹。又三二日，历一山，高峰如削，松杉郁茂，西（原误作“而”，从藏本改） 有海子，南出大峡，则一水西流，杂木丛映于山之阳，韭茂如芳草，夹道连数十里。北有故城曰曷剌肖。
曷剌肖地望正与乌里雅苏台合，疑乌里雅苏台即曷剌肖之转语。上文所谓一水西流者，当亦指乌里雅苏台河也。
西南过沙场二十里许，水草极少，始见回纥决渠灌麦。又五六日，逾岭而南，至蒙古营，宿。
拂旦行，迤逦南山，望之有雪，因以诗纪其行：“当时悉达悟空晴，发轸初来燕子城（抚州是也） 。
今案《金史·地理志》：抚州“柔远（县） 倚。大定十年置于燕子城”。
北至大河三月数（即陆局河也。四月尽到，约二千余里） ，西临积雪半年程（谓此地也，山常有雪，东至陆局河约五千里，七月尽到） 。不能隐地回风坐（道法有回风隐地攀斗藏天之术） ，却使弥天逐日行。行到水穷山尽处，斜阳依旧向西倾。”邮人告曰：“此雪山北，是田镇海八剌喝孙也。”
《元史·镇海传》：“怯烈台氏，太祖命屯田于阿鲁欢，立镇海城，戍守之。”
八剌喝孙，汉语为城，中有仓廪，故又呼曰仓头。七月二十五日，有汉民工匠，络绎来迎，悉皆欢呼归礼，以彩幡、华盖、香花前导。又有章宗二妃，曰徒单氏，曰夹谷氏，及汉公主母钦圣夫人袁氏，号泣相迎，
《金史·百官志》：章宗五妃位，有真妃徒单氏、丽妃徒单氏、昭仪夹谷氏。又《捻抹尽忠传》：“中都妃嫔，闻尽忠出奔，皆装束至通玄门。尽忠谓之曰：‘我当先出，与诸妃启涂。’乃与爱妾及所亲者先出城，不复顾矣，中都遂不守。后徒单吾典告尽忠谋反，上怃然曰：‘朕何负彖多，彼弃中都？凡祖宗御容，及道陵诸妃，皆不顾，独与其妾偕来，是固有罪。’遂诛之。”
尹志平《葆光集》（中） 《临江仙词序》：“袁夫人住沙漠十年，后出家回都，作词以赠之。词云：‘十载饱谙沙漠景，一朝复到都门。如今一想一伤魂，休看苏武传，莫说汉昭君。过去未来都拨去，真师幸遇长春。知君道念日添新，皇天宁负德，后土岂亏人。’”
顾谓师曰：“昔日稔闻师（监本无‘师’字） 道德高风，恨不一见，不意此地有缘也。”翌日，阿不罕山北
即《元史·镇海传》之阿鲁欢，疑即今乌里雅苏台西南之阿尔洪山也。（《元史·食货志》勋臣有兀里羊罕千户。兀里羊罕，亦即兀里羊，欢罕之言山也，则阿鲁欢为今阿尔洪山无疑。） 阎复《驸马高唐忠献王碑》：“中统初，衅起阋墙，爱不花败，叛将阔不花，于案檀、火尔欢获其属镇海。”案案坛即阿尔泰山，火尔欢即阿鲁欢。镇海据碑文，虽似人名，疑亦指此镇海城也（许有壬《右丞相怯烈公神道碑》：“承命辟兀里羊欢地为屯田，且城之因公名名其地，曰镇海，又曰称海，俾公守焉。局所俘万余口居作，后以其半不能寒者移弘州。”此镇海为城名之证）。 此作阿不罕山，疑是阿尔罕之讹。然《秋涧先生文集》（五十一） 《卫辉路监郡塔必公神道碑》：“王父押脱玉伦，太祖时授阿不罕部工匠总管。”记言此地有汉民工匠，则此地自有阿不罕之名，或又名阿鲁欢也。此地西距金山不远，屠敬山以喀老哈河西之阿巴汉山当之，甚误。
镇海来谒，师与之语曰：“吾寿已高，以皇帝二诏丁宁，不免远行数千里，方临治下。沙漠中多不以耕耘为务，喜见此间秋稼已成，余欲于此过冬，以待銮舆之回，何如？”宣使曰：“父师既有法旨，仲禄不敢可否，惟镇海相公度之。”公曰：“近有敕诸处官员，如遇真人经过，无得稽其行（监本无‘行’字） 程，盖欲速见之也。父师若需于此，则罪在镇海矣。愿亲从行，凡师之所用，敢不备。”师曰：“因缘如此，当卜日行。”公曰：“前有大山高峻，广泽沮陷，非车行地，宜减车从，轻骑以进。”用其言，留弟子宋道安辈九人，选地为观。人不召而至，壮者效其力，匠者效其技，富者施其财。圣堂方丈，东厨西庑，左右云房（无瓦皆土木） ，不一月落成，榜曰：“栖霞观。”时稷黍在地，八月初霜降，居人促收麦霜故也。大风傍北山西来，黄沙蔽天，不相物色，师以诗自叹曰：“某也东西南北人，从来失道走风尘。不堪白发垂垂老，又踏黄沙远远巡。未死且令观世界，残生无分乐天真。四山五岳多游遍，八表飞腾后入神。”八日，携门人虚静先生赵九古辈十人，从以二车，蒙古驿骑二十余，傍大山西行。宣使刘公、镇海相公，又百骑李家奴，镇海从者也。因曰：“前此，山下精截我脑后发，我甚恐。”镇海亦云：“乃满国王亦曾在此为山精所惑，食以佳馔。”师默而不答。西南约行三日，复东南过大山，经大峡。中秋日，抵金山东北，少驻复南行。其山高大，深谷长坂，车不可行，三太子出军，始辟其路。
《元史·宗室世系表》：太祖皇帝六子，次三太宗皇帝。
乃命百骑，挽绳县辕以上，缚轮以下。约行四程，连度五（监本五作三） 岭，南出山前，临河止泊。
此河当是乌伦古河，刘郁《西使记》所谓龙骨河也。
从官连幕为营，因水草便，以待铺牛驿骑，数日乃行。有诗三绝云：“八月凉风爽气清，那堪日暮碧天晴。欲吟胜概无才思，空对金山皓月明。”其二云：“金山南面大河流，河曲盘桓赏素秋。秋水暮天山月上，清吟独啸夜光球。”其三云：“金山虽大不孤高，四面长拕拽脚牢。横截大山心腹树，干云蔽日竞呼号。”
耶律文正《湛然居士集》（七） 有《过金山和人韵》三首：“金山突兀翠霞高，清赏浑如享太牢。半夜穹庐伏枕卧，乱云深处野猿号。”“金山前畔水西流，一片晴山万里秋。萝月团团上东嶂，翠屏高挂水晶球。”“金山万壑斗声清，山气空濛弄晚晴。我爱长天汉家月，照人依旧一轮明。”均和此三诗韵，而次序不同。
渡河而南，前经小山，石杂五色，其旁草木不生。首尾七十里，复有二红山当路。又三十里，咸卤地中有一小沙井，因驻程挹水为食。傍有青草，多为羊马践履。宣使与镇海议曰：“此地最难行处，相公如何则可？”公曰：“此地（原本无此二字，据监本补） 我知之久矣，同往咨师。”公曰：“前至白骨甸，
《双溪醉隐集》（一） 《战城南》诗注：“白骨甸，在唐烛龙军地。有西僧智全者，该通汉字，曰：‘父老相传白骨甸，从汉时有此名。’”
地皆黑石。约行二百余里，达沙陀北边，颇有水草。更涉大沙陀百余里，东西广袤，不知其几千里，及回纥城，方得水草。”师曰：“何谓白骨甸？”公曰：“古之战场，凡疲兵至此，十无一还，死地也。顷者，乃满大势亦败。于是，
《元朝秘史》（八） 鼠儿年，成吉思自去追袭脱黑脱阿，到金山，住过冬。明年春，逾阿来岭去，适乃蛮古出鲁克，与脱黑脱阿相合了。于额儿的失不黑都儿麻地面，整治军马，成吉思至其地，与他厮杀。脱黑脱阿中乱箭死，人马败走，渡额儿的失河，溺死者过半，余亦皆散亡。于是乃蛮古出鲁克，过委兀合儿鲁种，去至回回地面，垂河行，与合剌乞塔种人古儿罕相合了。”案额儿的失河，在白骨甸之北，或乃蛮古出鲁克，奔委兀时经此甸耳。
遇天晴昼行，人马往往困毙，惟暮起夜度，可过其半。明日向午，得及水草矣。少憩，俟晡时即行，当度沙岭百余，若舟行巨浪然。又明日辰巳间，得达彼城矣。夜行（原作‘深’，据监本改） 良便，但恐天气黯黑，魑魅罔两为祟，我辈当涂血马首以厌之。”师乃笑曰：“邪精妖鬼，逢正人远避。书传所载，其孰不知？道人家何忧此事。”日暮，遂行，牛乏，皆道弃之，驭以六马，自尔不复用牛矣。初在沙陀北，南望天际若银霞，问之（本无此二字，据藏本补） 左右，皆未详。师曰：“多是阴山。”翌日，过沙陀，遇樵者再问之，皆曰：“然。”于是，途中作诗云：“高如云气白如沙，远望那知是眼花。渐见山头堆玉屑，远观日脚射银霞。横空一字长千里，照地连城及万家。从古至今常不坏，吟诗写向直南夸。”
《湛然居士文集》（二） 《过阴山和人韵》其三：“八月阴山雪满沙，清光凝目炫生花。插天绝壁喷晴月，擎海层峦吸翠霞。松桧丛中疏畎亩，藤罗深处有人家。横空千里雄西域，江左名山不足夸。”即用此诗韵。
八月二十七日，抵阴山后，回纥郊迎。至小城北（本无“北”字，据藏本补） ，酋长设蒲萄酒，及名果、大饼、浑葱，裂波斯布，
即下文秃鹿麻，详下注。
人一尺，乃言曰：“此阴山前三百里，和州也。其地大热，蒲萄至夥。”
耶律文正《西游录》：“别石把南五百里有和州，即唐之高昌。”《明史·西域传》：“火州在柳城西七十里，土鲁番东三十里，即汉车师前王地，隋时为高昌国，宋时回鹘居之，元名火州。”
翌日，沿川西行，历二小城，
此记抵阴山后，鳖思马大城东有三小城。案《元和郡县志》：“庭州下郝遮镇，在蒲类东北四十里，当回鹘路。盐泉镇在蒲类东北二百里，当回鹘路。特罗堡子在蒲类东北二百余里，四面有碛。置堡子处，周回约二十里，有好水草，即往回鹘之东路”云云。案长春所行之道，正唐时由回鹘往庭州之道，则记中之三小城，当即《元和志》之一堡二镇也。《元史·哈剌亦哈赤北鲁传》：“哈剌亦哈赤北鲁从帝西征，至别失八里东独山，见城无人，帝问：‘此何城也？’对曰：‘独山城。往岁大饥，民皆流移之它所，然此地当北来要冲，宜耕种以为备。臣昔在唆里迷国时，有户六十，愿移居此。’帝曰：‘善。’遣其子月朵失野讷，佩金符往取之，父子皆留居焉。后六年，太祖西征，还见田野垦辟，民物繁庶，问哈剌亦哈赤北鲁，则已死矣。乃赐月朵失野讷都督印章，兼独山城达鲁花赤。”然则此三小城之一，元时名独山城也。
皆有居人。时禾麦初熟，皆赖泉水浇灌，得有秋，少雨故也。西即鳖思马大城，
《元史·地理志》西北地附录有别失八里。《西游录》金山南有回鹘城，名别石把。《双溪醉隐集》（五） 《庭州》诗注：“庭州，北庭都护府也，轮台隶焉。后汉车师后王故庭有五城，俗号五城之地，今即其俗谓之伯什巴里，盖突厥语也。伯十，华言五也，巴里，华言城也。”欧阳玄《高昌偰氏家传》：“北庭者，今别失八城。”此鳖思马，即别失八里、别石把、伯什巴里之异译。
王、官、士、庶、僧、道数百，具威仪远迎。僧皆赭衣，道士衣冠与中国特异。泊于城西蒲萄园之上阁，时回纥王部族供（监本作“劝”） 蒲萄酒，
时畏兀儿王亦都护巴，而木阿而忒的斤从太祖征西域，故止有部族在。
供以异花、杂果、名香，且列侏儒伎乐，皆中州人。士庶日益敬，侍坐者有僧、道、儒，因问风俗。乃曰：“此大唐时北庭端府，
徐星伯曰：端府，即都护府之合音。
景龙三年，杨公何为大都护，有德政，诸夷心服，惠及后人，于今赖之。”有龙兴、西寺二石刻在，
《佛说十地经》首题大唐国僧法界，从中印度持此梵本，请于阗三藏沙门尸罗达摩，于北庭龙兴寺译。
功德焕然可观。寺有佛书一藏，唐之边城，往往尚存。其东数百里，有府曰西凉。其西三百余里，有县曰轮台。
《元和郡县志》：“轮台县在庭州西四十二里。”《太平寰宇记》：“轮台县东至州四百二十里。”以《元和志》及《唐志》庭州至清海军之道里差之，《寰宇记》是也。此云三百余里，《西游录》云别失巴城西二百余里有轮台县，盖约略言之。
师问曰：“更几时得至行在？”皆曰：“西南更行万余里即是。”其夜风雨作，园外有大树，复出一篇示众云：“夜宿阴山下，阴山夜寂寥。长空云黯黯，大树叶萧萧。万里程涂（监本作涂程） 远，三冬气候韶。全身都放下，一任断蓬飘。”
《湛然居士集》（二） 《过阴山和人韵》其二云：“羸马阴山道，悠然远思辽。青峦云霭霭，黄叶两萧萧。未可行周礼，谁能和舜韶。嗟吾浮海粟，何碍八风飘。”即用此诗韵。
九月二日，西行。四日，宿轮台之东，迭屑头目来迎。
《至元辨伪录》（卷三） ：“帝对诸师曰：‘释、道两路，各不相妨。今先生言道门最高，秀才人言儒门第一。迭屑人奉弥失诃，言得生天；达失蛮叫空，谢天赐与。细思根本，皆难与佛齐。’”案《大唐景教流行中国碑》云：“我三一分身景尊弥施诃。”唐写本《景教三威蒙度赞》云：“应身皇子弥施诃。”此弥失诃，即弥施诃。迭屑人奉弥失诃，则迭屑头目乃景教之长老也。
南望阴山，三峰突兀倚天。因述诗赠书生李伯祥，生相人。诗云：“三峰并起插云寒，四壁横陈绕涧盘。雪岭届天人不到，冰池耀日俗难观（人云：向此冰池之间观看，则神识昏昧） 。岩深可避刀兵害（其岩险固，逢乱世坚守，则得免其难） ，水众能滋稼穑干（下有泉源，可以灌溉田禾，每岁秋成） 。名镇北方为第一，无人写向画图看。”
《湛然居士文集》（一） 《过金山用人韵》一律，即用此诗韵。
又历二城，重九日，至回纥昌八剌城。
《元史》西北地附录作彰八里，八里之言城堡也。《唐书·地理志》：轮台县西百五十里，有张堡城守捉。疑即此城。
其王畏午儿，与镇海有旧，率众部族及回纥僧，皆远迎。既入，斋于台上，洎其夫人劝蒲萄酒，且献西瓜。其重及秤，甘瓜如枕许，其香味盖中国未有也。园蔬同中区。有僧来侍坐，使译者问：“看何经典？”僧云：“剃度受戒，礼佛为师。”盖此以东昔属唐，故西去无僧（监本“僧”下有“道”字） ，回纥但礼西方耳。翌日，傍阴山而西约十程，又度沙场。其沙细，遇风则流，状如惊涛，乍聚乍散，寸草不萌。车陷马滞，一昼夜方出，盖白骨甸大沙分流也。南际阴山之麓，逾沙，又五日，宿阴山北。诘朝，南行，长坂七八十里，抵暮乃宿。天甚寒，又无水，晨起，西南行约二十里，忽有大池，方圆几二百里，雪峰环之，倒影池中，师名之曰“天池”。
今赛里木泊。《西游录》：“阴山东西千里，南北二百里，山顶有池，周围七八十里，树阴蓊翳，不露日色。”
沿池正南下，左右峰峦峭拔，松桦阴森，高逾百尺，自巅及麓，何啻万株。
今松树头，金、元间谓之松关。《湛然居士集》（三） 《过夏国新安县》诗：“昔年今日度松关（自注：西域阴山有松关） ，车马崎岖行路难。瀚海潮喷千浪白，天山风吼万林丹。”
众流入峡，奔腾汹涌，曲折弯环，可六七（监本七下有“十”字） 里。二太子扈从西征，
《元史·宗室世系表》：太祖皇帝六子，次二察合台太子。
始凿石理道，刊木为四十八桥，桥可并车。薄暮宿峡中，翌日，方出。入东西大川，水草盈秀，天气似春，稍有桑、枣。次及一程，九月二十七日，至阿里马城。
《元史·地理志》西北地附录作阿力麻里。《西游录》：“出阴山，有阿里马城。西人目林檎为阿里马，附郭皆林檎园，故以名。”案此城在伊犁河东，以地望度之，当即《唐书·地理志》注之弓月城。
铺速满国王，
洪侍郎钧引多桑书，有阿力麻里王，雪格那克的斤，即此王也。铺速满，《元史》作木速儿蛮，《西游录》作谋速鲁蛮，《西使记》作没速鲁蛮，义为回教徒。此云铺速满国王，盖阿里马以西诸国，并奉回教，上云“西去无僧”是也。
暨蒙古塔剌忽只，
达鲁花赤之异译。
领诸部人来迎。宿于西果园，土人呼果为阿里马，盖多果实，以是名其城。其地出帛，目曰“秃鹿麻”，
《翻译名义集》（七） ：“兜罗绵，或云妒罗绵，树名。”绵从树生，因而立称，如柳絮也。亦翻“杨华”，或称“兜罗毦”者，毛，毳也。《诸蕃志》（卷上） :南毗国产诸色番布“兜罗绵”。又（卷下） ：“吉贝以之为布，最坚厚者，谓之兜罗绵，次曰番布，次曰木棉，又次曰吉布。”此秃鹿麻，卷下又作秃鹿马，即兜罗绵之异译也。
盖俗所谓种羊毛织成者。
《史记·大宛列传》正义引宋膺《异物志》：“大秦之北，附庸小邑有羊羔，自然生于土中，候其欲萌，筑墙绕之，恐为兽所食。其脐与地连，割绝则死，击物惊之遂绝，则逐水草为群。”新、旧《唐书·佛菻传》及《唐会要》均袭其说。刘郁《西使记》：“垅种羊出西海，羊脐种土中，溉以水，闻雷而生，脐系地中。及长，惊以木，脐断，啮草，至秋可食，脐内复有种。”亦与《异物志》说略同。然《湛然居士文集》（六） 《西域河中杂咏》云：“无衣垅种羊。”又（十二） 《赠高善长一百韵》云：“西方好风土，大率无蚕桑。家家植木绵，是为垅种羊。”是垅种羊，乃木棉别名。《西使记》之说，因袭故记，实不足据。刘祁《北使记》云：“其衣衾茵幙，悉羊毳也，其毳植于地。”其误与《西使记》同。
时得七束，为御寒衣。其毛类中国柳花，鲜洁细软，可为线，为绳，为帛，为绵。农业者亦决渠灌田，土人惟以瓶取水，戴而归。及见中原汲器，喜曰：“桃花石诸事皆巧。”桃花石，谓汉人也。
《元史译文证补·西域传》注：“西域人呼契丹为唐喀氏。”乃《辽史》大贺氏之转，此桃花石亦然。案唐喀氏一语，为漠北西域呼中国人之通称，已见于《阙特勤碑》之突厥文中。东西诸国学者，注释纷如，近日本桑原博士以为汉语唐家子之音释，说最近之。江少虞《皇朝类苑》（七十七） 引《倦游录》云：“至今广州胡人，呼中国为唐家，华言为唐言。”
师自金山至此，以诗纪其行云：“金山东畔阴山西，千岩万壑攒深溪。溪边乱石当道卧，古今不许通轮蹄。前年军兴二太子（三太子修金山，二太子修阴山） ，修道架桥彻溪水。今年吾道欲西行，车马喧阗复经此。银山铁壁千万重，争头竞角夸清雄。日出下观沧海近，月明上与天河通。参天松如笔管直，森林动有百余尺。万株相倚郁苍苍，一鸟不鸣空寂寂。羊肠孟门压太行，比斯大略犹寻常。双车上下苦顿 ，百骑前后多惊惶。天池海在山头上，百里镜空含万象。县车束马西下山，四十八桥低万丈。河南海北山无穷，千变万化规模同。未若兹山太奇绝，磊落峭拔如神功。我来时当八九月，半山已上纯为雪。山前草木暖如春，山后衣衾冷如铁。”
《湛然居士文集》（二） 《过阴山和人韵》：“阴山千里横东西，秋声浩浩鸣秋溪。猿猱鸿鹄不敢过，天兵百万驰霜蹄。万顷松风落松子，郁郁苍苍映流水。六丁何事夸神威，天台罗浮移到此。云霞掩映山重重，峰峦突兀何雄雄。古来天险阻西域，人烟不与中原通。细路萦纡斜复直，山角摩天不盈尺。溪风萧萧溪水寒，花落空山人影寂。四十八桥横雁行，胜游奇观真非常。临高俯视千万仞，令人凛凛生恐惶。百里镜湖山顶上，旦暮云烟浮气象。山南山北多幽绝，几派飞泉练千丈。大河西注波无穷，千溪万壑皆会同。君成绮语壮奇诞，造物缩手神无功。山高四更才吐月，八月山峰半埋雪。遥思山外屯边兵，西风冷彻征衣铁。”又有《再用前韵》一首，《复用前韵唱玄》一首，《用前韵送王君玉西征》二首，《用前韵感事》二首，并用此诗韵，皆在西域时作。
连日所供胜前。又西行四日，至答剌速没辇（没辇，河也） ，
徐星伯曰：答剌速没辇，今伊犁河。程春庐曰：答剌速没辇，与塔剌斯音近，然距阿里马仅四日程，则星伯谓即伊犁河者，近是。若今塔剌斯河，远在吹河之西，未必四程能达。今案徐、程二说是也。《西游录》：“阿里马城西有大河，曰亦列。”《唐书·西域传》作伊列河。
水势深阔，抵西北流，从东来，截断阴山，河南复是雪山。十月二日，乘舟以济，南下至一大山，山北有一小城。又西行，五日，宣使以师奉诏来，去行在渐迩，先往驰奏，独镇海公从师西行。七日，度西南一山，逢东夏使回，礼师于帐前。
东夏使者，屠敬山以为即金使乌古孙仲端。以仲端回程考之，岁月固合，然记中前称金为河南，此称东夏，殆不近情，当是蒲鲜万奴之使者也。《元史·太祖纪》：“十年冬十月，金宣抚蒲鲜万奴据辽东，僭称天王，国号大真，改元天泰。十一年冬十月，蒲鲜万奴降，以其子帖哥入侍。既而复叛，僭称东夏。”（《亲征录》作僭称东夏王） 自是讫于太宗癸巳万奴之擒，纪传均不见有万奴事。然郑麟趾《高丽史·高宗世家》：“五年戊寅（元太祖十三年） 十二月己亥朔，蒙古元帅哈真及札剌率兵一万，与东真万奴所遣完颜子渊兵二万，声言讨丹贼，攻和、猛、顺、德四城，破之，直指江东城。”嗣是己、庚、辛三年，蒙古使者到高丽，辄与东真使俱是己、庚、辛间，万奴方与蒙古共讨契丹，故有使者至西域。盖万奴虽自立名号，然尚羁事蒙古，未尝叛也。至甲申年，东真移牒高丽，始有“与蒙古已绝旧好”之语，然未几又降于蒙古。耶律文正《湛然居士文集》（四） 《用抟霄韵代水陆疏文》云：“东夏再降烽火灭，西门一战塞烟沉。颙观颁朔施仁政，伫待更元布德音。”此诗作于太宗未即位时，知东夏叛服，非一次矣。
因问：“来自何时？”使者曰：“自七月十二日辞朝，帝将兵追算端汗至印度。”
《元圣武亲征录》：“壬午夏，避暑于答里寒寨高原。时西域速里坛札兰丁遁去，遂命哲别为前锋追之，再遣速不台拔都为继，又遣脱忽察儿殿其后。哲别至蔑里可汗城，不犯而过，速不台拔都亦如之。脱忽察儿至，与其外军战。蔑里可汗惧，弃城走，忽都忽那颜闻之，率兵进袭。时蔑里可汗与札兰丁合就战，我不利，遂遣使以闻。上自塔里寒寨率精锐亲击之，追及辛目连河，获蔑里可汗，屠其众。札兰丁脱身入河，泳水而逸，遂遣八剌那颜将兵急追之，不获，因大掳忻都人民之半而还。”案此实辛巳年事，《亲征录》及《元史》系于壬午年，并误，语详《亲征录校注》。
明日，遇大雪。至回纥小城，雪盈尺，日出即消。十有六日，西南过板桥，渡河，晚至南山下，即大石林牙（大石学士，林牙小名） 。
今案《辽史·天祚纪》：“耶律大石，世号为西辽大石，字重德，太祖八代孙也。擢翰林应奉，寻升承旨。”辽以学士为林牙，故称大石林牙。此大石林牙，即以人名名其都城，后又简称大石，如云“大石东过二十程”，又云“西过大石半年居”是也。其地在今吹河之南，阿历山大岭之北。余有《西辽都城考》，今录于后：西辽建都之地，《辽史·天祚纪》作虎思干耳朵，《金史·忠义粘割韩奴传》作骨斯讹鲁朵，《元史·曷斯麦里传》作谷则斡儿朵，《郭宝玉传》作古徐儿国讹夷朵，元遗山《大丞相刘氏先茔神道碑》作古续儿国讹夷朵，刘郁撰《常德西使记》作亦堵（亦堵者，讹夷朵之略也） ，《长春真人西游记》谓之大石林牙（亦略称大石，则又以人名名其国都） ，而拉施特哀丁《蒙古史》则谓之八喇沙衮。案《元史·地理志》西北地附录有八里茫一地，经世大典图亦著此地图，在阿力麻里之西南，柯耳鲁（即葛逻禄） 亦剌八里之南，倭赤（今乌什） 之西北。武进屠氏谓八里茫乃八里沙之讹，即以拉氏书中之八喇沙衮当之。案屠说是也。余意虎思斡耳朵者，契丹之新名，其名行于东方。八喇沙衮者，突厥之旧名，早行于东西二土。八喇沙衮，即《唐书·地理志》裴罗将军城之对音也。考《资治通鉴考异》（二） 引《唐玄宗实录》，突厥葛逻禄首领有裴罗达干，《唐书·突厥传》突骑施黑姓可汗有阿多裴罗，《回鹘传》骨咄禄毗伽阙可汗之名为骨力裴罗，又有将军鼻施吐拨裴罗。《大唐会要》（九十八） 有回纥演者裴罗，《册府元龟》（九五五） 纪突厥首领有采施裴罗，又（九七一） 及（九七二） 纪回纥使臣有近支伽裴罗。阿德俱裴罗、裴罗达干等，是“裴罗”者突厥种族中之人名也。将军之称，突厥、回鹘亦已有之，是裴罗将军一城，当是西突厥或唐之故名，讫辽、金间西域人犹以此名呼之，谓之八喇沙衮，元人又略称八里沙，此地名源流之可寻者也。更由地理上言，则有三证：一、《唐志》引贾耽《皇华四达记》云：“至热海后百八十里出谷，至裴罗将军城。又西四十里至碎叶城，北有碎叶水，北四十里有羯丹山，十姓可汗每立君长于此。”案热海者，今之特穆尔图泊碎叶水，今之吹河。是裴罗将军城在吹河之南。而《元朝秘史》（五） 云：“王罕又走去回回地面垂河，行入合剌乞塔种古儿皇帝处。”（卷六蒙文同） 又卷八云：“乃蛮古出鲁克，过委兀合儿鲁种处，至回回地面垂河行，与合剌乞塔种人古儿罕相合了。”案垂河，即吹河。合剌乞塔，即黑契丹，蒙古人以之呼西辽古儿皇帝。古儿罕，即耶律大石自号之葛儿罕（《辽史·天祚纪》） 、若阔儿罕（《元史·曷思麦里传》） 者也。是西辽都城，地滨吹河。《西游记》言“西南过板桥渡河，晚至南山下，即大石林牙”。此河亦谓吹河。《西使记》：“契丹故居有河，曰亦（句） ，运流汹汹东注。”亦河即叶河，亦即碎叶河之略，此一证也。今吹河之南，亦天山山脉，西人谓之阿历山大岭，《西游记》之南山即谓此山。《西使记》云：“两山间土平民夥，沟洫映带。”则兼南山与水北之羯丹山而言，此二证也。《唐志》：“自裴罗将军城至呾罗斯之距离，凡三百五十里。”据《大唐西域记》及《慈恩法师传》，则五百八九十里。（两书无裴罗将军城，今以自素叶水城至呾逻私之里数，加四十里计之。） 大抵贾耽所记里数，率较玄奘为短，当由计里之单位或方法不同。征之元人所记，则邱长春自大石林牙西行七八日，始见一石城。（此即呾罗斯。以长春前此沿山向西行，而至此山忽南去，乃并西南山行，与《西域记》自素叶至呾逻私皆西行，至呾逻私后方西南行者密合。） 常德以二月二十四日过亦堵，二十八日过塔赖寺。塔赖寺，即长春所见之石城，所以有迟速者，长春以车行，常德以马行，故迟速不同。即如自呾罗斯至塞蓝，长春行五日，常德仅三日。自赛蓝至寻斯干，长春行十四日，常德行八日。以比例求之，则常德五日之行程，正当长春七八日。是二书所记自西辽都城至呾罗斯之行程，正与唐人所记自裴罗将军城至呾罗斯之里数相应，此三证也。虽此种证明，亦得适用于碎叶城，然八喇沙衮之名，与裴罗将军四字对音最密，自不得不舍彼取此矣。考隋唐以来热海以西诸城，碎叶为大，突厥盛时，已为一大都会。《慈恩传》言至素叶水城，逢突厥可汗方事畋游，军马甚盛。及唐高宗既灭贺鲁，移安西都护府于龟兹，以碎叶备四镇之一（《唐书·西域传》） 。调露中，都护王方翼筑碎叶城，四面十二门，为屈曲隐伏之状（《唐书·地理志》及《王方翼传》） ，后突骑施乌质勒屯碎叶西北，稍攻得碎叶城，因徙居之（同《突厥传》） 。开元十年，十姓可汗请居碎叶城，安西节度使汤嘉惠表以焉耆备四镇（同《西域传》） ，嗣后突骑施别种苏禄子吐火仙复居之（同《突厥传》） 。天宝七年，始为北庭节度使王正见所毁（《通典》一九三引杜环《经行记》） 。后葛禄复据其地，唐中叶以后，与西域隔绝，其地遂无所闻。及耶律大石既平西域，思复契丹故地，乃东徙于此。然不都碎叶，而居其东南四十里之裴罗将军城者，盖唐时碎叶故城，已毁坏无余故也。而《金史·忠义传》言“契丹所居屯营，乘马行，自旦至日中，始周匝”，则其广大当远过于唐之碎叶，更无论裴罗将军城矣。据《辽史·天祚纪》，自大石都此，讫直鲁古之亡，凡七十有八年。其未东徙时，则都于寻思干。此事虽不见于《辽史》，然谓“班师东归，马行二十日得善地”，正与长春寻斯干诗所谓“大石东过二十程”者相合。故西辽名寻斯干，为河中府东徙之后，仍建为陪都。《西游记》云“西南至寻思干，万里外回纥最佳处，契丹都焉”，即以其西都言之。耶律文正《湛然集》（二） 《和裴子法见寄》云：“扈从出天山，从客游大石。”此大石谓寻斯干，盖寻斯干与虎思斡耳朵，为契丹东西二京，故并得大石之名耳。西辽都城，自来未有真切言之者，故卿发其概焉。
其国王，辽后也。自金师破辽，大石林牙领众数千，走西北，移徙十余年，方至此地。其风土、气候，与金山以北不同。平地颇多，以农桑为务，酿蒲萄为酒，果实与中国同。惟经夏秋无雨，皆疏河灌溉，百谷用成。
《通典》（一九三） ：“从碎叶川至西海，自三月至九月，天无云雨，皆以雪水种田。宜大麦、小麦、稻禾、豌豆、毕豆，饮蒲萄酒、麋酒、醋乳。”
东北西南，左山右川，延袤万里。传国几百年，乃满失国，依大石，士马复振，盗据其土。继而算端西削其地，天兵至，乃满寻灭，算端亦亡。
《辽史·天祚纪》：仁宗次子直鲁古即位，改元天禧，在位三十四年。时秋出猎，乃蛮屈出律以伏兵八千擒之，而据其位。《元史译文证补·太祖本纪》：“龙年，乃蛮太阳汗古出鲁克西奔哈剌乞 ，古儿汗收抚之为义子，嫁以女。鼠年，哲别逐古出鲁克至巴达克山撒里黑库尔之地，杀之。先是，古出鲁克知古儿汗无能，东方属部皆叛从蒙兀，西域亦叛。又闻其父败残，旧部尚在藏匿，思得其众，以夺国土，言于古儿汗曰：‘我离旧地已久，今蒙兀儿往征乞 ，乘今之时，我往叶密里哈押立克别失八里，招集溃卒，众必来从，可藉其力，以卫本国。’古儿汗信之。既东行，乃蛮旧众果来附，复遇货勒自弥之使，欲共谋古儿汗，即约东西夹攻。议既定，古出鲁克即进八喇沙衮，古儿汗与战，败之。古出鲁克退而集众，而货勒自弥与撒马尔干之兵已至塔剌思，古出鲁克乘机再进，获古儿汗。阳为尊崇，实则篡国。越二载，古儿汗以忧恚卒。古出鲁克既得位，谕令民间奉佛，不得奉谟罕默德。帝闻之，遣哲别往征。古出鲁克在喀什噶尔，军未至，先遁。沿路居民，皆不容纳，将入巴达克山，而哲别追及，于撒里黑库尔山径窄隘处，杀之。”
又闻前路多阻，适坏一车，遂留之。十有八日，沿山而西。七八日，山忽南去，一石城当路，石色尽赤。
即呾罗斯城。《大唐西域记》“自素叶水城，至呾逻私，皆西行。自呾逻私以往，乃西南行”，正与此合。
有驻军古迹。西有大冢，若斗星相联。又渡石桥，并西南山行五程，至塞蓝城，有小塔。回纥王来迎入馆。
刘郁《西使记》：“二十八日过塔赖寺，三月一日过赛蓝城，有浮图，诸回纥祈拜之所。”《明史·西域传》赛蓝在达失干之东，西去撒马儿罕千余里，有城郭，周三四里。案此城名，未见古书。《大唐西域记》：“呾逻私西南行二百余里，至白水城。又行二百余里，至恭御城。从此南行四五十里，至笯赤建国。”又云：“笯赤建国周千余里，从此西行二百余里，至赭时国。”（唐言石国） 以此记及《西使记》所记赛蓝地望定之，正与唐初之笯赤建国相当，且其国有王，乃国名，非城名之证。
十一月初，连日雨大作。四日，土人以为年，旁午相贺。是日，虚静先生赵九古语尹公曰：“我随师在宣德时，觉有长往之兆，颇倦行役。尝蒙师训：道人不以死生动心，不以苦乐介怀，所适无不可。今归期将至，公等善事父师。”数日，示疾而逝，盖十一月五日也。师命门弟子葬九古于郭东原上，即行。西南复三日，至一城其王亦回纥，
案即今塔什干城，古石国也。《西域记》：“从笯赤建国西行二百余里，至赭时国，唐言石国。”
年已耄矣，备迎送礼，供以汤饼。明日，又历一城。
《西使记》：“三月一日，过赛蓝城。三日，过别失兰，诸回纥贸易如上巳节。四日，过忽章河。”此一城，即别失兰，亦即拉施特书之白讷克特也。
复行二日，有河，是为霍阐没辇。
今锡尔河其南有霍阐城，故称霍阐没辇。《西使记》及《元史·郭宝玉传》作忽章河，《明史·西域传》作火站河。《唐书·西域传》“石国南二百里所俱战提”，《西游录》“塔剌思城西南四百余里，有苦盏城”，即此霍阐也。
由浮桥渡，泊于西岸。河桥官献鱼于田相公，巨口无鳞。其河源出东南二大雪山间，色浑而流急，深数丈，势倾西北，不知其几千里。河之西南，绝无水草者二百余里。即夜行，复南，望大雪山而西，山形与邪米思干之南山相首尾。复有诗云：“造物峥嵘不可名，东西罗列自天成。南横玉峤连峰峻，北压金沙带野平。下枕泉源无极润，上通霄汉有余清。我行万里慵开口，到此狂吟不胜情。”
《湛然居士文集》（二） 《过阴山和人韵》之四，即用此诗韵。
又至一城，得接水草。
今乌剌塔白城，古东曹国也。《唐书·西域传》：“东曹或曰率都沙那、苏对沙那劫、布呾那、苏教识匿，凡四名。东北距俱战提（霍阐） 二百里，北至石，西至康（邪米思干） ，东北宁远，皆四百里。《大唐西域记》：“窣堵利瑟那国，西北入大沙碛，绝无水草。”又云：“从此至飒秣建国，五百余里。”均与此城位置合。
复经一城，回纥头目远迎，饭于城南，献葡萄酒，且使小儿为缘竿舞刀之戏。再经二城，山行半日，入南北平川。宿大桑树下，其树可荫百人。前至一城，临道一井，深逾百尺，有回纥叟，驱一牛，挽辘轳汲水，以饮渴者。初，帝之西征也，见而异之，命蠲其赋役。仲冬十有八日，过大河，至邪米思干大城之北。
邪米思干，前作寻思干，《元史·地理志》作撒马耳干，古康国也。《隋书·西域传》：“康国，都于萨宝水上阿禄迪城。”《唐书·西域传》：“康者，一曰萨末鞬，亦曰飒末建，元魏所谓悉万斤者，在那密水南。”上文所过之大河，即萨宝水。那密水，今萨剌夫商河。
太师移剌国公，
《元史·耶律阿海传》：阿海以功拜太师，从帝攻西域，下蒲华寻斯干等城。留监寻斯干，专任抚绥之责。
及蒙古、回纥帅首，载酒郊迎，大设帷幄，因驻车焉。宣使刘公以路梗留，座中白师曰：“顷知千里外有大河，以舟梁渡，
谓阿母河。
土寇坏之。况复已及深冬，父师似宜来春朝见。”师从之。少焉，由东北门入。其城因沟岸为之，秋、夏常无雨，国人疏二河入城，分绕巷陌，比户得用。方算端氏之未败也，城中常十万余户，国破而来，存者四之一。其中大率多回纥人，田园不能自主，须附汉人及契丹、河西等，其官长亦以诸色人为之，汉人工匠杂处城中。有冈高十余丈，算端氏之新宫据焉。太师先居之，以回纥艰食，盗贼多有，恐其变，出居于（本无“于”字，从藏本补） 水北。师乃住宫，叹曰：“道人任运逍遥，以度岁月。白刃临头，犹不畏惧，况盗贼未至，复预忧乎？且善恶两途，决不相害。”从者安之。太师作斋，献金段十，师辞不受，遂月奉米面、盐油、果菜等物，日益尊敬。公见师饮少，请以蒲萄百斤作新酿。师曰：“何必酒耶？但如其数得之，待宾客足矣。”其蒲萄经冬不坏。又见孔雀、大象，皆东南数千里印度国物。师因暇日出诗一篇云：“二月经行十月终，西临回纥大城墉。塔高不见十三级（以砖刻，刻镂玲珑，外无层级，内可通行） ，山厚已过千万重。秋日在郊犹放象，夏云无雨不从龙。嘉蔬麦饭蒲萄酒，饱食安眠养素慵。”
《湛然居士文集》（五） 《河中春游有感》五首，即用此诗韵。
师既住冬，宣使洎相公镇海，遣曷剌等，同一行使臣，领甲兵数百，前路侦伺。汉人往往来归依，时有算历者在旁，师因问五月朔日食事，其人曰：“此中辰时食，至（此二字据藏本补） 六分止。”师曰：“前在陆局河，午刻见其食。既又西南至金山，人言巳时食至七分。此三处所见各不同。”案孔颖达《春秋疏》“月体映日则日食”。以今料之，盖当其下，则（藏本作“即”） 见其食。既在旁者，则千里渐殊耳，正如以扇翳灯，扇影所及，无复光明，其旁渐远，则灯光渐多矣。师一日至故宫中，遂书《凤栖梧》二词于壁，其一云：“一点灵明潜启悟，天上人间，不见行藏处。四海八荒惟独步，不空不有谁能睹。瞬目扬眉全体露，混混茫茫，法界超然去。万劫轮回遭一遇，九元齐上三清路。”其二云：“日月循环无定止，春去秋来，多少荣枯事。五帝三王千百祀，一兴一废长如此。死去生来生复死，生死轮回，变化何时已。不到无心休歇地，不能清净超于彼。”又诗二首，其一云：“东海西秦数十年，精思道德究重玄。日中一食那求饱，夜半三更强不眠。实迹未谐霄汉举，虚名空播朔方传。直教大国垂明诏，万里风沙走极边。”其二云：“弱冠寻（本作‘奉’，据藏本改） 真傍海涛，中年遁迹陇山高。河南一别升黄鹄，塞北重宣钓巨鳌。无极山川行不尽，有为心迹动成劳。也和六合三千界，不得神通未可逃。”是岁闰十二月将终，侦骑回，同宣使来白父师，言：二太子发军，复整舟梁，土冠已灭。曷剌等诣营谒太子，言：“师欲朝帝所，复承命云：上驻跸大雪山之东南，
时太祖在辛目连河，即印度河。
今则雪积山门百余里，深不可行，此正其路尔。为我请师来此，听候良便。来时当就彼城中遣蒙古兵（藏本作‘军’） 护送。”师谓宣差曰：“闻河以南千里，绝无种养，吾食须米面、蔬菜，可回报太子帐下。”壬午之春正月，杷榄始华，类小桃，俟秋采其实食之，味如胡桃。
《曲洧旧闻》（四） ：“巴榄子如杏核，色白，褊而长，产自西蕃。比年，近畿人种之，亦生树，似樱桃，枝小而极低。惟前马元忠家，开花结实，后移入禁籞。予尝游其圃，有诗云：‘花到上林开。’”即谓此也。
二月二日春分，杏花已落，司天台判李公辈
《元史·百官志》：“中统元年，因金人旧制，立司天台。”是太祖时尚未有司天台官，然虽无其名，实有其职。太祖西征时，日卜筮之官皆从。耶律文正在太祖时亦任此职，其进《西征庚午元历表》云：“钦承皇旨，待罪清台。”清台者，汉上林中候气之所也。又于太宗初年《谢非熊召饭诗》：“圣世因时行夏正，愚臣嗜数愧春官。”是文正未拜中书令时，尚任此职也。此云台判，盖以其职称之。
请师游郭。西宣使洎诸官，载蒲萄酒以从。是日，天气晴霁，花木鲜明，随处有台池楼阁，间以蔬圃，
《西游录》：“寻思干，环城数十里皆园林，飞渠走泉，方池员沼，花木连延，诚为胜槩。”
憩则藉草，人皆乐之。谈玄论道，时复引觞，日昃方归。作诗云：“阴山西下五千里，大石东过二十程。两霁雪山遥惨淡，春分河府近清明（邪迷思干大城，大石有国时，名为河中府） 。园林寂寂鸟无语（花木虽茂，并无飞禽） ，风日迟迟花有情。同志暂来间睥睨，高吟归去待升平。”
《湛然居士文集》（五） 《壬午河中春游十首》即用此诗韵。其一云：“幽人呼我出东城（本作城东，据藏本改） ，信马寻芳莫问程。春色未如华藏富，湖光不似道心明。土床设馔谈玄旨，石鼎烹茶唱道情。世路崎岖太尖险，随高逐下坦然平。”是文正此日亦与其游。
望日，乃一百五旦太上真元节也，
《遗山先生文集》（三十五） 《忻州天庆观重修功德记》：“每岁二月望，道家以为真元节，云是玄元诞弥之日。”
时僚属请师复游郭西，园林相接百余里，虽中原莫能过，但寂无鸟声耳。遂成二篇，以示同游。其一云：“二月中分百五期，玄元下降日迟迟。正当月白风清夜，更好云收雨霁时。币地园林行不尽，际天花木坐观奇。未能绝粒成嘉遁，且向无为乐有为。”其二云：“深蕃古迹尚横陈，大汉良朋欲遍巡。旧日亭台随处列，向年花卉逐时新。风光甚解流连客，夕照那堪断送人。窃念世间酬短景，何如天外饮长春。”
《湛然居士文集》（五） 《游河中西园和王君玉韵四首》实用此第一首韵，兹录其一云：“万里东皇不失期，园林春晚我来迟。漫天柳絮将飞日，遍地梨花半谢时。异域风光特秀丽，幽人佳句自清奇。临风畅饮题玄语，方信无为无不为。”又《河中游西园四首》用第二首韵，录其一云：“河中春晚我邀宾，诗满云笺酒满巡。对景怕看红日暮，临池羞照白头新。柳添翠色侵凌草，花落余香著莫人。且著新诗与芳酒，西园佳处送残春。”案二月二日之游，李公辈为主，所谓“幽人呼我出东城”也。望日之游，文正为主，所谓“河中春晚我邀宾”也。文正与长春同游，并和其诗，乃集中绝不著长春之名，而托云“和王君玉韵”，则以二人道不同不相为谋故也。《至元辨伪录》（卷三） 谓“长春问湛然中书《观音赞》意，中书轻而不答。有识闻之，莫不绝倒”。又谓“湛然居士《西游录》备明邱公十谬”。卷五又载《西游录》一则，极论全真教人占居佛寺之非。今我国《西游录》全书虽佚，而日本图书寮尚藏足本，其攻击长春处甚多。且文正集中《西游录序》已明斥全真为老氏之邪，又《和刘子中韵诗序》惜其幼依全真，有“择术不可不慎”之语，则文正不满于长春可知。又文正集中，诗用长春韵者，凡四十四首，至此二首而止，此下诸诗，遂不复和。盖文正于此会后，不复与长春相晤矣。此为释、道二家一重公案，故附著之。
三月上旬，阿里鲜至自行宫，传旨曰：“真人来自日出之地，跋涉山川，勤劳至矣。今朕已回，亟欲闻道，无倦迎我。”次谕宣使仲禄曰：“尔持诏征聘，能副朕心，他日当置汝善地。”复谕镇海曰：“汝护送真人来甚勤，余惟汝嘉。”仍敕万户播鲁只，
即博尔术也。《元史·博尔术传》：以博尔术及木华黎为左右万户。
以甲士千人，卫过铁门关（藏本无“关”字） 。师问阿里鲜以途程事，对曰：“春正月十有三日，自此初发，驰三日，东南过铁门。又五日，过大河。
《大唐西域记》（一） ：“出铁门，至睹货逻国，其地南北千余里，东西三千余里，东阨葱岭，西接波剌斯，南大雪山，北据铁门。缚蒭大河中境西流。”
二月初吉，东南过大雪山。积雪甚高，马上举鞭测之，犹未及其半。下所踏者，复五尺许。南行三日，至行宫矣。
阿里鲜于渡阿母河后十四日，至行宫。案此行宫，盖即辛巳年避暑之塔里寒寨。《马哥波罗纪行》谓：“塔里寒距班勒纥十二日程，而自河桥至班勒纥城不及一日程。”则自阿母河至塔里寒，当得十三日程。阿里鲜行十四日者，或因积雪难行故也。至长春四月中所至之行宫，则渡河后五日即达，非阿里鲜正月中所至者矣。
且师至，次第奏讫，上悦，留数日方回。”师遂留门人尹公志平辈三人于馆，以侍行五六人同宣使辈，三月十有五日启行。四日，过碣石城。
《明史·西域传》：“渴石在撒马儿罕西南三百六十里。”案此西域古国也，《北史·西域传》：“伽色尼国，都伽色尼城，在悉万斤南。”《唐书·西域传》：“史或曰佉沙，或曰羯霜那，隋大业中筑乞史城。”《大唐西域记》：“从飒末建国西南行三百余，至羯霜那国、唐言史国。”
预传圣旨，令万户播鲁只，领蒙古、回纥军一千护送。过铁门，东南度山，山势高大，乱石纵横，众军挽车，两日方至山前。
《大唐西域记》：“从羯霜那西南行二百余里，入山，山路崎岖，蹊径危险。既绝人里，又少水草。东南山行三百余里，入铁门。铁门者，左右带山，山极峭峻，虽有狭径，加之险阻，两旁石壁，其色如铁，既设门扉，又以铁扃，多有铁铃，悬诸户扇。因其险固，遂以为名。”
沿流南行，军即北入大山，剿（藏本无“剿”字） 破贼。五日，至小河，亦船渡，两岸林木茂盛。七日，舟济大河，即阿母没辇也。
即《史记·大宛传》之妫水，《大唐西域记》之缚蒭河。
乃东南行，晚泊古渠上。渠边芦苇满地，不类中原所有。其大者，经冬叶青而不凋，因取以为杖，夜横辕下，辕覆不折。其小者，叶枯春换。少南，山中有大实心竹，士卒以为戈戟。
《湛然居士文集》（六） 《西域河中杂咏强策浑心竹》。
又见蜥蜴，皆长三尺许，色青黑。
《北使记》：“蛇有四跗。”《西使记》：“过立讫儿城，所产蛇皆四跗，长五尺余，首黑身黄，皮如鲨鱼，口吐紫焰。”
时三月二十九日也，因作诗曰：“志道既无成，天魔深有惧。东辞海上来，西望日边去。鸡犬不闻声，马牛更递铺。千山及万水，不知是何处。”又四日，得达行在，
距阿母河四五日程。
上遣大臣喝剌播得来迎，时四月五日也。馆舍定，即入见。上劳之曰：“他国征聘皆不应，今远逾万里而来，朕甚嘉焉。”对曰：“山野奉诏而赴者，天也。”上悦，赐坐。食次，问：“真人远来，有何长生之药以资朕乎？”师曰：“有卫生之道，而无长生之药。”上嘉其诚（藏本“诚”下有“实”字） ，设二帐于御幄之东以居焉。译者问曰：“人呼师为腾吃利蒙古孔（译语谓天人也） ，自谓之耶？人称之耶？”师曰：“山野非自称，人呼之耳。”译者再至，曰：“旧奚呼？”奏以“山野四人，事重阳学道，三子羽化矣，惟山野处世，人呼以先生。”上问镇海曰：“真人当何号？”镇海奏曰：“有人尊之曰师父者、真人者（藏本此下有‘曰’字） 、神仙者。”上曰：“自今以往，可呼神仙。”时适炎热，从车驾庐于雪山避暑。
《圣武亲征录》：“癸未夏，上避暑于八鲁湾川。”《录》记太祖征西域事，皆后一年，则此实壬午年事，则此雪山即八鲁湾也。八鲁湾川，《秘史》作巴鲁安客额儿。客额儿，本野甸之义。
上约四月十四日问道，外使田镇海、刘仲禄、阿里鲜记之，内使近侍三人记之。将及期，有报回纥山贼指斥者，上欲亲征，因改卜十月吉。师乞还旧馆，上曰：“再来不亦劳乎？”师曰：“两旬可矣。”上又曰：“无护送者。”师曰：“有宣差杨阿狗。”又三日，命阿狗督回纥酋长，以千余骑从行，由他路回。遂历大山，山有石门，望如削蜡，有巨石横其上，若桥焉。其流甚急，骑士策其驴以涉，驴遂溺死，水边尚多横尸。此地盖关口，新为兵所破。出硖，复有诗二篇。其一云：“水北铁门犹自可，水南石峡太堪惊。两崖绝壁搀天耸，一涧寒波滚地倾。夹道横尸人掩鼻，溺溪长耳我伤情。十年万里干戈动，早晚回军望太平。”其二云：“雪岭皑皑上倚天，晨光灿灿下临川。仰观峭壁人横度，俯视危崖柏倒县。五月严风吹面冷，三焦热病当时痊。我来演道空回首，更卜良辰待下元。”始，师来觐，三月竟，草木敏盛，羊马皆肥。及奉诏而回，四月终矣，百草悉枯。又作诗云：“外国深蕃事莫穷，阴阳气候特无从。才经四月阴魔尽（春冬霖雨，四月纯阳，绝无雨） ，却早弥天旱魃凶。浸润百川当九夏（以水溉田） ，摧残万草若三冬。我行往复三千里（三月去，五月回） ，不见行人带雨容。”
《北使记》：“其回纥国，地广袤际，西不见疆畛。四五月，百草枯如冬。其山，暑伏有积雪，日出而燠，日入而寒。至六月，衾犹绵。夏不雨，迨秋而雨，百草始萌。及冬，川野如春，卉木再华。”
路逢征西人回，多获珊瑚。有从官以白金二镒易之，近五十株，高者尺余，以其得之马上，不能完也。继日，乘凉宵征，五六日，达邪米思干城（大石名河中府） 。诸官迎师入馆，即重午日也。

[book_title]卷下
宣差李公东迈，以诗寄东方道众云：“当时发轫海边城，海上干戈尚未平。道德欲兴千里外，风尘不惮九夷行。初从西北登高岭（即野狐岭）， 渐转东南指上京（陆局河畔东，东南望上京也） 。迤逦直西南下去（西南四千里，到兀里朵，又西南二千里，到阴山） ，阴山之外不知名（阴山西南，一重大山，一重小水，数千里到邪米思干大城。师馆于故宫） 。”师既还馆，馆据北崖，俯清溪十余丈，溪水自雪山来，甚寒。仲夏炎热，就北轩风卧，夜则寝屋颠之台。六月极暑，浴池中。师之在绝域，自适如此。河中壤地，宜百谷，惟无荞麦、大豆。四月中麦熟，土俗收之，乱堆于地，遇用即碾，六月斯（藏本作“始”） 毕。
《湛然居士文集》（六） 《西域河中杂咏》：“冲风磨旧麦。”自注云：“西人作磨，风动机轴以磨麦。”
太师府提控李公，献瓜田五亩，味极甘香，中国所无，间有大如斗者。六月中（藏本作“间”） ，二太子回，刘仲禄乞瓜献之，十枚可重一担。果菜甚赡，所欠者芋栗耳。茄实若粗指，而色紫黑。男女皆编发，男冠则或如远山，帽饰以杂彩，剌以云物，络之以缨。自酋长以下，在位者冠之，庶人则以白么斯（布属） 六尺许，盘于其首。
尹志平《葆光集》（上） ：“师适有他往，而云水高人踵门者，日无一二，唯太守家李提控，日逐一过。”
《辍耕录》（二十八） “嘲回回”条：“氁丝脱兮尘土昏，头袖碎兮珠翠黯。压倒象鼻塌，不见猫睛亮。”注：氁丝、头袖、象鼻、猫睛，其饰也。案氁丝即此么斯，头袖即下文之衬衣也。
酋豪之妇，缠头以罗，或皂或紫，或绣花卉。织物象，长六七尺。发皆垂，有袋之以绵者，或素，或杂色，或以布帛为之者，不梳髻，以布帛蒙之，若比邱尼状，庶人妇女之首饰也。衣则或用白 ，缝如注袋，窄上宽下，缀以袖，谓之衬衣，男女通用。
《北使记》：“其俗衣缟素，衽无左右。”
车舟农器，制度颇异中原。国人皆以 石铜为器皿，间以磁，有若中原定磁者。酒器则纯用琉璃，兵器则以镔。市用金钱，无轮孔，两面凿回纥字。
《湛然居士文集》（六） 《西域河中杂咏》：“难穿无眼钱。”注：“其金铜牙钱，无孔郭。”
其人多魁梧，有膂力，能负戴重物，不以担。妇人出嫁，夫贫则再嫁。远行逾三月者，则亦听他适。异者，或有须髯。
《湛然居士文集》（五） 《赠蒲察元帅碧髯官妓拨胡琴》。又（十二） 《赠高善长一百韵》：“佳人多碧髯，皎皎白衣裳。”又（六） 《戏作二首》：“歌姬窈窕髯遮口。”《北使记》：“回纥妇人间有髯者。”
国中有称大石马者，识其国字，专掌簿籍。
《元史·世祖纪》三月“己未，括木速蛮、畏吾儿、也里可温、答失蛮等户丁为兵”。又：至元元年正月癸卯，“命儒、释、道也里可温、达失蛮等户，旧免租税，今并征之”。以后本纪屡见此。大石马，即答失蛮、达失蛮之异译，谓回回教僧侣也。
遇季冬。设斋一月。比暮，其长自刲羊为食，与席者同享，自夜及旦。余月，则设六斋。又于危舍上跳出大木，如飞檐，长阔丈余，上构虚亭，四垂璎珞。每朝夕，其长登之，礼西方，谓之告天。不奉佛，不奉道，大呼吟于其上，丁男女闻之，皆趋拜其下，举国皆然。不尔，则弃市。衣与国人同，其首则盘以细么斯，长三丈二尺，骨以竹。师异其俗，作诗以纪其事云：“回纥邱墟万里疆，河中城大最为强。满城铜器如金器，一市戎装似道装。翦簇黄金为货赂，裁缝白 作衣裳。灵瓜素椹非凡物，赤县何人构得尝。”当暑，雪山寒甚（藏本作“甚寒”） ，烟云惨淡，师乃作绝句云：“东山日夜气洪蒙，晚（藏本作‘晓’） 色弥天万丈红。明月夜来飞出海，金光射透碧霄空。”师在馆，宾客甚少，以经书游戏。复有绝句云：“北出阴山万里余，西过大石半年居。遐荒鄙俗难论道，静室幽岩且看书。”七月，哉生魄，遣阿里鲜奉表诣行在（藏本作“宫”） 禀论道日期。八月七日，得上所批答。八日，即行，太师相送数十里。师乃曰：“回纥城东新叛者二千户，夜夜火光照城，人心不安，太师可回安抚。”太师曰：“在路万一有不虞，奈何？”师曰：“岂关太师事？”乃回。十有二日，过碣石城。十有三日，得护送步卒千人，甲骑三百，入大山中，即铁门外别路也。涉红水涧，有峻峰，高数里。谷东南行，山根有盐泉流出，见日即为白盐，因收二斗，随行日用。又东南上分水岭，西望高涧若冰，乃盐耳。山上有红盐如石，亲尝见之。东方惟下地生盐，此方山间亦出盐。
《隋书·西域传》：“伽色尼国在悉万斤南，土出赤盐，多五果。”此地极肥，山亦出盐《北使记》：“回纥其盐出于山。”
回纥多饼食，且嗜盐，渴则饮水。冬寒，贫者尚负瓶售之。十有四日，至铁门西南之麓，将出山。其山门险峻，左崖崩下，涧水伏流一里许。中秋，抵河上（谓阿母河） ，其势若黄河，流西北。乘舟以济，宿其南岸。西有山寨，名团八剌（藏本无小注“谓阿母河”四字） ，
《西游录》：“又西滨大河，有班城。又西有砖城。”案班城即下班里城，则砖城即此团八剌也。八剌即八里，华言城。
山势险固。三太子之医官郑公
案郑公即郑景贤。《湛然居士文集》（三） 《和郑景贤韵》云：“托身医隐君谋妙。”又云：“龙冈医隐本知机。”又（十四） 《报景贤诗序》云：“余爱客，多设鹿尾浆。今年上猎于秋山，龙冈托以鹿尾可入药，得数十枚，悉以遗余。”是景贤，实以医事太宗。此三太子之医官郑公，必景贤也。郑公其字景贤，其号龙冈，而名则无考。鲜于伯机《困学斋杂录》记京师名琴，有郑太医家琴雷霄斵，盖伯机已不能举其名矣。姚燧《牧庵集》（三） 有《郑龙岗先生挽诗序》云：“今年来关中，公孙有文示吾友江西行省郎中高道凝所撰埋铭，而得见公大节有三：一曰廉。太宗赐银五万两，辞；今上赐钞二千缗偿责，辞。二曰让。太宗再富以地，比诸侯王，再辞；贵以上相，位两中书右，又辞。三曰仁。金以蹙国，汴都尚城守，太宗怒其后服拔，将甘心，公怫逆曲折陈解，城赖不屠，所全母虑数十万人。”云云。据此，则太宗之于景贤，恩礼至笃。所谓“贵以上相，位两中书右”者，盖太宗本欲以处耶律文正者处之，而汴京之得不屠，亦文正之所力争而始得者，实由景贤之助。然则文正之相，与其得君行政之专，且久恐亦景贤调护之力。文正在西域，即友景贤，至于暮年，交谊尤笃。《湛然集》中与景贤唱和之作，多至七十五首，可见二公相与之深。虽名字翳如，其人品概功绩，固不在文正下也。
途中相见，以诗赠云：“自古中秋月最明，凉风届候夜弥清。一天气象沈银汉，四海鱼龙耀水精。吴、越楼台歌吹满，燕、秦部曲酒肴盈。我之帝所临河上，欲罢干戈致太平。”沂河东南行三十里，乃无水。即夜行过班里城，甚大，其众新叛去，尚闻犬吠。
班里城，《圣武亲征录》及《元史·太祖纪》作班勒纥城，《元史·地理志》西北地附录作巴里，《黑察罕传》作板勒纥城，即《大唐西域记》之缚喝国也。案《亲征录》：太祖辛巳，上亲克迭尔密城。又克班勒纥城（此《元史》所本） 。拉施特书：“蛇年春，至巴而黑，绅民馈礼物。查阅户口，令民出城，分于各军，既而尽杀之，平毁民居。”而程文海《雪楼文集》（十八） 《河东郡公伯德那神道碑铭》云：“公讳伯德那，西域班勒纥人。国初，岁在庚辰，大兵西征班勒纥，平。”《元史·察罕传》亦云：“西域板勒纥人。父伯德那，庚辰岁，国兵下西域，举族来归。”则又以为庚辰年事。案太祖初克是城，自是庚辰年事，若屠城之事，则在壬午之秋。此云“其众新叛去，尚闻犬吠”，则距屠城不过数日间事。拉施特书误合二事为一，且系之蛇年，而核其文义，又似马年春事。洪侍郎译拉氏书，因改蛇年为马年，胥失之矣。
黎明，饭毕，东行数十里，有水北流，马仅能渡，东岸憩宿。二十二日，田镇海来迎。及行宫，上复遣镇海问曰：“便欲见耶？且少憩耶？”师曰：“入见是望。”且道人从来见帝，无跪拜礼，入帐，折身叉手而已。既见，赐湩酪竟，乃辞。上因问：“所居城内支供足乎？”师对：“从来蒙古、回纥，太师支给。迩者食用稍难，太师独办。”翌日，又遣近侍官合住传旨曰：“真人每日来就食，可乎？”师曰：“山野修道之人，惟好静处。”上令从便。二十七日，车驾北回，在路屡赐蒲萄酒、瓜、菜（藏本作“茶”） 食。九月朔，渡航桥而北。师奏：“话期将至，可召太师阿海。”其月望，上设幄斋庄，退侍女、左右，灯烛炜煌，惟阇利必镇海、
《元史·镇海传》：“壬申，佩金虎符为阇里必。”
宣差仲禄，侍于外。师与太师阿海、阿里鲜入帐坐，奏曰：“仲禄万里周旋，镇海数千里远送，亦可入帐，与闻道话。”于是，召二人入。师有所说，即令太师阿海，以蒙古语译奏，颇惬圣怀。十有九日，清夜，再召师论道，上大悦。二十有三日，又宣师入幄，礼如初。上温颜以听，令左右录之，仍敕志以汉字，意示不忘。谓左右曰：“神仙三说养生之道，我甚入心，使勿泄于外。”自是（藏本作“尔”） 扈从而东，时敷奏道化。
《至元辨伪录》（三） ：“壬午八月后旬，邱公复至行宫。凡有所对，皆平平之语，无可采听。问其年甲多少，伪云不知。考问神仙之要，惟论固精养气，出神入梦，以为道之极致。美林灵素之神游，爱王害风之入梦。又举马丹阳，恒云圣贤提奖真性，遨游异域。又非禅家多恶梦境，盖由福薄，不能致好梦也。”又（四） 云：“初，邱公西行，壬午年中见太祖时，有七十四五。至于迁化，才近八十。而刘温诳诈太祖，言邱公有三百余岁。及太祖问以年甲，伪云不知。故湛然居士编此语在《西游录》中，标其罔主。”
又数日，至邪米思干大城西南三十里。十月朔，奏告先还旧居，从之。上驻跸于城之东二十里，是月六日，暨太师阿海入见。上曰：“左右不去如何？”师曰：“不妨。”遂令太师阿海奏曰：“山野学道有年矣，常乐静处行坐。御帐前军马杂遝，精神不爽。自此或在先，或在后，任意而行，山野受赐多矣。”上从之。既出，上使人追问曰：“要秃鹿马否？”师曰：“无用。”于时微雨始作，青草复生，仲冬过半，则雨雪渐多，地脉方透。自师之至斯城也，有余粮则惠饥民，又时时设粥，活者甚众。二十有六日，即行。十二月二十三日，雪寒，在路牛马多冻死者。又三日，东过霍阐没辇（大河也） ，至行在，闻其航桥中夜断散，盖二十八日也。帝问以震雷事，对曰：“山野闻国人夏不浴于河，
《多桑》书云：“成吉思之法，春夏浴流水者，处以死刑。一日，察哈台与窝阔台出猎，见一回人方浴，察哈台欲斩之，窝阔台窃投金钱于河，教之曰：‘汝但言入水求钱，则可赦矣。’”
不浣衣，不造毡。野有菌，则禁其采（藏本‘采’下有‘者’字） ，畏天威也。此非奉天之道也（本无‘也’字，据藏本补） 。尝闻三千之罪，莫大于不孝者，天故以是警之。今闻国俗多不孝父母，帝乘威德，可戒其众。”上悦曰：“神仙是言，正合朕心。”敕左右记以回纥字。师请遍谕国人，上从之。又集太子、诸王、大臣曰：“汉人尊重神仙，犹汝等敬天。我今愈信真天人也。”乃以师前后奏对语谕之，且云：“天俾神仙为朕言此，汝辈各铭诸心。”师辞退。逮正旦，将帅、医卜等官贺师。十有一日，马首遂东，西望邪米思干千余里，驻大果园中。十有九日，父师诞日，众官炷香为寿。二十八日，太师府提控李公别去，师谓曰：“再相见也无？”李公曰：“三月相见。”（本无此二字，据藏本补） 师曰：“汝不知天理，二三月即（藏本作‘决’） 东归矣。”二十一日，东迁一程，至一大川，东北去赛蓝约三程，水草丰茂，可饱牛马，因盘桓马。二月上七日，师入见，奏曰：“山野离海上，约三年回，今兹三年，复得归山，固所愿也。”上曰：“朕已东矣，同途可乎？”对曰：“得先行便。来时，汉人问山野以还期，尝答云三岁。今上所咨访、敷奏讫，因复固辞。”上曰：“少俟三五日，太子来，前来道话有所（藏本作‘所有’） 未解者，朕悟，即行。”八日，上猎东山下，射一大豕，马踣失驭，豕旁立，不敢前。左右进马，遂罢猎，还行宫。师闻之入谏曰：“天道好生。今圣寿已高，宜少出猎。坠马，天戒也，豕不敢前，天护之也。”上曰：“朕已深省，神仙劝我良是。我蒙古人，骑射少所习，未能遽已。虽然，神仙之言在衷焉。”上顾谓吉息利答剌汗曰：
《元史·哈剌哈孙传》：“曾祖启昔礼始事王可汗，王可汗与太祖约为兄弟。及太祖得志，阴忌之，谋害太祖。启昔礼以其谋来告太祖，乃与二千余人，一夕遁去。诸部闻者多归之，还攻灭王可汗，并其众。擢启昔礼为千户，赐号答剌罕，从平河西、西域诸国。”案吉息利、启昔礼，《元秘史》作乞失里黑，《圣武亲征录》及《元史·太祖纪》作乞力失，乃乞失力之误。
“但神仙劝我语，以后都依也。”自后两月，不出猎。二十有四日，再辞朝，上曰：“神仙将去，当与何物，朕将思之，更少待几日。”师知不可遽辞，回翔以待。三月七日，又辞，上赐牛马等物，师皆不受，曰：“只得驿骑足矣。”上闻通事阿里鲜曰：“汉地神仙弟子多少？”对曰：“甚众。神仙来时，德兴府龙阳观中，尝见官司催督差发。”上曰：“应于门下人，悉令蠲免。”仍赐圣旨文字一通，且用御宝。
圣旨见附录。
因命阿里鲜（河西人也） 为宣差，以蒙古带
附录作蒙古打。
喝剌八海副之，护师东还。十日，辞朝行。自答剌汗以下，皆携蒲萄酒、珍果，相送数十里。临别，众皆挥涕。三日，至赛蓝大城之东南山，有蛇两头，长二尺许，土人往往见之。望日，门人出郊，致奠于虚静先生赵公之墓。众议欲负其骨归，师曰：“四大假躯，终为朽（藏本作‘弃’） 物。一灵真性，自在无拘。”众议乃息。师明日遂行。二十有三日，宣差阿狗，
上作杨阿狗，盖阿狗其本名，杨则其所加之汉姓也。《双溪醉隐集》（一） 《凯歌凯乐词》自注：“辛巳岁，宋遣苟梦玉通好乞和，太祖皇帝许之，敕宣差噶哈护送还其国。”噶哈，即阿狗之对音，李侍郎以阿海当之，误也。
追饯师于吹没辇之南岸。又十日，至阿里马城西百余里济大河。四月五日，至阿里马城之东园，二太子之大匠张公
疑即张荣也。《元史·张荣传》：“戊寅，领军匠，从太祖征西域诸国。庚辰八月，至西域莫兰河，不能涉。太祖召问济河之策，荣请造舟，乃督工匠造船百艘，遂济河。”案莫兰河，即阿梅沐涟之略，即阿母河。是阿母河航桥，本荣所造。此记上言千里外有大河，以舟梁渡，土寇坏之。又言二太子发兵，复整舟梁，土寇已灭。亦谓阿母河航桥，当二太子复整舟梁时，荣亦必与其役，自是盖常在二太子军中，故此云“二太子之大匠张公也”。
固请曰：“弟子所居营三坛四百余人，晨参暮礼，未尝懈怠。且预接数日，伏愿仙慈渡河，俾坛众得以请教，幸甚！”师辞曰：“南方因缘已近，不能迁路以行。”复坚请，师曰：“若无他事，即当往焉。”翌日，师所乘马突东北去，从者不能挽。于是，张公等悲泣而言曰：“我辈无缘，天不许其行矣。”晚，抵阴山前宿。又明日，复度四十八桥，缘溪上（本无“上”字，据监本补） 五十里，至天池海。东北过阴山后，行二日，方接原历金山南大河驿路，
徐星伯曰：“长春过赛喇木淖尔后，不复东折，而东北行，其分路处，在干珠罕卡伦地。东北山行，由沁达兰至阿鲁沁兰，入塔尔巴哈台界，以至原历之金山大河驿，其途径较直。然计自阿里马城至金山，亦不下二千里，而记言‘至天池海，过阴山后，行二日，方接原历金山南大河驿’。山路崎岖，必不能速进如此。且‘方接’云者，久词也，盖二字下脱十字。”案长春归途，盖取《西使记》常德西行之道。
复经金山南东（藏本作“东南”） ，北傍山行。四月二十八日，大雨雪。翌日，满山皆白。又东北并山行，三日，至阿不罕山前。门人宋道安辈九人，同长春、玉华会众、宣差郭德全辈，远迎入栖霞观。师下车时，雨再降。人相贺曰：“从来此地，经夏少雨，纵有雷雨，多于南北两山之间。今日沾足，皆我师道荫所致也。”居人常岁疏河灌田园（藏本作“圃”） ，至八月， 麦始熟，终不及天雨。秋成则地鼠为害，鼠多白者。此地寒多，物晚结实。五月，河岸土深尺余，其下坚冰亦尺许，斋后日，使人取之。南望高岭积雪，盛暑不消，多有异事。少西海子傍有风冢，其上土白垩多粉裂，其上二三月中即风起，南山岩穴先鸣，盖先驱也。风自冢间出，初旋动如羊角者百千数，少焉，合为一风，飞沙走石，发木拔屋（藏本作“发屋拔木”） ，势震百川，息于巽隅。又东南涧后有水磨三四，至平地，则水渐微而绝，山出石炭。又东有二泉，三冬暴涨，如江湖，复潜行地中，俄而突出，鱼虾随之，或漂没居民。仲春渐消，地乃陷。西北千余里俭俭州，
《元史·地理志》西北地附录：“谦州亦以河为名，去大都九千里，在吉利吉思东南，谦河西南，唐麓岭之北。居民数千家，悉蒙古、回纥人，有工匠数局，盖国初所徙汉人也。地沃衍宜稼，夏种秋成，不烦耘耔。”案谦州，《世祖纪》及《贾塔剌海传》作谦谦州，《良吏传》作欠欠州，即此俭俭州也。
出良铁，多青鼠，亦收 麦。汉匠千百人居之，织绫罗锦绮。
《元史·地理志》：“谦州有工匠数局，皆国初所行徙汉人。”又《世祖纪》：“至元二年，敕选镇海百里八、谦谦州诸色匠户于中都。”
道院西南望金山，其山多雨雹。五六月间，或有大雪，深丈余。北（藏本作“此”） 地间有沙陀，生肉苁蓉，国人呼曰“唆眼”。
《癸辛杂识》：“鞑靼野地有野马，与蛟龙合，所遗精于地，遇春时，则勃然如笋，出地中，大者如猫儿头。笋上丰下俭，其形不雅，亦有鳞甲筋脉，其名曰‘锁阳’，即所谓肉苁蓉之类也。”此云“唆眼”，即锁阳之音转。
水曰“兀速”，草曰“爱不速”。
《华夷译语》（上） ：水曰兀孙，草曰额别孙。《秘史》蒙文作额别速。
深入阴山（藏本作“山阴”） ，松皆十丈许。会众白师曰：“此地深蕃，太古以来，不闻正教，惟山精鬼魅惑人。自师立观，叠设醮筵，旦望作会，人多以杀生为戒。若非道化，何以得然？”先是壬午年（本无“年”字，据藏本补） 道众为不善人妒害，众不安。宋公道安昼寝方丈，忽于天窗中见虚静先生赵公曰：“有书至。”道安问：“从何来？”曰：“天上来。”受而视之，止见太清二字，忽隐去。翌日，师有书至，魔事渐销。又医者罗生，横生非毁，一日坠马观前，折其胫，即自悔曰：“我之过也。”对道众服罪。师东行，书教语一篇，示众云：“万里乘官马，三年别故人。干戈犹未息，道德偶然陈。论气当秋夜（对上谕养生事故云） ，还乡及暮春。思归无限众，不得下情伸。”阿里鲜等白师曰：“南路饶沙石，鲜水草，使客甚繁，马甚苦，恐留滞。”师曰：“分三班以进，吾徒无患矣。”五月七日，令宋道安、夏志诚、宋德方、孟志温、何志坚、潘德冲六人先行。十有四日，师挈尹志平、王志明、于志可、鞠志圆、杨志静、綦志清六人次之。饯行者夹谷妃、郭宣差、李万户等数十人，送二十里，皆下马再拜泣别，师策马亟进。十有八日，张志素、孙志坚、郑志修、张志远、李志常五人，又次之。师东行十六日，过大山，山上有雪甚寒，易骑于拂庐。十七日，师不食，但时时饮汤。东南过大沙场，有草木，其间多蚊虻。夜宿河东。又数日，师或乘车，尹志平辈咨师曰：“奚疾？”师曰：“余疾非医可测，圣贤琢磨故也。卒未能愈，汝辈勿虑。”众愀然不释。是夕，尹志平梦神人（藏本脱“神人”） 曰：“师之疾，公辈勿忧，至汉地当自愈。”行又经沙路三百余里，水草绝少，马夜进不息。再宿乃出，地临夏人之北陲，庐帐渐广，马亦易得，后行者乃及师。六月二十一日，宿渔阳关，
《辽史·天祚纪》：“上率诸军出夹山，下渔阳岭，取天德、东胜、宁边、云内等州。”案《金史·地理志》云内州柔服县下注：夹山，在城北六十里。则渔阳关亦当在柔服境。
师尚未食。明日，度关而东五十余里至丰州，元帅以下来迎。宣差俞公请泊其家，奉以汤饼，是日辄饱食。既而设斋，饮食乃如故。道众相谓曰：“清和前日之梦（藏本‘梦’下有‘验’字） 不虚矣。”时已季夏，北轩凉风入座，俞公以茧纸求书，师书之曰：“身闲无俗念，乌宿至鸡鸣。一眼不能睡，寸心何所萦。云收溪月白，气爽谷神清。不是朝昏坐，行动扭捏成。”七月朔，复起。三日，至下水，
《辽史·天祚纪》：“南下武州，遇金人，战于奄遏下水。”《三朝北盟会编》（十） 引《燕云奉使录》，作“昂阿下水”。
元帅夹谷公，
《李庭寓庵集》（六） 《夹谷公墓志铭》：“公居西京下水镇深井村，父灰郃伯通住。会天兵起，朔方相与归命。太祖承吉嗣皇帝，因擢通住为千夫长，灰郃副焉。令将兵攻西京，连战破之，太祖大悦，锡通住金符，加招讨使。益分兵数万人，因并力南下，徇城邑之未附者。既而累立大功，太祖愈加奖重，擢通住为山西路行省，兼兵马都元帅。”案此夹谷公，即通住也。
出郭来迎。馆于所居，来瞻礼者，无虑千人，元帅日益敬。有鸡、雁三七夕日，师游郭外，放之海子中。少焉，翔戏于风涛之间，容与自得。赋诗曰：“养尔存心欲荐疱，适吾善念不为肴。扁舟送在鲸波里，会待三秋长六梢。”又云：“两两三三好弟兄，秋来羽翼未能成。放归碧海深沉处，浩荡波澜快野情。”翌日遂行。是月九日，至云中，宣差总管阿不合，与道众出郭，以步辇迎归于第。楼居二十余日，总管以下，晨参暮礼。云中士大夫，日来请教，以诗赠之曰：“得旨还乡少，乘春造物多。三阳初变化，一气自冲和。驿马程程送，云山处处罗。京城一万里，重到即如何。”十有三日，宣差阿里鲜欲往山东招谕，恳求与门弟子尹志平行。师曰：“天意未许，虽往何益？”阿里鲜再拜曰：“若国主（藏本作‘王’） 临以大军，生灵必遭杀戮，愿父师一言垂慈。”师良久曰：“虽救之不得，犹愈于坐视其死也。”乃令清和同往，即付招谕书二副。又闻宣德以南，诸方道众来参者多，恐随庵困于接待，令尹公约束，付亲笔云：“长行万里，一去三年。多少道人，纵横无赖者，尹公到日，一面施行，勿使教门有妨道化。众生福薄，容易转流，上山即难，下坡省力耳。”宣德元帅移剌公遣专使持书至云中，以所乘马奉师。八月初，东迈杨河，历白登、天城、怀安，渡浑河，凡十有二日。至宣德，元帅具威仪，出郭西远迎。师入居州之朝玄（藏本作“元”） 观，道友敬奉，遂书四十字云：“万里游生界，三年别故乡。回头身已老，过眼梦何长。浩浩天空阔，纷纷事杳茫。江南及塞北，从古至今常。”道众且云：“去冬有见虚静先生赵公，牵马自门入者，众为之出迎，忽而（藏本无‘而’字） 不见。”又德兴安定，亦有人见之。河朔州府、王官、将帅，及一切士庶，争以书疏来请，若辐凑然，止回答数字而已。有云：“王室未宁，道门先畅，开度有缘，恢宏无量。群方帅首，志心归向，恨不化身，分酬众望。”十月朔，作醮于龙门川。望日，醮于本州朝玄（藏本作“元”） 观。十一月望，宋德方等以向日过野狐岭，见白骨，所发愿心，乃同太君尹千亿，醮于德兴之龙阳观，济渡孤魂。前数日稍寒，及设醮，二夜三日有如春。醮毕，元帅贾昌至自行在传旨：“神仙自春及夏，道途非易，所得食物、驿骑好否？到宣德等处，有司在意馆谷否？招谕在下人户得来否？朕常念神仙，神仙无忘朕。”十二月既望，醮于蔚州三馆。师于龙阳住冬，旦夕常往龙冈闲步。下视德兴，以兵革之后，村落萧条，作诗以写其意云：“昔年乔木参天合，今日村坊遍地开。无限苍生临白刃，几多华屋变青灰。”又云：“豪杰痛吟千万首，古今能有几多人？研穷物外间中趣，得脱轮回泉下尘。”甲申之春二月朔，醮于缙山之秋阳观。
《秋涧先生文集》（五十六） 《尹公道行碑》：“癸未，长春还燕，主太极宫，师雅志闲适，退居缙云秋阳观。”
观在大翮山之阳，山川明秀，松萝烟月，道家之地也。以诗题其概云：“秋阳观后碧岩深，万顷烟霞插翠岑。一径桃花春水急，弯环流出洞天心。”又云：“群山一带碧嵯峨，上有群仙日夜过。洞府深沈人不到，时闻岩壑（藏本作‘壁’） 洞仙歌。”燕京行省金紫石抹公、宣差便宜刘公
谓刘敏。《元史》本传：“癸未，授安抚使，便宜行事，兼燕京路征收税课、漕运盐场、僧道司天等事。给以西域工匠千余户，及山东山西兵士，立两军，戍燕。置二总管府，以敏从子二人，佩金符为二府长。命敏总其役，赐玉印，仙金虎符。”
以下诸官，遣使者持疏，
疏文见附录。
恳请师住大天长观，许之。既而以驿召，乃度居庸而南，燕京道友来迎于南口神游观。明旦，四远父老士女，以香花导师入京，瞻礼者塞路。初，师之西行也，众请还期，师曰：“三载归，三载归。”至是，果如其言。以上七日入天长观，斋者日千人。望日，会众请赴玉虚观。是月二十二（藏本作“五”） 日，喝剌至自行宫，传旨：“神仙至汉地，以清净道化人，每日与朕诵经祝寿甚好。教神仙好田地内爱住处住，道与阿里鲜：神仙寿高，善为护持。神仙无忘朕旧言。”仲夏，行省金紫石抹公、便宜刘公，再三持疏请师主持大天长观。是月二十有二日，赴其请。空中有数鹤前导，傃西北而去。自师寓玉虚，或就人家斋，尝有三五鹤飞鸣其上。北方从来奉道者鲜，至是，圣贤欲使人归向，以此显化耳。八会之众，皆稽首拜跪，作道家礼，时俗一变。玉虚井水旧咸苦，甲申乙酉年，西来道众甚多，水味变甘，亦善缘所致也。季夏望日，宣差相公劄八传旨：
《蒙鞑备录》：“劄八者，乃回鹘人，已老，亦在燕京同任事。”《元史·札八儿火者传》：“札八儿火者，西域赛夷人，因以为氏。火者，其官称也。太祖留札八儿与诸将守中都，授黄河以北、铁门以南，天下都达鲁花赤。有邱真人者，有道之士也，隐居昆嵛山中。太祖闻其名，命札八儿往聘之。邱语札八儿曰：‘我尝识公。’札八儿曰：‘我亦尝见真人。’他日偶坐，问札八儿曰：‘公欲极一身贵显乎？欲子孙繁衍乎？’札八儿曰：‘百岁之后，富贵何在？子孙无恙，以承宗祀足矣。’邱曰：‘闻命矣。’后果如所愿”云。《方外邱处机传》亦云：“岁己卯，太祖自奈曼遣近臣札八儿、刘仲禄，持诏求之。”案此记劄八之名，至此始见，而聘邱诏书中，但有刘仲禄，而无札八儿，《元史》盖误。屠敬山以阿里鲜当之，亦非，辨见卷上。
“自神仙去，朕未尝一日忘神仙，神仙无忘朕。朕所有之地，爱愿处即住。门人恒为朕诵经祝寿则佳（藏本作‘嘉’）。” 自师之复来，诸方道侣云集，邪说日寝，京人翕然归慕，若户晓家谕。教门四辟，百倍往昔，乃建八会于天长，曰平等，曰长春，曰灵宝，曰长生，曰明真，曰平安，曰消灾，曰万莲。师既归天长，远方道人继来求法名者，日益众。尝以四颂示之，其一曰：“世情无断灭，法界有消磨。好恶萦心曲，漂沦奈尔何。”其二曰：“有物先天贵，无名不自生。人心常隐伏，法界任纵横。”其三曰：“徇物双眸眩，劳生四大穷。世间浑是假，心上不知空。”其四云：“昨日念无踪，今朝事亦同。不如齐放下，度日且空空。”每斋毕，出游故苑琼华之上，
《金史·地理志》：“西园有琼华岛。”
从者六七人，宴坐松阴，或自赋诗，相次属和。闲因茶罢，命从者歌游仙曲数阕，夕阳在山，澹然忘归。于是行省及宣差劄八相公，以北宫园池，并其近地数十顷为献，且请为道院。师辞不受，请至于再，始受之。既又为颁文榜以禁樵采，遂安置道侣，日益修葺。后具表以闻，上可其奏。自尔佳时胜日，师未尝不往来乎其间。寒食日，作《春游》诗二首，其一云：“十顷方池间御园，森森松柏罩清烟。亭台万事都归梦，花柳三春却属仙。岛外更无清绝地，人间惟有广寒天。深知造物安排定，乞与官民种福田。”其二云：“清明时节杏花开，万户千门日往来。岛外茫茫春水阔，松间猎猎暖风回。游人共叹斜阳逼，达士犹嗟短景催。安得大丹冥换骨，化身飞上郁罗台。”乙酉四月，宣抚王公巨川，请师致斋于其第。公关右人也，因话咸阳、终南竹木之胜（本作“盛”，从藏本改） ，请师看庭竹。师曰：“此竹殊秀，兵火而后，盖不可多得也。我昔居于磻溪，茂林修竹，真天下之奇观也（本无‘也’字，从藏本增） ，思之如梦。今老矣，归期将至，当分我数十竿，植宝玄之北轩，聊以遮眼。”宣抚曰：“天下兵革未息，民甚倒悬。主上方尊师重道，赖师真道力，保护生灵，何遽出此言耶？愿垂大慈，以救世为念。”师以杖叩地，笑而言曰：“天命已定，由人乎哉！”众莫测其意，夏五月终，师登寿乐山颠，四顾园林若张幄，行人（藏本作“者”） 休息其下，不知暑气之甚也。因赋五言律诗云：“地土临边塞，城池压古今。虽多坏宫阙，犹有好园林。绿树攒攒密，清风阵阵深。日游仙岛上，高视八纮吟。”一日，师自琼岛回，陈公秀玉来见，师出示七言律诗云：“苍山突兀倚天孤，翠柏阴森绕殿扶。万顷烟霞常自有，一川风月等闲无。乔松挺拔来深涧，异石嵌空出太湖。尽是长生闲活计，修真荐福迈京都。”九月初吉，宣抚王公以荧惑犯尾宿，主燕境灾，将请师作醮，问所费几何，师曰：“一物失所，尚怀不忍，况阖境乎！比年以来，民苦征役，公私交罄，我当以观中常住物给之。但令京官斋戒，以待行礼足矣，余无所用也。”于是约作醮两昼夜，师不惮其老，亲祷于玄坛。醮竟之夕，宣抚喜而贺之曰：“荧惑已退数舍，我辈无复忧矣。师之德感，一何速哉！”师曰：“余有何德？祈祷之事，自古有之，但恐不诚耳。古人云‘至诚动天地’，此之谓也。”重九日，远方道众咸集，或以菊为献，师作词一阕，寓声《恨欢迟》云：“一种灵苗体性殊，待秋风冷透根株。散花开百亿黄金嫩，照天地清虚。九日持来满座隅，坐中观眼界如如。类长生久视无凋谢，称作伴闲居。”继而有奉道者，持茧纸大轴，来求亲笔，以《凤栖梧》词书之云：“得好休来休便是，赢取逍遥，免把身心使。多少聪明英烈士，忙忙虚负平生志。造物推移无定止，昨日欢歌，今日愁烦至。今日不知明日事，区区著甚劳神思。”一日，或有质是非于其前者，师但漠然不应，以道义释之，复示之以颂曰：“拂拂拂，拂尽心头无一物。无物心头是好人，好人便是神仙佛。”其人闻之，自愧而退。丙戌正月，盘山请师黄箓，醮三昼夜。
《至元辨伪录》（三） ：“邱后至京师，使道徒王伯平，驺从数十，县牌出入，驰驿诸州，便欲通管僧尼。邱公自往蓟州，特开圣旨，抑欲追摄甘泉本无玄和尚，望其屈节，竟不能行。”案盘山在蓟州，长春自往蓟州开圣旨，即在此时。又《录》云：“初盘山中盘法兴寺，亥子年间天兵始过，罕有僧人。海山本无老师之嗣，振公长老，首居上方，橡栗充粮，以度朝夕。全真之徒挟邱公之力，谋占中盘，乃就振公，假言借住。振公以为道人栖宿，犹胜荒凉，且令权止。占居既久，遂规永定王道政、陈知观、吴先生等，乃改拆殿宇，打毁佛像，又冒奏国母太后娘娘，立碑改额为栖霞观。”
姬志《真云山集》（七） 《盘山栖云观碑》：“渔阳西北之山，本名四正。古有田盘先生者，栖迟此山，人因名此山为盘山焉。兹山之颜紫峰之下，怀抱爽垲，明秀端整，号曰中盘，缥缈云霞之洞府也。累经劫代，为浮屠氏所居。会金天失驭，劫火流行，陵谷推迁，物更人换，复为茂林丰草，豺虎之所据焉。长春真人门下有栖云子者，密通玄奥，颇喜林泉飞舃择地。其徒有张志格等，庚辰岁，预及此山，薙荒擗径，披寻故址，巧与心会，遂营卜筑。辛巳春，承本州同知许公议，请栖云真人住持此山。丙戌，疏请长春真人作黄箓醮事，真人因题其额曰‘栖云观’焉。”
又（卷八） 《开州神清观记》：“闻栖云王老师，开道盘山。”是栖云王姓，殆即《至元辨伪录》之王道政也。
是日，天气晴霁，人心悦怿，寒谷生春。将事之夕，以诗示众云：“诘曲乱山深，山高快客心。群峰争挺拔，巨壑太萧森。似有飞仙至，殊无宿鸟吟。黄寇三日醮，素服万家临。”五月，京师大旱，农不下种，人以为忧。有司移市立坛，前后数旬，无应。行省差官赍疏请师为祈雨。醮三日两夜，当设醮请圣之夕，云气四合，斯须雨降，自夜半及食时未止。行省委官奉香火来谢曰：“京师久旱，四野欲然，五谷未种，民不聊生。赖我师道力，感通上真，以降甘澍，百姓皆（藏本作‘佥’） 曰神仙雨也。”师答曰：“相公至诚所感，上圣垂慈，以活生灵，吾何与焉？”使者出，复遣使来告曰：“雨则既降，奈久旱，未沾足，何更得滂沱大作，此旱可解。愿我师慈悲。”师曰：“无虑。人以至诚感上真，上真必以诚报人，大雨必至。”斋未竟，雨势海立。是岁，有秋，名公硕儒，皆以诗来贺。一日，有吴大卿德明者，以四绝句来，师复次韵答之，其一曰：“燕国蟾公即此州，
《磻溪集》（一）《岭北西京留守夹谷清神索诗》：“直须早作彭城计，燕国家声自不 。”自注：彭城，乃海蟾公也。
超凡入圣洞宾俦。一时鹤驾归蓬岛，万劫仙乡出土邱。”其二云：“我本深山独自居，谁知天下众人誉。轩辕道士来相访，不解言谈世俗书。”其三云：“莫把闲人作等闲，闲人无欲近仙班。不于此日开心地，更待何时到宝山？”其四云：“混沌开基得自然，灵明翻小大椿年。出生入死常无我，跨古腾今自在仙。”又题支仲元画得一、元保、玄素三仙图云：“得道真仙世莫穷，三仙何代显灵踪。直教御府相传授，阅向人间类赤松。”又奉道者求颂，以七言绝句示之云：“朝昏忽忽急相催，暗换浮生两鬓丝。造物戏人俱是梦，是非向日又何为？”师自受行省已下（二字据藏本增） 众官疏以来，闵天长之圣位殿阁，常住堂宇，皆上颓下圯，至于窗户阶砌，毁撤殆尽。乃命其徒，日益修葺，罅漏者补之，倾斜者正之。断手于丙戌，皆一新之。又创建寮舍四十余间，不假外缘，皆常住自给也。凡遇夏月，令诸斋舍不张灯，至季秋稍亲之，所以豫火备也。十月，下宝玄，居方壶，每日，召众师德以次坐，高谈清论，或通宵不寐。仲冬十有三日夜半，振衣而起，步于中庭。既还坐，以五言律诗示众云：“万象弥天阔，三更坐地劳。参横西岭下，斗转北辰高。大势无由遏，长空不可韬。循环诸主宰，亿劫自坚牢。”丁亥，自春及夏又旱，有司祈祷屡矣（二字从藏本增） ，少不获应。京师奉道会众，一日，谒（藏本作“请”） 师为祈雨醮，既而消灾等会，亦请作醮，师徐谓曰：“吾方留意醮事，公等亦建此议，所谓好事不约而同也。公等两家，但当殷勤。”遂约以五月一日为祈雨醮，初三日为贺雨醮。三日中有雨，名“瑞应雨”，过三日，虽得，非醮家雨也。或曰：“天意未可知，师对众出此语，万一失期，得无招小人之訾耶？”师曰：“非尔所知也。”及醮，竟日雨乃作，翌日，盈尺，越三日，四天廓清以终谢雨醮事，果如其言。时暑气烦燠，元帅张资允（藏本作“胤”） 者，请师游西山，再三过观（藏本作“勤”，疑“劝”之讹） ，师赴之。翌日斋罢，雨后游东山庵，师与客坐于林间。日夕将还，以绝句示众云：“西山爽气清，过雨白云轻。有客林中坐，无心道自成。”既还，元帅第楼居数日，来听道话者，竟夕不寐。又应大谷庵请，次日清梦庵请。其夕，大雨自北来，雷电怒合，东西震耀。师曰：“此道之用也。得道之人，威光烜赫，无乎不在，雷电莫能匹也。”夜深客散，师偃息草堂，须臾，风雨骇至，怒霆一震，窗户几裂。少焉收声，人皆异之，或曰：“霹雳当洊至，何一举而息耶？”有应者曰：“无乃至人在兹，雷师为之霁威乎？”既还，五月二十有五日，道人王志明至自秦州，传旨：
案是岁春，太祖自西夏入金境，故王志明自秦州来传旨也。
“改北宫仙岛为万安宫，天长观为长春宫，诏天下出家善人皆隶焉，且赐以金虎牌。
《西游录》：“道徒以驰驿故，告给牌符。王道人者，驺从数十人，悬牌驰骋于诸州。（中略） 客曰：‘予闻诸路之人云，其乞牌符事，亦非邱意。’居士曰：‘若果非邱意，王道人既归，宜将牌符封还。若果为驰驿事而请，遇遣使时，便当悬带。’传闻王道人驺从数十人，横行诸州中，又安知非邱之意乎？”
道家事，一仰神仙处置。”小暑后，大雨屡至，暑气愈炽，以七言诗示众曰：“溽暑熏天万里遥，洪波拍海大川潮。嘉禾已见三秋熟，旱魃仍闻五月消（本作‘潮’，从监本改） 。百姓共忻生有望，三军不待令方调。实由道化行无外，暗赐丰年助圣朝。”自琼岛为道院，樵薪捕鱼者绝迹数年，园池中禽鱼蕃育，岁时游人往来不绝。
《遗山先生文集》（九） 《出都诗》注：“寿宁宫有琼华岛，绝顶广寒殿，近为黄冠辈所撤。”此诗作于壬寅、癸卯间，则撤殿事或在长春死后也。
斋余，师乘马，日凡一往。六月二十有一日，因疾不出，浴于宫之东溪。二十有三日，人报巳、午间，雷雨大作，太液池之南岸崩裂，水入东湖，声闻数十里。鼋鼍鱼鳖尽去，池遂枯涸，北口山亦摧。师闻之，初无言，良久笑曰：“山摧池枯，吾将与之俱乎？”七月四日，师谓门人曰：“昔丹阳常授记于余云：‘吾没之后，教门当大兴，四方往往化为道乡，公正当其时也。道院皆敕赐名号，又当住持大宫观，仍有使者，佩符乘传，勾当教门事，此时乃公功成名遂、归休之时也。’丹阳之言一一皆验，若合符契。况教门中勾当人内外悉具，吾归无遗恨矣。”师既示疾于宝玄，一日数如匽中，门弟子止之，师曰：“吾不欲劳人，汝等犹有分别在，且匽寝奚异哉？”七月七日，门人复请曰：“每日斋会，善人甚众，愿垂大慈还堂上，以慰瞻礼。”师曰：“吾九日上堂去也。”是日午后，留颂云：“生死朝昏事一般，幻泡出没水长间。微光见处跳乌兔，玄量开时纳海山。挥斥八纮如咫尺，吹嘘万有似机关。狂辞落笔成尘垢，寄在时人妄听间。”遂登葆玄（藏本作“光”） 堂归真焉。异香满室，
案《辍耕录》（十） ：“长春生于金皇统戊辰，至是年八十。”《西游录》：“邱公顺世之际，据厕而终，其徒饰辞以为祈福。”《至元辨伪录》（三） ：“邱后毒痢发作，卧于厕中，经停七日，弟子移之而不肯动，疲困羸极，乃诈之曰：‘且匽之与寝何异哉？’又经二日，竟据厕而卒。而门弟子外诳人云：‘师父求福’。编《邱公录》者（李浩然集来） 即曰：‘登葆元而化，异香满室。’此皆人人具知，尚变其说，余不公者，例皆如此。故当时之人，为之语曰：‘一把形骸瘦骨头，长春一旦变为秋。和濉带屎亡圊厕，一道流来两道流。’斯良证也。”（大道四祖之语也）
门人捻香拜别。众欲哭临，侍者张志素、武志摅等（“等”字据藏本增） ，遽止众曰：“真人适有遗语，令门人宋道安提举教门事，尹志平副之，张志松又其次，王志明依旧勾当，宋德方、李志常等同议教门事。”遂复举示遗世颂毕，提举宋道安等再拜而受。黎明，具麻服行丧礼，奔走赴丧者万计。宣差刘仲禄闻之，愕然叹曰：“真人朝见以来，君臣道合。离阙之后，上意眷慕，未尝少忘。今师既升去，速当奏闻。”首七之后，四方道俗，远来赴丧，哀恸如丧考妣。于是，求训法名者日益众。一日，提举宋公谓志常曰：“今月上七日，公暨我同受师旨，法名之事，尔其代书，止用吾手字印。此事已行，姑沿袭之。”既而清和大师尹公至自德兴，行祀事。既终七，提举宋公谓清和曰：“吾老矣，不能维持教门，君可代吾领之也。”让至于再，清和受其托，远近奉道，会中善众，不减往昔（本作“者”，从藏本改） 。戊子春三月朔，清和建议为师构堂于白云观。或曰：“工力浩大，粮储鲜少，恐难成功。”清和曰：“凡事要人前思，夫众可与乐成，不可与虑始。但事不私己，教门竭力，何为而不办？况
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>