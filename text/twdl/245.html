<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,宸垣识略全文在线阅读,宸垣识略全文在线下载,大玄古籍书库">
<meta name="description" content="笔记。清吴长元撰。十六卷。长元字太初,浙江仁和(今杭州)人。乾隆间潦倒京都,为公卿校雠文艺,撰是书。约二十四万字。据康熙时朱彝尊编《日下旧闻》和乾隆帝敕编《日下旧闻考》二书增删重写而成。。全书记录了北京城近郊区（包括大内宫苑、皇城、内城、外城和郊垌）的史地人文情况。书中胪列城市，条析坊巷，杂载寺观，间徵轶事，收录诗歌，采掇大纲，事详语略。吴长元久居北京，他根据自己的实地考查与史籍、碑碣想印证，对所据底本疏略未尽之处予以增补，错误不实之处予以纠正质疑。书中考证的文字，原为《日下旧闻》中的加“原按”，补遗的文">
<title>宸垣识略_吴长元_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宸垣识略</span> <br/>
          作者： <span class="inputVal" id="bkauthor">吴长元</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,笔记,地方志,完结</span> <br/>
          字数： <span class="inputVal" id="bknum">[book_length]165018</span> <br/>
          说明： <span class="inputVal" id="bkdec">笔记。清吴长元撰。十六卷。长元字太初,浙江仁和(今杭州)人。乾隆间潦倒京都,为公卿校雠文艺,撰是书。约二十四万字。据康熙时朱彝尊编《日下旧闻》和乾隆帝敕编《日下旧闻考》二书增删重写而成。 全书记录了北京城近郊区（包括大内宫苑、皇城、内城、外城和郊垌）的史地人文情况。书中胪列城市，条析坊巷，杂载寺观，间徵轶事，收录诗歌，采掇大纲，事详语略。吴长元久居北京，他根据自己的实地考查与史籍、碑碣想印证，对所据底本疏略未尽之处予以增补，错误不实之处予以纠正质疑。书中考证的文字，原为《日下旧闻》中的加“原按”，补遗的文字加“补按”，《日下旧闻考》中的加“考按”，作者自己考证的加“长元按”。书前冠有18幅地图（城池、大内皇城、八旗界址、西山园囿等），可称是北京历史上最早的旅游地图。</span> <br/>
          封面： <span class="inputVal" id="bkimg">Z_11290.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宸垣识略
[book_author]吴长元
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,笔记,地方志,完结
[book_length]165018
[book_dec]笔记。清吴长元撰。十六卷。长元字太初,浙江仁和(今杭州)人。乾隆间潦倒京都,为公卿校雠文艺,撰是书。约二十四万字。据康熙时朱彝尊编《日下旧闻》和乾隆帝敕编《日下旧闻考》二书增删重写而成。 全书记录了北京城近郊区（包括大内宫苑、皇城、内城、外城和郊垌）的史地人文情况。书中胪列城市，条析坊巷，杂载寺观，间徵轶事，收录诗歌，采掇大纲，事详语略。吴长元久居北京，他根据自己的实地考查与史籍、碑碣想印证，对所据底本疏略未尽之处予以增补，错误不实之处予以纠正质疑。书中考证的文字，原为《日下旧闻》中的加“原按”，补遗的文字加“补按”，《日下旧闻考》中的加“考按”，作者自己考证的加“长元按”。书前冠有18幅地图（城池、大内皇城、八旗界址、西山园囿等），可称是北京历史上最早的旅游地图。
[book_img]Z_11290.jpg


[book_title]序
正史之外有别史，别史之外有野史。 正史书大事，别史记隐微；至于野史，迺一家之私言，往往以爱憎为是非，以抑扬寓褒贬，是以名实未洽，毁誉失中，为君子之所不录。 若夫志乘，虽不伦于别史，然以补其未逮，匡其讹谬，取信征实，殆与正史互相表里者也。 于戏！ 有明一代二百七十余年，自洪武开国江南，永乐建都北平，其间礼乐政治，载诸简册，而地之疆宇界址、山川胜迹与夫人物风土以及词赋歌咏，杂见于群书，盖未尝有专志耳。 北海孙退谷先生博学鸿览，多识轶事。 初着春明梦余录，历载先代典制景物，刊行传世，几使洛阳纸贵。 复有天府广记，搜采广罗，文献彰著，洵为艺林之大乘，考核家借此以为据信也。 惜乎未及雕梓，而嗜古讨论之士乃假以传钞，藏诸笥箧，不啻珍璧。 余修辑日下旧闻，检阅经史子集，凡有系于京华之典故遗文，靡不极力索次；于是引用成书千有余种，然亦有阙佚未尽者焉。 且夫京师居北辰之所，惟人文之薮，观其山川，览其形势，四境九衢，甲于省郡。 况士大夫退食之暇，登临凭眺，考古证今，是以代有纪载，时有述作，皆不若退谷之天府广记致之尽而罗之广也。 昔者禹贡职方着于经，汉代地理志于史，他如三辅黄图、太平寰宇、括地志以及元丰九域、元和郡县诸书，时稍近古，然以彼时按之犹有不符。 故郦道元注水经最称博洽，而其中亦有自相牴牾之处。 何则？ 自三代以降，郡国更易，城郭迁徙，加之地名沿革古今不同，而两晋六朝并有侨置遥领者，若画地而求之，鲜不失于淆讹者矣。 是书分门别类四十余卷，上自分野，下至建置、形胜、治署、风习、人物、名迹、题咏之属，莫不详且备矣。 其礼格义例虽逊于正史，而纪志事实深有愈于野史。 太史公曰：夫燕亦渤碣之间一都会也，南通齐楚，北达朔方，西界云中，东绾朝鲜，诚天府之国也。 夫在春秋战国之际，地隶诸侯，犹向云然，而况皇都大一统之尊，畿辅为首善之区者乎？ 是为序。
康熙甲申仲秋翰林院检讨秀水朱彝尊撰

[book_title]卷一
◎建置
昔黄帝与蚩尤战于涿鹿之野，戮其元凶，四海攸同。 然后合符釜山，而为天子，建都涿鹿之阿，以兵为营卫。 即今京师地。 盖燕地在汉以前通名为涿，至汉高帝六年，始分燕置涿郡。 釜山在今涿州西，与易州界，状如覆釜，故名。 史记索隐谓在东海大明之墟，神其说也。 今保安州西南九十里有涿鹿山，黄帝破蚩尤于此。 州东南四十里有轩辕城。 史记：颛顼都于帝丘，其地北至幽陵，即幽都涿鹿，其地最高，故曰陵也。 尧建都于冀。 燕，冀地也。 古者中国之地，分为九州，大河以北为冀。 尧都平阳，此其甸服也。 及舜即位，以冀地太广，始分冀东恒山之地为并州，东北医无闾之地为幽州，又分辽东等处为营州，皆冀也。 夏、商复省幽入冀，周复置幽州。 汉末，曹操领冀州牧，又统名为冀。 昌平有汉人张纯碑，称冀州从书，循古称也。
（按司马迁曰：余北过涿鹿，长老皆往往称黄帝尧舜之处。张守节曰：妫州涿鹿城在山侧，黄帝尧舜之所都也。皇甫谧曰：舜所都或曰潘，今上谷乜。汉晋人去古未远，其言黄帝尧舜，皆都冀也。）
周封召公奭于燕，封尧之后于蓟。 史记注云：蓟，今涿郡蓟县是也，即燕国之都。 水经注：蓟城西北隅有蓟丘，故以名之。 犹鲁之曲阜，齐之营丘。
（燕有二国：一称北燕，姬姓，召公奭所封；一称南燕，吉姓，黄帝之后。地理志云：东郡燕县，南燕国，无世家，不知其君谥号。惟隐五年，卫人以燕师伐郑。杜云：南燕国。庄二十年，郑伯和王室，不克，执燕仲父。杜云：南燕伯见传耳。此据左传及注疏，是以燕为召公所封，南燕为黄帝之后也。按史记，武王未及下车而封黄帝之后于蓟，今涿郡蓟县是也。即燕国之都。孔安国、司马迁皆云燕国召公舆周同姓。黄帝姓姬，君奭盖其后也。古今考云：周武王封召公于北燕，地在幽州燕山之野。当是时，自有一燕国，吉姓，黄帝之后，在今所谓滑州者。召公受封，以元子就国，而次子留周室代为召公，与周公旦之次子代为周公，为二伯分陕者是也。二公又皆以师傅行六卿之事。燕自召公至王喜，为秦王贲所灭，秦始皇二十五年也。凡四十四世。其地为渔阳、右北平、辽西、辽东、上谷、代郡，雁门之郡，南得涿郡之易、容城、范阳、北新城、固安、涿县、良乡、新昌及渤海之安次。汉武所置之乐浪、玄菟亦皆属焉。南通齐、楚，西界赵、魏，北邻乌桓、扶余，东绾濊貊、朝鲜、真番，亦曰东胡。秦二世元年九月，韩广自立为燕王，班史帝纪所书也。考之陈涉传，张耳、陈余既立武臣为赵王，遣攻上谷，卒使韩广北狥燕地，贵人豪杰曰：楚、赵皆已立王，燕虽小，亦万乘之国也，愿将军立为王。韩广曰：广母在赵，不可。燕人曰：赵方西忧秦，南忧楚，其力不能禁我。且以楚之强不敢害赵王将相之家，今赵独安能害将军家乎？韩广以为然，乃自立为燕王。此必燕王之太子丹被诛与王喜之被执，无复有召公之后矣，故燕人立韩广为王，亦可谓匹夫而侥幸者矣。）
汉高帝元年春正月，项羽分燕为二。 徙韩广为辽东王，都无终。 封燕将臧茶为燕王，都蓟。 八月，燕王广不肯徒国辽东，臧荼杀之，并其地。 韩广为王仅三年。 汉三年冬十月，汉韩信发使使燕王臧荼，下之。 汉五年秋七月，臧荼反，陷代地，帝自往征之。 九月，灭燕，虏臧荼。 臧荼为燕王仅四年。 汉高帝五年九月，封卢绾为燕王。 光武三年，封叔父良为广阳王。
（今京西有卢王屯，在安次县常道乡二十五里??。汉燕王卢绾屯军与刘贾夹攻燕者。今名卢绾屯。按常道乡在耿就桥西，去安次县五里。唐贞观中县治也。魏燕王宇子奂封常道乡公，即此。广阳，水名。水经注云：广阳水东南至阳乡县右注圣水，圣水又东南径阳乡县西，县故涿之阳亭也。志云：阳乡城在今府治西南二十五里。）
晋室之乱，中原板荡，慕容俊自龙城迁蓟，窃据于此。 至唐武德元年，改为幽州总管府。 开元十二年，改幽州为范阳郡，置大都督府。 有府十四：曰吕平、涿城、德闻、潞城、乐上、清化、洪源、良乡、开福、政和、停骖、柘河、良杜、咸宁。
（刘定之曰：唐时此为范阳藩镇，安史改为卢龙，而所治幽州蓟县不改。今移蓟以为州，移卢龙以名卫，各去此数百里。其实唐之卢龙与蓟在此。）
石晋天福元年，以辽有援立之功，割幽州等十六州以赂，燕土遂沦于异域。 至金天辅五??年，以燕京及涿、易、澶、顺、景、蓟六州还宋。 宋宣和四年，改燕山府为永清军。 郭药师叛金，金人复取之，地复归金。 先是显德中，周世宗亲策兵复瀛、鄚诸州，将抵幽，病还。 宋太祖置封椿库，曰：晋割幽燕以遗契丹，使一方限于境外。 朕甚闵之。 俟库满，则以此酬之。 不然，散滞财，募勇士，以图攻取。 然终宋之世未能复也。
（宋太宗垂拱中，吏部尚书宋琪请复幽燕疏，其言幽燕情形甚悉。疏略曰：大举精甲以事讨除，灵旗所指，燕城以降。但径路所趋，不无险易。必若取雄霸路直进，不免更有阳城之围。盖界河之北，陂淀坦平，北路行师，非我所便。况军行不离于辎重，贼来莫测其浅深。欲望回辕，西适山路。令大军会于易州，循孤山之北，涞水以西，挟山而行，援粮而进。涉涿水，并大房，抵桑干河，出安祖寨，则东瞰燕城，才及一舍。此是周德威收燕之路。自易水距此二百余里，并是沿山，村墅连延，溪涧相接，采薪汲水，我占上游。东则林麓平冈，非戎马奔冲之地。内排枪弩步队，实王师备御之方。而于山上列白帜以望之。戎马之来，二十里外可悉数也。从安祖寨西北有卢师神祠，是桑干出山之口。东及幽州四十余里。赵德钧作镇之时，欲遏西冲，曾堑此水。况河次半有崖岸，不可轻度。其平地筑城护之，守以偏师，此断彼之右臂也。仍虑步奚为寇，可分雄勇兵士三五千人，至青白军以来山中防遏，此是新州妫州之间，南出易州大路。其桑干河水属燕城北隅，绕西壁而转。大军如至城下，于燕丹陵东北横堰此水，灌入高梁河，高梁岸狭，桑水必溢。可于驻跸寺东引入郊亭淀。三五日弥漫百余里，即幽州隔在水南。王师可于州北系浮梁以通北路，贼骑来扰，已隔水矣。视此孤垒，旬日必克。初宋太祖欲取幽蓟，以地图示赵普。普曰：图必出曹翰。帝曰：然。又曰：翰可取否？普曰：翰可取，孰可守？帝曰：以翰守之。普曰：翰死孰可代？帝不语，久之曰：卿可谓远虑矣。帝自此绝口不言伐燕。及太宗平河东，出讨幽蓟，久未班师。普手疏极谏，甚谓陛下信邪谄之徒，又谓望陛下精调御膳，保养圣躬。其言极切。帝报曰：将帅不遵成算，往复劳疲，为辽人所袭，此责在主帅也。朕踵百王之末，粗致承平，盖念彼民陷于异地，将救焚而拯溺，匪黩武以穷兵。卿当悉之也。疆场之事已为之备，卿勿为忧。遂罢进取之兵，而宋之弱实基于此。）
幽州属辽，后至太宗德光会同元年，立为南京。 圣宗隆绪开泰元年，改称燕京。 改幽州府为析津府，蓟北县为析津县，幽都县为宛平县。 其地以平州为要害。 （平州即今永平）天祚时，其将张玨守平州，以平州降宋，金人取之，时宋徽宗宣和七年乙巳也。 至高宗绍兴二十年，金主亮以上京僻在一隅，城燕京，徙居之。 贞元元年，谓燕乃列国之名，不当为京师号，改析津府为大兴府，称中都。 以中京会宁府为北京，汴京开封府为南京，而旧辽阳府为东京，大同府为西京，如故。
元世祖命邢台人刘秉忠相地于桓州东滦水北，建城郭于龙冈，三年而毕，名曰开平，继升为上都，而以燕为中都。 四年，又命秉忠筑中都城，始建宗庙宫室。 八年，奏建国号曰大元，而以中都为大都。
（世祖问刘秉忠曰：今之定都惟上都、大都耳，何处最佳？秉忠曰：上都国祚短，民风淳；大都国祚长，民风淫。遂定都燕之计。 ）
明大祖洪武初，欲建都于元故都，修撰鲍频力谏而止。 乃改大兴府为北平府。 二年，立北平中书省。 三年，封燕王。 九年，革行省，设承宣布政司。
（洪武元年改北平府诏：一海宇以安人心，正国统而君天下，理势所在，古人皆然。自群雄乘乱以来，四方思治惟切，元纲已隳，疆土遂分。孰拯斯民，以定于一？顾予菲德，造此丕图。荷上天眷佑，臣邻翊赞，肇基江左，平定中原。瞄惟幽蓟，实彼根本。命将北伐，列郡皆顺。已于洪武元年八月初二日克取燕城。兵无犯于秋毫，民不移于市肆。捷音来奏，殊副朕怀。今改燕城为北平府，命官屯守。海宇既同，国统斯正。方与斯民共享安平之福。尚赖内外臣僚，夙夜公勤，匡朕不逮。）
明太宗永乐元年正月，礼部尚书李至刚等上一言：自昔帝王，或起布衣，平定天下，或由外藩，入承大统。 而于肇迹之地，皆有升崇。 切见北平布政司实皇上承运兴化之地，宜遵太祖高皇帝中都之制，立为京都。 制曰可。 乃以北平为北京。 二月，改北平府为顺天府。 八月，迁直隶苏州等十郡、浙江等九郡富民实北京。 先是，太祖建都金陵，于洪武二十四年七月谕工部曰：昔汉高祖迁天下豪富于关中，朕初不取。 今思之，京师天下根本，乃知事有当然，不得不尔。 朕今亦欲令富民入居京师，卿其令有司验丁产殷实者分遗其来。 于是工部徙天下富民，至者凡五千三百户。 彼时两京并建，人户殷实，说者谓几比汉之五陵焉。
（永乐十八年建北京诏：开基创业，兴王之本为先；继体守成，经国之宜尤重。昔朕皇考太祖高皇帝受天明命，君主中华。创立江左，以肇邦基。肆朕缵承大统，恢弘鸿业，惟怀永图。眷兹北京，实为都会。地势雄伟，山川巩固，四方万国，道里适均。惟天意之所属，实卜筮之攸同。乃仿古制，狥舆情，立两京，置郊社、宗庙，创建宫室。上以绍皇考太祖高皇帝之先志，下以开子孙万世之弘规。且于巡狩驻守，实有便焉。爰自营建以来，天下军民乐于趋事，天人协赞，景贶骈臻。今工已告成，选以永乐十九年正月朔旦，御奉天殿，朝百官，诞新治理，用致雍熙。于戏！天地清宁，衍宗社万年之福，山河绥靖，隆古今全盛之基。乃命礼部正名京师，不称行在。）
◎形胜
幽燕自昔称雄。 左环沧海，右拥太行，南襟河济，北枕居庸。 苏秦所谓天府百二之国，杜牧所谓王不得不可为王之地。 杨文敏谓西接太行，东临碣石，钜野亘其南，居庸控其北。 势拔地以峥嵘，气摩空而崱{山力}。 又云：燕蓟内跨中原，外控朔漠，真天下都会。 桂文襄云：形胜甲天下，扆山带海，有金汤之固。 盖真定以北至于永平，关口不下百十，而居庸、紫荆、山海、喜峰、古北、黄花镇险厄尤着。 会通漕运便利，天津又通海运，诚万古帝王之都。
太行自西来，演迤而北，绵亘魏、晋、燕、赵之境，东而极于医无间。 重冈叠阜，鸾凤峙而蛟龙走，所以拥护而围绕之者，不知其几千万里也。 形势全，风气密，堪舆家所谓藏风聚气者，兹地实有之。 其东一带则汪洋大海，稍北乃古碣石，稍南则九河既道所归宿之地，浴日月而浸乾坤，所以界之者又如此其直截而广大也。 况居宜北之地，上应天垣之紫微。 其对面之案，以地势度之，则泰岱万山之宗正当其前也。 夫天之象以北为极，则地之势亦当以北为极。 易曰：艮者东北之卦也，万物之所以成终而成始也。 艮为山，水为地之津液，而委于海。 天下万山皆成于北，天下万水皆宗于东。 于此乎建都，是为万物所以成终成始之地，自古所未有也。 前乎元而为宋，宋都于汴。 前乎宋而为唐，唐都于秦。 在唐之前则两汉也，前都秦而后雒，然皆非冀州境也。 虽曰宅中图治，道里适均，而天下郡国乃皆背之而不面焉者。 孔子曰：为政以德，譬如北辰，居其所而众星共之。 易曰：离，万物皆相见，南方之卦也。 圣人南面而听天下，向明而治。 夫以北辰为天之枢，居微垣之中，而受众星之所向，则在乎南焉。 今日京师居乎艮位，成始成终之地。 介乎震坎之间，出乎震而劳乎坎，以受万物之所归。 体乎北极之尊，向乎离明之光，使夫万方之广，亿兆之多，莫不面焉以相见。 则凡舟车所至，人力所通者，无不在于照临之中。 自古建都之地，上得天时，下得地势，中得人心，未有过此者也。 朱文公熹曰：冀都天地间好个大风水。 山脉从云中发来，前面黄河环绕。 泰山耸左为龙，华山耸右为虎。 嵩山为前案，淮南诸山为第二重案，江南五岭诸山为三重案。 故古今建都之地皆莫过于冀都。 盖指今之京师地也。
（刘伯温基曰：元氏入主中夏，佐以姚、刘、许、耶律诸君子，虽因其迩于阴山以定都，而地形之强，实甲天下。抚据全盛，几将百年。一时文章，亦颇有奇气，未必非山川形胜风气之观感或有以助之也。至于元季，四方鼎沸，而国都固犹晏然自若也。盖其东连沧海，西接晋冀，前者弥潴大陆之利，北有重关天险之固。若非天命所归，其主自逊于荒，而以势利相持，虽引百万之兵顿之坚城之下，岁月之间，成败利钝，未知其势孰为得失也。）
◎险隘
居庸关在府北一百二十里，昌平州西三十里，南北相距四十里。 两山夹峙，一水旁流。 悬崖峭壁，最为险要。 淮南子曰：天下有九塞，居庸其一焉。 唐高适入关诗，有绝阪水连下，群峰云共高之句。 明初洪武二年，大将军徐达垒石为城，以壮京师门户。 永乐二年，置卫领千户所者五。 有龙虎台在关南口，台广二里，袤三里，与积粟山对峙，作龙盘虎踞状，俗名龙虎台。 中有峡曰弹琴峡，水声在石罅间，响如弹琴，故名。 天津关在良乡县北，西至大龙门凡十五关口，其间差大者曰天津关。 黄崖峪关在蓟州北四十里，自关以东凡十口，至马兰峪关。 其间差大者曰宽佃谷关。 马兰峪关在遵化县北，自是而东凡三十一关口，至大喜峰口。 其间差大者曰沙陂谷口，曰罗文峪口，曰松楠峪口，曰龙井儿关，曰潘家口，曰团亭寨，曰杨口，在昌平县西，凡二十七关口，至天津关。 古北口在密云县东北一百二十里。 两崖壁立，中有路仅容一车，下有涧，巨石磊块，凡四十五里。 自是以东凡二十四关口，至峨嵋山寨。 宋苏辙古北道中诗：乱山环合疑无路，小径萦回长傍溪。 仿佛梦中寻蜀道，兴州东谷凤州西。 大喜峰口在遵化县北，凡七十口，至永平府青山口。 黄花镇在昌平县东北九十里，自是而东至古北口，凡四十八关口。 其间差大者曰大小峪关，曰白马关，曰陈家峪关，曰吊马峪关。 峨眉山寨在密云县东北，又东至黄崖峪关，凡五口。 其间差大者曰黄松峪关，曰将军石关。
（京东京西险隘二百余。洪武十五年九月，北平都司开报：曰一片石，曰黄土岭，曰董家口，曰义院口，曰箭干岭，曰孤窑儿，曰刘家口，曰流河口，曰余流口，曰冷口，曰界岭口，曰青山口，曰干涧口，曰桃林口，曰峪口，曰石门子，曰白道子，曰白羊峪，曰石湖洞，曰五重庵，曰新间岭，曰佛面山，曰栲老山，曰擦崔子，曰城子岭，曰水峪，曰中寨，曰榆木岭，曰青山口，曰游乡口，曰缺门口，曰大喜峰口，曰小喜峰口，曰团亭寨，曰潘家口，曰常峪寨，曰三台山，曰隘口寨，曰龙井寨，曰朝儿岭，曰松陀儿，曰松棚峪，曰青山大岭，曰木潭岭，曰臭麻峪，曰刀山寨，曰水岭，曰马蹄峪，曰洪山寨，曰蔡家峪，曰秋科峪，曰乐家峪，曰道清峪，曰罗文峪，曰猫儿峪，曰山寨峪，曰小槌角山，曰会仙台，曰沙披峪，曰山口西寨，曰片石峪，曰冷嘴头口，曰猪皮寨，曰皮山寨，曰龙池寨，曰大安口，曰井儿峪寨，曰鲶鱼石口，曰琵琶峪，曰马兰峪，曰平山寨，曰宽田峪，曰南山顶寨，曰饿老婆顶寨，曰滴水峪小寨，曰北山顶寨，曰滴水峪北山等寨，曰录山顶，曰峪台岭寨，曰古强峪，曰耻瞎峪，曰钻天岭，曰黄崖口，曰小平安岭，曰大平安岭，曰三山寨，曰蚕豫峪，曰青山岭，曰章作峪，曰将军石口，曰曷山寨，曰黄松峪，曰文家庄，曰鱼子山，曰萧家岭，曰熊儿岭，曰沙岭儿，曰灰峪口，曰灰岭儿，曰猪圈头，曰山嘴头，曰木场峪，曰灰塘峪，曰墙子岭，曰磨刀峪，曰许家峪，曰苍术会，曰小黄崖，曰大黄崖，曰石堂峪，曰姜毛峪，曰苏家峪、火虫峪，曰遥日南峪，曰烧香峪，曰墨峪口，曰崖台峪，曰高垛子，曰小水峪，曰汉儿岭，曰城子山，曰倒班岭，曰把头岭，曰师姑峪，曰招桐安，曰齐头崖，曰柏岭安，曰将军台，曰卢家安，曰司马台，曰丫髻山，曰沙岭儿，曰砖垛子，曰龙王峪，曰师婆峪，曰古北口，曰潮河寨，曰祚峪，曰陡道峪，曰蚕房峪，曰陈家峪，曰东池峪，曰西胣骨，曰白马甸，曰划车岭，曰冯家峪，曰营城岭，曰黄崖口，曰石塘岭，曰东石城、西石城，曰东水峪，曰白道峪，曰牛盆峪，曰小水峪，曰水口峪，曰河防嶝，曰神堂峪，曰升连口，曰加儿岭，曰驴鞍岭，曰南冶岭口，曰黄花镇，曰西水峪，曰东园峪，曰灰岭口，曰贤庄口，曰银石口，曰德胜口，曰虎峪，曰居庸，曰阳峪口，曰苏林口，曰白羊口，曰白峪口，曰高崖口，曰方良口，曰常峪口，曰长城岭，曰沿河口，曰石港口，曰小龙门口，曰天井关，曰东龙关，曰天桥关，曰天关，曰洪水口，曰西龙门，曰段口，曰石峨口，曰兰坊口，曰鹿角口，曰南龙门，曰马水中，曰道水口，曰石塘口，曰金口。）
金史曰：燕山之地，易州西北乃金坡关，（即紫荆。）昌平县之西乃居庸关，顺州之北乃古北口，景州之东北乃松亭关，平州之东乃榆关，（即山海关。）此数关皆天造地设，以为内外之限。 今皆在京师之背，若负扆然，可谓天险矣。 蓟，京师左辅也。 三屯营居中为重镇。 明初即古会州地设大宁都司营屯等卫，外山绵络，与辽东宣府东西并列为外边。 命徐中山，于西北自古北口东至山海关，增修关隘一道，为内边。 至永乐以大宁全地与兀良哈，后止守内边。 昔人谓外边山势连亘千里外撤江环绕，为天然之险。 于慎行曰：赵德钧为幽州节度使，于幽州之南六十里城阎沟而戍之，又于幽州之东五十里城潞县而戍之。 二城乃幽州之门户也。 阎沟即今良乡，为陆路之喉；潞县即今通州，为水路之口。 古今地险，亦略相蒙如此。 杨循吉曰：京师形势高耸，天地坛??前有三里河，去通州五十里，地形高通州六丈九尺，置二闸，可行舟。 大通桥去通州四十里，地形高通州五丈，置十闸，方可行舟。
◎分野
春秋元命包谓尾箕散为幽州，分为燕国。 尔雅云：幽州为析木之次。 晋书：析木陬訾为幽并，箕尾幽燕也，自尾十度至南斗十一度为析木之次，于辰在寅。 又曰：广阳入箕九度。 唐志谓箕尾析木津也，初尾七度，中箕五度，终南斗八度，应北平、渔阳等郡。 天文志曰：析木津之次，中台之下，下台之上。 又曰：冀主北斗枢星。 又曰：辰星主燕赵代。 森罗记云：尾九星九度少强三度入寅，于辰在寅，为人马宫。 分野之说，其来已久矣。 然非可论于宸居之地。 如心属宋豫，三国时魏分也，宜占不在属。 魏黄初之四年，蜀之章武三年也。 月犯心，先主殂。 盖心者心也，天之心天王之象也，先主本帝室之胄，故蜀当之。 尾箕虽分幽冀，然尾主进御，箕主后妃，尾受之箕帚，示妇道也。 其占每在后宫。 苻坚时彗起箕尾，缘坚灭燕，姊弟双飞，垂妻同辇，已而冲逼长安，坚之亡以色荒也。 玄宗时五星聚箕尾，未几羯鼓渔阳，乘舆播迁，实金钱锦褓招之，惜当时太史令无以若语悟二主者。 予因以五星所聚考之，房何与周，箕何与齐也？ 顾房主天子后宫，商以妲己亡，周以文母邑姜兴，故聚房箕主簸扬。 齐桓首霸而皇王事业悉举而扫除之，非复唐虞成周宇宙矣。 故聚箕。 汉宋混一，井奎轸何分也？ 顾井主水，衡物之平者莫若水。 营国制域，画野分州，取象焉。 高祖平海内，而守令郡县较若画一，故聚井。 奎主武库，亦主文章，五星聚焉，偃武修文，太平象也，故宋干德见之。 列宿始于角，终于轸，元人灭宋而宇宙内事为之一终，故宋淳熙间日月五星聚焉。 洪武间聚奎，占若干德矣。 嘉靖间聚营室，已而九庙一新，致室为太庙也。 观此，京师非可以分野论也。
（洪武十七年闰十一月，命儒臣会同钦天监，以天文分野分配州郡，纂书二十四卷，赐名清类天文分野书。燕分野箕尾在寅，自尾三度至斗二度属燕分。幽州今北平旧大都路。广信宋广信军，即遂州，今并入安肃县。信安宋信安军，今霸州。干宁今河间县，宋为干宁军。永静今河间景州，宋永静军。安肃今为县，属保定。保顺今庆云县，属河间，宋属保顺军。永定今蠡县，宋为永定军。保定今府。顺安今安州，属保定，宋顺安军。保雄今雄县，属保定。莫旧莫州，今任丘县，属河间府。霸今州，属北平府。大辽之东偏与高丽，皆燕分也。今考唐天文志云：尾箕析水津也，自渤海九河之北，得汉河间今府。涿郡今涿州。广阳今北平。及上谷今保定县。渔阳今蓟州。右北平今滦州。辽西辽东今大宁辽阳。乐浪今平壤城。玄菟今东宁府。古北燕今北平。孤竹今永平。无终今属平滦。九裔三韩九种之国，尾得云汉之末派，龟鱼丽焉。当九河之下流，滨于渤碣，皆北纪之所穷也。箕与南斗相近，为辽水之阳，尽朝鲜三韩之地，在吴越东南。）
◎风习
旧志云：燕之山石块垒，危峰雄特，水冽土厚，风高气寒。 其草木皆强干而丰本。 虫鸟之化亦劲踵<甬毛>毳而瞿瞿然迅飞也。 以故圆榘之粹，蒸为贤豪，上之人文雅沉鸷而不狃于俗，感时触事则悲歌慷慨之念生焉。 其犹然燕丹遗烈哉！ 以至闾巷佣贩之夫，亦莫不坚悍不屈，硁然以急人为务，无阘冗呰窳之习。 此其善也。 然而风会之趋，人情之化，始未尝不朴茂而后渐以漓，其流益甚焉。 大都薄骨肉而重交游，厌老成而尚轻锐，以燕游为佳致，以饮博为本业，家无担石而饮食服御拟于巨室，囊若悬磬而典妻鬻子以佞佛进香。 甚则遗骸未收，即树幡叠鼓，崇朝云集。 德化陵迟，民风不竞。 此讵可令贾太傅见也？ 隋志云：冀州于古尧之都也，帝居所在，故其界尤大。 信都清河之间，博陵、恒山、赵郡、武安、襄国，其俗颇同。 人性多敦厚，务在农桑，好尚儒学，而伤于迟重。 前代称幽冀之士钝如槌，盖取此焉。 俗重气侠，好结纳，其相赴生死亦出乎仁义。 故班志述其土风，悲歌慷慨，椎剽掘冢，亦自古之所患焉。 前谚云：官不偶，遇冀部。 实弊此也。 太原山川重复，人性劲悍，习于戎??马，涿郡、上谷、渔阳、北平、安乐、辽西皆连接边郡，习尚与太原同俗，故自古言勇侠者皆推幽并云。 然涿、太原自前代以来皆多文雅之士。 虽俱曰边郡，然风教不为此限也。
（宋著作郎许亢宗使金行程录略曰：自良乡六十里至燕山府。燕山乃古冀州地，舜以冀州广远，分置幽州，以其地在北方幽阴之地。东有朝鲜、辽东，北有楼烦、白檀，西有云中、九原，南有滹沱、易水。唐制，范阳节度临制奚、契丹。自晋割赂，建为南京，又为燕京析津府。户口安堵，人物兴庶，州宅用契丹旧大内，壮丽敻绝。城北有市，陆海百货，萃于其中。僧居佛地，冠于北方。锦绣组绮，精绝天下。蔬蓏果实稻粱之类，靡不毕出。桑柘麻麦，羊豕鸡兔，不问可知。水甘土厚，人多技艺，民尚气节。秀者读书，次习骑射，耐劳苦。夫金人偏安一隅，当时景色之丰、士民之勤如此。宜乎元臣郝经对世祖曰：今即不能如汉唐，如元魏、金源可矣。）

[book_title]卷二
◎府县治
京府，永乐元年二月，改北平府为顺天府，其府治即元大都路总治旧署也。 先是，辽升为京，立幽都府，又改为析津府。 至金为大兴府。 元初为大都路，号大兴府。 官署为宗正所据，官吏办事于佛寺。 至大中，监路平章政事莫吉奏请以钱四万二千五百缗买灵椿里周氏地，计十九亩，建为公署。 永乐定鼎于此，遂因其署而为顺天府。 历朝来皆为京兆重地。 畿内郡县亲领于六部，故曰直隶。 而顺天府在辇毂下，与内诸司相颉颃，不以直隶称。 府堂有明宣宗御制箴：奕奕京师，四方所瞻。 京尹之职，民庶事咸。 周之内史，汉之三辅。 不轻畀之，择贤以付。 国家因之，有尹有丞。 亦有庶寮，用赞厥成。 芒芒区域，辇毂其本。 王者施仁，笃近举远。 尔体予怀，务勤以周。 情必上通，泽必下流。 水清玉刚，准平绳直。 毋惮豪右，毋纵奸慝。 赵、张、边、延，显显有规。 无愧古人，祗我训辞。
（按：府尹即汉内史之职，掌治京师。汉景帝分置左右内史。武帝更名右内史为京兆尹，左内史为右冯翊，又更所谓都尉者名为右扶风，共为三辅，治长安城中。唐京兆府置牧一人，以亲王为之。五代置开封尹。宋牧尹不常置，太宗、真宗皆尝为尹。后设权知府一人，以待制以上充。典司毂下，为剧要之任。明太宗改北平府知府为顺天府府尹，照应天府例，给银印，升正三品衙门，定设府尹、府丞、治中、通判、推官、经历、知事、照磨、检校等官。其职事掌京府之政令，宣化和人，劝农问俗，均贡赋，节征徭，谨祭祀，阅实户口，纠治豪猾，赈┰穷困，清录罪囚。务察知百姓之所疾苦而时抚摩之。岁攒实征，十岁造黄册，凡赋役皆按册丁产而均适之。岁负府学一人，三岁合试八府生而贡士焉。月朔奏老人坊厢听宣谕。岁立春迎春进春，耕藉田奉青箱播种以从。核勋戚家人，给过文引，季终具揭奏进。国有市易，平其价，召商而时给之。凡学校军匠积贮牧马柴炭河渠堤涂僧道医药之事。宣德中，令所属地方每丁种桑枣百株，官择耆老劝督。天顺中，令于宛、大二县各设养济院，以处贫者。成化六年，府尹阎铎以岁饥坐视民患，不能赈济，降衢州府知府，府丞而下并巡城御史加罚有差。其幅员：南为固安、霸州，北为昌平，东为通州、三河、香河、玉田，西为良乡、房山，东北为蓟州，东为东安、永清，霸州之南为保定、文安、大城，昌平之东为怀柔、密云，通州之北为顺义，南为漷县，东南为宝坻、武清，蓟州之东为遵化，东南为丰润，西北为平谷，东至永平府滦州界三百九十里，西抵蔚州界三百里，南抵任丘界三百五十里，北抵延庆州界一百六十里，东西相距六百九十里，南北相距五百一十里。其统辖：在元大兴府辖州九，县二十有三，今领州五，县二十二。洪武中，微有不同。据天文分野书载，北平府支郡四：涿州、通州、霸州、蓟州，亲领县十一：大兴、宛平、良乡、永清、昌平、密云、旧州。东安、旧州。固安、顺义、香河、俱旧州。怀柔新立。涿州亲领县一：房山。旧有范阳县附郭。后裁。通州亲领县四：三河、武清、宝坻、漷县。旧州。旧有潞县附郭。后裁。霸州亲领县三：文安、大城、保定。旧有益津县附郭。后裁。蓟州亲领县四：遵化、丰润、平谷、玉田。旧有渔阳县附郭。后裁。大兴县附郭，本秦蓟县地，属上谷郡，汉至唐皆仍旧名，辽改为析津县，金改为大兴县，元仍旧，明因之。编户三十六里，原额一万五千一百六十三户，七万一千七百九十七丁口。宛平县附郭，秦汉至隋皆蓟县地，唐析西界置幽都县，属幽州，辽改为宛平县。取释名云：燕，宛也，宛宛然以平之义。金元仍旧，明因之，编户七十五里，原额一万四千四百四十一户，六万一千二百一十五丁口。良乡县在府西南七十里。春秋时燕中都地，汉为良乡县，属涿郡，晋属范阳国，后魏属燕郡，北齐省入蓟县，寻复置，隋属涿郡，唐属幽州，以不从安史之叛，改固节县，寻改良乡，辽金元仍旧，明因之。县东八里有广阳城，汉旧县也。编户二十五里，原额二千九百户，一万三千七百七丁口。固安县在府西南一百二十里。本汉方城县，属广阳国，后属涿郡，后魏省，隋置固安县，属幽州，唐属北义州，贞观初复属幽州，金属涿州，元属霸州，后升为固安州，明洪武初改为固安县。寰宇记曰：自易州徕水县界移理于此。编户三十八里，原额四千三百三十五户，四万四千一百三十五丁口。东安县在府南一百五十里。本汉安次县，初属燕国，后属渤海郡，晋属燕国，隋属涿郡，唐属幽州。《城冢记》云：安次属渔阳郡，唐武德四年，移古石梁城置。贞观八年，又自石梁城移于魏常道乡置。十三年，又自常道城东移就耿桥行市南置，即今理也。按志：旧东安州在县西北浑河水次，居民辏集，名旧州头。常道城去今县四五里，元初属霸州，后升为东安州，隶大都路，明洪武初改为县。编户四十四里，原额一千八百三十八户，一万二千五十四丁口。永清县在府南一百五十里。本汉益昌县，属涿郡，东汉废，隋置通泽县，唐改为武隆县，又改会昌县，天宝初更为永清县，取边境永清之义。辽金元仍旧，明因之。编户二十一里，原额一千三百一十户，一万二千九百九十四丁口。香河县在府东南一百二十里。本武清县地，辽于新昌置榷盐院，因居民聚集，遂置香河县，属析津府，金属大兴府，元初因之，后属漷州，明废州，改今属。编户一十里，原额一千三百六十一户，八千九百三十一丁口。）
通州在府东四十五里。 秦属渔阳郡，汉置潞县，后魏置潞郡，隋废入涿郡，唐置玄州，寻复为潞县，五代及辽皆因之。 金升为通州，取漕运通济之义。 元仍旧，明以潞县省入。 元末兵乱城毁，洪武元年闰七月，燕山忠敏侯孙兴祖从大将军徐达督军士修之，始甃以砖石，周围九里十三步，高四丈六尺。 在潞河西，因以潞水为濠。 编户三十二里，领县四，原额三千九百九十六户，一万八千五百七丁口。 三河县在州城东七十里。 本汉临泃县地，唐析潞县地置三河县，属幽州，以地近七渡、鲍江、临泃三水故名。 后隶蓟州，辽仍旧，金元俱隶通州，明因之。 旧城在今县东三里，被水冲废，后唐卢龙节度使赵德钧改置。 城方六里，濠阔三丈，深半之。 嘉靖二十九年，知县增城高五尺，四十二年，知县又增五尺。 编户三十五里，原额二千六百三十二户，一万八千七百二丁口。 武清县在州城南五十里。 汉雍奴县也。 水经注云：雍奴，薮泽之名，四面有水曰雍，水不流曰奴。 汉书地理志：雍县属渔阳郡，建武二年，封寇恂为侯国。 魏志：张郃从击袁谭于勃海，兵围雍奴破之。 谓此邑也。 唐天宝初，改为武清县，五代宋金皆因之。 元初属大兴府，寻割隶漷州，明改属通州。 武清旧城距白河十七里丘家庄南，明初因水患迁今治，元卫帅府镇抚衙也。 旧无城，正德六年罹流贼之变，知县陈希文始筑土垣。 县东南有汉泉州城，今治东北三十里有河西务，舟帆辐辏之地，户部分司治之。 编户二十八里，原额三千三百三十户，二万七千六百九十七丁口。 漷县在州城南四十五里。 汉泉州县地，属渔阳郡，晋属燕国，后废，辽于漷河之南置漷阴镇，后改为漷阴县，干统四年，凤凰见于漷阴，即此地也。 元初属大兴府，后升为漷州，隶大都路，明改为县，属通州。 编户一十五里，原额一千一百户，四千一百四十八丁口。 宝坻县在州城东南一百二十里。 本汉泉州县地，后唐于此置盐仓，金初为新仓镇，大定间始置宝坻县，以境内产盐故名。 寻升盈州，后复为宝坻县，元隶大都路，明隶通州。 县南有秦城，东南有梁城，五代时置芦台军。 编户三十三里，原额三千六百七十八户，三万二千三百四十五丁口。
蓟州在府东二百里。 秦汉之渔阳郡也。 魏晋以降，陷于河北，前赵刘渊、燕慕容俊并都之。 隋开皇初徙玄州于此。 唐开元十八年始立蓟州，取古蓟门关以为名。 天宝初，改渔阳郡，乾元初，复为蓟州。 辽置尚武军，宋改广州军，金属中都路，元仍为蓟州，隶大都路，明因之，以渔阳县省入。 括地志曰：渔阳郡东南七十里有北平城，郡有渔山，治在其阳，故曰渔阳。 编户二十六里，领县四，原额二千三百九十八户，一万七千八百七十五丁口。 遵化县在州城东一百二十里。 本春秋无终国地，汉为右北平之境，唐于此置马监及铁冶，居民稍聚，因置遵化县，辽于县置景州清安军，宋号滦州郡，金以县隶蓟州，元仍旧，明因之。 县西南五十里有平安城，唐太宗征辽时建。 又有徐太傅城在喜峰口东北，为徐中山所筑，岁久弥坚，望如碧玉。 编户二十里，原额一千六百二十四户，一万八千零七十四丁口。 平谷县在州城西北八十里。 本汉旧县，属渔阳郡，后废，唐为渔阳之大王镇，金升为平谷县，仍汉名，元初并入渔阳县，后复置，隶蓟州，明因之。 编户一十三里，原额一千二百三户，八千九十六丁口。 玉田县在州城东八十里。 本春秋无终国地，汉为无终县，属右北平，元魏属渔阳郡，后省，唐复置，属幽州，后改为玉田县，因汉阳雍伯种石得玉故名。 神龙初属营州，后还属幽州，又改属蓟州，五代至辽仍旧，宋为经州，金复为玉田县，元仍旧，明因之。 编户一十八里，原额一千一百一十一户，一万一千七百四十丁口。 丰润县在州城东南一百九十里。 本玉田县之水济务，金升为丰润县，以古丰州润河合而名之，隶广州军，元省入玉田县，寻复置，隶蓟州，明因之。 南关城即古银城，相传赵武灵王筑。 县西北二十里狼山管山两崖对峙，其中有路通遵化县。 编户二十二里，原额二千六百九十八户，三万五百六十一丁口。
昌平州在府北九十里。 本汉军都县，属上谷郡，东汉属广阳郡，晋属燕国，后魏改为昌平县。 其理在州城西八里，唐昌平令狄仁杰、里人谏议刘蕡二祠俱在其处。 明景泰初，移于永安城，即今所也。 正德元年，南京吏部尚书林瀚奏升为州，以固陵寝重地，朝议不果。 至八年，县丞张怀复奏，许之，仍以密云、顺义、怀柔三县来属。 编户二十七里，原额二千六百九十八户，三万五百六十一丁口。 密云县在州东北一百二十里。 秦汉时为渔阳郡地，后魏置密云郡，领白檀、要阳、密云三县，兼置安州，北齐废郡，以二县并入密云县，后周改安州曰玄州，隋置檀州，后改安乐郡，唐为檀州，辽为威武军，宋号横山郡，金复为檀州，元仍旧，明洪武初改为密云。 县志言今县治乃汉<广卒>奚。 县城东北五十里有安乐城，汉吴汉为安乐令，乃古共城地，舜流共工于幽州即此。 编户一十九里，原额一千六百四十七户，一万六千四百四十七丁口。 县去边墙四十五里，嘉靖中设蓟辽总督驻节其地。 万历四年，潍县大中丞刘应节建重城，高三丈五尺，阔二丈，周围一千四百七十九丈，屹然重镇。 顺义县在州东北六十里。 本秦上谷郡地，汉及魏晋皆为范阳之境，北齐始置归德郡，隋改为顺州，唐初为燕州，天宝初改归德郡，乾元初复为顺州，辽为归宁军，后改归化军，宋置顺兴军，金复为顺州，元仍旧，明洪武初改为顺义县。 编户二十一里，原额一千二百四十七户，一万二千四百七十七丁口。 怀柔县在州东北一百里。 本密云、昌平二县地，唐贞观中置怀柔县，天宝初改归化县，乾元初复旧名，辽属顺州，金改为温阳县，元废入顺州，明洪武中分密云、昌平地复置怀柔县。 编户一十四里，原额一千二十户，六千六百四十二丁口。
涿州在府西南一百四十里。 州因涿水而名。 说文：涿，水下滴。 又以水中尝出豕也。 周九里，形如凹字，相传昔颛顼时所筑。 州治创自汉卢绾，绾以高祖二年立为燕王，州故属冀而地属燕也。 春秋战国皆燕之涿邑，秦为上谷郡地，汉置涿郡，曹魏改为范阳郡，晋改为范阳国，后魏复为范阳郡，隋为涿郡，唐初废郡为范阳县，属幽州，大历中又于县东置涿州，辽置永泰军，宋改涿水郡，金复为涿州，元升涿州路，寻为涿州，明以范阳县省入。 编户四十六里，领县一，原额五千四百六十四户，三万八千八百六十九丁口。 房山县在州城西北四十里。 本良乡、宛平、范阳三县地，石晋以其地逼辽，未有县，金析置万宁县，以奉山陵，后改奉先县，元改房山县，属涿州，明因之。 编户一十六里，原额一千八百二十九户，一万二百九十七丁口。
霸州在府南二百一十里。 本秦上谷郡地，汉属勃海郡，后汉属广阳郡，晋属章武国，隋初属瀛州，后属涿郡，唐属幽州，后改为永清县，即益津关也。 五代沿于辽，后周世宗显德六年克复，始立霸州，留其将韩令坤守之，以示雄霸之义。 宋治文安县，金治益津县，又析置信安军，元仍为霸州，明以益津县省入。 州城旧传燕昭王筑。 编户三十一里，领县三，原额三千七百二十户，六万五千一百二十二丁口。 文安县在州城南七十里。 本汉县故城，在县东三十里。 图经：汉武帝时赵夔为文安令，好神仙，值大旱，乃自焚，土人感慕立祠。 今县理乃三河口之丰利县也。 隋大业时炀帝征辽经此，以其冲要乃立县，唐贞观初移文安县于此，丰利遂废，属霸州，宋省永清县入焉。 金元仍旧，明因之。 县西二十七里有古南北卢沟城。 编户三十四里，原额三千六百三十户，二万四百八十九丁口。 大城县在州城南一百三十里。 汉东平舒县，属勃海郡，东汉属河间国，晋为章武国治，后魏改章武郡，北齐废郡置平舒县，隋属景州，唐属瀛州，五代改大城县，周属霸州，宋金元仍旧，明因之。 县东北有平陵城，汉书苏建封平陵侯即此。 编户二十三里，原额三千一百九十九户，三万一千一百八十丁口。 保定县在州城南四十里。 本涿州新镇地，宋太平兴国中于此建平戎军，景德初改为保定军，宣和中改为保定县，隶莫州，金隶雄州，元初省入益津县，后复置，属霸州，明因之。 编户十六里，原额六百五十五户，三千五百丁口。 县东北自路疃村起直抵西营唐头等村，计长四十里，其南与文安界而北则霸州也。 议者谓决霸州之堤以疏水性，而筑大堤于南，以卫文安，则畿南十数州皆可免于水患。
明陆容曰：大明一统志，景泰间修而未成，天顺间始成之。 初修时，学士钱原溥为副总莲，尝欲志户口，而李文达以户口户部自有数，卢伤繁而止。 按周礼，献民数于王，王拜受之。 是民数朝廷之所重也，苟在所当志，何伤繁之虑耶？ 如以此为户部有数而不志，则内外文武诸司之设，吏、兵二部有数，学校寺观，礼部有数，皆将不必志耶？ 文达既自用，而彭、吕诸公又皆务为简重，不相可否，故此书之成，不但户口之登耗无征而已。 万历五年十二月，顺天府府尹王之恒言：会典原载该府户口六十六万九千三十有奇，自庚戌被兵后，隆庆五年，总括实在人丁止十四万七千三百有奇，盖租庸正额之外，更多杂派钱粮，以致民不聊生，日就凋耗。 国初徙浙江等处富民三千八百余户以实京师，今不惟富民消亡已尽，即土著亦渐逃移。 此岂居重驭轻意哉？ 请将各州县税契银两抵解杂派钱粮，一应带征钱粮尽行蠲免。 部覆如议。
◎城坊
京师之地分为五城，每城有坊。 中城曰南薰坊、澄清坊、仁寿坊、明照坊、保泰坊、大时雍坊、小时雍坊、安福坊、积庆坊，东城曰明时坊、黄华坊、思成坊、居贤坊、朝阳坊，南城曰正东坊、正西坊、正南坊、宣南坊、宣北坊、崇南坊、崇北坊，西城曰阜财坊、金城坊、鸣玉坊、朝天坊、关外坊，北城曰崇教坊、昭回坊、清泰坊、灵椿坊、登祥坊、金台坊、教忠坊、曰中坊、关外坊。 每城设有兵马司，其制始于元。 南北二城置二兵马司，专捕盗贼。 按宋以四厢都指挥巡儆京城，神宗置勾当左右厢公事，民间谓之都厢，即此。 明洪武初，因元制置五城兵马指挥使司，设都指挥、副都指挥、知事，后改兵马指挥司，设指挥、副指挥，革知事，增吏目，选于吏部。 永乐迁都北京，仍遵旧制，每司设指挥各一员，副指挥各四员，吏目一员。 中城止称中兵马指挥司，不称城。 中兵马司在城内仁寿坊，东城兵马司在城内思成坊，南城兵马司在城外正阳街，西城兵马司在城内咸宜坊，北城兵马司在城内教忠坊。 兵马司夜巡，赴尚宝司领令牌，东城木字，西城金字，中城土字，南城火字，北城水字。 天顺二年九月，六科十三道奏，五城兵马李惟新等二十一员不带夜巡铜牌。 上命逮击询问，各调外任。
（元朝御史王恽弹兵马司文略曰：切见在都兵马司设马步军五百人，系专一警捕衙门。自去年至今年三月终，强窃盗贼计六十余起，致有杀伤事主，劫掠财物，及本司公廨下为盗者。盖当该管兵马不为用心，滋弊如此。三限不获，行下取招，并不回报，其都辖上司纵令灭裂，虚作行移，亦不申明赏罚。是作过之人无法可畏，教之公行也。都城辇毂之下，库藏仓库诸所在，万一窥窃，深系利害。又间有败获贼徒，除事关权势不能归结者，才方申上，自余无问轻重，辗便鞫问断遣。岂惟侵司越职，窃弄威树，但恐中间情弊日滋，实为事害。兼是司自来并无囚系鞫问断遣之理，今后合无令兵马司据应获盗贼，略行取问，即应解府归结施行外，据失盗起数，已获者赏，未获者罚。如此庶望上无纵恣虚行之失，下革违错自专之弊。赏罚既明，民知所畏，京畿之间，不待岁月，作过之人将自消弭。据此合行纠呈。）
明成化六年七月，上谕吏兵二部曰：五城兵马多不称职，尔吏部会兵部并锦衣卫官，简其不胜任者，改调外任，别调有风力者代之。 于是尚书姚夔、白圭等选指挥张宁等八员堪任，其傅闰等二十二员不堪任。 因言兵马之设，职专防察奸究，禁捕贼盗，疏通沟渠，巡视风火，其责颇重。 迩来内外官及诸势要不循旧制，凡事无分公私大小，皆属干理，又从而凌辱之。 且占役夫甲，弊非一端。 乞严禁前弊，稍重其权。 仍增置副指挥二员，分理其事。 有不职者黜之。 上可其奏，命下，自今兵马司务遵旧行事，内外官不得擅自差遣及占役夫甲，违者许径自奏闻。 每城增吏目一员，弓兵二十名。
隆庆四年九月，御史赵可怀言：五城掌印兵马宜取正途科贡年壮有志行者授之职，检验尸伤，理盗贼刑名，而一切奔走琐务则属副兵马，各上官接遇之礼及升转之格，视两京知县。 如不职者，听巡城御史不时纠劾，仍俟五年大察，各城御史交代时第其考语送部，以备查考。 又查京职有巡捕营。 弘治之末，以京师多盗，设捕营参将把总等官，专捕盗贼。 所捕之贼，连真赃申解巡视京师科道审问，转送刑部。 捕营题定事例，该营兵京城七百九十二人，城外一千一百二十人，把总等官率领捕贼。 如或对敌杀真盗三名，为首者升一级，为从者给赏。 对敌被杀者，子孙升实授一级，??世袭。 委官部下获至二十名以上者升署一级，五十名以上者实授一级，??把总官部下五十名以上者署一级，百以上者实授一级，??军人所捕不及数并愿赏者，每名赏银十两，对敌擒斩剧贼者二十两，数人共事者均之，把总并委官部下所不及数并愿赏者每名赏银壹两。 已受赏者不许告退，并功升级。 一年内地方失盗，委官积至五起以上者降一级，十起以上二级，把总官十起以上一级，二十起以上二级，不及数者委官每起夺俸两月，把总一月。 若把总委官私役卖放巡捕军人，照例究问。
万历四十五年，卢沟桥劫鞘，上命各官住俸拿贼，摊赔课银，并以守御地方专责巡捕。 兵部议：国初设五城兵马司，职专巡捕，后以夜禁为重。 弘治间始设捕营。 其间节次条例，增改不一。 至万历十三年末，自卯至申责成兵马司，自酉至寅责成巡捕营，各自分管，画为定规。 说者谓参总之令不行于火甲，故白画之罪不及于官军。 而卢沟桥劫鞘一事独不少宽于捕营。 宜及今亟为酌议，归诸画一。 计右哨食粮尖哨二百名，分为两班，每班一百名，分为五队，每队二十名。 自卢沟桥起至广宁门止画定信地，常川驻防，勿以昼夜为限。 凡遇钱粮解到，良乡兵快自县送至卢沟桥巡检司，本司弓兵自卢沟送至广字门，其南城轮拨兵番与弓兵同自卢沟护送至广宁门，弓兵与番兵交割，番兵复自广宁门送至京。 一有失事，良乡至卢沟责在良乡县，卢沟桥至广宁门责在南城宣北坊与右哨及巡检司，广宁门至京责在南城宣北坊。 而解官包折兵夫，则良乡或巡司预申，责在解官。 至于沿途保长乡夫，宛平县会同宣化坊严行申饬，倘有卒然之警，互相应援，以此定缉盗之责，即以此案失事之罚。 若都重二城以内一切白昼抢劫仍系兵马专责，捕营夜巡，责成如故。
京城设巡视御史，始于正统时。 不置公署，巡视所至，遇有喧闹，当时遣断，或暂借各术所公署发落。 景泰中，京师多盗，差御史十人捕治，事平留五人分理，建立公署，凡有奸弊诸事，许受理送问。 其差用试御史，三月一更。 万历中，都御史孙丕扬请用实授御史，一年而更，未行。
成化二十一年四月，锦衣卫请令巡城御史捕京师棍徒。 上曰：昔汉郭解，一豪侠之雄耳，武帝因公孙弘之言杀之以惩不逞，论者谓其有关治体。 今群恶少相倚为奸，恐将来效尤者无所不至。 宜榜禁之。 仍令保伍互相觉察，有怙终不悛、知而不告者，各治以罪。 弘治元年十二月，御史陈瑶言：崇文门宣课分司以收商税，近者户部奏差御史主事往监其事，率以掊克为能，遂致商旅不通，物价腾踊，有伤国体。 乞取回原委官员，止循旧例，顺天府官收商税间有奸弊，宜令巡城御史督察。 上曰：御史言是，但此分司曩被校尉及无籍者挟制搅扰，因命御史主事监收。 今后止许稽盘客货，其余行李车辆毋得收检阻遏，违者巡城御史参治。 嘉靖三十七年六月，刑部尚书郑晓等言：故事，在京军民词讼俱赴通政司谘送法司问断，各衙门有应问者，参送法司问断，不得自决。 比来事权不一，诸司各自受词，拘禁箠楚，或妄以意见出入，颠倒法令，致良善苦于纷，奸顽喜于诈害。 请申明会典条例，令各衙门通行遵守，庶政体归一。 疏上，得旨：自今在京军民词讼，各衙门并巡城御史毋得径自受理，违者奏治。 万历十四年三月，刑部尚书舒化言：五城不当准受呈词，人命不当简注，事体不当归结。 御史徐大化极力争之。 上命京师词讼小事听五城御史受理速结，以便小民，至于成招拟罪者，送刑部问断。 且令部院详议。 议得五城受理不宜问罪，不得滥罚，不得俺滞及简证刺字。 至于旧贼充番，尤为不便，宜禁止之。 上允，着为令。 巡视南城湖广道监察御史方震孺疏：臣考前代畿辅之政，大都统于京兆，而我朝盖用五城御史。 盖五府六部环集于辇下，民无所知，知有巡城御史而已。 侯王保辅，赫奕于长安，民无所畏，畏巡城御史而已。 细而儿女小忿之争，俗而米盐琐屑之事，非质之御史不了也。 暂而徒步之相搏，久而毕世之深仇，非质之御史不平也。 甚至覆雨翻云之奸，布地遮天之手，非御史不能摘而发其覆也。 豪珰族，炙手薰天，可以一语折服之，无敢哗；依城凭社，深根固蒂，可以寸檄招致之，无敢拒。 然则巡城之任綦专矣，其权綦重矣。 故臣不遑举其枝节，而但求其本源，曰：城规不可不肃也，城禁不可不严也，城员不可不填择也。 巡方者例不得携家属，例不得受私书，例不得寻常宴会，何城差独不然？ 终日拜客，终日应酬，盖交游杂遝则神气日分，竿牍旁通则面皮难冷，严于外而宽于内，岂用御史之初意哉？ 所谓城规之当肃者此也。 颇闻我皇初政，都门白昼无敢持帕仪往来者，而一切白莲左道捏谣造谤之徒皆潜踪屏迹，可想见一时振刷景象。 今渐蔑如矣。 即如经略系逖狱，而灵济宫一弟一侄，椎凿之声日闻。 又臣搜假印时，无意中得山人庄士元文书一卷，皆系罪珰戚畹之辨揭，而其它一二尺牍深有可疑讶者。 乃知山人墨客，惯走豪贵之门，而走险通神，大为悠谬之口。 此辈不驱除，巡城者不得谢其责。 所谓城禁之当严者此也。 京师者万国之堂奥也，而亲民之官独兵马指挥耳。 往时司官题用正途，最有深意，而不知坊官之亲民，与司无差别也。 窃以为各城坊官亦当以考选遗珠充之，其体貌升转与司官等。 岂惟司坊，即宛平、大兴二县亦当用甲科，而治行之最者其超擢亦当出诸藩上，所谓城员之当慎者此也。 总之，有官不可以无法，有统不可以无辅。 有官有法，有统有辅，而所以治京师者过半矣。

[book_title]卷三
◎学宫
燕都有学，前不可考。 唐咸通中，立学舍一区以处生徒。 辽道宗清宁元年十二月，诏京师设学养士，颁五经传疏，令博士助教讲解训导。 金世宗大定十六年，韶京府设学义士共千人，凡经史注疏会课学规，一同大学之制。 元太宗六年，于金故都设国子学总教。 元世祖中统二年，命诸路置学舍学校官，而大都路未设学，统于国子学。 八年，立京师蒙古学。 十三年，置大都路学署曰提举学校所，移周宣王石鼓于此。 二十四年，迁都北城，立国子学于城之东，乃以南城国子学为大都路学，复移石鼓于国子学。 至泰定三年重修，而学制大备。
（马祖常重修大兴府学孔子庙碑文曰：昔我太祖皇帝受命造邦，金人逊于汴，太祖即以全燕开大藩府，制临中夏。维时已有定都之志矣。故太宗皇帝首诏国子通华言，仍俾贵臣子弟十八人先入就学。城新刳于兵，学官摄于老氏之徒。迨世祖皇帝教命下，始正儒师，复学官，庙祀孔子，归儒垣四侵地，勒石兴文，作新士子。至元二十四年，既城今都，立国子学，位于国左，又因故庙为京学。京师杂五方俗，尹治日不给，庙之墙屋敝坏，将压以毁，讲席之堂粗完。泰定三年，今大尹曹侯上视庙貌祠位皆不如制，割稍入为寮采倡。然后大家富人合赀以聚财者有焉，释子方士分食以庀徒者有焉，施施于于，咸乐相成。延两庑五十二楹，缔构涂饰，工良物辨，象从祀诸贤百有五人，妥灵性肖，威仪有容。又恳请于朝，得廪饩弟子员百人受学于师，复其身不劳以事，于是天下首善之教兴焉。庙肇自唐咸通中，至辽金燕为都邑，故尝用天子学制，选举升造，与南国角立，亦一时之盛也。太宗皇帝当云雷经纶之世，圣训谆切，以德赏喻父师，以夏楚惩子弟，饥焉栗肉，渴焉酒醴，力焉仆使，恩义甚备，其养贤劝善之诚，固已高出于百王之上矣。世祖皇帝立极作则，人文昭明，登用儒臣，躬亲讲学，故当时勋贤之裔以及宿卫之臣罔不以揖让俎豆之为懿，颛蒙昏庸之为耻也。而三代国学党序遂庠家塾之等，秩然罗列于上下，才学经术用世之士踵武而出。暨仁宗皇帝宾与，大比四方举进士，凡登贤书策名礼部者，京师屡倍于外郡，非列圣仁涵义揉，百年之礼乐文武推而致之欤！燕自虞夏为武卫之服，召公之化尚矣。昭王筑台以徕贤士，邹衍、乐毅、剧辛至，有称于世，韩婴以诗易为一家师，孔颖达博综五经，卓然庶几醇儒。今多士游歌在庭，抠衣在庙，将见鲁邹之美矣。若婴、颖达宜所不道，矧衍、毅、辛之徒哉！夫儒者之学，诗书六艺之文，以至施天下之道，无有二也。后世教不明，家异人殊，各溺于所习，以相诋訾。由上之教无以一之。嗟夫！古者小学大学之师，弟子之传，皆本道德仁义之实，着于诗书六艺之文，非有教有授，则不敢以传也。传焉而庞杂不经，则上有刑也。是故风淳而气同，由上之教有以一之也。而王国多士，逢文明之会，肄业有学，学有师，春秋祀其先圣先师者，有庙有位，入有食以处，出有贵于众，所以报称列圣教化之德而应贤侯承宣之志者，必观而起矣。遂为铭诗。诗曰：皇元有赫，奄受大国。于月之帽，于日之域。京邑翼翼，莫不来极。予诞敷文德，新都有嵯。辟雍峨峨，基弁之差。济尔象牺，鍧尔弦歌。新宫则那，旧庙如之何？皇帝在御，百度咸苦。海输维楠，河浮厥柏。是寻是斫，虞庠岳岳，式光我上国。玄圣仪仪，玄紞龙衣。衎我先师，既右享之。采芹于池，荐此明牺，用介我蕃厘。蕃厘伊何？彼美多士。克明克类，克亮厥事。以登膴仕，以媚于天子。有铿华钟，路鼓逢逢。言燕于公，有翼有颙。多士既同，天府是庸，维曹侯之功。曹侯訚訚，乃承乃宣，御剧乃专。虞庠连连，王氏安安。祗国维贤，天子万年。）
明顺天府儒学在府治东南。 洪武初，以元国子监为北平府学，以元天和观地为大兴县学，宛平县学仍故。 及太宗永乐元年，改北平布政使司为顺天府，仍以府学为国子监，大兴县学为府学，照应天府例，革大兴、宛平二县学。 礼部请以府县生徒通经能文者，充北京国子监监生，其余充顺天府学生，从之。 九年，同知甄仪建明伦堂东西斋舍。 十二年，府尹张贯建大成殿，又建栖生舍于明伦堂后。
宣德十三年，府尹王贤以学之旧址多为军民所侵，疏请复其旧地，遂扩而新之，重为大成殿，翼以两庑，前为戟门。 殿与门为间各三，庑为间各五。 因书基为祠，以祀宋丞相信国文公。 为六斋于明伦堂东西，附以栖生之舍，会馔有堂，有厨有库，后累经修茸。 至万历庚辰督学商为正迁宋文丞相祠于学舍之东，江右大绅就其地建怀忠会馆。 戊子，督学杨四知建尊经阁于文庙东北，建文昌祠于东南。 按学在教忠坊，本元之柴市，文丞相授命之地。 元即建丞相祠，冠以儒巾。 明正统七年四月，府尹王贤奏改宋时丞相冠服。 京府宛、大二县如应天例，不设学校，统于府学。 良乡县儒学在县治东南，洪武五年建，正统十二年重修。 固安县儒学在县治东，洪武三年建，八年增修。 东安县儒学在县治西，洪武五年建，宣德五年重修，隆庆五年知县王邦直重修。 永清县儒学旧在旧治内，金寿昌元年，前啜里军都押司官萧萨八建，洪武六年，知县盛本初修，永乐六年，知县王居敬复葺。 成化四年，被河水倾倒，教谕马文、生员赵亮等奏准迁于县治南，知县许健创修。 正统六年，巡按程富奏永清县学置非善地，宜改建山川坛址。 上以贤才在教养不在地利，斥之。 香河县儒学在县治东，洪武十四年建，正统元年重修。 文庙逼近街市，万历二十一年，知县陈增美改建，复增置名宦、乡贤、泮池，至天启末，知县??沉惟炳重修。 通州儒学在州治西，元大德间建，永乐十四年重修。 三河县儒学，金太和间建。 旧在白河西十七里，曹家??庄南，洪武初因水患迁于县治东北隅，即元帅府家庙也。 嘉靖十六年，知县赵公辅复改迁于县治之南。 社学在文庙西南，元有三河沟堂，王约有记。 武清县儒学在县治东，旧在白河西，明洪武初因避水患徙建于此。 漷县儒学在县治西北。 旧在河西务，元末废，明洪武四年重建于此。 宝坻县儒学在县治东北，元大德间建，明洪武三年重修。 蓟州儒学在州西北，自唐以来亦既有址，金人崇其堂宇，元至顺间、至元间知州相继修葺，至正间益增大之，明洪武初重建。 社学十三处。 遵化县儒学在县治西南，金正隆三年建，万历二十一年重修。 平谷县儒学在县治南，建于元至正间，明成化五年知县郭铭重修。 嘉靖二年，清军御史熊荣、巡抚御史孟春、总兵马永、参将吕昌、兵备副使熊相、督暑印县丞宋澄增拓，视昔加美焉。 嘉靖四十年，御史秦嘉楫以屯田按县谒庙，乃出公帑所赢重修，殿庑堂斋，焕然一新，戟门外凿泮池，瓷砖桥，其外横衢竖二坊，东曰兴贤，西曰育才。 玉田县儒学，金干统年建于县西南，明洪武初重建，嘉靖十一年，移于西关厢，旧大觉寺，十九年，督学御史阮鹗移于城内旧玉阳观，万历六年，知县胡兆麒、教谕周思移建文庙于县西。 丰润县儒学在县东南，金大定二十七年建，元至元元年修，明洪武初重建。 养贤食三楹在堂西，嘉靖二十八年，县令时凤建。 岁征夏麦一百五十石，秋粮二百五十石，盐运司折粮运盐课银四十三两五钱，自成化年盐院据五图廪膳生题准，协济儒学官生俸廪，永为定额。 社学在文学东。 昌平州儒学在州治东，元时为昌平县学，在旧县西，景泰三年，始与县治俱徙，正德三年升州学。 密云县儒学在县治东，元至正间建，明洪武十一年重修。 武学、（旧城文学西。）文昌艺苑、（新城东门外北。）密云后卫学、（成比二十二年，生员祀昭奏建。）密云后卫书院，（原建于古北口东门外，兵毁改建城内。）万历初，总督刘应节与大帅戚继光建。 顺义县儒学在县治西，洪武八年建。 怀柔县儒学在县治东，洪武十五年建，正统五年重修。 涿州儒学在州治西南，辽统和间建，明洪武五年重修，汉唐文学最盛，如汉韩婴、崔骃、崔瑷、崔实、卢植，唐张说，皆有著作行世。 房山县儒学在县治东南儒林坊，创于元，至明隆庆庚午重修。 霸州儒学在州治东，洪武三年建，正统五年重修。 文安县儒学在县治西，宋大观间建，金毁，元皇庆初重建，明正统八年重修。 宋苏洵为县主簿，后人重其人，因构桥名苏桥。 大城县儒学在县治西，元建，兵毁，明洪武间县丞王峦重建。 社学旧在学西。 保定县儒学在县治东，洪武十五年知县徐仲谦建，景泰三年知县王钅遂、弘治十二年知县王大辂、嘉靖十五年知县冉崇儒俱重修。
◎武学
京卫武学设于正统六年。 初，洪武二年礼部奏请如前代故事，立武学，仍建武成王庙。 上曰：立武学，是分文武为二，轻天下无全才矣。 三代以前之士，文武兼备，用无不宜。 如太公之鹰扬而授丹书，仲山甫之赋政而式古训，召虎之经营而陈文德，岂比于后世武学止讲韬略，不事经书，专习干戈，不闻俎豆，拘拘于一艺偏长哉？ 今建武学，又立武成王庙，是近世之陋规也。 大公宜从祀帝王庙，其武学武成王庙罢之。 至正统六年，成国公朱勇选骁勇都指挥官纪广等五十一员，熟娴骑射幼官赵广等一百员，上命置教授一员、训导六员以教之。 景泰三年七月，以武生多袭代，调取征操，所余仅十许人，罢之。 以学舍分赐太监王瑾、百户唐兴。 天顺八年十一月，给事中金绅复请设以育将才，因以太平侯张轨旧第为学，设官如故。 嘉靖十五年，以旧学在城东偏狭之地，改建于皇城西隅大兴隆废寺。
（嘉靖改建武学，命兵部会同礼、工二部条议事宜具奏。一、专教将领。宜命才望素着谙兵文臣一员提督讲武，选各府掌印佥书侯伯及各营坐营将官二三十员，每月遇三日赴讲武经等书，遇八日演习武艺。至岁仲冬，请车驾幸讲武殿，行大阅礼，考校将帅而赏罚黜陟之。一、尊崇庙享。古今言兵者，以太公吕望为宗，请仿唐制，立武成王庙，以汉唐以来名将，如孙武、吴起、司马穰苴、尉缭子、黄石公、张良、韩信、李广、赵充国、诸葛亮、邓禹、冯异、关羽、张飞、李靖、李积、郭子仪、曹彬、韩世忠、岳飞，本朝之徐达、常遇春、张玉、汤和配享。每岁春秋致祭，庶典制不阙，武教有所兴起。一、时加劝惩。每岁仲冬大阅外，其春夏秋仲月望日，该部请旨会官严加校阅弓马兵书，开其等第，奏行该部纪录。果弓马熟娴，通晓兵略者，即遇缺推补，否则不得升叙。上从之。）
◎书院
太极书院，元太宗八年建，时中书行省杨惟中用师于蜀吴荆汉，得名士数十人，深于道学，乃收集伊洛诸书，载送燕京，还与姚枢谋建太极书院及周子祠，以二程、张、杨、游、朱六子配食。 请赵复为师，选俊秀有识度者为学生，由是河朔始知道学。
（元人吴莱渊颖集云：赵复，字仁甫。元初南伐攻德安，溃之，复遭掳，遇姚枢，舆言，信奇士。仁甫方以国破家残，不欲北，且祈死。会夜月出，即逃，乃亟被鞍跃马，号积尸间，见其解发脱履，仰天呼泣，盖欲至水裔而求溺也。姚晓以徒死无益，乃还。然后尽出程朱性理等书及诸经传，故姚文献与许文正公遂为当代儒宗，仁甫为有以发之也。世祖在潜邸尝召见曰：我欲取宋，卿可导之乎？对曰：宋父母国也，未有引他人之兵以伐父母者。故仁甫虽在燕久，尝有江汉之思，人称为江汉先生。 ）
谏议书院在昌平州西南五里。 元人乃贤曰：唐刘蕡幽州昌平人，谪死柳州，历辽金无能发潜德。 至本朝天历间，昌平驿官宫祺始奏建刘谏议书院，设山长主之，躬谒有题曰：入郭日已暝，惨淡风叶赤。 鞠躬荒祠下，低徊想遗直。 刘君素忠愤，伏阙论邦国。 痛陈心腹祸，竟罹考功斥。 余子尽骞腾，郁郁负惭色。 乡人仰高谊，千载崇庙食。 悲歌风萧萧，感慨情恻恻。 出门无行人，凉月照东壁。 书院久圮，万历中广平刘荣嗣为府尹重新。
文靖书院在房山县西南七十里。 元里人总管赵密、教授贾壤尝从容城刘因游，归以其学教乡人，乃建书院立祠祀之，赐额文靖，苏天爵为记。
益津书院在霸州城东宫家庄，元宫君祺建，合韩谢二庄弟子肄业其中，黄溍作记。
（元世祖至元二十八年，令江南诸路学及各县学内设立小学，选老成之士教之。其他先儒过化之地，名贤经行之所，舆好事之家，出钱粟赡学者，并立为书院。凡师儒之命于朝廷者曰教授，路府上中州置之。命于礼部及行省与宣慰司者曰学正、山长、学录、教谕，州县及书院置之。路设教授，学正、学录各一员，散府上中州设教授一员，下州设学正一员，县设教谕一员，书院设山长一员。中原州学山长、学录、教谕并授礼部札付，凡各府所属州县学正、教授、学录，教谕并授行省及宣慰司札付。凡路州府书院设直学，以掌钱谷，从郡守及宪府官试补，直学考满又试所业十篇，升为学录、教谕。凡正、长、谕、录、教授或由集贤院及台宪等官举充之，谕、录历两考升正、长，正、长一考升散府上中州教授，上中州教授又历一考升路教授。教授之上各省设提举二员，正提举从五品，副提举正七品，提举凡学校之事。后改直学考满为州吏，例以下第举人充正、长，备榜举人充谕、录，有荐举者亦参用之。自京学至州县学以及书院，凡生徒之肄业于是者，守令荐举之，台宪考核之，或用为教官，或取为吏属，往往人材辈出。是年有司上诸路所设学校凡二万一千三百余。）
首善书院，明天启二年建，在宣武门内，为总宪邹公元标、冯公从吾讲学之所。 京师首善之地，道宫梵宇，鸱吻相望，而独无学者敬业乐群之处。 邹公以总宪、冯公以副宪起，同至京，各道御史构书院一所于宣武门内东墙下。 两先生朝退公余，不通宾客，不赴宴会，辙入书院讲学，绅衿有志于学者，环而静听，或间出问难，无不畅其怀来，一时转相传说，咸知颅名义，重廉耻，士风为之稍变。 未几逆珰用事，郭允厚、朱童蒙辈相继疏论，以讲学为门户。 未几杨公涟二十四罪之疏上，附珰者嗾珰，谓此皆门户中人也。 党祸大作，倪文焕、张讷等奏请毁书院，弃先师木主于路左，壁有记为叶公向高文，董公其昌书，并碎焉。 未几上海徐光启请改为西洋历局，后屡请复，不报。
（叶文忠向高记曰：首善书院者，御史台诸君所创，为南皋邹先生、少墟冯先生讲学所也。额曰首善者，以在京师为首善地也。二先生语余：子为记。余曰：记讲学者必有素尝学问之人，高不知学，何以为辞。二先生固强之。余乃言曰：古之所谓教学，则庠序学校尽之矣。当其时里党之所肄习，师儒之所修明，舍三德六行五伦之外，无他物也。自邹鲁兴，断断于洙泗凫绎之区，始言心言性，言道德仁义，而其指归不出于孝弟。时庠序学校废，而贤人君子之有志于学者，始欲得圣贤为之依归，以共维世教于不坠。其上下之相为补救如此。汉唐以来，以杂学词章取士，置德行伦常于不讲。至宋而濂洛关闽诸儒，乃复绪邹鲁之微言，转相授受。鹿洞鹅湖，始有书院以聚徒讲学，亦杏坛之遗意也。明兴，设科罗才，虽取词章，而学宫功令载在卧碑者，一本于德行，至以明伦额其堂。其大指与三代同。而末流之弊，逐功利而迷本真，乃反甚于汉唐。贤士大夫欲起而维之，不得不复修濂洛关闽之余业，使人知所向往。于是通都大邑，所在皆有害院，而京师独缺，欲讲学者率寄迹于琳宫梵宇黄冠缁流之所居，而无一敬业乐群之地。盖二百余年于兹矣。夫大学之道，明德新民，归于止至善。其释止至善，首言邦畿千里，惟民所止，共重邦畿如此。而要其所止，又不外于君臣父子之伦。盖圣人之教人，明白显易，不为奥说渺论又如此。夫惟君臣父子之伦明而后朝廷尊，朝廷尊而后成其为邦畿，可为民止。故曰：商邑翼翼，四方之极。会极会此，归极归此。此之谓首善，非他之通都大邑所得而比也。二先生之惓惓于此举，意念深矣。吾闻邹先生之学，深参默证，以透性为宗，以生生不息为用，其境地所诣，似若并禅机玄旨而包括于胸中。冯先生之学，反躬实践，以性善为主，以居敬穷理为程，其识力所超，又若举柱下竺干而悉驱于教外。要之于规矩准绳，伦常物理，尺尺寸寸，不少逾越，舆世之高谈性命忽略躬行者大相径庭，则二先生师世淑人之模范又无不同。故凡谒邹先生者，盎然如太和元气之薰蒸，疑游华胥之庭，其见冯先生，则屹然泰山乔岳，生仰止之心。今合二先生振铎于邦畿，又适值圣天子道化覃敷，统接尧舜，一时名流济济，如龙源钟先生辈，相与于喁唱和，共明君臣父子之伦，阐皇极以示会归。使凡有志于大学者，毋以至善为荒唐，而唐虞三代之治可复还于今日。则其所补于世道岂浅鲜哉！往徐文贞在政地，好讲学，朝绅借以为市。江陵矫之，至尽毁天下之书院，使世以学为讳。余愧不能为文贞，奉二先生于皋比，而幸与之同朝，时聆其謦欬，又读其论学之书，目睹书院之建，未尝不忻忻然有执鞭之愿。世得无执江陵之见以诮余乎？余亦甘之矣。书院在大时雍坊十四铺，贸易自民间，为赀一百八十两，皆五厅十三道所输。经纪其事者，司务吕君克孝，御史周君宗建。以天启二年月日开讲。是为记。）
东惠书院在通州儒学西南，嘉靖己酉巡按御史阮鹗建。
双鹤书院在通州张家湾城内，万历中淮抚李三才建。 ◎国学
辽太祖时立南京太学，而规制不可考。 金海陵天德三年，始置国子监。 定制词赋经义生百人，小学生百人，以宗室及外戚皇后大功以上亲、诸功臣及三品以上官凡兄弟子孙年十五以上者入学，不及十五，则取有物力家子弟年十三以上、二十以下者充。 凡会课，三日作论策一道，季月私试，如汉生制。
元世祖至元六年，以金枢密院立国子学。 至二十四年定制，设博士通掌学事，分教三斋生员，讲授经旨，究正音训，上严训导之术，下考肄习之业。 复设助教同掌学事，而专守一斋。 正录申明规矩，督习课业。 凡读书必先孝经、小学、论语、大学、中庸，次及诗、书、周礼、春秋、易。 博士、助教亲授句读、音训，正录伴读，以其次传习之。 讲说则依所读之序，正录伴读，亦以此而传习之。 次日抽签，令诸生复说。 其功课：对属、诗章、经解、史评，则博士出题，生员具槁，先呈助教。 俟博土既定，始录附课簿，以凭考校。 许衡又着诸生入学杂仪及日用节目，命永为定式而遵行之。
（元国学有崇文阁，即今彝伦堂。祭酒吴澂记曰：国朝以神武定天下。我世祖皇帝以武之不可偏尚也，广廷四方耆硕之彦，与共谋议。遂能裨赞皇猷，修举百度，文治寝寝兴焉。中统间，命儒臣教胄子。至元间，备监学官。成宗皇帝光绍祖烈，相臣哈喇哈孙承上意，作孔子庙于京师。御史台言：胄子之教，寄寓官舍，隘陋非宜，奏请孔庙之西营建国子监学，以御史府所贮公帑充其费。逮至仁宗皇帝，文治日隆，佥谓监学椟藏经书，宜得重屋以庋。有旨复令台臣办集其事。乃于监学之北，构架书阁。阁四阿，檐三重，度以工师之引，其崇四常有一尺，南北之深六寻有奇，东西之广倍差其深。延佑四年夏经始，六年冬绩成。材木瓦甓诸物主直，工役饮食之费，一皆出御史府。雄伟壮丽，焕然增监学之辉，名其阁曰崇文。英宗皇帝讲行典礼，贲饰太平，文治极盛矣。台臣请勒石崇文阁下，用纪告成之岁月。制命词臣撰文，臣澂次当执笔。今上皇帝丕缵圣绪，动遵世祖成宪，于崇儒重道惓惓也。泰定元年春，诞降俞旨，国子监立碑，如台臣所奏。臣澂谨录所撰之文以进。臣闻若古有训，戡定祸乱曰武，经纬天地曰文。武之与文，各适所用。然戡定祸乱，用于一时而已；经纬天地，则亘古今不可无也。何也？日月星辰，天之文也；山川草木，地之文也。人舆天地相为经纬，则亦与天地相为长久，而可一日无也哉？我世祖匆匆用武，日不暇给，而汲汲崇文，唯恐或后。此其高识深虑，度越百王，宏规远范，垂示万世，以为圣子神孙法程，夫岂常人所能测知？盖创业之初，非武无以弭乱；守成之后，非文无以致治。武犹毒药之治病，病除即止；文犹五谷之养生，无时可弃也。有文治之君，必有文治之臣。苟非教习之有其素，彼亦惘然孰知文之所以为文者？故建学以兴文教，畅文风，涵育其人，将与人主共冶也，斯文也。小而修身齐家，大而治国平天下，言动之仪，伦纪之叙，事物理义之则，礼乐刑政之具，凡灿然相接，焕然可述，皆文也。古圣贤用世之文，载在方策，不考古人之所以用世，不知今日之所以为世用者也。然则圣朝之崇文，岂虚为是名也哉？阁之所庋，古圣贤之文也。立之师，使之以是而教，设弟子员，使之以是而学。教之而虚成，学之而能，则游居监学者，济济然，彬彬然，人人闲于言动之仪，察于伦纪之叙，博通乎事物理义之则，详究乎礼乐刑政之具，他日辅翼吾君，跻一世文治于尧舜三代之盛，由此其选也。夫如是，则可谓不负圣天子崇文之明命休德已。若夫不能潜心方策，真有得于古圣贤之所谓文，而涉猎乎浅末，炫惧乎葩华，曾以是为文乎？上之所以为世用者盖不在是。臣澂再拜稽首而献颂曰：皇元肇兴，于赫厥声。天戈所指，如雷如霆。圣圣继承，六合混一。威命远加，丕冒出日。神谋英略，敷遗后人。征诛以义，持守以仁。既成武功，大阐文治。尊道隆儒，劝学讲艺。京师首善，教胄设官。孔庙巍巍，四方来观。执法之臣，职务纠慝。爰矢嘉谟，称我文德。于庙之西，黉舍翚飞。于黉之北，杰阁云齐。其阁伊何？有经有史。广采旁罗，有集有子。昔在中古，郁郁乎文。式克至今，用宏兹贲。诜诜多土，被服圣术。凤翥鸾翔，虎炳豹蔚。维身之章，维国之光。匡扶圣化，上跻虞唐。民物阜蕃，礼乐明备。允显崇文，昌运万世。）
明国子监即元之旧学，在城东北。 洪武初，改为北平府学。 永乐仍为国子学，又改为国子监。 正堂七间，曰彝伦堂，元之崇文阁也。 中一间，列帝幸学，俱设座于此，上悬敕谕五通。 东一间，祭酒公座面南，司业座面西。 堂前为露台，台南中为甬路，前至太学门，长四十三丈，圣驾临幸由之。 东西为墀，诸生列班于此。 后堂三间，东讲堂三间，西讲堂三间，折而东为绳愆厅三间，鼓房一间，率性堂、诚心堂、崇志堂各十一间，西为博士厅三间，钟房一间，修道堂、正义堂、广业堂悉如率性堂，六堂乃诸生肄业之所。 东折而南，为廊房九间，门一间，西亦如之。 太学门三间，门东敕谕碑一通，洪武十五年申明学制一通，洪武三年定学规碑一通，洪武初年钦定，永乐三年申明学规碑一通，洪武十六年并三十年钦定庙学图碑一通，庙学规制地界四至丈尺尽勒焉。 正统十二年十一月初四日立。 外东井亭一，又东为持敬门以入庙，自中少北为储才门，以通启圣祠、土地祠及典簿、典籍、掌馔厅仓库之路。 祭酒东厢亦由??此入。 西井亭一，又西为退省号门，自西少北为广居门，以为司业入厢及诸生入号之路。 墀内杂树槐柏共二十株。 前为集贤门三间。 门前为通衢，东西碑坊各一，题曰国子监。 监衢东西碑坊各一，题曰成贤街。 彝伦堂后斋明所九间，格致诚正号，每号计三十七间。 嘉靖七年，作敬一亭，御制圣谕，共碑七座。 前为大门，题曰敬一之门。 祭酒厢房在亭东，司业厢房在亭西，会馔堂一所在监东北，土地祠五间在馔堂门之右，典籍厅五间在馔堂门之左，典簿厅三间，掌撰厅五间，退省号及广居门之西为天地人知仁勇文行忠信规矩准绳纪纲法度凡一十八号，并退省房三连，混堂、净房各一所。
（设官职事，祭酒掌国学举人、贡生、官生、恩生、功生、例生、夷生、幼勋臣教训之事。司业为之贰。修古学正成均之政令，造以明体适用之学，以孝弟礼义忠信廉耻为之本，以六经诸史为之业，以升堂，积分、及格、叙用之法而励翼之，不率者扑之，不悛徙谪之。以糜馔膳师生，以力役给厨膳，以赐予示恩赉，以宁假悉人情，以拨历练吏事，以考选汰冗滥。岁仲春秋上丁日祀先师，则总其威仪。上谒先师幸太学，祭酒司业执经进讲，有讲章。其属有监丞，坐绳愆厅，参领其事，诸师生怠教、不率教及膳廪不洁，并纠惩书识之，而坚明其约束。博士坐博士厅，分经训授。助教、学正、学录坐正义、崇志、广业、修道、诚心、率性六堂，专教诲，严程课，讲说经义，导纳之规矩。典簿典出纳文移，受支金钱，为师生馔，季报诸生课业仿书，以听于翰林，岁杪奏上。典籍掌经史子集及制书。掌馔掌饮食。于是礼部、翰林、詹事、春坊、司经局若园子监官递相通流而迁补，因之独华重矣。）
（初建国学，令品官子弟及民间俊秀充国子学生，于是有官、民生之目。自一品至七品皆得与叙荫，皆谓官生。民生则郡县中诸生论其秀而岁升之者也。洪武三年，始设科举士。五年，选会试下第年少质美者，令入学，皆曰民生。当是时，启教虽弘，而任官不易，非强学登科，则积分将至十余载而后得历事授官。成化初，始诏三品以上大臣子孙许一人送监，照监例出身，荫而得举，复得以次子补荫。而自洪武来，死王事者之胤时有特荫，其经筵储邸讲导之臣，有稽劳叙荫，边境大臣以功荫，皆曰恩生。边徼属裔以及海外君长，梯航相望，遣子入学，附之官生。其勋戚习读，昉于洪武初，令公侯伯及武官子弟承袭者入国学肄业，是时盖二百余人。景泰、天顺间，戚畹诸公主子孙听乞恩入监。成化十年，令公侯伯驸马初袭授者送监读书习礼，祭酒依学规教之，不率者奏闻。明初岁报监生册，即周人学士之版也。每岁终总一岁诸生之数，分举贡官例旧管新收开除实在之目，具册以献于天府。）
（监规定监生三等高下，凡通四书未通经者居正义、崇志、广业堂；一年半之上文理条畅者，升修道、诚心堂；一年半之上经史兼通文理俱优者，升率性堂，方许积分。积分之法，孟月试本经义，仲月试论及内科诏诰表一章，季月试史策及判语二，每试文理俱优与一分，理优文省者与半分，文理纰缪者无分，积至八分者为及格，与出身。不及分者，仍坐堂肄业。有轮差于内外诸司，俾其习于政事，半年回学，画则趋事于各司，夕则归宿于斋舍，优游之以岁月，琢磨之以义理，约束之以规法，廪食学校，则俾其习经史，历事各司则俾其习官政，遇大比科举，许其就试。）
园子师，元时如许公衡、萧公百阝以布衣征聘，吴公澂以宋进士召用，皆称得人。 至明尤重其选，特以硕旧宋公讷为祭酒，体统尊隆。 至宣、成而后，大儒辈出，李公时勉、罗公钦顺、陈公敬宗、章公懋、吕公楠分领南北师席，讲明理学，久任有至二十余年者，称亟盛焉。 夷考当年，凡所简用，或以内阁，如宋公讷、胡公俨，或以尚书，如李公敬、陶公凯、乐公韶凤、刘公嵩，或以侍郎，如谢公铎，或以提学副使，如蔡公清、王公鸿儒、王公云凤，或以京卿，如殷公迈、屠公羲英，成公宪，或以给事中，如周公怡，不循资格，惟在得人。 至于章公懋以致仕佥事起补祭酒，公以父丧力辞，恃增司业，以待其终制，尤称异数。 故邓氏函史赞是时官峻法守，谨绳墨，人尚礼教，士之贤者，明经以穷理，居敬以反身。 虽中庸之流，亦奉训承式，不敢悖。 即闾巷父兄长老，亦知诵习小学性理通鉴诸书，故风习最淳。

[book_title]卷四
◎城池
幽州旧城在今城西南，唐藩镇城及辽金故城也。 隋之天宁寺旧在城中，今在城外矣。 悯忠寺有舍利记，唐景福元年建，其文曰：大燕城内，地东南隅有悯忠寺，门临康衢。 悯忠寺旧在城中，今在城外西南僻境矣。
铜马门在旧燕城东南隅，即古蓟城门。 城有十门，此其一也。 晋书慕容乃载记：初廆有骏马曰赭白，有奇相逸力。 石季龙之伐棘城也，皝将出避难，欲乘之，马悲鸣踶啮，人莫能近。 皝曰：此马见异先朝，孤常仗之济难，今不欲者，盖先君之意乎！ 乃止。 季龙寻退。 皝益奇之。 至是四十九岁矣，（《水经注》：俊光寿元年。）而骏逸不亏，比之于鲍氏骢。 命铸铜以图其像，亲为铭赞，镌勒其旁，因以名门。 隋于营州之境汝罗故城置辽西郡，唐武德六年自营州迁于幽州，城中楼馆甚盛。 今二土阜尚存，所谓蓟门也。
君子城即旧蓟城。 晋载记：石勒每破一城，必简别衣冠。 洎平幽州，擢荀绰、裴宪等居之，号君子城。 闾城在京西南，古城基二石兽尚存。
辽太宗于南京建城，方三十六里，崇三丈，衡广一丈五尺，敌楼战橹具。 八门：东曰安东、迎春，南曰开阳、丹凤，西曰显西、清晋，北曰通天、拱辰。
金海陵天德二年，命张洪等增广燕城门十三：东曰施仁、宣曜、阳春，南曰景风、丰宜、端礼，西曰丽泽、颢华、彰义，北曰会城、通玄、崇智、光泰。
（元人玉堂嘉话云：燕展筑南城，系金海陵天德二年，见蔡无可大觉寺碑。史记不载萧何修未央宫事，此非细事，马迁汉史两不见书，何谓？又云：燕城西南曰端礼，有大定末刘无党所撰左丞唐括安礼碑。）
元至元四年，城京师。 城方六十里，里二百四十步，分十一门：正南曰丽正，右曰顺承，左曰文明，北之东曰安贞，北之西曰健德，正东曰崇仁，东之右曰齐化，东之左曰光熙，正西曰和义，西之右曰肃清，西之左曰平则。
（按元之南城，周围五千三百二十八丈，即金之故基也。今遗址尚在，所谓土城关是也。人呼崇文门为海岱，宣武门为顺承，阜成门为平则，仍元之旧也。）
明洪武元年戊申，八月庚午，徐中山达取元都。 丁丑，命指挥华云龙经理故元都，新筑城垣，南北取径直，东西长一千八百九十丈，高三丈五尺五寸。 至永乐十八年，遣营缮司郎中蔡信为工部右侍郎，重修，益加宏壮。 凡九门：南曰正阳，南之左曰崇文，右曰宣武，北之东曰安定，西曰德胜，东之北曰东直，南曰朝阳，西之北曰西直，南曰阜成。 正统二年，命内臣阮安重修。 安，交趾人，一名阿留，刻有营建记。 至正统四年四月工成。 正阳门正楼一，月城中左右楼各一，崇文、宣武、朝阳、阜成、东直、西直、安定、德胜八门，各正楼一，月城楼一。 各门外立碑楼，城四隅立角楼，又深其濠，四涯悉甃以砖石。 九门??旧有木桥悉撤之，易以石，两桥之间各有水闸。 濠水自城西北隅环城而东，历九桥九闸，从城东南隅流至大通桥而去。 自正统二年正月兴工，至是始毕。 至十年，又以内面用土恐易颓毁，乃命成国公朱勇甓之，与外面等。
（杨文贞士奇纪略曰：正统四年，重作北京城之九门成。崇台杰宇，巍巍宏壮。环城之池，既浚既筑，堤坚水深，澄洁如镜，焕然一新。耆耋聚观，忻悦嗟叹，以为前所未有，盖京师之伟望，万年之盛致也。于是少师建安杨公、少保南郡杨公偕学士诸公，以暇日登正阳门之楼，纵览焉。高山长川之环固，平原广甸之衍迤，泰坛清庙之崇严，宫观楼台之壮丽，官府居民之鳞次，廛市衢道之坌布，朝觐会同之麇至，车骑往来之坌集，粲然明云霞，滃然含烟雾，四顾毕得之。因慨叹万事之成，各有其时。太宗皇帝肇建北京，既立郊庙宫殿，将及城池，会有事未暇及也。已而国家屡有事，久未暇。及皇上嗣大位之五年，仁恩覃霈，海宇乂宁，始及于斯，而不日成之。岂非得其时者乎？夫得其时而不得其人，犹未也。盖尝闻之，命之初下，工部侍郎蔡信扬言于众曰：役夫非征十八万不可，材木诸费称是。上遂命太监阮安董其役，取京师聚操之卒万余，停操而用之，厚其饩廪，均其劳逸。材木诸费一出公府之所有。有司不预，百姓不知，而岁小告成。盖一出安之忠于奉公，勤于恤下，且善为画也。谓事之成非由于人乎？嗟夫：！一事之成犹必得其人，则于马天下国家之重且大，不可推见乎！）
京师南面外城建于嘉靖三十二年。 先是，二十一年七月，边报日至，御史焦琏等请修关厢墩堑以固防守。 都御史毛伯温等复言：古者有城必有郭，城以卫民，郭以卫城，常也。 若城外居民尚多，则有重城。 凡重地皆然，京师尤重。 太祖定鼎金陵，既建内城，复设罗城于外。 成祖迁都金台，当时内城足居，所以外城未立。 今城外之民殆倍城中，宜筑外城，包络既广，控制更雄。 且郊坛尽收其中，不胜大幸。 从之，下户、工二部议覆。 以给事中刘养??直言时尚匮乏，谏止。 至二十九年，兵事益急，议筑正阳、崇文、宣武三关厢外城不果。 三十二年正月，给事中朱伯宸复申其说，谓尝履行四郊，咸有土城故址，环绕如规，周可百二十余里。 若仍其旧贯，增卑培薄，补缺续断，事半功倍，良为便计。 通政使赵文华亦以为言。 上问严嵩，力赞之。 因命平江伯陈圭等与钦天监官同阁臣相度形势，择日兴工。 复以西南地势低下，土脉流沙，难于施工，上命先作南面，并力坚筑，刻期报完。 其东西北三面，俟再计度。 于是年十月工完，计长二十八里。 命正阳门外曰永定，崇文门外曰左女，宣武门外曰右安，大通桥门曰广渠，彰义街门曰广宁。 内外两城，计垛口二万零七百七十二，垛下炮眼共一万二千六百有二。
○词臣张四维新建外城记
（皇上临御之三十二年，廷臣有请筑京师外城者，参之佥论，靡有异同。天子乃命重臣相视原隰，量度广袤，计工定赋，较程刻日。于是京兆授徒，司徒计赋，司马献旅，司空鸠役，总以勋臣，察以台谏，与夫百官庶职，罔不祗严。乃遂画地分工，授规作则，制缘旧址，土驭沃壤。寮藩输镪以赞工，庶民于来而趋事。曾未阅岁，而大工告成。崇庳有度，瘠厚有级，缭以深隍，覆以砖埴，门墉矗立，楼橹相望，巍乎焕矣，帝居之壮也。夫易垂设险守国之文，诗有未雨桑土之训。帝王城郭之制，岂以劳民？所以固圉宅师，尊宸极而消奸伺者也。国家自文皇帝奠鼎燕畿，南面海内，文经武纬，细大毕张，而外城未逮者，非忘也。都城足以域民，而外无阛阓，边氛时有报急，而征马未息，故有待于我皇上之缵绪而觐扬之耳。夫以下邑僻陬，即有百家之聚，莫不团练垣寨，守望相保。况夫京师天下根本，四方辐辏，皇仁涵育，生齿滋繁，阡陌绮陈，比庐溢郭，而略无藩篱之限，岂所以巩固皇图，永安蒸庶者哉？故议者酌时势之宜，度民情之便，咸谓外城当建。夫亦思患预防顺时之道当然耳。昔宋中叶，武备弛矣，而汴京平衍，又非形胜之区。其谋臣范仲淹议洛阳之城非可后者，乃不见用。我国家方当全盛，将帅如云，重关外峙，而控山带海，又非汴京者比，外城之缓急可知也。我皇上一闻廷臣之讥，即命共工建此丕业，是岂群臣之见越于仲淹？实我皇上轸念民瘼，忧勤国体，共视宋君之忽于忠计者，万万不侔。以隆王者居重之威，以奠下民安土之乐，以绝奸宄觊觎之念，丰芑贻谋，苞桑定业，不亦永世滋大也哉！呜呼！此固圣人因时之政，不得不然者耳。要我皇上之心固将率土为城，寰海为池，怙冒八荒而无此疆彼界者，岂一外城之建能为限量者哉！臣谨记。）
城河，其源出昌平州白浮村神仙泉，通榆河会一亩、马眼诸泉汇为七里泺，东流环绕都城，曰玉河。 由大通桥而下，至通州高丽庄入白河，与卢沟河合。 长一百六十余里。 元都水监郭守敬所凿，赐名通惠河，又名大通河，即潞河也。 又西山玉泉从水关经越桥，俗谓银锭桥，流入西苑，绕宫禁，自玉河桥出，入城河，合流至大通桥入漕。 玉河桥凡三：一跨长安东街，一跨文德坊街，一近城垣。
（正统五年六月，疏通北京河渠。侍讲刘球奏：天雨连绵，宣武街西河决漫流，与街东河会合，二水泛溢，渰没居民，请修筑以消其患。仍会计议于城外宣桥西等处量作减水河，以泄城中诸水。命行在工部右侍郎邵旻会同太子太保成国公朱勇勘视。旻等报球言实，具修筑事宜以闻。上从之，仍命钦天监正皇甫仲和等审视作减水河利否。仲和言：宣武门西旧有凉水河，其东城河南岸亦有旧沟，皆可疏通，以泄水势，不利作新。上复是其言。崇祯己卯二月，内监曹化淳议京城外开河以通漕粮。自是年三月十九日起至辛巳六月，所开河自土城广渠门起至大通桥运粮河北岸，挑河长三千八百六十二丈，又东直门外关帝庙挑月河长二百七十丈，斗虎营至关帝庙大石桥挑河长三千一百五十一丈，命内监于跃为河工总??理，而以兵部司官轮督班军，共用班军二百三万二千余名，五城两县募夫二万九百余名，兵部侍郎吴甡视工，以为劳费无益，且伤地脉，抗疏止之。尚有万三千五百丈未完。总理者侵冒不赀，而震巽方之地气大伤矣。 ）

[book_title]卷五
◎宫殿黄帝建都于涿鹿，作合宫。
（按合宫即明堂也。明大学士杨一清奏议曰：臣按明堂之制，始于黄帝，祀上帝于明堂，唐虞之五庙，夏之世室，殷之重屋，多主祀上帝而言。周人则谓之明堂，乃王者所居以出政治之所。其规法井田，随四时方向，坐以朝诸侯，施政令，东曰青阳，南曰明堂，西曰总章，北曰玄堂，两旁二室谓之左个右个，总之明堂，虚其中为太庙太室。然曰宗祀文王于明堂以配上帝，则大祀以祖宗配焉，亦在其中矣，故谓之太庙。西汉明堂之论甚多，而皆主享祀。东汉光武初营明堂、辟雍、灵台，至明帝祀五帝于明堂，以光武配享，乃颁时令，敕群后，遂登灵台望元气，群寮藩辅，宗室子孙，众部奉计，九夷八蛮皆有陪位，乃颁养老之令于辟雍，命诸生讲说经书，古今侈为美谈。魏晋以至唐宋，皆有祀明堂登灵台望云物之文，纷纷不一。宋仁宗以明堂为王者布政之宫，诏以常朝大朝为明堂，合祠天地于此。其后因之。臣窃谓明堂即今之奉天殿也，灵台即今之司天台也，辟雍即今之国学也。）
燕王宫殿有宁台、元英、磨室，见史记乐毅传。 正义曰：元英、磨室二宫在幽州蓟县西二里，宁台之下又有碣石宫，在蓟县西三十里，宁台之东。 汉燕刺王旦有万载宫光明殿。
隋炀帝有事于辽东，大业七年四月庚午，至涿郡之临朔宫。
辽太宗升南京析津府，大内在西南隅。 皇城内有景宗、圣宗御容殿二，东曰宣和，南曰大内，内门曰宣教，改元和，外三门曰南端、左掖、右掖，左掖改万春，右掖改千秋，门有楼阁，球场在其南，东为永平馆。 皇城西门曰显西，设而不开，北曰子北，西城巅有凉殿，东北隅有燕角楼，坊市廨舍寺观盖不胜书。
（宋王曾奉使录略曰：自雄州白沟驿渡河，四十里至新城县，古督亢亭之地，又七十里至涿州北，渡涿水、范水、刘李河，六十里至良乡县，渡卢沟河，六十里至幽州，号燕京。子城就罗郭西南为之。正南曰启夏门，内有元和殿、洪武殿，东门曰宣和，城中坊门皆有楼。有悯忠寺，本唐太宗为征辽阵亡将士所造。又有开泰寺，魏王耶律汉宁造，皆邀朝士游观。城南门外有于越王廨，为宴集之所。门外永平馆旧名碣石馆，请和后易之。南即桑干河。）
金海陵天德三年，遣左右丞相张浩等取其定府潭园材木，营建宫室。 皇城周九里三十步，应天门十一楹，左右有楼，门内有左右翔龙门及日华、月华门，前殿曰大安殿，左右掖门??内殿东廊曰敷德门，大安殿之东北为东宫，正北列三门，中曰粹英，为寿康宫，母后所居。 西曰会通门，门北曰承明门，又北曰昭庆门，东曰集禧门，尚书省在其外。 其东西则左右嘉会门也。 门有二楼，大安殿后门之后也。 其北曰宣明门，则常朝后殿门也。 北曰仁政门，旁为朵殿。 朵殿上为两高楼，曰东西上阁门。 内有仁政殿，常朝之所也。 宫城之前廊东西各有二百余间，分为三节，节为一门，将至宫城东西转，各有廊百许间，驰道两旁植柳，廊脊覆碧瓦，宫阙殿门则纯用碧瓦。 应天门旧名通天门，大定五年更。 七年改福寿殿曰寿安宫。 明昌五年，复以隆庆宫为东宫，慈训殿为承华殿。 承华殿者，太子所居之东宫也。 泰和殿，泰和二年更名庆宁殿，又有崇庆殿、鱼藻池、瑶池殿，并贞元元年建。 有神龙殿，又有亲会亭，又有安仁殿、隆德殿、临芳殿，皇统元年，有元和殿，有常武殿、广武殿，为击球习射之所。
（范石湖揽辔录略曰：兴陵见宋使仪卫。戊子，早入见，循东西御廊北行，廊几二百间，廊分三节，每节一门。将至宫城，廊即东转，又百许间。其西亦然。亦有三门。出门中驰道甚阔，两??旁有沟，上植柳。廊脊皆以青琉璃瓦覆，宫阙门户即纯用之。北即端门，十一间，曰应天之门，下开五门，两挟有数，如左右升龙之制。东西两角楼。端门内有左右翔龙门，日华、月华门。前殿曰大安殿。使人自左掖门入，北循大安殿东廊，入敷德门，东北行，直东有殿宇，门曰东宫。直北西南列三门，中曰书英，是故寿康殿，母后所居。西曰会通门。自会通北入承明门，又北则昭庆门，东则集禧门。尚书省在门外。东西则左右嘉会门二，有楼，即大安殿后门之后。至幕次黑布拂庐待班。有顷入宣明门，即常朝后殿门也。门内庭中列卫士二百许人，贴金双凤襆头，团花红锦衫，散手立。入仁政隔门，至仁政殿下，团凤大花毡可半庭。殿两旁有朵殿，朵殿上两高楼，曰东西上阁门。两廊悉有帘莫，中有甲士。东西御廊循檐各列甲士，东立者红茸甲，金缠竿枪，黄旗画青龙；西立者碧茸甲，金缠竿枪，白旗画黄龙。至殿下皆然。惟立于门下者，锦袍持弓矢。殿两阶杂列仪物，幢节之属，如道家醮坛威仪之类。使人由殿下东行上东阶，却转南，由露台北行入殿阈，谓之栏子。金主襆头红袍玉带，坐七宝榻。背有龙水大屏风，四壁帟幕皆红绣龙，拱斗皆绣衣，两楹间各有焚香大金狮蛮，地铺礼佛毯，可一殿。两旁玉带金鱼或金带者十四五人，相对列立。遥望前后殿屋，崛起甚多。制度不经，工巧无遗力。炀王亮经营北都，规模出于孔彦舟，役民八十万，兵夫四十万，作治数年，死者不可胜计。金世宗谓宰臣曰：宫殿制度苟务华饰，必不坚固。今仁政殿辽时所建，全无华饰。但见他处岁岁修完，惟此殿如旧。以此见虚华无实者不能经久也。）
元世祖至元四年十月，议筑宫城，发中都、真定、顺天、河间、平滦民二万八千余人，至八年二月工成。 宫城周围九里三十步，东西四百八十步，南北六百十五步，高三十五尺。 分六门：正南曰崇天，左曰星拱，右曰云从，东曰东华，西曰西华，北曰厚载。 旧记曰：南丽正门内千步廊，可七百步，建灵星门，门建萧墙，周回可二十里，俗呼红门拦马墙。 门内二十步，有河，上建白石桥三座，名周桥，桥四白石龙擎载。 旁尽高柳，郁郁万株，远与城内海子西宫相望。 及桥可二百步为崇天门，门外有五总，建阙楼其上，连内观，旁出为十字角楼。 其左有门为东华，右为西华，中为大明门。 仍旁建掖门，绕为长庑，中抱丹墀之半，左右为文武楼，与庑相连，中为大明殿，乃登极、正旦、寿节、会期之正衙也。 殿后连为主廊十二楹，四周金红琐窗，连建后宫，广三十步，殿半之。 后有寝宫，俗呼为拿头殿。 东西相向。 至冬则自殿外一周皆护皮帐，夏则黄油绢幕，内寝屏幛重覆。 帷幄而后裹以银鼠，席地皆编细簟，上架深红厚毡，后覆茸单。 宫后连抱长庑，以通前门，以贮妃嫔，而每院间必建三楹，东西相向，为绣榻。 庑后横亘道以入延春宫，丹墀皆植青松，即万年枝也。 置金酒海，前后列红莲床。 其上为延春阁。 后仍为主廊，东有文思小殿，西有紫檀小殿。 寝东有玉德殿，又东有宣文阁，旁有秘密堂，西有鹿顶小殿。 前后散为便门，高下分引而入，更为别殿，飞甍数座。 又后为清寒宫，宫后引抱长庑，远连长春宫。 其中皆以处嬖幸也。 又后为厚载门，上建高阁。 东百步有观星台，台旁有雪柳万株。 台西为内浴室，有小殿在前。 由浴室而出内城，临海子，广可五六里，驾飞桥于海??中，起瀛洲之殿。 后引长桥，上万岁山，山高可数十丈，东临太液池，西北皆俯瞰海子。 下有故殿基，尚存金主围棋石盘。 山半有方壶殿，又为吕公洞，洞上数十步为金露殿，由东而上，为玉虹殿。 殿前有石岩如屋，绕层栏。 登广寒殿，内列二十四楹，出为露台，绕以白石栏。 道旁有铁竿数丈，上置金葫芦三，引铁练以系之。 乃金章宗所立，以镇其下龙潭。 山下万柳中有浴室，前有小殿，为穴，中盘双龙，昂首共吐一丸于上，注以温泉，自瀛洲外城西渡飞仙桥上，入明仁殿，半临邃河，河流引自瀛洲西，邃地而出，绕延华阁，达于兴圣宫，复西折秃乐斯后老宫而出，抱前苑东下于海子，约远三四里。 新殿后有二水晶圆殿，中有修衢长桥，远而升懿德殿，桥旁二石柱，度桥前苑入懿德殿主廊，寝宫亦如前制，乃建都之初基也。 山后仍为寝宫，连以长庑，庑后西绕邃河，东流水出便门，走绕东北，又绕红墙入红门，可二十步许，为光天门。 仍辟左右掖门，而缭以长庑，中为光天殿。 殿后穿廊如前，但廊后高起隆福宫，左右后三向皆为寝殿。 殿东有沉香殿，长庑环抱，又后为兴圣宫，中建小直殿，引邃河分流绕其下，甃以白石，翼为仙桥，四起琐窗，而抱彩楼。 楼后东西为日月殿，后又有礼天台，高跨殿上。 又少东有流杯亭，又少东出便门，步邃河入明仁殿，后为延春阁，规制高大，与廷华相望，四面皆临花苑。 苑东有端本堂，又东为棕毛殿。 少西出掖门，为慈仁殿。 又后苑中为金殿，四外尽植牡丹百余本，高可五尺。 又西翠殿，又有花亭球阁，金殿前有野果，名红姑娘，外垂绛囊，中空有桃子如丹朱。 苑外重绕长庑，庑后出内墙东连海子，以接厚载门。
（元世祖思创业艰难，取所居之地??青草置于大内丹墀之前，谓之誓俭草。司农达不花诗：墨河万里金沙漠，世祖深思创业难。却倚阑干望青草，丹墀留与子孙看。）
明太宗永乐十四年，车驾巡幸北京，因议营建宫城。 初，燕邸因元故宫，即今之西苑，开朝门于前。 元人重佛，朝门外有大慈恩寺，即今之射所。 东为灰厂，中有夹道，故皇墙西南—角独缺。 太宗登极后，即故宫建奉天三殿，以备巡幸受朝。 至十五年，改建皇城于东，去旧宫可一里许，悉如金陵之制而弘敞过之。 按金陵宫殿作于吴元年，门曰奉天，三殿曰奉天、曰华盖、曰谨身，两宫曰干清、坤宁，四门??曰午门、东华、西华、玄武。 至洪武十年，改作大内午门，添两观，中三间，东西为左右掖门，奉天门之左右为东西角门，奉天殿之左右曰中左中右。 两庑之间，左文楼，右武楼，奉天门外两庑曰左顺、右顺及文华、武英二殿。 至二十五年，建金水桥及端门、承天门楼各五间，长安东西二门。 北京宫殿悉放其制。 永乐十五年起工，至十八年，三殿工成。 十九年辛丑四月初八日庚子灾。 新宫既迁旧内，东华门之外逼近居民，喧嚣之声至彻禁御，宣德七年，始加恢扩，移东华门于河之东，迁民居于西之灰厂隙地。 正统五年三月，建三殿两宫。 六年九月工成。 嘉靖三十六年丁巳四月十三日，奉天等殿门灾，延烧至午门楼廊惧尽，次日辰刻始熄。 三十七年七月，大朝门等工成。 四十一年，三殿成，改奉天殿曰皇极殿，门曰皇极门，华盖殿为中极，谨身殿为建极，文楼曰文昭，武楼曰武成，左顺门曰会极，右顺门曰归极，东角门曰弘政，西??角门曰宣治。 又改干清右小阁曰道心，左门曰仁荡，右门曰义平。 正德九年，两宫灾。 万历二十四年丙申三月，干清、坤宁灾。 二十五年二月重建。 是年六月十九日三殿灾。 天启五年二月起工，至七年八月初二日，三殿工成，共用银五百九十五万七千五百十九两余。 皇城外围墙三千二百二十五丈九尺四寸。 其门凡六：曰大明门，曰长安左门，曰长安右门，曰东安门，曰西安门，曰北安门，俗呼曰厚载门，仍元旧也。 墙外红铺七十二。 登闻鼓院在长安右门外。 紫禁内城墙南北各二百三十六丈二尺，东西各三百二丈九尺五寸，其门凡八：曰承天门，曰端门，曰午门、即俗所谓五凤楼也，东曰左掖门，西曰右掖门，再东曰东华门，再西曰西华门，向北曰玄武门，墙外红铺三十六。 午门之内曰皇极门，左曰弘政门，右曰宣治门，旁曰归极门，曰会极门。 皇极门内东曰文昭阁，西曰武成阁，上曰皇极殿，中曰中极殿，后曰建极殿，所谓三大殿也。 中极渗金圆顶，如穿堂之制。 建极殿后曰云台门，东曰后左门，西曰后右门，亦名曰平台。 又东则景运门，西则隆宗门，中则干清门，上则为干清宫。 崇祯八年八月初四日，题敬天法祖牌。 东暖阁曰昭仁殿，西暖阁曰弘德殿，左曰日精门，右曰月华门，曰端凝殿，曰懋勤殿，左小门曰龙光，右小门曰凤彩。 西御憩房，万历中更寿安居。 干清宫后披檐，东曰思政轩，西曰养德轩。 中圆顶则交泰殿，上则为坤宁宫，皇后所居。 坤宁东露顶曰贞德斋，西露顶曰养正轩，东披檐曰清暇居，北围廊曰游艺斋。 左曰景和门，右曰隆福门，再北左曰端则门，右曰基化门，便接琼苑左右门矣。 此中一路之大略也。
干清宫后，过日精门之东，曰崇仁门，稍南则曰奉慈殿。 万历中，改东裕库曰弘孝殿，崇先殿改为神霄殿。 日精门往北曰顺德北门，则东一长街也。 再北向西，与龙光门斜对者曰咸和左门，向南者曰景仁宫，其东则东二长街也。 南首曰麟趾门，北首曰千婴门。 鳞趾门之东曰延禧宫，曰怡神殿，再东曰嘉德左门，再东曰苍震门。 咸和左门之北，向西与景和门相对者，曰广和左门，向南者曰承乾宫，东宫贵妃所居。 东二长街之东曰永和宫，广和左门之北向西与端则门相对者曰大成左门，向南者曰钟祥宫，皇太子所居，后改兴龙宫。 东二长街之东曰景阳宫，千婴门之北并列者则干东之房五所，宫正司六尚皆在干清宫之东。 此东一路之大略也。
干清宫后，过月华门之西曰遵义门，向南则养心殿，西南则祥宁宫。 宫前向北者曰无梁殿，嘉靖中玄修之所。 月华门之西南者曰隆道阁，原名道心阁，下曰仁德堂，阁东曰忠义堂，曰仁荡门，曰义平门，西南则慈宁宫矣。 打华门往北曰顺德右门，则西—长街也。 再北向东与凤彩门斜对者曰咸和右门，向南者曰毓德宫，原名长乐宫，后又改永寿宫，则西二长街也。 北首曰百子门，南首螽斯门，西曰启祥宫，原名未央宫，内二石坊，北曰圣本肇初，南曰玄德永衍，盖兴献帝所生之地也。 再西曰嘉德右门，曰隆德殿，祀三清诸神。 再西北曰英华殿，有菩提树二株，北则八角并，再西则咸安宫。 咸和右门之北向东与兴福门相对者曰广和门，向南者曰翊坤宫，西宫贵妃所居。 西二长街之西曰永宁宫，后改长春宫。 广和右门之北与基化门相对者曰大成右门，向南者曰储秀宫。 西二长街之西曰咸福宫，又后则干西之房五所。 此西一路之大略也。
坤宁宫所谓中宫也。 宫后则为后苑，钦安殿在焉。 曰天—门、万春亭、千秋亭、对育轩、清望阁金香亭、玉翠亭、乐志斋、曲流馆、四神祠。 有假山曰堆绣山，山亭曰御景。 池亭二，东曰浮碧，西曰澄瑞。 万历十一年修。 东南曰琼苑左门，西南曰琼苑右门。 钦安殿后曰顺贞门，此外则玄武门矣。 紫禁内城之外、北安门东有重华宫，制度如干清宫，有中路，有两长街。 中路门曰永泰、昭祥、端拱、昭德、重华、广爱、咸熙、肃雍、康和、丽春，殿曰重华圆殿，阁曰清和，馆曰迎春。 东长街门曰广顺、中和、景华、宣明、景明，殿曰洪庆。 西长街门曰兴善、丽景、长春、清华、高明，宫曰宁福、延福、嘉福、明德、永春、永宁、宜春、宜喜、廷春。 又东则内承运库，再东南则崇质宫，俗云黑瓦殿，景泰年间天顺居者，所谓南城也。 再南则皇史宬，藏贮历朝宸翰及实录。 左右小门曰皇历，再东则追先阁，钦天阁，嘉靖御制钦天颂石碑。 西过观心殿，稍南则嘉乐馆，东为苍龙门，南为丹凤门，中为龙德殿，左右曰崇仁、广智。 北有桥，玲珑精巧，来自西域。 桥之南北有飞虹、戴鳖两坊，大学士姜立纲书。 东西有天光、云彩二亭，又北叠石为山曰秀岩，山上有圆殿曰干运，其东西二亭曰凌云、御风，山后有佳丽门，又后为永明殿。 最后为圆殿，引流水绕之，曰环碧。 再北则玉芝宫，门曰宝庆，曰芝祥，曰景神殿，曰永孝殿，曰大德殿。 其东墙外则观心殿也。 自皇史宬东西有门通河，河上有涌福阁，原名澄辉，稍北则吕梁殿东安桥，再北桥亭曰涵碧，又北曰回龙观，其殿曰崇德，观内海棠，每春开如堆绣。 北安门西则白石桥、万法殿、大高玄殿、灵真阁、翊灵轩、象—宫。 过北中门之南曰寿皇殿，曰北果园，东曰永寿殿，曰观德殿，习射处也。 南则万岁山，山高一十四丈余，树木蓊郁，有毓秀、寿春、长春、玩景、集芳、会景诸亭，山下一洞曰寿明，殿曰观花，曰永寿，楼曰玩春，阁曰万福、永康、廷宁，山前门曰万岁。 再南曰北上门，左曰北上东门，右曰北上西门。 再南过北上门则玄武门。 北上西门之西曰干明门，曰西上北门，其东则西下马门矣。 过西上南门又南曰灵台，曰宝钞司。 自西中门之西则西苑门，迤南向东曰灰池，曰乐成殿。 河之西曰昭和殿，曰紫光阁，曰阳德门，曰万寿宫，曰旋磨台，曰无逸殿，曰豳风亭。 金海桥之北曰玉熙宫，曰承华殿，曰玄禧殿，曰宝月亭，曰清馥殿，曰王妈妈井。 桥之东北，金之琼华岛，至元八年赐名万岁山，俗呼为萧太后梳妆楼。 山皆奇石叠成。 中三殿，中曰仁智，左曰介福，右曰延和，至其顶为广寒殿。 左右四亭，曰方壶、瀛洲、玉虹、金露。 山北有殿临池，曰凝和。 二亭临水：拥翠、飞香。 西北有殿，用草，曰太素，后草亭曰岁寒，左轩临水曰远趣，前草亭曰会景。 西岸南行有亭临水曰映辉，又南有殿临池曰迎翠，有亭临水曰澄波。 又西有小山，引泉喷激曰水帘，有殿曰翼然，再南则曰南台，有殿临水曰昭和。 琼华岛东南曰圆殿，即承光殿，有古松三株。 曰金水桥，有坊二，一曰金鳖，—曰玉蝀。 再南曰五雷殿，即椒园也，实录成，焚草于此。 由金水桥玉熙宫迤西曰棂星门，迤北曰经厂，曰大光明殷，曰大极殿，曰洗帛厂，曰果园厂，曰甲宁十库，曰西安门。 皇城内河来自??玉泉山，经高梁桥，分而为二：一灌城隍；一从德胜水关汇入后胡，至药王庙西桥下流入禁地，所谓西苑太液池也。 池水又分而为二：一环绕灵台宝钞司东，舆护城河合流，过长安右门之北，经承天门前，再东过长桥左门之北，自涌福阁下从巽方流出，经玉河桥与城河合；一自玄武门之西从地沟入，由怀公门过长庚桥、里马房桥，经仁智殿西御酒房东，武英殿前，思善门外，皇极殿前，文华殿西而北而东，自慈庆宫外南从地沟亦至巽方而出，会于玉河桥。
（附载：燕王旧宫：洪武元年八月，大将军徐达、指挥张焕计度元皇城周围一千二百二十六丈。至二十二年，封太宗为燕王，命工部于元皇城旧基建府，拆旧宫殿为之。其制山川二坛在皇城之右，皇城四门，东曰体仁，西曰遵义，南曰端礼，北曰广智，门楼廊庑二百七十二间。中曰承运殿十一间，后为圆殿，次曰存心殿，各九间。承运殿之两庑为左右二殿，自八间殿之后，前中后三宫各九间，宫门两厢等室九十九间。王城之外周垣四门，其南曰灵星，余三门同王城门，周垣之内堂车等室一百三十八间，凡为宫殿室屋八百一十一间。）
◎后市
宫阙之制，前朝后市。 在玄武门外，每月逢四则开市，听商贸易，谓之内市。 灯市自正月初旬起，至月半止，岁惟一举。 每月逢朔望及二十五则城隍庙市，每月逢三则土地庙市，谓之外市，系士大夫庶民之昕用。 若奇珍异宝进入尚方者，咸于内市萃之。 至内造如宣德之铜器、成化之窑器、永乐果园厂之髹器、景泰御前作房之珐琅，精巧远迈前古，四方好事者亦于内市重价购之。
（按古国都如井田法，画为九区，面朝背市，左祖右社，中一区君之宫室。宫室前一区为外朝，朝会藏库之属皆在焉。后一区为市，市四面有门，每日市门开则商贾百物皆入，惟民得入，公卿大夫士皆不得入，入则有罚。市官之法，如周礼司市，平物价，治争讼。讥察异服异言之类。皆国君都邑规模之大概也。）
◎鼓院
登闻鼓院在西长安门外，小厅三间东向，旁一小楼悬鼓，俾冤民击之，通达下情。 每日科道官各一员，锦衣卫官一员轮司其事。 民有冤抑，有司不为申理，具状通政司又不为转达，审实列其状以闻。
（唐时宫阙前有肺石，长可八九尺，形如垂肺。古秋官大司寇以肺石达穷民。原其意乃伸冤者击之，立其下，然后士听其词。所以肺形者，肺主声，声所以达其冤也。宪纲，凡按察司断理不公不法等事，果有冤枉者，许赴巡按监察御史处声冤；监察御史枉问，许赴通政司递状送都察院申理；都察不与理断或枉问者，许击登闻鼓陈诉。）

[book_title]卷六
◎郊坛
辽建都燕京，而祭天地于木叶山，坛制不备。 金初因辽俗，行拜天之礼，设位而祭。 至海陵天德间，始于城南丰宜门外立南郊圜丘坛，圆坛三成，成十二陛，各按辰位。 壝墙三匝，四面各三门，斋宫东北厨库，南坛壝，皆以赤土圬之。 常以冬至日合祀昊天上帝、皇地只于圜丘。
（世宗大定十一年，始郊，命宰臣议配享之礼。左丞石琚奏曰：按记：万物本乎天，人本乎祖。此所以配上帝也。盖配之者，侑神作主也。自外至者无主不止，故推祖考配天，尊之也。两汉魏晋以来，皆配—祖，至唐高宗始以高祖、太宗并配。垂拱初，又加以高宗，遂有三祖同配之礼。至宋亦尝以三帝配，后礼院上议，以为对越天地，神无二主，由是止以太祖配。臣谓冬至亲郊，宜从古体。上曰：唐宋以私亲不合，不足为法，今止当以太祖配。乃诏以今年十—月十七日有事于南郊??，于前一日偏见祖宗，告以郊祀之礼事，其日备法驾卤簿，躬诣郊坛行礼。）
元之初，祀礼皆因国俗。 世祖十二年十二月，以受尊号，遣使谕告天地，下太常检讨唐宋金旧仪，于国阳丽正门东南七里建祭坛，设昊天上帝、皇地只位二，行一献礼。 三十一年，成宗即位。 夏四月壬寅，始于都城丽正门外南七里建坛壝，凡三百八步有奇，坛三成，每成高八尺一寸，上成纵横五丈，中成十丈，下成十五丈。 四陛，阶贯地子午卯酉四位。 陛十有二级，外设二壝，内壝去坛二十五步，外壝去内壝五十四步，壝各四门。 外垣南棂星门三，东西棂星门各一。 圆坛周围上下俱护以甓，内门壝各高五尺，壝四面各有门三，俱涂以赤。 至大三年冬至，以三成不足以容从祀版位，以青绳代一成，绳二百各长二十五尺，以足四成之制。 燎坛在外壝内丙巳之位，高一丈二尺，四方各一丈，周围亦护以甓。 东西南三出陛，开上南出户上方六尺，深可容柴。 香殿三间在外壝南门之外少西，南向。 馔幕殿五门，在外壝南门之外少东，南向。 省馔殿一间，在外壝东门之外少北，南向。 外壝之东南为别院，内神厨五间南向，祠祭局三间北向，酒库三间西向。 献官斋房二十间，在神厨南垣之外，西向。 外壝南门之外为中神门五间，诸执事斋房六十间以翼之，皆北向，两翼端皆有垣，以抵东西周垣，各为门以便出入。 齐班厅五间在献官斋房之前，西向。 仪驾局三间，法物库三间，都监库五间，在外垣内之西北隅，皆西向。 雅乐库十间，在外垣西门之内少南，东向。 演乐堂七间，在外垣内之西南隅，东向。 献官厨三间在外垣内之东南隅，西向。 涤养牺牲所在外垣南门之外少东，西向，内牺牲房三间南向。
（大德初，合祀五方帝于南郊。翰林国史院检阅官袁桷进十议曰：天无二日，日既不得有二，五帝不得谓之天，作昊天五帝议。祭天岁或为九，或为二，作祭天各数议。圜丘不见于五经，郊不见于周官，作圜丘非郊议。后土社也，作后土即社议。三岁一郊非古也，作祭天无间岁议。燔柴见于古经，周官以禋祀为大，其议各有旨，作燔柴泰坛议。祭天之牛角茧栗，用牲于郊牛二，合配而言之，增群祀而合祠，非周公之制矣，作郊不当立从祀议。郊质而尊之义也，明堂文而亲之义也，作郊明堂礼仪异制议。郊用辛，鲁礼也，卜不得常为辛，作郊非辛日议。北郊见于三礼，尊地而遵北郊，郑玄之说也，作北郊议。礼官推其博，多采用之。）
明太宗永乐十八年，于京师正阳门南之左建坛，缭以垣墙，周围九里三十步。 初遵洪武合祀天地之制，称为天地坛，后既分祀，乃始专称天坛。 按吴元年建圜丘，以冬至祀昊天上帝；建方丘，以夏至祀皇地只；及即位，犹分祀如故。 至洪武十年，因风雨不时，灾异时见，览京房灾异对，始定合祀礼，采古明堂遗制，即圜丘旧壝作大祀殿，坛而屋之，罢方丘，而是岁即奉天殿行焉。 十二年殿成，祀昊天上帝、皇地只位，南向。 仁祖配，西向。 从祀丹墀四坛：曰大明，曰夜明，曰星辰，又曰星辰。 内壝外二十坛：曰五岳坛五，中岳坛以钟山附，曰五镇坛五，曰四海坛四，曰四渎，曰风云雷雨，曰山川，曰太岁，曰天下神祇，曰历代帝王，各坛一，凡二十四坛，大臣分献。 因命太常每岁祭天地于首春三阳交泰之时。 二十一年，增修坛壝，殿丹墀中叠石为台，东西相向为坛，内壝外为坛二十，亦东西相向。 罢朝日夕月营宗星之祭，并罢太岁、风云雷雨、岳镇、海渎、山川、月将、城隍、历代帝王之春祭。 建文元年，撤仁祖位，奉太祖配。 永乐十八年，京师大祀殿成，规制如南，行礼如前仪，增附天寿山于北岳坛。 洪熙元年，增文皇帝配位太祖下。 嘉靖九年，从给事中夏言之议，遂于大祀殿之南建圜丘，为制三成。 祭时上帝南向，太祖西向，俱一成上。 其从祀四坛：东一坛大明，西一坛夜明，东二坛二十八宿，西二坛风云雷雨，俱二成上。 别建地只坛，坛制一成面径五丈九尺，二成面径九丈，高八尺一寸，三成面径十二丈，高八尺一寸。 各成面砖用一九七五阳数，及周围栏板柱子皆青色琉璃，四出陛各九级，白石为之，内壝圆墙九十七丈七尺五寸，高八尺一寸，厚二尺七寸五分。 棂星石门六，正南三，东西北各一。 外壝方墙二百四丈八尺五寸，高九尺一寸，厚二尺七寸，棂星门如前。 又外围方墙为门四：南曰昭亨，东曰泰元，西曰广利，北曰成贞。 内棂星门南门外东南砌绿瓷燎炉，旁毛血池，西南望灯台，长竿悬大灯。 外棂星门南门外左设具服台，东门外建神库、神厨、祭器库、??宰牲亭。 北门外正北建奉神殿，后改为皇穹宇，藏上帝太祖之神版，翼以两庑，藏从祀之神牌。 又西为銮驾库，又西为牺牲所，北为神乐观，北曰成贞门，外为斋宫，迤西为坛门。 坛稍北有旧天地坛在焉，即大祀殿也。 嘉靖二十二年，改为大享殿。 殿后为皇干殿，以藏神版，以岁孟春上辛日祀上帝于大享殿，举祈谷礼，季秋行大享礼，以二祖并配，至郊祀专奉太祖配。 十年，改以启蛰日行祈谷礼于圜丘，仍止奉太祖配。 十七年，改昊天上帝称皇天上帝，是年欲仿明堂之制，宗祀皇考以配上帝，诏举大享礼于玄极宝殿，奉睿宗献皇帝配。 玄极宝殿者，大内钦安殿也，殿在干清宫垣后。 隆庆元年，罢大享祈谷礼，玄极殿仍改为钦安殿。 圜丘泰元门东有崇雩坛，为制一成，东为神库。 嘉靖中，以孟夏后祭天祷雨，祈谷坛成，未行而罢。
（洪武元年二月，敕礼官太常曰：昔圣帝明王严于祭祀，内致诚敬，外致仪文。朕膺天命，首崇祀事，顾草创之初，典礼未备，何以交神明致灵贶？其博考郊礼以闻。丞相李善长、学士陶安、太常卿胡惟庸等奏：国有大祀，曰圜丘，曰方泽，曰宗庙，曰社稷，若他诸中祀、小祀，各具沿革以进。于是祀天圜丘，以大明、夜明、星辰、太岁诸神从享。祭地方丘，以岳、镇、海、渎诸神从享，而前代太乙感生五帝诸不经之祀俱罢。撰二丘乐章。安等又言：古者天子五冕，祭天地宗庙社稷诸神各有所用。上以五冕礼太繁，惟天地宗庙服兖冕，社稷等祀服通天冠、绛纱袍，余不用。二年，奉仁祖配。时中都亦有南北丘焉。五年，上亲郊，皇太子居守，亲王戎服从。七年，以大祀献终乃分献未安，学士詹同、宋濂言：请初献奠玉帛已，分献官即初献，亚献亦如之。上曰善。八年，从学士乐韶凤之请，定大祀登坛脱舄礼。九年，令郊社大事，国有三年丧不废。十年春，且郊，感斋居阴雨，览京房灾异对，始定合祀礼。二十三年，合祀礼成，上作大祀文，并歌。文略言：朕闻太极之化，天开于子，地辟于丑，位极既定，虚其中为寰中，而人生于寅。人生滋多，非圣莫驭。天生君主，为民立命。洪荒之时，莫知谁始。今戴于书，开天立极，首兴彝伦者，伏羲、神农、黄帝是也。法三皇而守行者，少昊、颛顼、高辛、唐虞，其损益礼乐大备其文者，夏、商、周也。下至秦汉，以及于唐宋元。呜呼！天性自然而常者三纲五??常也，圣人度人情而措彝伦，不逆其性，务从于善。每闻昔君，钦若昊天，莫敢有怠。朕即位以来，祀天享地，奉宗庙社稷，当斋期必有风雨，临祭乃敛，每以为忧。京房有言，郊祀鬼神必天道雍和，神乃答，若有飘风骤雨，是为未善。于是命三公度土，工部役梓人于南郊，创大祀殿合享。朕度古人南郊祭天以阳生之月，北郊祭地以阴生之月，独以义起，不知至阳祭之至阴之月，至阴祭之至阳之月，于理可疑。且扫地而祭，其来甚远，尚质不华，令天地之享与人大异，将人之享亦执古不变乎？古则污尊杯饮，茹毛饮血，巢居穴处，今可行乎？殆必不然。因定岁祭天地于首春三阳交泰之时，合祭天地，前期致斋五日，内二日以告仁祖，三日正斋，风和日暖，及夜升坛，山川草木不摇，江海不波，太阴中天，神恍临降，故合祀宜也。万历三年十一月，内阁臣张居正进郊礼图册曰：谨按天地分祀，至洪武千年，圣祖乃定为合祀之制。每岁正月上辛日行礼于南郊大祀殿。列圣遵行，百六十余年。至世宗皇帝，始按周礼古文，复分建南北郊，俱坛而不屋，南郊以冬至，北郊以夏至行礼，而二至之外复有孟春祈谷、季秋大享，岁凡四焉。隆庆改元，诏廷臣议郊祀之礼。时议者并请罢祈谷大享，复合祀天地于南郊，先帝深惟三年无改之义，独以祈谷大享在大内行礼不便，从礼官议罢之，而分祀姑仍其旧，盖亦有待云尔。夫礼因时宜，本乎人情者也。高皇帝初制郊礼，分祀十年矣，而竟定于合享者，良以古今异宜，适时为顺，故举以岁首，人之始也，卜以春初，时之和也，岁惟一出，事之节也，为屋而祭，行之便也。百六十余年，列圣相承，莫之或易者，岂非以其至当允协经久而可守乎？今以冬至极寒而裸献于星露之下，夏至盛暑而骏奔于炎之中，一岁之间，六飞再驾，以时以义，斯为戾矣。且成祖文皇帝再造宇宙，功同开创，配享百余年，一朝而罢之，于人情亦有大不安者。故世宗虽分建圜方之制，而中世以后竟不亲行，虽肇举大享之体，而岁时禋祀止于内殿。是斯礼之在当时已窒碍而难行矣。况后世乎？臣等愚昧，窃以为宜遵高皇帝之定制，率循列圣之攸行，岁惟一举合祀之礼，而奉二祖并配，斯于时义允协，于人情为顺。顾郊禋重典，今且未敢轻议，谨稽新旧规制礼仪而略述其概，以俟圣明从容裁断焉。）
（礼之大在祀，而祀之大在郊。自古礼残缺，后儒穿凿，而五帝六天合祀之说迄无定论，则以不深考于经折衷于圣以准之也。书曰：肆类于上帝，禋于六宗，望于山川，偏于群神。又曰：柴望秩于山种。又曰：柴望大告武成。曰类曰柴，皆祀天之礼也。然必及于六宗山川群神而不及后土，则郊必兼社之谓也。易曰：??先王作乐崇德，殷荐之上帝，以配祖考。又曰：圣人烹以享上帝。用礼：以禋祀祀昊天上帝。记曰：郊社之礼所以事上帝也。皆举郊以见社也。家语：孔子曰：天子卜郊则受命于祖庙，而作龟于祢宫，尊祖亲考之义也。卜之日，王亲立于泽宫以听誓命，受教谏之义也。既卜献命库门之内，所以戒百官也。言郊之必卜也，而不及社，兼社也。此唐虞三代之制也。儒者但见周礼有冬至祭园丘，夏至祭方泽之文，遂主分祀之说，不知周礼一岁之间祭天凡几，正月祈谷，孟月大雩，季秋明堂，至日圜丘，此外有四时之祭，则固合祭者矣。前期十日，太宰帅执事而卜，掌百官之誓戒，太史与执事卜曰戒，大宗伯诏相王之大礼。祭之日，大宗伯奉玉，太宰赞玉币爵之事，诗歌昊天有成命之章，此其证也。惟是周朔建子冬至，圆丘适当献岁，不妨迎阳报天而后命及于地，故其礼比合祭稍加崇重。此惟行周之时则可耳，乃其合祀之礼则未尝废，散见诸经及孔子之言可据也。使祭而必冬至也，则何用卜之为？故曰至敬不坛，扫地而祭，则又不必于圜丘方泽也。以是而知周之未尝不合祭也。）
（由汉历唐千余年，分祀者唯魏文帝之太和，周武帝之建德，隋高祖之开皇，唐玄宗之开元，四祭而已。至宋郊祀皆合祭，其不合祭者，唯元丰六年一郊。元佑诏议北郊，苏轼主合祭，从之者五人，刘安世主分祭，从之者四十人。轼曰：舜之受禅，自上帝六宗山川群神莫不毕告，而独不告地只。武王克商，柴上帝，望山川，而独略地只。昊天有成命之诗，郊祀天地，终篇言天而不及地，以是知祀上帝而地只在焉。彼时群臣方议台祀之非，上以问辅臣，章惇曰：北郊止可谓之社。君子当不以人废言。夫国之大事莫过于郊。明太祖以开天之圣，改分祀而为合祀，此千古卓见，故行之百五十年，风雨调顺，民物康阜，至嘉靖一改而明遂衰。建议者夏言也，卒死于法。抑太祖之灵弗歆乎！）
◎祈谷坛
祈谷坛大享殿即大祀殿也。 永乐十八年建，合祀天地于此。 其制十二楹，中四楹饰以金，余施三采。 正中作石台，设上帝皇只神座于其上。 殿前为东西庑三十二楹，正南为大祀门六楹，接以步廊，与殿庑通。 殿后为库六楹，以贮神御之物，名曰天库。 皆覆以黄琉璃。 其后大祀殿易以青琉璃瓦。 坛之后树以松柏，外壝东南凿池凡二十区。 冬月伐冰，藏凌阴，以供夏秋祭祀之用。 悉如太祖旧制。 至嘉靖二十一年，撤大祀殿，拟古明堂，名曰大享，每春行祈谷礼。 隆庆元年，礼官言先农之祭即祈谷遗意，宜罢祈谷，于先农坛行事，大事礼亦宜罢。 诏可。
（按月令：孟春天子以元日祈縠于上帝。注谓以上辛郊祭天。春秋传曰：启蛰而郊，郊而后耕。郊特牲曰：郊用辛。注：凡为人君当斋戒自新。卢植、蔡邕曰：郊天是阳，故用日，耕耤是阴，故用辰。孔颖达曰：甲乙丙丁等谓之日，子丑寅卯等谓之辰。元者善也，元日郊用辛，元辰耕用亥。黄道周曰：春日甲乙则未知其果上辛也。明初以冬至祀天圜丘，夏至祀地方泽，洪武十年罢之，而止以正月上辛合祀天地于大祀殿，并日月星辰山川等神俱在焉，其礼甚省，其敬甚专。嘉靖九年罢之，而分为圜丘、方泽、朝日、夕月四郊，其大祀殿则以孟春上辛祈谷。十年，又改启蛰曰祈谷，二十四年，又改大祀殿为大享殿，然祈谷礼不复行。崇祯十四年，复行祈谷礼，用上辛，十五年用中辛云。）
◎斋宫
斋宫在园丘之西，前正殿，后寝殿，旁有浴室。 四围墙垣，以深池环之。 皇帝亲祀，散斋四日，致斋三日于斋宫。 驾至南郊昭享门降舆，至内壝恭视坛位，又入神库视笾豆，至神厨视牲毕，出昭享门，至斋宫。 各官早朝午朝俱赐饭。 临祭由斋宫入坛门外大次脱舄升；其升坛执事、导驾、赞礼、读祝并分献、陪祭官皆脱舄于外，以次升坛供事；协律郎、乐舞生依前跣袜就位；祭毕降坛纳舄。 斋宫东北悬太和钟，每郊祀，候驾起则钟声作，登坛则止。 礼毕升驾又声之。
◎神乐观
神乐观在天坛内之西，设提点知观，教习乐舞生。 内有太和殿，遇祭则先期演乐于此。 洪武初，御制圜丘方泽分祀乐章，后定合祀，更撰合祀乐章，礼成歌九章。 已病音乐之未复古也，诏尚书詹同、尚书陶凯与协律郎冷谦定雅乐，而学士宋濂为乐章。 着令凡祀有乐，乐四等：曰九奏，曰八奏，曰七奏，曰六奏。 乐有歌有舞，歌堂上，舞堂下，舞皆八佾，有文有武。 郊庙皆奏中和韶乐，太常领之，协律郎司乐考协之。 凡乐，淫声、过声、闪声、慢声若舞失节者，皆有纠禁。 凡乐器不徒。 凡园陵之祭无乐。
（洪武十二年十二月，谕神乐观云：开基守业，必勤政为先；趋事赴公，非信诚必责。传不云乎？国之大事，在祀与戎。曩古哲王，谨斯二事。而上帝皇只，悦赐安和，生民康泰。朕起寒微而君宇内，法古之道，依时以奉上下神祇，其于祀神之道，若或不洁，则非为生民以祈福而保己命也。昔刘康公成肃公会晋侯伐秦，祭于社稷之神，然后兴师。当祭之时，毕则有受胙之礼，其受之时，必思洋洋乎其在上而穆穆然或左而或右，委心慎敬而受之，则祥。故敬胜怠者吉，怠胜敬者灭，所以成肃公受胙之时起慢神不恭之貌，因伐秦而卒。是以知敬慎必有动作礼义威仪之则以定命??也。于是祀神之道，能者养之以福，不能者败之以祸。是故君子勤礼，小人尽力。勤礼莫如致敬，尽力莫如敦笃。敬在养神，笃在守业。朕观古人之敬神也若是，其验祸福亦若是，斯可谓无神而不信乎？可谓佞神而祈福乎？二者皆不可，惟敬之以礼而已。朕设神乐观，备乐以享上下神祇，所以拨钱粮若干以供乐舞生，非佼前代帝王求长生之法而施之。然长生之道世有之，不过修心清净，脱离幻化，速疾去来，使无难阻，是其机也。于戏！昔殷周之父老何存，汉唐之耆宿安在？果长生之道乎？朕设神乐观以备乐，碑之于观，以示后世。其观主不洁，乐生不精，赡生不足，以此观之，不但君不勤于祀事，其朝臣观主必也亦然。若君勤于祀事，朝臣观主无—体之敬，则国有常宪。故兹勒石，想宜知悉。）
（洪武六年，上以祭祀还宫，宜用乐舞生前导，命翰林儒臣：撰乐章以致敬慎鉴戒之意，后世乐章惟闻颂美，无古意矣。尝谓讽谏则使人惕然有警，若颂美之词，使人闻之意怠而自恃之心生。盖自恃者日骄，自警者日强，朕意如此，卿等其撰述毋有所避。于是儒臣承旨撰神降祥、神祝、酣酒、色荒、禽荒诸曲，凡三十九章，曰回銮乐歌舞，其词皆存规戒。其乐舞分为八队，皆八人。礼部因其制以上，命工肄习之。）
（洪武二年，有旨：教胡太常做个牌子，漆的如法，将圜丘、方泽、社稷、宗庙、先农、风雨、雷师、马祖，凡一应祭祀时月日期明白开写于牌上，挂在这东耳房前，我时常看，都要知道。钦此。又铜人制亦创自高皇也。洪武十二年，上命礼部尚书陶凯等曰：经言鬼神无常享，享于克诚。人谨方寸于此而能格神明于彼，由至诚也。然人心操舍无常，必有所警而后无所放耳。乃命礼部铸铜人高一尺有五寸，手执简，书曰斋戒三日。凡致斋之期则致朕前，庶朕心有所警省而不敢放也。又令各衙门置木斋牌，刻其文曰各有常宪，神有监焉。遇祭祀必设。）
（洪武中谕曰：石音固难和，然以人声为主。神人悦和，即八音谐和。时起居注熊鼎进曰：乐音不在外求，在人君一心。心和则天地之气和，乐无不和矣。嘉靖既更定祀典，中允廖道南请稽古乐音以裨盛典。上曰：考定律吕，必真知者乃可。诏发内府所藏金玉铜石钟磬于神观，考正音律，仍令科道官各举所知谙晓音律之人以闻。夏言荐行太仆丞张鹗晓畅律吕。鹗，临清人，时在告。应诏至，欲定元声，复古乐，并进所著乐书二部：一曰大成乐舞图谱，白琴瑟以下诸乐逐一作谱；一曰古雅心谈，以十二图象十二律，律图各有说。乃下礼部议覆。上曰：音乐即为更定，勿误享祀之用。乃谱定帝社稷乐歌以进。辽州同知姚文察进所著乐书四圣图解二卷，乐记补说二卷，律吕新书补注一卷、兴乐要论三卷，因请兴正乐以荐上帝，祀祖考，教皇太子。章下礼部，覆言文察所进乐书，其于古今原委类多前人所末发者。且于人声中考定五音以为制律候气之本，法似径截，深合虞书言志永言依永和声之旨。宜令文察及太常知音律者选能歌乐舞生百余人协同肄习，本部及该寺正官以时按试，候声律协谐，吹律候气咸有应验，方授官与张鹗同事。从之。）
（按周礼大司乐云：凡乐，圜钟为宫，黄钟为角，太簇为征，姑洗为羽，雷鼓雷鼗孤竹之管，云和之琴瑟，云门之舞，冬日至于地上之圜丘奏之。若乐六变，则天神皆降，可得而礼矣。凡乐函钟为宫，太簇为角，姑洗为征，南吕为羽，灵鼓丝竹之管，空桑之琴瑟，咸池之舞，夏日至于泽中之方丘奏之，若乐八变，则地只皆出，可得而礼矣。元儒吴澄驳之曰：此文不惟不经，仍自相背戾。既曰大合乐以致鬼神只，而其下则止用黄钟、大吕、云门祀天，止用太簇、应钟、咸池祭地，如是则六律、六同、五声、八音、六舞各自为用，不得为之大合乐矣。况周家祭祀已行之迹，莫详于诗之颂。今考昊天有成命之诗，郊祀天地，是天地无分祀之文。考般之诗，望祀四岳河海，是四望与山川无异祭之文。考之诗禘祖，而其末则曰既右烈考，亦右父母，是妣兴祖亦无各祭之文，周颂之诗尽是祭祀之词，其言作乐，未闻有分乐，而祀之之说亦未闻用历代之乐以分祀之礼，此甚不足信。又曰：既言六乐者文之以五声，播之以八音，是六乐之作，五声八音并用之矣。而其下则礼天神地只人鬼于五声皆止用其四，于八音用其三，使其果如此，则声音不备，乐何自而作？况考之于诗，有瞽而乐而合乎祖，其间用鼗、磬、、考、箫管等乐，于祭宗庙之际，固亦兼用竹革木石之音矣。孰谓去此而不用乎？既曰凡六乐者一变至六变，合六乐而言之，至于九变八变，九变则余三变又不与焉。况乐所以象德，而六乐之致鬼神祇，不知何分而象德耶？）
（唐杨收曰：乐亡久矣，上古祀天地宗庙皆不用商。周人歌大吕舞云门以祀天神，歌太簇、舞咸池以祀地只，大吕黄钟之合，阳声之首，而云门黄帝乐也，咸池尧乐也，不敢用黄钟而以太簇次之。然则祭天神者，圜钟为吕，黄钟为角，太簇为征，姑洗为羽，祭地者，函钟为宫，太簇为角，姑洗为征，南宫为羽，讫不用商及二少。汉祭天则用商，而宗庙不用，谓鬼神畏商之刚。西京诸儒惑圜钟函钟之说，故其自受命郊祀宗庙唯用黄钟一均。章帝时太常丞鲍业始旋十二宫。夫旋宫以七声为均，均言韵也，古无韵字，犹言一韵声也。始以某律为宫，某律为商，某律为征，为角，为羽，某律少宫少征，亦曰变，曰比一均成则五声为之节旋，比旋宫也。盖乐本于五音，能从五音而求之，则乐之理思过半矣。）
（宋沈括云：宗庙之乐，宫先，其次角，又次征，又次羽。宫征角羽相次者，人乐之叙也，故以之求人鬼。圜丘方泽之乐皆以角为先，其次征，又次宫，又次羽，始于角木，木生火，火生土，土生水。木火土水相次者，天地之叙，故以之礼天地。声之不用商，先儒以为恶杀，黄钟之太簇，函钟之南宫，皆商也，是未尝不用，特不用商中声耳。天之气始于子，故先以黄钟，天之功毕于三月，故终之以姑洗。地之功见于正月，故先之以太簇，毕于八月，故终之以南吕。幽阴之气钟于北方，人之所归，鬼之所藏也，故先之以黄钟，终之以应钟。明初议乐者以唐人赵慎之言，谓周礼天神地只人鬼俱不用商者，周以木德王，避其所克也。故慎于唐请加商调，去角调，且言宋与明俱以火德王，当去羽，不当去商。相克之说近于术数，终以杨收之言为正。且郑康成曰：祭尚柔而商坚刚，故不用焉。其言固不始于收也。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:01:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>