<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一,卷二,卷三,◎附录,◎附寒、拾事跡,寒山寺志全文在线阅读,寒山寺志全文在线下载,大玄古籍书库">
<meta name="description" content="寺观志。。清叶昌炽撰。三卷。昌炽,长洲(今江苏吴县)人。光绪进士,官翰林院侍讲,甘肃学政。寒山寺位于江苏苏州市西枫桥镇。叶氏返乡,受乡绅之托,广搜旧文,访询故老,纂为是编。宣统三年(1911)成书,约四万字。正文分桥、。寺、。象、。钟、碑、僧、产、游、事、诗、诸志十门,后附寒(山)拾(得)事迹,寒山诗集解题及诸家书牍诗话序跋考证。每门首有提示,引证诸书叙述于前,后以历代诗文、金石碑刻附本门下,对所录资料考证颇翔实。开篇载唐张继题诗枫桥寒山寺后,日显其名。志寺引《吴郡志》、乾隆《苏州府志》、程德全《重修寒山">
<title>寒山寺志_叶昌炽_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">寒山寺志</span> <br/>
          作者： <span class="inputVal" id="bkauthor">叶昌炽</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,名胜志,完结</span> <br/>
          字数： <span class="inputVal" id="bknum">[book_length]56620</span> <br/>
          说明： <span class="inputVal" id="bkdec">寺观志。 清叶昌炽撰。三卷。昌炽,长洲(今江苏吴县)人。光绪进士,官翰林院侍讲,甘肃学政。寒山寺位于江苏苏州市西枫桥镇。叶氏返乡,受乡绅之托,广搜旧文,访询故老,纂为是编。宣统三年(1911)成书,约四万字。正文分桥、 寺、 象、 钟、碑、僧、产、游、事、诗、诸志十门,后附寒(山)拾(得)事迹,寒山诗集解题及诸家书牍诗话序跋考证。每门首有提示,引证诸书叙述于前,后以历代诗文、金石碑刻附本门下,对所录资料考证颇翔实。开篇载唐张继题诗枫桥寒山寺后,日显其名。志寺引《吴郡志》、乾隆《苏州府志》、程德全《重修寒山寺碑记》等十四篇志、诗、文、碑记。志碑录《宋王郇全书张继诗石刻》、 《明唐寅姑苏寒山寺化钟疏》、 《郑文焯画寒山子象》等篇。内容宏富,言简事赅,多所订讹。是研究宗教史和苏州史志参考文献。有民国十年(1921)刊本。</span> <br/>
          封面： <span class="inputVal" id="bkimg">Z_11292.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]寒山寺志
[book_author]叶昌炽
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,名胜志,完结
[book_length]56620
[book_dec]寺观志。 清叶昌炽撰。三卷。昌炽,长洲(今江苏吴县)人。光绪进士,官翰林院侍讲,甘肃学政。寒山寺位于江苏苏州市西枫桥镇。叶氏返乡,受乡绅之托,广搜旧文,访询故老,纂为是编。宣统三年(1911)成书,约四万字。正文分桥、 寺、 象、 钟、碑、僧、产、游、事、诗、诸志十门,后附寒(山)拾(得)事迹,寒山诗集解题及诸家书牍诗话序跋考证。每门首有提示,引证诸书叙述于前,后以历代诗文、金石碑刻附本门下,对所录资料考证颇翔实。开篇载唐张继题诗枫桥寒山寺后,日显其名。志寺引《吴郡志》、乾隆《苏州府志》、程德全《重修寒山寺碑记》等十四篇志、诗、文、碑记。志碑录《宋王郇全书张继诗石刻》、 《明唐寅姑苏寒山寺化钟疏》、 《郑文焯画寒山子象》等篇。内容宏富,言简事赅,多所订讹。是研究宗教史和苏州史志参考文献。有民国十年(1921)刊本。
[book_img]Z_11292.jpg


[book_title]序
自序
楓江之側，俠橋為市。橋南有寒山寺，襟帶通衢，煙波明瑟，唐以前古剎也。同治辛未，先師馮林一宮允重修《蘇州府志》，授簡〈(昌熾)〉，以釋道之宮見屬。奉命惕若，退而摉討文獻，咨於故實。嘗櫂扁舟，出游郊郭間。所謂「寒山寺」者，斷甃頹垣，鞠為茂草。無論宋碑不可得，即文、唐兩碣，亦淪於灌莽之中。惟從故書得明師道衍《記》，謂「唐元和中，有寒山子，掣風掣顛，來此縛茆以居。尋游天台寒巖，與拾得、豐干為友，終隱而去。」竊攷寒山行業，見於閭邱《詩集傳》及宋沙門志南《三隱集記》，其人當在貞觀初，安得元和時尚住世？亦未聞先擔笠至吳也。然《太平廣記》引《仙傳拾遺》，又謂其大厯中隱天台翠屏山。傳聞異詞，靈蹤儻[卄/昜]不可得。其時吾郡適經毘嵐之劫，金閶十里，一炬靡遺，飈輪在空，剎幢摧倒。今雖承平日久，自城以西，精藍名剎，近如「積善」，遠如「吾與」、「法螺」之院，「落木」之庵，鐘梵銷沈，蘿蒿塞徑，未有過而問者。惟此寺華嚴樓閣，一剎那閒，彈指涌現。前中丞今直隸制府貴陽陳公經始版築，今中丞雲陽程公謀於陸申甫方伯，又拓而新之，輪焉奐焉，閎規大起，豈惟是暢導宗風、保存古蹟哉？葢以唐賢篇什，煊赫人口，海舶流傳，雞林摹印。瀛寰人士，攬環結佩，往往以瓶鉢之勝緣，為敦槃之談助，廢而罔舉，語焉弗詳，皆非所以示遠人也。〈(昌熾)〉不敏，幸睹勝因，頌吉甫之清風，際〈斯干〉之良日，謹援西湖理安、昭慶寺志之例，拾遺補闕，輯為此篇。回憶四十年前，校邠廬中，師友觀摩之樂，惘惘如夢，同時纂修，諸君子皆墓有宿草。即(昌熾)亦老且病，俯仰今昔，其重可感也已。嗟夫！以炳燭之餘光，續然燈之墜緒，咫聞謏見，非蹖則譌，鄉邦文獻，又何裨於萬一？雖然，龍象中興，金湯攸寄；檀度因緣，功德無量。凡有知識，皆宜懽躍贊歎。見仁見知，本無了義，拈起鈍帚，何必放下。
時宣統三年歲在辛亥六月既望，長洲葉昌熾謹記
後序
余歸田後，鄉居養拙，未嘗一過州門。顧以可園校事牽率，扁舟往來，亦時從諸大夫之後。雲陽中丞下車之始，保存古蹟，既葺寒山寺落成，以〈(昌熾)〉觕知鄉邦文獻，徵求故實。歸而陳書發篋，屬辭比事。又辱同年陸文節公暨何筱雅太守拓示碑文，商榷條例，郵筒奔走，幾於置驛。纂成寺志十篇、附錄二篇，次為三卷。甫脫稾，中丞即索觀甚急。維時在宣統辛亥秋仲，天地傾覆，武昌變起，沈沈戟門，白幑高揭，而此稾遂陸沈不出矣！嗚呼！自先聖哲王開天明道以來，圜橋辟雍，淪為艸莽，詩書之禍，烈於秦燔，一書之存亡何與？佛經謂「毘嵐風起，梵天樓閣，皆成劫灰」，一寺之興廢又何與？雖然，此稾固尚存也，異日不能禁其不出，即不能禁其無所改竄，以〈(昌熾)〉冗長潦倒，世所共棄之人，附驥尾而行千里，吳、越一家，老、韓同傳，人其謂我何？先聖云：「不逆詐，不億不信。」又曰：「與其進也，不與其退也。」夫以巖巖具瞻，建牙開府，朝廷畀以封彊之寄，國民恃為政令之源。文字諈諉，又不等於竿牘，悠悠蒼天，孰究其後？當難之未作也，中丞坐鎮於上，文節與筱雅同年承流宣化於下，凡百庶事，同寅協恭，此寺因緣，華藏海中一剎塵耳。今文節臨危授命，大節磊磊軒天地，即太守決幾而作，不俟終日，亦豈依阿淟涊之士所能者？兩賢之盛心，何可負也。爰出舊稿，錄而存之，篇第字句，皆有移易，獨於書法，悉仍舊文。若後有君子，等於南園之記，遂移北山之文，直道猶存，人心不死，鄙人雖蒙大詬，固所願焉！
壬子登高節，寂鑑遺民書於花橋老屋，時年六十有四
或謂此序扞冒時忌，可以不出，余謂不然。疆學為義者，不徇一姓之廢興；拙政自安者，無預當世之理亂。鄙人惸獨殘年，飾巾待逝，但守移山之愚，匪高蹈海之節。庾元規塵起，既無污我之嫌；羊叔子使來，安有酖人之意？五德終始，知定論之難憑；六家源流，又要旨之各異。儒墨各一，是非牛李，初無恩怨。方今輿論自由，昌言無諱，豈有文字，遂挂網羅？知我罪我，敬俟來哲。閎達君子，其何責焉！
小春朔日，緣裻再識

[book_title]卷一
◎志橋
楓橋距山門僅一牛嗚地，自張繼題詩，四方遊士至吳，無不知有寒山寺者。寓賢羈客，臨流抒嘯，信手拈來，無非霜天鍾籟。觀唐時梵夾，即題「封橋常住」字，則是橋也，不啻為誕登之寶筏。樹幢初地，敢告司津。《志橋》第一。
唐張繼《楓橋夜泊》：〈《吳都文粹》作「晚泊」。〉月落烏啼霜滿天，江楓漁火對愁眠。姑蘇城外寒山寺，夜半鍾聲到客船。
右錄張懿孫詩一首，橋與寺所由名，亦即此志所由托始也。振裘者，必挈其領，以此二十八字冠全書之首。無此詩，志雖不作可也。韋左司以下諸詩，別為一篇，不援為例。
楓橋，在閭門外九里，自古有名。南北客經由，未有不憩此橋而題詠者。〈《吳郡志》。〉
楓橋，在閭門西七里，地與長邑合治，為水陸孔道，販貿所集，有豆市、米市，千總駐防。〈乾隆《蘇州府志》。〉
胥塘北流閭門運河，曰彩雲港。自彩雲港北折，出洞涇之西，曰白蓮涇。又西出江村橋，曰楓橋灣。〈《姑蘇志》、乾隆《府志》合纂。〉
自胥塘北流，經南濠至閭門釣橋，與北濠山塘水會，曰沙盆潭。自潭西流，出渡僧橋，會楓橋諸水，北流與虎邱山塘水合，曰射瀆。〈同上〉
明萬曆三十二年，滸墅鈔關戶部主事董漢儒築楓橋堤，自楓橋至關二十里。〈乾隆《府志》。〉
國朝雍正九年，修築長洲縣運河塘，自楓橋起，至望亭通湖橋無錫縣界止。〈《長洲縣志》。〉
國初，釋性能，號法華，寓寒山寺，修楓橋。適逢鼎革，方上龍門，大兵即過其下。〈《吳門補乘》參《百城煙水》。〉
楓橋，《豹隱紀談》云：舊作「封橋」。王郇公居吳時，書張繼詩刻石作「楓」字，相承至今。天平寺藏經多唐人書。背有「封橋常住」四字朱印。知府吳潛至寺，賦詩云「借問封橋橋畔人」，筆史言之，潛不肯改，信有據也。翁逢龍亦有詩，且云：寺有藏經，題「至和三年，曹文乃寫，施封橋寺」。作「楓」者，非。熊嘗見佛書，曹氏所寫，益可信云。〈盧熊《蘇州府志》。按：封橋寺藏經，明李日華《六研齋筆記》、國朝張燕昌《金粟箋說》亦載其事。〉
據盧《志》所紀，唐以前皆作「封橋」。自王郇公書為「楓」字，而「封」字之名遂晦矣！
又按：楓橋與妙利普明塔院，皆不詳經始歲月。《吳郡志》謂楓橋自古有名，紅蘭三百，見於白刺史詩，與「八門」、「六十坊」並稱。吾郡通津之有橋，信乎其古矣！寒山子尚在隋、唐間，即云天監已有塔院，亦當在有橋後，無可疑也。
◎志寺
吳中山水圖經，若《虎丘志》、《橫溪錄》、《瀆上編》，其例隘矣。降而為釋子之宮，靈岩、元墓亦各有寺志，其例更隘矣。然陽街之作《伽藍記》，但載叢林之興替，而洛陽治亂繫之。矧寒山負郭，歷劫再新，望閭門之峨峨，鬱觚棱而特起，其可無載筆以繼《斯幹》之後乎？《志寺》第二。
普明禪院，即楓橋寺也。在吳縣西十里，舊楓橋妙利普明塔院也。〈《吳郡志》。〉寒山禪寺，在閭門西十里楓橋下，舊名妙利普明塔院。宋太平興國初，節度使孫承節祐建浮圖七成。嘉祐中，改普明禪院。然唐人已稱寒山寺矣！相傳寒山、拾得嘗止此，故名，不可考也。紹興四年，僧法遷重建。洪武中，僧昌崇重修。〈《姑蘇志》。〉
按：《姑蘇志》又稱：洪武歸並佛宇，但列叢林，而以子院附見其下。此寺歸並寺三：秀峰寺、慧慶寺、南峰寺即古支硎寺。庵四：祇有文殊、雲泉、射瀆三庵，而佚其一。然據此可見寒山寺在明初尚為叢林，蓋正在僧昌崇重興之後也。
又按：吳城之西有寒山，實天平山之陰。上為法螺禪院，明趙凡夫別業也。其地去金閭不遠。或疑寒山寺得名以此。余家藏有《寒山志》寫本，據凡夫自述云：「山本無名，《郡志》：‘涅盤嶺在其左。’又見寒山詩，有‘時陟涅盤山’句。而寒泉則支朗品題。因命之曰寒山焉！」其下詳紀山中勝跡，而末係寒山二語云：‘「溪回難記曲，山疊不知重。’亦寒山先我矣！」是此山之以「寒」名，自凡夫始。寺之得名在先，山之得名在後，不可以後加先也明矣！
寒山寺，在楓橋下。起於梁天監間，舊名妙利普明塔院。元季，寺、塔俱毀。洪武間，僧昌崇辟建。明永樂三年，深谷昶修。正統己未，郡侯況鍾再修。嘉靖間，僧本寂鑄鍾建樓。萬曆四十年，僧明吾鑒建龍函閣，而大殿毀。四十六年，釋西流師徒鼎新。本朝順治初，幾為汛署，僧天與力守弗廢。〈詳後《志僧》篇。《百城煙水》。〉
寒山禪寺，實妙利普明塔院，不詳其經始歲月。明萬曆四十六年，大殿火，明年修復之。本朝康熙五十年冬，大殿又火。舊有水陸院，嚴麗靚深，屢出靈響，今久湮壞。塔亦莫如其跡。〈乾隆《蘇州府志》。〉
按：寒山舊為妙利普明塔院，招提名義，檀度因緣，皆以塔著。開山有塔，其來久矣！王志謂「宋太平興國初，孫承祐建」。而乾隆《府志》據孫覲《記》作「重建」，為得其實。今雖相輪已頹，風鈐闋寂，而遺址仿佛猶得於荒煙衰草之中，瞻人天而頂禮，未可以數典而忘祖也。其毀在元、明之際，考宋張師中詩：「塔影落前浦。」范文穆詩：「牆上浮圖道旁堠。」張孝祥詩：「古岸依然牽堵波。」是南宋時塔固巍然無恙。即後來湯仲友詩：「孤塔臨官道，三門背運河。」其時已入元矣！至明初，高啟《寒山寺送別》詩：「船裹鍾催行客起，塔中燈照遠僧歸。」又有《歸吳至楓橋》詩：「遙看城郭尚疑非，不見青山舊塔微。」自注：「舊有塔，今廢。」前一首，塔在；後一首，塔亡。一人之詩，齟齬不合。蓋浮圖毀於元末，季迪適值板蕩之交，送別時尚承平，未經劫火。逮後一首則人明後，應詔修史，自都歸吳之作。故其下又有「官秩加身應謬得，錦衣今已作荷衣」之句。今昔已殊，滄桑一霎，可慨也夫。
乾隆三十九年甲午八月，住持比丘宣能績建大殿、前軒。〈題名碑殘石。按：宣統三年，當事募工重建，從土中得殘石，記助緣姓氏，肘題歲月甚詳，但無文字，故《志碑》篇未錄。又按：曰「續建」，曰「前軒」，其先必有建大殿者，惜文獻闕如，不可考矣。〉
按：咸豐以前，惟住持果圓募修，見於內閣中書趙文麟《捐地碑》，歲月亦不詳。庚申赭寇之劫，閶門適當寇衝。城未陷，官車先縱火，層樓傑閣，蕩為煙埃，而此寺亦遂無寸椽矣！寇平既久，始有披荊棘而立梵宇者，既庳且隘，僅蔽風雨，亦未詳何時何人所草創。
光緒三十二年，今直隸總督陳夔龍由中州移節撫吳，謀於僚屬，捐俸鳩工，拓其門，臨大路，構堂三楹。由堂而進，東西各三屋。堂之西，構鍾樓，鑄鍾懸之其上，以存古跡。〈俞樾《記》。詳下《志碑》篇〔一○〕。〉
宣統三年，巡撫雲陽程德全偕布政使陸鍾琦，又拓而新之，重建大殿。前為御碑亭，後有樓三楹，可遠眺。金繩寶地，煥然一新。長廊精舍，幾為吳下精藍之冠。〈鄒福保《記》。詳後《志碑》篇。〉
宋孫覲《楓橋寺記》
平江自唐白公為刺史時，即事賦詩，已有八門、六十坊、三百橋、十萬戶，為東南之冠，詩云「茂苑太繁雄」是也。逮乾符、光啟間，大盜蜂出，爭為強雄。而武肅王錢繆以破黃巢、誅董昌之功，盡有浙東西之地。五代分裂，諸藩據有數州自王，獨嘗順事中國。有宋受命，盡籍土地府庫，帥其屬朝京師，遂去其國。蓋自長慶訖宣和，更七代三百年，吳人老死不見兵革，覆露生養，至四十三萬家。而吳泰伯廟棟，猶有唐昭宗時「寧海鎮東軍節度使錢繆」姓名書其上，可謂盛矣！建炎盜起，官寺民廬，一夕為煨燼。而楓橋寺者，距州西南六七里，枕漕河，俯官道，南北舟車所從出，而歸然獨無恙，殆有數焉。寺無石志，按《吳郡圖經》，實妙利普明塔院，而不著經始之歲月。唐人張繼、張祜嘗即其處作詩記遊，吟誦至今，而楓橋寺亦遂知名於天下。太平興國初，節度使孫承祐重建浮圖七成，峻峙蟠固，人天鬼神所共瞻仰。至嘉祐中，始改賜普明彈院，而雄傑偉麗之觀滋起矣！屬有天幸，僅脫於兵火。而官軍蹂踐，寺僧逃匿，頹簷委地，飄瓦中人。臥榻之上，仰視天日。四壁蕭然，如逃人家。紹興四年，長老法遷者，會其徒人居之，而相其室無不修，銖積寸累，扶顛補敗，棟宇一新，可支十世。寺有水陸院，嚴麗靚深，龍象所棲，升濟幽明，屢出靈響，尤為殊勝。而塔之役最大，更三年而後就。一日，遷老過余言曰：「願有紀也。」余嘗怪天下多故，縣官財匱力屈，天子減膳羞，大臣辭賜金，將吏被介胄以死，士大夫毀車殺牛而食。而吾民則當輸家財助邊，率常肙肙然舉首蹙額，疾視其上，無慨然樂輸之意。而佛之徒，無尺寸之柄，無左右紹介之先，瓦盂錫杖，率爾至門，則倒衣吐哺，躧履起迎，惟恐後已。乃捐金幣，指困廩，舍所甚愛，如執左契，交手相付無難色。此何道也？今觀遷老積精營作，練學苦空，敝衣糲食，不以一毫私其身，日以飾蠱壞、起頹仆為急。又飭其徒二三輩，持缽叩門，或持簿乞民間，日有獲焉，惟資以治寺。以故一方道俗，皆向慕之，凡所欲為，無不如志，故成就如此。今吾鄉縣之長人者，晨擁百吏，坐一堂之上，赫然如神明之臨，又阻聲威以怛之，而後吏得以投其隙。吾欲以柔道理之，量其力之所堪任，而與之為均，無急之以期，無使吏迫之。上下休戚，共為一體，人人歡然欣戴，如駒犢嬰兒之慕，以盡夫為民父母之道。夫以子弟而事父母，其於奉佛，固無間然矣！故著余之所欲言者為記，使歸刻焉。紹興十六年七月日，晉陵孫覬記。〈《吳郡志》。汲古、守山兩本皆有誤字。以《吳都文粹》、《姑蘇志》參校。〉
明王樨登《寒山寺旭公造藏經閣疏》
詩裹寒山黃葉，前朝稱古寺；橋邊漁火丹楓，千載記名藍。如斯南國叢林，宜有西來法寶。寺無經而崇奉，何以副人天瞻禮之誠？經無閣而貯藏，安能免風雨漂搖之患？老僧正旭，法號曉山。花下開籠，曾放支郎之鶴；林中結社，常栽惠遠之蓮。既捐資而造大乘，必募緣而建巍閣。畫龍於棟，畫海於梁。豈一縷一鍰之可就！刻雲為楹，刻山為柱，必眾財眾力而後成。達官長者之往來，錦纜牙檣，定應寶地修來福；海客胡商之貿易，銅山金埒，都是龍華會上人。揮金不吝，寧無布地給孤；造塔非難，當有聚沙阿育。五千四十八卷靈文，自白馬馱來，錄字琅函祈永護；億萬幾千百佛妙典，從赤烏傳至，金書玉笈願長新。偈曰：寒山寺裹老支郎，起閣藏經募十方。待得閣成僧展誦，烏啼月落一天霜。〈《法因集》，《王百穀全集》之一。〉
國朝俞樾《新修寒山寺記》
筱石中丞之撫中州也，於節署得八景焉。其八曰「蕭寺鍾聲」。中丞賦詩云：「宦味與禪悅，喧寂有殊致。夜半聞鍾聲，如在寒山寺。」詩境清越，寓意深遠，一時賓從皆吟賞不置。其時在乙巳之冬，及明年正月，遂拜移節江蘇之命。中丞喟然曰：「浮生如寄，宦跡如蓬，吾前詩其為之兆乎？」爰於三月下旬，蒞止三吳。下車伊始，興教勸學，整軍經武，日不暇給，未遑一問寒山之勝也。偶因校閱營伍，稅駕郊垌，問其地，曰：「楓橋也。」問：「寒山寺焉在？」曰：「近在咫尺。」乃與象往觀。人其大門，門庳且隘。登其大殿，榱桷粗存。達觀於其左右，則荒葛崩榛，中惟燕葵兔麥而已。文待詔所書唐張繼詩，舊刻石寺中，可辨者僅數字。唐六如《寒山寺記》，亦漫漶過半。中丞歎曰：「名勝之地，荒蕪至此。官斯上者，與有責焉。吾曩者遠在大梁，緬懷茲勝，形之歌詠。今臨其地，其能恝然乎？」乃與僚屬共謀修葺，自方伯以下，不謀而同辭，愈曰：「美哉，斯舉乎！」各捐俸廉，讚成其事。爰卜日鳩工，展拓其門閭，使臨大路。由門而進，折而南行，構堂三楹。由堂而進，東西之屋各三。東屋宏敞，賓朋之所燕息也。西屋稍閷，則凡寺中舊碑，咸植於是。以文待詔所書張懿孫詩，今已殘缺，屬余補書而重刻焉！堂之西，尚有隙地，乃構重屋，是曰鍾樓。鑄銅為鍾，懸之其上，以存古跡。經始於光緒三十二年九月，不兩月而告成。中丞自捐廉俸，以為之倡。自方伯、廉訪、觀察、太守，至長洲、元和、吳縣三大令，咸醵資以佽之。都凡用洋錢□千□百。董理是役者，權知元和縣竇君鎮山也。余往年視學中州，辱有文字之契，故與余相習，因繪圖具說，述中丞之命，求記於余。考寒山寺，創建於梁天監時。舊名妙利普明塔院，以寒山子曾居此寺，故即以為名。吳中寺院，不下千百區，而寒山寺以懿孫一詩，其名獨膾炙於中國，抑且傳誦於東瀛。余寓吳久，凡日本文墨之士，咸造廬來見，見則往往言及寒山寺。且言其國三尺之童，無不能誦是詩者。乃寒山寺竟蕪穢不治，使人發勝地不常之歎。何以存此邦之名跡，而動遠人之欣慕哉？然則中丞之修葺此寺，其用意深矣！若惟是感朕兆之不虛，喜觴詠之有寄，猶非中丞雅意也。余老矣，不獲從諸君子後，共落其成，輒紀本末，述年月，以為斯記。至方伯以下各出錢若干，用漢碑之例，具刻於後，並勒名於鍾，故不及焉。余所書張懿孫詩，遠不及衡山舊刻，而此記則尚能窺見中丞之意，或視六如居士舊記，所見者較大乎？光緒三十二年，歲次丙。
按：唐子畏未嘗撰記，今寺中所存殘刻，乃《寒山寺化鍾疏》也，亦見《六如居士集》。曲園先生得之耳食，未摩挲其碑而讀其文也。此寺經始歲月，舊志不能詳，亦非始於天監時，皆考之未審。
募修寒山寺啟
吳中近郭名刹，不連丘陵以自高，惟寒山寺最古。去城西十里，據楓橋煙水之勝，而靈岩、支硎諸峰蒼翠，相互森然，若納之屏障。在唐元和間，有寒山子仙跡之異，乃著此名。當時領郡者，如韋、白諸賢，嘗以休沐旬暇，升眺清遠，嗚琴賦詩，人境齊美。而張懿孫《夜泊》一篇，尤膾炙在吟口。古今四方來者，弭棹尋幽，輒有遐想，雖海外遊客，訪古津逮，靡不流連於楓江漁火中，歎為棲盤之逸境也。舊供寒、拾遣象於方丈，翼以水陸院，嚴麗靚深，蔚為靈宇。自宋以來，代有興替。洎國朝咸豐庚申之變，南烽一焙，蕩為荒煙，精藍遺構，眵剝殆盡。寇平越四十年，名跡久墟，鮮有謀所以起廢者。豈是邦繁雄，營繕者眾，而未暇及此邪？抑一境之勝，敝者復新，固自有時耶？顧恢閎舊規，匪輕功可舉，而取諸公者，又力無所藉。是必謀眾以集，事無妨工，亦無匱財，庶幾此義耳！願與邦懋，諮我同僚，慮材量功，不誓於素。有若信善君子、慧業文人，萃南國之檀施，宏上方之護力，龍象經構，霞舉雲興。將攬勝者，吟落月於霜鍾；懷道者，緬宗風於妙刹：咸於是導厥淵原。孰謂高明眺望之美，為政不在茲乎？爰敘大凡，聊資小引，示存古意焉！宣統庚戌之秋，張人駿、程德全同啟。
程德全《重修寒山寺碑記》
天下起衰振廢之心，砭愚訂頑之旨，與崇德報功之典，常相因也。而樺冠敝裘，遁世無悶，非遇聖人在位，末由閘其微，而大發其光。寒山子書壁之詩傳於世者，千有餘年矣！當時國清僧眾，莫測端倪，即天台刺史，亦惟驚神異、知敬禮而已。蘇之有寺也，始見於張懿孫《楓橋夜泊》一詩。是詩也，神韻天成，足為吳山生色。然詠其地，非感其人、重其德也。明初重修，姚少師曾為之《記》，今亦漫漶不可辨識。蓋唐、宋以降，吳、越之間，無復能作豐干饒舌者矣！寒山之詩曰：「子期辨此音。」又曰：「楊修見幼婦，一覽便知妙。」寒山該一乘宗旨，作為山歌，以警世之愚頑。苟非天亶聰明，孰有能合中西儒釋，而一以貫之者乎？我世宗憲皇帝之序寒山詩也，曰：「真乃古佛，直心直語。」嗚呼！盡之矣！讀寒山之詩，知道法明於天下後世；讀世宗上諭，知治法行於天下後世：皆古佛直心直語也。今世政治家訾宗教，宗教家亦訾政治。不知廢政治，則宗教為無用矣！離宗教，則政治為無本矣！寒山子云：「報汝諸人，各各努力。」夫政治、宗教，雖各有異，而要其終始，總不出「各各努力」之一言。嗚呼！時至今日。豈非臣下努力時哉？德全於政治、宗教之相維繫，愧未能達其蘊。而備員斯土，不敢不以起衰振廢為心。是役也，繼前賢之緒業，感東鄰之向風，而尤驚心動魄於「各各努力」之言。蓋努力以從吳中士大夫之後，則吳中之衰廢或可振也。努力以從天下士大夫之後，則天下之衰廢或皆可振也。事各努力，事皆可成；人各努力，人皆可用。體古佛之心，奉先皇之諭，以上慰今嗣皇夙夜求治之至意者，將於是乎始。時至今日。豈非臣下努力時哉？至於寺之風景，則唐賢一詩，分明如畫。又得國朝王文簡公「孤篷聽雨」，一再詠歎之，約略盡矣！德全獨念先皇之稱古佛，而棖觸於砭愚訂頑之苦心，如聞夜半鍾聲，悠然不絕。願與海內外有志之士，同起聽之也。
陸鍾琦《重修寒山寺記》
吳郡西南諸水，皆出具區支流，而石湖尤著。湖東彙越來溪與木瀆合，北流出橫塘，東人胥門運河，北至閶門運河，曰彩雲港。其自橫塘直人運河者，曰洞涇。由彩雲港北折出洞涇之西，曰白蓮涇。又西出江村橋，曰楓橋灣。復自楓橋納運河水，東趨閶門，還入城濠，為程可七里。故楓橋者，實石湖之尾閭，而負郭之名勝也。橋有寺，以唐釋寒山子得名。兵燹以來，鞠為茂草。至光緒丙午，稍稍謀興復，工未半輒止。宣統庚戌，雲陽中丞蒞吳，始訪得寒山詩集、畫象於故家，既刊梨勒石，而歸諸寺。更以保存古跡，守土之責，重修靈剎，詢謀愈同，鳩工庇材，不容稍緩。越明年辛亥□月，全寺落成。於是殿莊莊嚴，水木明瑟，亭延秋月，樓對春山，霜鍾應門，蘭舟牽岸。凡夫層軒傑閣、曲榭迴廊，因寺為園，罔不畢具。其規模之宏遠，能使遊觀者視聽一新，意尤有在，中丞已立石以記之矣！鍾琦尚何言哉？特有所貢疑者數事：《府志》載寺起梁天藍間，所謂「妙利普明塔院」是也。語本《吳郡圖經》，而《圖經》不言其經始。里人向有「先寺後城」之謠，似涉荒渺。據《吳門表隱》，寺有銅佛，座陰篆十一字，後題「赤烏十三年」。吳中之寺，莫古於赤烏，俗殆誤孫吳為吳越，因有前說，則安知非起於吳邪？張詩膾炙人□久矣！「江楓」二字，輒不得其說。俞氏《雜纂》，從一本作「江村」。然地枕漕河，唐時已不名江。閑嘗訪之土人，乃知寺前臨二橋，曰楓、曰江，遙遙相對。江橋，『志』謂之江村橋，在楓橋西南。是作「江村」者，本就橋言，則安知非合二名耶？寺之有碑，自宋王郇公，《續記》不詳郇公之名。《宋詩紀事》程師孟《楓橋寺》詩云：「邇來寺好尤瀟灑，張繼留題內翰書。」謂「內翰」指禹玉。禹玉者，王珪進封之字。《宋史》珪傳不言封郇公事。據《長編》，元豐八年，郇國公王進封岐國公。其封郇公，當在六年。朱樂圃《績記》適成於其次年，故曰「今丞相」。則待詔此書，特補王之遺跡，而何以原碑不一及耶？明姚少師舊記，謂額題寒山始於唐元和中。此與閭邱太守所撰《寒山子詩集傳》不合，然猶得以神仙之說解之。若韋應物刺蘇州，固在貞元初，去元和尚遠，而何以先有《夜宿寒山寺》一律耶？鍾琦昔讀唐人詩，即悠然遐想其遺跡。逮由詞曹出掌糧儲，嘗以巡視漕河，屢經茲地，但見孤村流水映帶茅庵而已，殊不稱其盛名。既而貴陽製車創始經營，鍾琦亟讚其議，範鍾樹石，辟廳事，葺僧舍，而基礎以立。今雲陽中丞繼長增高，舊觀悉復。鍾琦又親董其役，例得有言。及寺成，而鍾琦被命撫晉，會將去吳，則尤有不能已於言者。用為稱述斯寺形勝之跡，以厘訂舊說沿襲之訛，且舉鍾琦兩度來遊始終其事之前緣，記諸寺壁，以備他日編輯寺志者之一助云爾。
鄒福保《重修寒山寺記》
釋氏無為故無名，而無名之名，其得流傳於後世者，則有因緣在。寒山子特唐時一枯僧耳，一瓶一缽，雲水生涯，故非求名者。乃因僧而有寺，因寺而有詩，因詩而其人其地之名遂歷千餘年而不朽，非佛家所謂「因緣」者邪？夫天下之大，琳宮梵宇以億萬計，即吾吳郡城內外古剎無慮數百，而訪古者必就寒山寺問津，一若甚慕乎其名者，名之不可已也，如是夫！而況士大夫之名重於奕祀者邪？雖然，古來葛、陸、范、馬、周、程、張、朱諸名賢，其蹤跡所至，後之人瞻謁遺祠，而動高山景行之志者，以其有功業道德存也。寒山子何功何德，而名顧與之相埒者，何哉？嗚呼！余知之矣！天下學術之賾，殊途而同歸。佛氏宜參造化，窮達一致。其書雖支離惝恍，絕不言功業道德，而有大慧力超乎其外，善知識蘊乎其中。其徒之精於禪學者，輒俯視人間世一切之事，澹然若浮雲之於太空。昔莊周、列禦寇皆宗之。吾儒以其深通元理也，亦往往樂與之為方外交。淵明之於遠公，昌黎之於文暢、大顛，坡公之於參寥、佛印、辨才，俱往還贈答，稱道之弗衰。此數公者。豈佞佛者哉？誠有取乎爾也。而彼數僧之名，亦賴此數公以傳，是又一因緣也。今中丞雲陽程公來撫三吳，政通人和，百廢俱舉。公暇偶偕宛平陸方伯暨在官諸君子議葺寒山寺，不數月而工竣。金繩寶地，煥然一新，繚以長廊，間以精舍，而鍾樓歸然高聳，為一寺標幟。林木扶疏，以禪房而兼野趣，幾為吳下精藍之冠。起衰復古，厥功偉哉！不特此也，梓寒山之詩集，刻寒山之遺象，撰碑紀事，愾乎有感其人、重其德、明其宗教之意，豈非余所謂功業道德中人，而為陶、韓諸公之所為者邪？寒山子之名，藉以益顯。自今以往，非特吳人士必尋叩寺門，瞻仰蓮座，即羈臣遠客，夜泊楓橋，聽蒲牢，望漁火，必又推篷相語曰：「寒山，寒山！」嗚呼！釋氏無名之名，不轉勝於世俗之所謂名者乎？而因緣靡盡，薪火相傳，余又安能測其所至邪？時在宣統三年辛亥夏四月。
◎志象
龍象所棲，屢著靈響，宋孫覬《記》所云也。庚申劫後，無尺椽寸甓之存，何論法相。今可甄錄者，惟新刻二象。寺中舊有銅鑄、窯變二軀，相傳已久，雖付刹塵，猶可摭遣聞而補之。嗟乎！劫火燔空，我佛金身，難言不壞，惟文字為可久耳！《志象》第三。
張星鑒《遊楓溪記》：寒山寺，由大殿至後樓，樓有古佛，佛以銅鑄，連座高二尺有餘，座勒「赤烏十三年，郡主孫權供奉」。相傳為毀商紂炮烙銅所鑄，然亦無確據。〈《仰蕭樓集》。〉
褚逢椿《寒山寺古銅佛詩並序》：寺有古佛閣，銅佛一軀，高二尺許，座有「赤烏十三年，郡主孫權供奉」十一字。道光壬寅九月，里人摹象勒石。韋光黻作《記》，並索予詩：「寒山寺前秋草空，蕭蕭落木多江楓。寺有古佛寶相豐，座緣銘字小篆工。赤烏年鑄鎊當中，造象作福紫髯翁。雲銷炮烙猶商銅，孫吳霸業今已終。籲嗟世尊亦塵蒙，但聞月黑嗚霜鍾。鍾聲似悔西來誤，我佛聞之微動容。」〈《行素齋詩集》。〉
按：吳主權以魏太和三年稱帝，是年為黃龍元年。歷嘉禾至赤烏十三年，建國已久，何以猶有「郡主」之號？毫社之銅，又何以至吳下？此殆閭巷郢書贗說，不足辨也。然其象，則已古矣！
周布衣永年字修齋《方塔禪院變窯僧伽》詩：「迢迢夜半鍾，恍與寒山遇。」自注云：「相傳舊供寒山寺。」〈《海虞詩苑》。〉
吳蔚光《窯變觀音在方塔寺西方殿中》詩：「世間奇事真百出，窯不變神專變佛。傳聞窯變觀音凡有三，海虞方塔寺中乃其一。句句肖真形，皓皓存本質。依稀五十三參相，華妙莊嚴道子筆。憶昔客遊景德鎮，製瓷燒器識精劣。石舂千杵坯始成，水濾千羅料還別。Ａ１人弄粉如弄丸，大小方員手旋脫。繪畫後素功，五色巧塗抹。紫或若凝血，黃或若傅蜜。翠或若聚鶴，黑或若點漆。裹以抽水燔以柴，難者祭紅火歙映。窯成窯壞亦數存，窯戶覼縷為余述。有時幻化作諸象，滿窯瓷器忽然失。我不信佛惟信神，神聰明正直而壹。但見膜拜人，齊稱大慈大悲救苦救難觀世音菩薩。菩薩菩薩知有靈，眾生一切呼丁寧。況千手臂足使令，低眉垂目疑弗聽。願為普灑甘露水，滴盡楊枝小靜瓶。」〈《素修堂集》。按：竹橋先生此詩，亦詠寒山舊象，牽連錄之。〉
右古佛象。
姚宗典詩《寒山、拾得象已剝落矣，忽有人自天台來，塑畫如生，為賦喜寒山、拾得重來》詩：漫指滄桑認去來，楓江依舊笑容開。晨齋缽捧香雲蓋，夜課鍾沈寶月台。意在毫端離語默，風生帚下絕塵埃。只看石罅人還在，肯信昆岡已劫灰！〈《百城煙水》。〉
潘曾沂《書拾得子象後示蔣生》：蔣生年十七，導之為正士。口誦孔孟言，亦頗知佛理。今歲秋八月，夜夢走村裹。道遇長髯叟，問生往何止。叟指古刹中，云有拾得子。此夢生未解，潘子聞之喜。謂言拾得者，即是普賢爾。普賢用心聞，初心那可企。授以行願品，信解從茲始。〈《功甫小集》。〉
羅聘繪寒山、拾得象題詞：《寒山、拾得二聖降乩》詩曰：「嗬，嗬，嗬！我若歡顏少煩惱，世間煩惱變歡顏。為人煩惱終無濟，大道還生歡喜間。國能歡喜君臣合，歡喜庭中父子聯。手足多歡荊樹茂，夫妻能喜琴瑟賢。主賓何在堪無喜，上下情歡分愈嚴。嗬，嗬，嗬！」考寒山、拾得為普賢、文殊化身。今稱和聖合聖，為寒山、拾得變相也。花之寺僧羅聘書記。
鄭文焯繪寒山子象題詞：「登嶽采五芝，涉澗將六草。散髮蕩元緇，終年不華皓。光緒庚辰九月既望，楓橋舟中寫。大鶴居士鄭文焯指頭戲墨。」昔蘇文忠過洛城廣愛寺，觀朱瑤畫文殊、晉賢，題詩讚歎。證之唐閭邱允《天台國清寺記》，以寒山、拾得為文殊、普賢化身。然則坡公詩中所稱「朱瑤唐晚輩，得法尚雄深」，在唐代已有其畫象，為世所瞻奉。此圖乃高密鄭中書叔問所寫，寒山仙跡，遊戲三昧，得且園指墨逸趣，藏之吳中故家有年已。今寒山寺落成，因取以鉤撫入石，為識其顛末云。宣統庚戌之歲冬至日，雲陽程德全題。〈右二石象互見《志碑》篇。〉
右寒、拾象
陳文莊《天台憶》寒山、拾得古象：寒山一手印記，一手拊膝，微笑，赤足。拾得一手□珠，一手閱卷，亦赤足，大笑。又《台雁憶》有仙灶下寒、拾二小象：曇花亭光菩薩手製大士、善才、寒、拾四象。〈《無夢園集》。〉
右國清寺寒、拾象。按：天台為寒、拾祖庭。觀姚宗典《寒、拾重來》詩，則楓橋寺象亦從初地來也。附錄於此。
黃庭堅《題落星寺》詩：「畫圖妙絕〈一作「絕筆」〉無人知。」自注：「僧隆畫甚富，而寒山、拾得畫最妙。」按：隆為宋時僧，其所藏畫笥，至近亦唐人筆，此寒、拾象之最古者。〈《山穀詩集》。〉
釋明綱《寒山、拾得》軸：「赤腳蓬頭小道，身穿納搭破襖。嘻嘻擁警前行，不覺煙塵盡掃。」明綱。〈下有白文「明綱」、「崇朗」二印。〉「終日笑哈哈，長年赤腳走。頭髮亂發鬆，掛弊不知醜。虛空落地來，轉掃轉展有。看你個呆子，何時得歇手？」癸丑二月廿七日，天華淨範頓首題。〈下有白文「落範」、朱文「象則」兩印。〉咒林大師名明綱，故山陰祁忠敏公第二子，當日所稱六公子也。公子名班孫，字奕喜，母夢臒僧人室生。乙酉，忠敏公殉難。江上師起，偕其兄理孫毀家助國。俄而師潰，或謂：「公子當鍵戶謝客。」公子不為怵，江湖亡命來者無勿納。及王寅，大吏捕魏耕，詞連祁氏。客有出奇解之者，理孫得寧家，而公子戍寧古塔。亡何，賂鎮守將軍，得縱歸里。既有物色之者，避之吳，依退庵翁於堯峰，遂為僧。癸丑冬，卒於毗陵馬鞍山寺。遺言欲返拊於祖，始知為公子，以其喪歸葬之梅里。祁氏世代嫵仕，藏書甲於越，寓山花木冠一郡。公子少任俠，讀書知大義，必為有用之學。配朱氏，忠定公元燮之孫女，能詩畫，一門唱和，聞者豔之。夫世臣與國休戚，不幸丁陽九厄，削髮行遁，其心豈樂浮屠之虛誕為之耶？直以智盡力窮，計無復之耳！癸丑至今，一百五十年，觀其詩與畫，思其題名之故，未嘗不感慨零涕，悲其遭之不幸也。是幅得之山陰市中，蓋其自寫照也。上有天華南師讚，亦靈岩道侶。公子事詳見呆齋、農祥兩先生集、徐俟齋《廩下語》中。余懼後之人有舉其名而不知者，故為書厓略於此。庚辰長夏，海鹽俞浩志。〈右題字三段，皆見《穰梨館過眼錄》。〉
右附一切寒、拾象
◎志鍾
唐鍾鏈冶超精，雲雷奇古，波磔飛動，捫之有棱。余所見寶室寺、景龍觀鍾拓本，皆如此。惜此寺筍虛久虛，明重鑄一鍾，又銷為鋒鐻。然自張繼題詩，月夕霜晨，猶有餘韻，廬陵膠柱，詰難蜂起，裒而錄之，亦聲聞之乘也。《志鍾》第四。
明嘉靖間，僧本寂鑄鍾建樓。鍾遇倭變，銷為炮。〈《百城煙水》。按：唐鍾未詳何時毀。寺鍾年月可考者始此。〉
明唐寅《姑蘇寒山寺化鍾疏》
木鐸徇於道路，周官所以警其頑愚；鏑鍾司其晨昏，釋氏所以覺夫靈性。解魔王之戰鬥，上振天宮；緩眾生之悲酸，下聞地獄。所以提婆尊者現神通而外道無言，本寂禪師悟真筌而古德讚頌。實名法器，厥號大音。本寺額號寒山，建始普明。殿宇粗備，銅鍾未成。月落烏啼，負張繼楓橋之句；雷霆鼓擊，愧李白化城之銘。今將鼓洪爐以液精金，範土泥而鑄大樂。舉茲盛事，用叩高賢。增壯山門，惟祈樂施。啟千門之曉，潛蟄皆興；夙萬戶之昏，魚龍盡息。莊嚴佛土，利益人天。慧日增明，福田不薄。以茲疏告，仰冀垂明。偈曰：姑蘇城外古禪房，擬鑄銅鍾告四方。試看脫胎成器後，一聲敲下滿天霜。
國朝褚逢椿《寒山寺古銅佛》詩：「鍾聲似悔西來誤。」〈詩互見上《志象》篇。〉原注：「俗傳寒山寺鍾聲，似云‘懊惱來’」。〈《行素齋詩集》。〉
袁翼字穀廉《八秋詩和王窗山明府韻。秋鍾》一首末二句：「百八聲清方夜半，江楓漁火認茅庵。」自注：「寒山寺鍾，至今夜半乃撞，知唐人非誕語。」〈《邃懷堂詩集後編》。〉
按：半夜鍾聲，前賢詩論之綦詳，彙綠於後。
王直方《詩話》云：歐公言：「唐人有‘姑蘇城下寒山寺，半夜鍾聲到客船’之句。說者云：句則佳也，其如三更不是撞鍾時。」余觀於鵠《送宮人人道》詩云：「定知別往宮中伴，遙聽緱山半夜鍾。」而白樂天亦云：「新秋松影下，半夜鍾聲後。」豈唐人多用此語也。倏非遞相沿襲，恐必有說耳。溫庭筠詩多纘在白樂天詩後。
《石林詩話》云：此唐張繼題姑蘇城西楓橋寺詩也。歐公嘗病其半夜非打鍾時，蓋未嘗至吳中。今吳中寺，實夜半打鍾。繼詩三十餘篇，余家有之，往往多佳句。〈按：此條見今本《石林詩話》卷中。〉
《詩眼》云：歐公以「夜半鍾聲到客船」為語病。《南史》載齊武帝景陽樓有「三更五更鍾」。邱仲孚讀書，以中宵鍾為限。阮景仲為吳興守，禁半夜鍾。至唐詩人，如於鵠、白樂天、溫庭筠，尤多言之。今佛宮一夜嗚鈴，俗謂之「定夜鍾」。不知唐人所謂半夜鍾者，景陽三更鍾邪？今之定夜鍾耶？然於義皆無害，文忠偶不考耳！
《學林新編》〈今湖海樓本《學林》無「新編」二字，此條見卷八。〉云：世疑半夜非聲鍾時。某案《南史·文學傳》：「邱仲孚，吳興烏程人，少好學，讀書常以中宵鍾鳴為限。」然則「半夜鍾」固有之矣。邱仲孚吳興人，而庭筠言「姑蘇城外寺」，則半夜鍾乃吳中舊事也。〈以上四則並見宋胡仔《苕溪漁隱叢話》卷二十三。〉
按：此詩為張繼作，自唐以來無異詞，王觀國獨誤為溫庭筠詩。豈因庭筠亦有「松窗半夜鍾」句耶？蘇、湖雨地，邱仲孚吳興人，亦與吳中事無涉。
《復齋漫錄》云：《遁齋閑覽》記歐陽文忠公《詩話》，譏唐人「夜半鍾聲到客船」之句，云半夜非嗚鍾時，疑詩人偶聞此耳！且云：「渠嘗過蘇州宿一寺，夜半聞鍾聲，因問寺僧，皆云：‘分夜鍾，曷足怪乎？’尋聞他寺皆然，始知夜半鍾惟姑蘇有之。」此皆《閑覽》所載也。余考唐詩，知歐公所記，乃張繼《楓橋夜泊》詩，全篇云：「月落烏啼霜滿天，江楓漁火對愁眠。姑蘇城外寒山寺，夜半鍾聲到客船。」此歐公所譏也。然唐詩人皇甫冉有《秋夜宿嚴維宅》詩，云：「昔聞玄度宅，門向會稽峰。君住東湖下，清風繼舊蹤。秋深臨水月，夜半隔山鍾。世故多離別，良宵詎可逢？」且維所居在會稽，鍾聲亦嗚於半夜，遂知張繼詩不為誤，歐公不察。而半夜鍾，亦不止於姑蘇有，如陳正敏說也。又陳羽《梓州與溫、商夜別》詩：「隔水悠揚午夜鍾。」乃知唐人多如此。〈《漁隱叢話續編》。〉
按：右《復齋漫錄》一則，見今本吳曾《能改齋漫錄》卷三。《四庫提要》但稱曾字虎臣，不言其號復齋也。然元人《愛日齋叢鈔》所引亦如此。疑當時所傳本不同，苕溪必有所據。《能改齋》本，未有王直方《蘭台詩話》，亦嘗辨論，第所引與予不同云云。直方《詩話》即苕溪所錄之第一則，故刪此十八字。其書名《蘭台詩話》亦可補元任所未及。
唐張繼《宿楓橋》詩云：「月落烏啼霜滿天，江村漁火對愁眠。姑蘇城外寒山寺，半夜鍾聲到客船。」昔人謂鍾聲無半夜者。《詩話》嘗辨之云：「姑蘇寺鍾，多嗚於半夜。」予以其說為未盡。姑蘇寺鍾。惟承天寺至夜半則嗚，其他皆五更鍾也。〈《中吳紀聞》。〉
按：唐張繼《楓橋》詩云：「姑蘇城外寒山寺，半夜鍾聲列客船。」在閶門外七里。歐陽文忠公云：「句雖佳，其奈三更非撞鍾時。」歐公蓋未嘗至吳中。今吳中僧寺，實半夜嗚鍾，或謂之「定夜鍾」，不足以病繼也。《南史》：「邱仲孚，吳興人，好學，讀書常以中宵鍾鳴為恨。」〈「恨」，他書皆作「限」字。〉阮景仲焉吳興守，詩云：「半夜鍾聲後。」白樂天亦云：「新秋松影下，半夜聽鍾聲。」吳中半夜鍾，其來久矣！又於鵠《送宮人人道》詩：「定知別後宮中伴，遙聽緱山半夜鍾。」溫庭筠詩亦云：「悠悠旅榜頻回首，無復松窗半夜鍾。」何獨於繼而疑之？《吳郡志·考證》門。
《南史》：「邱仲孚喜讀書，常以中宵鍾鳴為限。」乃知半夜鍾聲，不獨見唐人詩句。〈吳聿《觀林詩話》。〉
《石林詩話》：「姑蘇城外寒山寺，夜半鍾聲到客船。」歐陽公嘗病其夜半非打鍾時。蓋公未嘗至吳中。今吳中山寺，實以夜半打鍾。然亦何必深辨，即不打鍾，不害詩之佳也。如子瞻「應記儂家舊姓西」，夷光姓施，豈非誤用乎？終不失為好。〈馬位《秋窗隨筆》。按：位字石亭，西安人。《隨筆》刻入《昭代叢書》。〉
按：今新鍾為陳筱石製帥撫吳時所鑄，藩臬以下皆勒名其上。詳見俞曲園先生《記》。

[book_title]卷二
◎志碑
「張繼留題內翰書」，讀程公辟詩，知此寺舊有宋石。今所存者，惟前明文徵仲、唐子畏兩碣為最古。捫苔蘚而讀之，剝蝕過半。其餘三四斷碑，僅記檀施姓氏，無可甄錄。歐陽公《集古錄》，不遺近刻。今援其例，擇稍有資於掌故者，並新舊諸碑序次之，識其存佚，間附考證，以詔後來。《志碑》第五。
宋王郇公書張繼詩石刻〈佚〉
此張繼詩第一石也。《吳郡圖經績記》：「楓橋，舊或誤為‘封橋’。今丞相王郇公居吳下，親筆張繼一絕於石，而‘楓’字遂正。」《吳郡志》程師孟詩「張繼留題內翰書」下，注云：「今禹偁王內翰丁太夫人憂，任其親寫是詩，故不題名。」
《吳郡圖經續記》論楓橋之名，謂：「今丞相王郇公頃居吳門，親筆張繼一絕於石，而‘楓’字遂正。」閱者每以宋宰執中無王郇公為疑。及檢《吳郡志》采程師孟《楓橋寺》詩云：「邇來寺好尤瀟灑，張繼留題內翰書。」自注：「今禹偁王內翰丁太夫人憂，任其〈毛刻有些二字，不可解，疑是「在吳」之誤。〉親寫是詩，故不題名。」又疑王元之未為丞相，且無封號，恐非朱伯原所指寫詩者。況師孟不與元之並世，亦不應稱「今」。續檢《宋詩紀事》選師孟此詩，即從《吳郡志》采人，其自注則云：「今禹玉王內翰丁太夫人憂，親寫是詩，故不題名。」〈「憂」下，無「任其」二字。應是厲太鴻以其不可解而刪之。〉禹玉為王珪之字。按《宋史》珪本傳，以熙寧九年作相，而母憂正在為翰林學士時。得此，方知毛刻《吳郡志》之舛誤不足據。而師孟詩，實與《圖經續記》相合，所謂「王丞相」者，即禹玉。王內翰、郇公，當是其初封，而史傳逸之也。然則寒山寺中，舊當有此石刻，不知何時失去。今惟存文待詔大行草寫此詩碑，在三門內西南隅壁間，若為王丞相補此遺跡。此石與東壁唐解元書《募鍾疏》碑對峙，惜石已裂損，地更湫隘囂塵，更數十年後，安知不又為王書之湮沒乎？〈《鷗陂漁話》「寒山寺王郇公書張繼詩石刻」一則。〉
王郇公非但見於《圖經續記》，憶《蘇沈良方》亦稱王郇公有治小便不通方，但以史無明文，猶待搜考。近見王明清《揮麈後錄》〈三〉，舉熙寧以後宰輔封國，「王文恭」下注「郇、岐」二字，是禹玉之初封郇公，已有明證矣！然猶未詳其得封年月也。既而勞季言寓書告余曰：「考《長編》〈三百五十五，〉元豐八年三月庚申，銀青光祿大夫、守尚書左僕射兼門下侍郎郇國公王珪，為金紫光祿大夫，進封岐國公。又考宋朝《大詔令集》〈五十七，〉元豐五年四月癸酉，王珪左相制結街，尚稱‘太原郡開國公’，其封郇國，當在六年十一月甲寅文武官並以南郊赦書加恩時。〈見《長編》三百四十一。〉《詔令》〈六十二〉載加恩制，略云：‘錫爾以成國之封’《圖經續記》成於元豐七年，正珪封郇公時也。其丁母憂，在嘉祐二年七月；復拜學士，在四年十月。張詩書石，當在嘉祐。程詩當作於熙寧三年王未參政之前，故以‘內翰’稱之。」又胡心耘示以杜大圭《名臣碑傳琬琰之集》〈宋本有「乏」字，近刻刪去。〉上集第八卷，李清臣所撰《王太師珪神道碑》。今節錄其文云：元豐三年，朝廷用階官寄祿，超授銀青光祿大夫兼門下侍郎，監修國史。五年四月，復三省官，為尚書右僕射兼門下侍郎。上日，御史中丞率百官班賀仁宗、英宗加徽號，〈按《本紀》，事在六年閏六月。〉為仁宗冊寶使。禮成，封郇國公。上即位，恩加金紫光祿大夫，改岐國公。元豐八年五月己酉薨。是禹玉之封郇國，具有的確年月可據。且岐國之封，身受祇及兩月，而郇國則閱二年。《宋史》本傳與《東都事略》皆不紀，致後世不知，未免疏漏。殆以虛封為無關輕重而略之歟？得此考證，不特可補史文之闕，並足為《圖經續記》注腳也。〈同上「王郇公封國年月」一則。〉
按：王郇公與王元之，一字禹玉，一名禹偁，本易滋訛。元之曾知長洲縣事，有《移任長洲》詩五首，見《小畜集》，〈《郡志》亦采入《藝文》。〉此邦人士，耳熟能詳。郇公作此詩，在未參政前，誠如調生先生之說。然文穆追書其事，何以仍稱為「內翰」，又冠以「今」字也？竊謂宋時傳訛已久，並不自文穆始，汲古、守山兩刻，但未及糾正耳。
孫視《楓橋寺記》〈佚〉紹興十六年七月。文據《吳郡志》錄入《志寺》篇。
明唐寅《姑蘇寒山寺化鍾疏》〈無年月。十行。行二十四至二十九字不等。行書。校補者案：殘字以□表示，下同。〉
□□□□□□□□□□□□□□銅鍾司其□□□氏所以覺夫靈性。解□□□□□□□□□□□□□悲酸下□地□所以提婆□者，現神□□□□□□□□□□□真筌而古德□頌。□名法器，厥號口口口□額□□□建始普明。□落烏啼，負張繼楓橋之句；雷霆鼓□□李白□口□口今將鼓□爐□□□金，範土泥而鑄大樂。舉茲□事，用口高口增壯山門□□□施。啟千門之曉，潛墊皆興。夙萬戶之昏，魚龍盡□□嚴佛土，利□人天。慧日增明，福田不薄。以茲疏告，仰冀垂明。偈曰：
□蘇城外古禪□□□□□告四方。試看脫□成器□，一聲□□□天霜。□□進士唐寅書
按：《六如居士集》有此疏全文，據以錄入《志鍾》篇。今碑斷裂，所存殘字，援翁蘇齋《化度寺碑》、范氏書樓《殘石圖》之例，釋其文如右。集本「殿宇粗備，銅鍾未成」八字。今碑無。「建始」下，集本空，碑補「晉明」二字。
文徵明書張繼詩殘石〈無年月。四行。行字不等。大草書。〉
□落□啼□□□□□□□□□□姑蘇□□□□□□□□□□□□徵明此張繼詩第二石也。今泐存不及十字。
章美題額四大字〈一字一行，橫列。年月題款，左右小字，分行如門額式。皆正書。〉
寒、拾遺蹤翰林學士姚希孟題。崇禎癸酉冬，章美書。住持明五立。
爭寺基帖殘石〈無年月。共三段。第一段，五行，草書。第二、三段，皆七行，行書。行字不等。前題名，八分書。〉□□張
寺基俗占已非法，況既受贖價而復不退出，是豪民也。寺中僧何不嗚於官耶？閱文太史書字，漫為書之。濟南黃山居士〈「張延登印」、「王辰進士」印篆文。〉
少宗伯錢
地屬三寶□□鬼神護訶。有侵占者，身墮地獄，殃及子孫。果報昭然，可怖可畏！今寺僧能恢復故地，不獨佛土清淨，亦□為豪氏〈下缺〉孽矣！彼如有知，當稽首皈命之不暇，寺僧善為彼懺悔之也。聚沙居士錢謙益書
宮詹姚
寺宇民居，自當隔列，非獨肅寺規，亦所以嚴□範也。寒山古刹，邇來僧□並精心向道。凡□□□□□□為金湯，何得有黃乾□口辟門啟竇，不存緇白之□無論穢觸三寶，有韋馱伽藍訶譴。若稍知禮。〈下缺。按：「黃乾」下，諦視似「初者」二字。〉
按：此石首尾斷裂，不詳何刻。審其文義，為豪民占地而作。以魯公《坐位帖》例之，當題為《爭寺基帖》。錢蒙叟、姚孟長皆書明時官秩，孟長未見明亡即捐館，是此帖尚在鼎革以前，非即廣承事。〈廣承力守此寺。見《百城煙水》。〉章美題額，在崇禎癸酉，其時住持為明五，則刻石以鎮山門者，明五為近之。蓋此寺間田，虞芮之爭，其來已久。據張黃山一帖，文湛持相國實為禪林護法。其前有文肅書，而今佚矣！
固朝世宗憲皇帝御製《寒山子詩序》
雍正十一年癸丑五月朔日。宣統庚戌，江蘇巡撫程德全勒石，建御碑亭於山門內。
雲漠天章，龍蟠螭負。〈臣〉謹案《欽定四庫全書提要》列朝御製，仍以時序列於前明之後、本朝臣民之上。今謹援其例，昭代諸碑錄，宸翰為首，並恭錄御製序於卷端。
梁同書書《陰騭文》殘石〈殘字十七行。跋，前二行、後四行。行字皆不等。行書。文自「人之財產」起上缺。未錄。〉
乾隆五十有九年歲次甲寅冬十月二十六日，頻羅庵主梁同書書，時年七十又二。
寫此篇時，病行格少仄，不能展布，勉強應之。今錦峰世兄業已上石，意在勸善，當不口拙劣也。壬申九月三日，山舟又書。王應春刻。韋光黻《古銅佛象記》〈佚〉
道光壬寅九月，里人摹象勒石，韋君繡作《記》。見褚仙根詩序。〈詩次《志象》篇。〉庚申之劫，碑、象皆毀於兵燹。署蘇州府知府平翰《禁占寺產碑》
咸豐四年閏七月二十日。正書。文錄下《志產》篇。羅聘畫寒山、拾得象無年月。跋，正書。見《志象》篇。鄭文焯畫寒山子象
光緒庚辰，九月既望。跋，行書。見《志象》篇。右兩象並新刻，彙列於此。俞樾《新修寒山寺記》光緒三十二年歲次丙年。孫陛雲書。文見《志寺》篇。
俞樾重書張繼詩石刻〈詩三行，行十字。跋三行，行十八字。草書。有陰側。詩見前。〉
寒山寺舊有文待詔所書唐張繼《楓橋夜泊》詩，歲久漫漶。光緒丙年，筱石中丞於寺中新葺數楹，屬余補書刻石。俞樾碑陰。〈八行，行二十字，行書。〉
唐張繼《橋橋夜泊》詩，膾炙人口，惟次句「江楓漁火」四字，頗有可疑。宋龔明之《中吳紀聞》作「江村漁火」，宋人舊籍可寶也。此詩，宋王郇公曾寫以刻石，今不可見。明文待詔所書，亦漫漶，「江」下一字不可辨。筱石中丞屬余補書，姑從今本，然「江村」古本不可沒也。因作一詩附刻，以告觀者：「郇公舊墨久無存，待詔殘碑不可捫。幸有《中吳紀聞》在，千金一字是江村。」
俞樾碑側〈一面。五行，行三十二字，真書。〉
張懿孫此詩，傳世頗有異同。題中「楓橋」，舊誤作「封橋」，《吳郡圖經續記》已據王郇公所書訂正。詩中「漁火」，或誤作「漁父」，雍正間輯《全唐詩》所據本如此，然注云：「或作火。」則亦不以作「父」者為定本也。《中吳紀聞》載此詩作「江村漁火」，宋人舊籍，足可依據。曲園太史作詩以證明之，今而後此詩定矣！光緒丙年，余移撫三吳，偶過此寺，歎其荒廢，小為修治，因刻張詩並刻曲園詩，以質世之讀此詩者。貴陽陳夔龍。〓是為張繼詩第三石。今與文待詔原碑同陷寺壁。
江蘇巡撫程德全書《寒山子詩》〈詩三十六首，分四石刻。每石三十行。三行為一首。末一石，附跋十二行，行十七八九字不等，均行書。詩未錄。〉
右《寒山子詩》，唐《藝文志》人釋家類，作七卷。世傳台州刺史閭邱允得其題句於寒岩竹木石壁間，因令國清寺僧道翹纂集成帙，凡三百餘首。宋淳熙中，沙門道南為之記，始有傳本。明吳、計兩家復校刻，並為一卷。別本世所希見。漁洋山人嘗稱其五言有唐調，不名一格，蓋所謂「詩雜仙心，超以象外」者也。今既謀諸邦士大夫，重修寒山寺落成，復得其詩集舊，選錄如千首，礱諸寺壁。其大旨多諷時勵俗之作，以幽隱歌笑出之，豈辟世而非遺世者，乃托言「豐干饒舌」邪？爰識數語，以質後之攬者。宣統庚戌九月，雲陽程德全記。程德全《重修寒山寺記》〈石本未見。文錄《志寺》篇。〉
江蘇布政使陸鍾琦《重修寒山寺記》〈分兩石刻，每石三十行，行自十四至十七字不等，正書。文錄《志寺》篇。〉宣統三年歲次辛亥六月廿八日刊石。
鄒福保《重修寒山寺記》〈三十二行，行二十二字，正書。文錄《志寺》篇。〉宣統三年辛亥夏四月。
寶山印康柞號印川《偕調生寒山寺拓碑題壁》詩：〈按：調生先生名廷琯，出吾宗東山支，著有《蛻翁詩錄》、《吹綱錄》、《鷗陂漁話》，又輯《蛻翁所見詩錄》。〉「故人供具勸扶筇，來訪楓橋夜泊蹤。聊與寒山生個事，一雙碑響替霜鍾。」再題云：「碑下躍跏倚短筇，往來詞客幾留蹤。眾前拈起椎兒示，白日來敲夜半鍾。」〈《鷗天閣集》，並見《蛻翁所見詩錄》。〉
◎志僧
吳中山水殊勝，浮杯飛錫，時有古德往來。支、帛道場，條衣不替。惟寒山一燈，若明若滅，豈金閶近市，湫隘囂塵，不足以安禪悅乎？宋、元僧史，晨星落落。至前明桑海之交，故老遺黎，緇衣遁禪林中，始有可傳焉！文子悱詩云云「高僧不易逢」。《志僧》第六。
宋有遷老、溫老，梵行皆未詳。法遷詳於孫靚《寺記》，又見《示遷老》三詩。舊志又載仲益《與溫老》，詩云：「閶闔層城外，寒山古道西。若人具眼隻，與佛拍肩齊。白浪噴鵲首，黃塵送馬蹄。憧憧南北路，一榻有高棲。」〈《吳都文粹》並《吳郡志》合纂。〉
按：南宋俞桂〈字晞郗，錢唐人。〉《漁溪詩稿》有《楓橋寺》詩一首。〈錄下《志詩》篇。〉又有《南路般上人之平江》詩：「詩囊和月橫挑去，穩泛楓橋夜半船。」「上人」，疑亦寒山法侶也。
明初，有道性庵。平顯《松雨軒集》〈按：顯字仲微，錢唐人。洪武初，官廣西藤縣令。〉有《道性庵住寒山寺》詩云：「蘭若黃金地，楓橋碧水灣。春風上方路，秋色太湖山。既接三生舊，終謀半日閑。明年理歸楫，持以叩禪關。」〈據《松雨軒集》纂。〉
繼性庵而起者，有慧公。袁永之《送慧公之京》詩：「寒律窮陰紀，晨征戒遠遊。浮雲望飛錫，細雨送孤舟。朔雁遙天外，霜楓古渡頭。歸應沾一命，休憶故園愁。」又《送慧公住持寒山寺》云：「古寺人天外，精廬杳藹中。君依蓮社去，心與白雲同。溪水看清淨，寒山對苦空。何時聽說法，為我暢元風？」〈據《胥台集》纂。〉天與名廣承，吳江計氏，持誦不輟，古樸有德。順治初，汛官戍此，幾為署。師苦守殿隅，觀察壽公護之，始得復。今寺中所遺，皆其力也。〈《百城煙水》。〉
性能號法華，寓寒山寺。適逢鼎革，四處焚劫，松陵徐瑞宇素奉三寶，皈依禪宿性能勸其舍宅為寺，募四十八願，仍捐橐千餘金，營構殿堂寮廩，名其庵曰「法華」。工未畢而歿。〈《百城煙水》參金文通《法華禪院碑》。按：法華庵，在寒山寺隔岸聽鍾橋之西。性能圓寂，新構精廬尚未落成，是終於寒山寺也。〉
在昔，學詩於葉星期，與黃九煙、殳山夫諸公相唱和，年未五十而歿。星期祭之以文，曰：「某年月日，方外友葉燮，以清醴一尊、苦茗一甌。告於在昔開士之靈。曰：嗚呼！在昔子何為而死耶？今之衲其衣而髡其頂，妄踞南座，以號於人而稱師，胸無墨瀋，信口囈語，拾禪家一二剩吻以自誇者，曾不若子之惠休片語，下筆如有神也。其敷座而談教乘，剿襲注疏，絕無心得，依樣胡盧者，曾不若子之長城五言、隻語彈丸膾炙人口也。以子之才，亦既充之以學，何遽不可如貫休、齊己、皎然輩？以子之瀟灑胸襟，寓情物外，何遽不可如參廖、辨才輩也？子蕭然一瓢，托跡古寺，不欲效乞食輩日奔走閱闈中，即饑驅迫切，終不去寄跡《兔園》一冊，以糊其口。今子之歿也，子之徒罄簡子所遺之瓶缽，祇餘三十八文、舊衲質券數紙，此外並無粒粟寸布值半銖寸錢之物。此其人為何如人？其懷何如懷耶？方外之徒，原無所論於壽命之延促。然世之可以即死而不死者，千百其群；可以末死而即奄然長謝者，子何獨罹其酷也？子之從予遊，且十年矣！子之學詩，發憤直欲淩古人。與予或月一見，子詩必一小進；或經年一見，子詩必一大進。吾嘗謂子使天假以年，竟可獨立為古今方外詩人之冠。將毋天之忌子，年未五十而竟死耶？此真風雅之缺陷，能不拊膺而揮淚耶？子之同學聞子之歿也，無不頓足長歔，愈謂詩道賴以干城，而今者長夜何時旦耶？行將搜子遺稿，亟梓之行世，此亦詩教盛衰之所繫，一以慰子之寂靈，一以慰同學之永懷也。嗚呼！靈其知之。」〈《己畦集》。〉
《在昔詩僧苦行錄》，吾宗星期先生祭文一首。宗風戒律，略見一斑。至其酬答詩什，見下《志詩》篇。
梵公，亦未詳何許人。徐腥庵《丁巳秋飲梵公寒山寓齋》：「一杖來吳苑，秋光迥碧空。清言聆惠遠，高隱遇梁鴻。世路寒山外，人煙夕照中。何時移釣艇，江上看丹楓？」又《過寒山示梵公》：「山夫已病嘉生死，世事年來不可言。消遣自攜詩滿袖，寂寥誰置酒盈尊？高僧松樹催詩句，處士梅花入夢魂。愁絕聽鍾橋畔客，滿船風雨易黃昏。」〈《百城煙水》。〉
按：《百城煙水》「寒山寺」錄此兩詩，次在昔詩後。觀腥庵詩，既稱寒山為寓齋，又有「一杖來吳苑」之句，以梁鴻廡下為況，則梵公之於此寺，不過閑雲來往，偶然駐錫，在宗門中為流寓，非如在昔之為住山僧也。
又按：鴻慶居士所稱「沼公」、「悟上人」之類，一住虎邱，一住能仁寺，同為遊客，邂逅相逢，更非梵公之比，故不列此寺，別詳下《志遊》篇。
◎志產
「寒山古刹」、「封橋常住」，見於金粟箋印。但以歲久籍亡，履畝無考。宋、元以後，遊經劫火，歎鍾梵之銷沈，等樵蘇之不爨。今有田如幹畝，後圃廣場，灌園蔬筍，可供清眾，皆賢有司之助也。所願法幢高座，謹持木叉，庶幾量鼓善緣，無虛檀度。《志產》第七。
明末，有豪民黃乾口者，侵占寺基。住持某僧捂拄法門，請於文肅公，書石證明其事，並有黃山居士張延登暨錢宗伯、姚學士三帖。〈詳《志碑》篇。〉
國朝咸豐四年，內閣中書趙文麟、前廣東鹽運使司運同周曾毓等，捐置寺旁隙地，造屋招租，為寒山寺香火。署理蘇州府知府平翰給示碑
為給示勒石永禁事。據內閣中書加四級趙文麟、趙文龍，剛廣東鹽運使司運同周曾毓、國子監典籍街文生高誠赴府稟稱：「竊楓鎮有古寒山寺，在吳治十一都十六圖。寺久失修，經住持僧果圓募捐修葺。奈寺無恒產，職等募捐，置買寺旁隙地，起造房屋，招租收息，作為寒山寺香火薪水之資，契經投稅。僧果圓物故，伊徒僧擴壽亦頗謹守。茲因擴壽已故，住持僧人非老即幼，誠恐將來或有盜賣，以及被人覬覦恃強謀占情事，為將印契三紙黏呈，乞賜給示，勒石永禁」等情。並據闕呈印契三紙到府。據此，查寒山寺向無寺產，該寺香火、住持薪水無資。經該紳士等募捐，置買寺旁隙地，建造房屋，招租收息，以抵該寺香火、住持僧人薪水之需，洵屬善舉，殊堪嘉尚。除將呈到印契三紙附卷外，合行給示，勒石嚴禁。為此示，仰該寺住持僧眾及軍民、地保人等知悉：自今以後，務將前項房屋妥為經理，永遠遵守，毋許盜賣廢弛。如有地棍匪徒覬覦、恃強謀占者，許即指名稟候拿究。地保徇隱，察出並提，重處不貸。其各凜遵毋違，特示。
計開：一契得高賡裕，價紋銀柒拾柒兩。〈布字貳伯叁號。〉
一契得吳鐵華〈秋岩、蓉塘，〉價紋銀壹伯拾貳兩。〈布字貳伯肆號。〉
一契得陳周氏同子亦梁，價紋銀貳伯陸拾兩。〈布字貳伯伍號。〉俱元年分投稅。四址：〈南，口口寺。北，官街。東，口屋。西，許屋。〉
以上隙地起造樓房貳進，計貳拾捌間，招租收息，立有寒山寺香產界址。咸豐肆年閏柒月二十日示。
宣統三年，長洲縣吳姓兩孀張氏、黃氏，因義田涉訟。署縣事趙夢泰屢鞫不服。後令張熔萬集兩造開導，訟既息，勸酌捐田畝，各以二十五畝充寺產。
陸鍾琦《寒山寺吳姓捐田始末記》
凡一事之顯晦，往往有不期然而然、非可強而致者。觀夫名山古刹，偶經賢士大夫所提倡，登臨覽眺，極文酒之盛。乃閱時未幾，仍歸闃寂，其為一時興會之所寄，而未策久長耶？抑亦顯晦之有定也？於寒山寺吳姓捐田一事，尤有足記者。寺自唐張繼《楓橋夜泊》一詠，膾炙人口，遂占吳中名勝之一，乃屢更興廢。近數十年，經行之室、禪誦之堂，零落殆盡。海內外文士凡至吳中者，靡不訪古流連，輒以精藍勝跡委棄於頹垣廢址間為憾。歲庚戌，雲陽程公來撫是邦，下車伊始，即以保存古跡為念，而於寒、拾遺蹤，尤亟亟焉謀興復。爰命鍾琦籌集款項，鳩工庀材，不數月而樓殿廊廡規模粗備。惟是歲月遷貿，不稍置寺產，僧徒既無所依賴，而龍象尊嚴亦恐無以持永久。適長洲吳姓張氏、黃氏兩孀，因二百畝義田涉訟。前署縣趙令夢泰以屢鞫不服，深嫉其所為，欲有以振勵之，令輸田於寺，以息訟。案未結而他調，繼任張令思援前斷以解紛，而兩造負氣爭執不相下，至欲盡捐其田以為快。張令以始末見告，余曰：「是大不可！夫吳姓二孀，以爭義田，故纏訟越稔，是誠薄俗之宜懲勸者。責令稍輸其田以助斯寺藉以平其爭而為好訟者之鑒則可。若聽彼出於一朝之忿，必貽他日之悔。吾輩治事，務得其平。」張令深韙之。歸而重集兩造，專案開庭，自申交子，反覆開導，彼此始感悔。惟此田已入奏案，張令為之假定田價，責其親長料理購置，使張氏出資，黃氏歸產，訟遂息。案既定，從而勸令兩造，自行酌捐田畝，各願以二十五畝充寺產，都五十畝。斯寺甫修，適有是舉，殆事之顯晦有定者耶？寺僧其善保守焉！以無負兩賢令維護之盛心。更望此邦士紳有以管理之，庶一時鴻爪長作因緣，此又鍾琦所企願者也。田二十六則，田單二十六紙，所有區畝、號分、坐落、四至暨捐者姓氏，鐃列於左。是為記。宣統三年歲次辛亥閏六月。
按：此記，陸文節公赴太原時，馳書見示，未見拓本。科則坐落，既未附後，不數日而國變作，今鎊石與否亦未知。
◎志遊
寒山負城面市，棹扁舟出閶門七里，即望見蘭若。其地近接虎阜，遠瞰天平、臨硎諸峰。春秋佳日，篾舫筍輿，靚川淑野。今雖屢經浩劫，斷甃茺煙，猶足令人憑吊，攄懷舊之蓄念，談禪林之逸軌。彼君子兮，噬肯來遊，其相與把臂人林乎？《志遊》第八。
宋范文穆《吳郡志》「寒山寺」下，有孫覲《示遷老》詩三首，亦見《吳都文粹》。仲益守郡，正在遷老興寺之日。考《鴻慶居士集》，仲益寒山寺詩，不僅此三首，有《贈沼老》云：「與余相遇楓橋方丈。」又有《悟上人索詩》云：「來楓橋訪余。」又似以僧房為旅舍，或在去官後乎？《贈沼老》云：「虎邱沼老，豫章詩僧也。與余相遇於楓橋方丈，誦所作《徐獻之侍郎生日》詩，有‘東湖孺子，南極老人’之句。余愛其工，賦小詩寄贈：‘落景下層城，遙煙起孤戍。繫舟著漁磯，曳杖叩僧戶。忽逢丹霞侶，自誦碧雲句。噌噥應黃鍾，清絕追《白紆》。不落江西派。肯學邯鄲步？冥搜自天得，妙中有神助。夤緣半日留，邂逅一笑遇。詎復管中窺，看沐南山霧’」。又《悟上人》一首云：「能仁寺悟上人來楓橋訪余索詩，賦雨絕句：‘撚斷吟鬚皺雨眉，鏤冰琢雪等兒嬉。解啼孤月如雞口，堪笑窮郊作許悲。’自注：韓吏部詩云：‘有窮者孟郊。’郊《聞雞》詩云：‘似聞孤月口，能說落星心。’‘老去都將筆硯焚，相逢相問只寒溫。更無一語堪酬對，已人維摩不二門’」。
明竺塢文氏，風流文采，照映江左。玉蘭堂、青瑤嶼皆在城西，一門裙屐，時往來於寒山寺。今雖履綦銷歇，而考其家集，猶有遊蹤可記。文肅父子悱先生，有《寒山寺訪僧不遇》詩：「寺古殘陽冷，經聲雜晚鍾。引流縈白草，留雪點青松。迂徑原難到，高僧不易逢。都將方外意，付與一枝筇。」又其無父和州詩：「春尋古寺幽，相與話前修。名豈寒山得，詩曾張繼留。樓鍾虛夕照，橋影急河流。尚怪石龍柱，拿雲勢末休。」〈據文嘉《和州詩》、文元發《蘭雪齋詩》纂。〉
漁洋山人《夜雨題寒山寺，寄西樵、禮吉》二首：「日暮東塘正落潮，孤篷泊處雨瀟瀟。疏鍾夜火寒山寺，記過吳楓第幾橋？」「楓葉蕭條水驛空，離居千里悵難同。十年舊約江南夢，獨聽寒山半夜鍾。」先生至蘇，舟泊楓橋，過寒山寺，夜已曛黑，風雨雜遝，攝衣著屐，列炬登岸，徑上寺門，題詩二絕而去，時以為狂。〈據《精華錄箋注》、戴延年《秋鏗叢話》合纂。〉
國初殳丹生號山夫，寓寒山寺，與松陵徐崧臞庵、葉燮星期往來唱和。〈殳、徐詩，見《百城煙水》。〉星期有《松鶴堂記》，為殷斐仲作。〈按：斐仲名麗，《百城煙水》采其《楓橋》詩一首。徐崧有《斐仲招飲寒山》詩，即其人也。〉亦吳閶之勝流也。錄其文，可以見當時觴詠之盛。文曰：「余三十年前，過楓橋之寒山寺，時故人殳子山夫憩寺中讀書，為予言：‘里中有殷子斐仲能詩，所交皆一時賢者。築堂於所居，曰松鶴堂。登其堂者，斐仲飲食之無厭。先生盍訪之乎？’予時適事北行，不能留，即別去。今癸酉冬，予復過寒山，上人在昔留予度歲。予因訊及所謂松鶴堂者，悉如山夫言，但松鶴堂已易主矣！已斐仲來過予，予始識之，訊松鶴堂，又悉如在昔言，予為太息久之。斐仲貧不可支，而愛賢樂友朋，意氣猶在。已出一卷示予，皆四及里中高賢與知名士，如李灌溪、姚文初諸前輩所贈題松鶴堂詩文，裝潢成方軸，而山夫所題在其中。予又歎息山夫化為異物，逾二十年姚、李諸公亦相繼物故，人與堂俱為陳跡，等於飄風斷草。然松鶴堂之名，猶然尚存，則以斐仲向日好賢之雅，而‘松鶴’之名尚在人口也。予以為寒山寺肇於梁，至於今不知幾經興廢。天下佛刹之流傳，或有或無，天下人安能盡知而道之？惟寒山則人無不知而能道之者，則以唐人張繼‘月落烏啼’一詩，人人童而習之。寺有興廢、詩無興廢，故因詩以知寒山。今松鶴堂之詩文，其即張繼寒山之詩乎？松鶴之名可長存於天地間矣！余因不勝太息於人世之事之物，孰為可留而長存者？其亦思為其所以存者可矣！」〈《己畦集》參《百城煙水》。〉
王昶《袁又愷漁隱小圃記》：楓橋之水從梁溪來，過橋分支西南流，別為西塘。又有橋，名江村，其南則袁子又愷漁隱小圃在焉。圃之先為王岡齡居，名江村山齋。岡齡師沈文公，工小詩，畫仿文待詔，往往招集勝流名士，作文字飲，具見所刻《西塘酬唱集》中。又愷之兄，岡齡女夫也。故是圃歸袁氏，又愷拓而新之，名漁隱小圃。於是春秋佳日，復命儔嘯，侶無虛日。而遠方賢士大夫過吳者，拿舟造訪，填咽於江村橋南北，尊酒飛騰，詩卷參互，更非岡齡所能逮矣。〈《春融堂集》。〉
錢大昕《五硯樓記》：袁子又愷向居金閶亭畔，題其讀書之室曰「三硯齋」。三硯皆其先世所詒：一為介隱先生物；一為謝湖草堂硯，則尚之先生物；一為列岫樓硯，則永之先生物也。丁巳歲，青浦王侍郎以所藏清容居士硯贈又愷。未幾，又得谷虛先生廉吏石硯，並前所藏而五。是夏，又愷移歸楓橋舊居。甫卸裝，即謀藏書之所，惟茲樓宜，名其樓曰「五硯」。暇日坐樓中，甲乙校讎，丹黃不去手。其樓四面洞達，迥出埃壒。靈岩、天平之紫翠，望之如可摘也；支硎、法螺之鍾磬，招之若相答也。前俯澄碧，旁植花竹。挹風土之清嘉，屏絲管之嘈雜。予蓋嘗裴回徙倚焉，而不能去也。〈《潛研堂集》。〉
陸鼎《漁隱小圃雅集圖序》：漁隱主人為六俊諸孫，耽吟好客，能世其家。居楓江之西塘，有圃曰「漁隱」，為讀書之所，其地則唐詩人張繼泊船處也。人其圃，竹樹幽森，廊榭繚曲，一樓當西山之缺，晴翠飛落几席間。登斯樓者，衣裾盡碧，無不翛然意遠，想見玉山清之勝，而仿佛其人。於是吳之詩流，以及四方名士，常相過從。歲丁巳秋，叢桂盛開，主人張筵飲客者三日，人各有詩，以巨冊連書之。屬余為圖，以冠其首。亭林觴詠，東南罕覲，非主人之賢，烏足以致之？〈《梅葉閣文鈔》。〉
未綬《翠蔽花館詞序》：癸酉秋，余識戈君寶士，因詣君江楓漁火之鄉。清流繞門，雙橋夾於左右。登其堂，蕭蕭寥寥，曠然以清，齋有古圖史。庭蒔雜花、苔石、松竹之屬。余每過，君必延致余所素相識而居與君近者。如是者，一歲必三四，必有豐肴嘉醴，極燕衍之樂。又必為慢詞令曲，以申寫其中之志趣。〈《知止堂集》。〉
戈載《徵招詞。題朱立齋楓江草堂圖》：鍾聲一杵寒山近，空簾片雲飛起。竹徑掃蒼苔，有林泉清致，琴書塵靜洗。展緗帙，古香盈几，屋角春星，門前秋水，北窗閑倚。能幾賞音人？鷗盟冷，霜楓更添愁思。隔岸結比鄰，賭花間吟事。《修簫》曾共擬，倘商略彩箋銀字。好攜酒，晚唱滄波，把釣竿還理。〈原注：「立齋詞名《楓江漁唱》。」《翠薇花館詞集》。〉
按：順卿又有《喜遷鶯》詞《題惠磐卿冷香別館圖》，序云：「磐卿之高祖半農先生，家於葑門冷香溪，後遷滸墅。今磐卿卜宅楓江，與僕結鄰而居，名其室以志先澤。」詞未錄。
蔣志凝字澹懷，有《木蘭花慢》詞一闋云：「對江楓漁火，畫橋曲，舊蕭齋。記白石詞名，翠薇花影，裙屐談諧。推排，鬢絲換盡，更囊琴身世橘逾淮。〈原注：時君客淮浦。〉博得天涯小住，香爐茗碗詩牌。朋儕俊賞都乖。閑賦手，澀吟懷。剩酒闌清夢，煙霞芰製，風雪芒鞋。鄰街，玉鈿舄，甚蕉梧涼雨此荒階。遲我鷗邊泊宅，女墳湖淥平揩。」又王嘉祿井叔《摸魚子》詞，前半闋有云：「煙波唱起，有點點霜楓，星星漁火，都是賦愁地。」皆為戈順卿作也。〈《翠薇花館詞》題辭。〉
按：《姑蘇志》：江村橋，在楓橋西南。又有聽鍾橋，在寒山寺隔岸。見《百城煙水》。皆因張繼詩得名也。王岡齡江村山齋，尚在乾、嘉盛時。其後歸袁壽階，為漁隱小圃。顧千里思適齋，距其地亦不遠。最後有戈小蓮父子、〈小蓮名宙襄，著有《半樹齋集》。其子即順卿先生，名載，工填詞。〉陸東蘿、損之、朱立齋、〈紫貴。〉惠磐卿，楓江壇坫，極一時之盛。惜其時寒山宗風零替，如遊蓮社，無遠公以為導師耳！
又按：《東蘿遺稿》卷三有《自楓江泛舟至西山道中》二首、《自楓江至當湖舟行雜詠》二首，起二句云：「一棹過江城，鄉音已漸更。」又《辭家》二首：「回首楓江江上橋，羈人於此漸魂銷。」是先生所居，去寒山寺亦不遠可證。
張緯餘《遊楓溪記》：壬子八月二十四日，余自襪陵還吳門，道經楓橋，訪顧君河之至思適齋，讀其祖千里先生零星筆劄，因飯於河之所。午後，與河之遊寒山寺。寺近市，甚囂塵，至則如人山林中。由大殿至後樓，徘徊良久。河之曰：「此地去五硯樓不遠。」乃過寺濱，又折而東南，有樓特起，四面洞達，可望天平、靈岩諸勝。「是樓也，為袁君又愷所建。吾祖千里府君，嘗與錢辛楣、段若膺諸先生詠觴是樓。袁君尚有竹柏樓，歿未及三十年，是樓已三易其主，今亦置之蔓草荒煙之間而已。余生也晚，無能指其所在。」乃與河之遊虎邱而別。〈《仰蕭樓文集》。〉
◎志事
叢書始於陸魯望，言不名一體也。雜記起於葛稚川，言不名一事也。山門故實，余既以類編次，削牘將竟，其有無可附麗者，彙而書之。雖咫見瑣聞、寥寥短簡，亦足以資談助也。《志事》第九。
明仁和倪謙有《題園子吳檢討先塋四景》詩，其二：曰《楓橋月落》，曰《寒寺鯨音》。考《郡志。人物傳》，吳尚書一鵬，四世皆有傳。尚書以編修起家，子子孝由庶吉士出為推官，孫尚儉高蹈不仕，曾孫安國亦以進士改知縣。又《吳之佳傳》，萬曆庚辰進士，襄陽知縣。又考《選舉表》「正德十六年，楊維聰榜」，吳文之號與成，庶吉士。吳瀚號受之，副都御史。無歷官檢討者。楓橋塋域，未詳屬於誰氏。但據標題，必與寒山寺為鄰。今錄其詩曰：「吳江楓落水通橋，斜月將沈斗轉杓。雨岸秋聲隨籟發，半篷寒影帶波搖。漁舟乍起吹殘火，估舶爭開趁早潮。幾度吟詩憶張繼，鍾嗚山寺夜迢迢。」〈右《楓橋月落》。〉「招提遙隔闔閭城，夜半蒲牢吼地嗚。度嶺微分山寺曉，穿林偏帶野泉清。高低敻徹三千界，次第頻連百八聲。獨有思親情倍感，烏啼月落夢魂驚。」〈右《寒寺鯨音》。據《倪文僖詩集》纂。〉
寒山臨流負郭，招提近市，雖無岩壑之勝，以張懿孫一詩，前賢攬古，得與支硎、靈岩共垂篇什。歸安陸存齋觀察心源藏文衡山《姑蘇十景冊》：一虎山橋，二桃花塢。三姑蘇台，其四即為楓橋。又有支硎、天池、虎邱、靈岩、天平、堯峰、太湖、石湖，實有十二景。今錄其《楓橋》詩云：「金閶西來帶寒渚，策策丹楓墮煙雨。漁火青熒泊棹時，客星寂寞聞鍾處。水明人靜江城孤，依然落月啼霜烏。荒涼古寺煙迷蕪，張繼詩篇今有無？」下鈐「潤州戴植、戴培之鑒藏書畫印」、「聽鷓館主藏書畫印」、「芝農家藏」諸朱記。又文五峰亦有《姑蘇十景冊》，舊藏天府，以四字為標題，如「洞庭春色」、「滄浪清夏」之類，其九為「江村漁火」，不題詞，後署「五峰文伯仁寫」。〈據《穰黎館過眼錄》、《石渠隨筆》合纂。〉
寒山寺僧某，有一力甚勤，然不得於少主，逐之。夜風雨，僧從電光中見屋脊上有物蠕蠕，偵之則人也。迫而察之，乃所逐者。僧默無言，謹其楗而臥。夜半，楗發有聲。僧曰：「爾恐我耶？爾為此不法之事，倘聞於不相得之主，爾無命矣！爾第入，質明相遣。」其人伏地請死。將旦，贈以斤金，曰：「亟去，毋為少主所知！但取一房老小，不失為人。否者，亦聽若耳！」後十五年，其人率妻子來謝，自言有百金裝矣！時世長在僧座，見其人，聞其事。袁石公嘗閱書畫於寒山僧舍，詫謂：「力不如者，此老僧也。」〈張大復《梅花草堂筆談》。〉
聖祖南巡，問：「張伯行居官何如？」又問：「江南還有如此好官否？」即令巡撫江南。時兩江總督噶禮大張威福，公劾督臣營私壞法，請正國典。總督聞之，密購疏稿，捏款揭參。上命俱解任聽審。公審畢回蘇，寓楓橋，士民雲集獻蔬果。秋七月，復赴揚聽審。回蘇時，比戶焚香遮道，自楓橋至葑門二十餘里擁塞不可行。〈吳翌鳳《遜志堂雜鈔乙集》。〉
吳江徐銑，字電發，號虹亭，晚號楓江漁父。康熙中，由薦舉博學鴻詞召試，授檢討，乞歸。著有《南州草堂集》、《鞠莊詞》。考《虹亭集。自序》云：「先君子築室於吳淞之西、澈浦之東。太倉王奉常題其額，曰南州草堂。壘石為山，疏土為池，堂之中藏書數千卷。先君子既即世，堂亦圮。余遂漂泊四方，今忽忽老矣！詩文稿仍係以‘南州草堂’者，不忘先君子之志也。徐銑書於城西松風書屋。」錫山錢礎日《序》云：「《南州草堂集》不名一種，昌亭草十之一，皖江詩十之三，齊、魯遊詩又多於皖。徐子讀書姑蘇，其登臨贈答限於地，故昌亭詩為少。」據此，則南州老屋為其無業，裏時遊釣之所。所謂「城西松風書屋」者，蓋在吳城西，其僑寄之地也。《昌亭集》中有金昌雜詩八首。又赴皖《滸墅夜泊》云：「片帆才過寒山寺，暮雨瀟瀟畏遠征。估客吹燈依岸宿，長年貴酒對愁傾。繞街月黑鍾初斷。三匝烏啼夢未成。夜半鄰舟彈索，聽來都是別離聲。」辭家之作，亦多興起於「月落烏啼」一什。其寓齋去楓橋殆不遠，當與寒山寺鍾梵相聞。及晚年倦遊歸，有《漁村詩和工部曹子清韻》云：「我是舊漁父，飄然東海東。」又《題雪灘釣叟圖》：「我亦楓江舊漁父，雪灘可許得平分？」尊鱸之思，不在垂虹，而在楓溪矣！既自號楓江漁父，又繪《楓江漁火圓》。松陵翁雒有詩《同徐丈雪廬作》云：「圖為徐虹亭檢討故物，今歸其族孫山民待詔。‘白髮蕭蕭長箬笠寒，半生春夢記叢殘。知交常感遭逢異，兄弟相依出處難。薇省頭街簪筆冷，松陵煙水釣船寬。如何一闋《漁家傲》，贏得雞林貴素紈？’」〈據《南州草堂集》、《小蓬海遺詩》合纂。〉
《虹亭集》又有《邵尉探梅，雪中返棹，由西郊達村居，卻憶安節歸江楓庵作》中二句云：「風向江郭流澌急，寒逐郊原細草生。」賦雪中風景，自是近城蘭若。又《祝江楓庵指公八十壽》：「掛卻條衣丈室中，貪煨芋火老江楓。不隨時輩開堂去，常愛清流笑語同。蓮座經聲依佛日，石床花雨散春風。劫逢龍漢分明在，應記開元鶴髮翁。」自注：「指公於五十年前，與周安期、翁仲謙、吳茂申、俞無殊、家介白為方外交。」今聽鍾橋畔一小刹，為國初徐姓舍宅所建之法華庵。其東南為積善律院。而江楓庵獨迷其處所，從張繼詩得名，又與虹亭村居相近，亦為寒山之鄰刹矣。〈據《南州草堂集》纂。〉
吳翌風《懷舊續集》：馬元勳字成章，號雲曹，吳江布衣，有《蕉雨軒詩鈔》。其《楓橋》一首結句云：「災傷連數郡，米價幾時平？」自注：「橋邊有米市。」又吳竹橋《素修堂集》有《出洋米》一首云：「出洋米，出洋米，眾人趨利如流水。大為之坊民猶逾，何況水多坊亦無。出洋一日十餘石，一月出洋已敷百。內地石約二千錢，出洋石至六七千。海口卻從何處出？徐六涇口稱第一。福山、白茆、許浦復有之，牙行、囤戶、販商、遊食、地保、汛兵、津吏、營弁各各肥其私。」又云：「連朝價昂過一倍，市中悉推鄰縣買，不是太倉即上海。太倉出洋有劉河，比聞上海出更多。」此詩雖不為楓溪而作，然參考《苦雨吟》五首，其第四首云：「湖北江西下米船，楓橋市想日喧闐。如何吾邑難平減，一斗仍需四百錢？」可見當時洋米轉般之地，實以橋邊為水次。蓋庚申以前，海道未通，兩湖江皖米艘自長江泛舟而下，漏私海舶，又皆麋聚於此。聞諸故老云：「自昌門至楓橋十里，估檣雲集，唱籌邪許之聲宵旦不絕。舳臚銜接，達於滸墅。」今雖時移勢易，闠闤非昔，而各省偏災迭告，海厄難塞，前事不遠，可為殷鑒。附錄於此，敬告采風者。〈據《懷舊續集》、《素修堂詩集》纂。〉
寒山寺，在姑蘇城外，唐人詩已累累見之。千餘歲來，為吳下一大禪院。道光年間，寺僧之老者、弱者、住持者、過客者共一百四十餘人，忽一日盡死。寺中既已無人，鄉保為之報縣，縣令前來相驗。適一灶下養死而復蘇，縣令問：「諸僧今日食何物？」對曰：「食麵。」縣令復詳詢煮麵之人與澆麵之湯，灶下養對曰：「今日值方丈和尚生日，特設素麵，以供諸僧。我適見後園中有蕈二枚，紫色鮮豔，其大徑尺，因擷以調羹澆湯。但覺其香味鮮美異常，未及親嚐，忽然頭暈倒地，不省人事。今甫醒，而始知諸僧食麵死矣。不知是何故也。」縣令使導至後園采蕈處。則復見有蕈二枚，其大如扇，鮮豔無匹。命役摘蕈，蕈下有兩大穴。縣令復集夫役，持鍬鱖，循其穴而發掘之。丈餘以下，見有赤練蛇大小數百尾，有長至數丈者，有頭大如巨碗者。蓋兩穴口，為象蛇出入之所。蕈乃蛇之毒氣所噓，以自蔽其穴者。諸僧既皆食之，故無一生。灶下養僅嗅其香味，故幸而復蘇。縣令乃命儲火種，發鳥槍，一舉焚之。蛇之種類盡滅，而寒山寺由此亦廢。〈薛福成《庸貪筆記》。〉
陳筱石制府在畿疆。聞寒山寺落成，喜蓮社之重新，溯楓溪而億昔。櫻花移東國之枝，梵葉補南公之槧。又得陸文節公函告，賦詩四絕。其德配許夫人，錢唐許文慎公之妹，清才望族，馳譽思芬，亦有和章四首。並付郵筒，如睹玉台之集。倘刊貞石，長留丈室之芬。筱帥詩云：「一別姑蘇感舊遊，五年客夢上心頭。逢人怕問寒山寺，零落江楓瑟瑟秋。」「丁字沽頭夕照濃，客船隨處寄萍蹤。海光玉缽聲聲徹，如聽楓橋夜半鍾。」自注：「津門海光寺，舊藏純皇所賜玉缽，余有長歌。」「張句推敲兩字訛，‘江村’‘漁父’費摩挲。曲園已逝春何在？苔蘚封碑未滅磨。」自注：「張繼詩有‘江楓’作‘江村’，‘漁火’作‘漁父’者。余撫蘇時，特請俞曲園先生書碑紀事。」「舊地新開選佛場，烏啼月落幾經霜？重來定有櫻花識，祇恐山僧鬢亦蒼。」自注：「寺中櫻花，乃日本白鬚領事手植。丁未春仲，曾宴飲花下。」許夫人〈禧身〉詩云：「回首蘇台憶昔遊，杖藜扶我過橋頭。清風入耳濤聲遠，紅葉漫山已報秋。」「漁火江楓暮色濃，雪泥鴻爪寄行蹤。何當共載瓜皮艇，重聽寒山夜半鍾！」「佳句流傳每易訛，殘碑斷碣幾摩挲。說詩幸有曲園叟，壁上留題字不磨。」「十里鶯花辟廣場，金閶門外月如霜。何人領得清涼趣，一道虹腰踏蘚蒼？」
陸文節公馳書僚佐，廣徵聯額，將赴太原，裒寺中楹帖見示。自雲陽中丞以下，騁妍抽秘，異曲同工。異日有績輯叢話繼長樂梁氏之後者，自在綱羅之列。此志囿於體裁，未能甄錄。錄樊山方伯書一通，亦文節之志也。書云：「寒山寺為金閶城外古刹。嘉名肇錫，緣拾得之高風；盛美必彰，有懿孫之絕唱。近千餘年來，劫火屢經，祇園漸剝。鳩摩闃寂，象教陵夷。遂有異域胡僧，潛謀卓錫。幸護憲暨諸公，見機獨早，護法有心，布施金錢，自新寶相。支硎旁峙，帶青峰而作屏；震澤浚瀦，雜天河而俱灑。珠網圓於夕露，丹腥麗於朝霞。鴿下罘恩，鷓穿結構。化人之宇，歷千春而不傾；四照之花，開萬品而莫識。近得名公潤色，神化丹青。削牘題詩，繼漁火江楓之後；動墨橫錦，斗飛霜落月之妍。頃更獻佛徵文，郵筒索句。彼己公茅屋杜陵，且賦新詩；豈釋慧頭陀簡棲，能辭述作？惟自顧元、白俗輕，齊、梁風靡。慈恩塔上，恐遺章八之譏；崔灝樓頭，難下青蓮之筆。既承雅命，敢竭鄙懷。一俟公暇成篇，即當繕寫呈上。泊船何日，客願聞半夜之鍾；見佛幾時，心已在水精之域。增祥再啟。五月十七日。」
唐張繼詩流傳海舶，東鄰三尺童子能誦之。白鬚直君之手栽櫻花於寺，以永嘉樹之譽，辛亥之夏，工既畢，雲陽中丞以專車迎外賓於滬瀆以落成之。冠裳高會，五洲聚於一堂，誠盛事也。俄領事格羅思首以書來，請留名山寺。中丞介筱雅太守傳示函稿，諄屬著錄。余謂：「邦交一視，書則俱書，請開列各國領事姓名見示，庶無責言。」太守未及復而國難作，此簡遂輟，今錄俄領事函於後。踐茲息壞，亦庶知峴首沈碑；山門留帶，不獨我邦傳為故事也。俄領事函云：「日昨獲預盛筵，醉酒飽德，餘芬在齒，感篆難忘。本總領事駐劄滬濱，未能與貴撫暨各位司道時相把晤，暢領教言。乃承雅意殷拳，專車遠迓。五洲冠蓋，聚於一堂。既旨且多，歡聯尊俎。異日纂修蘇府志者，必將濡筆而紀斯盛會。且於寒山寺名跡中，多留一重鴻雪，庶不僅作尋常遊宴觀也。閏六月十五日。」
寒山唱道，梵夾無徵，惟顧沅《吳郡文編》引姚廣孝《記》云：「唐元和中，有寒山子者，冠樺布冠，著木履，被藍縷衣，掣風掣顛，笑歌自若，來此縛茆以居。尋遊天台寒岩，與拾得、豐干為友，終隱而去。希遷禪師募建殿宇，於方丈設寒、拾、豐干象，不敢忘本也。」其事既不載於僧史，余藏鈔本《逃虛子集》亦無此文。寒山子生於隋末，少師不應不知，何以云在「元和中」？未知湘舟何據？或當時寺中，尚有斷碑可考。然亦俗語不實，流為丹青，緇流援少師以為重耳。余曩纂《郡志》，寒山已列廢寺，但於注中附錄其語。今《志寺》篇仍刪不載，非敢漏略，疑則蓋闕，猶初志也。

[book_title]卷三
◎志詩
唐賢首唱，作者如林，錄張繼詩於篇首，先經起義之例也。宋以後詩，若其中有事在傳，其詩即以傳其事，隨文綴錄，難可離析，又計敏夫《唐詩紀事》之例也。至於泛詠皋壤，流連景光，別為一篇，畢登簡末，庶後之覽者有感於斯文。《志詩》第十。
宋程師孟《遊楓橋偶成》：晚泊橋邊寺，迎風坐一軒。好山平隔岸，流水漫過門。朱舫朝天路，青林近郭村。主人頭似雪，怪我到多番。〈《吳郡志》。題據《吳都文粹》補。〉
胡埕：朝辭海湧千人石，暮宿楓橋半夜鍾。明日館娃宮裹去，洞庭呼起一帆風。〈《吳郡志》。〉
按：胡埕，《郡志》無傳。《吳都文粹》作「胡理」，又錄其《滄浪詠》一首。
郭附：師子山雲漠漠，越來溪水悠悠。鍾到客船未曉，月和漁火俱愁。呎尺橫塘古塔，連綿芳草長洲。一老翛然自在，時時來繫扁舟。〈《吳郡志》。〉
按：盧熊《蘇州府志》郭附字明仲，嘉祐八年進士。熙寧中，以大理寺丞權知昆山縣。官至朝奉大夫致仕。幅巾策杖，窮山林詩酒之適。東南高士，皆樂與之遊。卒，年八十四。
范成大《楓橋》：〈《長洲縣志》引「楓」上有「經」字。〉朱門白壁枕灣流，桃李無言滿屋頭。牆上浮圖路旁堠，送人南北管離愁。〈《范石湖詩集》。〉
又《閶門初泛二十四韻並序》：新修小肪，因病禳祓屯滯，遂至北城，迤邐到楓橋一路而還。
好在馳煙路，平生載酒行。摧藏身久病，契闊歲頻更。昨夜燈光曉，今朝稻把晴。出門新夢境，觸目舊詩情。水滿推篷眩，天寬倚柁驚。轉彎添緯挽，罨岸並篙撐。肪後裝兒女，臚前酌弟兄。醅香新曲嫩，茗味小春輕。紅皺分霜果，黃蔫撚夕英。纈林疏露屋，朱閣靜臨城。桃塢論今昔，楓橋管送迎。山腰樵擔動，木末酒旗明。竟日窯煙直，中流塔影橫。數帆殘照滿，一笛暮江平。曬綱楓邊桁，牽罾柳際棚。岫雲縈石住，田水穴堤鳴。過渡牛歸速，穿籬犬吠獰。魚寒猶作陳，雁遠更聞聲。急艙潮痕出，疏鍾暝色生。鄰翁欣問訊，逋客愧寒盟。一昨成歸臥，於今負耦耕。生涯都塌颯，心曲漫崢嶸。猿鶴休多怨，菰蓴尚可羹。藥囊吾厭苦，扶憊且班荊。〈同上。〉
陸遊《宿楓橋》：七年不到楓橋寺，客枕依然半夜鍾。風月未須輕感慨，巴山此去尚千重。〈陸《劍南集》。〉
薛季宣《吳江放船至楓橋灣》：短篷負長虹，破簾掛明月。風馬座中生，天幕〈《長洲縣志》引作《暮》。〉波中出。高城多隱映，遠岫攙羅列。少小泛吳江，始識仙凡別。〈《浪語集》。〉
釋英《重到楓橋》：晚泊楓橋市，冥搜憶舊遊。月明天不夜，江冷水先秋。岸曲依漁艇，林低出戍樓。堪嗟名與利，白了幾人頭？〈《白雲集》。〉
按：釋英字實存，宋末錢唐詩僧，著有《白雲集》。此詩《長洲縣志》題張羽作，當從《靜居集》錄出，其題祇「泊楓橋」三字，亦與英《集》不同。按：《四庫提要》稱《贈趙孟若》七律一首，亦兩集重出，斷為《靜居集》誤收。觀此篇‘憶舊遊’句，作「重到」為是。白雲詩傳本甚鮮，豈《靜居》一集，猶蘇過之於《龍洲》耶？
元顧仲瑛《泊閶門》：楓葉蘆花暗畫船，銀箏斷絕十三弦。西風只在寒山寺，長送鍾聲攪客眠。〈《玉山草堂集》。〉
明張元凱《楓橋與送者別》：楓橋秋水綠無涯，楓葉滿樹紅於花。萬里之行才十里，闔閭城頭尚堪指。遊子尊前淚濕衣，離心已逐片帆飛。酒酣忘卻身為客，意欲元同送者歸。〈《長洲縣志》。〉
高啟《泊楓橋》：畫橋三百映江城，詩裹楓橋獨有名。幾度經過憶張繼，烏啼月落又鍾聲。
又《楓橋送丁鳳》：紅葉寺前橋，停君晚去橈。醉應忘世難，歸不計程遙。山隱初沈日，風吹欲上潮。離魂來此處，還似灞陵銷。
又《歸吳至楓橋》：〈原注：舊有塔，今廢。〉遙看城郭尚疑非，不見青山舊塔微。官秩加身應謬得，鄉音到耳是真歸。夕陽寺掩啼烏在，秋水橋空乳鴨飛。寄語裏閻休復羨，錦衣今已作荷衣。
又《籽赴全陵，始出閶門夜泊》二首：烏啼霜月夜寥寥，回首離城尚未遙。正是思家起頭夜，遠鍾孤棹宿楓橋。　煙月籠沙客未眠，歌聲燈火酒家前。如何才出閶門宿，已似秦淮夜泊船？
又《東歸至楓橋》：故人當日送登畿，此地停舟醉落暉。慚愧臨河舊攀柳，尚留青眼看人歸。
又《閶門舟中逢白範》：十載長嗟故舊分，半歸黃土半青雲。扁舟此日楓橋畔，一褐秋風忽見君。〈以上七首皆據《高青邱集》。〉
謝晉《楓橋歌送吳秀才之金陵》：君不見楓橋水，奔流直下太湖來。環繞闔閭城西地，其間風土何佳哉！層樓疊榭侵雲起，望處人家半臨水。水邊歌舞不勝春，橋下帆檣停似蟻。復有大道接金陵，送客每來橋上行。山寺鍾鳴知夜半，漁村月落見燈明。今朝卻餞吳公子，解我金貂酤綠醑。帆掛長洲苑外煙，衣沾虎阜山頭雨。暮煙秋雨益淒其，別緒離情無限期。昔時應是今時景，今人還誦昔人詩。見說長幹花似綺，君歸更莫思鄉里。
又《移家將之金陵宿楓橋》：山寺煙初暝，江村月又生。辭家無十里，不寐到三更。犬逐漁燈吠，鍾催客棹行。從茲去鄉土，寧得是吳氓。
又《過楓橋留別城西諸友》：煩君遠餞意偏饒，念我離群乍寂寥。祖帳雨催詩欲就，郵亭風勁酒頻澆。舟移射瀆黃昏近，路轉江村碧樹遙。記取今宵分手處，烏啼時節過楓橋。〈上三首謝孔昭《蘭庭集》。〉
徐源《翌日攜酒餞太傅於楓橋，辱留題於繭台清鑒之舟次韻》：〈按：《瓜涇集》此詩之前有《郡守林思紹邀陪太傅屠朝宗餞於石湖》一首，太傅即朝宗。〉寒山鍾盡便開船，來往楓橋共幾年？黃敕到門須就國，玄纁沐手敢辭天？官高勳爵還加舊，老去精神覺倍前。到日坐朝先問道，五雲宮闕鳳池邊。〈《瓜涇集》。〉
沈周《和嘉本初夜泊楓橋》：風流張繼憶當年，一夜留題百世傳。橋帶人家斜倚寺，月籠沙水淡生煙。火知漁子仍村外，舟載詩僧又客邊。我愧不能同此宿，卻因新韻偶聯篇。〈《沈石田稿》，據王乃昭鈔本。〉
皇甫滂《題沈周八景圖》：〈《楓橋》一首。〉橋橫古渡帶平沙，楓落寒山日影斜。舟女文莫言估客樂，鍾聲將夢到天涯。〈《皇甫司勳集》。〉
文元發《歸過楓橋》：輕雲駮日江村暮，西風短棹寒山路。去時柳色綠含煙，歸來楓老紅棲樹。〈《蘭雪齋詩選》。〉
文肇祉《泊楓橋用大父韻》：辭親遠別動離情，滿幅風帆帶雨行。水長關河無阻道，春深柳陌尚聞鶯。輕拋故國三千里，細數遐征第一程。此夜維舟不成寐，寒山依舊起鍾聲。〈《文錄事詩》。〉
郭凍臣《晚過楓橋》：落日楓橋路，船窗暮雨昏。秋蘋擁沙觜，霜葉墜籬根。山寺炊煙起，江村宿烏喧。臨風思往事，獨坐暗銷魂。〈《鯤溟先生集》。〉
國朝朱彝尊《楓橋夜泊》：初月開平林，繁星羅遠戍。驚禽沙上嗚，漁子夜深語。遙聞歌吹聲，暗入楓橋去。〈《曝書亭集》。〉
徐崧《楓橋獨步有感》：石橋高帶驛樓平，擾擾南征與北征。賈客帆檣連樹影，庵僧鍾鼓和經聲。天邊雲冷斜陽淡，雪後江深急水清。放曠一身何所繫？劇憐八口累閑情。
又《歲暮阻雨楓江懷友人》：乍寒乍暖客招提，一夜懷人笠澤西。窗外雲昏滋礎潤，空中陰暗壓燈低。田家薄暮牛才放，竹院侵晨烏亂啼。幾度相尋多不遇，白頭煙水兩淒淒。
董靈預《楓橋夜泊》：落日一尊酒，風塵此地看。嘯歌今夜月，燈火萬家寒。珠樹何年古？楓林幾處丹？故鄉憑夢繞，峰影碧巑岏。
殷麗《丹陽賀魯縫訪予楓江不值，悵然有作》：去年江上逢君別，柳絮飛殘二月天。今日橋邊尋我去，麥秋寒泛一溪煙。餘生買藥因投市，旅泊攜詩偶放船。共醉狂吟應不惜，歸來探取杖頭錢。〈上四首《百城煙水》。〉
沈文懿《楓橋夜泊》二首：野宿隨寒雁，辭家第一宵。星星漁火亂，知是泊楓橋。柝響已深更，鄰舟人語歇。不忍便安眠，貪看故山月。〈《歸愚詩鈔》。〉
吳蔚光《楓橋舟夜》：暝色綠為煙，染我東塘路。斜月浸回波，繁星掛疏樹。燈光明欲飛，艙聲細如語。滅燭聞春鍾，清夢落何所？〈《素修堂集》。〉
李繩《楓橋夜泊》：〈字勉百。長洲舉人，有《葑田》、《剡東》諸集。〉又復匆匆賦遠征，烏啼霜月若為情。寺鍾漁火楓橋泊，已是思家第一程。
吳琦《月夜石湖至楓橋》：〈字赤玉，杭州仁和人，諸生，有《圭齋稿》。〉上方山下路，一泛石湖船。秋月清如此，吾心自冷然。荻花縈客棹，漁火亂江煙。此夕楓橋泊，吟燈中酒眠。〈上二首，王西莊《江浙十二家詩選》。〉
馬元勃《楓橋》：秋氣人淒清，江楓照眼明。寒霜侵月色，殘夢落鍾聲。水閣吳娘曲，風檣估客程。災傷連數郡，米價幾時平？〈自注：橋邊有米市。〉
王昭嗣《楓江夜泊》〈字誕敷，號笪穀，長洲諸生，有《蔭茅居詩稿》：〉古寺江村無十里，楓葉紛紛亂紅紫。一杵霜鍾度水來，磔磔驚鴻拍波起。此夜城西抱影眠，煙波蕭瑟五湖船。何人共話孤篷下，消遣鄉愁暮雨天？〈上二首，吳枚庵《懷舊續集》。〉
陳傑《夜泊楓橋》〈字漢賢，長洲人，有《虹橋詩鈔》：〉繫纜楓江畔，蒼茫月上餘。微霜冬樹白，殘夜水村虛。禦冷圍爐火，安眠枕篋書。寒山鍾乍動，風景憶當初。〈吳枚庵《印須集》。〉
褚逢椿《楓江看山》：吳山有媚骨，非春亦如笑。想像桃李時，更復足詩料。我來正殘雪，佳景供遠眺。平陂斷岸間，時時見垂釣。畫意冷詩心，會心契微妙。蘊藉釀和平，取神不求肖。悅性理塵襟，且當事長嘯。暫得亦快然。旨言王逸少。佇久聞暮鍾，空林下斜照。
又《楓江即目》：沿堤一半是衰楊，漁網人家秋水光。禾黍田疇閑倚棹，亂山斜日似橫塘。〈上二首，《行素齋詩集》。〉
王元文《由石湖抵楓橋即事》：〈字睪曾，吳江人。此詩見《北溪旅稿》第一種《往來集》。〉驟雨楓橋路，西風颯遝旋。須臾霽景見，倍覺夕陽鮮。米市希高價，商人畏有年。寺鍾昏暮動，曾到幾家船？〈《北溪詩集》。〉
袁翼《楓橋夜泊》：〈字穀廉，寶山人，歷官江西知縣。〉分明記得楓橋上，十一年前聽晚鍾。熟客幾時拋褦襶？空門無地養疏慵。烏啼月落句仍在，拾得寒山僧不逢。隔岸叉魚星火閃，濕雲如霧寺門封。〈《邃懷堂集》。〉
◎附詩餘
陳維崧《浣溪紗。雨中由橋至齊門》：料峭春寒恰未銷，鵓鴣啼急水迢迢，半船微雨過楓橋。薺菜綠平齊女墓，黎花雪壓伍胥潮，柳枝和恨一條條。
又《齊天樂。楓橋夜泊，用湘瑟詞〈楓溪〉原韻》：楓橋漁火星星處，鍾聲客肪仍度。微昏簾幕，乍冥帆檣，夾岸多於津樹。船娘吳語，為蘸水拖煙，脆來如許。不管人愁，棹歌杳藹掠波去。如眉月棱半吐，想當年，曾鬥館娃嬌嫵。夜市聽鶯，春衣撲蝶，夢到將圓頻誤。嗚珂舊路，問冶葉倡條，可能如故？撩亂心情，茶煙銷半縷。〈上兩閡《陳檢討集》。〉
右楓橋四十二首附詞二闋。
唐韋應物《遊寒山寺》：〈「遊」，一本作「宿」。〉心絕去來緣，跡住人間世。獨尋秋草徑，夜宿寒山寺。今日郡齋閑，思問楞嚴字。〈《韋蘇州集》。〉
張祜：長洲苑外草蕭蕭，卻憶重遊歲月遙。唯有別時因不忘，暮煙疏雨過楓橋。〈《姑蘇志》「卻憶」作「卻算」，「重遊」作「遊程」，「因」作「今」。〉
宋張師中：吳門多精藍，此寺名尤古。拒城七里餘，冠蓋日旁午。斜徑通采香，遠岫對棲虎。岩扉橫野橋，塔影落前浦。霜樓嗚曉鍾，夕舸軋雙艙。方丈中有人，學佛洞禪語。跡忙心已閑，道樂行彌苦。不為喧所遷，意以靜為主。何必深山林，峰巒繞軒戶！〈按：「豈扉」，「姑蘇志」作「寺扉」。〉
程師孟：門對雲山畫不如，師今一念六年居。邇來寺好尤瀟灑，張繼留題內翰書。〈原注：今禹偁王內翰丁太夫人憂，任其親寫是詩，故不題名。〉
孫靚《過楓橋寺示遷老》三首：〈《吳郡志》「楓橋寺」下附詩，惟張繼《晚泊》一首，靚《與溫老》一首不全載題，其餘但有姓名而已，此據《宋詩鈔》補。〉白首重來一夢中，青山不改舊時容。烏啼月落橋邊寺，欹枕猶聞半夜鍾。　翠木蒼藤一兩家，門依古柳抱溪斜。古城流水參差是，不見元都舊日花。　三年瘴海臥炎宵，夢隔青楓一水遙。萬里歸來悲故物，銅駝埋沒草齊腰。
朱子儋〈承爵〉《存餘堂詩話》：張繼《楓橋夜泊》詩，世多傳誦。近讀孫仲益《過楓橋寺》詩云：「白首重來一夢中，青山不改舊時容。烏啼月落橋邊寺，欹枕猶聞夜半鍾。」亦可謂鼓動前人之意云爾。
按：《吳郡志》「楓橋寺」張繼詩後，接錄張師中五言古一首；次為程師孟七絕一首、五言一首；又次為孫覿四首，前五言一首《與溫老》，後即此三絕句也。《吳都文粹》不知如何誤析張師中詩為二，以後半首為程師孟作，而以程五言一首遞移為孫覿作，姑蘇志沿其誤並覲之五律一首、七絕中前二首，共題為《與溫老》四首。又以最後一絕遞移為胡埕作，胡埕原詩又遞移為張孝祥作。孝祥詩《吳郡志》本祇一首，今增入胡詩，遂有兩絕。觀《文粹》於程師孟《遊楓橋》七絕之下，承上題「前人」二字，〈上即誤析張師中詩之下半首，題為程師孟。〉可見其訛實自鄭虎臣始，非毛、錢兩本校離之失也。
又按：前一首「欹枕猶聞半夜鍾」「猶聞」，《姑蘇志》作「遙聞」，末一首「青楓」作「青風」，「故物」作「古物」，皆範為長。
張孝袢：四年忽忽兩經過，古岸依然宰堵波。借我繩床銷午暑，亂蟬嗚處竹陰多。。〈「窣堵波」，《吳都文粹》作「宰渚波」，殊誤。唐張祜以下七首，據《吳郡志》。〉
俞桂《楓橋寺》：〈字晞郗，南宋末錢唐人。〉湖水相連月照天，雁聲嘹唳攪人眠。昔年曾到楓橋宿，石岸旁邊繫小船。〈《漁溪詩稿》。〉
元湯仲友：出城才七里，地僻罕曾過。孤塔臨官道。三門背運河。鍾嗚驚烏宿，牆矮入漁歌。醉裹看題壁，如今張繼多。〈《姑蘇志》。〉
按：此詩，王文恪與張繼詩皆附「楓橋」下，繹其詞意，實遊寒山寺而作也。盧熊《志》：湯仲友字端夫，先名益，學詩於周弼。浪跡湖海，晚復歸吳，自號西樓，有《北遊詩集》。
明高啟《賦得寒山寺送別》：楓橋西望碧山微，寺對寒江獨掩扉。船裹鍾催行客起，塔中燈照遠僧歸。漁村寂寂孤煙近，官路蕭蕭眾葉稀。須記姑蘇城外泊，烏啼時節送君違。〈《青邱詩集》。〉
王街《泊舟楓橋過寒山寺》：燈含帆影亂，鍾雜市聲昏。杳杳竹深處，蕭蕭僧倚門。獨將殘雪色，遙對遠山言。又聽烏啼急，江城送客喧。〈乾隆《蘇州府志》。〉
唐寅《寒山寺》：〈《姑蘇八詠》之第六首。〉金閶門外楓橋路，萬家月色迷煙霧。譙閣更殘角韻悲，客船夜半鍾聲度。樹色高低混有無，山光遠近成模糊。霜華滿天人怯冷，江城欲曙聞啼烏。〈《六如居士集》〉
王樨登《寒山寺詩》：古寺西路邊，青山滿目中。石龍從作雨，江鵲尚嗚風。市近僧難定，泉慳花不紅。燭憐門外路，塵上暗江楓。〈《金昌集》。〉
國朝殳丹生《同耀庵過寒山寺》：萬家寺叢裹，一徑人寒山。木葉蕭蕭靜，江雲黯黯閑。殘碑苔剝落，古殿鴿飛還。羈客同遊此，徘徊夕照間。
徐崧《斐仲招飲寒山，時吉生將往維揚》：淥水紅塵江上路，采菱沽酒傍寒山。盤桓且緩揚州鶴，松月松風好共閑。
釋逸慈三首：當年突兀矗寒空，郡志猶傳節度功。今日遺基何處覓？斷垣衰草夕陽中。〈《斷塔遺基》。〉　傑閣巍然瞰碧虛，飛花片片惜春餘。閑庭老樹參天出，喜趁清陰讀梵書。〈《龍函新錄》。〉　蕭索西風樹影疏，江邊古寺有棲烏，夜闌啞啞驚殘夢，誰繪霜天落月圖？〈《古木啼烏》。殳丹生以下五首《百城煙水》。〉
陸鼎《寒山寺》：寺樓直與眾山鄰，魚米東南此要津。獨惜牙郎趨利市，不聞漁火感詩人。絕無逆旅知歸客，安問寒岩舊應真。一自鍾聲響清夜，幾人同夢不同塵？〈《梅葉閣詩鈔》。〉
姚配《夜過寒山寺》二首：〈字協文，號雲湄，元和人，有《雪鴻軒詩鈔》。〉杖藜踏破蘚痕斑，古寺蕭條未掩關。落葉滿廊僧不見，空餘漁火對寒山。　流傳佳句自唐朝，詩版還隨劫火銷。只有疏鍾添客恨，瀟瀟暮雨過楓橋。〈吳翌鳳《懷舊又續集》。〉
蔣啟渭《寒山寺》〈字遇溪，吳縣人〉：曲徑松花積，雲房黛色連。一聲鍾欲午，清響落寒泉。〈《萬壑雲樓集》。〉
褚逢椿《過楓江憩寒山寺》：近市人家水繞城，無端蹤跡作江行。黑雲壓屋有雪意，黃葉打窗如雨聲。古佛已荒空去劫，寒鍾未起待殘更。欲尋張繼停舟處，一片蒼山暮色橫。〈《行素齋詩集》。〉
──右寒山寺二十四首
國朝徐崧《同山夫訪在昔》：閑行懷古跡，乍冷正初冬。門掩橋邊寺，樓空夜半鍾。盛衰知有數，喧寂覓無蹤。一笑同寒拾，天台是別峰。
黃周星《寒山次答在昔》：一曲陽春未易賡，蒲團趺坐自三更。松濤入枕知風細，梅影移窗愛月明。惠遠匡廬饒酒興，己公茅屋有詩名。青山筇笠應同志，五嶽何年訪向平？
王庭《過寒山贈在昔》：為憶鍾聲尋古寺，得因遺象識寒山。楓江橋畔人如織，始信禪房盡日閑。
又：西風吹夢到林邱，薄醉吟寒信夜遊。深巷犬聲人寂寂，一溪明月宿漁舟。
徐汝嶧《壬戌冬留別在昔》：龍函閣下日招呼，聯榻經旬興不孤。江月溶溶窺紙帳，松風謖謖起茶爐。多君贈我詩千首，怪汝留人酒百壺。別後踟躇遊賞地，應思雪水問狂夫。
馬壽穀《前題》：勞勞薊北又江南，勝地幽人許共探。且喜傳杯哦好句，還期聯榻聽清談。龍翻高閣雲千卷，桂落寒江月一函。此夕鍾聲醒客夢，與君松下
莊際盛《前題》：一灣流水小橋東，盡日幽棲古寺中。自有《傳鐙》明實際，不須倚杖說虛空。杯浮竹葉搖寒月，笛弄梅花落晚風。兩載與君酬唱近，暌離能不憶支公？〈徐崧以下七首《百城煙水》。〉
──右贈在昔七首
宋王安石《擬寒山拾得》二十首：
牛若不穿鼻，豈肯推人磨？馬若不絡頭，隨宜而起臥。乾地終不涴，平地終不墮。擾擾受輪回，祇緣疑這個。
我曾為牛馬，見草豆歡喜。又曾為女人，歡喜見男子。我若真是我，祇合長如此，若好惡不定，應知為物使。堂堂大丈夫，莫認物為己。
凡夫當夢時，眼見種種色。此非作故有，亦非求故獲。不知今是夢，道我能畜積。貪求復守護，嘗怕水火賊。自覺方自悟，本空無所得。死生如覺夢，此理甚明白。
風吹瓦墮屋，正打破我頭。瓦亦自破碎。豈但我血流！我終不嗔渠，此瓦不自由。眾生造眾惡，亦有一機抽。渠不知此機，故自認愆尤。此但可哀憐，勤令真正修。豈可自迷悶，與渠作冤仇！
若言夢是空，覺後應無記。若言夢非空，應有真實事。燔燒陽自招，沈溺陰自致。令汝嘗驚魘，豈知安穩睡！
人人有這個，這個沒量大。坐也坐不定，走也跳不過。鋸也解不斷，錘也打不破。作馬便搭鞍，作牛便推磨。若問無眼人，這個是甚麽？便遭伊纏繞，鬼窟裹忍餓。
我讀萬卷書，識盡天下理。智者渠自知，愚者誰信爾？奇哉閑道人，跳出三句裹。獨悟自根本，不從他處起。
幸身無事時，種種妄思量。張三袴口窄，李四帽簷長。失腳落地獄，將身投镘湯。誰知受熟惱，卻不解思涼！
有一即有二，有三即有四。一二三四五，有亦何妨事。如火能燒手，要須方便智。若未解傳薪，何須學鑽燧！
昨日見張三，嫌他不守己。歸來自悔責，分別亦非理。今日見張三，分別心復起。若除此惡習，佛法無多子。
傀儡祇一機，種種沒根栽。被我入棚中，昨日親看來。方知棚外人，擾擾一場呆。終日受伊謾，更被索錢財。
李生坦蕩蕩，所見實奇哉。問渠前世事，答我燒炭來。炭成能然火，火過卻成灰。灰成即是土，隨意立根栽。
眾生若有我，我何能度脫？眾生若無我，已死應不活。眾生不了此，便聽佛與奪。我無我不二，四天王獻缽。
莫嫌張三惡，莫愛李四好。既往念即晚，未來思又早。見之亦何有，歘然如電掃。惡既是磨滅，好亦難長保。若令好與惡，可積如財寶。自始而至今，有幾許煩惱？
失志難作福，得勢易造罪。苦即念快樂，樂即生貪愛。無苦亦無樂，無明亦無昧。不屬三界中，亦非三界外。
打賊賊恐怖，看客客喜歡。亦有客是賊，切莫受伊謾。樂哉貧兒家，無事役心肝。既無賊可打，豈有客須看！
有一種貧兒，不能自營生。若不作客走，即須隨賊行。復有一種貧，常時腹彭亨。若有亦不畜，若無亦不營。
汝無名高者，以見利貪叨。汝無行實者，以取著名高。行實尚非實，利名豈堅牢。一朝投土窟，魂魄散迢迢。
勇有孟施舍，能無懼而已。若入學佛法，勇亦當如此。休來講座下，莫入禪門裹。但能一切舍，管取佛歡喜。
利瞠汝刀山，濁愛汝灰河。汝癡分別心，即汝淡魔羅。圓成但一性，一切法依他。遍了一切法，不如且頭陀。〈《臨川集》。〉
兒張雨《擬寒山子一首贈活死人窩玄道先生》：〈此詩在《補遺》。〉有一道丈夫，船居活潑潑。視身為浮漚，閱世同水沫。釣徒非吾友，荷鐳未為達。作得活死人，方是死人活。
又《自覺生死忙，因書四韻，予豈效寒山子者》：人生浪自苦，古今無一了。雞命湯火間，喔喔猶戒曉。預憂復何益，轉使髮白早。不如噇酒糟，糟邱無壽夭。〈《貞居先生集》二首。〉
按：貞居詩曠達，固道家本色，然非兼得宗門三昧，不能如此大解脫，曰「豈效寒山子」，正其效寒山子也。
又按：宋釋英《白雲集》有言詩一首《寄致祐上人》云：「始信文字妙，妙不在文字。食蜜忘中邊，無味乃真味。寒山題木葉，此心頗相似。」此僧教觀，亦於台宗門庭為近。
國朝何焯《讀柳子〈送又暢上人序〉效寒山體》：裴楷論守一，文殊說不二。正許合儒墨，聊假釋疑滯。穢累脫去時，步武清涼界。吾書有秘寶，無俟下臨代。回躅可勤求，覺路非此地。亦不邇聲色，亦不殖貨利。佛出還作禮，何羨靈山會。臣受孔子戒，者漢也超詣。〈《義門集》。〉
陳汝楫《效寒山子體》十四首：
看看江上過三冬，方丈能將七尺容。香炷旋銷虛室白，透霜林外一聲鍾。
我是人間無事人，山林城市往來頻。關河一色空明裹，中有梅花萬樹春。
暗裹香生不待風，枝頭消息觀中通。淺清池水黃昏月，又道巡簷是夢中。
鼓打殘更雞已號，霜生屋瓦何寥蕭。起來自檢寒灰看，一點星紅尚未銷。
懸崖無路有風雲，天上人間自此分。也知就裹春如海，一點桃花漾水紋。
松搭荒茆竹架扉，滿山桂子拾樵歸。一輪海月從空湧，長嘯數聲煙四飛。
生來頑傲不成仙，須信威音有劫前。爛吃豬頭按村酒，倒騎雕虎過山顛。
出入常從鹿豕遊，百年日月盡悠悠。石梁苔滑便休去，坐聽溪聲不斷流。
得句何因更帶泥，春光到處不愁歸。禪心常似東風暖，盡逐楊花上下飛。
千年古洞偶然開，桃自生花水自回。我笑漁人歸去後，卻尋舊路又重來。
一削瓜根瓣四開，也應兜頂是蓮胎。藤蘿斬盡風雲絕，上有真人獨往來。
貝葉莊嚴白氈翻，人間多病是醫門。藏中一字何曾說，卻有虛空掛墨痕。
一粒粟中藏世界，許君同禮維摩足。忽然粉碎這些兒，大千世界一粒粟。
非偈非詩亦可憐，終身拍手向風前。人間鼓笛皆敲破，好譜陶家壁上弦。〈《賞詩閣集續編》。〉
彭定求《題寒山集》〈此詩亦效寒山子。〉：一卷寒山詩，恰稱幽人讀。嘐嘐天籟聲，空山洗絲竹。中有如意珠，明光遍地燭。憐憫諸有情，色味同徵逐。那堪慧眼觀，一笑發其覆。所以紫陽翁，嘉歎好篇牘。〈朱子偶摘寒山詩云：「煞有好詩，人未易到此。」〉紛彼淫哇興，盈耳滋導欲。誰能契真原，脫足離五濁？千古南華仙，不殊轂與軸。我行置座隅，六時矢熏沐。〈《南勻先生詩錄》。〉

[book_title]◎附錄
徐枋《題碓庵和尚效寒山詩》：九方皋之相馬也，若滅若沒，若存若亡，得其天機，斯得真馬矣！嗟乎！彼天下俊物，便不可以形似求之，況形而上者乎？匠人胡寬營構新豐，門閭巷術如一，徙者爭歸其家，至於雞犬亦各識其處，然不可即謂之豐；優填國王思幕於佛，募神工，以牛頭旃檀刻佛象，豪髮無遺，後佛再至，象遂出迎，然不可即謂之佛：徒效之於形似也。若於道也，得其天機，如印印空。規矩縱橫，其揆則一。不然轍跡可循，去之彌遠矣！竺典云：「菩薩聲聞，不能作佛語。」亦在其所得耳。豈效之而能然乎？雖然，吾聞之《詩》曰：「惟其有之，是以似之。」得之，斯效之矣！《易》曰：「擬議以成其變化。」效之，斯得之矣！
又《碓奄和尚繼席靈岩，詩以贈之》：〈原注：字僧鑒，名曉青。〉現在靈山豈易逢，法幢高踞碧芙蓉。喜看南嶽朱陵後，更有參天第一峰。片雲無意傍琴台，彈指聲中法苑開。狂象馴龍俱聽法，溪聲山色盡西來。支許襟期三十年，同懷蘭雪意翛然。時聽法語沾沙界，何啻仙音落梵天。
按：碓庵詩未知有無傳奉，錄俟齋先生題詞，如讀碓庵詩也。再錄三絕句，知碓庵之即為曉青也。考《松陵見聞錄》青字僧鑒，吳江朱氏子，祝髮郡之休休庵，參靈岩宏儲，受戒為弟子。
右擬寒山詩三十八首，附錄文一首、詩三首。

[book_title]◎附寒、拾事跡
《寒山子詩集傳》唐朝議大夫、使持節台州諸軍事守刺史、上柱國、賜緋魚袋閭邱胤撰。
詳夫寒山子者，不知何許人也。自古老見之，皆謂貧人風狂之士，隱居天台唐興縣西七十里，號為寒岩。每於茲地，時還國清寺。寺有拾得，知食堂，尋常收貯餘殘菜滓於竹筒內，寒山若來，即負而去。或長廊徐行，叫噪陵人，或望空獨笑。時僧遂捉罵打趁，乃駐立撫掌，嗬嗬大笑，良久而去。且狀如貧子，形貌枯悴。一言一氣，理合其意。沈思有得，或宣暢乎道情。凡所啟言，洞該玄默。乃樺皮為冠，布裘破敝，木屐履地。是故至人遁跡，同類化物。或長廊唱詠，唯言：「咄哉，咄哉！三界輪回。」或於村墅，與牧牛子而歌笑。或逆或順，自樂其性。非哲者，安可識之矣！胤頃受丹邱薄宦，臨途之日，乃縈頭痛，遂召日者醫治，轉重。乃遇一禪師名豐干，言從天台山國清寺來，特此相訪。乃命救疾，師乃舒容而笑曰：「身居四大，病從幻生。若欲除之，應須淨水。」時乃持淨水上師。師乃噀之，須臾祛殄。乃謂胤曰：「台州海島嵐毒，到日必須保護。」胤乃問曰：「未審彼地當有何賢，堪為師仰？」師曰：「見之不識，識之不見。若欲見之，不得取相，乃可見之。寒山：文殊遁跡國清。拾得：普賢狀如貧子。又似風狂，或去或來，在國清寺庫院走使，廚中著火。」言訖辭去。胤乃進途，至任台州，不忘其事。到任三日後，親往寺院，躬問禪宿，果合師言。乃令勘唐興縣，有寒山、拾得是否？時縣申稱：「當縣界西七十里，內有一岩。岩中古老，見有貧士，頻往國清寺止宿。寺庫中有一行者，名曰拾得。」胤乃特往禮拜。列國清寺，乃問寺眾：「此寺先有豐干禪師院在何處？並拾得、寒山子見在何處？」時僧道翹答曰：「豐干禪師院在經藏後，即今無人住得。每有一虎，時來此吼。寒山、拾得二人，見在廚中。」僧引胤至豐干禪師院，乃開房，唯見虎跡。乃問僧寶德、道翹：「禪師在日，有何行業？」僧曰：「豐干在日，惟攻舂米供養，夜乃唱歌自樂。」遂至廚中灶前，見二人向火大笑。胤便禮拜，二人連聲喝胤，自相把手，嗬嗬大笑，叫喚乃云：「豐干饒舌，饒舌！彌陀不識，禮我何為？」僧徒奔集，遞相驚訝：「何故尊官禮二貧士？」時二人乃把手走出寺。乃令逐之，急走而去，即歸寒岩。胤乃重問僧曰：「此二人肯止此寺否？」乃令覓訪，喚歸寺安置。胤乃歸郡，遂置淨衣二對、香藥等，持送供養。時二人更不返寺，使乃就岩送上。而見寒山子，乃高聲喝曰：「賊！賊！」退入岩穴，乃云：「報汝諸人，各各努力。」入穴而去，其穴自合，莫可追之。其拾得跡沈無所。乃令僧道翹等具往日行狀。唯於竹木石壁書詩，並村墅人家廳壁上所書文句三百餘首，及拾得於土地堂壁上書言偈，並纂集成卷。胤棲心佛理，幸逢道人，乃為讚曰：菩薩遁跡，示同貧士。獨居寒山，自樂其志。貌悴形枯，布裘敝止。出言成章，諦實至理。凡人不測，謂風狂子。時來天台，人國清寺。徐步長廊，嗬嗬撫指。或走或立，喃喃獨語。所食廚中，殘飯菜滓。吟偈悲哀，僧俗咄捶。都不動搖，時人自恥。作用自在，凡愚難值。即出一言，頓祛塵累。是故國清，圖寫儀軌。永劫供養，長為弟子。昔居寒山，時來茲地。稽首文殊，寒山之士。南無普賢，拾得定是。聊申讚歎，願超生死。〈《寒山子詩集》。〉
○《仙傳拾遺》
寒山子者，不知其名氏。大曆中，隱居天台翠屏山。其山深邃，當暑有雪，亦名寒岩，因自號寒山子。好為詩，每得一篇一句，輒題於樹間石上。有好事者隨而錄之，凡三百餘首。多述山林幽隱之興，或譏諷時態，能警勵流俗。桐柏徵君徐靈府序而集之，分為三卷，行於人間。〈《太平廣記》。〉
案：《四庫提要》引此文，而下申之曰：《仙傳拾遺》云云，則寒山子又為中唐仙人，與閭邱允事異，無從深考。
○宋慧明首座《五鐙會元》
天台山豐干禪師，因寒山問：「古鏡未磨時，如何照燭？」師曰：「冰壺無影像，猿猴探水月。」曰：「此是不照燭也。更請道看。」師曰：「萬德不將來，教我道甚麽？」寒山、拾得俱作禮而退。師欲遊五台，問寒山、拾得曰：「汝共我去遊五台，便是我同流。若不共我去遊五台，不是我同流。」山曰：「你去遊五台作甚麽？」師曰：「禮文殊。」山曰：「你不是我同流。」師尋獨入五台，逢一老人便問：「莫是文殊麽？」曰：「豈可有二文殊？」師作禮未起，忽然不見。〈趙州代曰：「文殊！文殊！」〉
天台山寒山子，因眾僧炙茄次，將茄串向一僧背上打一下。僧回首，山呈起茄串，曰：「是甚麼？」僧曰：「這風顛漢。」山向傍僧曰：「你道這僧，費卻我多少鹽醋！」因趙州遊天台，路次相逢。山見牛跡，問州曰：「上座還識牛麼？」州曰：「不識。」山指牛跡曰：「此是五百羅漢遊山。」州曰：「既是羅漢，為甚麼卻作牛去？」山曰：「蒼天，蒼天！」州嗬嗬大笑。山曰：「作甚麽？」州曰：「蒼天，蒼天！」山曰：「這廝兒，宛有大人之作。」
天台山拾得子，一日掃地，寺主問：「汝名拾得，因豐干拾得汝歸。汝畢竟姓個甚麼？」拾得放下掃帚，叉手而立。主再問，拾得拈掃帚，掃地而去。寒山捶胸曰：「蒼天，蒼天！」拾得曰：「作甚麼？」山曰：「不見道東家人死，西家人助哀？」二人作舞，笑哭而出。國清寺半月念戒眾集，拾得拍手曰：「聚頭作想那事如何？」維那叱之。得曰：「大德且住，無嗔即是戒，心淨即出家。我性與爾合，一切法無差。」
○明瞿汝稷《指月錄》
天台豐干禪師，不知何許人。居天台國清寺，翦髮齊眉，衣布裘，嘗誦唱道歌，乘虎入松門，眾僧驚畏。本寺廚中有二苦行，曰寒山子、拾得。二人執爨，終日晤語，潛聽者都不解，時謂風狂，獨與師相親。一日，寒山問：「古鏡未磨，如何照燭？」師曰：「冰壺無影象，猿猴探水月。」曰：「此是不照燭也。」更請師道，師曰：「萬德不將來，教我道甚麼？」寒、拾俱禮拜。師欲遊五台，問寒、拾曰：「汝共我去遊五台，便是我同流。若不共我去遊五台，不是我同流。」山曰：「爾去遊五台作甚麼？」師曰：「禮文殊。」山曰：「爾不是我同流。」師尋獨人五台，逢一老人便問：「莫是文殊麼？」曰：「豈可有二文殊？」師作禮未起，忽然不見。〈趙州因沙彌舉此，州代幹云：「文殊，！」〉後回天台山，示滅。師凡有人問佛理，止答「隨時」二字。初，閭邱胤出牧丹邱，將議巾車，忽患頭痛，醫莫能愈。師造丘，以咒水噴之，立差。胤異之，乞一言。師曰：「到任記謁文殊、普賢。」曰：「此二菩薩何在？」師曰：「即國清寺寒山、拾得也。」胤後既至任，即入寺，問師所在及寒、拾蹤跡。僧道翹對曰：「豐干舊院在經藏後，今闃無人矣。寒、拾二人見在僧廚執役。」胤入師房，惟見虎跡，復問翹：「師在此作何行業？」翹曰：「惟事舂穀供僧，閑則諷詠。」乃入廚訪寒、拾，如下章敘之。
寒山子本無氏族，始豐縣西有寒、明二岩，以其於寒岩中居止得名也。容貌枯瘁，布襦零落，以樺皮為冠，曳大木屐，時來國清寺，就拾得取眾僧殘食及菜滓食之。或廊下徐行，或望空噪罵，寺僧以杖逼逐，拊掌大笑而去。眾僧炙茄次，將茄串向僧背上打一下。僧回首，山呈起茄串，曰：「是甚麼？」僧曰：「這風顛漢。」山向旁僧曰：「你道這僧，費卻我多少鹽醬！」趙州遊天台，路次相逢。山見牛跡，問州曰：「還識牛麼？」州曰：「不識。」山指牛跡曰：「此是五百羅漢遊山。」州曰：「既是羅漢，為甚麼卻作牛去？」山曰：「蒼天，蒼天！州嗬嗬大笑。」山曰：「作甚麼？」州曰：「蒼天，蒼天！」山曰：「這廝兒，宛有大人之作。」閭邱入廚，見山同拾得圍爐語笑。邱致拜，二人連聲咄叱，且笑曰：「豐干饒舌。」二人即相攜出松門。閭邱又致寒岩禮謁，送衣服、藥物。二人高聲喝之曰：「賊！賊！」便縮身人岩石縫中，唯曰：「汝諸人各各努力。」其石縫忽然而合。閭邱哀慕，令僧道翹尋其遺跡，得所書林間葉上及村墅屋壁辭頌，共三百餘首。後曹山寂禪師為之注釋，謂之《對寒山子詩》，行於世。
拾得者，不言名氏，因豐干禪師山中經行，至赤城道側，見兒孤啼，拾歸國清，故名。後沙門靈熠攝受，令知食堂香燈。忽一日，登座與佛象對盤而餐，復於憍陳如上座塑形前，呼曰：「小果。」聲聞靈熠，怒，因罷斥，令廚內滌器。每瀘食滓，以筒盛之，寒山來即與負去。一日掃地，寺主問：「汝名拾得，因豐干拾得汝歸。汝畢竟姓個甚麼？」拾得放下苕帚，叉手而立。寺主再問。拈帚掃地竟去，寺主罔測。寒山捶胸云：「蒼天，蒼天！」拾得卻問：「汝作甚麼？」山曰：不見東家人死，西家助哀？二人作舞，哭笑而去。國清寺半月念戒眾集，拾得拍手曰：「聚頭作想那事如何？」維那叱之，拾得曰：「大德且住，無嗔即是戒，心淨即出家。我性與爾合，一切法無差。」僧廚食為烏所啄，拾得以杖扶伽藍神，曰：「汝食不能護，何能護伽藍？」是夕，神示夢合寺僧曰：「拾得譴我。」由是著異，呼曰賢士。未幾，與寒山隱石岩而逝。道翹纂寒山詩，得偈亦附焉。
按：寒、拾行業，此篇所錄皆本《傳鐙》，間采閭邱《詩集傳》。一燈所分，瞪無異照。然章有並析，詞有詳略，字句亦小小不同。佛燈普遍，未敢妄節。其下陳文莊《天台憶》，凡有複綞，即從芟剃，義各有當，非有所取舍焉。
陳文莊《天台憶》：
豐干彈師，不知何許人，居天台國清寺，或云邑人豐尚書之子。形貌寢惡，被髮布裘，或時唱歌。人問之，第云：「隨我騎虎遊松門。」與寒山、拾得三人相親，每邂逅，則長吟大笑，人莫測也。寒山，不言氏族，以其寒石山中居止得名：雖出言如狂，而有意趣。予登寒、明二岩，蒼老絕似雁蕩，是其出遊地也。余住國清寺久，住拾得灶下，談逾夜分，晴眺松岡，雨洗昏蒙，夜半不辨濤聲、雨聲、松聲、篁聲、梵聲，如是半月。寒山子入滅後，有梵僧杖錫，拾黃金鎖子骨。或問所以，對曰：「吾拾文殊菩薩舍利歸西天耳！」後人於此建塔。〈《無夢園集》。〉
按：文莊又有《台雁憶》一首，記寒、拾古跡，寒岩洞有寒山舍利塔。《寒、拾問答》：
昔日，寒山問拾得曰：「世間謗我、欺我、辱我、笑我、輕我、賤我、惡我、騙我，如何處治乎？」拾得云：「只要忍他、讓他、由他、避他、耐他、敬他，不要理他。再待幾年，你且看他。」寒山云：「還有甚訣，可以躲得？」拾得云：「我曾看過彌勒菩薩訣，你且聽我念，偈云：‘老拙穿衲襖，淡飯腹中飽。補破好遮寒，萬事隨緣了。有人罵老拙，老拙只說好。有人打老拙，老拙自睡倒。涕唾在面上，隨他自乾了。我也有力氣，他也無煩懊。這樣波羅蜜，便是妙中寶。若知這消息，何愁道不了。人弱心不弱，人貧道不貧。一心要修行，常在道中辦。世人愛榮華，我卻不待見。名利總成空，我心無足厭。堆金積如山，難買無常限。子貢他能言，周公有神算。孔明大智謀，樊噲救主難。韓信功勞大，臨死只一劍。古今多少人，那個活幾千？這個逞英雄，那個做好漢。看看兩鬢白，年年容顏變。日月穿梭織，光陰如射箭。不久病來侵，低頭暗嗟歎。自想年少時，不把修行辦。得病想回頭，閻王無轉限。三寸氣斷了，拿隻那個辦？也不論是非，也不把家辦。也不爭人我，也不做好漢。罵著也不言，問著如啞漢。打著也不理，推著渾身轉。也不怕人笑，也不做臉面。兒女哭啼啼，再也不得見。好個爭名利，須把荒郊伴。他看世上人，都是精扯淡。勸君即回頭，爭他修行幹。做個大丈夫，一刀截兩斷。跳出紅火坑，做個清涼漠。悟得長生理，日月為鄰伴。’」〈此篇陸文節公錄示，不知所從出。雖釋子語難以我法論，亦不似唐以前緇流筆墨。重在文節遺言，姑錄之。〉
潘未《寒岩》詩：嘯天獅子最嶙峋，開口平吞摸象人。雄拔萬山皆奪氣，孤高大士合藏身。石膚剝盡存真骨，雲頂單棲絕四鄰。會得寒山詩外句，無邊煙景鎮長新。〈《遂初堂集。台蕩遊草》。〉
沈文懿《寒岩》詩：突兀萬仞岡，一獅踞其頂。猙獰欲搏人，象犀勢俱屏。〈旁有石象、石犀。〉寒山昔晏坐，三年等俄頃。至今蟠膝處，石上留餘影。虹梁跨彎環，下視氣深迥。橫飛瀑如練，倒掛藤疑硬。晴空蓄風雷，白書幻昏冥。人生塵土胸，到此庶一醒。野猿時嘯群，孤鶴忽聞警。試讀寒山詩，清言發深省。〈原注：朱夫子謂：「寒山詩，有唐人道不到處。」《歸愚集。台山遊草》〉
按：稼堂、確士兩先生詩，皆為天台而作，事在祖庭，故不錄《志詩》篇。
附《寒山子詩集》解題及諸家書牘、詩話、序、跋、考證宋朱子《與南老帖》〈原本草書，下陸《帖》同。提行悉依原刻。〉
五月十三日，熹悚息啟上。久不聞動靜，使至，特辱惠書，獲審此日住山安隱為慰。天台之勝，夙所願遊。往歲僅得一過山下，而以方有公事，不能登覽，每以為恨。今又聞故人掛錫其間，想見行住坐臥，不離水聲山色之中，尤以不得往同此樂為念也。新詩見寄，篤摯超精，又非往時所見之比。但稱說之過，不敢當耳！二刻亦佳作也，但攙行奪市。怨不免失故步耳！《寒山子詩》彼中有好本否？如未有，能為讎校刊刻，令字畫稍大，便於觀覽，亦佳也。寄惠黃精、筍乾、紫菜多品，尤荷厚意。偶得安樂茶，分去廿瓶，並雜碑刻及唐詩三冊，漫附回。便幸視至，相望千里，無由會面，臨書馳情，千萬自愛，不宣。熹悚息啟上國清南公禪師方丈。
熹再啟。清泉各安佳。兒輩時聞黃婿歸三山已久，時得書也。《出師表》未暇寫，俟寫得，轉寄去未晚也。《寒山詩》刻成，幸早見寄。有便足時，至臨安趙節推廳，托其尋便，必無不達，渠黃岩人也。熹再啟。
陸放翁《與明老帖》：
「有人兮山徑，雲卷兮霞纓。秉芳兮欲寄，路漫兮難征。心惆悵兮狐疑，蹇獨立兮忠貞。」此寒山子所作楚詞也，今亦在集中。妄人竄改附益，至不可讀。放翁書。寄天封明公。或以刻之山中也。
○王深寧《困學紀聞》
寒山子詩，如施家兩兒，事出《列子》。羊公鶴，事出《世說》。如子卜商，〈「子」下疑脫「張」字。〉如侏儒方朔，涉獵廣博，非但釋子語也。對偶之工者，表蠅、白鶴，黃籍、白丁，青蚨、黃絹，〈翁注：據本書，「絹」當作「卷」。〉黃口、白頭，七劄、五行，錄熊席、青鳳裘。而楚辭尤超出筆墨畦徑，曰：「有人兮山陘，雲卷兮霞纓。秉芳兮欲寄，路漫兮難征。心惆悵兮狐疑，蹇獨立兮忠貞。」
餘姚翁元圻注：何云〈此引何屺瞻校語：〉酒墟猛狗，出《韓非子》。枕流，事出《世說》。如一道一德、言有枝葉、雲梯棘刺、亡羊補牢之類，尤多。又云：六極、九維，東岱、北邙，衛氏兒、鍾家女。三端、六藝，黃腸、白骨，獼循猴心、獅子吼，待鶴、乘魚，亦工。又云：楚辭則為人竄為五言。第七句云「眾喔睜嘶蹇」，可為失笑也。放翁曾寄書天封明老，屬為正之。又云：「苔滑非關雨，松嗚不假風。」真佳句也。元圻案：《唐書。藝文志》：《寒山子詩》七卷。寒山子，隱唐興縣寒山岩，於國清寺與隱者拾得往還。《列子。說符》篇：魯施氏有二子，其一好學，其一好兵。好學者以術幹齊侯，為公子之傅。好兵者以法幹楚王，以為軍正。施氏之鄰孟氏同有二子，所業亦同，而窘於貧，羨施氏之有，因從請進趣之方，二子以實告。孟氏之一子，以術幹秦王，秦王曰：「當今諸侯力爭，所務兵食而已。若用仁義治吾國，是滅亡之道也。」遂宮而放之。其一子，以法幹衛侯，衛侯曰：「吾弱國也，而攝乎大國之間。大國吾事之，小國吾撫之，是求安之道。若賴兵權，滅亡可待矣！若全而歸之，適於他國，為吾之患不輕矣！」遂刖之，而還諸魯。《世說。排調》類：劉遵祖少為殷中軍所知，稱之於庾公，遂名之為羊公鶴。昔羊叔子有鶴善舞，客試驅來，氈毿而不肯舞，故稱比之。《漢書。東方朔傳》：侏儒長三尺，奉一囊粟。臣朔長九尺，亦奉一囊粟。侏儒飽欲死，臣朔饑欲死，《三國志。吳。虞翻傳》注：《虞翻別傳》曰：翻放逐南方，自恨犯上獲罪，當長沒海隅，生無可與語，死以青蠅為吊客，使天下一人知己者，足以不恨。《太平御覽》九百十六《陶侃別傳》曰：侃丁母憂在墓下，忽有二客來吊，不哭而退，儀形鮮異，知非常人。遣看之，但見雙鶴飛而衝天。《通鑒。齊紀》：高帝建元二年，宋自孝建以來，政綱弛紊，簿籍訛謬。上詔虞玩之等更加檢定，曰：「黃籍，民之大紀，國之治端。自頃巧偽日甚，何以厘乎？」注：杜佑曰：「黃籍者，戶口版籍也。」《漢書。鄒陽傳》注曰：「白徒，言素非車旅之人，若今言白丁矣！」《搜神記》：青蚨，蟲如蟬。殺其母子，塗八十一錢，凡布，或用子，先用母，皆飛歸，循環無已。故《淮南子》名錢曰「青蚨」。《會稽典錄》：上虞長度尚弟子邯鄲淳，字子禮，甫弱冠而異才。尚使作《曹娥碑》，操筆而成，無所點定。其後蔡邕題八字，曰：「黃絹幼婦，外孫齏臼。」《淮南子》：古之伐國，不殺黃口，不獲二毛。《史記·鄒陽傳》：白頭如新，傾蓋如故。《左傳》：晉、楚遇於鄢陵。潘尫之黨與養由基蹲甲而射之，穿七劄焉。《後漢書。應奉傳》：奉讀書，五行並下。《西京雜記》：趙飛燕女弟，居昭陽殿中，設玉几、玉床、白象牙簟、綠熊席。《拾遺記》：周昭王時，塗修國獻青鳳、丹雀，各一雌一雄。昭王綴鳳毛為裘。《晏子》：人有酤酒者，酒酸不售。問之里人其故？里人云：「公之猛狗，人挈器而人，且酤公酒，狗迎而噬之。此酒所以酸而不售也。」《韓非子》記管仲對齊桓公語，與《晏子》同。
《世說》：孫子荊曰：「所以枕流，欲洗其耳；所以漱石，欲礪其齒。」《戰國策》：公輸般為楚設機，將以攻宋。墨子曰：「聞公為雲梯，將以攻宋，宋亦何罪之有？」《列子》：紀昌謀殺飛街，二人交射於路。飛衛之矢先窮，紀昌遺一矢。既發，飛衛以棘刺之端扞之，而無差焉！《韓非子》：燕王徵巧術人，請以棘刺之端為母猴。母猴成，巧人曰：「人主欲觀之，必半歲不入宮，不飲酒食肉，雨霽日出，視之晏陰之間，而棘刺之母猴乃可見也。」《戰國策》：見兔而顧犬，未為遲也。亡羊而補牢，未為晚也。《語林》：衛洗馬穎識通達，論者以為王胄子平子、武子之右。世人為之語曰：「諸王三子，不如衛家一兒。」劉向《列女傳》：齊鍾離春者，齊無鹽邑之女，其為人極醜，行嫁不售。《韓詩外傳》：君子宜避三端：文士筆端、武士鋒端、辯士舌端。《漢書。霍光傳》：賜「黃腸題湊各一具」。注：「蘇林曰：以柏木黃心，致累棺外，故曰黃腸。木頭皆向內，故曰題湊。」《後漢書·郅惲傳》：昔文王不忍露白骨，武王不以天下易一人之命。宋知覺禪師《宗不鏡錄》三引《大涅盤經》曰：云何現喻？如經中說，眾生心性，有如彌猴。彌猴之性，舍一取一。眾生心性，亦復如是。取著色聲香味，觸法無暫住時，是名現喻。可驗即今眾生之心，如猿猴之處高樹，上下不停。《楞嚴經》：富樓那云：「世尊知我有大辨才，以音聲輪教我，發揚我於佛前，助佛轉輪，因獅子吼成阿羅漢。」《太平御覽》九百十六《列仙傳》曰：王子喬見桓長曰：「待我緱氏山頭。」至期，果乘白鶴至山顛，望之不可到。陶宏景《本草》曰：鯉最為魚中之王，形既可愛，又能神變，乃至飛越山湖，所以琴高乘之。宋許彥周《詩話》載寒山子楚辭，首句作「若有人兮坐山楹」，第五句「心」字作「獨」字。謂：「雖屈、宋復生，不能過也。」
○《天台山國清禪寺三隱集記》
豐干禪師，唐正觀初居天台國清寺，翦髮齊眉，衣布裘。人或問佛理，止答“隨時”二字。常唱道，乘虎出入，眾僧驚畏，無誰語。有寒山子、拾得者，亦不知其氏族，時謂風狂子，獨與師相親。寒，居止唐興縣西七十里寒岩，以是得名。拾，因師至赤城，道側聞兒啼聲，問之，云孤棄於此，乃名拾得。攜至寺，付庫院，後庫僧靈熠令知食堂香燈。忽登座，與佛象對盤而餐，復於聖僧前呼曰：“小果。”熠告尊宿等，易令廚內滌器。常日齋畢，澄濾殘食菜滓，以筒盛之，寒來即負之而去。寒容貌枯悴，布襦零落，以樺皮為冠，曳大木屐。時至寺，或廊下徐行，或廚內執爨。或混處童牧，或時叫噪，望空漫罵。或云：“咄哉，咄哉！三界輪回。”僧以杖逼逐，即撫掌大笑。一日問師：“古鏡不磨，如何照燭？”曰：“冰壺無影象，猿猴探水月。”曰：“此是不照燭也。”更請師道。曰：“萬德不將來，教我道什麼？”寒、拾俱作禮。師謂寒曰：“汝與我遊五台，即我同流。若不與我去，非我同流。”曰：“我不去。”師曰：“汝不是我同流。”寒問：“汝去五台作什麼？”曰：“我去禮文殊。”曰：“汝不是我同流。”師尋獨入五台，逢一老翁，問：“莫是文殊否？”曰：“豈有二文殊？”及作禮，忽不見。後回天台而化。寒因眾僧炙茄，以茄串打僧背一下。僧回首。寒持串云：“是什麼？”僧云：“這風顛漢。”寒示傍僧曰：“你道這個師僧，費卻多少鹽醬。”趙州到天台，行見牛跡，寒曰：“上座還識牛麼？此是五百羅漢遊山。”州曰：“既是羅漢，為什麼作牛去？”寒曰：“蒼天，蒼天！”州嗬嗬大笑。寒曰：“笑作什麼？”州曰：“蒼天，蒼天！”寒曰：“這小廝兒，卻有大人之作。”漏山來寺受戒，與拾往松門夾道作虎吼三聲。漏無對，寒曰：“自從靈山一別，迄至於今，還避相記麼？”漏亦無對。拾拈拄杖曰：“老兄喚這個作甚麼？”漏又無對。寒曰：“休，休！不用問他。自從別後已三生，作國王來，總忘卻也。”拾掃地，寺主問：“姓個什麼？住在何處？”拾置帚，叉手而立。主罔測。寒捶胸曰：“蒼天，蒼天！”拾問：“汝作什麼？”寒曰：“豈不見道東家人死，西家助哀？”因作舞，笑哭而出。又於莊舍牧牛歌詠，叫天曰：“我有一珠，埋在陰中，無人別者。”眾僧說戒，拾驅牛至，倚門撫掌，微笑曰：“悠悠哉！聚頭作相這個如何？”僧怒嗬云：“下人風狂，破我說戒。”拾笑曰：“無瞋即是戒，心淨即出家。我性與汝合，一切法無差。”驅牛出，乃呼前世僧名，牛即應聲而過。復曰：“前生不持戒，人面而畜心。汝今招此咎，怨恨於何人！佛力雖然大，汝辜於佛恩。”護伽藍神，僧廚下食每每為烏所耗，拾杖扶之，曰：“汝食不能護，安能護伽藍乎？”神附夢於合寺僧曰：“拾得打我。詰旦說夢，一一無差。視神像，果有所損，驚異。牒申郡縣，郡謂賢士遁跡，菩薩應身，號拾得賢士。初，閭邱胤將牧丹邱，頭疾，醫莫能愈。遇禪師，名豐干，言自天台來謁，使君告之病。師曰：“身居四大，病從幻生。若欲除之，應須淨水。”索器，咒水噗之，立愈。閭邱異之，乞言示此去安危之兆。師曰：“記謁文殊、普賢。此二菩薩，見之不識，識之不見。若欲見之，不得取相。國清寺執爨滌器寒山、拾得是也。”閭邱到任三日，至國清，問：“此寺有豐干禪師否？寒山、拾得復是何人？”僧道翹對曰：豐干舊址在經藏後，今闃無人矣！寒山、拾得尚處僧廚。”閭邱入師房，止見虎跡，復問：“在此作何行業？”翹曰：“唯事負舂供僧，閑則諷詠。”入廚尋訪寒、拾，見於灶前，向火拊掌大笑。閭邱致拜，二人連聲嗬叱，執手復大笑曰：“豐干饒舌，饒舌！彌陀不識，禮我何為？”相攜出松門，自此不復入寺。閭邱歸郡，送淨衣、香藥到岩。寒高聲喝曰：“賊！賊！”遂人岩石縫中，且曰：“報汝諸人，各各努力。”石縫忽合。後有僧采薪南峰，距寺東南二里遇一梵儀，持錫入岩，挑鑠子骨，曰：“取拾得舍利。”乃知入滅於此，因號岩為“拾得”。閭邱俾道翹尋訪遺跡，於林間葉上得寒所書辭頌及村墅人家三百餘首。拾亦有詩數十首，題行壁間云。按：舊《序》，二人嗬叱，自執手大笑，閭邱歸郡，遣送衣藥，與夫挑鑠子骨等語。乃知寒山不執閭邱手，閭邱未嘗至寒岩，拾得亦出寺門二里許入滅，今《傳鐙》所錄誤矣！因筆及此
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:01:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>