<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,北学议內编,北学议外编,北学议全文在线阅读,北学议全文在线下载,大玄古籍书库">
<meta name="description" content="朝鲜王朝正祖时期的史学者朴齐家到中国清朝去视察清朝风俗、制度后,加上自己的意见和见解的纪行文。内篇一卷和外篇一卷,共二卷一册,抄本。内篇提示和说明对车船、城壁、宫室、道路、桥梁、畜牧等39项与日常生活相关的器具和设施的改革论;外篇收入对田粪、桑、农站总论、科举论、官论等17个项目的论说,阐明了农业技术改良和国内商业,外国贸易的重点。他通过这部《北学议》,主张以实事求是的精神,。为了国利民富,。吸收先进的清朝文明。_北学议_全文在线阅读_北学议_全文在线下载_大玄古籍书库">
<title>北学议_朴齐家_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">北学议</span> <br/>
          作者： <span class="inputVal" id="bkauthor">朴齐家</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,游记,完结</span> <br/>
          字数： <span class="inputVal" id="bknum">[book_length]40946</span> <br/>
          说明： <span class="inputVal" id="bkdec">朝鲜王朝正祖时期的史学者朴齐家到中国清朝去视察清朝风俗、制度后,加上自己的意见和见解的纪行文。内篇一卷和外篇一卷,共二卷一册,抄本。内篇提示和说明对车船、城壁、宫室、道路、桥梁、畜牧等39项与日常生活相关的器具和设施的改革论;外篇收入对田粪、桑、农站总论、科举论、官论等17个项目的论说,阐明了农业技术改良和国内商业,外国贸易的重点。他通过这部《北学议》,主张以实事求是的精神, 为了国利民富, 吸收先进的清朝文明。</span> <br/>
          封面： <span class="inputVal" id="bkimg">Z_11152.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]北学议
[book_author]朴齐家
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,游记,完结
[book_length]40946
[book_dec]朝鲜王朝正祖时期的史学者朴齐家到中国清朝去视察清朝风俗、制度后,加上自己的意见和见解的纪行文。内篇一卷和外篇一卷,共二卷一册,抄本。内篇提示和说明对车船、城壁、宫室、道路、桥梁、畜牧等39项与日常生活相关的器具和设施的改革论;外篇收入对田粪、桑、农站总论、科举论、官论等17个项目的论说,阐明了农业技术改良和国内商业,外国贸易的重点。他通过这部《北学议》,主张以实事求是的精神, 为了国利民富, 吸收先进的清朝文明。
[book_img]Z_11152.jpg


[book_title]序
余幼時，慕崔孤雲、趙重峰之爲人，慨然有異世執鞭之願，孤雲，爲唐進士，東還本國，思有以革新羅之俗，而進乎中國，遭時不競，隱居伽倻山，不知所終，重峰，以質正官入燕，其東還封事，勤勤懇懇，因彼而悟己，見善而思齊，無非用夏變夷之苦心，鴨水以東千有餘年之間，有以區區一隅欲一變而至中國者，惟此兩人而已，今年夏，有陳奏之使，余與靑莊李君從焉，得以縱觀乎燕薊之野，周旋于吳蜀之士，留連數月，益聞其所不聞，歎其古俗之猶存，而前人之不余欺也，輒隨其俗之可以行於本國，便於日用者，筆之於書，並附其爲之之利與不爲之弊，而爲說也，取孟子陳良之語，命之曰北學議，其言，細而易忽，繁而難行也，雖然，先王之敎民也，非必家傳而戶諭之也，作一臼而天下之粒，無殼者矣，作一屨而天下之足，無跣者矣，作一舟車而天下之物，無險阻不通者矣，其法，又何其簡且易也，夫利用厚生，一有不修，則上侵於正德，故，子曰旣庶矣而敎之，管仲曰，衣食足而知禮節，今民生日困，財用日窮，士大夫其將袖手而不之救歟，抑因循故常，宴安而莫之知歟，朱子之論學曰，如此是病，不如此是藥，苟明乎其病，則藥隨手而至，故於今日受弊之原，尤拳拳焉，雖其言之不必行於今，而要其心之不誣於後，是亦孤雲、重峰之志也，今上二年歲次戊戌秋九小晦雨中，葦杭道人，書于通津田舍。
學問之道無他，有不識，執塗之人，而問之可也，僮僕多識我一字，姑學汝矣，恥己之不若人，而不問勝己，則是終身自錮於固陋無術之地也，舜自耕稼陶漁，以至爲帝，無非取諸人，孔子曰，吾少也賤，多能鄙事，亦耕稼陶漁之類是也，雖以舜、孔子之聖且藝，卽物而剙巧，臨事而製器，日猶不足，而智有所窮，故舜與孔子之爲聖，不過好問於人，而善學之者也，吾東之士，得偏氣於一隅之土，足不蹈凾夏之地，目未見中州之人，生老病死，不離疆域，則鶴脛烏黑，各守其天，蛙井鷦枯，獨信其地，謂禮寧野，認陋爲儉，所謂四民，僅存名目，而至於利用厚生之具，日趨於困窮，此無他，不知學問之道也，如將學問，舍中國而何，然而其言曰，今之主中國者，夷狄也，恥學焉，幷與中國之故常而鄙夷之，彼誠薙髮左衽，然其所居之地，豈非三代以來漢唐宋明之凾夏乎，其生于此土之中者，豈非三代以來漢唐宋明之遺黎乎，苟使法良而制美，則固將進夷狄而師之，况其規模之廣大，心術之精微，制作之宏遠，文章之煥爀，猶存三代以來漢唐宋明固有之故常哉，以我較彼，固無寸長，而獨以一撮之結，自賢於天下曰，今之中國，非古之中國也，其山川則罪之以腥羶，其人民則辱之以犬羊，其言語則誣之以侏離，並與其中國固有之良法美制而攘斥之，則亦將何所倣而行之耶，余自燕還，楚亭爲示其北學議內外二編，盖楚亭，先余入燕者也，自農蠶、畜牧、城郭、宮室、舟車，以至瓦簟、筆尺之制，莫不目數而心較，目有所未至，則必問焉，心有所未諦，則必學焉，試一開卷，與余日錄，無所齟齬，如出一手，此固所以示余，而余之所欣然讀之，三日而不厭者也，噫，此豈徒吾二人者，得之於目擊而後然哉，固甞硏究於雨屋雪簷之下，抵掌於酒爛燈灺之際，而乃一驗之於目爾，要之不可以語人，人固不信矣，不信則固將怒我，怒之性，由偏氣，不信之端，在罪山川，辛丑重陽日，朴趾源燕岩父撰。
城郭、室廬、車輿器用，莫不有自然之數法，得之則堅完悠久，失之則朝設夕弊，害民國不細，今觀周禮，塗廣有軓，堂脩有尺，車轂，三其輻則不泥，屋葺，一其峻則易溜，以至金錫之劑量，韋革之緩急，絲之漚、漆之髹，莫不謹書該載，此可見聖人之識，廣大精微，包括萬有之數法，各造其極，何甞以爲瑣屑而去之乎，自漢以後，儒者，不能通萬有之數法，槩曰，此百工之事也，凡當時制度之書，但載其大綱，然中州則，業有顓門，技有師授，又四方才智之士，因其性之所通，各致其精，互相傳襲，而其城郭、室廬、車輿、器用，違聖人數法者盖過，是以精緻牢固，無傷財害民之患，而我國則不能，然諸有山澤之利，一皆歸之於修毁補弊之費，及其不能繼，則曰，我國貧國也，嗚呼，國果貧乎，數法，失其宜乎，朴齊家次修，奇士也，歲戊戌，隨陳奏使入燕，縱觀其城郭、室廬、車輿、器用，歎曰，此皇明之制度也，皇明之制度，又周禮之制度也，凡遇可以通行於我國者，熟視而竊識之，或有未解，復博訪以釋其疑，歸而筆之於書，爲北學議內外編，其紀數詳密，布法明暢，且附以同志之論，一按卷，可推行，噫，何其用心，勤且摯也，次修勉之哉，方今聖上，欲編緝一部法書，以金聲玉振於國典，而考周公作周禮之例，先命六官庶司，各記其職之所有事者，以擬淘成垤書，無乃是書，爲伊時之所採用乎，夫天將風而鳶先嘯，將雨而蟻先垤，是書採用與否，固不可知，而亦未必不爲我朝法書之鳶蟻，故余道其有感於中者，書于卷首而還之，壬寅季秋賜號保晩齋徐命膺君受書。

[book_title]北學議內編
車
乘車輪轉，其屋如縱瓦，載車軸轉，其輻如廿字，其輿之當軸處，含鐵作半月規，載訖則可脫，含鐵之法規，背作三牙，牙頭廣下尖，如棺之袵，從旁入之，則鐵不脫。
乘車曰太平車，輪高及肚，棗木磨成，緣之以鐵，又用鐵釘如小菌者，圍遍輪頰，以防碾觸，屋之長，一人臥則脛出，二人坐則簾垂，帳，多用靑布或綾緞，夏日則四面皆簾，褰擧隨意，帳端左右，別穿方輻如小窓，用紐子開閉，或玻瓈爲窓，或綵竹爲簾，以資觀玩，前設一橫板，以坐御者，或自出坐，一騾馬驢駕轅，或遠行，益馬數，屋後輿端，亦可容一人踞坐，左右轅，亦可雙踞，有時御者下步驅馬，或遇泥水，暫騰而上，踞而過之，一車之力，有時能致五人。
載車謂之大車，輪高同而稍肥，載物訖，上以蘆簟撑覆如船篷，坐臥其中，率駕五六馬，或繫餘馬於後，以間歇其疲者，御者手把長鞭如釣絲，打馬之不用力者，中耳中脅，無不如意，其聲震谷，車旁懸鐸，馬項夾小鈴無數，以警夜，郞當而過之，皆山西商賈之出關者。
又獨輪車，小商多用之，輪不包鐵，差小而薄，輿前廣後狹，可腋而驅，輪之半，出輿之上，隨其形而裏隔如半鼓，所以防泥，左右懸木如弓，旣載之後，夾而約于中，以代欄楯，又有如丌，附於轅後，行則常擧，止則與輪俱停，所以不傾，一人從後推之，重則一人在前，曳之如牽纜，可敵兩馬背之力，甞見四婦人，列坐左右，又載水東西各六桶，又甞見因風掛帆而去者，想與船同功。
燕京，白晝車轂訇訇，常若有雷霆之聲，每街市閒行，左右呼而請者林立，必云要車麽，各停車駕馬而待之，以售貰，貰之輕重，隨車馬之華儉，大約十里五六十錢，兩人同載，加三之一，以我錢計之，凡如東郊、三江等地，無出三四十文，〈貰站驢，十里十錢，皇城，人多故價重〉車中，可以看書，可以對客，卽一能行之屋耳，余於琉璃廠西南，數與懋官同車，而國子監、雍和宮、太液池、文山廟、法藏寺塔等使臣出遊處，輒與使臣同車而載焉。
車出於天，而行於地，萬物以載，利莫大焉，而我國獨不行何也，輒曰，山川險阻，夫羅麗以前，無不用車之理，古稱劒閣、九折、太行、羊腸之車者有之，今遼東以前，皆峽矣，有摩天嶺焉，高二十里，有靑石嶺焉，惡石橫刺而陡絶，有如南漢之西門焉，叱馭而過之，車轂擊石，聲若崩厓，馬兢兢而不躓，皆我人之目擊者，此亦不必言，直于可行處行之，道各有車，州各有車，如憚於嶺者，過嶺自有他車，其用一車千萬里者，在中國亦罕矣，况我國無絶險如蜀之棧道者，車行則路自成，其最深峽，人事亦少，外車當罕通，只行縣中之農車可也。
今咸鏡道自用車，軍門有大車，濬川司有沙車，用北制，皆粗極不合規度，凡車欲至輕，而力不敢載，故不得已而重，今車材太重，空車而行，已疲一牛，又輿旁兩轂太遠，虛地多而實功少，然以大車五牛之力，運十五石，則比單牛馬，各載兩石，已獲三分一利矣，何况學中國之制耶，凡輪，愈高愈疾，今無幅之輪，以木磨圓，如碗口大，駕於四隅，名曰東車，甞見濬川司，運二夫可擧之石於東車，駕一大牛，一人驅之，輪小，數陷於溝，又一人持棒夾擧之，暄闐半日，若是則多此一車與一牛也，今人之謂車無利也亦宜。
或云，行車當隨意造車，此不然，凡車之大小、輕重、疾徐之分，中國之人，所以閱歷而相度之者，亦已深，只令巧工倣而行之，務令尺寸不差，必有合矣。
欲先令西路州邑，隨官之品，各於每歳使行，貿置幾輛，凡新舊迎送使客經過，皆用之，令我人熟見，當爲學車之一助，沈書狀曰，鄙見政如此。
凡車箱，在兩輪之間，故物之載者以輪爲限，必用橫木，再架箱上而加載之，令輪在下，此與船上橫板同功。
我國，東西千里，南北三之，而王都居其中，則四方物貨之來集者，橫不過五百里，縱不過千里，又三面環海，近海處各以再行，則陸地之通商者，度遠不過五六日程，近則二三日程，自一邊至一邊者，倍之，若如劉晏之置善走者，則四方物價之貴賤，可以平準於數日之內矣，然而峽人，有沈樝梨取酸，以代鹽豉者，見蝦蛤醢，而爲異物焉，其窶如此者何哉，斷之曰，無車之故也，今夫全州之商，挈妻子賣薑梳，而步往龍灣，則利非不倍蓰也，筋力消於路，而室家之樂無時也，原山之馬，駄海帶薨魚，三日卽還則小有餘，五日則齊，十日留則大縮，歸馬之贏不加，而留馬之費甚廣也，故嶺東產蜜，而無鹽，關西產鐵，而無柑橘，北道善麻，而貴綿布，峽賤赤豆，海厭鱁鯷，嶺南古刹出名紙，靑山、報恩，饒棗林，江華，在京江之口而多柿，民莫不用相資，而足用也，顧力不及耳，或曰亦有馬焉耳，夫一馬之與一車，雖敵焉，而猶甚利者，牽之之力，與負之之勞絶殊，故馬不病也，而況五六馬之於車也，有數倍之利者哉，且負載之馬，鞴痕憔悴，而不可騎，故畜善馬，皆遊食，家畜一驢馬，日費倍人之食，而無所往，不資其力，而反爲之役，是率獸而食人也，卽以使行言之，三使臣及裨譯正官幾人，各有驛馬、刷馬，除商賈外諸使令供給之人，步從者不翅倍馬之數，夫行萬里之路，而責人以步從者，惟我國有之，非特步從，而又必使之不離左右，疾徐如馬，故馬卒之入中國者，皆囚首蓬髮，不擇燥濕，貽差異國，莫此爲甚，又其汗喘太過，不敢休歇，凡國中之皂隷、役夫之疾病，皆原於此，日本家康之令曰，凡任載之物無節，牛馬多傷，非仁者之政，自今以往，限幾斤外，不得加載，日本之獸猶然，況我國之人乎，甞見中國一官人，乘小輿，輿屋縹緲，裹以靑緞，帳用紗羅之屬，牖以玻瓈，其中恰容一椅，前設小丌，看書而坐，穿輿之腰而杠之，故無旁護者而不傾，前後各二人，縱擔之，擔法，以索橫兩杠之間，用小木擧其索而擔之，令其壓之重，游緩不迫，其行穩而且疾，使臣，自歎雙轎之不及也，後有大車一兩，共載一十九人，駕以五馬，隨官人而去，盖其遞驛民夫，至五里或十里而一易，以資其生力，夫將資其力而先使之疲，以隨終日之馬，非所以便己也，故曰，用車則馬不加，而使臣一行無徒步者，下有不病之功，而上收生力之用矣，又我國文臣二品以上，乘獨輪高車，曰軺軒，輪小而高一丈，望之若將梯屋然，其危已不可言，而行之非五人不可，又必有跟隨人，夫古之爲車也，將以一車而載六人，今之爲車也，步六而乘一，或曰以貴役賤，天地之常經，古今之通義也，曰非此之謂也，先王之辨貴賤也，亦皆先實用而後文具，漢書，有朱輪、半朱輪之等，而爲乘則同，周禮，有戎車、田車、澤車、陸車之殊，而載物則均，古之乘軒，非今之乘軒也，又今乘軒者多老人，恐非安車蒲輪之義，况遇急則其敗也必矣，又外邑守令之母妻及使臣、監司，皆乘雙轎，其制懸轎於兩馬之間，後馬不見前馬，故足難齊，轎之兩杠長二丈，屋大而不可臥，工飾旣重，又空其底作革網，令坐不硬貼，而常爲下隷之私藏，轎內置隱囊、饌器、唾壺、書案等物，轎背多附酒瓶、簟席、衣鞋之屬，轎已極重，而轎外之重，不知其幾斤，左右例有護轎各三四人，餘人步從，以備交遞，竭力跟隨，更無護轎之力，而只附轎以行，夫一轎一人原重及雜物之重外，不知懸幾人，度其重，幾如一小船，而馬死不覺，遇蹶則咎其御而刑杖生焉，故曰，行車則馬有減而人自閒矣，又今婦人轎杠，不在腰，故易傾，而載之單馬之背則尤危，如婚喪搬移等處，婦女之行甚艱，行車則無此患。
柳琴曰，我國無車，故民屋皆小，謂木不過一馬背之力也，余謂鞋屨之踊，亦無車之害也。
洪湛軒大容曰，如治車道，則當失田幾結，而利亦足以優償之矣。
車性，不畏登而畏陷，今闤闠小溝，必先覆之，使伏流如木橋之縱架者，當自然橫之。
擬宰相及婦人，得乘步輿如前制，而一切守令及士人、民人，皆乘太平車。
或云，車中犛确不便，若退軸使後，僅受輿端，則坐常懸，與雙轎一般，今書狀所乘車，用太平車之輪，而改其屋駕轎以行，弱而重，不如初遠甚，不曉事而妄改則如此。
船
船內乾淨無點水，載粟直寫于中，必有橫板，人馬渡者皆坐板上，雨水馬溲皆不內貯，泊岸皆設橋，遠船皆有屋，如有樓則可三層，用穿船後之褰擧處，而揷鴟尾。
通州東潞河，距燕京四十里，南通直沽海，漕運之入，皆自此，百里之間，柁檣密於竹林，船旗上大書浙江、山東、雲、貴等號，見山東督撫何裕城，運領小米三十萬石，方在船中，船各貯綿布袷袋如斛數，至此始分貯作斛，用小船運入玉河，其船大而麗，使臣及余與懋官登焉，船長十餘丈，文窓彩閣，屹然高峙，中有室，上樓下庫，書畫牌額、帷帳衾枕，芬馥幽深，曲折遮掩，窅不可測，登船之際，婦女之從深處觀望者，繡襦寳髻，盖其家眷云，設椅命茶，燒香筆語，簾牖之外，時見鷗鳥、雲烟、樓臺、人物，與夫沙堤風帆之出沒，悠然忘其爲水，若寓身山林之間，而遊目丹靑之內，若是則雖風濤萬里有時危急，而亦何憚於浮海而遐征也，宜乎華人之多遠遊也。
我國旣失全車之利，而又不盡舟船之用，禦水乎，禦雨乎，能多載乎，人不勞乎，馬不危乎，無一於此，夫舟船者，所以救溺，今削木不精，隙水常滿，舟中之脛，如涉川然，舀而棄之，日費一人之力，穀不能直載，而藁石之積倍於穀，而居下者猶患腐濕，坐用編荊，臲兀不安，一日船遊，尻作數日痛，又秋冬之交，篷具不備，直受星霜，辛苦萬狀，頓無乘舟之樂，又無橫板，人身、器什，同在於內，載不能滿，亦不能高，或有篷而短，空其頭尾，天雨則遂作貯水之器，又泊岸不橋，負人以過，躍馬令入，以可橋之高，躍不橫板之深，幾何而馬不折脚也，故馬有善舟、不善舟之稱，無橋之故也。
今濟州貢馬，率疲瘠多死，盖以船中不平，妄加絆榨，違其性氣故也，夫厩櫪之用，有水陸之異者，船制之不合也，琉球之馬，市于福建，亦舟來耳，若如今之島馬則豈可交易，盖亦有其道矣。
若有漂人來泊，沿海諸邑，必須詳問船制，及他技藝，令巧工，依方造成，或從漂船倣學，或留接漂人，盡其術而後，還送不妨，土亭甞欲通外國商船數隻，以救全羅之貧，其見卓乎遠矣。
愚謂行舟，則須飭泊船橋、橫船板。
城
城皆甓築，黏甓以灰，用灰甚薄，僅取其黏，築法，先以石爲址，或大甓，然後積之，或橫或縱，或臥或竪，表裏相錯，盡城之厚，雖或實之以土，其廣不能三之一，遇礮則如餹丸之合，不可盡碎，內外皆築女墻，內墻出石匜，以通雨水，外墻出丸矢之眼，眼或直向城下，如拔鉋刄，使賊不敢近必有隍池，門必有甕城以拱之，再穿門或左或右，或左右皆穿，而不與裏門直對，其登陴處，從門內梯之，梯邊樹柵而鎖之，旣入則欲走不得，以甓計之，高率五丈半或六丈，古城脫落處，多用新甓補之，其色斑斑然。
所謂城郭者，將以守禦歟，抑遇敵則棄而去也，果爾，吾不知已，否則國無一城焉，何哉，曰不用甓焉耳，或曰甓之堅，寔不及石，吾謂一石之堅固，勝一甓，而累石之堅，不及累甓，以石性不可黏，而萬甓縫灰，可合爲一也，又石，常費人雕琢，用力幾何，而甓可隨意造成，無不方正也，又石旣大小不齊，排日董役，難以均人之力，夫甓則步數旣同，勤慢立見，今城，只累一重石，外雖崢嶸，內實齟齬，一石脫則隤然而不可遏，稍高則尤易崩，其將崩也，腹漸飽，如穀之𢅯，又睥睨數壞灰縫皆不成石，外邑或覆瓦，宮墻用大木，列椽而瓦之，夫石覆木以禦朽，故瓦甓生焉，今架木于城上，是不以禦朽，而適以資朽也，又况實瓦以土，訾動而數墮，鳥雀之穿，風雨之觸，經費日耗，竭力以禦朽，猶患其費，今竭力以資朽，未見其可也，故曰，學中國之制，先築宮城，以甓用架木之費，作雉堞焉，今舊光化門，有灰法宛然，或曰改宮墻爲城，經費太廣，夫小民盖茅屋矣，十年之內，費多於瓦，國家建萬世之業，甓勞而永逸，利莫大矣，然無車則甓之利不多，須先車而後城，可也，二曰，城週太廣，今外郡之城，率皆十里有餘，或有四十里，與王城敵者，夫盡城中之民兵，男女不能排立其半，安用此城爲哉，故以瀋陽之盛，而猶十里，他如薊州、永平皆然，其設衛置所皆極小，孟子有三里、七里之語，三曰，務外而棄內，外雖三四丈，而內有直登者，外雖列堞，而內無墻焉，夫有急守陴之士，豈必至死不去之人哉，其烏合不素鍊之兵，直皆棄兵而逃，以避須臾之矢石，亦人情之常耳，雖軍法在前，而已無及矣，故曰猶無城也，四曰，睥睨之眼，不能削城身而向下，城愈高而賊愈近，則丸矢豈能曲而中之，何况無隍池耶，或曰，我國依山爲城，故無隍，雖然可塹濠者必塹之，非徒禦敵，且護城根，令不濕，五曰，無甕城，今興仁一門惟有之，而無門，外邑或有之，而無堞，無門則不可守，無堞則不可登，只遮自己之眼耳，或曰，甕城何利焉，曰凡城之門處，皆路也，門一壞則賊可直入，比他爲尤重，他處非路也，有屋壁垣墻樹木之塞，雖壞，賊不敢長驅，故必置甕城，以護門，萬一外門失守，內門自在也，且可通望，四隅之賊又可禦，蔡京，直汴京城，金人，樹礮於四隅以崩之，盖火力緣直而發也，或曰，土城何如，余過平壤、安州之新城而見之矣，夫所貴乎土城者，在不怕雨濕，如大陸自然之性也，今草草築一繚牆堞，縫之灰不成石，其高則樵童牧牛，往往有跨越之者，夫家有百步之垣，歲覆之以藁，則力不可支，况十里五之牆，而棄之可惜，葺之難繼，何不移其財，作數十窰於旁近地，則於今幾盡甓矣，或以江都甓城，數崩不成，歸咎於剙議之人，此築之失，非甓之失也，夫灰不如法，猶無甓也，甓不盡城之厚，猶無城也，今附一重之甓於土城之皮，欲其崢嶸而不墜難矣，李嘉英曰，東國之城，皆畫中之城耳，謂其外似之而內不似也。
甓
甓，大小隨意，恒用之甓，積四則齊面，縱三則齊長，相磨淨而後用，其屑則和灰，其居則如覆鍾而螺旋之，煙門出其頂，間一而積，如今盛密餌，然後當中而設火門，想火候均齊，無遠近生熟之分，每一窰得八千甓，用蜀黍稭二車，約不過今四五馬之背，甞歷一窰，窰戶爲引入窯中，而問答之如此。
今天下，出地五六丈，入地五六丈，皆甓也，高則爲樓臺、城郭、垣墻，深則爲橋梁、墳墓、溝渠、堤堰之屬，衣被萬國，使民無水火、盜賊、朽濕、傾圮之患者，皆甓也，其功如此，而東方數千里之內，獨廢而不講，失策大矣，或曰甓由於土，故我國有瓦而無甓，是大不然，圓則瓦，方則甓。
中國之小小墻壁，皆與城不異者，以甓也，故夾路而開店屋，屋後皆甓也，築里門於兩端，而樓之閉其門而守之，卽此過去，村店，賊猶不可卒攻，古稱巷戰、莊戰者，盖以此也。
或曰，私造甓，雖不行於國，猶可用之家，亦不然，民生日用，必相資而行，今域中無甓，而吾猶造焉，燒之之窯亦吾，縫之之灰亦吾，載之之車亦吾，百工之事皆吾，出利其幾何，如鄕居土木，俱足則或可，今欲行甓，必官以厚價，貿於民，十年之內，國中盡甓矣，國中盡甓則不期賤，而自賤，他物皆然，此在上者之權也。
聞極西造屋，以甓燒成，有千年不修改者，可謂省費之極，若然，中國之章華、阿房，至今可存，而後世帝王，更無以宮室役民力者矣，我國之人，曾無朝夕之慮，百藝荒蕪，日事紛紛，民以之而無定志，國以之而無恒法，其原皆出於姑息，殊不知姑息之害，至於民窮財竭，國不爲國而後已，假如以甓築墻，數百年不壞，則國中更無築墻之事，所獲多矣，餘可類推，今有月壞之墻，歲壞之屋何也。
水庫之物有六，以備築也、蓋也、塗也，築與蓋之物有三，曰方石、曰瓴甋、曰石卵，塗之物有三，曰石灰、曰砂、曰瓦，屑塗之物三合，謂之三和之灰，或砂、或瓦，去一焉，謂之二和之灰，煉灰之石或靑、或白，欲密理而色潤，否者，疏而不昵，煉之以薪，或石灰焉，火不絶二日有半而後足，試之法，先取一石權之，雜衆石而煉之，旣成而出之，權之損，其初三分之一，此石質美而火齊得也，砂有三種，或取之湖，或取之地，或取之海，海爲上，地次之，湖又次之，砂有三色，赤爲上，黑次之，白又次之，辨砂之法有三，揉之，其聲楚楚焉，純砂也，諦視之，各有廉隅圭角，純砂也，散之布帛之上，抖擻之悉去之，不留塵坌者純砂也，否則有土雜焉，以爲齊而不固，瓦之屑以出，陶之毁瓦瓴甋，鐵石之杵臼，舂之而簁之，無新焉而用其舊者，水濯之，日暴之，極乾而後，舂之而簁之，簁之爲三等，細與石灰同體爲細屑，稍大焉與砂同體爲中屑，再簁之餘，其大者如菽爲査。
注曰，方石瓴甋者，以豫爲墻爲蓋，二物皆無定度也，爲墻之石，取正方焉，廣狹、短長、厚薄，無定度，墻厚則堅，堅則久，爲蓋者或穹之，穹之石合之，其圓半規，穹之法有三，詳見下方也，石卵者鵝卵之石也，以豫爲底也，無之，以小石代之，大者無過一斤，小者任雜焉，凡石卵或小土，欲堅潤而密理，否者，石固昵黏也，二日有半，三十時足也，陶窰，竈也，瓴甋，磚也，凡瓦之石，勝磚之土，用磚則謹擇之簁，俗作篩羅也，査滓也，査無用簁，擇其過大者去之，三和之灰，今匠者多用之，其一則土也，用土石，堅以瓦屑故勝之，以後法爲之，劑又勝之，西國別有一物，似土、非土、似石、非石，生于地中，掘取之，大者如彈丸，小者如菽，色黃黑，孔竅周通，狀如蛀窠，儼然石也，而體質甚輕，揉之成粉，舂以代砂，或代瓦屑，灰汴在其空中，委宛相入，堅凝之後，逾于鋼鐵，近數十年前，有發故水道者，啓土之後，鍬钁不入，百計無所施，旣而穴其下方，乃壞墮焉，視其甃塗之灰，用是物也，厚半寸許耳，此道由來甚久，以歷年計之，在漢武之世矣，後世凡用和灰甚貴是，物焉或作空摸，和灰塗之，崇閎窈窕，惟意所爲，旣成之後，絶勝冶銅鑄鐵矣，然所在不乏，計奏晋隴蜀諸高陽之地，必多有之，其形大段，如浮石而顆細，色赤黃質脆爲異耳，以本草質之，殆土殷孽之類也，其生，在乾燥之處，土作硫黃氣者，或產硫黃者，或近溫泉者、火石者、火井者，或地中，時出燐火者，卽有之，求之法，視其處草不蕃盛，茸茸短瘠，又淺草之中忽有少分，如斗許如席許大，不生寸草者，依此掘地數尺，當可得也，西國名爲巴初剌那，求得之，大利于土石之工，或幷無瓦屑及砂，以靑白石代之，其細大之性，與瓦屑同。
二曰齊
凡齊，以斗斛槩其物，水和之，三分其凡而灰居一，砂居二，湅之如糜，謂之甃齊，三分其甃齊，加水一焉而調之，謂之築齊，塗之齊有三，湅之皆如糜，四分其凡，而瓦査居二，砂居一，灰居一，謂之初齊，三分其凡，而中屑居二，灰居一，謂之中齊，五分其凡，而細屑居三，灰居二，謂之末齊，凡揀齊，熟之又熟，無亟于用，無惜于力，日再揀五日而成，爲新齊，新齊積之，怕以水潤之下濕之處，窖藏而土封之，久而益良。
注曰，凡量灰，必出窯之灰，凡量瓦屑，必臼之屑，凡量砂，必日暴之砂，皆言乾也，如糜者，今匠人所用甃墻塗墻，排而槩之之劑也，太燥則不附，太濕則不居，加水爲築劑則如稀糜，沃而灌之之劑也，凡治宮室、築城垣、造壙域，皆以諸劑，斟酌用之，和之水，以泉水、江水、雨水，雜鹵與鹻，勿用也，雪水之新者，勿用也，凡總數也。
甎，不論大小，惟在坏質堅好，火力充足，須於八九月間，用水泥揉練極韌，隨大小範成陰乾，委信實窯人，一火燒，取揀其火候適均，敲之如鍾磬聲者爲上，臨用更加琢方、磨方，坏必取八九月者，秋冬，土質堅凝，春夏，土質鬆脆，詢之窯戶，凡秋坏十無一碎，春夏十碎二三，確有明驗也，粘縫，用極細石灰，桐油杵韌，砌時，備用於磚之四旁，縫砌第二層，下二層已堅不可搖動矣，愼無聽匠人如造屋築墻套例，僅用灰於甎之四邊，而空其中，爲苟且之計也。
磚，每窯用四人，役四日畢，其問刈草或秫稭三百束，用水沈泥如和餅麵，塡之磚板，其板一座，隔木爲兩板，俟土，平和泥甚濁，故不煩手築，自能和合，每人日築，草甎四百介覆置，待晒乾入窯，燒晝夜共三日則熟，大窯得一萬介，每甎百介，買銀一錢二分，一窯四人役，四日得磚萬張十二兩，或小窯人數，與日數蓋減，得磚有四五千介者。
瓦
瓦之徑，圓而四分，長如我瓦之廣，廣如我瓦之長之半，無雄瓦，而自相爲元央，惟宮闕祠廟，得用鴛瓦，其簷端之元瓦，皆冒其口如馬蹄。
瓦之大，非計也，不用鴛瓦，亦不妨，大則規圓，灰縫必多，今瓦上下皆實之以土，故屋極重，極易傾，且年久，土空而瓦落也，夫四分圓之一，其規不甚彎，又自相爲元央，兩間幾無隙，黏之以灰，遂成石，故中國之屋，無雀鼠之敢穿，每於墻壁，可以通風窺見處，兩兩相合而積之，或自相爲元央，則生波浪之紋，四合則圜，四背則如魯錢，兩合而五列之，成花辮，只此一瓦而天下之至文生焉，皆我瓦之所不及，無他，大而不中規之故也。
甆
中國甆器，無不精者，雖荒村破屋之中，皆有金碧綵畵之壺鍾罐碗之屬，非其人之必好奢也，土工之事當如此也，我國甆器極麤，沙粘其下，仍而燒成，絫絫如乾飯，曳之，傷盤卓之屬，洗之滯滓穢之物，置之于地，恒臲兀而數傾，口哨而色惡，不可名狀，國之無法，至於此而極矣，舜陶河濱，器不苦窳，三代之器，逾古逾巧，今雲從街上，列置累千甆器，若在三代之時，皆在不得鬻之列者也，碎之而不足惜，碎不足惜之心生，而可惜之器亦不得完，今司甕院燔器，號稱極精者，猶太肥重，以爲不如是必傷也，反咎中國之器焉，夫物之久速虧完，在人之收拾，不在器之厚薄，與其恃器而放心，不若愛器而存警之爲愈也，故凡人家婚禮宴集及使客支待祀饗之日，不知幾器破碎於婢僕輿儓之手，此豈器之故哉，始也工麤，習焉而民麤，始也器麤，熟焉而心麤，轉輾成俗，一甆之不善，而國之萬事皆肖，其器物之不可以小而忽之也如此，宜飭土工，器不中式者，不入於市，或曰有人於此，學甆之術焉，殫心力而爲之，國不知售而反厚斂焉，則其不悔其學，而棄之者幾希矣，日本之俗，凡百工技藝，一得天下一之號，則雖明知其術之未必勝於己，而必往師之，視其一言之褒貶，以爲輕重，此其所以勸技藝、專民俗之道歟。
簟
中國之大用有三，曰車、曰甓、曰簞，車以通之，甓以築之，簞以覆之，造屋之事過半矣，簞，於我國固有之，但狹而不廣，今店堗及船中多用之，或大而不均，中國之簟，皆以炕之廣爲度，造屋列椽輒舖簟，色潔而理密，無仰圬，亦無棧木，屋宇甚輕故不傾，又夏日赤炎滿天，市㕓兩旁，皆立長竿高出於屋，而覆簟如衚衕之廣，除最大路外，皆不見日色，聞此皆貫來，至秋則主皆捲去，원주朝鮮舘前後庭及通官住處，亦自工部設給，其當中兩三片，用繩互汲，令隨意開閉，繫繩於柱，每日暮，室先暗則捲之，以受天光，或移床，坐其下當風，事畢則復掩之，凡喪家門內外，必高設簟屋，以作樂念，經場戲、演劇亦然，甍桷樓層，包裹縹緲，風雨不入，儼然一宮殿也。
宮室
宮室，皆一字而不連折，第一屋爲主位，則左右廊爲昭穆，向背雖殊，制度略同，以至三重、四重，門必居中，盡開則望見，人物漸小，而門影漸尖，其遠而直如此，大率一屋，長四五間，廣五梁，一間之大加我國三之一，中門之內三分，東西而兩小門焉，小門之內三分，南北而對炕焉，炕南盡戶，戶必反揭于內，如承塵，炕高可踞，炕下皆舖甓，竈於中門之內四隅，或竈於南簷，或竈於小門之內，煙門必致力，高如小浮圖焉，或夾壁而出屋，或隧地而在庭，店舍之庭，皆豁然可射，以通車馬，以容禽畜，嫌其通望，則設照牆以塞門，甓或間一，而積如陰卦，或空如亞字，以代窓欞，亦省甓或塗堊，而墨畵蘭菊等，亂石築屋壁，階砌參差不一，則絡之以靑灰，皆作哥窯勢，屋兩旁，或穿圓窓，因甓作搏風如削。
山海關以東，貧民多作土室，其法，三面築墻，而惟前一面，架木爲門範，束蜀黍稭如長炬，跨而覆之，以代椽代瓦，覆數重則厚數尺，脊圓而幾平，上以土或雜灰埋之，平其頂者，欲遇雨而土不流也，瓦屋之制亦然，謂之無梁屋，或云遼野多風，梁低而壓土則瓦不飛也。
草屋，率十四五歲而一蓋，其法，用藁去粗皮，斬根齊整訖，把一握許列于簷端，根下穗上，凡一握壓泥一塊，如倒種禾，然厚積尺以上，用槌槌之，令極堅貼，漸上而鱗次之，一鱗之間至短，第一積旣厚，則藁根漸高，而穗漸低，至第二鱗而藁幾倒立矣，故蓋屋之痕，如薙馬髮，而視其端也屋梁則塗壓，泥灰左右，或以長木或石塊鎭之，或用瓦甓於屋脊及兩旁，如衣緣然，藁比我國可五六倍，盖遼無水田，故皆粟秸，南方則當用稻藁，我國之屋，如梳頭而刷髮，夫一莖之草，立則其朽如磨墨，臥則其朽如隔紙，此中國、我國蓋屋之分也。
彼中之屋，雖疎濶無曲折，而大約爲利者有數焉，一曰，三面無冗簷，則盡屋宇之尺寸，莫非我用，二曰壁築以甓，所以不傾，三曰，壁厚不寒，四曰，一閉門則庫門、櫃門、厨門、房門皆鎖焉，省却多少警夜之疑，雖單置一屋於野，而垣墻已具。
我國千戶之鄕，無一方正可居之屋，立不削之木於不平之址，以索縛之，不問斜整，以手泥之，不求圬鏝，門有隙則割狗皮而釘之，釘必鉤衣，或辮藁如辮髮以附之，炕堗凸陷，坐臥常傾，炊則煙滿於室，令人氣塞，窓裂則以弊襪塞之，其絶無法也如此，民生而目不見方正，手不習精巧，所謂百工技藝之流，亦皆此中之人焉，則萬事荒陋，遞相傳染，方是之時，雖有高才明智之士，此俗已成，無由而破之矣，然則將若之何，不過曰，學中國而已，今都城第宅，往往華侈，而其廳堗，無平置棋局者，必用碁子，庋其一脚，閭閻小屋，立不能平其頭，臥不能舒其足，此雖百戶，實不能當中國之十戶，又溝水不通，厠溷恒滿，小雨則水入於竈，川邊之家，率患潦水泛濫，暑雨怨咨者何也，不能如中國之鑿溝洫、築堤堰，又不相地之高下，水涸而沙稍出，則犯界而作舍，以之水川多壅，道路不順，到此則屋制之精粗，又不必論，而國制之修廢可見矣。
日本宮室，有銅瓦、木瓦之等，而其一間之濶狹，窓戶之尺數，上自倭皇關白，下至小民無異，假如一戶有闕，則人皆貿之於市，如移家，屛障、牀卓之屬，若合符節，不意周官一部，却在海島中也。
窓戶
窓非丹靑，則多外塗，凡窓，多自內而推之，故外塗則紙不觸，凡風雨自外而入焉，故外塗則紙不脫，日光直射而無影，故倍明，又塵不積於眼，雖小事，必有可觀者焉，戶內或紐索而懸鈴，小開則令令然而響。
階砌
水磨石如拳者，水邊多有之，圓滑不中用，或係織席之繩，只一棄物耳，中國人多舖階砌間，以備霤穿，足蹋纎碎，橫竪各得其宜，作花鳥顚倒之勢。
道路
皇城大路之廣，比我國六曺前街，加三之一，門前各置甕水，數灑以禦塵，且備火，自通州至朝陽門四十里，皆石路，廣二間，平磨大如穹碑以舖之，或三方或二方，必錯其縫，以防車割，雖甚雨，可襪而行，凡城門及橋兩頭，皆舖石，以防足力之專，自瀋陽至燕，皆夾路種樹，雖間有一站二站之缺，而未補者，大約千五百里，人從綠陰中行，夫遼野茫茫，無一點培塿之可依，大風盛暑，非此樹則民無所休憩，此令之行，在雍正年間，而我人見之，以爲隨汴之一轍，恐未然，非必路也，華人皆勤於種樹，坊巷之內，雲樹相攢，所以修飾繁華，菀然可畵，今惟平壤大同江邊，一路樹林幾十里以爲美觀，不知移其法於他處，則十年之內樹已成矣，又夾路必溝，非獨治道，亦以護田，又御路築黃土，厚幾一尺餘，廣如路，磨平如鏡，兩邊如削，皇帝將以八月，謁陵於盛京，興京詔修直道，方四五月之間，郡縣先期發丁，持畚鍤而聚者相望也，樹標木準繩尺，立而望之，無少曲側而睨之無少頗夷，高塞深築，以新土磨以碌碡，中廣二間，左右夾以小路各一間，以列扈從，每間起土如繩以爲限，率斬民田之方種者，日久而草生，則復鏟之，禁人不得行，九月，柳惠風自瀋陽來兩旁立拒馬木，皆黃色원주每一站六十里，路旁開平方百步地，以爲行宮止宿，又間十步，必覆土數斗，以備補土，今我國修道，皆刮地皮而新其色，實不能平數步，又舖石不平，犖确易跌，又閭閻小民，開㕓賣買，名曰假家，初不過如楣蘆，可移而入，漸圬之築之，遂至奪路而種樹於門前，人馬相逢，往往狹不可行，夫途道逵街，皆有步數，律有街巷侵占、添造房屋之文，此法當糾飭。
橋梁
橋門，皆虹蜺狀，大可揚帆，小者猶通舴艋，凡甓橋，先架木爲柱，每柱以一甓作礎，圍柱而裹甓，水無濕柱之理，虹門架木爲範，甓乾然後拔之，橋必有欄，木欄，丹漆燦然，石欄，天祿狻猊之屬，呀口如生。
夫橋不厭圓，取其高也，今城中石橋皆平，大雨恒溢，通邑大路，無經歲之橋，叉木立之，覆以松葉，掩土以行，馬足數陷，畏其崩則發民入水，以扶橋之脚而立，使果橋崩而人馬盡跌也，其能力擧而救之乎，其遺本而無實如此，子產乘輿濟人，猶云不知爲政，今無時而使民，終日立於水，夫安用彼橋爲哉，余憫其人之當暑而寒栗也，請於使臣而亟罷之，此類甚多，民安得不擾，故欲逸其民者，先利其用而已矣，利其用者，善其事也，善其事然後，人得高枕而臥矣。
畜牧
遼左遼右二十里之間，鳴吠相聞，畜牧成群，民之徒步者絶少，丐者亦牽驢而行，稍富之戶，禽畜各至十餘種，凡累百頭，馬騾驢牛各十餘匹也，豬羊各數十匹也，狗數頭也，或槖馳一二匹也，鷄鵝鴨各數十頭也，又有飛奴畵眉、蠟嘴、銅嘴之屬，雕籠綵閤，馴呼爲樂，有官馬山焉，官牧馬之場也，馬幾蔽山，其他數千爲隊，皆放之于野，雖雪天任其飮齕，如欲盡厩而粟焉，則雖天子之富，有不能及者矣，惟家畜時服役者，視其事之輕重，以倍其食焉，一日之食往往至於二斗，皆鹽炒大麥、蜀黍、麥菽之屬，非穅秕糟粕人所不食之物，他畜之食亦多正穀，以古人凶年馬不食粟之文觀之，平年食粟可知也，或云中國之馬食，半於我國者，蓋誤矣，特穀豊而喂之不難耳，日暮則一夫出野，逐善馬而騎之，作聲一招，持棒而麾之，則馬畜皆隨其家而入，不亂群、不驚逸，十餘歲兒，亦能此職，驅羊豕者，各率數百頭，遇之於道，卒然相混，不可復制，而吻哨一聲，鞭響出焉，則頭東頭西，依舊而行。
牧畜者，國之大政也，農在養牛，兵在練馬，庖厨之事，在豬羊鵝鴨，今人，都不講此，食必牛肉，馬必有牽，羊無私畜，驅四五豕者，穿耳而行，猶患其奔突，而御獸之道日窮，御獸之道窮，而國遂以不富强矣，無他，不學中國之過也。
牛
牛不穿鼻，惟南方水牛性猛，故穿鼻，或有我牛，自西北開市而來者，東牛鼻梁低，易辨初來，角雖臃腫不均，能揉之使瑩，有全蒼者，曾所未見也，牛常浴刷，不似我牛之終身不洗，糞穢乾坼，唐詩，油碧車輕金犢肥，言毛色之澤也，禁殺牛，皇城之內豬舖七十二所，羊舖七十所，凡一舖，日賣豬三百頭，羊亦然，食肉如此，而牛肉舖惟二所，路遇肉舖人詳問。
計我國日殺牛半千，國之祀享犒賞，及泮中五部內二十四舖與三百餘州，官必開舖，或小邑不必日殺，而以大邑疊殺相當，又京外婚宴葬射及私屠犯法，略數之已如此，凡牛十月而生，三歲而字，以數年一之生，不能當日殺之半千也明矣，宜乎牛之日貴也，故農夫之自備一牛者絶少，恒借牛於隣，以日計傭，故耕必後時，宜一切不殺牛，數年之內，農無後時之歎，或曰我國無他畜，禁牛則遂無肉矣，是不然，必禁牛而後，民始用力於他畜，而豬羊繁矣，今買豬者，背負二豬，互而壓之，屠而賣之，猶有經宿之肉焉，人非不嗜豬也，特牛肉之多耳，或曰豬羊不習於人，恐生疾，此亦不然，飮食由習而成，華人豈盡病哉，栗谷，平生不食牛，曰旣食其力，又食其肉可乎，此理甚當。
馬
牽馬尙左，騎無牽夫，繫銜於轡，以自控御步隨，其性或馳或徐，數下數騎，以休歇之，毛常刷浴潔而無臭，每春和草靑，懸鈴于牡，縱而風之，牡主受銀五錢，如騾馬生而雄駿者，再受銀如前數。
馬之有牽，非計也，凡馬欲乘人而不勞也，今乘一人而又勞一人，凡馬欲其善走也，今被牽於人，而不得一馳數里與一日千里也，又出師臨陣，常牽之馬，急不牽則不從命，必敗之道也，又牽有則，牽夫自擇路而納馬於險，令坐不安，又銜係於牽夫之手，而轡爲虛位，馬驚則已無所禦，又牽者矯抑其項，使必如己之步，此徇於人足，而非所以盡馬之才者矣，而况飮齕之不以其道，馳驟之不以其道，使馬而能言，可言者必多，又今以一條革長數丈者，立于十步之外，而緩牽之，名曰左牽，仕宦多用之，此何典也，無益於儀而適足以蹶馬，又畜馬者，謂其脚氣下也，至此而無牝牡之時，國中之馬不下累千，則是歲失馬累千也，其或有雛馬隨行者，特千百中之犯禁耳，其禁如此而其病，常多於中國之馬，嘶鳴不馴，遠甚於中國之馬，夫中國之馬，絶大於我馬，而見我馬之侵擾，略不相競，峙立如噤，每朝會詣闕，千官皆放馬於外，不縶不守，萬馬俱寂，齊首如一，不相移易，朝罷而出，各尋其馬，無喧呼爭奪之習，如此而後，行陳肅而出入靜，不過曰養之有素耳，或曰御馬當責武士，而文臣則不必，此不然，射有文武而馬無文武，今日文臣之馬，卽他日戰士之馬也，故御馬必學中國，則不煩兵而兵自寓矣。
喂馬不以粥，鹽炒乾穀，令醎食而飮以冷水，醎者，欲其渴而飮水也，欲其飮水者，欲其利溲溺也凡馬畜之屬，利溲溺則無病。
鄭鍔曰，獸與人異類，不可求於言語痛癢之際，故其病爲難知，療之之法，則先灌藥劑以行之，行則知其病之所在，然行之不已，則其病浸劇，又當節以止之，蓋先動其脈氣，脈氣不發，無從用藥，因其氣所發動之處，從而養之，則其病可除，若療其痬，亦灌以藥，旣灌則刮其惡肉，以發其惡肉，以發其惡然後，外附以藥，內養其氣，而用蒭抹以食之，此療獸痬之法。〈周禮獸醫註〉
周禮，凡馬，特居四之一。〈註，欲其乘之性相似也，物同氣則心一，鄭司農云，四之一者，四牝一牡。〉月令，季春之月，乃合累千騰馬，遊牝于牧。
秦蕙田曰，廋人佚特用之，不使甚勞，所以安其氣血，校人夏攻，特以牝馬方孕，攻去其特，勿使近牝，以爲蕃馬之本，皆先王順時育物，能盡物性之義。
驢
驢爲中國之賤畜，唐末，以士子奢侈，令不得騎馬，赴擧者皆騎驢，我國反以驢爲貴，非特無土產而然也，用驢之力極少，只一騎出，不能知中國之汲水、轉磨、駕車等事，至有驢耕者，今雖欲卒然學之，而不得者，非惜驢也，凡器用之關於驢者，皆闕如，汲桶無耳，必須改造穿耳之類，故貧民不得畜驢，而孳種愈稀矣。磨驢，以皮片遮兩眼，欲其圜轉而不知，知卽眩暈，如養魚必有島魚，繞島而行，自以爲日遊千里也，載米無鞴，作綿布長袋，可五斗者，凡三空其中，而米垂於兩端，以貼背不搖，左右斜而橫之，如紡車之輻，汲水有鞴，凡汲桶皆長，有兩耳而穿之，橫木于鞴，貫其耳於左右，使自歸其家而復來井上，站驢十里貰十文錢，無跟人，只令於所到之站，置驢于某店，隨便寄來，彼驢來，亦如之，驢到所留之站，抵死不去。
鞍
鞍極輕穩，垂鐙在前，騎坐如踞，終日行，無垂脚之苦，障泥，皆用全幅，覆馬背而穿兩旁，以受束腹之帶之端而鉤之，不下馬而可以緩急之，縱馬休歇，則解鞍而枕，障泥爲席，木鞴極細，只令物不貼肉足矣，駕車之鞴，則只如紙鳶之籰，以受革。
國中之務馬爲大，而馬之事，鞍爲急，今鞍鞴之重，已過於人，又其銜韉纏絡之具，粗硬不便，馬皮常腫，宋史，有馬鞍不穩，不得盡其回旋之勢，請依契丹之制，今人，見中國之鞍，而反棄而改之，惟別軍職武士，內賜得用華鞍，其餘嫌不敢騎，習俗之謬至此，又以皮冒鞍，名曰鞍甲，無甲不騎，鞍峰當手處，常穿弊棄堅完之木於內，而費薄脆之皮於外，非徒無益，而又害之，聞此俗不久，其初以油紙禦雨而已，至於以皮代紙，而晴亦用矣，又障泥二幅，數係易落，帶腹之鉤，不上出，馬飢而腹寬，則必下鞍，褰障泥而改束之，臨急必窘，又鐙垂障泥之正中，不踏則危，踏則脚常用力，騎馬之勞，有時甚於下步，又行具多懸鞍前峰，中國則懸於後亦當，凡馬鞍多前，驢鞍多後，蓋馬力在前膊，驢力在脾故也，然則羸力在腰，鞍當中。
宋史兵志云，煕寧五年冬，以騎兵據大鞍，不便野戰，始製小鞍，皮䪌木鐙，長于回旋，馬射得以馳驟，且選邊人習騎者，分隷諸軍。
槽
槽，上廣下狹，合長板三片，塞兩隅而相替之，可合可離，脚高如丌，不必如我國之刳全木也，店上路旁，恒列槽剉藁，以待行客之齕馬，齕畢隨遲速投文錢而去，燕京井畔，別有石槽，筧水以納之，令飮馬行。
市井
燕京九門內外數十里之間除官府衙門，及極小衚衕外，凡夾路兩邊，皆市㕓，村店亦然，如衣之有緣，各有牌號及發賣物貨名字，橫揭竪掛，金字輝映，大道加設板屋而丹雘之，巷口或門前，各立華表及木闕，㕓中，人常稠疊，若觀場然，又有東岳廟、隆福寺等處，別開市之日，珍寳奇怪百出。
我人，創見中國市肆之盛，而曰專尙末利，此知其一，未知其二者矣，夫商處四民之一，以其一而通於三，則非十三不可，今夫人，食稻而衣錦，則其餘皆爲無用之物矣，然而不有無用之用，以濟其有用，則所謂有用者，擧將偏滯而不流，單行而易匱也，故古昔聖王，爲之珠玉泉幣之等，以輕而敵重，以無而資有，復爲之舟車，以通其險阻，猶恐千里萬里之遠，有不能至者焉，其博施也如此，今我國方數千里，民戶非不多也，土產非不備也，山澤之利不盡出，經濟之道未盡善也，日用之事，廢而不講，見中國之宮室、車馬、丹靑、錦繡之盛，則曰奢侈已甚，夫中國固以奢而亡，吾邦必以儉而衰，何也，夫有其物而不費之謂儉，非無諸己而自絶之謂也，今國無採珠之戶，市無珊瑚之價，持金銀而入店，不可以買餅餌，豈其俗之眞能好儉而然歟，特不知所以用之之術耳，不知所以用之，則不知所以生之，不知所以生之，則民日窮，夫財譬則井也，汲則滿，廢則竭，故不服錦繡，而國無織錦之人，則女紅衰矣，不嫌窳器，不事機巧，而國無工匠陶冶之事，則技藝亡矣，以至農荒而失其法，商薄而失其業，四民俱困，不能相濟，國中之寳，不能容於域中，而入於異國人日益富而我日益貧，自然之勢也，今鍾閣十字街，市樓連接者，不滿一里，中國過去村店，率皆衣被數里，又其委輸之盛，品目之多，皆全國之所不及，非一店之富於國矣，通與不通之故也。
蔡判書曰，今鍾樓北街，少狹，欲闢之使齊，今市人，各置樓號，大書特筆，本局自置發賣慶尙綿布、南原、平康扇紙、江羅人蔘等字，自興仁門至崇禮門，一新其制，豈非大快。
井雖大而必穿石，或木覆之，令口小以防溺、遮塵，設轆轤而懸二桶索，一左旋一右旋，一纔上而一已下，其功倍常。
商賈
中國之人，貧則爲商賈，苟賢矣，其風流名節，自在也，故儒生直入書肆，宰相或親往隆福寺，買古董，予遇嵩貴於隆福寺，人皆笑之，殊不然，此非淸俗，自明宋已然，我國之俗，尙虛文而多顧忌，士大夫寧遊食而無所事，農在於野，或無有知之者，其有短襦篛笠，呼賣買而過于市，與夫持繩墨、挾刀鑿，以傭食於人家，則其不慚笑，而絶其婚姻者幾希矣，故雖家無一文之錢者，率皆修飾邊幅，峨冠濶袖，以遊辭於國中，夫其衣食者，從何出乎，於是不得不倚勢而招權，請托之習成，而僥倖之門開矣，此將市井之所不食其餘，故曰，反不如中國商賈之事，爲明白也。
銀
我國，歲輸銀累萬兩於燕，以貿藥及紬緞，而無以我物易彼之銀者，夫銀爲千年不壞之物，藥飮人半日而化，紬緞葬人，半年而朽，以千年不壞之物，易日月消磨之具，以山川有限之財，輸一往不返之地，宜乎銀之日貴也，凡泉貨，取其圜轉而不窮，否則何異於入海之泥牛也哉。
錢
中國乾隆，錢雖不及康煕，錢肉好，猶明潤，大小如一，我國新錢，旣參差，又多雜醎錫，湊理疎脆可折，上策，今錢已多，不必鑄，其次，錢母必相同，錢體必完粹，又其次，移其財換中國錢，則利可數倍，外王父李公遺集，有淸錢通用論。
鐵
鐵皆用石炭煅造，石炭力猛，能鍊鋼鐵，故中國之兵器、農器，其堅利倍我，或貿來遇傷，則不能改煅。
材木
中國之物雖貴而多，我國之物雖賤而少，何也，遼野千里無山，而積巨材若長城，若非人力所及者，皆從長白山中鴨綠江，作筏而達于海者，我國百餘里之外，松栢蔽天，而宮室棺椁之用，苦患難得，究其原，皆器用之不便故也，又其伐材無尺寸之參差，其精如此。
女服
女服，上下俱纎，縹緲如古畵，上衣長齊身，或僅過膝，團領窄而圍項，結紐於頷，裙幅前三後四，襞積細而長盡幅，髻以薊州爲上，村髻高而戴頂，燕京士大夫家女髻，低而稍北，其梳也，先劃頂中髮，或方或圓，各隨意，如今兒之將華陽巾者，然後以紅繩束其根，刷髮令平，仍折而空其間，若冠之梁，以端圍繞其根，隨髮長短無度，每一旋壓一簪，前後左右，或至十餘釵，鬢邊餘髮則斜斂而歸於後，合旋于髻，未嫁女，以額正中，有分髮縱痕爲別，凡女服，當從圖畵移成，衣舖買者恐有滿制錯于中，余欲從吳蜀士大夫之來宦者，求女衣而無銀不果，惟於唐鴛港員外家，詳觀其制而來。
非受封，不敢戴梁冠、披紅袍、繫拖帶，今富者皆服之，弘治間，婦女衣彩僅掩裙腰，富者用羅緞、紗絹織、金彩通袖，裙用金彩膝欄，髻高寸餘，正德間，衣彩漸大，至餘膝裙短褶，少髻高如官帽，皆鐵絲，殆高六七寸，口周尺二三寸。
世界常苦缺陷，天下男子，薙髮胡服，而女服猶全，我國丈夫，稍存衣冠，而女服皆襲蒙古，今之士大夫，但知中國之胡服爲可恥，而不知閨門之內，已不能禁，余於燕京，見蒙古女人及畵元朝人物帖，其形宛如我國，蓋高麗，多尙元妃宮樣，流傳因循至今也，夫集衆男子之髮，辮髻加首，而恬不爲怪，襦日短而裳日張，以此而周旋於祭祀賓客之間，寧不寒心，有志于古禮者，亟變而從華制可也，一友生戲云，今之人，絶無丈夫爲政於其家者，此事恐難成也。
童子亦當禁辮髮，雙髻而綰之，凡男女辮髮，皆胡俗，故滿洲女髻，多辮而旋者。〈李仲存，有所著髢結議，頗可采〉
場戲
皇城及店市路旁，處處演劇，而其蟒袍、象笏、皮笠、幞頭之屬，宛然俱存，較之我國，其傳當互有得失，而袍袖之狹而不決腋，當以華制爲正，又僧人之服，卽我之道袍，而袖亦然，方領有綠紫色，此唐制也，又常著袴，制與我國絶相似，但我袴太濶，此必古制之失裁者，此等制度，當學而勿失，期於盡善可也，嗚呼，華夏之淪喪，百有餘年，猶有一二衣冠之寄寓於倡優、僧道之間者，天若有意於斯焉，觀於劇，其可以雜戲而忽之也耶。
漢語
漢語，爲文字之根本，如天直呼天，更無一重諺解之隔，故名物尤易辯，雖婦人小兒不知書者，尋常行話，盡成文句，經史子集，信口而出，蓋中國，因話而生字，不求字而釋話也，故外國，雖崇文學、喜讀書，幾於中國，而終不能無間然者，以言語之一大膜子，莫得而脫也，我國地近中華，音聲略同，擧國人而盡棄本話，無不可之理，夫然後，夷之一字可免，而環東土數千里，自開一周漢唐宋之風氣矣，豈非大快，或曰中國，語同於文，故語變而字音亦變，我國語自語、書自書，故能傳其初學之音焉，中國之侵韻之混於眞韻，我國入聲之有終聲，其得失取捨，孰得而定之，曰吾所謂然者，以爲必如是而後，可以與中國同，不與中國同，則音雖古而無用，但令文與話，爲一足矣，若夫古音之變，付之一韻，學者之考證可也，昔箕子，以五千人來都平壤，民必學其語，在漢爲內服，置四郡，語之不傳者，豈渤海之地盡入於遼，而民遂內附不歸歟，今土語，多新羅如徐菀、尼斯今之類是也，王氏通元，間雜蒙語，如卜兒不花、水剌之類是也，壬辰，天兵四出，民多學之，至今猶有存者，祖宗朝敎習漢語，朝會設禁鄕話牌，令民以漢語入訟，豈但爲交聘通話之用而已哉，蓋將大有爲而未盡變也，嗚呼，今之人，其不反以漢語，爲侏離鴃舌者幾希矣。
譯
淸興以來，國朝士大夫，以中國爲恥，雖黽俛奉使，而一切事情、文書、言語之去來，悉委之於譯，自人柵門至燕京二千里，所過州縣官員，無相見之禮，只有通官，接供其地方芻抹糧饌之費而已，此未必出彼之意，亦由我之厭薄不顧而然也，於是接之禮部，而口能言乎哉，譯曰如此，鎖之舘中，而目能視乎哉，譯曰如此，雖側耳聽之，而不知咫尺之爲何語，通官，日索賄賂，而甘受其操縱，譯人承奉，遑遑然如不及，常若有無限機關之狀於其間者，太疑則過，太信不可，又使臣年年新差，使事年年生疎，幸而天下昇平，無機密之相關，故任之而不足輕重，如有一朝之虞，則其將袖手，而仰譯人之口而已哉，士大夫念及於此，則非特習漢語而已，凡滿洲、蒙古、日本之語，皆可學而不爲羞矣。
今譯學衰替，號稱名譯者，不滿十人，所謂十人者，未必盡拔等第，一經等第，則雖口不能出一漢語，亦必使之充行，以食窠銀，如是則譯之一窠，爲譯生輪回商賈之地而設，非所以通兩國之言，不至於誤事失對之歸者矣，故選其才，毋聽其例，則譯學自勸矣，然則孰主其試，委之譯則黨，委之士大夫則聾，譬如不知律而評曲，其不爲工師之窃笑者幾希，此亦士大夫之責也。
西路馬卒，能漢語而識字者少，窮不能變譯官，能文者有之，惟習於商賈，不接士宦秀才，故卒遇遠方士大夫及漂船人，語不相曉，蓋學話不難，而聽人之話爲難，解聽然後，至樂生焉，甞見祝芷堂、潘蘭陀輩語，間雜用詩賦百家語，往拈出僻書爲話，他亦曉得。
藥
我國醫術，最不可信，貿藥於燕者，苦患非眞，以不可信之醫，命非眞之藥，宜其病之不效也，夫草木蟲魚之名物，孰能博學而識之，又其採之之時，與收之之法，一有違焉，則無益而反害焉，由是論之，域中之藥，盡自欺也，而况異國之產，而委之於商賈牟利之手，安知非今之鹿茸，盡爲猿尾耶，日本交易外國藥材，極擇檢藥名醫，余聞中國，有翻西洋人醫書者，求之而不得也，凡歐邏巴人，分四等，上等，方學醫及道學，故術無不精，能知死生，藥多膏煎，取其精而棄其滓，亦西法也。
醬
我人，輒以飮食相誇，謂勝於中國，殊不知究其原，醜無可口者以醬也，今江上或僧寺造醬麴者，先期聚遠近之荳，以合蒸焉，以爲荳，多不可盡精也，授者不擇，受者不淅，雜蠹與沙，恬不知怪，夫將食其醬，而汚其麴，是猶飮井而糞之也，又旣蒸熟，盛荳破船中，脫衣不襪而齊踏之，一身之流汗，皆出於脚底，衆夫之唾涕盡在於船中，今醬中，往往獲脫爪毛髮，再用篩去其沙石藁艸雜物，然後始食，轉相染滯，其弊如此，念之令人嘔穢，須設局監造，敎其器之便利者，夫萬斛之多，精之不難，何况一竈之聚，不甚多耶，今江界人，造醬麴，必淘淅，旣熟，用槌槌之，割必方，如是而已，中國醬膏，有如玳瑁者，切而入水，遂成淸醬，遠行者持之云。
印
中國印文，皆用硃故精好，我國以朱土滴水，襍毛而用之，橫竪換易，皆不可辨，有迹而無文，夫印者，所以符驗也，今有印而不明，安用印爲，又太亂搨文書，一幅輒至四五印，必須用油硃，勿亂搨，或曰印文明，恐奸民倣之易也，然則剖斗折衝，民反不爭耶，又印太大，其凾如礎，每州府一印之載，至別置一馬，其鈍如此，亦當聚國中之印而盡改鑄，如秦漢方寸之制，關內侯、軍曲侯、衛靑、韓信之印，皆極小，俱載印譜，鈕以獅𧑐龜瓦諸等，定爲官品，綬而佩之，甚雅，鑄法至易，必不至於費財。
氈
氈爲天下日用之具，禦寒、禦濕、禦跳蟲，今我國，非無氈也，特不肯煞費工耳，何也，合今褥毛氈笠之法，則氈毺矣，蓋氈笠，能堅細，而褥毛疎緩不均，至無法耳，甞見一客言，今褥毛之惡，都是塵土，而往往焦臭不可近，娶婦者設新褥，而以爲臭出於婦也，至有終身而厭其妻者，工人之失，至令陰陽不和，一座爲之噴飯。
塘報
中國邸報皆印板，聞我國亦甞印出而中止，事在經筵日記，夫印邸報之利有數焉，曰便於史草之攷覽也，減各司書吏累十員之役也，不費三四倍之紙也，非特不費今日之紙也，又不費他日修史謄傳藁本之紙也，若欲印出，又有甚便者，以木爲活字，邸報中恒用句語，如監察、茶時、牌招、察任、問安、答曰、知道等之類，或三字、四字、五六字，相連而刻之，並疏章、政目、仕宦人名姓，只令數人搨之足矣，姜豹菴曰，觀象監刊曆鑄字，以此法行之，如不宜出行、沐浴、安葬等字，皆連刻之，當省費。
紙
紙以受墨，宜書畵爲貴，不必以不裂爲德，或以我紙，甲於天下者，恐非知書者，徐文長曰，高麗紙不宜畫，如錢厚者始佳，惟堪小楷耳，中國識者之見，已如此，如錢厚者，蓋今咨文紙也，又紙簾無尺度，凡裁書冊，割半則太大，其餘皆入斷棄，三截則太短無字根，又八道之紙，長短皆不齊，以此而失紙者凡幾何哉，凡紙不必盡入於書，而必以書爲長短者，以合於此者，亦可以他用，而不合於此，則所失甚大，中國之紙，尺度相同，蓋審於此耳，非特紙也，他物莫不然，我國布帛之廣，有萬不同者，以不飭織箴故也，紙簾亦當頒一定之規於國中，爲宜。
弓
中國之弓甚粗大，可笑，射的，亦不過六七十步，然而其弓皆木，無燥濕之殊，我人雖善射至二百步，而其弓，小失炕煖則病，雨中尤不可用，賊之來也，豈必卜晴日也，或言遠射非急務，雖近必中，是天下之神射也，李廣射於數十步之內，度不中不發，是其證也，凡遠射者，是未接戰而先怯也，又有虛中之的，離立而重設之，若儀器之窺筒，欲矢之直而疾也，此言殊有理，然古亦有遠射北史元魏本紀，有立碑於五里之外，而記其矢處者。
銃矢
銃與我國正同，矢羽螺旋之。
尺
我國布帛尺，與中國大尺正同，知出於此也，恒用小尺，短於我尺幾四分弱，黃鍾尺見下圖。
文房之具
我國之筆，毫內外齊，故一禿則禿而已，中國之筆，內毫漸縮，而外毫漸出，愈久而尖愈銳，我國之墨，踰年已不灮，再年則磨不得，膠已固矣，中國之墨，愈久而愈寳，東坡所謂非人磨墨墨磨人者是也，我國之書，編以彩繩，如琴小絃者而恒絶，以急張而不弛故也，中國，以雙絲縛之亦足，故余甞藏中國書，非甚弊，不敢改裝，以其費而反害也。
古蕫書畫
琉璃廠左右十餘里及龍鳳寺開市等處，驟看之，璀璨輝映，不可名狀者，皆彛鼎、古玉、書畫、奇巧之屬，其實眞品，亦罕見矣，然而天下之累鉅萬財，皆聚於此，賣買者終日無間斷，或云富則富矣，而無益於生民，盡焚之，有何虧闕，其言似確而實未然，夫靑山白雲，未必皆喫着，而人愛之也，若以其無關於生民，而冥頑不知好，則其人果何如哉，故鳥獸、蟲魚之名物，尊罍、彜爵之形制，山川四時書畫之意，易以之而取象，詩以之而托興，豈其無所然而然哉，蓋不如是，不足以資其心智、動盪天機也，我國之人，學不出科擧，目不踰疆域，藏經之紙，以爲涴也，栗色之爐，以爲汚也，駸駸然自絶于文明都雅之域，蟲之生於花者，翅鬚猶香，生於穢者，蠢息多醜，物固如此，人亦宜然生長于韶華、錦繡之中者，必有異於汨沒於塵埃薄陋之地者，吾恐我國之人之鬚翅不香也，故凡天下可寳之物，入吾地則皆賤，三代之器，名賢之眞蹟，莫得以售其價，至於筆墨、香茶、書冊之屬，價常半減於中國，此皆士大夫不好古之故也，甞入一書肆，見其主人，疲於買賣文簿，暫時無隙，我國之書僧，挾一書遍歷士大夫家，往往數月而不售，吾於是，知中國之爲文明之藪也。
杵

[book_title]北學議外編
田
田以一牛之脚之間，種穀一行，穀長而培之，則再駕牛，以耜刃其兩端，廣如牛，循故道而耕之，新土出而穀從牛腹下，颼溜然而起，其三行之間，如我兩行之廣，是我無故而失田三分之一矣，單耜，人所耕者，半於牛，田也、牛也、人也、器也，尺寸相應，又種法至均，不疊不斜，長則俱長，短則俱短，絶無參差，我國種荳、種麥，隨意灑之，自相叢結，以至受風不齊，陰陽各異，高者結實幾熟，而低者方花未已，此皆傷其類而不實，故凡播，粒在顆顆不病，不在種子之繁，如麥一穗得百顆，則一斗當收十斛，而不能然者，有不均焉耳，由是觀之，我國旣以耕之時而失田，又以種之時而費穀，收之時而減穀，穀安得不貴，民安得不貧，今我國之所謂幾日耕、幾斛種者，實半於其數是歲棄穀幾萬斛於地中也，須如中國之法，則一日耕，可收五六十斛，李喜經曰，甞躬耕於洪川，作區田法，種麥，掘地如盂大而置糞焉，隔土而播種，一坑約十餘粒，舊所謂一斗地者，爲二升五合，糞減而力專，種少而收倍，利莫過焉。
糞
中國，惜糞如金，道無遺灰，馬過則擧畚而隨其尾，以收其糞，道傍之氓，日持筐曳鍬，揀馬矢於沙中，積糞皆方正，或三稜、六稜而浚其下，令水不亂流，用糞皆和水如濃泥，以瓢舀用，蓋欲均其力也。
我國用乾糞，力散而不全，城中之糞，收之不盡，臭穢滿路，川橋石築之邊，入乾累累，非大霖雨則不洗，犬馬之矢，恒被人踏，田疇之不易，此可推矣，糞旣有餘，灰則全棄於道，風稍起，目不敢開，轉輾飄搖，以至萬家之酒食不潔，人徒咎其不潔，而不知實起於棄灰，夫鄕村人少，故欲求灰而不可多，今城中一歲之灰，不知其幾萬斛，反棄之不用，是與棄幾萬斛穀同也，又律有汚穢之溝，通於道旁者杖，水則不禁之文，秦法，棄灰者死，此雖商君之酷，要亦出於力農之意，今之有司，不可以不禁，監於農而潔於國，一擧而兩善具焉。
桑、菓
凡桑，樨則遲而難待，老則木病，葉少而多葚，不若直耕于田，如種菜、種穀之法，一年而焚之，二年而刈之，叢生茂盛，伐其枝而飼蠶，灤河西多沙田，一望無際，皆新桑僅齊於鞍，枝葉沃然異常，俱見農政全書。
燕京藏菓之法最佳，去年夏菓，與今年新菓雜賣，如樝梨、葡萄之屬，色若新摘于樹者，得此一方，亦足以取一時之利，按物理小識，梨與蘿葍，同收則不壞，或揷蒂於蘿葍，又按他方，截地種大竹，貯柿於筒，仍以泥丸，封裹其口，經夏出之。
周密齊東野語云，笙簧，必用高麗銅爲之，靘以綠蠟，簧煖則字正而聲淸越，故必須焙而後可，陸天隨詩云，妾思冷如簧，時時望君煖，美成樂府，亦有篁煖笙淸之語，靘字，韻書，千定切，音淸，註，靘䒌，靑果色也，蓋藏菓者，必以銅靑故耳。
農蠶總論
〈榨䥷之制〉
我國，旣事事不及中國，他姑不必言，其衣食之豊足，最不可當，中國之民，雖荒村小戶，率皆灰築，數間之庫，不用斛包，直輸穀于中，或全庫、或半庫，或環簟于屋，中如大鍾，高接于梁梯而下之，多者可百斛，小者不下二三十斛，往往一室之內，有數堆焉，我國小民之生，皆無朝夕之資，十室之邑，日再食者不能數人，其所謂陰雨之費者，不過蜀黍數柄、番椒數十，懸之于蔀屋烟煤之中而已，中國之民，率皆服錦繡、寢氍毺，有牀有榻，耕夫亦不脫衣，皮鞋束脛，叱牛於田，我國村野之民，歲不得木綿一衣，男女生不見寢具，藁席代衾，養子孫於其中，十歲前後，無冬無夏，裸體而行，更不知天地之間，有鞋襪之制焉者皆是也，中國邊裔之女，無不傳粉揷花，長衣繡鞋，盛夏之月，未甞見其有跣足焉，我國都市之少女，往往赤脚而不恥，着一新衣，衆已睽睽然疑其爲娼也，中國，無京外之別，其大都會，如江南、吳蜀、閩粤之遠，而其繁華文物，反勝於皇城，我國，都城數里之外，風俗已有村意，蓋其衣食不足，貨財不通，學問喪於科擧，風氣限於門閥，見聞無由而博，才識無由而開也，若是而已，則人文晦而制度壞，民日衆而國日空，故書曰，正德利用，厚生惟修，大學傳曰，生財有大道，爲之者疾，疾之云者，用之利也，生之厚者，衣食足也，然則爲今之計者，莫如先從農之族類與蠶之高曾而盡改之，然後可以與中國叅矣，何謂農之族類，凡耒耜溝洫糞壤之法，不合則不可謂農矣，何謂蠶之高曾，凡取蛾之法，與飼之之法、繅之之法、織之之法不合，則不叅於中國矣，今夫我國之人，亦莫不耕且蠶矣，然而彼之穀已米，而我方不及刈焉，彼之織已成，而我方不及繅焉，彼之綿已彈，而我方一月之後與之齊焉，中國之人，方馳騁弋獵以爲樂，而我方，園有菓而不暇收，山有樵、水有魚，而不暇漁採，百藝怠荒，有廢而無修，日有加而力不足者何也，不學中國之過也，今卒然敎其民以栽花木、蓄禽獸，音樂陳列古器玩好之物，作爲奇技淫巧云爾，則亦足謂之非急務矣，惟其日用而不可闕者，器凡十數，有颺扇焉，一人扇之，則萬石之舂不難簸矣，有石杵焉，萬斛之種，不難鑿矣，有水車焉，能水乾地，亦旱水地，有瓠種焉，蒔不勞踵矣，有立鋤焉，耘不病僂矣，耰耙者，所以破塊也，碌碡者，所以均種也，有蠶箔、蠶網、繅車、織機之制焉，一歲之絲不難治矣，有攪車焉，人日核八十斤，彈弓亦同，今夫聚稻而簸之，當風而揚之，踏長席之中，擧其兩端而夾鼓之，數人之力，日盡於十餘斛之粟，而猶患不精，又種粟、種豆，且掬且灑，苗雜而傷實，又隔塍之田，一患於水，一患於旱，而不能相資其沾濕也，用瓢，瓢水如秋千狀，鈍極可笑，其灌漑也，水在一射之內，而不能激上於半尺之高，率壅大川，令水積而望其餘波之逆入焉，一遇衝擊，十家之產，已沒於波濤之中矣，此數者，宜用桔橰、玉衡、龍尾、筒車之屬以敎之，又一間之屋，養一間之蠶，則人無所容，足矼瓦以飼之，婢誤跌則死蠶滿足，不知箔而層懸則盡屋之高，其蠶數十倍，而屋自有餘，利蠶者箇箇而別之，窮日而無多，不知覆網而飼桑，則萬蠶齊出于網，又天生一蠶之，吐至均也，繅者初不計繭，隨意增減，令絲棘而帛毛，又繅不用車，手汲之而積於前，水合而凝乾，再以沙壓之而理之，動費時月，不知籰之功，能省數層，又遠鉤而汲之，絲先乾而色不黃也，又織機，勞縛、勞蹴、勞引、勞擧，而日不過二十尺，不知古機，安坐如椅，微動足尖，而自開、自合、自來、自去，其織之倍蓰，惟視接梭之加捷而已，攪車，兩人日四斤焉，彈綿一人四斤，夫四斤之與八十，亦甚遠矣，凡此十數者，一人用之，其利十倍，通國用之，其利百倍，行之十年，利不可勝用矣，然而有志者不必有力，有力者不必有時，當塗之人，卒無有擧而行之者，民見其農桑之利不夥也，則去之而他趨，米穀騰而布縷貴者，豈其無所然然哉，蓋其所由來者漸矣。
附農器圖序
在昔神農氏，斵木爲耜，揉木爲耒，始敎耕，其後聖君賢輔，莫不審明農利，以爲萬世之典，是以堯之時，后稷，相土之宜，樹藝五穀，遂爲農師，舜耕歷山而立爲天子，禹平水土，烝民乃粒，伊尹，耕於有莘之野而相湯，七年之旱，敎民區田，民不被菑，姬周之興，實肇后稷，此周公之所以作七月，以戒成王者也，及至于秦，商鞅，廢井田、開阡陌，棄灰於道者棄市，法至慘也，而其要，又未甞不本於力農，漢興，雖未能盡復古制，然孝悌力田之科，郡邑之吏，皆知敎民耕農，器用便利，耘耨有法，用力少而功倍之，若汎勝、趙過、王景、皇甫隆之徒，其最著者，而其人率皆起自畎畒，擢拜官司，是故經理之學，先從稼穡，民蒙其澤，敎化行焉，今我國用人，專尙門地，公卿之子爲公卿，庶民之子爲庶民，不移跬步，其來已久，在上之人，旣貴而富，不親穡事，甚者，往往不辨菽麥，庶民，又皆目不知書，無所受敎，蠢蒙推鹵，惟以筋力爲事，諺曰愚者爲農，亦可以知非上世之言矣，是以，蒔種之方，勞耙之時，鋤犁之制，全無古法，雖有高才明智悟解絶倫之士，莫得以行其學，至如礋、礰、磟、碡、砘車之器，國中無一焉，故田疇蕪穢，稼用不成，終歲勤勞，未得其效，飢饉日尋，終不覺悟，嗚呼，夫孰知其所以然哉，余命本畸嶇，又乏才識，旣不足以上佐明君，經濟一世，將欲老死畎畒，惟農業是務，而嗟古制之未修，哀時俗之茫昧，博采田器之可行於今者，使弟秋餐，圖爲一卷，耕耘之暇，易爲披考，庶足以用之一家，豈云有補於當世哉。
附龍尾車說
〈綸菴李喜經〉
綸菴曰，我國農器，率多不備，至於水車，初無解之者，凡水性就下，雖咫尺之高，不可得以上之矣，故今之言水利者，必塞水下流，以冀水高而泛入于田，每有暴雨衝決，十家號哭，嗚呼亦愚矣，余觀泰西龍尾之制，其運意巧妙，非凡人之所可窺度，且得水最多，比諸筒車恒升玉衡之類，其功十倍，若軸徑二尺，墻高亦二尺，四墻之間，溝水亦各二尺，古人云，若決大渠，理不誣也，余甞以數寸之木，斵以爲軸，塗蠟爲牆，用樺皮裹爲外圍，輪以轉之，其輪之小亦不過土圭之輪也，使童子，架於小池之旁，試以轉之，無有不成，觀者驚以爲神焉，或曰沙車體甚大，兼之以水重，水之所蕩，軸鐵易磨，一日之間，疲於改易，不可用矣，余辨之曰，子見夫陸車之軸乎，任重致遠，轉環無窮，而未聞患生於軸也，若夫水車之轉甚速，飄忽若小兒之風車，則水未及上，反爲虛轉，故轉之之法，宜緩不宜疾，何憂其磨乎，中國戶部員外郞唐樂宇號鴛港，四川緜州人也，多識奇器，與友人楚亭問答，其言，與余相合，又曰，江南用木軸云，但架軸之時，跌蹶而墜地，則必易毁傷，東民手麤，此可戒也。
科擧論
科擧者何，將以取人也，取人者何，將以用之也，取人以文而用其文，猶取人以射而用其射歟，然則今之科擧，何爲者耶，前科未及收用，而後科又復橫出，三年大比之外，有泮試、節日製、慶科、別試、道科之多般叅錯者焉，數十年之內，大小科額，十倍於國之官爵之原數，十倍者決不可以盡用，則九分之爲虛設也明矣，用人之義果安在哉，今試人以時藝，其文，上之不可充舘閣、備考間，下之，不可紀事實、抒性情，髫齕而學之，白首而登第，則卽日而棄之，一生之精英已銷，而國無所用之。
詩、賦、表、策，有鋪頭、鋪叙、入題、回題、初項、再項、中頭、虛頭之稱，所謂四書疑、五經義者，率多陳腐雷同，無一字之眞知新解，讀書者，見字則思押韻，見句則思試題，用其語而不知其事，以此而取人，固疎矣，而况借書代述，僥倖冒進之弊，不一而足，尋常鄕邑之課試，呈券者動逾千數，京國大同之科，儒生往往至於數萬，以數萬人之多，而或有放榜於半日之內者，主考者，疲於執筆，則閉目以黜之，當是時也，雖使韓愈典擧，蘇軾爲文，倐忽乎其難遇矣，嗚呼，以堂堂造士之地，而反不若䦰藏之爲數，則取人之道果不足信矣，如此而又有門閥朋黨之得失焉，其幸免而用於時者亦巧矣，用人之道，果在彼，不在此也，昔歐陽公，爲蘇軾，退試期，夫明知其賢，則爲之退試期而收之，今也在科擧之中，則明知其不可用而取之，如時藝之類是也，在科擧之外，則明知其可用而不用，如博學技藝之流是也，古之科擧也，將以取人，今之科擧也，將以限人，夫人生十歲鋒頴日長，若竹之始生，有萬尺之勢，方是時也，敎之以時文，浮沈數年，其疾已不可醫，幸而登第，卽日而棄其學，一生之精英已消，而國無所用之，夫旣取其人而不用矣，而又取其無用之文，此吾所以終日不食，終夜不寢，思之而不得其故者也，或云，國朝名臣，亦多出於此者，是不然，塞天下之路，而一門焉，則孔子亦由是出矣，而况古科非今科之比，何者，祖宗朝，有以赴擧儒生滿四百而陳賀者，夫以四百爲最盛，則他姑勿論，只一入場，已無爭先蹂踐之弊矣，今以百倍之儒生，挾水火輜重之具於中，多力之武入焉，使喚之奴入焉，賣酒之賈入焉，庭安得不窄，場安得不亂，甚至於椎相擊，以竿相刺，阨於門、辱於路，乞於便施，一日之科令人髮白，而往往有殺傷壓死者焉，以雍容揖遜之地，而行强盜戰鬪之習，古人而在，必不入於今之科矣，竊甞聞之，中古士大夫，猶有黽俛赴擧之意，今也擧一國而入於科，隱然若性命義理之不可闕者，以區區時文之眼而肆然說夫六經與古文，其流至於叛經、侮古而後已，世道之憂可勝言哉，然則今之言更張者，莫先乎科擧，科擧之更張，莫先於學中國，一曰文體，二曰主考，三曰鎖院，中國亦旣以文取士，詞賦起於隋唐，八股昉於王安石，天下之病，至於今而極矣，然其經義殿策，宏深典雅，體製具存，五言八韻，精工巧妙，甲賦瀏亮，叶韻有據，有登樓眼別之風，有我國古文之所不及者，苟不能悉罷科擧，以復三代之舊，則用此猶足以新一時之耳目，救擧國之膏肓，庶幾乎一變而至魯矣，又中國放榜，率在一月之後，其勘定卷端，必書誰評誰批而還給之，使天下曉然知黜陟之所在，主考者果賢矣，久任而不遷，又極選編修、翰林之有名者，分遣省試，視其門生之賢否，以爲主考之榮辱，故無才者不敢妄擧，而好名者有所顧忌，又中國試闈，皆屋而鎖之，故曰場屋，曰銷院，以防奸僞，以備風雨，甞觀中國試圍圖，棘圍精堅，一士一房，有庭一間，筆硏、飮食、溲溺之具，皆在於內，二卒守之，一服事、一守門，其法如此，今由今之法而選焉，則屋不過五百間，由中國之法而選焉，則三年之後，屋不過二百間，由古之德行六藝而選焉，則得百人，足以治國而有餘矣，亦何難乎屋也，或曰，今儒生遍於國中，孰能一一而別之，是不難，能者必擢，以不能者必黜，則人豈欲徒勞而無功哉，自不來耳，於是鎖之於圍，以嚴其勦襲、冒進之禁，則非自能樹立者不來耳，又必籍記儒生之能否，與在外之公論，以相參驗，如是而不合者，未之有也，雖然天下之士，又豈可以科擧盡得之耶。
附丁酉增廣試士策
科擧論二
有所爲而爲善，其善必强，無所爲而爲善，然後其善乃可以爲善，故求眞才者，必試之以不意，與拔之衆棄之中而後，才不可勝用矣，衆棄則人所自畫，試之不以不意，則小有才者學時文，旬月而有餘，故善爲法者，以法縻其中士，而以不法待其上士夫，國家旣以時藝取士矣，利祿於是乎在，功名於是乎出，蓋生乎此世，非此道，不足與有爲也，然而有志之士，猶有翶翔而不入，卑卑而不道者，何哉，其心，以爲此非古之文也，此非古之道也，所好不合於今，所學不利於身，寧甘心處乎窮餓，而不忍以此而易彼，今朝廷旣以門閥用人，則外此者，皆生而賤者矣，然而巖穴寒微之倫，閭巷匹庶之流，猶有終身潔行，誨人不倦，不以畏約而有沮，不以希冀而有勸，此皆無所爲而爲者，故曰，其善乃可以爲善，今卒然號於試院之士曰，能爲古詩賦者存，不能者出，冒者有罪云，則其去者必過半，又號曰，能爲論策，如漢之鹽鐵、治河者存，不能者出，冒者有罪云，則其去者，又必十八九矣，如是數次，則向之塡門咽院之士必空，而賈誼、陸贄、蘇軾之流，始往往而來矣，故曰，求眞才者，必試之以不意者此也，又號於國中曰，閥閱之外，有才德出衆及一技一藝之類，必薦，薦者有賞，蔽者必罪，則於是乎遐方獨善之士，下流瓌奇之材，皆得而立於朝矣，書曰，明明揚側陋，成湯之立賢無方，不過此也，故曰，拔之衆棄之中而後，才不可勝用者此也。
今之談時務者，莫不曰科弊爲尤甚者也，此猶不探其源，而循其末者也，經曰，其人存則其政擧，其人亡則其政熄，誠使今之科，盡革其弊，嚴其蹊逕，峻其掄選矣，而中其選焉者，果能不格於門閥矣，不格於明賞之進退矣乎，有一於斯，猶之有益也，故今之用人也，雖曰以科，而其歸也非科取才也雖曰以文，而其歸也非文，爲之糊封易書，以杜其奸也，而其末也，無所用其糊封易書也何以論之，昔祖宗之重生進、壯元也，由是而躋於淸顯也，其末也必坼其糊封，而擇其華閥者入焉，盖其不坼，則有格於門閥者，有格於朋黨者，故寧屈法而伸其私，若是乎糊封之無益於科也，由是觀之，由今之俗，而革其弊也，則以門閥而設科數等焉，以朋黨而設科數等焉，然後科法始可以論矣，無已則將盡罷科擧，蕩然無物，而用其所用之人耳，何必使門閥也，朋黨格於科後，而不格之人，反格於科前也哉。
官論、祿制
官之有淸濁，必非國家之意也，其在門閥旣成之後乎，有人於此，愛眉目而薄溲溺，水道三日不通則死，故一身之內，何者非吾有也，一國之內，何者非吾用也，昔臯陶爲士，不以典獄而有卑，非子養馬於洴渭之間，不以監牧而加賤，其有功德於生民，爲國家效力，一也，今一縣令也，而某邑爲此窠，某邑爲彼窠，是其淸濁不在官，而在於邑之厚薄也，一舘閣也，而某也爲之而加高，某也爲之而少低，是其淸濁不在官，而在於門閥之尺寸也，然則官果有淸濁乎哉，而况古之淸者今或否，古之濁者今或淸，所謂淸濁，果不足信矣，夫官旣有淸濁，則其淸者必爭，而濁者必避，爭則相傾，避則廢事，黨習成於下，而權不歸於上，則人主亦何樂而爲此哉，故曰非國家之意也。
元玄川之入日本也，日本人，持我國經國大典奉事祿條刻本，來問曰，貴國祿俸，何其太少也，蓋玄川時帶長興奉事故也，玄川視之，卽壬辰以前祿制，比今日不啻倍之，卒無以應之，卽誑云非特此也，然心甚慚云，夫官必有祿，祿必代耕，然後可以責人之盡力，有人於此，餓其僕而日驅使焉，則其不偸竊於主家者幾希矣，故大小官職，率皆以勢爲食，倚賣於人，勢之所在，小官亦富，以賂遺也，勢之所去，雖大臣，只望其正祿、正俸而已，則曾不足以庇妻孥矣，又外邑無定俸，或縣令、縣監，而饒於州牧十倍者有之，豈理也哉，而况內職之俸，旣不足恃而爲生，則士大夫始重外而輕內，一得州縣，必欲爲子孫數世之業而後已，貪黷之風日興，生民之困日深，固勢也，中國則不然，雖九品未入流之官，其俸多於我國之大臣，外邑則有養廉使，其行也、歸也，稍有藉手之資，然後百緡以上，用贓律，此其至正至公之道也。
財賦論
善理財者，上不失天，下不失地，中不失人，器用之主利，人可以一日，而我或至於一月、二月，是失天也，耕種之無法，費多而攻少，是失地也，商賈不通，遊食日衆，是失人也，三者俱失，不學中國之過也，昔新羅以慶尙一道，北拒句驪，西伐百濟，唐以十萬之師，來留於境上者歲月也，當是時也，一有犒饋接待之失禮，飛蒭輓粟之吿竭，則新羅之爲國，未可知也，然而卒能左右枝梧，成功而有餘，今我國，如慶尙者八，而平時頒祿，人不過斛，勅使一去，經費蕩然，昇平百餘年，上不見有征伐巡遊之事，下不見有繁華奢侈之俗，而國之貧也滋甚，何也，此其故可得而言矣，人種穀三行，而我二行，則是以方千里，而爲方六百餘里也，人耕一日得穀五六十斛，而我得二十斛，則是方六百餘里，而爲方二百里也，人播穀五分，而我十分，則是又失一年之種也，如此而又有舟車、畜牧、宮室、器用之法，廢而不講，則是失全國之內百倍之利也，橫計於土地也如此，則竪計於百年，已不知其幾矣，失天、失地、失人，雖地方千里，而實不過百里，無怪乎新羅之百勝於我也，今急選經綸才技之士，歲十人，襍於使行稗譯之中，以一人領之，如古質正官之例，以入于中國，往學其法，或買其器，或傳其藝，使頒其法于國中，設局以敎之，出力以試之，視其法之大小，與功之虛實，以爲賞罰，凡一人三入，三入而無效者，點之而改選，如此則十年之內，中國之技，可以盡得，向之方千里者，始可以方萬里，向之三四年之穀，始可以一年而得之矣，若是而財賦不足，國用不裕者，未之有也，夫然後，雖人服錦繡，戶設金碧，將與衆樂之而不暇，亦何患乎民之奢侈也，余昔有詩云，新羅處海濱，八分今之一，句驪方左侵，唐師由右出，倉庾自有餘，犒饋禮無失，細究此何故，其用在舟車，舟能通外國，車以便馬驢，二者不可復，管晏將何如，其二曰，掘地得黃金，萬斤空餓死，八海採明珠，百斛換狗矢，狗矢尙可糞，明珠知奈何，陸貨不通燕，海賈不踰倭，譬如野中井，不汲將自竭，安民不在寳，生理恐日拙，太儉民不樂，太窶民多竊。
通江南、浙江商舶議
我國，國小而民貧，今耕田疾作，用其賢才，通商惠工，盡國中之利，猶患不足，又必通遠方之物而後，貨財殖焉，百用生焉，夫百車之載不及一船，陸行千里不如舟行，萬里之爲便利也，故通商者，又必以水路爲貴，我國，三面環海，西距登萊，直線六百餘里，南海之南，則吳頭、楚尾之相望也，宋船之通於高麗也，自明州七日而泊禮成江，可謂近矣，然而國朝四百年，不通異國之一船，夫小兒見客，則羞澁啼哭，非性也，特見少而多怪耳，故我國易恐而多嫌，風氣之貿貿，才識之不開職有於此，甞見黃茶一船，漂到南海，通國用之十餘年，至今猶有存者，物莫不然，故知今之衣綿布、書白紙而不足者，一通舶則被綺紈、書竹紙而有餘矣，向者倭之未通中國也，款我而貿絲于燕，我人得以媒其利，倭知其不甚利也，直通中國而後已，異國之交布者，至三十餘國，其人往往善漢語，能說天台鴈蕩之奇，天下珍怪之物，中國之古董書畵，輻輳於長崎島，竟不復請於我矣，癸未信使之入日本也，書記偶索華墨，俄持華墨一擔而來，又終日行，盡鋪紅氍毺於道，明日復如之，其誇衿如此，人莫不欲其國之富且强也，而所以富强之術，又何其讓於人也，今欲通商舶也，倭奴黠而常欲窺覦隣國，安南、琉球、臺灣之屬，又險又遠，皆不可通，其惟中國而已乎，中國昇平百餘年，以我爲恭順無他也，善辭而請之曰，日本、琉球、安南、西洋之屬，亦皆交市於閩、浙，交、廣之間，願得與諸國齒，彼必許之而不疑，且無非常之慮，於是集國中之巧工，裝造船隻，務令堅緻如華制，今荒唐船之來舶黃海道者，皆廣寧覺花島之民，常以四月來，採海蔘八月歸也，旣不能禁，則不如因而爲市，厚賂以誘之，學其船制，不難也，又必招募曾經漂人及大靑、小靑黑島之民，以導水路，往招中國之海商，歲以十餘舶，一再泊于全羅、忠淸之間及京江之口，嚴置戍堡，以備他虞，登船交易之際，勿令喧呶挐攫，以取笑侮於遠人，厚遇船主，以客禮待之，如高麗故事，如是則不待自往，而彼亦自來，我乃學其技藝，訪其風俗，使國人廣其耳目，知天下之爲大，井鼃之可恥則其爲世道地，又豈特交易之利而已哉，土亭，甞欲通異國商船數隻，以救全羅之貧，其見，卓乎其不可及矣，詩云，我思古人，實獲我心。
只通中國船，不通海外諸國，亦一時權宜之策，非定論，至國力稍强，民業已定，當次第通之，齊家自識。
葬論
我國，學宗程朱，有僧寺而無道觀，彬彬乎幾無異端矣，惟風水之說，甚於佛老，士大夫靡然成風，以改葬爲孝，治山爲事，小民慕效，佩子午針者，千里不齎糧，全羅一道，染惡尤甚，十室而九葬師，夫以旣骨之親，卜自已之休咎，其心已不仁矣，而况奪人之山，伐人之喪，非義也，墓祭盛於時祭，非禮也，蕩產暴骸，希冀不法之事，不一而足，使民業不安，獄訟繁興者，葬師之罪也，今人，莫不以改葬，潮痕、穀皮、翻棺、失屍之事，爲靈驗，殊不知此地中之常事，而少無關於禍福，夫泉壤冥漠之中，遊氣之消息，物化之蒸成，亦何所不至，今榮華尊富之家，特不能盡視其祖墓耳，視必有此數者之患，何也，以貧寒無後之塚發之，則往往有所謂吉氣葱蘢，而不散焉耳，記曰，古者不修墓，夫以地上之人，而盡疑於地下，則天下寧有完塚哉，此孝子仁人之情，不得不有所窮也，夫水葬、火葬、鳥葬、懸葬之國，亦有人類焉，有君臣焉，故壽夭、窮達、興亡、貧富者，天道之自然，而人事之所必不無者，非所論於葬地，觀乎遼薊之野，悉葬之于田，平原萬里，累累而相似者，初無龍虎砂穴之異同，試使吾邦之地師卜之，茫茫乎易所守矣，葬之不可一槩論也如此，今談命者，擧天下之事，而歸之於命，談相者，擧天下之事，而歸之於相，巫歸之於巫，葬歸之於葬，術莫不然，一人也而果屬之誰乎，左道之不足信，由此可見，有識當路，政當焚其書、禁其人，使民曉然知吉凶、禍福之不係於葬，然後使州郡，各占一山，明其氏族，使民得族葬焉，如北邙之制，本郡無合處，則於旁近邑百里之內定之，不擇葬日，堅築地灰，謹其碑誌，如是而已，則士夫之爭奪自息，豪富之廣占易禁，所不廢者，惟程氏五患之說耳，或者强引天文之說，以配於地理，不知古之言地理，皆形勝而非禍福，人君建國設都，必審其襟抱之固，舟車之會，與夫天下之勢而定鼎焉，詩云其相原隰，度其陰陽，形勝之謂也，若夫風水之無徵，古今名儒之論已詳，俱見讀禮通考葬考，玆不復云。
兵論
兵必寓於民生日用之內，而後豫而不費，車非爲兵也，而用車則自然之輜重行焉，甓非爲兵也，而用甓，則萬民之城郭具焉，百工技藝畜牧之事非爲兵也，而三軍之馬，攻戰之器械，不備不利，則不足以爲兵矣，故樓櫓干盾，坐作擊刺者，兵之末也，天地之內，才能之士，利用之器，兵之本也，我國之人，莫不長於空言而短於實效，勞於近計而昧於大體，雖縣疲於點丁，州困於練卒，日費國中之火藥而已，事大交隣之冠蓋，絡繹於道路，而異國之法，卒莫能有學其壹者，而笑之曰倭也、胡也，恃天下之萬國，以爲盡如我也，無怪乎一敗於壬辰，再陷於丁丑，而九世之讐，平城之憂，至今未之或擧也，余甞觀於習陣矣，其扮作敵人者，必疲弱而易擒，輕佻而可笑，又何其似於兒戲也，今我國兵制，其番上之法，及官給器甲者，略似於唐之府兵，法非不善也，而人之刀必斷，而我之刀易鈍，人之甲不穿，而我之甲易洞，是冶之失也，人之墻壁皆堅，而我之城郭不完，是無甓也，人之弓，雨不能傷，而我之弓，一失煖則不可用，是弓之失也，賊方馳馬乘車，以畜其銳，而我之脚力已疲，負重而不可戰，推而至於他事，莫不皆然，萬一有急，則雖費百倍之力，而無益於事，不豫之過也，夫兵，貴精不務多，今之牧守，未必皆籍知夫家之數也，雖知而或托於閥閱之奴，或匿於土豪之家，畏忌而不能覈，姑息而不能擧，彌縫代充，以赴操鍊之期，跂足而俟時日，以不失自己之州縣爲大幸，文書雖具，而其人之虛實未可知也，又其可戰之卒，不滿十之二三，盔笠器械之俱完者，尤不可得，此雖百萬，吾知其必敗也，吾觀中國之鋤，立鋤也，其柄千里相同，而刀甚利也，家畜之馬不下十匹，則不必他兵，而人皆騎其馬、持其鋤而出，我兵已從風而靡矣，爲今之計，莫如急行車、造甓，善其畜牧，勸其鄕財，蕫其百工技藝，然後減國之兵數，有給而無徵，向之逃者必來，而托者必願，以昔之十，選今之一，得精兵七八萬，雖不可卒然得志於天下，亦可以自守而有餘，減其九而兵百倍于今，不費之利也。
尊周論
尊周自尊周也，夷狄自夷狄也，夫周之與夷，必有分焉，則未聞以夷之猾夏，而並與周之久而攘之也，我國臣事明朝二百餘年，及夫壬辰之亂，社稷播遷，神宗皇帝動天下之兵，驅倭奴而出之境，東民之一毛一髮，罔非再造之恩，不幸而値天地崩坼之時，薙天下之髮而盡胡服焉，則士大夫之爲春秋尊攘之論者，磊落相望，其遺風餘烈，至今猶有存者，可謂盛矣，然而淸旣有天下百餘年，其子女玉帛之所出，宮室舟車耕種之法，崔、盧、王、謝士大夫之氏族，自在也，冒其人而夷之，並其法而棄之，則大不可也，苟利於民，雖其法之雖出於夷，聖人將取之，而况中國之故哉，今淸固胡矣，胡知中國之可利，故至於奪而有之，我國以其奪之胡也，而不知所奪之爲中國，故自守而不足，此其已然之明驗也，世傳丁丑之盟，淸汗欲令東人胡服，九王諫曰，朝鮮之於遼瀋，肺腑也，今若混其衣服、通其出入，天下未平，事未可知也，不如仍舊，是不拘而囚之也，汗曰善，遂止，自我論之，幸則幸矣，而由彼之計，不過利我之不通中國也，昔趙武靈王，卒變胡服，大破東胡，古之英雄，有必報之志，則胡服而不恥，今也，以中國之法而曰可學也，則群起而笑之，匹夫欲報其讐，見其讐之佩利刃也，則思所以奪之，今也以堂堂千乘之國，欲伸大義於天下，而不學中國之一法，不交中國之一士，使吾民勞苦而無功，窮餓而自廢，棄百倍之利，而莫之行，吾恐中國之夷未暇攘，而東國之夷未盡變也，故今之人欲攘夷也，莫如先知夷之爲誰，欲尊中國也，莫如盡行其法之爲逾尊也，若夫爲前明復讐雪恥之事，力學中國二十年後，共議之未晩也。
北學辨
下士，見五穀，則問中國之有無，中士，以文章爲不如我也，上士，謂中國無理學，果如是，則中國遂無一事，而吾所謂可學之存者無幾矣，然天下之大，亦何所不有，吾所經歷者，幽燕之一隅，而所遇者文學之士數輩而已，實不見有傳道之大儒，而猶不敢謂必無其人焉者，以天下之書未盡讀，天下之地未盡踏也，今不識陸隴其、李光地之姓名，顧亭林之尊周，朱竹陀之博學，王漁洋、魏叔子之詩文，而斷之曰，道學文章俱不足觀，並擧天下之公議而不信焉，吾不知今之人，何恃而然歟，夫載籍極博，理義無窮，故不讀中國之書者，自畫也，謂天下盡胡也者，誣人也，中國固有陸、王之學，而朱子之嫡傳自在也，我國，人說程朱，國無異端，士大夫不敢爲江西、餘姚之說者，豈其道出於一而然歟，驅之以科學，束之以風氣，不如是，則身無所宴，不得保其子孫焉耳，此其所以反不如中國之大者也，凡盡我國之長技，不過爲中國之一物，則其比方較計者，已是不自量之甚者矣，余自燕還，國之人士踵門而請曰，願聞其俗，余作而曰，子不見夫中國之緞錦者乎，花鳥龍文，閃鑠如生，咫尺之間舒慘異態，見之者不謂織之至於斯也，其與我國之綿布經緯而已者，何如也，物莫不然，其語文字，其屋金碧，其行也車，其臭也香，其都邑、城郭、笙歌之繁華，虹橋綠樹殷殷訇訇之去來，宛如圖畵，其婦人皆古髻長衣，望之亭亭，不似今之短衣廣裳，猶襲蒙古也，皆茫然不信，失所望而去，以爲右袒於胡也，嗚呼，夫此人者，皆將與明此道、治此民者也，其固如此，宜今俗之不振也，朱子曰惟願識義理人多，余不可以不辨於玆。
應旨進北學議疏
伏以臣，伏奉去年十二月勸農政、求農書綸音頒下者，臣與邑之父老人士，攢手捧讀，以次傳示，其有不知書者，爲之解釋其意義，相與歡喜讃頌，不自知其手之舞之，足之蹈之也，而繼又咨嗟太息，無一知半解，素所蓄積，懼不足以仰塞明命也，雖然，臣伏而思之，萬事萬物，莫不有精義存焉何况天降嘉穀，粒我之民者，其事甚重，其理至頤，豈可一付之於人役下愚之輩，而坐受其鹵莽之報而已哉，蓋亦待其人而後行焉，今我聖上，慕大禹之盡力，法周公之明農，以使斯民，不飢不寒，爲王政第一義，時萬時億，並受其福，卽次第事耳臣，濫叨見職，居然三載，治不效於百里，憂或先於天下，每見峽氓，燒菑䂨薪，十指皆禿，而其衣則十年之敗絮也，其屋則傴僂而後可入，烟煤不墍，其食則破盌之飯，不鹽之菜也，木匕在厨，瓦罐在竈，問其故則鐵鍋鍮匕，數爲里正奪取，已納糴矣，問其徭役，則非人奴，卽軍保，納錢二百五六十，國家經費之所從出者也，於是乎慼然心動，有嫠不恤緯之歎，以爲由今之道不變，今之俗不可一朝居也，非特一縣爲然也，列邑皆然，通國皆然，此聖上之所以慨然奮發，思一更張，屈策求助，若是其勤且摯也，臣聞治國如牧馬，去其害馬者而已，今欲務農，必先去其害農者，而後其他可得而言矣，一曰汰儒，計今大比之歲，大小科場赴圍者，殆過十萬，非特十萬，此輩之父子兄弟，雖有不赴擧，亦皆不事農者也，非特不農，皆能役使農民者也，等民也，而至於役使，則强弱之勢已成，强弱之勢成，則農日益輕，而科日益重，稍欲自好者悉趨乎科，則不得不農者，下愚而已，人役而已，於是驅其妻女，從事于野，飼牛擧趾，半屬中閨，銍刈舂碓，畢責巾幗，則荒村小邑，砧聲絶少，而擧國之衣，不能蔽體矣，學士大夫，視以爲常，有若自古已然者，謹按唐詩人，有女耕田行，蓋歎亂離之後也，今也昇平百年，而婦女耕田，誠不可使聞於隣國，此豈可但以害農言哉，其實賊農之甚者，此輩之恰過半國，百年于玆矣，今不汰其日重者，而徒責其日輕者曰，盍盡爾力云爾，則雖使廟堂，日發千關，縣官日飭萬言，盃水車薪，勞亦無補矣，二曰行軍，故相臣金堉平生苦心，惟車、錢兩策，而行錢之初，議論多歧，幾罷僅行，臣從高祖臣守眞，實主其事，今若行車，則十年之內，民之好之不啻如錢，所謂可使由之，不可使知之，可與樂成，不可與慮始者也，蓋農，譬則水穀也，車，譬則血脈也，血脈不通，則人無肥澤之理，醫書導引，有藥名河車者卽此義，此皆非農而益農，有國之先務也，至於我國，無用之儒，古無而今有，有用之車，古有而今無，利害之相反，至於此極，民之憔悴，固無足恠矣，議者必曰，風俗不可卒變，只就今之農而消息之云爾，則不須多言，試可乃已，先貿遼陽農器各種，開鐵冶于京師，照式打造，遠州產鐵處，遣屬分造，以收其利，以頒其制，試農之地，不拘多少，只就京師近處，少則百畝，多可百頃，作爲屯田，以知農者，一人領之，如古搜粟都尉，別遣農徒數十人，厚其稍廩，一聽其指，時秋旣獲，較其得失，一年二年，見其必效，然後分遣其徒於諸道，以一傳十，以十傳百，不出十年，風俗可易，但設始之初，亦略費財，數年之內，足償其費，而功亦遠及，則費不須論矣，臣甞惟先正臣李珥豫養十萬兵之遺意，欲畜三十萬斛米粟于京師，以實根本，其略，亦惟曰改船而益漕也，行車而陸運也，屯田而訓農也，蓋京城民戶四五萬，百官軍兵之祿料，悉仰三南，海運十餘萬石，除私藏自食者外，必須二十萬人數月之食，然後緩急可恃，我國裝船疎淺，率多臭載，必學中國海舶之制，然後益漕沿海之粟，以達于漢水，益漕之不足，又必陸運，陸運不可責之人肩馬背，則非行車不可，車旣通矣，私穀不可悉輸，故須置屯田，屯田旣設，試以古方，則事半而功倍三十萬之數，不期致而自致矣，昔宋人有心太平菴之號，明人有將就園之記，皆擬辭也，彼皆在下而不得於志，故以之擬之於辭耳，今我殿下光臨九五，撫御熙洽，匡之直之，高下在心，豈但擬之言語而止哉，臣農官也，其所爲言，皆從經理稼穡上起論，至於講武、修文、敎化、禮樂之事，不敢攙及，但願縣民安居樂業，溝洫合軌，屋廬齊整，貌言潔信，器服堅完，樹木蕃茂，六畜孳長，男女不惰，各執其事，工商湊集，盜賊屛退，橋梁傳舍，以及圊溷，莫不修治，釣游弋獵，有船有車，童稚不瘥，耋艾歌詠，此皆敦本力農之效，家給人足以後事也，而中和位育，槩不出此矣，一縣如此，通國如此，草偃郵傳，其應如響，臣朝而見此，夕死無憾矣，臣少遊燕京，喜談中國事，國之人士，以爲今之中國，非古之中國也，相與非笑之已甚，今此進言，不出於向所非笑中一二，則又復妄發之譏，固所自取，而舍此亦無以爲說矣，葑菲之采，寔荷濫觴，蒭蕘之私，不敢自隱，謹錄所爲論說、箚記，凡二十七目四十有九條，命之曰北學議，瀆冒崇嚴，庸備裁擇，才非杜牧，無罪言之可稱，學慚王道，豈獻策之敢擬，臣無任惶恐屛營之至，謹昧死以聞。
附進上北學議目錄〈四十九則〉
車〈九則〉田〈見上〉糞〈五則〉桑農器〈六則〉鐵稻種穀名地利〈二則〉水田水利老農區田注秧種藷末利汰儒屯田之費濬河〈二則〉築倉〈三則〉五行汨陳之義樊遲許行祈天永命農蠶總論〈見上〉財賦論〈見上〉通江南商舶論〈二則見上〉尊周論〈見上〉
進上北學議
車
〈九則〉
車，出於天而行於地，萬物以載，利莫大焉，而我國獨不行，何也，輒曰山川險阻，夫羅、麗以前，無不用車之理，柳車達，助高麗太祖戰車者是也，古稱劎閣、九折、太行、羊腸之車者有之，此亦不必言，直于可行處行之，如道各有車，州各有車，戶各有車，以次遞傳，間有絶險，依舊人輸馬載，亦不甚遠，其用一車千萬里者，天下罕矣，况車行則路自成，東之大關、南之鳥嶺、北之鐵嶺、西之洞仙，略加修治，無不可通者。
今京中軍門大車，太質，空軍而行，已疲一牛，又用大木壓牛頂，牛多病死，凡駕牛之牛，肉不可食，角不可用，勞之極而毒發可知也，咸鏡道自用車，頗輕快，但轂有耳出尺許，蓋猶用蒙、元舊制也，濬川司有沙車，或人家私造車，皆不合規度，凡車有乘車、有載車，其大小、輕重、疾徐之分，中國之人，所以閱歷而相度之者，亦已深，只今巧工，倣而成之，毫釐有差，便非車矣，古者梓匠輪輿，皆從車起名，我國不行車，而考工之職遂廢，道塗室屋，苦無規度，非人所堪者，槩由於此，我國東西千里，南北三之，而王都居其中，四方物貨之來集者，橫不過五百里，縱不過千餘里，又三面環海，近海處各以舟行，則陸地之通商者，度遠不過六七日程，近則二三日程，自一邊至一邊者倍之，若如劉晏之置善走者，則四方物貨之貴賤，可以平準於數日之內矣，然而峽人，有沈樝梨取酸，以代鹽䜴者，見鰕蛤醢，而爲異物焉，其窶如此者何也，斷之曰，無車之故也，今夫全州之商，挈妻子負生薑，比梳而步往北關、龍灣，則利非不倍蓗也，筋力消於路，而室家之樂無時也，原山之馬，駄海帶薨魚，晝夜亘乎北路而無甚贏者，馬之費過半也，故嶺東產蜜而無鹽，關西産鐵而無柑橘，北道善麻而貴綿布，峽賤赤豆，海厭鱁鯷，嶺南古刹出名紙，靑山報恩饒棗林，江華在京江之口而多柿，民莫不欲相資而足用也，顧力不及耳，或曰馬亦足矣，夫一馬之與一車，雖敵焉，而猶甚利者，牽之之力與負之之勞絶殊，故馬不病也，而况五六馬之於車也，有數倍之利者哉，今大車雖癡鈍，以五牛載十五尺，比之單牛背各載兩石，已獲三分一之利矣。
今守令及奉命使臣之行，無論千里萬里，己則乘馬而使人步從，又必不離左右，疾徐如馬，故汗喘太過，不敢休歇，凡國中之皂隷、役夫之疾病，皆原於此，甞見中國一官人，乘小輿，穿輿之腰而杠之，故無夾持者而不傾，前後各二人縱擔之，後有大車一輛，共載一十九人，駕五馬隨官人而去，蓋遞驛民夫，至五里或三里而一易之，以資其生力也。
麻鞋百里而穿，藁鞋十里而穿，麻卽於藁十倍，故小民皆着藁鞋，日不暇給，皮屨之翔，比麻鞋爲十倍，此皆無車之害也，夫車輪者，萬民之木靴着釘者也。
欲令西路州縣官，各於每歲使行，貿置中國車子幾輛，凡迎送驛遞皆用之，令我人熟見，又以馬頭數輩爲御者，當學車之一助。
我國多出，故車材林立，而歸於爨柴燒炭之外，無他用，自棄其寳，而患無材何也。
細想作車之理，卽與天地同其造化。
田
〈見上〉
糞
〈五則〉
中國惜糞如金，道無遺灰，馬走則擧畚而隨其尾，以收其矢，甚至堀取驢馬溲過之泥土，道傍之民，日持筐曳小耙，揀馬通於沙中，人盡拾之，豈可多得，初見壯夫一日之功，不滿二斗，頗笑其拙，細思之，乃知此乃來歲穀一斗也，日得斗穀，不已多乎，種田之家，多鋪薥稭、襍草於門前，牛馬之所踐，車輪之所輾，雨雪之所沉，積而腐之，其色膩黑，與土同體，又翻覆之而成糞焉，積之皆方正，或三稜或六稜，如大浮圖而浚其下埋甕，以收其瀝，或用大甕和黃糞，以杖攪之，以盡解無塊爲度，如稀粥，夏日用長柄瓢，舀而覆之于沙場，沙熱卽乾，團圓如茜餠，銖兩不差，碎爲末，用之菜田者也。
物之有顯效者，莫如糞之於田，莊周所謂腐臭化爲新奇者，而都城萬家之圊溷，以其無車也，莫能出之，所謂出之者，只是病馬之背，重不滿數十斤，以藁草疎結爲網，掃取藁莖草荄之亂街者，蘸其泥而去眞，所謂掛一漏萬，藁荄性本疎鬆，入土不能密貼，生糞又不和匂，著種反爲毒損，其經冬積置之糞堆，旣不浚濠，雨雪洗其全膏，悉力輸田者，査滓而已，溲溺則尤無其器，鄕村種麥之家，受以破槽，收者半、溢者半，都下則日委之於庭宇街巷，以至井泉皆醎，川橋石築之邊，人乾纍纍，非大霖雨則不洗，六畜之矢，恒汚人襪，田疇之不易，此可推矣，糞旣不收，灰則專棄於道，風稍起，目不敢開，轉輾飄搖，以至萬家之酒食不潔，秦法，棄灰者死，此雖商君之酷，要亦力農之意，百畝之耕，當畜二牛，二牛當具役車一乘，車必有箱，箱以河柳，結爲大筐，內塗以紙，傳以油灰，令水不漏，盛溲溺而載之，凡載油酒皆此器也。
大約人一日之糞，足生一日之穀，棄百萬斛糞者，豈非棄百萬斛穀者歟。
今水田者，生取檞葉舖之，旣未腐朽，必無當年之效，古方種綠豆，待其茂耕而覆之，勝於糞，亦一法也，凡年久溝渠腐黑之土，悉可糞，皆行車以後事也。
桑
近世草綿盛而蠶桑衰，然桑最易種，斷取半尺細枝如筆管者，燒其兩頭而種之，無不活，千株萬株，一年可成，或以葚直種于田，如種菜之法，或種一年而焚之，二年而刈之，叢生茂盛，伐其枝而飼蚕，灣河之西，多沙田，一望無際，皆新桑，僅齊於人，其葉沃然異常。
農器六則
今之言農器者，曰古今異宜，曰南北殊制，一言以蔽之曰，我國無農器，則古今、南北不須論也，大抵耒耜，廣尺定然後，畎畝可成，耘耨易爲力也，今峽用兩牛犂，野用單牛犂，皆所以起土，起土之後更無他物，峽犂亦各不同，野犂亦各不同，溝畻畎畝，皆以臆成，或合三犂爲一畻，或合五犂爲一畻，畻廣則散種，散種則穀之行列亂，及其除草，用力十倍，今薥黍葉短柄鋤，不知起於何時，觀鋤時，左執苗右把鋤，僂背而尻坐，計根而培之，逐丱而拔之，壯夫一日之役，不過五六畝，倒拔，古法犂耕之後，必以小鋤，劃而爲溝，種苗溝中，苗生，以長柄鋤立劃脊土，分堆左右襍草，因此自然培根。
耰，破塊器也，犂耘之後，田必有塊，有塊則穀不茂，古語大塊之下無良穀，是也。
長柄鋤，柄長二尺半，項一尺，如大葛葉而內曲之，宜於立刮也。
耙用水田者，耕時水波汨汨，尤難破塊，先用一字大耙，次用人字細耙，又次用鐵耙，使土細解如篩麵，無片塊，然後可種，今人只用一耙，一次滾水而已。
農器，當考徐光啓農政全書圖式，擇用之。
今人，安於故常，官賣農器，必不肯買，只當先試屯田，見其功效，不數年，必從之如市，舜之所在成聚成都，非但聖德所致如是之速，其耕稼陶漁之智，必有使民樂趨，如水就下也。
鐵
中國鍛鐵，皆用石炭，石炭力猛，能煉鋼鐵，故其兵器農器、堅利倍我，或有貿來于我，而遇傷則不能改鍛，聞端川、楊根等地出石炭，凡裝車輪、造農器，當就用之。
稻種
宋時種占城稻，取其先霜早熟，能免灾荒，今燕京西山水田種者，皆江南早稻種，每於黃曆之行，貿得傳種，必有異也。
穀名
今穀名，皆以方言相傳，南北不同，古今殊謂，一物異號，轉不可訓，宜令博雅者，尋出本字定其名。
地利
〈二則〉
今人，莫不以荒田皆墾，阡陌無棄，爲盡地利，殊不知家田已荒，何用荒田，溝畻不修，何用阡陌，故占廣而農益病，力疲而功不顯，薄田瘠地姑無論，今之所謂上等田，由中國觀之，皆荒田者，無法故也，卽以菘菜論之，京都之人，歲收種於燕京，然後甚美，當年已不及京市，豈其地之有殊哉，蓋其糞之不若也，百穀莫不皆然，故學中國然後，可以一變至道也。
農，切忌貪多廣占，古者百畝，一夫所受，卽方百步地，不滿今二日耕耳，猶能仰事俯育，上農得九人之食是也，遼田耕一日，收粟五六十斛，而地半于我，由是觀之，生穀之道，在人，而不在地明矣，今松都城內，緜田一日耕，歲數千斤，價至四五百兩，平壤外城，田一日耕，收粟百斛，則幾於古矣。
水田
大約漢水以北，水田不可多，蓋新羅，學唐之國，而其地又與淮口相値，故學江淮間水田之法，慶尙之飯稻，固也，至於漢北，則高句麗也，統合之後，見南人之食稻，從而效之，是欲移江淮風俗於高句麗也，其可乎，畿東之歲比不登，職由於此。
水利
今之言水利者，日積公車，皆以水車爲歸趣，此特農之一事，非專靠此以爲農也，又灌漑堤堰，皆令田中事，但不改農法，則雖有水田萬項，猶無用也，生穀之不殖，豈無地而然哉。
老農
今之老農不可信，此非有識，而在野者，卽不過下愚而筋力者，如今溺器入地千年，不能爲古蕫
也明矣，正月上元，占月高低，竟沒著落，二月初六，看昻前後，有何意義，只當使有慧識者，就古人方策中，審天時、相土宜、盡人力三者，而會通之而已，地高天卑則制車而升之，地甚磽确，則淤蔭而肥之，土性浮疎則屢耕而碌碡之，高原荒蕪則區田而水澆之，此其大略也。
區田
區田，出於伊尹，七年之旱，民不阻飢，其法，不擇土之肥瘠、地之高下，凡丘陵、壠坂、傾仄、沙礫之中，皆可爲之，但糞田澆水，作町治溝，不失尺寸，然後可效，甞略試數畝之麥，例收七八斗者，得五六石，如能盡用其法，無毫髮之差，則必不止此，又况種子減四五分之一者乎，大小豈木綿等種尤有利，金史，章宗試區田於苑中，與他田較，區田勝。
注秧
注秧，非設法可禁者，在初未有此法時，必有亟上疏章，請行之如法者矣，法久弊生，竟亦利多而害少。
種藷
甘藷爲救荒第一，宜令屯田官別種之，又於箭串、栗島等處可以多種，又勸民自種，當年內不患不繁，但傳種，忌濕忌凍，冬天屋裏置土於盆中，埋之數日，拔之數日，切勿放過，以致萬顆之一時壞了也。
末利
今之議者，必曰近世之民，專尙末利，悉驅之而緣南畝則農可勸矣，此偶見賈生治安策中一語而先入者也，夫商處四民之一，以其一而通於三，則非十之三不可，海民之以魚爲農，亦猶峽民之以木爲農，今若一切食土，則民失其業，農日益傷矣，孟子曰，萬室之邑一人陶可乎，今欲並廢一人之陶而農之云耶。
汰儒
問欲汰儒，儒安能束手退去乎，曰使其門長，具薦狀，保其文行，足赴試然後，又令所在地方官，點擇起送，入都又嚴照訖之，講旣中試，有而前試，凡經四節拍，而冒犯者亦幾希矣。
屯田之費
屯田，以十頃爲率，當用牛二十頭、車十乘、徒二十人，自開墾下種，至舂簸作米，大而水閘、水車之類，小而犂耰、鋤耙、鎌鐁颺扇、碙碓、石杵、連磨、碌碡之屬，費當不下數萬緡錢，若只就閑地，姑取北車及軍兵受本料者用之，當略有費，然禹貢一篇，不言經費，以事所當爲，雖擧天下而聽之，不可不行故也。
濬河
〈三則〉
京城東十里，有水出佛巖山，流注于粟橋，南過石串圩，又南入于中冷浦，而浦之西地方數里，其
中舊有民田，契券俱存，近自數十年來，每當夏潦暴至，流沙漂下，漸至堆積，水失故道，汎濫橫流，仍成荒野，過客之指畫者，欲事隄防，則計其功力，望洋而返，今若依中州濬河之法，講造龍瓜等器，疏其支脈，通其咽喉，但使水由地中行而已，則比諸隄防，難易懸隔，治其舊畻，闢其新畝則田乃復初，歲可收數千斛稻米，亦屯田之一助矣，且水道之閼塞者，如以十里論之，非盡十里皆然，必有處處礙滯，因爲橫濫而然也，惟當察其高低肯綮，因勢而導之，非特此也，漢水、錦江，在在可濬，今人但不講究耳，凡疏濬，當於水微漲時行之，先用高低，衡度其丈尺，立標記之。
築倉
〈二則〉
倉庫，必甓築或石卵爲底，以避火、備鼠、禦濕，非特倉庫，凡屋甓、火炕，皆當用甓，今民家，善圮不正方者，無甓故也。
今天下出地五六丈，入地五六丈，皆甓也，高則爲樓臺、城郭、垣墻，深則爲橋梁、墳墓、溝渠，炕堗、隄堰之屬，衣被萬國，使民無水火、盜賊、朽濕、傾圮之患者，其甓也，其功如此，而東方數千里之內，獨廢而不講，失策大矣，或曰甓由於土性，故我國瓦而不甓，是大不然，圜則瓦，方則甓。
近世或有燒甓者，若患窯不如法，必用松脂烈火，又無燒訖灌頂之妙，甓恒燥硬不受灰，黏瓦亦同。
五行汨陳之義
箕子之洪範曰，汨陳其五行，五行者，民所資以爲生，日用而不可闕者，故水火金木土穀曰六府，五行之汨陳，卽六府之不修也，汨猶汨喪也，陳猶陳棄也，水不能水，火不能火，金不能金，木不能木，土不能土是也，今有千里之長江，而無一閘以磨穀，則水利廢矣，石炭之鋼鑪，不能制，寧海之銅鑄，不得鎔，則火非火而金不金矣，行無車而屋無甓，則木工衰而土德虧矣，此所以爲汨喪與陳廢之道也。
樊遲、許行
世之恥爲農者，輒以樊遲、許行爲口實，彼皆不知農之上面，別有事體，故聖人斥之耳，二子而在，顧不可中後世力田之科，補搜粟都尉之缺耶。
祈天永命
人主之祈天永命，修鍊之延年益壽，力農之囟荒不入，同一理而事亦相通，天下之延年益壽，無過於五穀，穀益豊而民益壽，則祈天永命，又本於力農矣。

        </div>
      </div>
    </div>
  </div>
</div>
<!--update:2025-08-30 10:00:44-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>