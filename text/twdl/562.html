<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="简介,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,藤阴杂记全文在线阅读,藤阴杂记全文在线下载,大玄古籍书库">
<meta name="description" content="地理杂志。清戴璐撰。十二卷。戴璐字敏夫,号菔塘。一号吟梅居士。浙江归安人。乾隆进士。历官都察院给事中、太仆寺卿。辑著有《国朝六科汉给事中题名禄》、《吴兴诗话》等。作者弱冠入都,留心掌故,尝阅王渔洋《池北偶谈》和《香祖笔记》等,目见耳闻,对巡视东城、六街、琳宫梵宇、贤踪名迹,皆加访录,书成于乾隆五十九年(1794)。八万余字。以所寓庭院“新藤渐次成阴”名书。卷一至卷四杂记清代掌故、衙署旧闻,卷五至卷一二分别记载清代北京中城、东城、南城、西城、北城与郊坰的里巷琐闻、名人遗事、名胜古迹、园林寺观等。_藤阴杂记_全文在线阅读_藤阴杂记_全文在线下载_大玄古籍书库">
<title>藤阴杂记_戴璐_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">藤阴杂记</span> <br/>
          作者： <span class="inputVal" id="bkauthor">戴璐</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]71130</span> <br/>
          说明： <span class="inputVal" id="bkdec">地理杂志。清戴璐撰。十二卷。戴璐字敏夫,号菔塘。一号吟梅居士。浙江归安人。乾隆进士。历官都察院给事中、太仆寺卿。辑著有《国朝六科汉给事中题名禄》、《吴兴诗话》等。作者弱冠入都,留心掌故,尝阅王渔洋《池北偶谈》和《香祖笔记》等,目见耳闻,对巡视东城、六街、琳宫梵宇、贤踪名迹,皆加访录,书成于乾隆五十九年(1794)。八万余字。以所寓庭院“新藤渐次成阴”名书。卷一至卷四杂记清代掌故、衙署旧闻,卷五至卷一二分别记载清代北京中城、东城、南城、西城、北城与郊坰的里巷琐闻、名人遗事、名胜古迹、园林寺观等。</span> <br/>
          封面： <span class="inputVal" id="bkimg">Z_11607.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]藤阴杂记
[book_author]戴璐
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]71130
[book_dec]地理杂志。清戴璐撰。十二卷。戴璐字敏夫,号菔塘。一号吟梅居士。浙江归安人。乾隆进士。历官都察院给事中、太仆寺卿。辑著有《国朝六科汉给事中题名禄》、《吴兴诗话》等。作者弱冠入都,留心掌故,尝阅王渔洋《池北偶谈》和《香祖笔记》等,目见耳闻,对巡视东城、六街、琳宫梵宇、贤踪名迹,皆加访录,书成于乾隆五十九年(1794)。八万余字。以所寓庭院“新藤渐次成阴”名书。卷一至卷四杂记清代掌故、衙署旧闻,卷五至卷一二分别记载清代北京中城、东城、南城、西城、北城与郊坰的里巷琐闻、名人遗事、名胜古迹、园林寺观等。
[book_img]Z_11607.jpg


[book_title]简介
《藤阴杂记》为地理杂志。清戴璐撰。十二卷。戴璐字敏夫，号菔塘。一号吟梅居士。浙江归安人。乾隆进士。历官都察院给事中、太仆寺卿。辑著有《国朝六科汉给事中题名禄》、《吴兴诗话》等。作者弱冠入都，留心掌故，尝阅王渔洋《池北偶谈》和《香祖笔记》等，目见耳闻，对巡视东城、六街、琳宫梵宇、贤踪名迹，皆加访录，书成于乾隆五十九年(1794)。八万余字。以所寓庭院“新藤渐次成阴”名书。一至四卷杂记清代掌故，衙署旧闻;五至十二卷分别记载清北京外五城(中、东、南、西、北)以及郊垌的里巷琐闻、名人佚事、名胜古迹、园林寺观等。因作者久为京官，居于宣南，对于外城里巷故实，文人轶事记载翔实具体。多为研究北京史地者征引。该书诗话意味较浓，以诗存事。前四卷所记掌故旧闻，如考场情状，京官生活以及都察院御史、给事中记事等，对了解清代北京上层社会状况，也有一定价值。对内城记载缺如为其不足。有嘉庆原刊本，光绪三年重刊本。1925年瞿宣颖辑《北京历史风土丛书》本，1982年北京古籍出版社出版石继昌点校本。

[book_title]序
余弱冠入都，留心掌故，尝阅王渔洋《偶谈》、《笔记》等书，思欲续辑。于是目见耳闻，随手漫笔。及巡视东城，六街踏遍，凡琳宫梵宇，贤踪名迹，停车咨访，笔之于书。甲寅，读礼闲居，重加芟削。见《旧闻考》、《宸垣识略》已载者，悉去之。汇存十二卷，固不若说鬼谈狐令人听而忘倦也。寓移槐市斜街，固昔贤寄迹著书地。院有新藤四本，渐次成阴，恒与客婆娑其下。爰仿渔洋《香祖》之例，即以名之。
嘉庆丙辰阳月，吟梅居士戴璐。

[book_title]卷一
王弇州及徐应秋《玉芝堂谈荟》，俱记有明盛事，王渔洋《池北偶谈》、《香祖笔记》，载止康熙中叶。今将本朝盛事，续录于左：
父子大拜：桐城张文端公英，次子文和公廷玉。常熟蒋文肃公廷锡，子文恪公溥。无锡嵇文敏公曾筠，子文恭公璜。
父子一品：商邱宋文康公权大拜，子荦吏部尚书。海宁陈清恪公诜礼部尚书，子文勤公世倌大拜。钱塘徐文敬公潮吏部尚书，子文穆公本大拜。诸城刘文正公统勋大拜，子墉今吏部尚书大拜。富阳董文恪公邦达礼部尚书，子诰今户部尚书大拜。
父子兄弟九列：桐城张文和公弟廷璐戊戌榜眼、礼部侍郎，廷■〈王彖〉工部侍郎；文和子若霭、若澄俱内阁学士，若渟刑部侍郎。静海励文端公杜讷刑部侍郎。子文恭公廷仪刑部尚书，孙宗万刑部侍郎。钱塘徐文穆公弟杞甘肃巡抚，子以烜礼部侍郎。武进刘文定公纶大拜，子跃云礼部侍郎。休宁汪文端公由敦吏部尚书，子承霈户部侍郎。嘉兴钱文端公陈群刑部侍郎加尚书衔，子汝诚户部侍郎。溧阳史文靖公贻直大拜，子奕昂兵部侍郎。蔚州李旭升吏部侍郎，子周望礼部尚书。阳城田文端公从典大拜，子懋吏部侍郎。钱塘梁文庄公诗正大拜，子敦书工部侍郎。临川李绂户部侍郎，孙友棠工部侍郎。安溪李文贞光地大拜，孙清植礼部侍郎，曾孙宗文工部侍郎。南昌熊一潇工部尚书，孙学鹏兵部侍郎。广昌魏方泰刑部侍郎，子定国吏部侍郎。常熟蒋文恪公子■〈木鼎〉兵部侍郎，赐棨户部侍郎。大兴黄叔琳吏部侍郎，子登贤漕运总督。海丰吴绍诗礼部尚书，子垣吏部侍郎，坛同时为刑部侍郎，涪州周文恭公煌兵部尚书，子兴岱礼部侍郎。光州胡文良公煦礼部侍郎，子季堂刑部尚书。桐城方恪敏公观承直隶总督。子维甸副都御史。若八旗名臣硕辅，恒出一门，史不胜书，未敢率记。
兄弟翰林同时九列：前则昆山三徐、华亭三王，已见《池北偶谈》。今则南汇吴省钦工部侍郎、省兰内阁学士，满洲铁保礼部侍郎、玉保吏部侍郎。
同胞三及第：昆山徐氏而后，惟武进庄存与乙丑榜眼，弟培因甲戌状元。
同邑一榜及第：康熙己未榜眼孙卓、探花茆荐馨，俱宣城人。壬辰状元王世琛、探花徐葆光，俱长州人。乙未状元徐陶章、榜眼缪曰藻、会元传胪李锦，俱苏州人。雍正庚戌状元周■〈雨上澍下〉、探花梁诗正，俱钱塘人。乾隆壬戌榜眼杨述曾、探花汤大绅，俱武进人。乙丑状元钱维城、榜眼庄存与，俱武进人。
翁婿状元：鼓大司马启丰丁未状元，婿庄培因甲戌状元。金少宗伯甡壬戌会状，外孙汪如洋庚子会状。
鼎甲三人同时八座：康熙癸丑状元韩大宗伯，榜眼王大司农鸿绪，探花徐侍郎秉义。乾隆乙丑状元钱少司寇，榜眼庄少宗伯存与，探花王大司农。越十余年，会元蒋少司马元益，以侍御历侍郎。一时称盛。文敏未几卒于家，文庄师卒于位，庄公休归即卒。独蒋少司马年八十余。
乾隆丙辰榜眼黄孙懋，五年即擢阁学而卒。探花秦大司寇，状元金总宪德瑛，传胪蔡中堂新，二甲二名曹大宗伯俱官一品。金、秦俱六十外卒，漳浦以宰辅致仕。十年，重宴鹿鸣，年已九十。
祖孙父子同科：江西奉新甘庄恪汝来，官巡抚时，父万达、弟汝逢、子禾，雍正丙午同举于乡。封公后官知县，不受冢宰封诰，亦奇。
父子同登进士：乾隆己未，乌程费瀛，子兰先。甲戌，嘉善周翼洙，子升桓。辛己，大兴邵自镇，子庾曾。前此未查。若父子同科及同胞同举尚多，不及录。
同胞同登进士：顺治丙戌，胶州法若真、若贞。己丑，乌程姚延启、延著。康熙丁未，宜兴储方庆、善庆。庚戌，福山鹿廷瑛、廷瑄。丙辰，归安沈涵、三曾。联名入翰林：己丑，长洲张学庠、学贤。大兴黄叔琬、叔璥。乙未，长洲李锦、文锐。乾隆丁巳。归安潘汝诚、汝龙。戊辰，涿州刘湘、洵。己丑，山阴沈诗李、诗杜。壬辰，咸宁贾策安、策治。戊戌，大兴邵自昌、自悦。丁未，灵石何元烺、道生。乙卯，吾郡王以鋙中会元，第二名即胞兄以衔。廷对状元，则前此所未有。嘉庆丙辰，南昌许庭椿、应喈。
同胞三同甲：康熙辛丑，宜兴储大文会元，弟郁文、雄文同榜。
同胞五登甲科：大兴金澍、溶、潢、洪、浚，门县“五子登科”额。同年邵楚帆侍御自昌，弟自华、自悦、自本、自和、自巽、自彭，则六正榜一副榜。代州冯履咸、履泰、履谦、履豫、履丰，亦同胞。
祖孙会状：康熙丙辰彭定求，雍正丁未彭启丰。亦无继者。
父子鼎甲：溧阳任兰枝，癸巳榜眼，子端书，丁巳探花。镇洋汪廷璵，戌辰探花，子学金，辛丑探花。
己亥江南解元钱棨，辛丑会状。翁阁学作三元诗，德定圃师和韵。赵云崧翼作三元考，谓张又新、崔元翰，孙何、王曾、宋庠、杨置、王岩叟、冯京，孟宗献，王宗哲，商辂，及钱而十二。
重赴琼林：康熙己未赵执信、王材任，俱于乾隆己未称前后同年。辛未黄侍郎叔琳，庚辰史文靖，丙戌熊编修本，庚戌嵇文恭亦然。丙辰蔡中堂未及来京。
王文恭公顼龄，举康熙癸卯乡试，雍正癸卯重赴鹿鸣，作公宴诗。黄侍郎庚午重赴，即次其韵。辛未又次韵重赴鹿鸣。康熙丁酉侯官郑开极，乾隆丁卯钱塘周天相，丙子归安吴大炜，壬午永福黄任，甲午霸州孟琇。近年己酉科，云南赛璵，年九十二。浙江吴编修嗣富。壬子，福建三人：大学士蔡新，年八十六。陈材年八十八。邱理德年八十三。湖北御史万年茂，前壬子解元，年八十六。湖南石鹏翥，年八十一。谭昌明年八十六。乙卯，冯侍御浩以丙辰举人，年七十七，奏请预宴。湖北陈编修中龙。年八十九。云南沈咏、孙似茗，俱官知县，年八十外。
国朝年少登第：顺治丁亥王文靖熙。年二十，乙未伊文端桑阿，年十六。戊戌陈文贞廷敬，年二十。康熙己未李丹壑孚青，年十六。辛未黄昆圃叔琳，年二十。庚辰史文靖，年十九。壬辰舒大成。年十八。辛丑励少司寇宗万，年十七。雍正庚戌嵇文恭，年二十。
乾隆朝年少登第：丁巳德定圃师，年十九。己未蒋麟昌，年十九。乙丑梦侍郎麟，年十八。戊辰朱大司马珪，年十八。壬申熊恩绂，年二十。甲戊戈太仆源，年十九。丁丑彭绍升，年十八。辛巳秦中丞承恩，年二十。丙戌祥布政鼐，年二十。甲辰蒋编修攸铦、文学士宁，俱年十九。
教官金榜挂名且中状元：明惟翁正春一人，称盛事。乾隆辛巳王韩城，蓝田教谕。辛卯榜眼王增，申临安教谕。丁未状元史致光，由汤溪教谕；嘉庆丙辰榜眼汪守和，由新喻教谕。
一省三鼎甲：顺治丁亥，吕宫武进人，程芳朝桐城人，蒋超金坛人。戊戌，孙承恩常熟人，孙一致盐城人。吴国对全椒人。己亥，徐元文昆山人，华亦祥无锡人，叶方蔼昆山人。康熙癸丑，韩菼长洲人，王鸿绪娄县人，徐秉义昆山人。己未，归允肃常熟人，孙卓、茆荐馨俱宣城人。己丑，赵熊诏武进人，戴名世桐城人，缪沅泰州人。雍正庚戌，周■〈雨上澍下〉钱塘人，沈昌宇秀水人，梁诗正钱塘人。乾隆庚戌，石韫玉吴县人，洪亮吉阳湖人，王宗諴青阳人。
顺治己丑新进士即用道府二十余人，分发两广。止此一科，后不为例。
解元状元：康熙甲戌，胡任舆，辛酉解元。乾隆辛未，吴鸿，丁卯解元。辛丑会状钱棨，己亥解元。康熙初，解元中进士无不入翰林者，今不尽然。
大宗伯德定圃师，乾隆癸未、己丑、庚子、辛丑、甲辰五典会试。韩城王中堂，乾隆己未、戊戌、丁未、己酉、庚戌五典会试。前此惟孝感熊文端公赐履，康熙癸丑、甲戌、丁丑、庚辰、癸未五典会试。少宗伯介师，乾隆辛未、甲戌、丁丑、庚辰四典会试。诸城刘文正公统勋，乾隆辛未、丁丑、辛巳、辛卯四典会试。高阳李文勤公霨，顺治戊戌、康熙甲辰、丙辰三典会试。泽州陈文贞公廷敬，康熙壬戌、辛未、癸未三典会试。桐城张文和公廷玉，雍正癸卯、甲辰、乾隆丁巳三典会试。溧阳史文靖公贻直，雍正甲辰、丁未、乾隆乙丑三典会试。
《池北偶谈》汉阁臣：康熙朝，江南宋、徐、张、李、张五人。后太仓王公掞，华亭王文恭公顼龄，山西沁州吴公。后泽州陈文贞公廷敬，福建则安溪李文贞公光地，四川遂宁张文端公鹏翮，直隶各省无续拜者。雍正朝江南三人，桐城张文和公廷玉，在位二十余年，常熟蒋文肃公廷锡，无锡嵇文敏公曾筠，浙江海宁陈文简公元龙，江西高安朱文端公轼，山西田文端公从典。乾隆朝，江南溧阳史文靖公贻直，常熟将文恪公溥，武进刘文定公纶，金坛于文壤公敏中，武进程文恭公景伊，无锡嵇文恭公璜，浙江钱塘徐文穆公本，海宁陈文勤公世倌，钱塘梁文庄公诗正，会稽梁文定公国治，仁和孙公士毅，山东泰安赵公国麟，诸城刘文正公统勋，广西临桂陈文恭公宏谋，福建漳浦蔡公新，陕西韩城王公杰，浙江富阳董公诰。
尹文端公四督两江，甲申四月八日，七十生辰拜相，仍督两江。袁子才枚为公门生，呈诗云：“紫禁城头驻玉车，宫闱深处女儿家，万钉宝带天边赐，十部笙歌宅里哗。北面公侯争把盏，东床帝子替簪花。休夸与佛同生日，转恐光荣佛尚差。”又：“韦平两世黄扉业，伊吕三朝白发身。”“儿童竹马头成雪，官舍甘棠树拂天。”“新筑沙提迎使节，刚调梅雨到江村。”文端纪恩十绝。其三云：“旧沙堤子上筑新沙，如此光荣有几家。说与儿孙须努力，两朝父子领黄麻。”
杭州王峨山正功，出入省闼二十年，每入直，辄搜考档案，勒成一书，名《中书典故汇纪》。其目有六：曰官制、曰职掌、曰仪式、曰恩遇、曰建置、曰题名，而以杂录终焉。杭世骏作序。阮吾山司寇葵生留心掌故，恒以在阁未久，未乃遍阅档案为憾。
汪厚石孟鋗久困公车，壬午，召试中书，初到内阁口号云：“陈人久叹积薪余，乍许清班学步趋。猎猎西风敝裘帽，东华门外唤车驱。”“静听阁老马蹄声，侍读诸公白事迎。我自田间来几日，慎教轻易上阶行。”“六科书吏立如麻，齐下三单卅点加。埽笔纷纷忙注本，日轮眼急下东华。”“乾清门侧档初交，匣砚看人唤打包。枯坐今朝■〈扌弃〉守晚，领归谕折件传抄。”“御门闻道特除官，朱笔题名敬奉观。别有改签更式样，传宣票拟细寻端。”“轮班辰入退过申，来是空言两隶人，莫怪此间无洒埽，禁城清绝不生尘。”典籍厅任事八首云：“六年历俸八年资，又向西厅坐褥移。一转成仙人共笑，邅回不去待何时。”“寂寞茶房淡泊厨，喧然吏役日高初。各堂上任夸谁似，一饱猪羊祭库余。”“画行事细粗能晓，点卯人多猝未详。夜直若非连两夜，军机须去面中堂。”“印单印簿缝钤存，启钥开箱昼继昏。始识相公多摄事，十才一二本衙门。”“掌印帮班等样官，平明满汉一厅攒。考勤簿子亲书押，要送兼厅侍读看。”“北厅章奏南厅案，大库文书小库银。承发散班齐了事。瓣香酹酒祭科神。”“宝箱例引赴乾清，肃驾年年黄据征。接送预行交泰殿，奉盈一念警宵兴。”“办事衔名不自由，背推踵接此勾留。莫将五日轻京兆，尚许笞人唤皂头。”丙戌进士，官吏部，未几卒。
蒋苕生士铨，甲戌考取中书，夜直诗：“朝衣墨渍带酸寒，谁唤仙郎上界官。海内封章留砚北，天边纶綍在毫端。昼特襥被花同宿，人散黄扉月自看。那似鸣机图画里，小窗灯火坐团圞？”的是一人独直情事。
徐中丞士林，康熙癸巳进士。初官中书时，有句云：“归来惹得山妻问，侍女薰香近有无。”后由部郎历官江苏巡抚，方正最著。没，祀贤良。官苏臬，对云：“看阶前草绿苔青，无非生意；听墙外鹃啼雀噪，恐有冤魂。”仁人之言，历久未沫。
内阁大堂西槐树，会试年鹊结一巢，则中书得鼎甲一人。乙未，结数巢，则状元吴锡龄，榜眼汪镛，探花沈清藻，会元严福，皆中书。吴、沈次年卒，严官亦未显。今惟汪编修存。中书会试必有中者。乙卯止中一人，丙辰无之。
吏部、翰林院、礼部、国子监土地俱祀韩昌黎，未知所自。赵瓯北翼入翰林，诗以解嘲云：“瀛洲署中坎社鼓，社公传是韩吏部。建置本末无可征，肇祀不知意何取。从来名贤殁为神，各视生平所建竖。或班侍郎居碧落，或册真人位紫府；或选阎罗分殿十，或封遮须列爵五。鬼官司命周顗除，太阳都录魏征补。白传已列蓬莱仙，曼卿更拜芙蓉主。况主日星河岳气，立朝大节炳千古，绝脉能开道学先。余事亦号文章祖。抗疏几碎佛氏骨，从祀不惭宣圣庑。岂宜罚作土地神，坐使淮阴哙为伍。屈宋讵称衙官职，乐却翻充皂隶户。生前磨蝎坐命宫，曾谪岭南鲛鳄浦。庸知身后尚蹭蹬，无端又遭左迁侮。乡先生可祭于社，此土初非公故土。即云立社为乐公，公未久修史馆簿。区区冷官一脔肉，岂足为公增华膴。我来展谒聊解嘲，且勿牢骚硕人俣。幸未改塑浮屠像，儒服依然端章甫。香火祠虽处末僚，翰墨缘仍近艺圃。犹胜杜陵老拾遗，变作十姨呼阿姥。”
史文靖公，康熙庚辰年十九，馆选后归娶，绘《玉堂归娶图》，征诗，袁子才枚亦己未馆选归娶，题文靖图云：“愧作彭宣拜后堂，绝无衣钵继安昌。算来只有归迎事，曾学黄粱梦一场。”吾湖丁巳沈庶常云蜚，亦翰林归娶，未几殁于京邸。袁赋挽诗，而乡人有不能举其姓氏者矣。
乾隆七年，编检侍班，始挂朝珠。商宝意盘诗云：“一现牟尼五色重，陆离婉转正当胸。欲宣梵呗酬君德，百八珠随百八钟。”螭坳鹄立两班瞻，中宪俄惊秩骤添。从此披香案前吏，果然仙佛一身兼。”想是时四品方挂，五品尚不得云。
刘文定公以武进廪生，丙辰二十六岁擢博学宏词第一。廷试“五六天地之中”合赋，诸征士不解所出，公独挥翰如飞。张文和公故睨公卷，对众朗吟。始共得题解。诗题《山鸡舞镜》，有句云：“似拟投林方戢戢，可能对语便关关。”一时传诵。时沈归愚宗伯同试，未第。俯首曰：“吾辈头颅如许，乃不如白面后生，得不愧死！”
武进庄本淳学士培因，少负才华，不作第二人想。乾隆乙丑，令兄方耕少宗伯存与以第二人及第，学士赋诗调之，落句云：“他年令弟魁天下，始信人间有宋祁。”果中甲戌状元。馆课《夏云多奇峰》有“天际落芙蓉”句，颇自矜诩。未几，卒。此与蒋凌溪麟昌“羊灯无焰三更碧”句，同一诗谶。甲戌会榜，庄中第三句，第一胡绍鼎，第二朱棻元。庄为彭芝庭尚书婿，尚书笑谓曰：“君当作状元，不见榜头书鼎元庄耶？”一时语慧，遂成佳谶。二则见《炙砚琐谈》。
阮吾山少司寇葵生，与秦通政荻江清同保台谏，同日补授。二公皆壬申乡举。秦问阮曰：“君南榜名第几？”阮曰：“五十三。”秦讶然曰：“予列陕榜亦五十三名。”秦又言：“辛未偶取丁卯贾天禄、庚午萧克明朱卷读之，皆五十三名。戏谓予亦欲中五十三名，已而果然。”又通政胞兄浩生，中癸酉五十二名。戏谓：“迟弟一岁，高弟一名。”荻江曰：“高弟一名，毕竟迟弟一岁。”
宜兴陈其年维崧，年四十余，尚为诸生。有日者谓曰：“君过五十，必入翰林。”梅杓司磊赠诗：“朝来日者桥边过，为许功名似马周。”己未，果以鸿博授检讨。年五十六。
名士晚达：康熙丁丑，姜西溟宸英七十三中探花。癸未，王楼邨式丹五十九会状。宫恕堂鸿历五十八、查他山慎行五十四、己丑何端简世璂五十八、壬辰胡文良煦五十八、乙未裘琏七十二、辛丑陆坡星奎勋五十九，俱入翰林。乾隆丙辰，刘起振八十岁授检讨。己未，沈归愚尚书六十七入翰林。癸丑，吴贻咏五十八岁中会元，入翰林。嘉庆丙辰，元和王岩八十六岁中式，尚未殿试。
高江村士奇，钱塘诸生，年十九，贫，至京师，卖文自给。新正为人书春帖子，自作联句，偶为圣祖御览，召见，授录事。年三十二，有“空对西风叹二毛”之句，遂改中书，擢侍讲。不数年，晋宫詹，放归。起用，殁，谥文恪。
励近公杜讷，静海岁贡。年六十，选授州同。会三殿三门禁扁书未工整，人荐书扁，合式，遂授编修。七十二岁，开坊升侍郎，赠尚书。亦谥文恪。二公不由科目，遭际亦同。
孙松坪致弥，嘉定人，耿都尉荐，以布衣赐三品服，充朝鲜采诗使，士论荣之。康熙戊辰，入翰林，旋以连染下狱。起用，升学士而卒。亦儒生荣遇。
顺治丙戌会试，杜月湖芳以庶吉士同考，得魏柏乡裔介卷，已拟第一，后改十二名。李奭棠本十二名，改第一。月湖评魏文，拟之以苏长公，果居揆席。而月湖分校次年即卒。柏乡作志铭述之。
本朝直隶状元，自雍正甲辰陈大宗伯德华始。封翁梦神人赠松柏两株，桂花一枝。吟诗以纪。有“庭树两株邀祖德，天香一瓣续孙枝”之句。长子德荣、少子德正俱以进士官藩臬。宗伯登上第。年八十三而卒。
范浣浦咸，雍正癸卯联捷，入翰林。先是，梦得泥金贺帖，有“齐第五”三字，乡会首题第五字皆齐字。咸安营学生向少科第，浣浦谪官充教习。丁巳，观补亭、德定圃先生、李质颖、诺敏皆联捷，馆选一时称盛。
雍正己酉、壬子、乙卯三科，乡试聘邻省举人同考。浙江钱湘人琦，出福建举人林瑞泉房，丁已入翰林，乙丑同考。林于乙丑成进士。出张太史映斗房，钱于填榜时，即认张为太老师。出闱，率所中会元蒋元益、状元钱维城等谒林，同年而称太老师。蒋与林又己酉同年。一时传为佳话。林归班，终于蜀令。
嘉庆己未会试，中二百九名。翰林七十人，部属八十人。同胞同榜者，满洲廉善、能；大兴俞恒泽、润，原籍德清。状元姚文田，吾乡名士，胪传前夜，有人梦迎天榜，有“人心易昧”、“天理难欺”二金牌前导状元。盖姚高祖陈臬江南，以身活千万人，阴德不浅所致。

[book_title]卷二
吏部藤花，传为长洲吴文定宽手植。王渔洋司寇《夏日有事吏部坐藤花下呈赵玉峰、王昊庐二少宰》诗：“日斜人吏散，杂坐古藤阴。时有凉风至，冷然开我襟。周行聊寄迹，丘壑共论心。尚忆延陵叟，清徽感至今。”注：“指吴文定公。”陈文简元龙任侍郎时，偕泽州相国同赋二律；乙酉大拜京察至部，又赋诗，已二十年。
宋牧仲荦由苏抚擢冢宰，咏诗云：“长洲少宰令名垂，手种藤花世共知。一片清阴连古干，三春乔木飏微奭。储才总见当年盛，好事堪为我辈师。未答恩晖兼述祖，闲厅惆怅每移时。”周渔璜起渭和诗：“竹埤槐院古藤垂，阅世苍茫不自知。浓结绣帏遮晓日，乱牵珠琲飏春飔。尚书屡叶经行地，大雅新音举世师。更上沙堤寻凤阁，紫薇花好似当时。”陈泽州和诗：“黄散功名画省诗，卅年心事故人知。回惊海内交游少，却讶天涯聚散迟。芳草长洲春去后，落花高馆夜深时。藤阴旧是栖迟地，风月今宵有梦思。”冢宰编《藤阴倡和集》。
汤西崖少宰右曾诗：“一年容易及花时，待到花开看较迟。槐柳阴中春已老，燕莺声外蝶先知。绿云片片将成幄，紫玉条条尚缀枝。三百年来遗事尽。风流留得在曹司。”又《次遂宁张冢宰韵》诗：“繁英密叶自年年，常在朱栏碧槛前。罨画溪从新竹绕，平泉潭共绿萝悬。龙蛇屈曲盘空上，罽珥丰茸压架偏。岂敢对公终不饮，惜花较似醉差贤。”
刘文定公纶为冢宰，程文恭公景伊为少宰，何公逢僖由选郎外转，旋擢侍郎。赋藤花诗，倡和成帙。选郎盂超然装成全册。文定诗云：“莎厅■〈罒彔〉■〈罒欶〉见繁枝，压架阴成覆广墀。移榻相将重数典，绿天吟彻放衙时。”“采楹雨过上蚰蜒，夕照低翻红欲然。案吏画叉先检校，拟芟秋荚计明年。
商宝意盘。庚戌编修，陈情乞外，例得同知。更调江南、湖北，二十余年不调。作《白鹇吟》，云：“兹禽缀我衣，无由羾云雾。未养羽毛丰，甘遭尘土污。予秩既难迁，尔颜亦非故。见月拟开笼，归心向谁诉？”迨迁太守，诗云：“得信如逢青鸟使，迁官不唱《白鹇吟》。”
康熙辛丑，新进士看验。马墨麟维翰人本矮小，挺立不跪。提督隆科多呵之曰：“不料渺小丈夫，风骨如许！”对曰：区区不跪，尚未见维翰风骨也。”后以给事转建昌道，忤总督，直揭部科，被逮。复官常镇道而没。夙与户见曾同年，诗名有南马北卢之目。卢挽诗云：“前辈典型亡北斗，中原旗鼓失南军。”
韩春湖朝衡，杭州人，丙戌翰林，改吏部。尝填曲述司官况味，穷形尽相，一时传诵。其司嘲云：“谩道司曹，地位清高，文章收拾簿书劳，上衙门走遭。笑当年指望京官好，到如今、低心下气空愁恼。要解到、个中辛苦耐人熬，听从头说晓。几曾见、伞扇旗锣红黑帽，叫名官从来不坐轿。只一辆破车儿代腿跑，剩有个跟班的夹垫驮包，傍天明将驴套。再休题、游翰苑三战清标，只落得、进司门一声短道办事费推敲，手不停披目昏眊，那案情律意多用心操。还有滑经承弄笔蹊跷，与那疲贴写行文颠倒。细商量坐把精神耗，才得回堂说稿。大人的聪明洞照，中堂的度量容包。单只为、一字宽严须计较，小司官、费尽周旋敢挫挠？从今那复容高傲，免不得、改稿时颠头簸脑，说堂时垂手呵腰。西苑路迳遥，候堂官偏难凑巧；东阁事更饶，抄案件常防欠早。受用些、汗流浃背的秋阳照，沙飞扑面的冬风暴。那顾得、股颤心摇，肠枯舌燥。百忙中错误真难保，暗地里只眼先瞧。敢只望、乞面去捱些脸臊，那知到、吃雷回唬得魂销。若是例难逃，律不饶，忙检举也半边儿焦。只怕因公罣误几降调，幸得霹雳声高雨点小。赶办过平安暂报。公堂事了，拜客去、西头路须先到，约债去、东头路须亲造。急归家、栅闭沟开沿路绕。淡饭儿才一饱，破被儿将一觉。奈有个、枕边人却把家常道。道只道非絮叨。你清俸无多用度饶，房主的租银促早，家人的工钱怪少，这一只空锅儿等米淘，那一座冷垆儿待炭烧。且莫管小儿索食傍门号，眼看着、哑巴牲口无麸草。况明朝几家分子，典当没分毫。空烦扰，空烦扰！五旬外，头颅老。休嗟悼，休嗟悼！千里外，家山邈。无文貌，没相巧！怪不得办事徒劳，升官尚早，回头顾影空堪笑，把平生壮气、半向近年销。这便是、那司官行乐图儿信手描。”司慰云：“薄宦天涯，首善京华，公余随伴散司衙，任销遥似咱。便无多钱钞供挥洒，较似他、风尘俗吏殊高雅。再休为、长安清况辄嗟呀，且衔杯细话。有多少、宦海茫茫吁可怕，那风波陡起天来大，单听得、轿儿前喝道喧哗，可知那、心儿里历乱如麻，到头来空倾轧。霎时间、升美缺锦上添花，蓦地里、被严参山头落马。你我赴官衙，坐道从容尽潇洒，只照常办事便不争差。可有急公文特地行查，与那紧差使横空派下？所言公案无多寡，将依样葫芦便画。特题的才能俊雅，推升的器识清华。便只要、颈上朝珠将就挂，到其间、科道挨班分定咱。何须一等夸京察，但盼个学政儿三年税驾，试差儿一榜通家。频年俸渐加，添置些绵衣布袜；挨时米不差，彀养个车夫奶妈。一任咱、壶冰贮水消炎夏，炉煤聚火煨残腊。且落得、酿酒裁花，题诗品画。客何来几句闲谈罢，忙捧上大叶清茶。他待要、决胜负一枰对下，我还与、叶宫商弦管同抓。不用果殽嘉，器皿华，野蔬菜便似山家。尽射覆藏阄倾巨斚，直到月落参横更鼓打。且莫去和衣共榻。回看家下，满壁的、今和古书签挂，满院的、开和落花枝亚。笑相迎、子妇牵衣闲戏耍。奴婢儿多宽假，鸡犬儿无惊唬。但博得、夜眠时一枕神清暇。虽则久别家，把圣水孤山梦想遐：■〈廣〉厂的香车宝马，赶庙的清歌杂耍。才看了殿春风红芍药，又开到傲秋霜黄菊花。你便道、茶园戏馆太喧哗，试与我、窑台揽胜多幽雅。况争夸燕山八景，风日倍清华。真休暇，真休暇！暗移却，春和夏。无牵挂，无牵挂！渐了却，婚和嫁。忘机诈，绝虚假。受尽老健年华，清高声价！太平时节恩光大，或京堂几转、帽顶变山查。这便是、老司官头白为郎尽足夸。”未几，由郎中擢惠潮道，告归。
员外内用，九阶方得四品，故有九转丹成之号。谓员外、郎中、御史、掌道、给事中、掌科、鸿少、光少、通参也。余惟越通参，八阶遍历，整二十年，方转四品。
赵恭毅公申乔状貌奇古，长户部时，人呼冷庙龙王。见鲍西冈《亚谷丛书》。
王渔洋《再入户曹戏作》：“休论颜驷与冯唐，执戟重来鬓已霜。惭悔儒冠成底事，却从陛楯羡诸郎。”丙子，官户部侍郎。腊月，为殷彦来书《雍益集》中绝句七十首。查查浦嗣瑮、梅雪坪庚、陈香泉奕禧题跋谓新城不以书名，有求者俱令门生代书。此册于封印前书，想见前贤风致。曾于阮吾山司寇家见之。
台州侯元经嘉繙，才士也。年五十，以拔贡官县丞。解饷至户部，管库吏需索，不即予批。侯方窘，时梁文庄公为侍郎，见侯名，曰：“夷门也。”顾司官谓某尚书祭文，诸君谦让不作，盍以属之。即传至户部后堂，授笔札，不移晷成，骈体极庄丽。某司官复进曰：“此堂官祭文，诸司曹尚需一首，亦以相属。”侯磨墨濡笔，复成四言韵文。此何足尽夷门之才，而一时堂上下啧啧称讶不已。彼管库者已袖文书，俟侯出而付之，明日遂行。今之解饷受累者多矣。有夷门之才，则可以解饷。然敕文庄素知其人耳。
康熙己未保举鸿博，朱竹垞谓皆擅著作才。撰《鹤征录》未成。其时应考者一百三十三人，未取名士，如法若真，丙戌进士，布政使；赵进美，前庚辰进士，河北道；田雯，甲辰进士，郎中；叶封，己亥进士；高层云，丙辰进士，常博；谭吉璁，例监，同知；许孙荃，庚戌进士，刑部郎中；戴王纶，乙未榜眼，江西粮道；陆陇其，庚戌进士，革职知县。监生阎若璩、李良年。进士汪懋麟，以丁忧未试。保举奏疏，于吏科库见之。
乾隆丙辰考试鸿博一百九十三人，年长万经，癸未翰林，年少袁枚，廪监。取入翰林十五人，亦见《馆选录》。不取而后登显仕者，沈归愚德潜、王少司马会汾、裘大司空曰修、钱少宗伯载、叶庶子酉、杨学士述曾、金总宪德瑛。曹大宗伯秀先以春榜已入翰林，不与试。全祖望撰《公车征士小录》。今惟袁随园存。
乾隆辛巳会试，有“中者不如不中，用者不如不用”之谣。时刘侍郎秉恬取入中正榜，不数年总督四川。孙补山先生二甲第三，文字入选，未用，壬午召试，授中书；不十年，开府云南，终大学士，赠公爵。若冯方伯应榴、陆副宪锡熊、郭侍读元氵隆，皆未用，以召试授官。榜下选翰林者，皆不之及。
赵秋谷执信去官，查他出慎行被议，人皆知于国忌日同观洪昉思升新填《长生殿》。昉思颠蹶终身，他山改名应举。秋谷一蹶不振，赠他山云：“与君南北马牛风，一笑同逃世网中。”竹垞赠洪句：“梧桐夜雨词凄绝，薏苡明珠谤偶然。”是也。近于吏科见黄六鸿原奏，尚有侍读学士朱典、侍讲李澄中、台湾知府翁世庸同宴洪寓，而无查名，不知何以牵及。又传黄以知县行取入都，以诗稿土宜送赵，答刺：“土宜拜登，大稿璧谢。”因之挟嫌讦奏。黄有《福惠全书》，坟间盛行，初仕者奉为金针。李字渭清，己末鸿博，与毛、朱倡和，世无知其被论。何也？
朱竹垞以带仆充当供事，出入内廷；潘稼堂耒以浮躁轻率，有玷讲官；为掌院牛钮参劾。原奏尚存。
癸巳，四库馆开，以翰林纂辑不敷，刘文正保进士邵晋涵、周永年，裘文达举进士余集、举人戴震，王文庄举举人杨昌霖。时称五征君。武康高人照未与斯选，寄五君云：“丹綍旁求石室书，普天光气吐蟫鱼。洽闻端敕终军豹，薄技空惭黔地驴。亡去篇增安世筴，载来学富惠施车。诸公衮衮蒲轮出，一夜多空风雨庐。”“屈指浮生几甲寅，孤身天地一微尘。魏收木榻经穿久，刘勰雕龙自鬻频。正派百川归学海，空山四壁有逋臣。大官厨味宁多羡，珍重青藜照读人。”高少工诗，博学，仅以拔贡中甲午举人。乙未，客死京寓。五君俱改入翰林。
萧侍读惟豫，顺治甲午中五名。庚子，主江西试，吉水李尚书振裕，年甫十五，阅卷决为大器，名列第五，云以衣钵传之。
康熙乙丑会试，王司农鸿绪为总裁，胞兄九龄为同考。若兄弟同科、典试、分校：康熙己未，沈三曾、涵；乾隆癸卯，吴蠡涛主政俊云南副主考，弟中书树萱湖南副主考，甲辰会试同为分校官。壬子，顺天乡试，吴学士树本，弟助教孝显同考；甲寅顺天乡试，何农部元烺，同弟水部道生，充同考官。
康熙癸未，礼部右侍郎王顼龄转左，内阁学士王九龄升右侍郎，乃胞弟也。其三弟鸿绪，为工部尚书。兄弟同时八座，后官俱一品。
德定圃师官大宗伯，五典会试。绘《春官桃李图》，施小铁朝榦作记，诸门生题诗。
礼部侍郎开列知贡举：乾隆庚辰，特点熊少司寇学鹏。蒋太史士铨有“满城桃李属秋官”之句。今知贡举开列六部，满汉侍郎钦点二员。
礼部堂官不由科甲：吴恭定绍诗，以诸生保举历巡抚，晋大宗伯。叶存仁以监生，历布政，晋礼部侍郎。李□□世杰以吏员出身，官至兵部尚书。
平越王少司马士俊，康熙辛丑翰林，改祥符知县。时田文镜督豫，素恶科目，忽问出身，王眉蹙口涩，若为万不得已而对曰：“士俊不肖，某科翰林也。”田以为刺己，愈恶之。将劾其官，王详请免河南硷地税，冀见忏放归。布政杨文乾得牒，惊曰：“此何时，尚有奇男子耶？”迟明，田果折劾，杨为缓留。杨即巡抚广东，保荐同往，以道府用，权两司。未几，田卒。即代其任，旋佐兵部。丙辰读卷，先期梦髯道士袖文来谒。诘旦，阅金总宪卷，奇其文，列十卷内，遂得大魁。谒见时谓貌同道士云。田督豫时，一疏劾科目牧令十余员。适李穆堂制府绂过汴，揖未毕，即历声曰：“明公身任封疆，有心蹂躏读书人，何也？”田不能堪，劾李，致丽入蔡珽案，拟辟。乾隆初出狱，佐户部。又以多保鸿博，议降，夏起阁学，告归。
己未朝考诗题《因风想玉珂》，袁子才枚有“声疑来禁苑，人似隔天河”一联，甘冢宰汝来阅卷，嫌语不庄，欲弃。尹文端力争，入选。子才深感知遇，有“琴献已成焦尾断，风高重转落花红”之句。文端固是爱才，亦见冢宰校文之慎。
庶常馆久不修茸，吉士恒不进馆。乾隆丙戌，王文庄公充大教习，奏请重修，焕然一新，御赐“芸馆培英”额。裘文达公谓公曰：“愿公世世子孙俱进是馆。”公子朝梧果于辛丑入翰林。
自己卯严磨勘之条，顺天停科四十余人，陕西斥革一人，广西斥革一人，时疵谬者固不乏人，亦有幸免者，有诬指者。壬午勘卷，某摘一用社稷镇公子卷，应议。裘文达充大磨勘官，心疑非杜撰。归第，问公子麟，对以句出《国语》，客有以出《左传》对者，立命取书以证，果出《左传》。遂长跪而几受责。时麟已官编修矣。自是勘卷不敢妄加指摘。庚寅，顺天骏五十外中举，题为《“孟公绰”节》，用“国狗之■〈疒契〉”句，为大磨勘指出，停科。安得有文达虚心查《左传》而救之。
己卯，磨勘官有宫太仆焕文、阎侍御循琦、朱侍御丕烈、朱侍御嵇，尽心细核，指摘较多。时有魔王之号。朱侍御丕烈以大磨勘复核未公劾奏，尤见丰采。庚辰考差，列三等，竟副江南主考。于时杨给事方立，有废誊录之奏。汤方伯聘有改经文为经解之奏。章疏纷纷，议覆殆无虚日，遂酌改罚停三科、一科条例，减主考房官处分，至今遵守。仪部向号闲曹，至是繁剧甲六部。时郎中为郑前村先生忬，与先大夫主稿，故得其详。
己卯，任邱边氏中六人。解元方晋。第四响禧，文实胜元，乃以后场犯讳罚三科，又以经文语疵罚二科，久馆南皮张氏。壬辰例准会试，辛卯遽殁，未得一踏礼闱。门人张景运著《秋坪新语》，称其无书不读。文人无命，一至于斯！
庚辰乡试，郑前村仪部忬、蔡兰圃以台同校。札记房多宿学，一时有四皓之目，谓顾奕松、马曾鲁、赵光照、陈彭龄，年皆六十上下。马乙卯拔贡，辛酉副榜，至是联捷入翰林，改吏部，守思南归卒。笃实可亲，敬师尤切。顾丙辰副榜，仅官学博。陈亦终靖江司训。
南北人卷不通看，前惟辛酉科行之。自戊子以后，仍不通看。是以庚寅科惟李殿图、刘经传二人看南卷。丙午科惟初彭龄、韩汤衡看南卷。一房几二十人，所谓尽东南之美也。南北皿副榜向无定额，佳卷约中十余人。戊子以后，何侍御曰珮条奏照正榜五名中一之例，南北皿各中七人。
李石渠殿图，常梦人语遇亨而通，不解所谓。乙酉出刘侍读亨地房，丙戌出卢学士文弨荐，中拨入纪太仆复亨房，而梦乃验。遂由翰林科道廉访闽中。
进士见于《王制》，入诗始于唐徐凝《答施先辈》诗：“料得仙官列仙署，如君进士出身稀。”元欧阳原功《京城杂咏》：“行到琼林春更好，新来进士唱名声。”举人入诗，白香山：“乞钱羁客面，落第举人心。”岁贡入寺，孟浩然：“孝廉因岁贡，怀橘向秦门。”秀才入诗，李太白《送杜秀才》：“秀才何翩翩。”诸生入诗，高适：“诸生曰万盈，四十乃知也。”
吴白华司空省钦，久困乡闱。丙子被贴《饮长干酒楼》诗：“归燕吟成近十霜，吴鞋重踏大功坊。故侯寥落遗民老，忍见西风字数行。”丁丑召试，授中书，《感遇》诗：“再四蹉跎榜未填，蹇人岂分上青天。科因制举尊鸿博，典为游巡予量铨。”迨癸未入词馆，戊子秉文衡，及今已三十年。凡典乡试七次，会试同考三，总裁一，学政五任。弟省兰以举人学正，甲午充同考。戊戌赐进士，以编修充丙午浙江正主考。大考第一，侍讲擢正詹事。
钱少宗伯载，雍正壬子中副榜，时金桧门总宪客禾，订交。丙辰大魁，宗伯屡试不售。日者谓逢申方中，年四十五，壬申果联捷，出眭朝栋门。眭乃总宪辛酉江南所得士也。于是执小门生礼维谨。自是典文衡、陟卿贰，七十归田，八十七方卒。韦约轩中丞谦恒，二十拔贡，名噪词场。四十四癸未及第，不十年开府黔中，嗣三入词馆，再领成均，官上鸿胪，七十七卒。
癸未一榜，英才济济，拟鼎甲者初未知秦大成名也。呼名时，秦貌本寝，茧袍缨帽，几于一军皆惊。寓衣肆中，无第可归。继而订交，接其言论，笃实可钦。性至孝，随乞养侍母。越十五年，补官，年将六十，仅一分房，假归旋卒。先是，会榜第三本定张书勋，以论误斥去，于落卷中搜秦卷补之，占大魁，张随中丙戌状元。皆科名佳话，因志之。
刑部福建司有甘露轩，以配四川司白云楼，皆王、李当年赋诗地。查查浦嗣瑮诗：“甘露飞来缀柏枝，白云楼下坐谈诗。时平刑措原无事，闲煞西曹是凤池。”
渔洋《香祖笔记》：“十月初九日夜，雨雪竟夜，积素满庭。晚菊尚敷腴可玩。晨起，忍寒坐信古堂，对雪看菊。忽梁溪琴僧岳莲见过，弹《平沙落雁》、《汉宫秋》二曲，古音萧寥，忘其身在长安，官是秋曹之长也。赋诗记事。”时为康熙四十一年壬午，想见承平刑措气象。
阮司寇吾山葵生《斋宿四川司》诗：“宿斋西署暮烟稠，帘卷西风懔敝裘。凉夜独寻黄叶径，遗踪待访白云楼。虚堂俨对秦台月，雪案清于蜀道秋。笑与诸君若相避，夜来明去未勾留。”又《雨中进署》云：“驽蹄款段蹴洪流，十八曹司水际浮。纵辔登堂还没膝，軃鞭入屋自低头。层层素几排红影，面面红窗化蜃楼。波浸法堂占吉兆，几人快马似龙游。”少司寇时为司员，旋改御史通参兼部。一日，杨主事頀见而愕然，曰：“公旬日必得本部堂官。”时尚无缺，果有海升杀妻一案，杜少司寇玉林获谴，初放王郎中士棻亦以先检应谴，遂擢吾山。又《西曹判笔》诗：“狼籍云司墨与朱，朝朝依样画葫芦。三钱价本轻寒荻，一字锋能夺湛芦。几度停毫防出入，可怜落纸判生枯。淋漓敢快如刀笔，湘管何时泪始无？”仁人之言，可作西曹箴铭。

[book_title]卷三
工部藤花未及吏部著名，而植根亦久。康熙己亥，陈文简元龙以粤抚晋长冬官。到署见花盛放，赋诗云：“不知移植自何年，蔓曲根蟠百丈牵。曾向铨曹嗟树老，又来水部遇花缘。当阶吏散留佳荫，亭午风清动紫烟。莫道官寮无韵事，公余欹枕亦修然。”
翁大司空叔元，常熟诸生，被黜，冒籍永平。在京与苏苞九翔凤夜行执火，爇两手，谓苏曰：“朝廷若挂穷民榜，天下无如我二人。”后中丙辰探花，历官工部尚书。苏，壬戌进士，终于一令。
陈泽州《午亭集》：《冬官署中南亭，张敦复英所葺。兹予再至，承乏公后，而敦复权领翰林，斋居有怀》诗云：“乾坤荡漾两浮萍，岁月樊龙意渺冥。再到冬曹新燕垒，百年乔木旧槐庭。吟成白雪人难和，梦续黄粱客半醒。惆怅玉堂明月夜，柯亭刘井几回经。”按今工部厅事，植藤，亦曰藤花厅，旁有斋戒房。节慎库旁有棒日亭，相传为严世蕃书，今削其名。南亭，疑即藤花厅，而人罕知，故记之。
裘大司空曰修父君弼，以建德令行取入都。夫人祷于燕子矶水神，生父。治河敏干，位至司空。殁后梦示家人，仍旧神位。袁简斋枚与公己未同年，过而吊以诗云：“燕子矶边泊，黄公垆下过。江神如识我，应送好风多。”
都察院《题名记》，始于陈文勤公世倌丁巳官副宪时。《记》略云：“少读司马文正《谏院题名记》，辄懔然于报称之难。家世总台取一人，副者三人。世倌以樗散复厕其后，谨以父及伯叔兄及己名别勒石于壁，以志隆遇云。”按公父诜、伯敱永、叔论、兄世倕。
父子御史：鄞县胡文学，子德迈；新安吕北琳，子覆恒、谦恒。长兴钱珏，子兆沆。阳城田从典，子懋。钱塘张湄，子霁。归安沈世枫，子咸熙；固始吴士功，子玉纶。归安章有大，子宝传。安邑葛德润，子鸣阳；临桂朱若东，子依鲁。桐乡冯浩，子应榴。通州刘圻，子锡嘏。汾阳曹学闵，子锡龄。绥德张璨，子秉愚。
兄弟御史：汉阳江蘩、芑，商邱陈覆平、中，夏邑李敏第、行，献县戈涛、源，大庾戴第元、均元，常熟张敦均、培，无锡冯堉、培。
祖孙御史：南昌熊一潇，孙学鹏。丰润郑恂，孙澄。蒙自尹泰，孙壮图。雍正乙巳先祖讳永椿任御史，赵六十年璐由湖广道转科。
父子科道：余杭严沆，子曾榘。定州郝浴，子林。虞城耿惇，子大烈。文水郑昆玺，子廷楫。
兄弟科道：太仓钱三锡、晋锡，余姚袁懋功、德。
祖孙给事：海宁杨雍建，孙存理。
乾隆二年，翰、詹、科、道轮进经史。十四年，御史金和以翰、詹人多，科、道人少，奏请分班进呈。随以无裨实政停止。近人文集中有进经史即此。
行取科、道，久已停止。行取部曹，乾隆十五年永行停止。
九卿、科、道验看月官，向例全集。因到班寥寥，壬申奉旨特派九卿四五员。御史张声奏科、道亦请钦派，部议派掌科、道各四员，著为例，而台规未载。
乾隆十八年，定给事中正五品，御史从五品，俱不试俸。各省道员俱正四品，删去参政等虚衔。
诸城刘文正公，乾隆六年甫任总宪，即以桐城张、姚二姓官多，奏请裁抑；尚书纳亲管理事务太多，任事多锐，一时风采懔然。纳亲果于金川偾事，桐城未久去位。
御名蒋元益，乾隆十八年八月，劾奏总河高斌、顾琮老疾。奉旨严行申饬。九月即有漫工河库亏空大案。蒋即视山西学政六年。
御史欧堪善升太仆少卿，视学贵州。癸酉选拔，因将原卷号誊，被巡抚定长参奏降调。近日贡卷多有另誊解部者，岂不知此例耶？
乾隆七年，因言路不得其人，令内外大臣保举如马周、阳城市衣而为御史者，共六十人。擢御史者仅胡宝瑔、吴龙见、葛德润、章有大、丁廷让、孙灏六员，本系应保御史者。其他外吏未仕者不用。后跻大位者英廉大拜，吴达善、爱必达总督，俱在选中。若三泰满色所保之人平常，被御史吴炜纠参扣除。于是李清芳、陈大玠有请通行考选之奏，部议准行，至今不废。
香山魏忠贤坟，康熙中御史张瑗奏请铲平。王振词尚在智化寺，乾隆七年御史沈廷芳奏毁之。百年来无人奏及，亦不可解。
乾隆十二年，瀛台侍宴，某侍郎向傅文忠屈膝请安，为御史万年茂纠参，并援某某为证。侍郎力辨其诬，万即罢归，里居四十年。万本壬子解元，重赴鹿鸣，年八十五，丙辰尚存，不及来京与宴。
明重御史巡方，权倾督抚，统辖文武。士人释褐即得，人艳称之。昔有一富人二婿，一为守备，一尚秀才。富翁轻生重备。后备历副将，生成进士，以御史巡方阅兵。副将披执郊迎，报名入谒，五更禀请开操。生于枕上赋一绝云：“黄草坡前万甲兵，碧纱帐里一书生。而今始信文章贵，卧听元戎报五更。”康熙初停止。雍正初，直隶三府设一巡察，二年报满。台湾巡察如之。今惟满科道巡察东三省，闻犹是巡方体制。
都察院称柏台，固无柏也。傅岩溪为泞任副宪时，植柏于堂前，赋五言古诗，俾科道和韵。今渐成荫，而未见添种，不及隔墙太常寺槐阴之茂。
御史院题名碑，日久漫灭。黄侍御玉圃叔璥刻为一书，乾隆初，王给谏应彩偕许农部道基探讨续增，嗣后岁有增添。余辑《给谏题名》时，随手检阅章奏，康熙以前尚漏十余人，年分有前后倒置者，悉为更正，惟望后之君子于续辑时，详加考订而已。
给事中向无题名，各科惟悬近年一二匾，久则另换。日久无征。余自甲辰转礼科，欲编辑而无从。继掌吏垣，查库见国初以来凡内升外转章疏，详载覆历、到任年月，喜极欲狂，因得据以编录。顾册籍难携，每于候本斋宿之顷，手不停披，编成一册，几欲与《题名碑录》、《馆选录》、《御史题名》、《文武搢绅》，并为京师必有之书。继见明人萧彦有《掖垣人鉴》，载至万历而止。意欲续编，因遍寻本朝诗文集，甄录事迹，未知能成书否也。
《钦定台规》，乾隆初告竣。其时未分十二道，迄今五十余年，更定典礼若干，亟应续纂，而未有议及者。不若六部卿寺，频见有纂修则例之举。向日御史到任，京畿道吏送《台规》一册，内载仪注甚详。此历久不废者，近闻久不呈送，并饩羊而去之。
余初入台，仅见陈宝所前辈鸿宝称总宪，副宪为某堂翁，诸后辈为某道长。陕西道坐次自西南而东北，复折西而北，不敢紊次。新来偶误者，沈华坪前辈琳见即呵之。
王渔洋谓谏官称魏环极象枢、杨以斋雍建、李琳枝森先。杨、魏奏疏俱见本集。李巡按江左有声，再劾冯铨，颇见风力。素豪于饮，家有园名“椒雨”，盖酒之辛者。山东掖县人，前庚辰进士。言事，流尚阳堡；赦回。今陕西道悬所书“钱面冰心”额，笔法遒古，百廿余年，墨沈犹新。御史台有十人，到任则题名。陕西道颜以四字，如“肃振台纲”、“邦之司直”之类，若不能容，则将前匾弃去，立碑于京畿道。余庚子入台，尚见有二三匾题字者，后悉刮去，以三十人并立一匾，改勒石于陕西道壁，俾后至者争识其名。管松崖前辈干贞时掌京畿道，倩史国华书而自为之跋。
考选御史与乡会试，例认同年。余于己亥与选，同记名者十九人，每岁春朝，会于阮吾山司寇葵生瓶花书屋。时萧玉亭际韶、郎耕莘若伊已逝，若冯星实应榴、史卓峰梦琦、陈琬同其熀、杨培山寿楠、秦荻江清、王蔔崖锺健、王瑶峰尔烈、李晓南炤、郑秋浦澂、朱筱庭依鲁、潘容斋曾起、沈大云孙琏、陈鉌卿兰森、程澂江世淳、冯半梅堉，皆同选也。恐久而遗忘，故志之。
“吏科官，户科饭，兵科纸，工科炭，刑科皂隶礼科看。”今刑科并无动刑皂隶。六科俱有官厨，掌印严正，备饭即佳，不必户科饭。巡城口号：“中城珠玉锦绣，东城布帛菽粟，南城禽鱼花鸟，西城牛羊柴炭，北城衣冠盗贼。”
曹秋岳溶《自四译馆迁左纳言》诗：“入奉金舆丽，环看彩纛秋。■〈即上土下〉谗难逭责，献可实怀忧。砥砺资贤友，明良感昔游。定知归马诏，先下海南州。”
曹秋岳溶《迁太仆卿》诗：“日抱无闻恐，苍苍四十余，台乌稀旧侣，厩马阅新除。冷态飘霜柿，闲身伴壁鱼。《周官》严暬御，此制近何如？”
太常仙蝶，翅长毛茸，通灵解人语，呼为老道。戊申冬，德少宗伯明捧贮盒内进呈。御赐诗云：“蠕动蛰之时，来宾果是奇。异夫群物体。睹此一仙资。芗久太常号，神超大造司。欣兹百年遇，用志五言诗。”勒碑大堂。时座师德定圃宗伯总理寺务，赋七言古诗，亦勒于壁。先有塞尔赫诗：“万里罗浮天一涯，奉常清署梦中家。谁教片影随风絮，不恋浓香宿露花。栩栩居然能解语，悠悠信可共餐霞。冰霜尚有寒梅约，未入《离骚》莫怨嗟。”塞字晓亭，宗室，有诗名，官侍郎。
“寅清堂”，万历中董文敏为寺卿所改书，用李北海法，甚工。见《春明梦余录》。今“寅清堂”额，系乾隆乙未重修，非香光之旧矣。
高念东侍郎珩，有太常乐诗：“长安百职趋路逵，说向闲人皆不宜。惟有馆卿云最乐，官身惟问私家著。其次屈指则太常，碧树清风秋满廊。数日文书一二纸，不过牲牷榛栗耳。巡檐闲步据床眠，叶声摵摵催鸣蝉。病叟荷锄往菜圃，青虫化蝶迎风舞。万物自得怡我情，何止芳草当窗生。此署终身无不可，谁云曼倩羡公卿。会议会推挥汗雨，寄谢诸君良劳苦。”
曹秋岳溶《宿坛》诗：“静閟神穹紫翠遥，一天星斗照虚寥。苍松万岁鼯鼪伏，白玉千门海岳朝。藻火斋宫回复道，鼓钟冬祀肃重宵。讲求渐洽升中礼，日日祠官按凤箫。
龚介庵佳育起家掾吏，由江南布政内擢太常卿，与赵恒夫给谏吉士同修《赋役全书》，语同事云：“赵农部每与予谈，不讳‘吏员’二字，吾甚感其重我，若加意周旋，反成轻佻。”见《寄园寄所寄》。太常任通永佥事，竹垞馆焉。原非俗吏。
大祀福酒，光禄寺堂官验尝，敬贮龙瓶，名曰：“灌酒”，然后护以龙袱，抬赴祭所。灌后有余，许携以归，亦受福之遗意也。酒味甘，色黑，小户尤宜。良酝三升，至今犹恋。
毛西河《诗话》：御酒坊后墙有街曰“长连”，又一街曰“短连”，总曰：“廊下家”。长随答应，多住此卖酒，京师称“廊下内酒家”。故查嗣瑮诗：“长连遥接短连墙，紫禁沧洲列两厢。催取四时花酿酒，七层吹过竹风香。”其时或尚存数竿耳。光禄寺因张元易种竹署中，黎惟敬题“紫禁沧洲”额，今匾去而竹亦亡。
李穆堂侍郎绂，降光禄卿，履任之日，查阅册籍，复至实录馆。诸公问：“今日何事？”穆堂历举筵宴、器物、制度无遗，盖一过目辄能记，至老不改。
光禄寺向无题名，吴白华司空为卿时，查得近年卿员书版作记。考寺为英亲王故邸，规模宏敞，今半空闲。余又详考国初以来著禄，惜不能全，若得赴阁科核册，则无遗漏矣。
光禄四署丞八缺，例用满洲归班举人，七八年升六部主事或中允、赞善，计中举后得官已二十余年。昔有旗员嘲唱赞易于得官之骤，有“十年窗下苦，不比一声嚎”之谑。盖太常鸿胪等官，由八旗生监兵于挑补，得即授六品顶带，且挂朝珠云。
渔洋《池北偶谈》：祭酒不三年辄升，丁祭无过四者。高念东侍郎为祭酒，久不迁，洪文襄戏之曰：“高先生可谓五丁开山矣！”高对曰：“无妨六丁六甲！”果三年始升。予在成均四年，升少詹。口占寄高云：“佳话曾闻役六丁，任教人笑钝司成，六丁今日还加二，始信前贤畏后生。”然此官清简恬静，《南史》邱灵鞠有言：“人居官愿数迁，使我终为祭酒不恨也。”近年惟陆大司马宗楷官祭酒几二十年，未主文衡。年逾七十，超擢侍郎，主丙戌会试、戊子乡试，遂长兵部。未几，休致。近见法大司成所辑《司成题名》，久任无如公者。
查他山慎行于康熙甲子肄业成均，至癸未释褐，年五十四，记事诗：“曾陪鼓箧三千士，重到桥门二十年。”进士释褐谒圣后，即至彝伦堂谒司成，高坐受礼。相传动必有咎。余于己卯肄业，癸未释褐，约诸同年齐到行礼。近日除鼎甲三人外，到者甚少，几视其文。
乾隆辛未，古桧重荣。癸卯，肇建辟雍。庚戌，御制重排石鼓文，与旧存十鼓并列戟门，并勒张照诗于石，颁赐群臣。璐以鸿胪少卿，亦得恭领。壬子，命将蒋衡所进《十三经》勒石彝伦堂。
进士题名碑，每科工部题请银一百两，建立在戟门外松树间。易剥蚀，赖题名碑录板在翰林院，足资考证。
国子监学正，向系九卿保举，因有保大臣子弟者。御史陈大化奏请考试，今改为会试录取。己丑、壬辰两科，与中书进士认同年，名中正榜。甲辰榜下用进士三人，乙卯、丙辰进士录用更多。六堂向无前后辈之称，近亦照翰阁科道之例，识拜前辈。
田山薑雯以未入翰林为憾，弟需馆选后寄以诗云：“此事亦寻常，于我独无分。”就试中书第五，入署视事，遭同年翰林某侮辱，尝叹云：“北门草制，始自乾符，内翰宣麻，号称供奉。笑彼纷纷乳臭，标胜气于眉棱；亦且截截谝言，夸清班于颊舌。”又诗云：“休言京兆除书近，摇落于今已六年。”己未试博学宏词时，官工部郎中，首先交卷，复被黜。题温飞卿诗后云：“一代才名乾■〈月巽〉子，八叉吟手亦徒然。不教词赋陪雕辇，空读《南华》第二篇。”不十年，官大鸿胪，巡抚江南，晋户部侍郎。需终于翰林，亦未有集。
本朝名人诗无不有题禹鸿胪画者。其人唱赞序班耳，名之鼎，字尚基，扬州人。一艺成名，其信然欤！今序班专用直隶生员，他省无之。
贰卿皆旁坐，独通政司六堂俱正坐。相传起于赵文华任参议时。鸿胪正、少俱正坐，未知何据，鸿胪祀土地，补头蟒玉，似三公服色。未识何神，记以俟考。
京官向乘肩舆，杜紫纶诏始乘驴车，嗣后渐有骡车。余己仰入都，见京官骡车多而驴车少。然帏幔朴素，且少开旁门者，今则无不旁门，而布帏渐少。钱箨石少宗伯不能走旁门，亦不可解。阮吾山司寇官中书，坐敝车，人有十景之嘲，谓一骑嘶风、三窗印月、敝盖斜阳、断辕残雪、打头秋霆、拂面春风也。吾山自咏云：“布帷飘瞥短辕颠，紫凤天吴百结悬。三面转移迎旭日，四窗空阔见青天。看山倚槛东西顾，唾玉随风左右便。伸足横肱吟十景，朝朝驱出暮驱旋。”
“京堂詹翰两衙门，齐脱貂裘猞猁狲。昨夜五更寒彻骨，举朝谁不怨葵尊。”渔洋戏作，时康熙乙亥，任葵尊宏嘉奏三品以下禁服貂裘、猞猁狲也，一时服压韵之稳。赵恒夫吉士《元夕》诗：“忆赐琼筵分次第，蝉貂炫服敢纷纶。”今京堂翰、詹、科、道仍准服貂，不知何年复旧。
孙文靖士毅，杭之临平镇人，家世业贾，德清蔡明经粹容克嶷在镇授徒，赏异之，强其父令从受业。四十中己卯举人，庚辰下第，尚未知名。辛巳二甲三名，不用，归。应壬午召试，方擢第一，授中书。不十年，开府滇南，补入翰林，位兼将相。卒年八十。先以征安南封公，削去，殁仍赠公。孙袭伯爵。浙江科目膺五等之封，公一人而已。
戊戌会试，于文襄、王韩城总裁，状元，且是师生。同考秦大成、陈初哲、黄轩、金榜四状元。是时京师状元无不入场，是科状元戴衢享，即出金房，皆盛事也。
吾湖明初科名不振，成化时建万魁塔于碧浪湖，自是二百年无脱会榜。乾隆丁未，塔圮，己酉脱科。郡人修复，庚戌张师诚，癸丑叶绍楏、蔡之定入翰林。己卯王以鋙会元第二，王以衔状元，同胞元魁联名，从来未有。丙辰会元袁櫆，亦湖人。
金华府顺治丙戌朱之锡馆选后，一百五十年无继者。嘉庆丙辰，浦江戴殿泗传胪馆选，兰溪严殿传武殿试传胪，同科同府，名俱殿字，亦巧合矣。

[book_title]卷四
乾隆甲子，驾幸贡院赋诗，词臣恭和进册，独副榜张凤孙诗推擅场。诗云：“玉堂遥接聚奎堂，雉扇轻笼宝鼎香。卤簿两行传警跸，韶音一片叶归昌。龙门真得风云气，髦士亲瞻日月光。千百年来成创举，右文雅化轶前王。”“珠联宝额昨新颂，五色云飞画栋间。岂止文场添壮观，欲求上理辟贤关。冰壶谁掌宜虚己，大冶无私肯铸顽。敬绎丝纶齐感激，姓名何必列孙山。”“清时未分守蓬蒿，贫贱心期逐岁高。朋辈几人纡紫绶，风尘犹自恋青袍。两叨乙榜。宁论屈，十踏秋闱敢惮劳？放眼天池何浩荡，投竿终拟钓连鳌。”“席帽频看上苑春，佣书未负不才身。蓼虫天性能茹苦，齑臼生涯合受辛。自小文词羞剿袭，于今功令尚清真。短檠独对重搔首，恐负朝廷养士仁。”时馆阁诗册求捉刀者塞户，终不得第。效力河工，历任观察。
贡院聚奎堂，有明侍郎王图石刻诗，主试多次其韵。刘文定公庚辰主试诗：“廿二年来才思钝，恐教涂抹负婆心。”己丑主会试诗：“五度当场宁见惯，要知熟处倍矜心。”又撤棘诗：“纳卷连箱老屋深，人依奎井德星临。囊中璞剖矜昆圃，爨下桐焦惜邓林。笺落风帘春已尽，榜填月户夜将沈。诗排副墨传梨枣，不是争名是证心。”“名经高座倚檐深，节届清和浴佛临。绛蜡押书明似昼，白袍催放拥如林。隍中蕉覆元非幻，浦里珠遗讵久沈！寄语舍人兼博士，拟分余焰慰灰心。”公衡鉴公明，怜才尤切。己丑、壬辰，得人尤盛。会元徐烺、孙辰东，并有国士无双之目。两科中正榜亦号得人。
壬午乡试，赵瓯北编修翼分校，作秋闱杂咏诗，一时传诵。录其最警策者，如《宣名》云：“觚棱淑景日初寅，御纸签名下紫宸。同辈半为扬觯客，至亲翻有向隅人。一时朝服班行肃，隔夜巾箱检点频。却笑门前回避字，主人出后贴偏新。”《赴闱》云：“衣冠一队出朝来，衔尾雕轮轣辘催。故友相逢休问讯，诸生傍睨或低徊。登瀛数恰符仙侣，观象台应聚斗魁。太息十年辛苦地，敢期珊纲入罗才。”《封门》云：“关锁中分棘院森，外帘信息总沈沈。官封恰似泥丸固，人望居然入海深。选佛场清尘自隔，聚星堂迥路难寻。由来令甲严防禁，如水臣心久自箴。”《占房》云：“纸窗邻并似僧寮，三面分排判蕝茅。幽谷新莺频绕树，画堂旧燕早投巢。宵来说鬼常盈座，晓起闻鸡为近庖。斗室敢嫌湫隘甚？风檐犹忆号帘敲。”《聘礼牌》云：“斋期停宴鹿鸣筵，白镪仍颁锦盒鲜。镕处金分三品贡，镌来字异五铢钱。质精应识披沙苦，礼重真同纳采虔。却笑儒珍常待聘，今朝何以答求贤？”《供给单》云：“食品开明二等殊，仍防中饱落厨夫。漫疑乞米书成帖，不比充饥饼在图。日有只鸡公膳半，夜无斗酒客谈孤。歌鱼讵敢弹长铗？苜蓿儒餐分已逾。”《乡厨》云：“不谙烹饪强司厨，每一房头拨一夫。聊可燔柴当老妇，偏工媚灶谄人奴。饥肠定有羊蹄踏，敝袴谁怜犊鼻污？乞得爨余频护视，出闱一饱共妻孥。”《刻匠》云：“梨枣先期妙选材，风斤月斧一时来。官差独应诗文役，儒术偏资刀笔才。讵以刃游矜绝技。所期纸贵卖名魁。关心更有同门卷，预向经房订几回。”《分经》云：“不多数子领群流，余辈经堂各探筹。多士未遑谈虎观，考官恰似画鸿沟。逢来未必专门业，分后偏防易地谋。信有科场如射覆，量才人亦听拈阄。”《拟策》云：“策题分拟戒搜罗，不比贤良古制科。腹笥愁渠真太少，记珠笑我亦无多。略钞《兔册》留方便，暗度鸳针教揣摩。莫笑巽岩编摭拾，果谁成诵口成河”！《刷题》云：“剞劂才完促刷题，错疑响榻印层绨。烟云顿满非濡墨，文字何灾却污泥！消息怕传通信鸟，限期频听报更鸡。还愁漫漶文难别，临刻轮番仔细稽。”《选韵》云：“令甲初添试帖新，主司选择为胪陈。华严字母删奇险，韶濩诗林取雅驯。叉手挥成知几辈，吟髭撚断定多人。最先一字休忘却，官韵当头耀炳麟。”《荐条》云：“三寸冰衔镂刻工，卷端钤与荐书同。品题未便无双士，遇合先成得半功。佛海渐登超渡筏，神山犹怕引回风。笑论此即量才尺，大抵抽长在短中。”《文几》云：“东西棐几两排连，序坐居然十八仙。旁列如参尊宿座，经闱刚半主司筵。席间地岂暌函丈，案上文常拥累千。词馆向论先后辈，如何位次按经编？”《卷箱》云：“曹仓邺架漫相同，无限精灵閟此中。败卷堆成团扇箧，佳文贮即碧纱笼。封钤怕有冤啼鬼，扃镌如防气吐虹。在笥衣裳谁占取？却须破壁去飞空。”《红烛》云：“五色迷离晚退堂，例燃红蜡照昏黄。文星已炳增荧爚，官体聊存取吉祥。恰映朱衣人现影，不容朱卷字分光。别怜矮屋蝇头字，剔尽寒花夜未央。”《蓝笔》云：“中书不判五花工，凝碧池头染翠融。欣赏情同青眼客，别裁权亚黑头公。淡痕岂向眉添黛，浓抹何须帛勒红。却笑出蓝凡几辈，异时若个最葱葱？”《落卷》云：“几阵云烟过眼轻，案头堆叠太纵横。落花退笔全无艳，食叶春蚕尚有声。续命缕残谁起死？返魂香到或更生！暗投未必皆珠颗，无限人间叹不平。”《副卷》云：“去取真看难肋如，弃之可惜味无余。战场旗色标偏将，驰道椎声中副车。文采原输全豹变，姓名休笑续貂书。侧生荔子香虽减，犹胜西风落叶疏。”《拨房》云：“中额难均数迥悬，按房裒益主可权。未妨蜾臝艰生子，笑比琵琶别过船。红药赠行应割爱，锦窠托宿亦成缘。莫惭掠美如醯乞，磨勘严条藉独肩。《勘卷》云：“校勘深防吏议持，闱中先自细求疵。世情肯为微瑕掩，宦况愁停薄俸支。人彀仍怜危縆落，干霄或厄闰年迟。始知完璧真难得，看取纵横抹笔垂。《闱墨》云：“十八经房各数篇，篇端未有姓名镌。人间可许千秋镜，此地居然万选钱。纸价明朝增几倍。魁星一辈又诸天。却愁众口吹求甚，斤削先加锲刻前。”《草榜》云“编排红号据文评，一榜翻疑以字行。恰似风檐才起草，尚迟澹墨为书名。异时雁塔依先后。明日龙头可老成。颖脱诸生应得兆，家家乾鹊树头鸣。”《谕帖》云：“匝月严扃绝寸笺，忽挥僮约出闱传。定知书到堪金抵，却命车来以贿迁。露简不封书半草，冰衔自写笔如椽。还同路引经关隘，点验层层始放前。”《填名》云：“堂吏声高唱拆封，关防加密锁闱重。掀髯剧喜名流出，防口深愁熟客逢。星斗光连千炬火，鱼龙气动五更钟。荣观最是填魁候，六幕文昌景倍浓。”《拜榜》云：“淋漓墨渖遍填名，肃穆朝衫告礼成。所愿人皆为国土，岂嫌师转拜门生。满堂灯火荣光照，一路笙萧雅乐迎。却顾东方已辨色，卿云糺缦日晶明。”《谢恩》云：“朝房冠佩雁行排，放榜明朝诣阙皆。报国文章聊可籍，儒官职役此为佳。求师已有襕衫客，适友多称玉笋侪。稍逊皇华人复命，亲承天语叩瑶阶。”《赴宴》云：“退朝车骑又喧阗，京兆堂高彩绣悬。哕凤尽来新贡士，饩羊犹见古兴贤。堂餐味出官厨馔，厅壁图开礼宴筵。此地恩荣惭最荷，去年驺从满庭前。”《门包》云：“红毡名帖认师生，执贽仪文草草成。脩脯自行原有例，锱铢必较太无情。土如画饼宁供啖，我亦荒庄敢取盈。莫以戋戋薄羔雁，穷经人本少金籯。”《房卷》云“校官各自有房元，试牍从排似弟昆。十数名分新雁塔，一家人集小龙门。合编恰比联珠宿，溯绪原非异茧盆。师说谁堪传枕膝，十年诗法要相论。”时蒋苕生十铨亦与分校，赋《满江红》词《蓝笔》云：“毛颖先生，新除授、蔚蓝天使。青眼内、生平不识，杨朱墨氏。翠壁间题应减迹，绿天遍写难寻字。草新诗待借碧纱笼，添螺子。黛眉恨，何关尔？青衫泪，多由此。判升沈、一旬辛苦，三年悲喜。疏密圈来方人彀，纵横抹去非知己。比卢分老脸坐中书，操生死。”《荐条》云：“判姓分衔，纵五寸六分宽窄。雕镂出一行细字，堪陪玉尺。左右分陈监试案，收藏不到司衡席。认经房卷面印分明，存稽核。天人界，鸿沟画；云霄路，函关隔。发军符、好风吹送，几行飞翮。半喜犹争文字命，终身已注师生籍。抱遗珠借慰老儒心，嗟何益！”《落卷》云：“经笥便便，知不等、巾箱储蕴。叹燕石、丰年难售，椟中重韫。赵括残兵同一泣，田横义士都相徇。待求他药笼贮黄杨，偏逢闰。冬烘册，陈年券；鱼豕字，尖叉韵。向此中沈沦苦海，地天俱闷。跃冶岂无干莫宝，藏锋偶作铅刀钝。祝他年拔宅共飞升，休长困。”
汪厚石有考具十咏五律，题目甚新，如《锡水壶》云：“有底复有鋬，反盖即承盘。一器材兼擅，多劳质故安。水疑清泪滴，蜡易短檠残。妙制惟熔锡，壶天几许宽？”余仅切题。
蒋苕生与纪宗伯昀、叶少詹观国、汪给谏存宽、张给谏霁及余师秦西墀先生壬午分校，皆丁卯同年。初八夜赋诗，末句云：“十六年前今夜漏，六人五处卧风檐。”
观象台在城东南隅。癸卯监试外场，于重九前，偕琳侍御宁登高，通州城市可接之眉睫间。薄暮归寓，因次日放榜，未得成咏。侍御今盛京将军。
泡子河吕仙祠，祈梦颇灵。姜西溟乡会试，寓祠。及第后诗云：“烟埋尘锁吕公堂，丹灶长封棘院旁。九转大还唐进士，六旬重上汉贤良，如今已悟荣名幻。到老空抛岁月忙。飘笠愿寻五岳者，不知何处遇云房？”
西城帅府胡同，为西林鄂文端公第。海内名士多出其门。尤赏吾乡姚贞庵汝金，保举鸿博，未遇。荐修三《礼》，书成，将特荐馆职，而公遽卒。姚仅叙县丞，感赋云：“雕刻千言双鬓苦，挽回一命万牛难。”又云：“折柳魂消燕市酒，开箱泪堕晋公缣。”后偕公子弼抚晋。获买山资，归老于燕。其《中州记略》及诗文残稿，西林后人尚宝藏之，称念慈先生云。
西华门内雪池，康熙中赐蔡升元。饬内府司员水雪施工，克期告竣。令同直陈广陵元龙送归新第，见蔡纪恩诗。荣遇无与伦比。
蒋文肃公第在李广桥，枕净业湖，御赐“秀写蓬壶”额。鲍西冈鉁《净业湖》诗：“李广桥头望，春冰已涣然。人家依岸曲，树色引河沿。勃起临渊头，忻逢霁雪天。曾为五湖长，凭轼亦延缘。”湖中荷花颇盛，消夏尤宜。
护国寺西，先为张文和公廷玉第，后改西华门内，赐史文靖公。余癸未出钱塘王文庄公门下，曾于此第谒见。有“江山胜地皆行部，台阁崇班半属僚”之联。后文靖薨，赐文庄。师生接住，亦是佳话。文庄内直二十四年，以除夕所赐福字二十四悬挂，曰：“二十四福堂”，外无馀地。公子请曰：“此后拜赐，何以置之？”公曰：“别置一轩，名曰‘馀福’。”而猝于丙申捐馆，语竟不遂。虽饰终典礼与文靖同，同文靖年八十二，公年仅六十。壬子，公子朝枏招余饮堂前鸾枝花下，有感乙未讌集，赋诗云：“鸾枝才放袅晴空，竹石参差剩几丛？绛萼依然开烂漫，红牙犹忆唱玲珑。西州感逝怀乔木，东阁承家绍素风。不尽衔怀增缱绻，柏台行见骋花骢。”公子记名御名，旋守河间。
平则门二条胡同，为武进刘文定公第。公四十以侍郎直军机，四十九晋总宪。太夫人八十赐“延晖承庆”额。公主乡会试，俱号得人。璐庚辰出公门下，时往展谒。公以总宪久直枢廷，门阈萧然，司阍不阻。见公与人对弈，袷衣蕉扇，谈论诗文忘倦。大拜后，园居于文襄同院，喧寂悬殊。客至，恒手自拂尘拱客，立待取褥。清望一时莫及。
汪文端公第在东城十三条胡同，有“黼黻宣勤”、“六曲持衡”赐额。己巳，参知政事；旋降侍郎，复入枢廷，官跻冢宰。尝于丽景轩中，以“首夏犹清和”分韵宴集。戊寅，卒于位。御驾临丧，饰终优渥，极人臣之荣遇。
英文肃公廉，雍正壬子举人。南河效力，日与名士倡和，有《淮南游草》。回京，改任北河永定道，因决口，遂革职。复起户部司员，久任郎中，晋尚书，大拜，掌翰林院。尝于竹井书屋迂竹轩，延翰林有诗名者倡和成帙。又有《独往园九日集吴白华诸翰林登高饯查太守礼》，见《白华集》。
介少宗伯师第在灯市口，有野园。汪文端《题野园》诗：“数竿修竹静生香，犹记开轩六月凉。多少楼台图画里，吟情不较野园长。”庚辰晋谒，尚见池亭佳胜。师于壬午捐馆，遂不复至。
德定圃师第在史家胡同。公自东粤还京，岁集诸门生宴集乐贤堂。内藏书万卷，莳花种竹，啜茗吟诗。编《乐贤堂诗》。卒年七十一。公子英和，壬子、癸丑联捷入翰林，惜公未见。
尹文端公第有绚春园，又名晚香。韦约轩谦恒、沈云椒初，俱用少陵《游何将军山林》诗韵赋诗十首。
琼华岛辽后洗妆楼，相传为金章宗李宸妃，非辽后。然词人歌咏，名作如林。录其尤者，如：陈迦陵维崧《满庭芳》词云：“细马轻衫，西风南苑，偶然人过金沟。道旁指点，辽后旧妆楼。想像回心宫院，钿筝歇、含泪梳头。青史上、武灵皇后，一样擅风流。堪愁，成往迹，缭垣败甃，满目残秋。便脂田粉硙，零落谁收？莫问完颜耶律，兴亡恨、总是荒丘。红墙外，谁抛金弹，年小富平侯。”又《齐天乐》云：“洗妆楼下伤情路，西风又吹人到。一绺山鬟，半梳苔发，想像新兴闹埽。塔铃声悄，说不尽当年，花明月晓。人在天边，轴帘遥闪茜钗小。如今顿成往事，回心深院里，也长秋草。上苑云房，官家水殿，惯是萧娘易老。红颜懊恼，与建业萧家，一般残照。惹甚闲愁，且归斟翠醥。”岛中有白塔。鲍西冈诗云：“太液冰融春气和，瀛台一派水风多。披云近历琼华岛，礼佛遥瞻窣堵坡。小李将军徒见画，大都仕女竞相过。觚棱金雀纷难识，禁扁流传恐亦讹。
庙市惟东城隆福、西城护国二寺。百货具陈，目迷五色。王公亦复步行评玩。鲍西冈有句云：“三市金银气，五侯车马尘。”足括庙市之胜。
《西河诗话》：“安定门西有祝家园，关左祝御史别业也。春末，京朝官多休沐其地。梁蕉林《桂枝香》词首句云：‘赏心乐事，祝家园里。’曼殊亦为诗云：‘阶草衔虚槛，亭榴接断垣。酒阑携锦瑟，请唱祝家园。’”今不知归谁氏，记以俟考。
兴化寺街于文襄第雨梧书屋，后赁蔡小霞廷衡。韦约轩《重过见藤花有感》诗：“东阁当年未敢窥，年来频见紫云垂。不知醉涴车茵者，谁向花前酹一卮？”又《饮藤花下》诗：“紫琼压架覆苍苔，东阁潭潭傍日开。为问年时频烂漫，几人能到后堂来？”
柴市为文信国授命外，建文山祠。唐东江孙华诗云：“衣冠仍宋代，忠义照人寰。身拄天纲绝，心扶帝室孱。人居永叔上，祀在武侯间。忆昔时标季，逢危历险艰。抡魁光制策，正义触权奸。朝右多孤蜮，中原盛狒狒。戈谁挥日指，弓竞射天弯。犀甲逃荒谷，龙舆落海湾。有心奔鬲氏，无计服戎蛮。金雁离陵墓，铜驼泣草菅。但存一旅在，犹望九斿还。战苦身攒镞，途穷血裹斑。六歌声慷慨，百死走间关。虎口危频搤，龙髯痛莫攀。海鰌犹旧卒，玉马坐新班。流涕诃宏范，从容诋伯颜。死悲非宋土，徇恨不厓山。身幸空坑脱，朱仍柴市殷。忠驱十宋义，节并两周顽。皋羽西台泪，千秋尚一潸。”吴超亭兴宗诗：“四海凭依只一舟，期年苞系抵千秋。戎衣进讲存家学，剑佩持危徇国仇。后代方黄如继体，前生瑕吕是同俦。宋儒报礼逾巴蜀，岂独将军号断头。”
宋牧仲《过银锭桥旧居》诗：“鼓楼西接后湖湾，银锭桥横夕照间。不尽沧波连太液，依然晴翠送遥山。旧时院落松槐在，仙境笙簧岁月闲。白首炼师茶话久，春风料峭暮鸦还。”桥亘积水潭畔，是诗能状其胜。
积水潭荷花极盛，法梧门司成，壬子夏招客赋诗，丁巳闰夏复集，余亦偕往，发韵赋诗，绘图记事。余诗有“此地昔平泉，乔木犹葱蒨。西涯迹已陈，西厓诗最羡”句，梧门因作《西涯考》，赋诗三首。考云：“纳兰容若《渌水亭杂识》称李长沙赐第在西长安门西，俗呼李阁老胡同。其别业在北安门北。《汤西厓集·题李文正慈恩寺诗序》云：“乔庄简《跋文衡山西涯图》云：“寺之后曰西涯。”考公《怀簏堂集》有《西涯》十二首，第四即《慈恩寺》。他如杨柳湾、钟鼓楼，四诗中亦互见，则慈恩寺在西涯东，因以自号，今不能识其处。公不但无别业，并生时故居久废。公罢相后，客至不能具鱼菜。风操如此，岂能更为平泉木石计。集所云督复旧业者，始终未之复也。《燕都游览志》云：“积水潭在都城西北隅，东北亘二里余，南北半之，俗呼海子套。”又云：“海子南岸旧有海子桥，亦名月桥，俗呼三座桥。”又云：“银锭桥在海子三座桥之北，此城中水际看西山第一胜处，不似净业湖之逼且障也。”又云：“德胜桥西有积水潭，转而南，得藜光桥。”又云：“三圣庵在德胜街左，巷后筑观稻亭。夏日枯槔声不减江南。”《明一统志》云：“大慈恩寺在府西海子上，旧名海印寺。”《长安客话》云：“海子桥北旧有海印寺，宣德间重建，改名慈恩。今废为厂。”何大复《慈恩寺》诗：“海子桥西寺，高楼御苑花。”朱国祚《介石斋集·宿净业寺》诗云：“僧楼佛火漾空潭，李广桥低积水含。”近人吴长元《宸垣识略》云：“海潮观音寺在银锭桥南湾。”又云：“明嘉靖碑：海印寺东为广福观，西为海潮寺。”又云：“西涯为李文正故居，其《诰命碑阴记》云：“吾祖始居白石桥之旁，后移慈恩寺之东，海子之北。余综诸说，与地址印证，盖广福观之南，响闸之西，月桥。之北，海潮寺之东，地名煤厂，文正故第当在是。厂西则为李广桥，弘治时太监李广以符籙获宠，文正疏引唐柳沁、宋郭京为鉴，有为乞祠额者，公执不可。桥或广所造，奸珰遗秽。桥亦蒙羞。后人易名藜光，又嫌文饰，不如直名李公桥。盖桥实近在煤厂，为文正诞生之地，贵后赐第。今按院胡同至李阁老胡同者，为李贤第，《渌水亭杂识》殊不足据。至西涯则今之积水潭无疑。潭即水关，在诸河极西。林木丛郁，水石清幽。其先为法华庵，今敕建汇通祠。桔槔亭、稻田、杨柳湾，皆可指识其地。净业湖，十刹海，分流汇注，归宿于澄清闸。余居距李公桥不数武，门外即杨柳湾。西涯则屡至其地，未考始末。偶过苏斋，见《西涯图》展玩，因详辨之，并补图，招诸君子赋诗焉。
东城智化寺，为王振建。梵宇巍峨，振留土偶。乾隆初，沈侍御廷芳奏毁。寺近举场，章湖庄太守铨寓此赋诗，淋漓感慨，可作一则史论读。诗云：“寥落缁流在，低徊旧道场。寺从天顺建，敕赐佛经藏。忠荩遭阉寺，摧残甚汉唐。铁牌谁灭迹，成祖首遗殃。正统初嗣立，刑余未煽张。中宫崩太后，内阁失三杨。持柄惟王振，膺城欠李纲。乘舆沦土木，烽火入边墙。幸是天人佑，全无矢石伤。童谣符雨帝，社稷赖郕王。少保勋劳懋，元戎战绩彰。夺门忘手足，复辟念貂珰。忽谓忠诚著，宜令庙貌庄。毗卢侈像设，金碧极辉煌。殄瘁端因此，贻谋遂不臧。南牙成水火，北寺总朝堂。祸至上公魏，凶逾西厂汪。锦衣荫弟侄，缇骑遍苏杭。更叹生祠建，先于圣庙旁。初时闻近辅，延蔓及遐方。要典春秋比，闻人左魏当。门悬宸赐额，炉烬尚方香。开府干儿辈，中涓义父行。应山先毙狱，廷弼续追赃。赫矣思宗产，于焉逆案详。纵加奸党戮，无补国家亡。女谒须严绝，阉人必慎防。如何令宦侍，甘使蔑王章。此寺人凭吊，前朝事渺茫。两碑俱没字，万佛自回廊。遗像今消歇，层楼渐废荒。子孙忘法守，先见服高皇。”

[book_title]卷五
○中城 南城
杨梅竹斜街梁文庄公第，清勤堂前藤花，汪文端公有诗。万柘坡光泰馆此修《三通》，严海珊刺史遂成贻诗云：“满架藤阴史局中，让君一手定《三通》。”又青乳轩以寓王中书谷原又曾，文庄告养归里，又曾送诗：“藤阴假馆年华晚，潞水抽帆别思频。”文庄终养来京，于此宣麻，旋卒于位。今久改旅店，藤花尚茂，车过时犹及见之。
文庄立朝谨密，允称完人。乃掌铨数月，即被御史欧堪善劾其将房师高山矇混请复、保荐监生户部员外金烈掌选、掌院则将轮班编检抽换不公三事，虽未必一人作主，究为言官所指。于此见无过之难。
高安朱文端公第在梅市街，今为旅店。安溪李文贞公第在西珠市口，有“夹辅高风”赐额，赁宅尚是后人。
绿雨楼，陆文裕深旧邸，在正阳、宣武二门之间，东曰素轩，北曰澹室，中为书窟，今失其处。见《改虫斋杂疏》。公裔孙耳山锡熊藏有嘉靖中经筵所赐宫扇，邀程鱼门晋芳、汪厚石孟鋗、赵损之文哲、阮吾山葵生、曹习庵仁虎、吴白华省钦联句，有“楼添槐雨凉，屏引梧飔飐。”绿雨、槐雨，未知孰是。姚砺圃赋长歌。
康熙七年，京师正阳门挑浚御河，得玉印如升，篆文人不能识。少宰孙北海承泽家居，闻之曰“此元顺帝祈雨时所刻龙神印也。各门俱有之，盖雨后即埋地下耳。”
王渔洋司寇《前门道院鹤》诗：“怜尔冲霄翮，胡为近市喧？依然能警露，宁复慕乘轩！月出孤松顶，泉流白石根。故山如在眼，早晚谢笼樊。”今香火烦盛，院宇不宽，久无鸣皋栖止矣。
天启时宫中塑关圣像二尊，一大一小。有日者推算小者福寿绵长，香火百倍；大者不及。熹宗遂以小者弃置正阳门右侧小庙，而供大像于后宫，增其祭品，以穷日者之言。未几闯贼入宫，毁像，而前门香火极盛。
渔洋《年谱》云：“正阳门关庙祈签灵验，余戊戌榜后，祈得：‘君今庚甲未亨通，且向江头作钓翁。玉兔重生应发迹，万人头上逞英雄。’未喻其旨，后庚子司李扬州，甲辰升去。‘江头’盖指扬州。继由户郎改侍读，乙卯升祭酒。是年闰八月，余生闰八月，‘宝兔重生’又验。‘万人头上’或官至一品之兆。”
秦涧泉修撰大士，甲戌散馆，求得签句云：“静来好把此心扪。”不解何谓。试题《松柏有心赋》，忘押“心”字，列之高等，上看出，曰：“状元有无心之过，试官无有眼之人。”《随园诗话》云然。
壬申乡试，有人求签问题，得“阴里相看怪尔曹，舟中敌国笑中刀。藩篱剖破浑无事，一种天生惜羽毛”，茫然未喻。入闱，首题乃《“夫子莞尔而笔”二句》，次题《“故天之生物”二句》，三题《“交闻文王十尺”三句》，方验。
同年汤萼棠将选知府，求签得“君是山中万户侯，那知骑马胜骑牛。今朝马上看山色，争似骑牛得自由。”及选，得南安。同年饮饯，首演《杜宝劝农》，正吟此绝。杜乃南安太守也。汤后终南昌守。
南海程周量可则喜吃槟榔。官兵部时，王渔洋戏赠云：“趋朝夜永未渠央，听鼓应官有底忙？行到前门门未启，轿中端坐吃槟榔。”昔正阳门专许舆入，车不准行。时京官无一乘车云。
陈泽州初寓宣武门东街，与李湘北少宰比邻。《乙丑除夕移青藤馆新居》诗：“五春三度移居日，桃梗椒花总闭关。”《新斋》诗：“莫道幽居小，楼头十万家。”又有《六友斋玩月》诗。又《青藤馆昼睡》诗：“汗简纷难就，青藤蔓许长。”又《简西邻给孤寺主》诗，则定在珠市口西，今莫考其旧第。
泽州甲戌服满入都，戊戌同年会于邸第，仅得七人。有《见潘岸谷比部讯屠芝岩给谏》诗：“细柳新蒲绿映空，曲江花有几枝红！天家一榜四百士，白首相知六七公。海上故人如梦里，蓟门落月满楼中。逢君旧忆铜龙事，左掖清阴入院桐。”时距戊戌三十七年耳，零落至此！芝岩名粹忠，后官兵部尚书，鄞人。
二忠祠在鲜鱼口，吉水人祀文信国、李忠肃邦华。忠肃甲申徇节于吉安会馆，即此。《旧闻考》称在城内文信国祠，未确。柴市一祠，未闻作吉安会馆。此祠又名怀忠会馆、丞相祠堂。边华泉联句：“花外子规燕市月，柳边精卫浙江潮。”赵瓯北翼《谒祠四首》诗注亦云：“李公徇节公祠下。”诗如“半生声伎勤王散，一代科名死事尊”、“血碧肯污新赠谥，汗青终照旧题诗”。末首吊忠肃云：“就谥神前手掩关，又传文水继文山。故知旷世心相感，恰好同乡迹再攀。地本表忠真死所，志同徇节肯生还？传芭曲里神弦紧，庙祀应增配食班。”昔同年欧阳晴岩新谒选，寓祠，频经瞻拜。今两遭回禄，未克修复，门榜徒存，庐陵节义之乡，无人倡议重修，能无慨叹！
天坛道院昔为讌集之地。胡南苕会恩有《道院看牡丹》诗：“青阳好序顿过三，选胜如游百顷潭。碧落清虚人罕到，香林诘屈马偏谙。玉壶酒贮芳春思，石鼎诗联永夜谈。共说元都添绝艳，不须崇敬访名蓝。”又《道院祈雨》诗：“萧萧古院薜萝青，钟鼓频催午梦醒。安得此间长避世，卧看羽客诵《黄庭》。”又《斋宿即事》：“瑶坛清绝地，借榻卧闲房。压槛秋花细，鸣檐夕雨凉。新泉烹日铸，古鼎爇都梁。入夜间天籁，尘心一切忘。”
道院即神乐观，今改神乐署。冯大木廷櫆有《神乐观送同年之官》诗云：“尺五天边春昼晴，同游南陌麴尘生。客来弥勒龛中坐，诗向桃花潭上成。”乾隆七年，满御史某携伶看花，因游人杂沓，遂奏禁栽化，拆毁酒肆，至今不植花卉。惟古松尚存，樛枝黛色，夏可纳凉。鲍西冈《坐树下》诗：“不识南郊路，恍从物外游。神霄穹宇丽，森木缭垣幽。坛草萋以茁，畤花春夏秋。风蝉吟不尽，返影下林丘。”
查他山慎行《凤城新年词》：“才了歌场便买灯，三条五剧一层层。东华旧市名空在，灵佑宫前另结棚。”陈其年维崧有《同人集灵佑宫会饮》诗，今宫前并无灯市。陈泽州廷敬有《至日陪祀同王阮亭灵佑宫早起》诗，今天桥宫观悉为诸王斋宿之所。
吴梅村祭酒《金鱼池》诗：“金鱼池上定新巢，杨柳青青已放梢。几度平津高阁上，泰坛春望祀南郊。”注谓《天庆寺高阁，今圮。”胡南苕诗：“菰黍菖华满帝畿，散朝仙侣叩岩扉。齐回玉勒连钱骑，并试香罗叠雪衣。日射朱鱼吹浪泳，花随彩燕扑帘飞。当筵水调歌声缓，身似游云忘夕归。”曹秋岳侍郎溶诗：“旁城微雨踏花过，五色文鱼戏绿波。不为水亭堪系马，香车珠箔动人多。”王渔洋《冬日过金鱼池》诗：“记来剧饮暮春天，络马青丝白玉鞭。却倚回廊望珠箔，吴歌赵舞为君妍。”王横云鸿绪《上巳》诗：“花底张云幔，风光满碧汀。一杯同洛禊，曲水即兰亭。”繁艳可想！今萧瑟已久，仅有金鱼。鲍西冈诗：“地是金源旧，人还白帢来。茶牌销瓦砾，柱础搰蒿莱。”则雍正初年，荒凉已甚。
金鱼池北金台书院，盖仿首善遗意，董于京兆尹。昔陈句山京兆兆仑，延顾虞东镇、姚砺圃汝金掌教，得人最盛。姚赴晋阳时，句山赠诗云：“廿载金台懒赴官，客中为客感无端。东门带草重重在，待系先生去辙难。”谓门下士有涕泣送行者。汤纬堂大奎有《过金台书院观金鱼池得鱼字五十韵》诗，后半云：“忆昔瑶池甃，俄惊屋社虚。年深埋瓦砾，灰劫剩沮洳。载咏施（愚山）王（渔洋）句，长怀韦杜居。风流犹昨耳，吟赏复谁欤？花鸟余文藻，菰芦愧栎樗。陈诗聊纪兴，清露滴蟾蜍。”
朱竹垞检讨彝尊，康熙戊午入都，舍于三里河桥之南泉寺，与李武曾良年同寓，撰《惜字林记》，见《竹垞年谱》。今寺门尚存，桥侧有铁山寺，亦似古刹。
《亚谷丛书》云：京师戏馆惟太平园、四宜园最久，其次则查家楼、月明楼，此康熙末年酒园也。查楼木榜尚存，改名广和。余皆改名，大约在前门左右，庆乐、中和，似其故址。自乾隆庚子回禄后，旧园重整，又添茶园三处，而秦腔盛行，有魏长生、陈渼碧之流，悉载吴太初《燕兰小谱》。近又见《瑞云录》以续《燕兰小谱》，皆好事者为之。
京腔六大班，盛行已久，戊戌、己亥时，尤兴王府新班。湖北江右公讌，鲁侍御赞元在座，因生脚来迟，出言不逊，手批其颊。不数日，侍御即以有玷官箴罢官。于是搢绅相戒不用王府新班。而秦腔适至，六大班伶人失业，争附入秦班觅食，以免冻饿而已。侍御居官颇直，曾奏官兵过境扰累，覆奏千言，视南漕铮铮有声。归江陵十余年，因荆州水决，全家溺毙。毕制府沅吊以诗云：“最怜豸绣乌台客，披发何由诉大荒。”
《如是我闻》载倪少宗伯承宽《感旧为方俊官作》诗云：“落拓江湖鬓欲丝，红牙按曲记当时。庄生蝴蝶归何处，惆怅残花剩一枝。”诗末有注：“俊官名兰如，吴人。为庄本淳学士所狎，有状元夫人之号。己卯入都，学士已殁，憔悴自伤，门前冷落。”宗伯诗语无泛设。嗣后南部李桂官方至。其详见袁随园、赵瓯北长歌，称史文靖于庚辰重赴琼林宴上，亦呼状元夫人，后依秦中幕府，较方为优。
祝豫堂中翰维诰作《燕台新乐府》，如《太平鼓》、《兔儿爷》、《响盏》、《缝穷妇》之类是也。蒋太史士铨亦有十四首，如《弄盆子》、《画眉》、《杨象声》、《兔儿爷》、《戏园》、《鸡毛房》、《泼水卒》、《堆子兵》、《摇铃卒》、《唱估衣》、《缝穷妇》、《唱南词》，其《档子》尤为悚切，足以警世。诗云：“作使童男变童女，窄袖弓腰态容与。暗回青眼柳窥人，活现红妆花解语。憨来低唱想夫怜，怨去微歌奈何许！童心未解梦为云，客恨无端泪成雨。尊前一曲一魂消，目成眉语师所教。灯红酒绿声声慢，促柱移弦节节高。富儿估客逞豪侠，铸银作钱金镂屑。一歌脱口一缠头，买笑买嗔争狎亵。夜阑卸妆收眼波，明朝酒客谁金多。孩提羞恶已无有，父兄贪忍终如何！君不见莺喉一变蛾眉蹙，斜抱琵琶定场屋。不然去作执鞭人，车前自理当年曲。”花档子散处前门左右，鲜衣美食，一无所能。色衰音变，则为弹手教演幼童，若无资，即执鞭赶车，否则入鸡毛房矣。
说师元旦贺岁，奔忙可笑，然礼设已久，台垣虽门贴“概不贺节”公约，而不能止也。阮裴园学浩戏作云：“争门投刺乱如烟，轣辘冲风亦可怜。触眼但逢骑马客，纵怀须待听莺天。久知扃户饶清福，颇爱烧香作静缘。砚席尘封炉火冷，谁教疲绝短檠边。”
新年例贴门神，查他山、唐实君作传诵已久。近赵瓯北冀作，更欲突过前人。诗云：“剑笏森森谨护呵，东西相向俨谁何？满身锦绣形空好，一纸功名价几多。辟鬼漫同锺进士，序神还让寇阎罗。欲稽故宝惭荒陋，或仿黄金四目傩。”“执戟垂绅将相权，曾传褒鄂壮凌烟。描来花样辉三径，报满瓜期例一年。人欲登龙先仰望，门虽罗雀肯他迁？谁家健妇夸持户，劳绩殊难企及肩。”“漫嗤两脚踏空虚，身已离尘迹自疏。甘守仓琅监锁钥，肯随朱履上堂除！无言似厌人投刺，含笑应羞客曳裾。暮夜金来君莫受，防他冷眼伺门阊。”
金鱼池西精忠庙，祀岳忠武，自灵佑宫灯市罢后，庙设烟火，人竞往观。又土塑秦桧，以煤炭燔之至尽，曰烧秦桧，盖仿火判之形也。火判，城西有四五处，秦涧泉作赋，纪心斋作祠，先大夫同作四律，颇为同人所赏。诗云：“谁于火树现雄豪，腰腹皤然尚沃膏。脚色似曾夸进士，头衔犹未换功曹。虚中大可营三窟，注焰无烦驾六鳌。一片热肠人海坐，年年灯影照霜袍。”“荼毗了义本三乘，火里莲花拔宅升。袍笏宰官虽说法，纠名书判最难凭。焦头上客宜蒙赏，烧尾豪筵独许登。一笑当场招鲍老，且来附热看春灯。”“装点须眉异塐工，鼻头出火耳生风。阴阳为炭灵其下，蜡炬成灰夜未中。西岸岂愁淄水降，东方兼挟泰山雄。熏天炙手须臾事，薄尽心肠是老公。”“烛龙向夜吐星芒，踏遍宣南宣北坊。此老自来夸赫赩，世人多不爱清凉。赤熛暂借三更势，焦土回看一炬荒。剩与帝京添景物，软红明日又飞扬。”

[book_title]卷六
○东城
国初，益都相国冯文毅仿廉孟子万柳堂遗制，既建育婴会于夕照寺傍，买隙地种柳万株，亦名万柳堂。毛西河奇龄、乔石林莱作赋，陈其年序，朱竹垞记，又赋诗云：“不到闲园已隔年，绿杨高并女墙连。无妨并马横桥渡，更许深杯曲水传。径仄易侵蘋叶小，日晴况有杏花妍。舞雩幸忝从游列，澹沱春光过禁烟。”“小径升堂步屧偕，堤沙遥筑避尘霾。歌翻骤雨新荷好，地比崇山峻岭佳。露井有花滋药甲，春衣无桁挂松钗。永和会后兹游最，禊饮蓬池未许侪。”益都致政，门生祖饯，和诗传汪蛟门懋麟“都门人送贺知章”，潘稼堂耒“东山身为草堂留”佳句。如竹垞二首，亦绝唱也。诗曰：“十里沙堤万树杨，秋容犹未点新霜。小车稷下将归日，上巳城东旧醉乡。坐立部歌听总好，田园乐事话方长。千秋祖帐赢疏传，录别尊前有和章。”“白头许赐冶源闲，青史难将谏录删。此去耕渔寻旧侣，且凭丝竹解离颜。开帘浴鸟阶前水，过雨斜阳槛外山。他日从游期莫定，强留嘶骑玉河湾。”陈泽州廷敬《重阳讌集》诗：“晓随丞相凤池头，晚接花茵想胜游。万里捷书频送喜，一时佳节倍销忧。松风有梦怀温树，鱼水多情羡野鸥。不尽谢公丝竹兴，边机樽俎在前筹。”“胜迹王孙万柳赊，相公清兴渺云霞。黄尘漠漠双蓬鬓，艳蕊凄凄旧菊花。见说登临犹昨日，笑怜岁月属官家。何时蜡屐陪欢讌，也比参军落帽纱。”益都入朝，出此诗示徐立斋相国曰：“终当让此公！”
严绳孙《柳枝词》：“丹禁城南小苑开，万株新柳拂烟栽。相公论道归常晚，能踏沙堤几度来？”“问讯平泉金缕枝，陌头飞絮可同时？移根独近金茎露，不向春风管别离。”“软红冲过六街尘，翦绿搓黄别作春。糁径会怜花似雪，不能更要扫门人！”“雨滋烟敛绿成行，小小红亭曲曲塘。应待相公修禊饮，拂开萍叶送流觞。”“薰风躤藉柳遍春城，可似章台走马情？共指平津开阁地，莫教错认亚夫营。”“柳浪萍池自不扃，黄鹂啼处绿冥冥。长安冠盖浑无暇，几个双柑树底听。”“踏青挑菜却来无，谱出清明士女图。最想攀条人散后，一庭凉月夜啼乌。”“太平桥畔最毵毵，早许游人蜡屐控。但傍上林眠起稳，不妨摇落有江潭。”“年年三月门芳菲，雨露常沾在紫微。不管淄川千万树，尽舒青眼望公归。”
胡南苕次韵诗：“春入平泉万绿分，清晖水木映斜曛。柳湖夜漾千林月，松岛晴归众壑云。虹影双垂穿树见，莺簧百啭隔溪闻。丹台翠壁留题遍，休暇东山此乐群。”
康熙中，冯氏将堂归石文桂，壁上尽刊其诰身，供长生禄位。改寺曰拈花。鲍西冈鉁诗云：“野云旧迹已消沈，故相遗墟尚可寻。曲水当年修禊事，荒池今日照禅心。空传骤雨新荷调，剩有山禽楚雀音。怪底春阴偏酿雪，手寒无那强凭襟。”“自壤长留并冶源，风流谁复更争墩。桥横中岛春冰浅，树绕斜冈蔓草昏。一自镜湖归贺监，长教祖帐说青门。城南韦杜今无几，水石平泉幸仅存。”又即景诗：“丛薄莽无际，秋声宁在城？苇间闻钓乐，林却见山行。漠漠渚花淡，萧萧沙鸟清。岘亭何处是？吴语一关情。”汤西厓诗：“桥坏谁装新雁齿，水枯已断旧鱼梁。”尤感慨系之矣！
严海珊遂成诗：“卢赵风流去已赊，野云池柳有栖鸦。新荷骤雨潇潇夜，寂不闻歌解语花。”“手执珠槃集霸才，火城如昼绮筵开。而今马矢填车厩，谁记平泉草木来。”此乾隆初年也。近则柳枯水涸，桥断亭倾，石氏石刻尚嵌壁上，无复知为益都别墅矣。壁黏履郡王七古覃字韵诗，极为盛衰感慨。时余视东城，拟往钞录，旋以御事，未果。
高念东珩《亦园记》：“万缕将披细柳，知浓阴行埒苏堤；数尺自出清泉，是神力驱成香海。”是万柳堂又名亦园。冯益都《亦园春兴》诗：“小筑城隅柳满堤，绿云低护草初齐。”次首：“乱飘柳絮铺新径，细数桃花过野塘。”是园即万柳堂。王横云和诗：“春浓亭榭护沙堤，翠碧千重柳带齐。吹去杂花迎缓鞚，飞来好鸟唤扶犁。轻阴色散旃檀外，斜日烟浓汉苑西。佳景欣当调鼎暇，关河极目暮云迷。”严存庵我斯《题亦园》诗：“清时谢太傅，此地即东山。物我风尘外，经纶鱼鸟间。几人能后乐，半壑有余闲。吾亦忘机者，披襟自往还。”“濠梁秋水上，窈窕赤栏干。石细萦书带，藤低碍箨冠。树声千壑雨，雁影一汀寒。绝似江南景，凭谁把钓竿？”“草棠开绿野，曲榭俯清渠。最爱陶家柳，还同杜甫居。天高秋射隼，沙暖昼观鱼。到处乾坤大，何须赋遂初？”毛西河《亦园修禊》诗：“曲江修禊已三年，胜饮无如柳下偏。地旷仅教油幔接，溪回不碍羽觞传。沿堤草向春深发，夹路花从雨后妍。陪得蓬山旧仙侣，到来满座尽云烟。”“良会何须丝竹偕，春风处处远尘霾。东流水色清堪恋，北地晴光浅亦佳。高柳隔帘抛粉絮，新蒲刺水簇金钗。洛中禊饮年年事，丞相同行岂易侪。”
沙窝门有放生池，顺治中浙人范思敬实创始焉。初，范尝梦到一院，禅室悬木鱼，有人云：“东坡居此。”遂入谒，坡云：“吾有王文正公泥金书《法华》一部授汝！”坐侧有一人侍立，云何姓。觉而异之。既放生池成，延一老宿居之。范一日至院，宛似梦中，室悬木鱼，僧忽云：“有一法宝，今赠居士。”视之，即王文正公金书《法华经》也。室有募缘疏，为何御史书。岂僧即东坡后身耶？
梁蕉林清标任司农时，有秋碧堂，刻晋唐法帖。汪蛟门懋麟赋讌集诗：“秋碧堂中夜如水，桂花正吐黄金蕊。抹丽含香夹竹红，水晶帘外冰轮起。食谱茶经夙进求，玉盘新荐枫亭荔。绛珀深凝凤尾胶，碧烟细瀹龙团字。”又构蕉林书屋，自题云：“半船坐雨冷潇潇，仿佛江天弄晚潮。人在西窗清似水，最堪听处是芭蕉。”“淡烟晴日满帘栊，春色依依上小红。客为看花频载酒，海堂开否问东风。”今城东莫考其遗址。
程篁墩谓说师最盛曰梁氏园，牡丹、芍药几十亩。孙退谷谓梁园引凉水河水入其中，亭榭花木一时称盛。康熙中，龚尚书《招董玉虬文骥梁园李家庄泛舟观灯》诗云：“此地足烟水，当年几溯游。”王横云有《宋荔裳招饮梁家园》诗：“半顷湖光摇画艇，一帘香气扑新荷。”“林间绿酒常浮月，座上清歌迥遏云。”沈心斋有《陈以树招饮梁家园警露轩》诗：“野旷天高启八窗，门前一碧响淙淙。”《旧闻考》称南极于魏村，似又在左安门外，今莫知其址。但知北城有梁家园，空旷平原，并无烟水。余己卯入都，但见堆积粪土。后筑官房，李吏部调元寓焉，筑看云楼，有“槛外远山排闼绕，楼前积水当湖看”之联。今有僧募盖寿佛寺，设义学。
先大夫官仪曹日，偕同寅诸公谷雨后二日作东城之游，赋诗云：“凤城南望禁墙封，驰道逶迤接九重。宿雨已滋金埒草，流云不散石坛松。回看城阙披横幅，却话烟云指过峰。曾是文明河上路，朱鱼唼藻写舂容。”“柳枝无力挂春衣，太息池塘景物非。名士不随陵谷变，虚堂奈此管弦稀。打钟扫地空诸相，解带量松验几围。回首沙堤行乐日，红灯官马载花归。”
崇文门外三条胡同有查氏园，施培叔朝干赁住时，频访。林木葱茜，池馆清幽。未几，以无妄被议，移寓城西，牵复。嗣是遂无京官居住，恐鞠为茂草久矣。
东便门至西便门，三冬冻合，设拖床坐人，比车较省。鲍西冈诗云：“寥色起城隍，坚冰致用良。陆行宜殿脚，匡坐称车箱。方马虞颠覆，浮槎叹渺茫。何如溱洧上，满载一床床。”吴白华消寒赋冰床联句，蒋苕生有冰床乐府。
陈泽州《三晋会馆记》：“尚书贾公，治第崇文门外东偏，作客舍以馆曲沃之人，曰乔山书院。又割宅南为三晋会馆，且先于都第有燕劳之馆，慈仁寺有饯别之亭。公两以节钺镇抚四方，为善于乡如此。”今北城有三晋会馆，规模甚狭。东城贾第及馆，几不可问。
查他出《京师中元词》：“万柄红灯裹绿纱，亭亭轻盖受风斜。满城荷叶高钱价，不数中原洗手花。”“铜盘小拍坐张灯，手指东城满月升。从此夜游凉似水，渐无人卖担头冰。”
史忠正阁部，京卫人也。后裔零落，遗像鬻于庙市。蒋苕生得之，敬藏。高东井文照赋诗云：“素练懔风霜，须眉怒欲张。生原同信国，死尚识睢阳。心迹绯袍露，江流玉带长。南都成底业？不画上明光。”“太息琅邪政，君臣溺宴安。中朝群指马，四镇日争蛮。运去功名沮，忠孤志力殚。师门付衣钵，慷慨竟身完。”谓左忠毅光斗拔史公于童子场中，许他日必为非常人也。
刘克猷子壮常梦为朱之弼门生，搢绅未见其名。庚午，计偕入都，侨寓黄冈会馆。下第，步邻塾，见垂髫童子貌颇清秀，见书名有“朱子弼”三字，遂大惊愕，询其家世寒微，助以纸笔之资，久亦忘却。嗣久困公车，己丑谒选，强入礼闱。朱已弱冠，丙戌进士，授给事中。是科分校，遂出其房，占大魁。官终侍读。朱历官工部尚书，徐东海志墓。有南庄在效外，查他山有诗。今故第后人，俱莫可考。
博晰斋明，满洲人，壬申编修，外任府道，改兵部郎中。博闻强识，于京圻掌故、氏族源流，尤能殚洽。老年颓放，布衫草笠，徙倚城东，醉辄题诗于僧舍酒楼，洒如也。人有叩其姓氏者，答云：“八千里外曾观察，三十年前是翰林。”又云：“一十五科前进士，八千里外旧监司。”

[book_title]卷七
○西城上
朱竹垞于康熙己巳自古藤书屋移寓槐市斜街，诗云：“莎衫桐帽海椶鞋，随分琴书占小斋。老去逢春心倍惜，为贪花市住斜街。”“屠门菜市费羸骖，地僻长稀过客谭。一事新来差胜旧，昊天寺近井泉甘。”考《六街花事》引：“丰台卖花者，于每月逢三日至槐市斜街上卖。”今土地庙市逢三，则槐市为今上下斜街无疑。若昊天寺近西便门，昔王渔洋司寇曾同施愚山侍读访王山史、陈蔼翁于寺观。唐子华《水仙图》诗：“蒲车应诏谢宾客，城西古寺风萧萧。残碑老树气象古，凉衫重戴风神超。八驺喧阗不到此，两三素侣还相要。”今寺久作农田，惟存古井。
十二砚斋，朱竹垞记中书注蛟门懋麟僦寓宣武门之右，穷巷萧然，饎炊不继。久病，梦入广庭，得石砚十二枚。寤而作歌，因名其斋。
朱竹垞集：乔侍读莱尝辟一峰草堂于宣武门斜街之南，有《看花歌》云：“主人新拓百弓地，海棠乍坼丁香含。”
查他山集：去宣武门西半里，有陋室十余间，从马上望见老槐二树，亭亭出屋，遂僦居焉。《尔雅》：“连屋谓之簃。”《疏》：“楼阁，相连小屋名也。”因借树以名集，有《移居二十韵》诗。屋今无考。
徐司寇干学集有《同吴长庚光、严存庵我斯、蔡石公启僔、徐方虎倬饮李将军园亭》诗：“宣武门西别业幽，群公载酒共销忧。”今亦无考。
查他山《饮朱竹垞槐市斜街新寓》诗：“槐街旧与一峰邻，酒瓮重开为洗尘。最爱今年春带闰，迟来犹作看花人。”
朱竹垞《曹赞善鉴伦移居》诗：“后园虚阁压城濠，溅瀑跳珠闸口牢。正好凭栏看洗象，玉河新水一时高。”今洗象在宣武门西河内，其居必是上斜街。
查他山《同园看花》诗：“结邻真喜近斜街，步屧寻春又一回。五日重来光景换，早花零落晚花开。”又《同园修禊》诗，今无考。
洗象诗，名家集中歌行词赋，无美不备。独渔洋《竹枝》一绝云：“玉水轻阴夹绿槐，香车笋轿锦成堆。千钱更赁楼窗坐，都为河边洗象来。”可作图画。
毛西河《诗话》：“宣武门竹林寺傍，有酒家，名顶泉居，酒名蓟酒。尝骑马诣益都相公第，必造饮。同官张毅文鸿烈往酤，诗云：‘竹林寺畔顶泉居，井洌香甘新■〈酉窄〉余。’”今寺已无存，何问酒肆！西河又谓：“长安宴会方小彻，长班即燃提灯满前除以促之。”今无此习。
三忠祠在上斜街，天启中山西人建，祀沁水张忠烈铨、襄陵高忠节邦佐、大同何忠愍廷櫆，皆辽阳死事者。其乡人以后之徇节者祔祀。近人马壮节会、牛毅节天畀、任总兵举、张总兵凌霞、张总兵大经皆与焉。按马全初名瑔，中壬申武探花，官福建游击。与同官某狎语失欢，奋拳相角，某败走，全骑追之及城濠，桥上相搏，堕濠水中。从者解纷，至督辕，复大哗。事闻制军，交劾罢，时年未三十。游京师，相国傅公惜其材勇，留京营教习。己卯改名全，中式，联捷廷试，技勇冠多士，遂以第一人及第。前后两登鼎甲，亦古所未闻。不三年，授江南提督，从征金川，徇木果木难。弟瑀，亦官总兵。任公金川阵亡，勇略见袁随园墓碑。子承恩，官提督。张大经，辛未武状元。
善果寺，王渔洋有《独游怀叶文敏方蔼》诗，尚有游寺诗：“偶然偕素侣，佛日到香林。亭午无人处，青苔满院阴。三衣消瘦服，半偈妙明心。爱就鱼山宿，萧条写梵音。”潘稼堂耒诗：“慈仁楼阁浸参差，幽赏无知此地宜。樗散人来休浣日，懒残僧话劫灰时。一窗幡影看烧笋，满院松阴听弈棋。多少龙山泥饮客，篮舆风味有谁知。”查他山诗：“高林鸣枯风，院静如泼水。时有杖藜僧，下阶拾槐子。”寺有核桃数十株，题咏多未之及。
渔洋《居易录》：“戊戌，观政兵部，寓慈仁寺。梁曰缉熙乙未同年，本不相识，时以咸宁令行取入都，亦寓寺中，遂与定交。”按公《双松歌赠许天玉》、《梁曰缉言辋川雪中之游》、《竹枝词》等篇，皆戊戌寓寺所作。渔洋有《询刘公■〈甬戈〉慈仁寺寓》诗：“窈窕禅宫掩，双松岁月深。披衣闻石濑，宴坐理朱琴。湖海三年别，云霄万里心。舅甥王卫似，相对发高吟。”盖公■〈甬戈〉亦寓寺弹琴，故云。
宋牧仲荦《筠廊偶笔》：“慈仁寺窑变观音，以庄严妙丽胜。”
庙市见杞县刘文烈理顺书，与马士英书并列。白仲调廷评梦鼐购刘书归，曰：“不令与奸邪同列！”
渔洋《池北偶谈》：“己亥于慈仁市上见‘客氏拜”三字敝刺，朱克生以三钱得之，赋《客氏行》。予笑曰：‘使当天启时，此一纸过诏旨远矣。’又买正德钱二枚，背有螭虎形。”
宋牧仲上元过慈仁寺买得崔鸿《十六国春秋》、《天下名山记》，诗云：“华灯九陌挂春风，独买残编古寺中。蜡屐夙曾师谢客，紬书今始识崔鸿。窗间冰雪归堪把，月下笙歌兴不同。明日又愁公事扰，西曹读律技偏穷。”
王横云《杂咏》诗：“慈仁寺里海榴红，却与江南色相同。移向小庭闲伫立，绛唇微语曲栏风。”又：“慈仁每月初兼五，松下朱阑列百廛。亦有公卿来问直，试评程尉几文钱。”高念东珩《慈仁寺》诗：“一月招提到几回，长松百丈羽幢开。市人熟识应含笑，又向东廊看画来。”孙司空在丰《竹枝词》：“腊后春前春未回，燕京腊月少花开。明朝十五慈仁寺，买得盆梅屋里栽。”查他山慎行《饮严侍御曾榘鸾枝花下作》：“卖花声里过斜街，不记招寻月几回。只有绣衣真爱客，印泥封酒必同开。”“僦居喜近慈仁寺，移得鸾枝隔岁栽。报到退朝今日早，东栏昨夜又花开。”
孔东塘尚任《燕台杂兴》云：“弹铗归来抱膝吟，侯门今似海门深。御车埽径皆多事，只向慈仁寺里寻。”自注：渔洋龙门高峻，人不易见。每于慈仁庙市购书，乃得一瞻颜色。故《古夫于亭杂录》云：昔有士欲谒余，不见，以告昆山徐司寇，司寇教以每月三五于慈仁书摊候之，已而果然。
慈仁庙市久废，前岁复兴，未几仍止。盖百货全资城中大户，寺距城远，鲜有至者。国初诸大第宅，皆在城西，往游甚便。自地震后，六十年来荒凉已极。近惟崇效、法源二寺春日看花，余寺无问津者矣。若归义、紫金，不能举其名也。
慈仁寺毗卢阁，冯益都诗云：“宝阁崚峥俯帝京，芙蓉西望削初成。龙窥方丈三更雨，天假重阳一日晴。入眼黄花矜晚节，举头鸿雁惜归程。茱萸剩有仙人佩，池草何缘寄远情？”田山姜雯诗：“千层佛火出层云，面对西山正夕曛。老树风悬雕鹗宅，荒原草长骆驼群。秋生沙碛寒应早，水下天津势渐分。侧耳秋城闻战鼓，登坛重起旧将军。”
汪钝翁《说铃》：“王十一迁寓慈仁寺，予往阻之曰：‘子寓慈仁寺，不得不赋双松诗，恐损子名！’王傲然曰：‘寓不可不移，诗那可便作。’今集载《报国寺双松赠许天玉》，盖是岁移寓作也。歌词雄伟沈丽，与题相称。王既为此言，而其后竟尔操笔。才人固自难量。”
姜学在于慈仁市上买得宣德窑青花脂粉箱，陈迦陵维崧赋《满庭芳》词云：“龙德殿边，月华门内，万枝凤蜡荧煌。六宫半夜，齐起试新妆。诏赐口脂面药，花枝袅、笑谢君王。烧瓷翠、调铅贮粉，描画两鸳鸯。当初温室树，宫中事秘，世上难详。但铜沟涨腻，流出宫墙。今日天家故物，门摊卖、冷市闲坊。摩娑怯、内人红袖，恸哭话昭阳。”箱后归扬商宠姬。商宝意有诗。
程周量可则尝抚慈仁寺松叹曰：“长安诸贤率皆未登庾岭，故使诸松浪得盛名。”亦赋双松歌。王楼村式丹亦有长歌。
曹秋岳溶《九日登高》诗：“相怜皂帽俯长松，斜日蓬蒿古殿钟。层阁萧条飞燕雀，满城苍翠落芙蓉。烽烟天阔凭高恨，沙塞花寒对酒浓。江表何年还倦羽，此身终得伴孤筇。”
宋荔裳琬《慈仁寺看海棠作》：“维摩室外沙棠树，疑是散花天女移。妖靥最怜终半放，快游不必定前期。蝶衣乱舞轻风下，莺语流连夕照时，况有虬松堪徙倚，红霞青籁晚参差。”
毗卢阁诗多名作。独查查浦绝句“十三松下小回旋，杰阁毗卢尺五天。笑指卢沟桥上影，人随车马蚁衔连。”高念东亦寓慈仁，集有诗云：“缁尘不到梵王家，铃语天风静若哗。客久能诗龙树偈，僧贫解饷虎丘茶。名山遥忆心先往，帝里重来鬓已华。栖鸽禅房原自好，一枝休羡上林鸦。”又《季秋登阁》诗：“野色横今古，西风满帝州。山寒云外出，水远日边流。万象秋皆静，浮生倦亦休。长松幽意惬，少为夕阳留。”
明宪宗建慈仁寺为母后祝厘，颁名画百二十轴，皆天堂地狱变相。大毗卢阁高三十六级，长廊四周，城市郊原，历历可睹。仰瞻宫阙，如傍云霄；俯眺西山，俨入襟袖。殿前双松，当时已称数百年物。东一株高四丈余，偃盖三层，涛声满天；西一株仅二丈余，低枝横荫数亩，鳞皴爪攫，以数十红架承之。阮亭作双松歌，又言其下可置数十席。出总圣门为海棠院，皆僧寮也。海棠干数围，亦元时物。阁后有窑变观音，高尺许，宝冠绿帔，相极慈悲。寺前后凡七层。今毗卢阁改为平殿三间，双松竟举入木厂。海棠院今废为染衣之所。惟窑变观音尚存，仰荷睿藻题咏，珠龛宝座，装饰精严，游人瞻玩，辄不能去。乾隆己丑秋，同人往游，予亦有句云：“联镳出访慈仁寺，一带荒畦种野蔬。髯叟久经悲火化，金仙闻已罢楼居。珠龛白定瞻慈相，翠竹黄花绕佛庐。怪底绛裙曳环佩，海棠月冷听经鱼。”（《茶余客话》）《北墅绪言》：都门报国寺毗卢阁，内祀有观音，盖窑变也。明神宗时，李太后崇礼大士，欲得一磁相奉之，举念间景德镇窑中诸器化一庄严法像，绿衣披体，晏坐支颐，两膝低昂，左偃右植，手轮梵字，篆法宛然。献之阙下，懿旨命供于寺，俾都人咸知敬礼。
张晴峰衡，景州人，顺治辛丑进士。官水曹郎，贫不能举火。一日，贷钱过慈仁寺，见书，即买归展读，怡然忘饥。
归义寺有辽初石幢，查他山诗云：“地作邻人业，苔侵破庙堧，两工碑背字，犹记会同年。”
《筠廊偶笔》：“宣武门外教子胡同永庆寺，最为卑陋。僧文然居，祖师殿前白杨、古柏各二。”余寓北邻时过访，师室无他物。壁有联云：“石压笋斜出，岩垂花倒开。”乙卯，再过，已示寂。赋诗吊之：“古庵如空山，幽绝招提境。春风扣禅扉，斜日林间静。小别二十年，依然磬声冷。不见白头僧，闲阶踏松影。”
宋牧仲太宰《登毗卢阁饮樵沙道院》诗：“更从别巷访樵沙，道院幽幽惬微尚。”院似在西城，俟考。
渔洋《过圣果寺看桃花》诗：“古寺寻春已后期，东风犹为绛桃迟。禅扉静掩残春雨，细逐茶烟扬鬓丝。”寺亦俟考。
寄园为高阳李文勤公别墅。其西墅又名李园，狄立人亿于此设宴。见姜西溟诗。其后归赵恒夫给谏吉士，改名寄园。沈心斋阁学诗云：“大隐金门侣，名园休沐宜。辋川摩诘画，杜曲牧之诗。帘亚文禽入，花阴碧藓滋。家传清献鹤，夜静独知诗。”胡南苕初夏小集有诗。查他山《九日游》诗：“萦成曲磴叠成冈，高著楼台短著墙。花气清如初过雨，树阴浓爱未经霜。熟游不受园丁拒，放眼从惊客路长。亦有东篱归不得，四年京洛共重阳。”给谏休宁人。子占浙籍，中式，被某劾之，谪官助教，久住京师，以寄园捐作全浙会馆。孙宫允人龙《记》称为明冉驸马月张园址，改为寄园觞咏之地。后以父子异籍，被浙人劾奏，以寄园捐为全浙会馆。浙人建景贤祠以祀。人但知给谏作《寄园寄所寄》，其宰交城平寇及《续表忠记》，世无知者。
张匠门大受有《同顾侠君、王玉衡上巳裁酒月张园》诗：“故人载酒城西地，狂客吹箫月上时。”王楼村有《匠门邀过寄园小集》诗，是匠门曾寓寄园。
教子胡同一宅，略有树木，亦指为寄园故址。王兰泉司寇昶寓时，有蒲褐山房，勒诗于石。赵瓯北翼比邻而居，赠诗：“寄园本是吾家地，输与高人占清閟。”
寄园有梨一株，逾常味。李高阳居时嗜之。后艾司寇元征、徐漕帅旭龄、赵给谏吉士接住，馈以为常。癸亥，梨大熟。甲子，高阳薨，梨随枯。甲子，会辛卯同年在朝者于寄园，郑山公、王阮亭、沈绎堂、李奉倩等二十九人。甲戌，惟郑山公重、王涓来泽宏、王阮亭三人，尚列朝端。距辛卯已四十四年。二则见《寄园寄所寄》。二十九人中，吾湖有姚陟山淳焘、沈维庵上墉，盖辛卯备副，当时亦认同年。
赵恒夫初令交城，分校得冯云骕，丙辰翰林；辛酉主江南试，拔胡任舆领解。胡向梦有“手弄双元小天下”之句，久困公车，甲戌题为《“孔子登东山”章》，试后谒赵于寄园，恒夫曰：“子必大魁。”廷对果第一。
松筠庵在炸子桥。庵不祀佛，塑幞头神像，相沿为城隍神。五月，抬像换水，结会立碑，既而寂然。庵僧将地私卖。丙午，杨给谏寿楠、李都谏融视城，访知为杨忠愍故宅。其时曹宗丞学闵、阮司寇葵生、郑侍御澂倡议鼎新，榜曰“忠愍故宅”，仍号松筠。司寇记略云：“读公年谱，嘉靖丁未年三十二成进士，除南京吏部主事。辛亥，升兵部车驾司，旋谏阻马市，廷杖谪边。壬子冬，复武选司。癸丑，劾嵩下狱。是前后居斯宅者仅传舍耳，而至今人心翕然，爱护保持，不忍暂辍。盖公之灵爽，日在天地，虽烟云草木，一榻蘧庐，犹令人系思无穷，矧其退食休憩之所，曾焚香而修谏草者耶！”又赋诗云：“桥头庙貌俨厜■〈厂外義內〉，每一经行感慨随。竹院无僧闲啜茗，松窗命侣坐敲棋。两朝事往留遗宅，一篑功完待纪碑。当日曾经丞相步，至今传诵秀才诗。”按渔洋集中“筠”作“云”，亦未指忠愍故宅。集云：“康熙庚申，高念东侍郎珩居松云禅舍，冯益都溥过之，流连竟日。高赋诗云：‘户倚双藤梵宇开，无人知是相公来。相看一笑忘朝市，风味依然两秀才。’冯答云：‘隐几僧寮户不开，天亲无著忆从来。而今相对浑忘却，只识维摩是辨才。’予和云：‘二老前身二大士，重逢半日画炉灰。他年古寺经行处，记取寒山拾得来。’”又考徐司寇乾学题忠愍书画诗云：“从此馨香辉鼎俎，至今岩谷锁松筠。”似因是庵而及。渔洋撰《高公墓志》，“云”作“筠”。
严宗伯我斯《登玉皇阁》诗：“城西杰阁俯晴空，极目赁阑兴不穷。双阙烟生缥缈外，万山青在有无中。题诗旧日苔痕碧，著屐重来柿叶红。莫惜登高佳节过，好携尊酒送飞鸿。”阁在盆儿胡同。胡南苕《冬日侍李容斋夫子登城南玉皇阁》诗：“仙台冬旭似春融，咫尺神霄帝座通。绛节葳蕤临斗炁，羽衣婀娜激天风。亭空鹤放余霞外，壑近龙吟一笛中。谁道玉清香案远，姓名元识太微宫。”自注：是日丹壑醮坛。丹壑名孚青，十六岁己未入翰林。史胄司夔呈文定诗：“郎君馆阁称前辈，弟子门墙半列卿”是也。
王楼村式丹集《慈仁寺东扬州会馆移居》诗：“大地邻虚总一尘，冷官随处可容身。栽花树栅闲中事，爱酒怜诗我辈人。桑下岂惟三宿恋，槐阴也作两家春。却思旧雨东西路，千万还应更买邻。”按扬馆今在菜市口，离慈仁几二里。刘大山岩《赠楼村移居》诗：“碧山堂里老尚书，二十年前此蔔庐。”

[book_title]卷八
○西城下
长椿寺，明孝定太后建，以居水斋禅师，有渗金多宝佛塔，高一丈五尺。《燕舟客话》载：“小室藏佛像，中二轴黄绫装裱，与他轴异：一绘九朵青莲花，捧一牌，题曰‘九莲菩萨’，明神宗母李太后也；一绘女像，具天人姿，戴毗卢帽，衣红锦袈裟，题‘崇祯庚辰恭绘’，烈皇生母孝纯刘太后也。”今只存一轴，女像著千佛袈裟，金书“智上菩萨”四字，游人赴寺展观。康熙中，唐东江孙华《长椿寺瞻慈圣李太后御容》诗云：“明代修家法，徽音冠史编。宫闱风自肃，母后世称贤。诏选良家人，恩承甲观偏。婕妤常却辇，钩弋乍披拳。奕叶盘根李，层峰太华莲（释氏称太后为九莲菩萨）。观津原近赵，沙鹿本邻燕。赤彘腾光景，苍龙降蜿蜒。祥来弓韣祭，兆蔔玉簪全（用宋李宸妃事）。冲圣初临极，慈宁遂伣天。车仍从辇后，影不到帘前。壶教三宫穆，坤仪万国传。调元归保傅，预政戒中涓。浴茧公桑宝，观禾钩盾田。经令邓氏习，宠异霍家专。章武能循礼，阴乡雅避权。珠囊银管启，帐殿玉钩褰。妙画临吴绢，清词酒蜀笺。丹青摩诘善，点画茂漪妍。无事常游艺，多生本悟禅。繙经梵夹字，爇鼎水沈烟。金刹凌云起，珠宫匝地连。中官领将作，内府出缗钱。宝相装弥勒，仙真事偓佺。璧釭巧匠缀，玉钏鬼工镌。薝蔔开香域，伊蒲供净筵。赤髭争赴集，白足竞骈阗。法乳三千界，慈仪四十年。恩施覃道俗，仁性及飞蠉。武帐初辞御，银台遂上仙。通都簪素柰，薄海遏朱弦。方恨珠襦卷，俄惊玉玺迁。定陵风瑟瑟，嫄庙草芊芊。佛土三生愿，尧门一梦遄。神孙谁似续，缁侣当曾元。社饭多年冷，关斋宿世缘。仪容犹宛在，天帝忽胡然。绀发分螺细，金姿像月圆。一椽留世守，再拜肃心虔。长信繁华歇，灵光浩劫延。千秋金粟影，常并法幢悬。”乾隆壬午纪侍御复亨、蒋太史士铨、王员外显曾偕先君仪部公游长椿寺，见后像残破，醵资装裱，贮以锦匣。蒋诗云：“圣像勒石传琳宫，观自在身太后容。丹青画本世罕觏，京师梵宇分颁同。城西旧有长椿寺，玉轴犹存尚方赐。袈裟璎珞天人装。灵气浮空花雨坠。金粉半脱目有神，老僧略识娘娘尊。当时诸佛避宝座，今日故纸黏梁尘。昔辅神宗持国柄，外有江陵内慈圣。谅暗不负托孤心，严惮同钦蒙养正。晓漏声中呼帝起，长跽读书宁恕尔。不须定汝作官家，须知汝亦都人子。煌煌慈训天下平，帝长唯赖张先生。九州富强天子孝，报恩崇佛工繁兴。黄金布地恩难答，嘉靖求仙换家法。一时库藏散浮屠，请看堂中多宝塔。后来帑尽烦征输，国戚助饷多加诛。皇儿泣随菩萨去，六宫斋醮无时无。可怜酣睡太妃侧，万历初年还共忆。世宗神祖善功垂，仙佛如何难杀贼。呜呼往事莫具陈，重装宝相开金轮。槐花落尽香烟冷，麦饭谁人念老身？”先君诗云：“城西寺古仍前朝，大祚长椿创椒殿。秋风叶落只树园，金涂铜塔光明见。真容一幅妙莲花，圆姿替月开生面。当时布施出东朝，史言钜万赀无算。斯地才存劫后尘，华鬘四照香云散。毋乃繁兴土木工，岂知别结人天案。定陵冲幼作天子，宗社危疑从此始。大柄手付张先生，五更讲读呼帝起。西城击剑亦偶然，家法森森必罪己。大婚成礼旋移宫，含饴弄孙吾老矣。慈母何因种福田，民安物阜即生天。官家已享升平运，那不皈心结佛缘。宫邻金虎一朝隔，坐令门户操戈鋋。蜚书再出逐元老，赤梃一击归疯颠。政府调羹意良苦，得似江陵初政否？寒食明年忆老身，泪痕空洒昭陵土。君不见风烟台榭小侯家，转眼银铛缇骑遮。闻道九莲亲示现，请看千佛绣袈裟。”渔洋《居易录》：“予过长椿寺，见慈圣李太后及田妃像，皆白皙丰美。田像有怨容。”徐华隐嘉炎有《展田妃像》诗：“妙相生前写，幽宫异日同。先携茂陵碗，后傍鼎湖弓。”东江诗不兼及，时已无存。
长椿寺为宴集之地，潘稼堂耒有《和重九益都公集长椿寺》诗：“才陪秋禊过山堂，又赴离筵到竹房。随地黄花皆栗里，有人皂帽忆鲈乡。笼纱句人禅心妙，煨芋身贪佛日长。容得逍遥称大隐，侏儒不用笑东方。”渔洋戊辰入都，总宪立斋徐公邀饭长椿寺。同集者相国冯公，刑侍高公，健庵徐公。
胡南苕会恩《雨后过长椿寺夜集》诗：“花宫过骤雨，署月似凉秋。积水空无际，遥天翠欲流。星花穿树动，人语隔池幽。永夕抒清啸，忘机一唱酬。”“野屐乘凉发，禅关向夕开。听诗逢旧侣，烧烛话深杯。槐雪虚檐落，松风古殿回。坐来衣露满，清绝读书台。”又《毗罗阁》诗：“独立珠林缥缈楼，凭阑颢气接皇州。东连瀛海帆樯集，北望居庸紫翠浮。黄鹄青冥千里暮，疏砧碧树九门秋。尘劳扰扰斜阳外，怅望岩栖隔旧游。”
朱竹垞《送梁药亭佩兰长椿寺联句》诗：“九日倏已过，（姜西溟）湿云漫四郊。森森长雨垂，（朱竹垞）飒飒虚檐梢。病叶恋冷枝，（梁药亭）惊乌盘空巢。晨兴践夙约，（陆射山）揽袂皆贫交。胜引双树林，（魏禹平）宛若深山坳。藤绾三秋蛇，（张汉瞻）槐舞千岁蛟。赪柿迸露实，（朱悔人）金英坼霜苞。红的吴萸，（陈叔毅）碧茸茸秦艽。瓦沟窜鼯鼪，（汤西崖）户网牵蟏蛸。苏深赑■〈厂外贔內〉伏，（查悔余）篆古蒲牢哮。粥鱼昼浩浩，（俞大文）墙鸡午胶胶。光景歘明晦，（姜）眺览穷橧樔。新酎绿满斚，（朱）晚菘黄充庖。岂意青豆房，（梁）俄顷罗嘉肴。鸣姜剩紫蟹，（陆）题糕余彩猫。子鹅新韭配，（魏）鲜鲫枯荷包。已见雉膏登，（张）况有兔首炰。分曹玉钩射，（朱）角力骰盘抛。急觞易沈顿，（陈）缓带便爬抓。一饮动一石，（汤）载号或载呶。同声唱者和，（查）含意漆在胶。五言乍妥贴，（俞）十手争传钞，虽乏韶濩音，（姜）肯使下里淆？合并洵匪易，（朱）顾我中心怓。归帆舣■〈舟步〉■〈舟了〉，（梁）别骑笼鞦鞘。逦迤陟荒冈，（陆）邪许搴长筊。免泣卞和璞，（魏）且诛宋玉茅。草缚不借履，（张）泉酌呺然匏。槟榔蕉椰荔，（朱）都蔗菱菰茭。鸡头祖竹萌，（陈）翠羽官梅梢。熟知江乡乐，（汤）莫厌潮田硗。招隐印中琴，（查）励志贲上爻。岂必马足尘，（俞）逐逐营斗筲（姜）。”
陈其年《重阳登高》诗：“禊日从游万柳堂，序成欲拟右军王。好秋又过茱萸节，野兴还寻薝蔔乡。望人关山情倍迥，闲餐茗粥话偏长。浊醪粗饭身强健，为补登高到上方。”《戊申九日登长椿寺妙光阁》诗：“与汝妙光楼骋望，他年无著与天亲。”陈泽州集：“妙光阁为龚芝麓尚书建登览有作》云：“尚书游屐经行处，夕照残花寂寞红。”冯益都有九日登阁诗。今阁久倾，重建未果。沈心斋阁学涵《避暑阮氏园亭用少陵游何将军山林十首韵》诗：“莓墙纡匼匝，绀宇耸云霄。”自注：园在长椿寺左，今则荒垄空地，尽盖官房。阮氏未识何人。徐华隐有《陪合肥夫子招集妙光阁度曲看花》二律。
毛西河有《陪益都夫子长椿寺观剧》诗：“春色融融起化城，楝花风发坐来清。当轩一奏开元乐，满院如闻上苑莺。”张匠门大受有《妙光阁看丁香花用昌黎出游诗韵》。韩文懿菼有《戊午春读书长椿寺》诗。今丁香繁茂，树下可设数席。惟律僧戒携酒榼，觞咏无闻。查他山《步入一茎庵登妙光阁》诗：“偶然联客袂，随意叩禅关。门径忽新改，居僧出未还。一尖城上塔，几点树头山。此处宜看雪，危梯约再攀。”又《同荆州兄过一茎庵饮香林亭下》诗：“尚书别业改，香火付兰若。”注：“亭为合肥宗伯所葺。今莫可考。
弘衍庵有醋张胡同。渔洋《与施愚山看海棠》诗：“韦杜城南十万家，东风处处酒旗斜。不知冷节匆匆过，犹见僧楼一树花。”“木鱼声静佛香迟，日午风帘自在垂。好是维摩方丈室，恰逢天女散花时。”《庚午重过感怀愚山》云：“十年不见谢宣城，目极澄江远恨生。白首重吟枯树赋，江潭蕉萃庾兰成。”纪太仆复亨曾寓此庵。
门楼胡同。陈紫澜宫詹浩《移居》诗：“数卷残书一酒瓢，移家东去尚西郊。略无根柢萍浮水，不费经营鹊有巢。知己忽成千里别，归期久愧北山嘲。右安门近寻芳路，且喜春风上柳梢。
悯忠寺详见《日下旧闻》，名篇络绎，不及复载。昔谢文节枋得北来，羁寺中，见壁间曹娥碑，泣曰：“小女子犹尔，吾岂不汝若哉！”不食而卒。王渔洋《吊宋谢文节公》诗：“勤王信州兵，买蔔建宁市。一片曹娥碑，堕泪女儿子。”近见《蔔砚集》，知公建宁桥亭买蔔。一歙砚，程文海铭，永乐中出土，三百年流传至天津周月东焯宝藏，临终，赠查子丞礼，携之至京，遍征名辈题咏，多七古长篇。纪太仆复亨诗云：“建安山下公潜走，徒旅奔亡惟石友。侧足桥亭蔔肆中，玄黄血尽泪余红。相看故国俱何处，墨涌苍波卷朔风。北去凄凉公不返，墓田寒雨空碑版。同心赖尔表艰贞，遍刻夷齐作志铭。远过一片寒陵石，留伴千秋玉带生。沧桑阅世如公在，记得庚申渡辽海。一时球璧感兴亡，敲火还飞紫电光。醉客满堂谁敢唾，开帘起坐月如霜。赠来死友珍逾玉，犹见当时交信录。（见《叠山集》。）”姚贞庵汝金诗云：“盈尺桥亭砚，曾司蔔筮功。五灵求兆吉，七圣告途穷。叹息金瓯破，摩挲玉带同。结邻依李相，译梵陋房融。当日遭时否，飞尘到处蒙。摧残留硕果，隐遁学冥鸿。蛰室藏龙尾，清流映彩虹。墨濡蕉叶白，吟泣杜鹃红。忍死因慈母，辞征自洁躬。那堪身向北，只有泪流东。柴市人同义，香台佛悯忠。更无薇可食，还假石相攻。瑊玏姿犹润，丹铅手已空。坚牢完劫后，转徙老寰中。燕俗黄金贵，查侯彩笔工。偶然寻旧雨，对此缅贞风。珍重宁缘物，流连默抱衷。之官珠乍返，插架卷仍充。俄报良朋逝，方增远思恫。意应仍赵璧，胆似语秦铜。幽壤知心早，遗孤治命崇。半千年璞在，一万里诚通。此段关臣友，都能见始终。我诗非苟作，名教在磨礲。”余诗见毕秋帆制府刊本，篇长不录。
愍忠寺石坛，传为唐太宗征高丽回瘗战骨处。赵瓯北翼诗：“一区开作堑，万骨聚为屯。岂乏功臣狗，兼多君子猿。生无半面识，死比并头婚。聊免群乌啄，差无饿虎蹲。结蒲工不暇，裹革例难援。”
寺旁明末侍御赵譔徇节葬此，未及议恤。乾隆二年，御史传为詝奏请赐谥忠愍，建景忠庵。滇人即作会馆，一时征诗甚众。《筠廊偶笔》：“悯忠寺见唐贯休面阿罗汉十六轴，最奇古。”今恐无存。
圣安寺。渔洋同施愚山、宋牧仲联句。竹垞在寺饯曹检讨，称寺藏金元帝后及旃檀佛像，诗有：“画壁商喜留，吴装何诡丽”、“绝笔追顾陆，璎珞杂佩璲”等句。崇效寺在柳湖村西，名流竞游。竹垞过寺诗云：“缭垣途转曲，入寺淖初乾。尚有残僧在，同寻断碣看。白花秋细细，红枣晚攒攒。更上荒台望，遥山五髻盘。”宋牧仲《秋日同人游圣安、崇效二寺》诗：“柳湖古寺市南头，芳草闲房处处幽。岁月已同游伴改，依然文宴此中留。”“妙像旃檀拜古芬，消磨往迹几斜曛。老槐自是金源物，不与长楸入旧闻（《日下旧闻》载楸遗槐）。”“无尘别境许重寻（崇效寺杨忠烈题“无尘别境”），异代翻教托慨深。满壁清诗不厌读，王（式丹）刘（岩）翰墨惬余心。”王楼村式丹诗：“尚书清兴属萧晨，野寺烟光洽主宾。莫讶门前驻车马，官场自有爱闲人。”“已公茅屋足茶瓜，记得长安客里家。五十年来重俯仰，当檐一树马缨花（宋公五十年前寓寺植花，今合抱矣）。”“琳宫画像事依稀，碑版苔花冷夕晖。多少停骖惆怅处，不须重问李宸妃。”“扑枣僧寮隔市尘，纵横墨迹照秋旻。孟津声价当时重，未抵杨公千载人（寺僧藏王觉斯草书）。”“曾趁春光碾小车，松龛风叶又秋初。巡檐绕柱看题句，前度刘郎我不如（春初偕刘大山题寺壁，大山有‘小车行处草初生’之句）。”吴荆山士玉诗：“哦松朱夏涌秋涛，萧寺凉生兴转豪。旧是城南联句处，满天诗色碧云高。”缪湘芷沅诗：“停云回忆殿西头，种树参天翠色幽。五十年来一弹指，松风解带复句留。”“湖烟柳翠杳难寻，槐老楸荒落照临。小队初过挑菜圃，缁徒送出枣花林。”郭于宫元釪诗：“墙上笼诗有碧纱，十年芋火旧僧伽。圣安寺是尚书寺，不让佳名擅枣花（王渔洋改崇效为枣花寺）。”宋山言至诗：“忆陪蚕尾老尚书，枣剥空庭月上初。草色依然僧磬冷，梦回忽复十年余。”田乐园需有《同孙子未过圣安寺观画壁，慧明上人出王文安公所遗饮器，贳酒相饷，晚归记事》诗：“侵晓连骑出，远至柳湖村。雨过天初霁，■〈氵虢〉■〈氵虢〉溪流浑。山僧立板桥，揖我入寺门。荒草埋石径，残碑插松根。披藓辨文字，代历唐宋元。况有丹青手，商喜画壁存。像设三十六，位置如弟昆。上人颇好事，禅榻开清樽。先辈贻饮器，历历饮酒痕。醉后拟题句，留迹传只园。应不让画史，兼可招吟魂。嵇阮耽逸趣，斜日行将昏。晚凉上马去，秋塍蝉声繁。”按圣安寺金元帝后佛像，久移他处。寺有奸僧遁迹，伏法后，今惟一僧。寺虽修整，古物荡然。入门蔬菜盈畦，间植花卉；门前树影参差，想见柳湖风景。崇效寺四季多花，游屐颇盛。然“无尘别境”，不知何时洗去。寺藏拙庵和尚红杏青松照，时康熙庚午，渔洋、竹垞、王昊庐、查他山、陈香泉、孙松坪俱有题句。渔洋集称：拙公智朴《盘山志》，雅有体裁。赠诗悉录卷中，百余年墨沈如新。图书姓名“少司马印”、“引首肃台”。方丈有王觉斯铎大书“静观”二字，时顺治丁亥，王年五十六。同游者孙枚先廷铨、宋玉叔琬、赵韫退进美。吴天章雯《崇效寺雪坞上人种竹》诗：“崇效窗前竹几竿，移来依旧碧檀栾。敲风忽醒三生梦，过雨真添五月寒。龙奋九霄惊霹雳，凤翔千仞爱琅玕。坞中多少峨眉雪，好养灵根岁岁看。”陈泽州有《崇效寺看枣花书雪坞诗后》诗，有《枣林寺门遇袁杜少》诗。渔洋又有《甲戌五月望日，宋山言至邀过崇效寺，访雪坞法师看枣花同赋》诗，又《雪中怀拙庵》诗：“东望盘山三百里，年年结束负行幐。”是拙庵乃盘山僧，常来驻锡。雪坞则崇效住持。徐华隐与雪坞倡和尤多。田山姜亦有《坐雪坞三语轩茶话》诗。二僧何幸也！
阮吾山《法时帆学士旧藏诗册跋》：“三十年前，余从庙市购一诗册，皆己未博学鸿词翰林赋送邱季贞洗马回淮南之作。诗翰各有可观，凡八人：海盐彭羡门、平湖陆义山、嘉兴徐华隐、任丘宠雪崖、东明袁杜少、长州冯方寅、宝应乔石林、山阳李公凯也。乾隆戊申秋八月，法时帆学士过余寓斋，出此册见示，亦前数公手迹。盖同游崇效寺看梅之作，惟羡门、石林二公不与焉。按邱洗马南归，在康熙甲戌之秋，距己未已十有六年，诸公尚同在馆中。其看梅诸咏，未署何年岁，然诗中称义山、华隐宗伯学士，公凯为学士，盖已在癸未以后。是时羡门已历少宰，石林先以言河工事罢归，距甲戌又十余年矣。是数君子于同年中气谊弥笃，白首如新，有足多者。城南荒刹，岁暮冲寒，半月两过，淹留竟日。缅冷客之胜致，足见前辈风流。而雪坞上人，手种双梅，待名流之屐齿，皆可作日下旧闻传也。时帆与余围坐土■〈土坐〉，展玩移时，觉百年前风会人物，宛乎可想。倘将此一册留庙寺中，俾与《青松红杏图》同作山门之宝，宁第结一重翰墨缘已耶！”时帆式善今大司成。
接叶亭在烂面胡同中间，汤西崖少宰居焉。赋诗云：“中丞宰木拱，大令宿草深。”注：“四十年前，傅雨臣感丁中丞居此，沈磵房大令尝寓云。”西崖咏斋中草木至五十二首，可谓蕃矣。雍正时张南华鹏翀居之，赋小集牛字韵八首。乾隆丁巳，沈椒园侍郎寓，吴少司马应棻招同人宴集首倡。徐恕斋以升赠侍御诗：“床休论上下，廨各占西东。诗派追初白，官情共软红。”又《感怀次吴少司马韵》：“驺唱冲泥到，荒亭感昔年。风流穿树石，裙屐已云烟。凉月奁开镜，深杯鲸吸川。槐花苍砌满，好句让群贤。”周西隒天度《感怀》诗：“青棠如线草如烟，阅世真成浩劫前。日下林皋解若此，人间坛坫益凄然。蜗行蠹壁余残垒，虫网疏窗罢辊弦。熟客不来宾从散，春风夜雨落苔钱。”极写荒凉之景。后为查中丞礼、祝芷塘德麟寓，稍葺治，倩王蓬心宸绘图征诗。沈东田世枫诗：“爱此幽栖地，偏居官巷中。入门风迹在，小坐市尘空。丛筱轻烟碧，长林落照红。渐看秋爽荐，疏处引清风。”芷塘赋诗，李羹堂调元八叠和韵。如：“百年鱼藻思诗老，一日莺花付史公。楸树前庭韩句里，桃遮小径杜诗中。”“雨屣送僧莲寺近，夜炉留客竹床寒。醉里功名付桑落，梦中富贵说槐安。”俱佳。今归吴漪园太史裕德。
莲花寺树林蓊郁，门径极佳。《旧闻》不载其名，似是旧庵修整。今为述职大吏行馆。
接叶亭对门大宅，为华亭王文恭公顼龄旧第，堂曰：“锡寿。”公曾孙绍曾、显曾入词馆，公孙祖庚保定太守，谒选道员。癸未，宴丙辰同征鸿博刘文定、曹文恭秀先、王廷尉会汾、杨侍读述曾、申副宪甫、陈太仆兆仑、钱宫庶载凡八人。文定诗：“人间盛事传衣钵，天上荣光属斗台。”谓太守继文恭举词科。时惟秀水朱稼翁稻孙亦继竹垞而举，海内惟此二人。钱宫庶绘《七清图》。太守补任宣州，示袁随园枚，亦同举者，因题尾云：“酒置平津阁，灯明锡寿堂。风前怀祖德，雨后对花光。人老衣冠古，园深水石苍。分笺赓白雪，还似咏霓裳。”“有客登黄阁（武进），无人不白头。八仙才咏罢，五马复南游。庶子丹青妙，群公翰墨留。萧疏花菊意，莫忘岁寒秋。”秦西壧座师为太守婿饯送宣州诗：“控纵名缰四十霜，霓裳咏后赋长杨。一樽上相歌骊曲，八座中朝半雁行。”亦指锡寿堂宴。
烂面胡同水月庵额，为孟津王无咎书。张匠门大受有《寒夜同顾嗣立、彭廷训集水月东院，联句送吴舍人》诗。
增寿寺西有忏园，乃王文靖公弟中丞燕别墅。万柘坡光泰诗云：“小巷大街东，园基近佛宫。残蝉斜照后，独鸟乱烟中。树老藤全白，篱荒枣半红。曲池无寸水，弹入雍门桐。”今更荒废，老树犹存。毛西河诗，已见《吴略》，不录。
顾侠君嗣立寓有晚翠阁，查他山诗云：“依稀宣北坊西角，鸿爪留泥我亦曾。”似在西便门街，无存。
渔洋《与郑山公登九莲阁》诗：“凭阑试聘望，远近一寒林。不见西山色，苍茫云外深。”向闻阁在长椿寺妙光阁之后。今圮。
妙光阁建自合肥尚书。近见《定山堂集》，乃姬人善持君所作，即所谓横波夫人也。殁殡长椿寺中。尚书《清明感悼》诗云：“石火平催白首春，芳兰折尽感芳辰。布金园阔忘家俭，炊玉心枯念客贫。化去魂归无色界，悲来佛是有情人。让他帘外双飞燕，又见垂杨碧草新。”又绝句：“生辰岁岁炷名香，幢盖莲花绣妙光。”横波仲冬三日生辰，恒于阁中礼诵，故云。
张黄门惟赤字螺浮，有新园在枣林街。合肥尚书过饮诗云：“柳市城闉百尺居，枣林街里一囊书。”螺浮有“十年霜雪老黄门”之句，一时名流争和。尚书《观螺浮侍史龙梭演剧》有“翩若惊鸿矫若龙”句，是时久任黄门，遂有园林声伎，亦足以豪。
西城饭厂设增寿寺，钱饮光澄之到京寓寺诗：“一路风尘满鬓华，解鞍便宿老僧家。房留官坐监施饭，店与人开带卖茶。庭树午余时系马，钟楼日落乱栖鸦。五更不睡骡车过，铎响铃声枕畔哗。”知康熙初年，施饭即在此寺。
顾侠君嗣立家吴中，有秀野堂；京寓宣武门壕上，背郭环流，杂莳花药。查查浦颜曰“小秀野”，并题云：“一片波光拂槛流，西山晴翠压墙头。书声灯影微茫里，差胜苏州隔秀州（余寓比邻）。”侠君自题云：“数间小屋傍城西，纸阁屏风新品题。堪笑生涯同燕子，春深到处好添泥。”“草堂春柳正鬖髿，芍药红兰渐著花。生怕梦归难识路，却教移得到京华。”按壕上今上斜街，寓址莫考。余赁官廨七年，藤萝成阴，丁香花放，满院浓香，不得已而迁去。留别诗云：“秀野遗踪杳莫寻，藤萝满架护清阴。七年蜗寄匆匆别，嘉树婆娑怅最深。”
丙辰鸿博征士来京，若杭堇浦、周兰坡长发、申笏珊，恒集接叶亭。周送翁朗夫照诗：“懒眠古巷联裙屐，接叶高亭发啸歌。”

[book_title]卷九
○北城上
龚芝麓尚书寓宣武门左，有香严斋。海内文人延致门下，岁暮，各赠炭资。马甸臣世俊下第，无以卒岁，袖文质公。读《而谓贤者为之乎》篇“数亡主于马齿之前，遇兴王于牛口之下，河山方以贿终，功名复以贿始”等句，泪涔涔堕，曰：“李峤真才子也。”赠金八百，并延誉之。明年，辛丑状元。所谓“八百孤寒齐下泪”者，公足当之。朱竹垞挽诗：“寄声缝掖贱，休作帝京游。”盖纪实也。
宣武门街右为陈少宗伯邦彦第。堂曰“春晖”，屋有藤花。文简公丙午自粤还朝，见花盛放，赋诗。今屋归全浙会馆，藤花尚盛。
宣武门外河名银湾，王文安铎所题。孙松坪《中秋》诗：“碧涨银湾类影娥。”
商宝意盘癸卯拔贡，至京，寓香炉营，见歌者林建中。后二十年遇淮上，赋云：“我从弱冠游神京，僦居曾记香炉营。密通往还潘太史（允敏），诙谐跌宕倪先生。君时方下黄门榻，衡宇相连宾不杂。醉倒常遗玳瑁簪，歌阑犹照珊瑚蜡。”
海波寺街为金文通之俊第，有古藤书屋。康熙初年，御史何蕤音元英寓此，名丹台书屋。王横云未遇时，饮屋中诗云：“龙门百尺邈难登，喜到高斋对古藤。少长题诗红叶共，高低点笔石栏凭。敬通跌宕因文史，北海风流在友朋。更春柏台增气象，迩来霜简剧威棱。”汪蛟门懋麟诗：“护持传太傅，燕赏惬尚书。留得清阴在，重为水部居。”康熙丙辰，朱竹垞有《饮何少卿藤花下》诗。甲子，检讨自禁垣移居，有藤二本，有《寓斋小集六言》，又《小集送人》诗：“我携家具海波寺，九月未槁青藤苗。夕阳倒影射柽柳，此时孤坐不自聊。”又《饯染孝廉佩兰》诗，又《紫藤花下作迟汤上舍右曾》诗：“柽叶绿如伞，藤花紫满檐。”又《柽联句》、《寒夜赋火箸》诗、《花下醉歌送吴、魏二子联句》。至己巳，移槐市斜街。诗云：“不道衰翁无倚著，藤花又让别人看。”
渔洋戊辰来京，竹垞邀饭古藤书屋
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>