<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,叙例,目录,洛阳伽蓝记序,洛阳伽蓝记卷第一,洛阳伽蓝记卷第二,洛阳伽蓝记卷第三,洛阳伽蓝记卷第四,洛阳伽蓝记卷第五,附录,引用书目,人名索引,洛阳伽蓝记校释全文在线阅读,洛阳伽蓝记校释全文在线下载,大玄古籍书库">
<meta name="description" content="杨衒之撰，周祖谟校，科学出版社1958。年版。中华书局1978年版。《洛阳伽蓝记》为北魏杨衒之所著，以佛寺为经，以相关史实、人物等为纬，真实描绘了北魏时期洛阳城的社会风貌与历史变迁，深具历史与文学价值。。周祖谟先生于1944年起着手校勘《洛阳伽蓝记》，后又增加注释工作，几经增删，历十二载始成。经过周祖谟先生的整理，原书正文与子注之体例得以恢复，眉目清楚，史料丰富，被黄永年先生称为古籍注释的标准著作。_洛阳伽蓝记校释_全文在线阅读_洛阳伽蓝记校释_全文在线下载_大玄古籍书库">
<title>洛阳伽蓝记校释_周祖谟_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">洛阳伽蓝记校释</span> <br/>
          作者： <span class="inputVal" id="bkauthor">周祖谟</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]162407</span> <br/>
          说明： <span class="inputVal" id="bkdec">杨衒之撰，周祖谟校，科学出版社1958 年版。中华书局1978年版。《洛阳伽蓝记》为北魏杨衒之所著，以佛寺为经，以相关史实、人物等为纬，真实描绘了北魏时期洛阳城的社会风貌与历史变迁，深具历史与文学价值。 周祖谟先生于1944年起着手校勘《洛阳伽蓝记》，后又增加注释工作，几经增删，历十二载始成。经过周祖谟先生的整理，原书正文与子注之体例得以恢复，眉目清楚，史料丰富，被黄永年先生称为古籍注释的标准著作。</span> <br/>
          封面： <span class="inputVal" id="bkimg">Z_11479.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]洛阳伽蓝记校释
[book_author]周祖谟
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]162407
[book_dec]杨衒之撰，周祖谟校，科学出版社1958 年版。中华书局1978年版。《洛阳伽蓝记》为北魏杨衒之所著，以佛寺为经，以相关史实、人物等为纬，真实描绘了北魏时期洛阳城的社会风貌与历史变迁，深具历史与文学价值。 周祖谟先生于1944年起着手校勘《洛阳伽蓝记》，后又增加注释工作，几经增删，历十二载始成。经过周祖谟先生的整理，原书正文与子注之体例得以恢复，眉目清楚，史料丰富，被黄永年先生称为古籍注释的标准著作。
[book_img]Z_11479.jpg


[book_title]序
【杨衒之着 周祖谟校释】
洛阳伽蓝记为北魏时流传至今的一部名着，虽然以记洛阳的佛寺为题，可是实际上所着重记述的是当时的政治、人物、风俗、地理、以及传闻的故事等等。因此这部书不仅使我们了解到北魏洛阳都城的建制、佛寺的建筑和历史的古迹，同时使我们知道了许多的历史事实。如所述宣武帝以後朝廷的变乱，诸王的废立，权臣的专横，阉宦的恣肆，以及文人学者的事蹟，四方人物的往来，佛教在民间的影响，外国沙门的活动等，其中有些可以与魏书、北史相证，有些可以补正史之阙略。尤其是卷五所载宋云、惠生使西域一节，与晋法显行传及唐玄奘大唐西域记同为研究古代中亚地理历史及中外文化交流史的极宝贵的史料。所以这部书的价值很高。作者杨衒之不但熟悉当时的掌故，而且长於着述，叙事简括，文笔隽秀，足与郦道元水经注媲美。既是地理书，又是一部史书，并且是一部极好的文学着作。
杨衒之，史书无传，其事蹟略见於唐释道宣广弘明集卷六王臣滞惑篇。道宣称衒之为北平人，元魏末为秘书监，「见寺宇壮丽，损费金碧，王公相竞侵渔百姓，乃撰洛阳伽蓝记，言不恤众庶也」。这几句话已经把作者着书的要旨指出来了。例如书中讥刺胡太后立永宁寺之营建过度；讽刺王公穷奢极欲，贪敛无已；官吏曲理枉法，劫夺民财，以造僧寺；以及揭举沙门之讲经造像，欲得他人之财物等；都充分地表现出作者对当时统治者与僧徒之所为深切不满。北魏是佛法极盛行的时期，而僧尼佛寺之猥滥亦为前所未有。魏书释老志说：在正光以後，僧尼有二百万之多，佛寺有三万余所。其芜杂冗滥可知。单以洛阳城内外而论，就有寺一千三百六十七所，侵占民居达三分之一以上，而营建之时所耗的人力物力更是难以计算了。北魏政治的腐败已达到极点。到孝静帝为高欢所迫迁都於邺以後，洛阳这些寺宇大半为兵火所毁。衒之於武定五年（公元五四七）重经洛阳时，不禁有黍离麦秀之感，因此藉记伽蓝以陈述史实。其中除了一部分近似小说以寓其讽刺者外，大部分都是真实的记录。所以前代的历史家（如司马光、胡三省）对这部书都很重视。
这部书传流至今已经有一千四百多年了，但始终缺乏一个善本。现在流行的几种刻本都有错字脱文，必须参校各本才能读得下来。根据刘知几史通所说，我们知道原书本有正文、子注之分，现在的刻本都连写在一起，不贯通全书文例，很不容易分辨。前人在校勘和分析正文与子注方面已经做了不少的工作，可是除利用法苑珠林、太平御览、太平广记几种资料以外，还有许多极重要的材料未能利用。如历代三宝记、续高僧传、大唐内典录、酉阳杂爼、绀珠集、类说、元河南志以及永乐大典等皆是。在分析正文子注一方面，前人又把正文分得过於简略，与唐韦述两京新记相似，恐怕也与原书体例不尽相合。因此写成这一本校释，除校勘和分析正文与子注的工作之外，又做了必要的注释，这样读起来就方便得多了。
此书草创於一九四四年五月，最初只着重於校勘，後来因为卷五宋云行记的材料不易读得懂，才着手作注。授课之暇，时作时辍，直到现在方写成全书，前前後後，将近十二年了。十二年不为不长，然成就之微薄如此，令人惭愧。在进行校勘注释当中，还得到许多位先生的帮助，永乐大典的资料就是赵万里先生告诉我的。稿中涉及梵文处又曾经得到季羡林先生和印度教授师觉月先生（Prof. P. C. Bagchi）的指教，有些一时找不到的参考书和难得的照片又蒙朋友们惠借。使作者於艰辛的岁月中所草创的一本书，得以最後写成，这是作者所深深感谢的。这本书原稿已经增订删改过三次，其中遗阙不备的地方还很多，希望得到读者的指正。
着　者(一九五六年一月)

[book_title]叙例
一、洛阳伽蓝记之刻本至多，有明刻本及清刻本。明刻本主要有三种：一、如隐堂本，二、吴琯所刻古今逸史本，三、毛氏汲古阁所刻津逮秘书本。如隐本不知何人所雕，板刻似出於嘉靖间；(赵万里先生谓：「此书盖为长洲人陆采所刻。范氏天一阁藏书中有采所着天池山人小藁，内有如隐草堂之名，此伽蓝记之板刻字样正类苏州刻本，故疑为陆采所雕。」案如隐草堂四字见小藁壬辰藁卷末。采为嘉靖进士陆粲之弟，从都穆学古文词，於文喜六代，为诸生累试不第。详冯桂芬苏州府志卷八十六。)逸史本则为万历间所刻也。二者来源不同，文字有异。津逮本刊於崇祯间，据毛斧季言，原从如隐本出，而有改窜。盖据逸史本校改者。至於清代刻本，则有四种：一、乾隆间王谟辑校之汉魏丛书本，二、嘉庆间张海鹏所刊学津讨原本，三、嘉庆吴自忠真意堂丛书活字本，四、道光吴若准洛阳伽蓝记集证本。考汉魏本乃出自逸史本，学津本即据津逮本翻雕，而小有更易。真意堂本，则又参取津逮汉魏两本以成者。至於吴氏集证本，虽云出自如隐，然亦略有删改。凡别本有异者，均於集证中详之。综是而言，伽蓝记之传本虽多，惟如隐堂本及古今逸史本为古。後此传刻伽蓝记者，皆不出此两本。故二者殆为後日一切刻本之祖本也。校伽蓝记，自当以此二者为主。如振裘挈领，余皆怡然理顺。苟侈陈众本，而不得其要，则览者瞀乱，劳而少功矣。
二、如隐堂本，今日易见者，为董康及四部丛刊三编影印本。至於原刊本，殊不易觏。北京大学图书馆所藏李木斋书中有之，无清人藏书印记。余所据者为董本。昔毛斧季云：「如隐堂本内多缺字。第二卷中脱三纸，好事者传写补入，人各不同。」案董本卷二阙四、九、十八三板，与毛氏所言一致。董云：「从吴氏真意堂本补此三叶。」案真意堂本，第九叶「受业沙门亦有千数」下，有「赵逸云晖文里是晋马道里」十一字，董本此语乃在前「高门洞开」下，津逮本同，由是可知董本所补者，亦非尽据真意堂本也。而四部丛刊及李氏旧藏之原刻本亦阙此三叶，其所钞补，又均与董本无异，如出一辙，殊不可解。
三、明永乐大典中有引及伽蓝记者，见於卷七三二八阳韵郎字下者一条，卷一三八二二至一三八二四寘韵寺字下者三十三条，合之约当杨书五分之三。可谓富矣！案大典虽为明人所修，而所取之书，殆皆宋元相传之旧本。然则其中所引，不啻为明以前之一古本也。又缪荃孙所刻之元河南志，其卷三所记後魏城阙市里之文，一望而知出於伽蓝记。缪谓原书盖袭宋敏求之旧志。(宋敏求书见宋史艺文志，凡二十卷。)果尔，则所录者又为北宋本矣。此二者前人均未道及，故特表而出之，使览者知校勘伽蓝记，除采取诸刻本外，尚有此重要之资据在焉。观其内容，河南志之文最古，大典所引多与逸史本相同。由是益可知逸史本与如隐本不同，自有其来源。
四、伽蓝记之有校本，自吴氏集证始。然简略且有譌谬，未为精善。近乃有二校本：一为大正藏卷五十一所收之校本，原书据如隐本排印，而参校众本，列其异同於下。惟不及古今逸史本及真意堂本。一为张宗祥先生之合校本。此书不以一本为主，但合校各本，择其长者而取之。凡有异同，皆备记其下，而不加断语，足以见其审慎。然撮录之时颇有譌夺。(如卷一胡统寺条脱「其资养缁流从无比也」九字。)今之校本，以如隐堂本为主，而参用古今逸史本，校其同异，定其是非。凡义可两通者，注曰「逸史本作某」。逸史本误，槩从如隐本。如隐本误字较多，皆取逸史本校正。原书俱在，可覆案也。至於津逮汉魏以下各本，亦均在校雠之列。如有可采，必择善而从。若津逮同於如隐本，汉魏同於逸史本，正其渊源所自，不复言之，以免殽乱。斯所谓振裘挈领也。若津逮不同於如隐，学津又不同於津逮，盖据逸史本或汉魏本而改，故亦不备举。或出一二，以见其源流而已。夫校书之事，最忌臆断；苟有真知灼见，又不可全无是非。今所校改，皆举其证。间有依文例或上下文意而确知有脱误者，则以意订正，并陈明其故，惟学者斟酌之。凡依文例增加之字，字外均以〔〕为识。
五、唐刘知几史通补注篇云：「亦有躬为史臣，手自刊补，虽志存赅博，而才阙伦叙，除烦则意有所恡，毕载则言有所妨，遂乃定彼榛楛，列为子注。若萧大圜淮海乱离志，羊衒之洛阳伽蓝记、宋孝王关东风俗传、王邵齐志之类是也。」由是可知衒之原书本有正文子注之分，今本一槩连写，是混注文入於正文，与原书体制不合。此意自顾千里发之。(见思适斋集卷十四洛阳伽蓝记跋。)尔後吴若准为集证，乃本顾氏之说，画分段落，子注皆分行书之。然所定正文太简，注文过繁，恐非杨书之旧。吴氏之後，唐晏为洛阳伽蓝记钩沉，复重为分画。以视吴本，眉目稍清；然犹有界域不明者。以予考之，此书凡记伽蓝者为正文，涉及官署者为注文。其所载时人之事蹟与民间故事，及有衒之案语者，亦为注文。(唐晏钩沉以有衒之案语者为注中之注，古本不可得见，今皆列为子注，不复分别。)如卷一永宁寺条，开元释教录引之，而不录常景之传记及「衒之尝与河南尹胡孝世」云云数语，是其明证。循此以求，条理不紊。其卷五记宋云西行求法一节所载道荣传云云，亦均为子注。考法苑珠林卷三十八引雀离浮图一节，全不引道荣传语，即其证也。陈寅恪先生谓此即本於魏晋南北朝僧徒合本子注之例，诚不可易。(见「读洛阳伽蓝记书後」。)今就以上所举例证，重为画分，虽未必能还杨书之旧观，但藉此以明杨书之体例，并使上下文句条贯统序，亦未始无用也。今书中子注皆分行低格书写，校注则作小字。原书一条之内，所记非一事者，则又为之画分段落，以便观览。
六、伽蓝记一书内容包括至广，唐晏钩沉虽有注释，但仅援据魏书北史略记书中人物之大概，其他则不复措意。今之所注，牵涉较广。关於历史事实及人物事蹟，则取证史书，陈其同异。史传所不详，则参照碑志，发其幽隐。关於地理，则参校水经注及前代地理载记，凡能与本书相发者，悉载於篇，以资参证。宋云西行所经之处，则据正史之西域传及法显行传、玄奘西域记等书说明古代中亚各国之地理山川、物产风习。关於佛书故事，则采诸经论，述其原委。至於翻译之名称，则兼注梵音，陈其义训。其他若文藻典故、名物制度之类，亦随文释之，不以其琐屑而失之也。
七、北魏之建都洛阳，即因汉魏洛阳故城之旧而兴建，宫阙坊里或有改变，而城之大小仍旧。据晋人书籍所称，南北长约九里，东西长约六里。吴若准集证所附洛阳图，南北窄而东西长，与载记及旧城基址不合。今据阎文儒先生实测故城城基之大小比例重绘一图，其城阙、宫殿、坊里、沟渠、桥梁以及伽蓝之所在，则以本书所述及水经注、魏书所载为依据，并参照元河南志之汉魏晋洛阳城图、汪士铎水经注图之洛阳城图定其方位，惟览者详其阙焉。

[book_title]目录
序叙例原序〔一〕
卷一（城内）永宁寺〔一七〕建中寺〔四八〕长秋寺〔五一〕瑶光寺〔五四〕景乐寺〔五七〕昭仪尼寺〔五九〕胡统寺〔六二〕修梵寺〔六三〕景林寺〔六四〕
卷二（城东）明悬尼寺〔七一〕龙华寺〔七二〕璎珞寺〔七四〕宗圣寺〔七四〕崇真寺〔七五〕魏昌尼寺〔七九〕景兴尼寺〔七九〕庄严寺〔八三〕秦太上君寺〔八四〕正始寺〔八八〕平等寺〔九五〕景宁寺〔一〇三〕
卷三（城南）景明寺〔一一三〕大统寺〔一一八〕秦太上公寺〔一一九〕报德寺〔一二一〕正觉寺〔一二四〕龙华寺〔一二八〕菩提寺〔一三五〕高阳王寺〔一三七〕崇虚寺〔一四一〕
卷四（城西）冲觉寺〔一四三〕宣忠寺〔一四五〕王典御寺〔一四九〕白马寺〔一五〇〕宝光寺〔一五二〕法云寺〔一五四〕开善寺〔一六一〕追先寺〔一六八〕融觉寺〔一七〇〕大觉寺〔一七二〕永明寺〔一七三〕
卷五（城北）禅虚寺〔一七九〕凝玄寺〔一八〇〕宋云惠生使西域〔一八二〕京师建制及郭外诸寺〔二二七〕
附录年表〔二三一〕引用书目〔二三五〕人名索引〔二四一〕
地图一　北魏洛阳伽蓝图二　宋云使西域行程图
图版一　明永乐大典二　明如隐堂刻本洛阳伽蓝记三　明吴琯刻古今逸史本洛阳伽蓝记四　明毛晋刻津逮秘书本洛阳伽蓝记五　清吴自忠刻真意堂丛书本洛阳伽蓝记六　北魏元天穆墓志七　北魏正光六年造弥勒下生石像台座浮雕八　云岗石窟造像九　北魏彭城王元勰墓志一〇　北魏广平王元怀墓志一一　汉熹平石经（诗经）一二　汉熹平石经（公羊春秋经）一三　六朝写本左传服虔注一四　白马寺塔一五　白马寺元代塑像一六　释迦佛在鹿野苑说法造像一七　湿婆仙像一八　龙门宾阳洞北魏造像

[book_title]洛阳伽蓝记序
魏抚军府司马杨衒之撰(逸史本汉魏本魏字上有後字，乃後人所增。)
(案历代三宝记卷九云：「洛阳地伽蓝记五卷，期城郡太守杨衒之撰。」大唐内典录卷四亦作「期城郡守」。又续高僧传卷一菩提流支传云：「期城郡守杨衒之撰洛阳伽蓝记五卷。」法苑珠林卷一百传记篇杂集部云：「洛阳地伽蓝记一部五卷，元魏邺都期城郡守杨衒之撰。」并与今本署衔不同。考杨衒之魏书北史无传，广弘明集卷六云：「阳衒之，北平人，元魏末为秘书监。见寺宇壮丽，损费金碧，王公相竞侵渔百姓，乃撰洛阳伽蓝记，言不恤众庶也。」据是可知衒之为北平人。其姓书作阳，又与历代三宝记等及本书不合。考北朝以文学通显者皆北平阳氏，如阳尼、阳固并是。至於杨氏，则未之见。魏书卷七十二阳尼传云：「尼字景文，北平无终人。从孙固，字敬安，有三子，长休之，休之弟诠之，字子衡。」北史卷四十七称固有五子，长休之，休之弟綝之，次俊之。此皆以之字为名，颇疑衒之姓阳，且与休之同行辈。复考北齐书卷四十二阳休之传云：「休之，字子烈，魏孝庄帝立，解褐员外散骑侍郎」；而本书卷一云：「永安中庄帝马射於华林园，衒之时为奉朝请」；以史称休之卒於隋开皇二年，年七十四推之，庄帝永安元年休之释褐为员外散骑侍郎，时年二十一，是时衒之方为奉朝请，盖亦初登仕版，年方弱冠者，则其与休之为同辈，益可信矣。至如刘知几史通补注篇作羊衒之者，羊为泰山姓氏，望非北平，当为传写之误。衒之之事迹可考者至少，其仕履可知者有四：曰奉朝请，曰抚军府司马，曰秘书监，曰期城郡太守。故严可均全北齐文杨衒之下云：「魏末为抚军府司马，历秘书监，出为期城太守。」期城郡者，魏孝昌中置，在今河南泌阳县西北。衒之生卒年不详。此序有「至武定五年，岁在丁卯，余因行役，重览洛阳」之语，是卒於武定五年以後。而严氏称「齐天保中卒于官」，则不知所据矣。又广弘明集复称衒之既撰此记，「後上书述释教虚诞，有为徒费，无执戈以卫国，有饥寒於色养，逃役之流，仆隶之类，避苦就乐，非修道者。又佛言有为虚妄，皆是妄想，道人深知佛理，故违虚其罪。启又广引财事乞贷，贪积无厌。又云读佛经者，尊同帝王，写佛画师，全无恭敬。请沙门，等同孔老拜俗。班之国史，行多浮险者，乞立严敕，知其真伪。然後佛法可遵，师徒无滥；则逃兵之徒，还归本役，国富兵多，天下幸甚。」此鉴於当时佛教污秽杂乱，祸国殃民，故发崇有黜邪之论。广弘明集以其多排斥佛法之言，故列於王臣滞惑篇。然读衒之是书者，不可不知其言行也。惜其全文已佚，不可复覩矣。)
三坟五典之说，(说，历代三宝记卷九引作记，非。)九流百氏之言，(百氏，各本作百代，误，九流百氏指诸子百家而言。今依三宝记及大唐内典录卷四、续高僧传卷一菩提流支传引改。)并理在人区，(人，吴若准集证本作寰，非。)而义兼天外。(兼，内典录、续僧传作非。外，集证本作下。案衒之此语与後汉书西域传论「神迹诡异，则理绝人区；感验明显，则事出天外」；用字相同。天外者，寰宇之外也。)至於一乘二谛之原，(原，三宝记、内典录并作源，原源字通。水本曰原也。续僧传作言，涉上文而误。○一乘者，犹言一法也。广弘明集卷十五沈约佛记序云：「廓不二之法门，广一乘之长陌。」乘者，运载为义。法门名义集云：「能运众生从因至果，故名为乘。」又云：「二谛：一者世谛，亦名俗谛；二者第一义谛，亦名真谛。谓缘法不目，名用万差，别言显相，皆是世谛。第一义谛：真妄平等，垢净不二，凡是无实无相无诠，皆是第一义谛所摄。出世圣人，乃证斯理，最实无比，故言第一义谛。诸佛说法是依二谛，共表一法，不相违反。」又释神清北山录卷二真俗符云：「会极捐情之谓真，起微涉动之谓俗。真也者，性空也。俗也者，假有也。」翻译名义集第五十九篇云：「佛事门中不舍一法，劝臣以忠，劝子以孝，劝国以治，劝家以和，此依俗谛也。真谛彰本寂之理，一性泯然，是非双泯，能所俱亡，指万象为真如，会三乘归实际，此依真谛也。」)三明六通之旨，(三宝记、内典录、续僧传并作六通三达之旨，其义相同。维摩经云：「佛身即法身也，从六通生，从三明生。」法门名义集云：「三明：过去宿命明，未来天眼明，现在漏尽明。」案漏者，浸渍於内，放逸失道之义也。又释六通曰：「一身通，二天眼通，三天耳通，四他心通，五宿命通，六漏尽通。」案通者，离壅无碍之谓也。六通亦名六神通，见翻译名义集第一篇。三明亦名三达，佛说菩萨本行经卷上云「六通三达成一切智」是也。)西域备详，东土靡记。(上言三坟五典之说，诸子百家之言，行於中土；而一乘二谛、三明六通之言，独发自彼域也。)自项日感梦，(项，各本作顶，此依三宝记、内典录改。)满月流光，阳门饰豪眉之象，(豪，逸史本作毫，三宝记、内典录同。)夜台图绀发之形，(夜台，三宝记、续僧传同，惟内典录作凉台。○此述自汉明帝感梦，佛教始至中土也。牟子理惑论云：「昔孝明帝梦见金人，身有日光，飞在殿前，欣然悦之。明日博问羣臣，此为何神？有通人傅毅曰：臣闻天竺有得道者，号曰佛，飞行虚空，身有日光，殆将其神也。於是上寤。遣中郎蔡愔、羽林郎中秦景、博士弟子王遵等十八人於大月支写佛经四十二章，藏在兰台石室第十四间。时於洛阳城西雍门外起佛寺，於其壁画千乘万骑绕塔三匝。又於南宫清凉台及开阳门上作佛像。明帝时豫修造寿陵，曰显节，亦於其上作佛图像。时国丰民宁，远夷慕义，学者由此而滋。」（见弘明集卷一）汉法本内传亦云：「明帝永平三年，上梦神人，金身丈六，项有日光」云云。（见广弘明集卷一及弘决外典抄卷一引）即其事也。○夜台，即长夜台，指明帝之寿陵而言。内典录作凉台，则谓清凉台，义有不同。项日、满月、毫眉、绀发皆如来之色相。大善权经云：「白净王严驾白象，往诣阿夷头，道人披[叠*毛]相太子，见三十二相，躯体金色，顶有肉髻，其发绀青，眉间白毫，项出日光。」是也。（瑞应本起经同）满月，见修行本起经卷上，言佛之颜容，皎洁光净，如满月也。魏温子昇大觉寺碑言佛「颜如满月，心若盈泉」。（见艺文类聚卷七十七）又唐释法琳辩正论卷六云：「夫法身等於如如，无方理绝称谓。化体由乎应物，妙质可涉名言？故有白毫绀睫之辉，果唇花目之丽，万字千辐之相，日轮月彩之殊。自像法东被，正化南移，夕梦金人，河浮玉马。清台之下，覩满月之容，雍门之外，观相轮之影。」并与本文相发。)迩来奔竞，(迩原作尔，误。逸史本作迩，与三宝记、内典录合。)其风遂广。(释法琳破邪论卷下云：「及慈云卷润，慧日收光，乃梦金人於永平之年，覩舍利於赤乌之岁。於是汉魏齐梁之政，像教勃兴；燕秦晋宋已来，名僧间出。」)至於晋室永嘉，(各本作至晋永嘉，此依三宝记、内典录。)唯有寺四十二所。(亦见魏书释老志。)逮皇魏受图，(受图，谓受天命也。後汉书班固传东都赋「於是圣皇乃握乾符，阐坤珍，披皇图，稽帝文」，李贤注曰：「乾符坤珍，谓天地符瑞也。皇图帝文，谓图纬之文也。」又张衡传东京赋云：「高祖膺籙受图，顺天行诛。」文选卷二十应贞晋武帝华林园集诗云：「五德更运，膺籙受符。」义同。)光宅嵩洛，(光者，大也。左氏昭公二十八年传「光有天下」，班固东都赋「光汉京于诸夏」，是也。宅者，居也。嵩，嵩高山也。文选卷十六潘岳怀旧赋李善注引戴延之西征记曰：「嵩高，中丘也。东谓太室，西谓少室，总名嵩高也。」又引河南郡图经曰：「嵩丘，在县西南十五里。」)笃信弥繁，法教愈盛。(详见魏书释老志。)王侯贵臣，弃象马如脱屣；(此谓多施与也。往者太子须大拏曾以白象车马布施他人，见太子须大拏经，故曰弃象马如脱屣。屣，履也。如脱屣言其至为轻易也。)庶士豪家，舍资财若遗迹。(文选古诗十九首云：「不念携手好，弃我如遗迹。」)於是招提栉比，(招原作昭，误，别本均作招。续僧传卷十二达摩笈多传云：「招提者，正音云招鬪提奢，此云四方，谓处所为四方众僧之所依住也。世依字解：招谓招引，提谓提擕，并浪语也。此乃西言耳。」又释氏要览卷上释招提曰：「增辉记：梵云拓鬪提奢（caturdisya），唐言四方僧物。但笔者讹拓为招，去鬪奢，留提，故称招提。即今十方住持寺院也。」案僧吏略卷上云：「後魏太武帝始光元年创立伽蓝，为招提之号。」)宝塔骈罗，(释氏要览卷下云：「塔，梵语塔婆，此云高显，今略称塔也。又梵云苏偷婆，此云宝塔。又梵云窣堵波，此云坟。」案塔婆者，由巴利文（Pali）thūpa 而来；苏偷婆、窣堵波者，由梵文 stūpa 而来；皆译音也。玄应一切经音义卷六引字苑曰：「塔，佛堂也。他合反。」是此字之训寺塔，自晋葛洪始。宝塔者，以众宝为饰者也。骈罗，犹言并列。张衡西京赋曰「夹蓬莱而骈罗」。)争写天上之姿，竞摹山中之影；(摹原作摸，此依三宝记。摹摸一字，摸为俗体。别本作模，非。模者，法也。摹者，摹写之也。意义有别。图缋佛像，画工未施采事，而先规摹之也。自以作摹为是。○天上之姿，山中之影，皆指如来佛像而言。往者佛至忉利天为母说法，优填王以旃檀作佛像，为造像之始。大唐内典录谓汉明帝时从月支得优填王雕像之图样，敕图於开阳城门及寿陵上，为中国供养佛像之始。案又过去佛尝於那竭城南山中留影，魏书释老志云：「太安初有师子国胡沙门五人奉佛像三到京师。」即本佛影摹写而得，斯即所谓山中之影也。)金刹与灵台比高，(灵台，三宝记作云台，误。案灵台汉光武所建，升之以望云物也。水经注谷水条云：「高六丈，方二十步。」文选潘岳闲居赋云：「浮梁黝以径度，灵台杰其高峙。」李善曰：「陆机洛阳记：灵台在洛阳南去城三里。」○金刹者，旛柱也。此指浮图而言。法华经卷三授记品「长表金刹」，慧琳音义云：「刹梵云掣多罗，彼土无别旛竿，即於塔覆鉢柱头悬旛。今云刹者，语声虽讹，以金为之，长而有表，故言金刹也。」案古无刹字，徐铉说文新附字有之，云：「柱也，从刀未详，杀省声，初辖切。」玄应一切经音义卷一忉刹条云：「刹音察，梵言差多罗。此译云土田。案刹书无此字，即[利-禾+桼]字略也。[利-禾+桼]音初一反，浮图名刹者，讹也。应言剌瑟胝。剌音力割反。此译云竿。人以柱代之，名为刹柱，以安佛骨，义同土田，故名刹也。以彼西国塔竿头安舍利故也。」季羡林先生云：「刹，梵文为 yasti，巴利文为 lasthi。玄应所云剌瑟胝，或为 lasthi 之对音。」)讲殿共阿房等壮。(讲殿原作广殿，此依三宝记。逸史本集证本作宫殿，非。阿房，殿名，见史记秦始皇本纪，东西五百步，南北五十丈，可以坐万人，在渭南上林苑中。房音旁。)岂直木衣绨绣，土被朱紫而已哉！(此言当时兴建寺舍之穷侈极度也。文选张衡西京赋云：「北阙甲第，当道直启，程巧致功，期不阤陊。木衣绨锦，土被朱紫。」薛综曰：「言皆采画如锦绣之文章也。」李善曰：「说文云：绨厚缯也。朱紫，二色也。」)暨永熙多难，皇舆迁邺，诸寺僧尼，亦与时徙。(元魏孝武帝（元修）於永熙三年七月为斛斯椿所迫，西出於长安。十月孝静帝（元善见）即位，北迁於邺。)至武定五年，岁在丁卯，余因行役，重览洛阳。(三宝记作至武定元年（公元五四三），无岁在丁卯四字。案孝静帝武定元年二月，北豫州刺史高仲密据虎牢西叛，三月南阳王元宝炬遣其子突与宇文黑獭率众来援仲密，旋围河桥南城。齐献武王高欢乃声讨黑獭，战於邙山，大破之，豫洛二州始平。见魏书孝静帝纪。衒之之行役过洛，当在平洛州之後，故有城郭崩毁之语。)城郭崩毁，(城郭崩毁，三宝记作墙宇倾毁。)宫室倾覆，寺观灰烬，庙塔丘墟。墙被蒿艾，巷罗荆棘，(三宝记墙宇倾毁下作荆棘成林，无宫室下十八字。)野兽穴於荒阶，山鸟巢於庭树。(巢，三宝记作聚。)游儿牧竖，踯躅於九逵；(诗兔罝「施于中逵」，传曰：「逵，九达之道也。」此所称九逵者，九轨也。洛阳城门每门有三道，即所谓九轨。左氏隐公十一年传注云：「逵，道方九轨也。」文选张载七哀诗注云：「桓子新论：雍门周以琴见孟尝君曰，臣窃悲千秋万岁後，坟墓生荆棘，狐兔穴其中，樵儿牧竖踯躅而歌其上。」)农夫耕老，艺黍於双阙。(耕老，各本作耕稼，误。此依三宝记。农夫耕老与游儿牧竖文正相应，作耕稼则不合矣。阙者，宫门之象魏也。天子宫门两旁特为屋，高出於门屋之上者，谓之双阙。亦谓之两观，见孙诒让周礼正义大宰职。文选古诗曰：「两宫遥相望，双阙百余尺。」是也。两宫即南北二宫，相去七里。)始知麦秀之感，非独殷墟；黍离之悲，信哉周室！(始知二字今本并脱，此依三宝记补。又悲字，三宝记作哀。自争写天上之姿至此，内典录并阙。尚书大传曰：「微子将朝周，过殷之故墟，见麦秀之蔪蔪，此父母之国，志动心悲。」又诗黍离序曰：「黍离，闵宗周也。周大夫行役，至于宗周，过故宗庙，宫室尽为禾黍，闵周室之颠覆，彷徨不忍去，而作是诗。」此所谓黍离麦秀之感也。文选向秀思旧赋曰：「叹黍离之愍周兮，悲麦秀於殷墟，惟古昔以怀今兮，心徘徊以踌躇。」)京城表里，(表里，三宝记作内外。)凡有一千余寺，今日寥廓，(寥原作寮，此从逸史本。)钟声罕闻。(钟原书均作锺，今皆依逸史本改作钟。)恐後世无传，故撰斯记。(案衒之於孝庄帝（元子攸）永安中为奉朝请，若年当弱冠，则撰述此书之时，於武定五年之後，盖已年在四十左右矣。)然寺数最多，不可遍写；今之所录，止大伽蓝，(伽蓝即佛寺，或曰僧伽蓝，本名僧伽罗磨，梵文称 sa?ghārāma，译云众园，乃众沙门修静之所也。)其中小者，取其祥异，(异字原脱，津逮本同。惟逸史本不误。祥字各本均作详，非是。案内典录引凡有一千余寺下，作「并选择祥异以注述云」，是详异当作祥异也。)世谛俗事，(俗字各本并夺，此依三宝记补。)因而出之。先以城内为始，次及城外。表列门名，以记远近。凡为五篇。(记字，凡字，各本并夺，此依三宝记补。)余才非着述，(着，三宝记作注。)多有遗漏，後之君子，详其阙焉。
太和十七年，(太和，各本并作大和，误。案孝文帝（元宏）改元太和诏曰：「朕夙承宝业，惧不堪荷，而天贶具臻，地瑞并应，风和气晼，天人交协，宜改号太和。」见魏书卷七上高祖纪。)高祖迁都洛阳，(高祖上各本有後魏二字，当为後人所加，今删。洛阳本古成周之旧址，汉光武建武元年建都于是，魏晋因而不改。元魏之初，本都平城，至孝文帝太和十七年始定迁都之计，经营洛京。清嘉庆洛阳县志卷六云：「东汉旧京，在今洛阳城东三十里，今虽湮灭已久，故蹟犹存。」)诏司空公穆亮营造宫室，(魏书高祖纪下云：「太和十七年九月幸洛阳，巡故宫基址。帝顾谓侍臣曰：晋德不修，早倾宗祀，荒毁至此，用伤朕怀！乃定迁都之计。冬十月，幸金墉城，诏徵司空穆亮与尚书李冲将作大匠董爵经始洛京。」元河南志卷三云：「又命青州刺史刘芳、中书舍人常景、造洛阳宫殿门闼之名，经途正其号。十九年九月，新都始立，於是六宫文武尽迁洛阳。宣武永平二年又诏定诸门闼名。初命中书舍人沈馨以隶书书板题之，景明正始之年，又敕符节令江式以大篆易之。」)洛阳城门依魏晋旧名。(案城门之称号仍魏晋之旧者固多，而亦有高祖改之者。)
东面有三门：
北头第一门，曰建春门。
汉曰上东门。阮籍诗曰「步出上东门」，是也。(此阮籍咏怀诗句，见文选卷二十三。李善注引河南郡图经曰：「东有三门，最北头曰上东门。」)魏晋曰建春门，高祖因而不改。(汉曰以下今本与上文连写，今依集证及钩沈二本列为注文，且分行书之，以清眉目。○案元河南志卷二云：「贾谊疏曰：择良日立诸子雒阳上东门之外，是则西汉时已有上东门矣。汉旧仪曰：册皇太子诸侯王皆於上东门。李尤铭曰：上东少阳，厥位在寅，条风动物，月正孟春。」又云：「晋永嘉二年，王弥至洛阳，屯於津阳门。弥兵散，烧建春门而东。」)
次南曰东阳门。
汉曰中东门。(中东门，各本作东中门，误。水经注卷十六谓东阳门，故中东门也。元河南志卷二亦作中东门，且引李尤铭曰：「东处仲月，厥位当卯。」是原名中东门无疑。中东门者，东门之中间一门也。)魏晋曰东阳门，高祖因而不改。
次南曰青阳门。
汉曰望京门。(案元河南志卷二曰：「旄门，一作宣平门，又曰望京门。李尤铭曰：旄门值季，月位在辰。」)魏晋曰清明门，高祖改为青阳门。(青阳，汉魏本作清阳，非。尔雅释天云：「春为青阳。」说文云：「青，东方色也。」「阳，高明也。」元河南志卷二云：「青阳门，晋之清明门，孝文改。亦曰税门，又曰芒门。」)
南面有四门：(原作三门，误。此依逸史本及元河南志改。)
东头第一门，(门字各本脱，依集证本补。)曰开阳门。
初，汉光武迁都洛阳，作此门始成，而未有名，忽夜中有柱自来在楼上。後琅琊郡开阳县上言南门一柱飞去，(上字各本无，依水经注卷十六及汉官仪补。)使来视之，则是也。遂以开阳为名。(遂，逸史本作因。李尤铭曰：「开阳在孟，位月惟巳。」)自魏及晋因而不改，(文选潘岳怀旧赋曰：「启开阳而朝迈。」)高祖亦然。
次西曰平昌门。
汉曰平门。(元河南志卷二云：「南面四门：正南曰平门，一作平城门。古今注曰：建武十三年开。蔡邕曰：平城门，正阳之门也。与宫连属，郊祀法驾所由从出，门之最尊者。汉官秩曰：平城门为宫门，不置候。李尤铭曰：平门督司，午位处中，外临僚侍，内达帝宫，正阳南面，炎暑赫融。」)魏晋曰平昌门，高祖因而不改。
次西曰宣阳门。
汉曰小苑门。魏晋曰宣阳门，高祖因而不改。(此注今本并无，依水经注、太平寰宇记补。水经注卷十六：谷水又东迳宣阳门南，注云：「故苑门也，皇都迁洛，移置于此。」太平寰宇记卷三云：「开阳门在巳上，汉有小苑门在午上，晋改曰宣阳门。」是宣阳门即汉之小苑门。小苑门亦称謻门。文选张衡东京赋云：「謻门曲榭，邪阻城洫。」薛综曰：「謻门，冰室门也。」水经注谷水下云：「謻门，即宣阳门也。」今各本宣阳门下作「汉曰津门」云云，非是。元河南志卷二列後汉城门，平门之西曰宣阳门，并云：「按汉志十二门名有小苑门，而独无铭，莫知其方所。而十道志列在平城之西。董卓传：孙坚军太谷，进宣阳城门。注曰：洛阳记南面有四门，从东第三门也。是则小苑亦名宣阳。次西曰津门。」据此可知宣阳门与津门为二门，非一门也。又水经注谷水下云：「谷水南东屈迳津阳门，又东迳宣阳门南，又东迳平昌门南，又东迳开阳门南。」此正为南面之四门，次第甚明，足正今本伽蓝记之误。)
次西曰津阳门。(此六字今本亦脱，张氏宗祥据水经注各书始发其误。今考元河南志卷三多据衒之此书而作，其叙南面四门：东曰开阳，次西曰平昌，次西曰宣阳，次西曰津阳；所列与水经注并合，今据补。)
汉曰津门。(逸史本津下有阳字，非。案津门者以洛水从此而入城，故名。元河南志卷二云：「津门当洛水浮桥下，一作津城门，又作津阳门。李尤铭曰：名自定位，惟月在未。」)魏晋曰津阳门(逸史本作宣阳，非。案晋永嘉二年王弥至洛阳，屯於津阳门。)高祖因而不改。
西面有四门：(案自汉迄晋，西面有三门，元魏增辟一门，故为四门。)
南头第一门，曰西明门。
汉曰广阳门，(李尤铭曰：「广阳位孟，厥月在申。」)魏晋因而不改，高祖改为西明门。
次北曰西阳门。
汉曰雍门，(元河南志卷二云：「一曰雍城门。李尤铭曰：雍门处中，位月在西。」)魏晋曰西明门，高祖改为西阳门。(水经注卷十六曰：「旧门在东南，太和中以故门邪出，故徙是门，东对东阳门。」)
次北曰阊阖门。
汉曰上西门。(李尤铭曰：「上西在季，位月惟戌。」)上有铜璇玑玉衡，(上字原脱，此从逸史本。)以齐七政。(尚书舜典云：「在璿玑玉衡，以齐七政。」璿璇字同。孔颖达正义曰：「说文云：璿，美玉也。玑衡者，玑为转运，衡为横箫。运玑使动於下，以衡望之，是王者正天文之器。汉世以来，谓之浑天仪者是也。宣帝时，司农中丞耿寿昌始铸铜为之象，史官施用焉。马融云：浑天仪可旋转，故曰玑。衡，其横箫，所以视星宿也。以璿为玑，以玉为衡，盖贵天象也。蔡邕云：玉衡长八尺，孔径一寸，下端望之，以视星辰。盖县玑以象天，而衡望之，转玑窥衡，以知星宿。是其说也。七政谓日月与五星也。马融云：日月星皆以璿玑玉衡度知其盈缩进退，失政所在。圣人谦让以验齐日月五星行度，知其政是与否，重审己之事也。」)魏晋曰阊阖门，(文选卷二十一左思咏史诗「被褐山阊阖」是也。李善云：「晋宫阙名曰：洛阳城阊阖门西向。」)高祖因而不改。(水经注卷十六云：「太和迁都，徙门南侧。」)
次北曰承明门。
承明者，高祖所立，当金墉城前东西大道。(水经注卷十六云：「金墉城，魏明帝于洛阳城西北角筑之，起层楼于东北隅，皇居创徙，宫极未就，止跸于此。」)迁京之始，宫阙未就，高祖住在金墉城，城西有王南寺，高祖数诣寺〔与〕沙门论义，(与，各本无，今依文义增。义原作议，非，此依逸史本改。案魏书高祖纪下云：「帝雅好读书，手不释卷，史传百家，无不该涉。善谈老庄，尤精释义。」此所谓论义者，即谈论释典经义也。)故通此门，而未有名，世人谓之新门。时王公卿士常迎驾於新门，高祖谓御史中尉李彪曰：(彪字道间，顿丘卫国人。家世微寒，笃学不倦。高祖初，为中书教学博士，後假员外散骑常侍，建威将军，使於萧赜。迁秘书丞，参着作事。高祖南征，假彪冠军将军。车驾还京，迁御史中尉，领着作郎。後坐事除名。世宗时以白衣在秘书省修史。景明二年秋卒。见魏书卷六十二本传。)「曹植诗云：谒帝承明庐，(此子建赠白马王彪诗，见文选卷二十四。李善云：『陆机洛阳记曰：承明门，後宫出入之门。吾常恠曹子建诗谒帝承明庐，问张公（华），张公云：魏明帝作建始殿，朝会皆由承明门。然直庐在承明门侧。』（此据文选卷二十一应璩百一诗注参校）) 此门宜以承明为称。」遂名之。
北面有二门：
西头曰大夏门。
汉曰夏门。(元河南志卷二云「一作夏城门。李尤铭曰：夏门值孟，位月在亥。」)魏晋曰大夏门，〔高祖因而不改。〕(高祖云云，各本并无，今依例补。)宣武帝造三层楼，去地二十丈。(宣武二字各本并无，帝原作尝。逸史本作帝。案元河南志卷三云：「北有二门：东曰广莫门。西有大夏门。宣武造三层楼，去地二十丈。洛阳城门楼皆两重，去地百尺，唯大夏门甍栋峻丽。」此文当即本於是书。今本帝上夺宣武二字，故据补。又河南志卷二记魏宫阙云：「魏略曰：武帝立北宫，明帝造三层楼，高十丈。」水经注卷十六云：「谷水又东历大夏门下，故夏门也。陆机与弟书云：门有三层，高百尺。魏明帝造。」是则门旧有楼，亦非创自宣武（元恪）矣。又逸史本汉魏本此文作「帝造三层楼，去地十丈；高祖世宗造三层楼，去地二十丈」。吴若准以为高祖世宗云云误衍，而帝字上脱魏明二字。津逮本之尝字，又当从汉魏本作帝。唐晏钩沈则据汉魏本，但於帝字上增魏明二字而已。今从河南志改正。)洛阳城门楼皆两重，去地百尺，惟大夏门甍栋干云。(甍，屋栋也。广韵莫耕切，音萌。)
东头曰广莫门。(广莫者，大也。天有八风，一曰广莫风。史记律书云：「广莫风居北方。」)
汉曰谷门。(元河南志卷二云：「一作谷城门。李尤铭曰：谷门北中，位当于子。」水经注卷十六云：「谷门北对芒阜，连岭修亘，苞总众山，始自洛口，西踰平阴，悉芒壠也。」)魏晋曰广莫门，(文选卷二十八刘琨扶风歌云：「朝发广莫门，莫宿丹水山。」)高祖因而不改。自广莫门以西，(自字原脱，依逸史本补。)至於大夏门，宫观相连，被诸城上也。
一门有三道，所谓九轨。(元河南志卷二记晋城阙云：「陆机洛阳记曰：洛阳十二门，门有阁，闭中，开左右出入。城内大道三，中央御道，两边筑土墙，高四尺，公卿尚书章服从中道，凡人行左右道。左入右出，不得相逢。夹道种槐柳树。晋书曰：洛阳御道，筑墙高丈余，百郡邸舍皆在城内。又曰：洛阳十二门，皆有双阙。有桥，桥跨阳渠水。」○九轨，逸史本作九逵，义同。周礼考工记匠人曰：「国中经涂九轨。」郑注曰：「经纬之涂，皆容方九轨。轨谓轨广。」又文选张衡东京赋述洛阳城隅之制曰：「经途九轨，城隅九雉。」薛综曰：「南北为经。途，道也；轨，车辙也。」)

[book_title]洛阳伽蓝记卷第一
魏抚军府司马杨衒之撰
周祖谟校释
城内(此二字原在题目洛阳下，不别起行，此依逸史本。下各卷同。)
○永宁寺，熙平元年灵太后胡氏所立也，(魏书释老志云：「肃宗（元翊）熙平中於城内太社西起永宁寺，灵太后亲率百僚表基立刹。」案胡太后为世宗（元恪）妃，肃宗母，安定临泾司徒胡国珍女。肃宗立，乃尊为皇太后，临朝称制，总览万机。后姑为尼，颇通佛理，后因之亦崇敬三宝。见北史后妃传。○又据魏书释老志，魏显祖献文帝皇兴元年曾於代京起永宁寺，构七级佛图，高三百余尺，基架博敞，为天下第一。熙平初於洛阳起永宁寺，盖沿平城之旧制。)在宫前阊阖门南一里御道西。(西字续僧传卷一菩提流支传及开元释教录卷六引作东，误。案魏书云「於太社西起永宁寺」，本书下文云「太社在阊阖门前御道西」，据此则寺之所在至明。且水经注卷十六谷水注云：「阳渠水迳阊阖门南，又枝分夹路南出，迳太尉司徒两坊间，谓之铜驼街。水西有永宁寺。」由是益足证作西不误。○阊阖门者，乃宫城正南之门，虽与城之西门阊阖门同名，而非一门。)
其寺东有太尉府，(此下至「四朝时藏冰处也」当系子注。续僧传、释教录均未引，是其明证。凡依文例考核为注文者皆低格书写，不与正文杂糅。○北魏官号多同晋朝，太尉、司徒、司空，并古官名也，号称三公。太尉即古大司马之职。汉建武二十七年改大司马为太尉，其後二者恒迭置，不并列。魏晋之世，大司马与太尉乃各自为官，北魏仍之不改。见晋书职官志及杜佑通典。○元河南志卷三云：「太尉府在永宁寺东，西对永康里，即旧铜驼街；其左是魏晋故庙地。」)西对永康里，(永康里，在西阳门内御道南。)南界昭玄曹，(昭玄曹，管僧尼之官署。沙门，汉隶鸿胪寺。寺者，官舍也。北魏初京中立道人统，文成帝时改立监福曹，孝文帝时改为昭玄曹。其官属有沙门统、都维那等，统摄僧伍，以断僧务者。世宗即位，诏僧犯杀人以上罪者，仍依俗断；余付昭玄断之。见魏书释老志及宋赞宁僧史略卷中。)北邻御史台。(御史，古为记事之官。至秦汉司纠察之任，所居之署，後汉谓之御史台，後世因之。见宋王益之职源撮要。)阊阖门前御道东有左卫府。(魏书官氏志有左右卫将军，亦沿晋制也。)府南有司徒府。司徒府南有国子学，(案魏书卷五十五刘芳传芳请高祖立学表称：「洛阳记云：国子学宫与天子宫对，校量旧事，国学应在宫门之左。」今此称国子学在阊阖门御道东，盖即从刘芳之言而营建者也。)堂内有孔丘像。颜渊问仁、子路问政在侧。(并见论语。)国子学南有宗正寺，(学字各本并夺，依元河南志补。宗正者，统皇族宗人图谍之官也。见晋书职官志。此亦因晋人之旧。)寺南有太庙，(周礼考工记：「匠人营国，左祖右社。」)庙南有护军府，(魏书官氏志有中护军。)府南有衣冠里。御道西有右卫府，府南有太尉府，(太尉府，元河南志作太府寺。太府，掌财物库藏者。)府南有将作曹，(魏书官氏志有将作大匠，掌修治宫室陵园土木之功。)曹南有九级府，(元河南志无九级府，九级未详。)府南有太社，(元河南志太社下有司州。)社南有凌阴里，即四朝时藏冰处也。(水经注谷水注云：「宣阳门内有宣阳冰室，旧在宣阳门内，故得是名。门既拥塞，冰室又罢。」元河南志卷二云：「陆机洛阳记曰：冰室在宣阳门内，常有冰，天子用赐王公众官。」案积冰曰凌，诗七月「纳于凌阴」，传曰：「凌阴，冰室也。」○四朝者，即中朝也。谓晋之武、惠、怀、愍四世也。)
中有九层浮图一所，架木为之，举高九十丈。(九十丈，内典录卷四引同。魏书释老志云：「高四十余丈。」水经注谷水注云：「浮图下基，方十四丈，自金露盘下至地四十九丈。」与本书所记不同。郦道元又称浮图「取法代都七级而又高广之，虽二京之盛，五都之富（五疑当作三），利刹灵图，未有若斯之构也」。)上有金刹，复高十丈；(上字金字今本并夺，此依开元释教录补。内典录作「上有宝刹」。刹解见序。)合去地一千尺。(续僧传作「出地千尺」，内典录作「去地千尺」。)去京师百里，(续僧传及释教录作「去台百里」，内典录作「离京百里」。)已遥见之。(巳，内典录作即。)初掘基至黄泉下，(续僧传作「初营基日，掘至黄泉」。内典录作「初欲筑基，掘至黄泉下」。)得金像三十躯，(得，续僧传作获。三十，原作三千，别本作三十，今据改。续僧传、内典录等作三十二。○水经注谷水注云：「其地是曹爽故宅。经始之日，于寺院西南隅得爽窟室，下入土可丈许，地壁悉累方石砌之，石作细密，都无所毁，其石悉入法用。自非曹爽庸匠，亦难复制此！桓氏有言：曹子丹生此豚犊，信矣。」此言得金像三十躯，殆未可信。)太后以为信法之徵，(续僧传作「太后以为嘉瑞，奉信法之徵」。内典录作「太后信为崇法之祥徵」。)是以营建过度也。(内典录作「是以营造穷极世工」。释教录作「是以饰制瓌奇，穷世华美」。续僧传则与今本并同。○案魏书艺术传称建永宁寺九层浮图，郭安兴为匠。此云营建过度，正衒之讥弹之辞也。)刹上有金宝瓶，(续僧传作「刹表置金宝瓶」。)容二十五斛。(斛，各本作石，此依续僧传及释教录。○案天竺浮图刹表均置宝瓶，所以盛舍利者也。)宝瓶下有承露金盘一十一重，(一十一重，今本作三十重，此依续僧传、内典录及释教录改。)周匝皆垂金铎。(周匝下内典录有「轮廓」二字。○周礼鼓人以金铎通鼓，郑注云：「铎，大铃也。」)复有铁鏁四道，引刹向浮图四角，鏁上亦有金铎。铎大小如一石瓮子。(内典录作「大小皆如一石瓮」。)浮图有九级，(内典录无「有」字。)角角皆悬金铎，合上下有一百三十铎。(一百三十，各本作一百二十，此依续僧传、内典录及释教录改。)浮图有四面，(内典录无「有」字。)面有三户六牎，户皆朱漆。(户，内典录作并。)扉上各有五行金铃，(各字今本无，此据内典录补。铃原作钉，与内典录等不合。此依逸史本。此句下内典录有其十二门二十四扉一句。)合有五千四百枚。(续僧传及释教录并云「其塔四面九间，六窗三户，皆朱漆扉扇，垂诸金铃，层有五千四百枚」。与内典录略有异同。)复有金环铺首，(内典录作「铃下复镂金环铺首」。○程大昌演繁露云：「风俗通义：门户铺首，昔公输班见水中蠡引闭其户，终不可开，遂象之立于门户。按今门上排立而突起者，公输班所饰之蠡也。义训曰：门饰金谓之铺，铺谓之鏂，鏂音欧，今俗谓之浮沤钉也。」)殚土木之功，(殚上原衍布字，别本无。)穷造形之巧，(二句内典录作「穷造制之巧，极土木之工，庶人子来，匪日而作」。)佛事精妙，不可思议。绣柱金铺，(金铺，门铺首，以金为之。文选司马相如长门赋云：「挤玉户以撼金铺兮。」)骇人心目。(释教录作「惊骇心目」。)至於高风永夜，(内典录作「至于秋月，永夜高风」。)宝铎和鸣，(宝，续僧传、释教录作铃。)铿锵之声，(声，续僧传作音，逸史本同。)闻及十余里。
浮图北有佛殿一所，形如太极殿。(续僧传、释教录作「浮图北有正殿，形拟太极」。案太极殿为宫中正殿，宣武帝景明三年成。见魏书帝纪。禁中正殿以太极为名，始於曹魏。魏明帝青龙三年大治洛阳宫，起太极殿，上法太极，故名。见三国志魏志明帝纪。)中有丈八金像一躯，中长金像十躯(逸史本中上有人字。又「中长」二字内典录作「等身」。)绣珠像三躯(绣珠像，内典录作「编真珠像」。)金织成像五躯，(今本作「织成五躯」，文有脱略，此依内典录改。)玉像二躯。(此句今本并夺，依内典录补。)作工奇巧，(工，各本作功，此依内典录。)冠於当世。(自中有以下至此，续僧传及释教录作「中设诸像，金玉珠绣，作工巧绮，冠绝当世」。)僧房楼观，一千余间，雕梁粉壁，青璅绮疏，(璅原作缫，非。青璅者，门户之有画饰者。文选左思吴都赋云「青琐丹楹」，刘逵曰：「青琐，户两边以青画为琐文也。」○绮疏者，谓窗牖镂为绮文者。疏本刻镂之意，此即指窗而言。文选王逸鲁灵光殿赋云：「天窗绮疏。」又古诗「交疏结绮窗，阿阁三重阶」，是其义矣。)难得而言。栝栢椿松，(椿松原作松椿，逸史本作栝椿松柏，此依内典录。)扶疎檐溜，(各本作扶疎拂檐，此依内典录。檐溜与下堦墀为对文，自以作檐溜为是。扶疎者，枝叶四布也。文选司马相如上林赋云：「垂条扶疏。」又陶潜读山海经诗云：「孟夏草木长，绕屋树扶疏。」)藂竹香草，(藂即丛字，逸史本作翠。)布护堦墀。(堦墀，内典录作阶庭。布护者，遍被散布也。护，逸史本作濩，同。文选司马相如上林赋云「布濩闳泽」，左思吴都赋云「布濩臯泽」，并指香草而言。扶疎布护皆叠韵字。扶疎亦作扶於，布濩亦作尃濩。○僧房以下至此，续僧传、释教录作「僧房周接，千有余间。台观星罗，参差间出。雕饰朱紫，缋以丹青。栝柏桢松，异草丛集」。)
是以常景碑云：(碑上内典录、释教录有制寺二字。○常景见下文。)「须弥宝殿，兜率净宫，莫尚於斯」也。(此常景盛道永宁之华丽庄严也。须弥、兜率，并指天上而言。须弥乃山名。大唐西域记序称为苏迷庐山（梵文 Sumeru），原注：「唐言妙高山。旧曰须弥，又曰须弥娄，皆讹略也。」慧琳一切经音义卷一云：「苏迷卢山，梵语宝山名。梵音云苏迷嚧，唐云妙高山。俱舍论云：四宝所成，东面白银，北面黄金，西面颇梨，南面青琉璃。大论曰：四宝所成曰妙，出过众山曰高。」案须弥山即天竺北之雪山。○兜率者，梵天之名，佛书称一日当地上四百年。西域记称为覩史多天（梵文 Tusita），云：「旧曰兜率陀，又曰兜术陀，讹也。」慧琳一切经音义卷二十六云：「兜率天，此云知足，欲界之中第四天也。」案佛书称释迦过去为能仁菩萨，即由兜率天上化乘白象，降神母胎。)
外国所献经像，皆在此寺。寺院墙皆施短椽，(续僧传、释教录作「院墙周匝，皆施椽瓦」。)以瓦覆之，若今宫墙也。(内典录作「状若宫墙」。)四面各开一门。(四面上内典录有寺之二字。)南门楼三重，(内典录作「其正南门有三重楼」。)通三阁道，(阁字今本无，据内典录补。阁道者，甬道也。)去地二十丈，形制似今端门。(文选张衡东京赋云：「启南端之特闱，立应门之将将。」薛综曰：「启，开也。端门，南方正门；应门，中门也。」李善曰：「洛阳宫舍记：洛阳有端门。」案端者正也。文选何晏景福殿赋云：「开南端之豁达。」李善曰：「凡正门皆谓之端门。」据是可知永宁寺正门南向。)图以云气，画彩仙灵，(文选左思吴都赋云：「雕栾镂楶，青琐丹楹，图以云气，画以仙灵。」案灵者神灵奇异之物也，即王逸鲁灵光殿赋所谓「图画天地，品类羣生，杂物奇怪，山神海灵，写载其状，托之丹青」者也。)列钱青璅，(原作绮□青鏁，有误，此依内典录改。文选班固西都赋云：「金釭衔璧，是为列钱。」李善曰：「列钱，言金釭衔璧，行列似钱也。」又何晏景福殿赋云：「皎皎白间，离离列钱。」李善曰：「白间，青琐之侧，以白涂之。列钱，金釭也。」)赫奕华丽。(津逮本作辉赫丽华，如隐堂本逸史本复阙辉字，此依内典录校。赫奕者，光明显盛之意也。○自南门下，续僧传、释教录并作「正南三门，楼开三道三重，去地二百余尺，状若天门，赫奕华丽」。)拱门有四力士，(逸史本作拱夹门有四力士，续僧传作夹门列四力士，内典录作夹门两傍有四力士。案金刚力士，乃护法之神。仁王经有五大力菩萨：一金刚吼菩萨，手持千宝相轮。二龙王吼菩萨，手持金轮灯。三无畏十力吼菩萨，手持金刚杵。四雷电吼菩萨，手持千宝罗网，五无量力吼菩萨，手持五千剑轮是也。亦见辩正论卷一。)四师子，(师，今本作狮，後起字。此依内典录续僧传。案师子守护伽蓝者也。佛说太子瑞应经云：「佛初生时，有五百师子从雪山来，侍列门侧。」)饰以金银，(银，内典录作碧。)加之珠玉，庄严焕炳，(庄，今本作装，误。此从内典录、续僧传改。○焕炳，续僧传作焕烂，义同。文选张衡东京赋云：「瑰异谲诡，灿烂炳焕」。薛综曰：「灿烂炳焕，絜白鲜明之貌也。」)世所未闻。东西两门亦皆如之，(逸史本作「皆亦如之」，内典录作「悉亦如之」。)所可异者，唯楼两重。(两，原作二，此依内典录、续僧传及逸史本改。)北门一道，上不施屋，(上字今本无，此依内典录补。续僧传、释教录作「北门通道，但露而置」。)似乌头门。(乌头门，一名乌头大门，门有双表，高八尺至二丈二尺，门之两扉，各随其长，於上腰中心分作两分，腰上安棂子，故俗亦谓之棂星门。见宋李诫营造法式卷六卷三十二。)其四门外，(其字今本无，此据内典录、续僧传补。)皆树以青槐，(皆字今本无，从内典录补。)亘以绿水，(绿，内典录、续僧传均作渌。水清曰渌也。○文选左思吴都赋云：「朱阙双立，驰道如砥。树以青槐，亘以绿水。玄荫耽耽。清流亹亹。」李善曰：「古之表道，或松或槐。亘引也，耽耽树阴重貌，亹亹水流进貌。」案此所谓绿水者，盖即引自阳渠者也。)京邑行人，(人，续僧传作旅。)多庇其下。(庇者荫也。文选左思魏都赋云：「疏通沟以滨路，罗青槐以荫涂。比沧浪而可濯，方步榈而有踰。」)路断飞尘，不由渰云之润；(不，续僧传同。内典录作非。又渰今本均作奔，误。此从续僧传改。内典录作淹，亦非。诗小雅大田云：「有渰凄凄，兴雨祁祁。」（凄凄今诗作萋萋，此从韩诗外传及吕览务本篇。）传曰：「凄凄云兴貌。」正义曰：「天将降雨，则地气上腾，薰蒸为湿润，渰浸万物。」说文曰：「渰云雨貌。衣俭切。」案此云「渰云」，正用诗义，谓含雨之云也。言绿树交荫，翛然清寂，不待湿云润泽，而飞尘自绝也。)清风送凉。岂藉合欢之发？(此言行旅在途，清爽宜人，无烦纨扇在握，而凉风自至。合欢者，团扇也。文选班婕妤怨歌行云：「新裂齐纨素，皎洁如霜雪，裁为合欢扇，团团似明月，出入君怀袖，动摇微风发。」是也。)
诏中书舍人常景为寺碑文。(续僧传、释教录诏上有乃字。)
景字永昌，河内人也。(北史卷四十二常爽传云：「景父文通，天水太守。」)敏学博通，知名海内。太和十九年，为高祖所器，拔为律博士，(续僧传引作擢为修律博士。本传云：「廷尉公孙良举为律博士。」今各本作律学博士，学字盖衍文，今删。律博士见魏书官氏志。)刑法疑狱，多访於景。正始初，诏刊律令，永作通式，(世宗正始元年冬十二月诏羣臣议定律令，见魏书世宗纪及刑罚志。)敕景共治书侍御史高僧裕、(僧裕名绰，渤海人，允孙。沈雅有度量，博涉经史，尝为洛阳令。为政强直，不避豪贵。历位尚书右丞、散骑常侍、并豫二州刺史。正光三年冬暴疾卒。年四十八。见魏书卷四十八高允传。)羽林监王元龟、(元龟魏书无传。)尚书郎祖莹、(莹字元珍，范阳遒人。年少好学，以昼继夜，声誉甚盛。尝为彭城王勰法曹参军，文学秀出，与陈郡袁飜齐名。累迁国子祭酒，领给事黄门侍郎。历车骑大将军，迁仪同三司，进爵为伯。有文集行於世。见魏书卷八十二本传。)员外散骑侍郎李琰之等，(琰之字景珍，陇西狄道人。早有盛名，为着作郎，修撰国史。历员外散骑侍郎、尚书左仆射、仪同三司，永熙二年薨。见北史卷四十七本传。)撰集其事。又诏太师彭城王勰、(勰字彦和，献文帝（元弘）第六子。少而岐嶷，姿性不羣。太和九年封始平王，车驾南伐，改封彭城王。世宗即位，进为大司马。寻除录尚书侍中，又以为太师。永平元年为高肇所杀。见魏书卷二十一下本传。)青州刺史刘芳、(芳字伯文，彭城人。才思深敏，特精经义。博闻强记，兼览苍雅，尤长音训，辨析无疑。汉造三字石经於太学（汉当作魏），学者文字不正，多往质焉。时人号为刘石经。历国子祭酒，散骑常侍，青州刺史。世宗诏议定律令，芳斟酌古今，为大议之主。其中损益，多芳意也。终于太常卿。延昌二年卒，年六十一。见魏书卷五十五本传。)入预其议。景讨正科条，商榷古今，甚有伦序，见行於世，今律二十篇是也。(案此二十篇者，盖即承晋世之旧而刊定者。晋武帝尝诏贾充集诸儒学定律例二十卷，合二千九百余条。)又共芳造洛阳宫殿门阁之名，经途里邑之号。出除长安令，时人比之潘岳。(潘岳字安仁，晋荣阳中牟人。晋惠帝元康二年为长安令，有西征赋记其事。魏书云：「景於延昌初为录事参军，襄威将军，带长安令。甚有惠政，民吏称之。」)其後历位中书舍人，(肃宗初，景拜谒者仆射，以本官兼中书舍人。)黄门侍郎，(孝昌初，以征虏将军兼给事黄门侍郎。)秘书监，(前废帝（元恭）普泰初，除车骑将军，右光禄大夫，秘书监。)幽州刺史，(此为魏书本传所未载。)仪同三司。(孝静帝天平初，迁邺，除仪同三司。)学徒以为荣焉。(景武定六年以老疾去官，八年薨。)景入参近侍，出为侯牧，居室贫俭，事等农家，(等，续僧传作若。)唯有经史，盈车满架。(魏书云：「景自少及老，恒居事任，清俭自守，不营产业；至於衣食，取济而已。耽好经史，爱翫文词，若遇新异之书，殷勤求访，或复质买，不问价之贵贱，必以得为期。善与人交，终始若一，其游处者，皆服其远度。」)所着文集，数百余篇，给事中封暐伯作序行於世。(中字各本脱，据续僧传补。○暐伯，魏书卷三十二作伟伯，渤海蓨人，封轨子。博学有才思，弱冠除太学博士。每朝廷大议，伟伯皆预焉。肃宗正光末，尚书仆射萧宝夤以为关西行台郎，及宝夤为乱，伟伯谋举义兵，事发见杀，年三十六。魏书不云为给事中，盖失载也。○案自景字永昌至此为注文。释教录引前後文，独不引此，即其证也。盖衒之此书以记伽蓝为主，凡记载当时之史事及一二人物之事蹟者，皆附见之例耳，非正文也。)
装饰毕功，明帝与太后共登之。(魏书卷六十七崔光传云：「熙平二年八月，灵太后幸永宁寺，躬登九层佛图。光表谏曰：永宁累级，阁道回隘，以柔懦之宝体，乘至峻之重峭，万一差跌，千悔何追？太后不从。」)视宫中如掌内，(各本作视宫内如掌中，此依续僧传、释教录。)临京师若家庭，以其目见宫中，禁人不听升之。(之字各本无，续僧传及释教录作禁人不听登之，今据补。)
衒之尝与河南尹胡孝世共登之，(孝世，魏书无传，钩沈本作世孝。)下临云雨，信哉不虚！(衒之下至此为注文，释教录不引。)
时有西域沙门菩提达摩者，波斯国胡人也。(释教录引无胡字。○沙门者，魏书释老志云：「剃落须发，释累辞家，结师资，遵律度，相与和居，治心修静，行乞以自给，谓之沙门。或曰桑门，亦声相近。总谓之僧，皆胡言也。僧译为和命众，桑门为息心。」案沙门盖由吐火罗文 saman 译来，梵言 sramana，巴利文云 samana。宋释道诚释氏要览曰：「沙门，唐言勤息，谓此人勤修善品，息诸恶故。长阿含经云：沙门者，舍离恩爱，出家修道，摄御诸根，不染外欲；慈心一切，无所伤害，逢苦不戚，遇乐不忻，能忍如地。」○菩提达摩者（Bodhidharma），此云道法，南天竺人，为中国佛教禅宗之祖。相传梁武帝普通元年泛海至广州，元魏孝明帝正光元年渡江，振锡嵩洛，止于嵩山少林寺。武泰元年（公元五二八）示寂。（见宋释契嵩传法正宗记卷五，释道原景德传灯录卷三。陈垣先生释氏疑年录作梁大同二年卒。公元五三六）续僧传卷十六云：「达摩，南天竺婆罗门种（Brālnmana），（传法正宗记等则云刹帝利种 K?atriya）神慧疎朗，闻皆晓悟，随其所止，诲以禅教。自言年一百五十余岁，游化为务，不测于终。释慧可传其业。」此云波斯国人，与僧传有异。○又传法正宗记载杨衒之曾就达摩问何如谓之为祖，达摩乃为其说偈云云，事出附会，无足取焉。)起自荒裔，来游中土。(释教录作越自西域，来游洛京。)见金盘炫日，光照云表，宝铎含风，响出天外；歌咏赞叹，(歌咏者，口咏梵呗也。)实是神功。自云：年一百五十岁，历涉诸国，靡不周遍，而此寺精丽，(而，释教录作如。)阎浮所无也。(阎浮上逸史本有遍字。释教录引无。○阎浮者，洲名。字亦作剡浮，并译音字。或称阎浮提（Jambudivipa），唐释道宣释迦氏谱云：「剡浮洲者，须弥山南一域之都名也。又剡浮洲者，是树名（即 jambu），此树生於南洲之北，枝临大海，海底有金，金名阎浮，光浮水上，故此洲名从金受称。若据唐译，阎浮者上胜金也，提者洲也。此上胜洲，大夏天竺居其心矣。」案此云阎浮所无者，即五天竺所无也。)极佛境界，(佛原作物，非。别本作佛，与续僧传合。)亦未有此！(释教录作「讫佛境界，亦无有比」。)口唱南无，(南无，译音字，巴利文称 namo，梵文云 namas，归礼之义也。弘明集卷十三郗嘉宾奉法要云：「每礼拜忏悔，皆当至心归命，外国音称南无。」释氏要览卷中云：「南无即是归趣之义也。」玄应一切经音义卷六云：「南无，或作南谟，或言那莫，皆以归礼译之。言和南者，讹也。正言烦淡，或言盘淡（vandana），此云礼也。或言归命，译人义安命字也。」案佛教仪轨，凡合掌低头，口云南无，即致敬之义。或口云盘淡，译为我礼（vandāmi）。盘淡或作畔睇，或云畔惮南（见唐释义净南海寄归内法传卷三），或称盘那寐（见翻译名义集卷四），皆一语也。)合掌连日。(合掌上逸史本有或字，非。○释氏要览卷中云：「合掌，若此方之叉手也。必须指掌相着，不令虚。」案中国旧日以拱手为恭，天竺则以合掌为敬，合掌乃恭敬之仪表也。)
至孝昌二年中，(中字逸史本无，续僧传同。○孝昌，亦肃宗年号。自建塔至此凡十一年。)大风发屋拔树，刹上宝瓶，随风而落，(落，续僧传作堕。)入地丈余。(案魏书卷一百一十二灵徵志上大风条云：「肃宗孝昌二年五月京师暴风拔树发屋，永宁九层塔折。」)复命工匠更铸新瓶。(铸，逸史本作着。续僧传作「复命工人，更安新者」。)
建义元年，(建义，敬宗孝庄帝（元子攸）年号。)太原王尒朱荣总士马於此寺。
荣字天宝，北地秀容人也。(魏书地形志云：「秀容郡，明元帝永兴二年置。」唐韦澳诸道山河地名要略云：「秀容在宜芳县南，刘元海所筑也。元海因感神而生，姿容美秀，因以名其城也。」案秀容在今山西朔县西北。)世为第一领民酋长，博陵郡公。(第一领民酋长为北朝颁予部落人民酋帅之官名。第一者，其品级也。见周一良先生领民酋长与六州都督一文。案魏书卷七十四荣传云：「其先居於尔朱川，因为氏焉。常领部落，世为酋帅。高祖羽健登国初为领民酋长。祖代德继为酋长。以征伐有功，除立义将军。高宗末，除肆州刺史。高祖赐爵梁郡公，卒赠镇南将军并州刺史。父新兴，太和中继为酋长。朝廷每有征讨，辄献私马，兼备资粮，助裨军用。高祖嘉之，除平北将军秀容第一领民酋长。荣袭爵，以功除武卫将军。俄加使持节安北将军，进封博陵郡公。」此云世为博陵郡公，与魏书小异。)部落八千余，家有马数万匹，富等天府。(魏书本传云：「家世豪擅，财货丰赢，牛羊驼马，色别为羣，谷量而已。」○富等天府者，言其富饶有如天府之国也。史记留侯世家云：「关中所谓金城千里，天府之国也。」)武泰元年二月中帝崩无子，立临洮王世子钊以绍大业，(魏书卷九肃宗纪云：「武泰元年二月癸丑，帝崩於显阳殿，时年十九。」北史卷十三后妃传云：「肃宗崩，胡太后奉潘充华女，言太子即位。经数日，见人心已安，始言潘嫔本实生女，今宜更择嗣君，遂立临洮王宝晖子钊为主。年始三岁，天下愕然。」○案钊为临洮王元愉孙，高祖之曾孙也。)年三岁，太后贪秉朝政，故以立之。荣谓并州刺史元天穆曰：(天穆乃平文皇帝郁律子，高凉王孤之後。史言天穆善射，有能名。起家员外郎。後尔朱荣与其结纳，约为兄弟，除并州刺史。见北史卷十五高凉王孤传。并州治晋阳。今山西太原。)「皇帝晏驾，(天子崩曰晏驾。史记卷七十九范睢列传云：「王稽谓范睢曰：宫车一日晏驾，是事之不可知者，一也。」应劭风俗通曰：「天子夜寝早作，故有万机。今忽崩隤，则为晏驾。」)春秋十九，海内士庶，犹曰幼君。况今奉未言之儿，以临天下，而望昇平，其可得乎？吾世荷国恩，不能坐看成败，今欲以铁马五千，(五千，逸史本作三千。○文选陆倕石阙铭云：「铁马千羣，朱旗万里。」李善曰：「铁马，铁甲之马。」)赴哀山陵，(哀悼也。山陵谓陵寝。)兼问侍臣帝崩之由，君竟谓何如？」(何如原作如何，此从逸史本。○案史言肃宗之崩，事出仓卒，时论咸言郑俨徐纥之计，於是朝野愤叹。故尔朱荣与元天穆等密议称兵，入匡朝廷。乃抗表上言，有云：「今从佞臣之举潘嫔之女，以诳百姓；奉未言之儿，而临四海；欲使海内安乂，愚臣所未闻。伏愿听臣赴阙，预参大议，问侍臣帝崩之由，访禁旅不知之状。以徐郑之徒，付之司败。雪同天之耻，谢远近之怨」云云。见荣本传。)穆曰：「明公世跨并肆，(并州肆州也。肆州今属山西忻县。○荣世为并肆二州刺史。见前。)雄才杰出，部落之民，控弦一万。(盛言其部伍之众。)若能行废立之事，伊霍复见於今日。」(於字原脱，此依逸史本。○伊霍者，伊尹霍光也。伊尹相殷，太甲立，不明；伊尹乃放诸桐，三年复归于亳。见尚书太甲篇。霍光字子孟，汉霍去病之弟。昭帝时为大将军，辅政十三年，昭帝崩，无嗣，迎立昌邑王贺。贺即位失德，光复废之，改立宣帝。事与伊尹废太甲同。见汉书卷六十八光传。)荣即共穆结异姓兄弟。穆年大，荣兄事之。(穆长荣四岁。)荣为盟主，穆亦拜荣。於是密议长君诸王之中不知谁应当璧。(当璧者，为社稷之主也。左氏昭公十三年传云：「楚共王无家适，有宠子五人，无适立焉。乃大有事于羣望，而祈曰：请神择於五人者，使主社稷。乃徧以璧见於羣望曰：当璧而拜者，神所立也，谁敢违之。既乃与巴姬密埋璧於大室之庭，使五人斋而长入拜。康王跨之，灵王肘加焉。」)遂於晋阳，人各铸像不成，(人各，逸史本作令别，真意本作令各。)唯长乐王子攸像光相具足，端严特妙。是以荣意在长乐。(子攸，即孝庄帝，彭城王勰第三子，肃宗孝昌二年封长乐王。见魏书卷十孝庄纪。○案以铸像卜休咎，此乃北人之国俗。魏故事，将立皇后，必令手铸金人，以成者为吉。否则不得登后位。见北史后妃传。即权臣之欲僭位者，亦往往铸金为己像，以成否验天意，非特后妃然也。见赵翼廿二史剳记卷十四。荣之铸长君诸王之像，亦即此意。魏书荣传亦云：「荣发晋阳，以铜铸高祖及咸阳王禧等六王子孙像，成者当奉为主，惟庄帝独就。」)遣苍头王丰入洛，(王丰，魏书荣传作王相。)约以为主。(约原作询，此从逸史本。)长乐即许之，共克期契。荣三军皓素，扬旌南出。太后闻荣举兵，召王公议之。时胡氏专宠，皇宗怨望，入议者莫肯致言。(入上原有假字，依逸史本删。)唯黄门侍郎徐纥曰：(纥原作统，误。本书卷二崇真寺条及卷三菩提寺条均作徐纥。徐纥见魏书卷九十三恩幸传。纥字武伯，乐安博昌人。家世寒微，少好学，有名理，颇以文词见称。高祖拔为主书。世宗初，除中书舍人。肃宗时，灵太后秉政，以曲事郑俨，特被信任。迁给事黄门侍郎，总摄中书门下之事。军国诏命，莫不由之。然性浮动，慕权利，外似謇正，内实谄谀。与郑俨李神轨宠任相亚，时称徐郑。肃宗之崩，事出仓卒，时人咸谓二人之计也。尔朱荣将入洛，既克河梁，纥乃南奔萧梁。)「尒朱荣马邑小胡，(马邑即朔州。荣家起自朔北，故云。诸道山河地名要略云：「朔州州城本汉马邑城也。昔秦人筑城於武州塞，以备胡，城将成而崩者数矣。有马驰走周旋，及後父老异之，因依走处筑城，乃不崩。遂名马邑也。」)人才凡鄙，不度德量力，长戟指阙，所谓穷辙拒轮，(言困顿途穷，徒奋螳螂之臂也。庄子人间世云：「蘧伯玉谓颜阖曰：汝不知夫螳螂乎？怒其臂以当车辙，不知其不胜任也。」)积薪候燎！(言自取覆灭，何功之有。汉书卷四十八贾谊传曰：「夫抱火厝之积薪之下，而寝其上，火未及然，因谓之安；方今之埶，何以异此？」)今宿卫文武足得一战，但守河桥，(在河南孟县南。晋杜预造河桥於富平津。为古兵战必争之地。)观其意趣；荣悬军千里，兵老师弊，(逸史本弊作敝。)以逸待劳，破之必矣。」后然纥言。即遣都督李神轨、(神轨顿丘人，李崇子。受父爵，累出征讨，颇有将领之气。孝昌中为灵太后宠遇，势倾朝野。频迁征东将军，给事黄门侍郎，领中书舍人。尔朱荣向洛，为大都督，率众御之。出至河桥，值北中不守，遂退还。及与百官候驾於河阴，乃遇害。见魏书卷六十六李崇传。)郑季明等，(季明，荥阳开封人，郑德玄子。释褐太学博士。正光中，累迁平东将军光禄少卿。武泰中，潜通尔朱荣，谋奉庄帝。及在河阴，遂为乱兵所害。见魏书卷五十六郑义传。)领众五千，镇河桥。四月十一日荣过河内，(今河南沁阳县治。)至高头驿。(当在河内之南。)长乐王从雷陂北渡，(雷陂，通监考异引作雷陂，魏书作高渚。)赴荣军所。(魏书尔朱荣传云：「荣师次河内，庄帝与兄彭城王劭、弟始平王子正於高渚潜渡以赴之。时武泰元年四月九日也。十一日荣奉帝为主，十二日百官皆朝於行宫。」)神轨季明等见长乐王往，遂开门降。(魏书卷五十六郑先护传云：「庄帝之居藩也，先护深自结托。及尔朱荣称兵，灵太后令先护与郑季明等固守河梁，先护闻庄帝即位於河北，遂开门纳荣。」)十二日荣军於芒山之北，(文选潘岳河阳县作云：「修芒郁苕嶢。」李善注引郭缘生述征记云：「北芒，城北芒岭也。去大夏门不盈一里。」水经注谷水注云：「洛阳广莫门北对芒阜，连岭修亘，苞总众山。始自洛口，西踰平阴，悉芒壠也。」○案芒字亦作邙，方舆纪要云：「邙山绵亘四百余里，古陵寝多在其上。」清嘉庆洛阳志云：「邙山在今县北五里许。」)河阴之野。(今河南孟津县东。)十三日召百官赴驾，至者尽诛之。王公卿士及诸朝臣死者二千余人。(二千原作三千，逸史本作二千，与魏书孝庄纪北吏卷四十八尔朱荣传合。○魏书荣传曰：「十三日荣惑武卫将军费穆之说，乃引迎驾百官於行宫西北，云欲祭天。朝士既集，列骑围遶，责天下丧乱，明帝卒崩之由，云皆缘此等贪虐不相匡弼所致。因纵兵乱害，王公卿士皆敛手就戮，死者千三百余人。皇弟皇兄并亦见害。灵太后少主其日暴崩。」北史云：「荣既渡河，太后乃下发入道。内外百官皆向河桥迎驾，荣惑费穆之言，谓天下乘机可取，乃谲朝士，共为盟誓。将向河阴西北三里，至南北长堤，悉命下马西度，即遣胡骑四面围之，妄言丞相高阳王欲反，杀百官王公卿士二千余人。又迁帝於河桥，沉灵太后及少主於河。荣遂铸金为己像，数四不成，遂便愧悔。至四更中，乃迎庄帝。十四日始奉车驾向洛阳宫。」)十四日车驾入城，大赦天下，改号为建义元年，是为庄帝。于时新经大兵，人物歼尽，流迸之徒，惊骇未出。(迸者，散走也。○魏书荣传亦云：「于时或云荣欲迁都晋阳，或云欲肆兵大掠，迭相惊恐，人情骇震。京邑士子，十不一存，率皆逃窜，无敢出者。直卫空虚，官守旷废。」)庄帝肇升太极，(太极殿也。)解网垂仁，唯散骑常侍山伟一人拜恩南阙。(伟字仲才，河南洛阳人。肃宗初，元匡为御史尉，以伟兼侍御史。及领军元乂秉政，伟复奏记，賛又德美。引伟兼尚书二千石郎。仆射元顺领选，表荐为谏议大夫。尔朱荣之害朝士，伟时守直，故免祸。及庄帝入宫，仍除给事黄门侍郎。孝静初，领着作，守旧而已，初无述着。故自崔鸿死後，迄终伟身，二十许载，时事荡然，万不记一。史之遗阙，伟之由也。见北史卷五十伟传。)加荣使持节中外诸军事大将军、开府北道大行台、都督十州诸军事大将军、领左右、太原王。其天穆为侍中、太尉公、世袭并州刺史、上党王。起家为公卿牧守者，不可胜数。二十日洛中草草，(诗巷伯「劳人草草」，传云：「草草，劳心也。」笺云：「草草者，忧将妄得罪也。」)犹自不安。死生相怨，人怀异虑。贵室豪家，弃宅竞窜；(弃原误作并。)贫夫贱士，襁负争逃。於是出诏，滥死者，普加褒赠。三品以上，赠三公。五品以上，赠令仆。(令者，尚书令、中书令；仆者，太仆、太子仆等；是也。)七品以上，赠州牧。白民赠郡镇。於是稍安。(白民，北史尔朱荣传作白身，义同。身无官爵，谓之白民。○郡镇，郡守镇将也。○由此可知当时名器之滥。故魏书荣传云：「自兹已後，赠终叨滥，庸人贱品，动至大官，为识者所不贵。」)帝纳荣女为皇后。(北史云：「荣女先为明帝嫔，欲上立为后。帝疑未决。给事黄门侍郎祖莹曰：昔文公在秦，怀嬴入侍，事有反经合义，陛下独何疑焉？上遂从之。荣意甚悦。」案此事不见魏书，盖荣女後为齐神武所纳，故魏收讳而不言。见廿二史剳记卷十三。)进荣为柱国大将军录尚书事，余官如故。进天穆为大将军，余官皆如故。
永安二年五月，(庄帝於武泰元年四月即位，改号建义元年。是年九月，因葛荣乱平，境内安又，复改称永安元年。此永安二年者，即庄帝即位之次年也。)北海王元颢复入洛，在此寺聚兵。
颢，庄帝从兄也。(颢字子明，北海王详子。明帝武泰初，为侍中骠骑大将军，开府仪同三司，相州刺史。见魏书卷二十一上本传。)孝昌末镇汲郡。闻尒朱荣入洛阳，遂南奔萧衍。(衍以颢为魏王。)是年入洛，(见魏书庄帝纪及颢传。)庄帝北巡。(魏书庄帝纪云：「五月甲戌车驾北巡，乙亥幸河内，丙子元颢入洛。」)颢登皇帝位，改年曰建武元年。(颢墓志云：「公虑兼家国，旧身授手，府朝并建，作镇邺城。属明皇暴崩，中外惟骇，尒朱荣因藉际会，窥兵河洛，遂远适吴越，观变而动。孝庄统历，政出权胡，骄恣惟甚。公仰鼎命之至重，瞻此座之可惜，总众百越，来赴三川。而金縢未刊，流言竞起。兵次牢洛，舆辇北巡。既宗庙无主，而雄图当就；不得不暂假尊号，奉祭临师。觊当除君侧以谢时，复明辟以归老」云云。见河南金石志图正编第一集。)颢与庄帝书曰：「大道既隐，天下匪公。(礼记礼运曰：「大道之行也，天下为公。」又曰：「大道既隐，天下为家。」)祸福不追，(追疑为述字之误。诗日月云：「报我不述。」传曰：「述循也。」案循者顺也。)与能义绝。(礼记礼运曰：「选贤与能，讲信修睦。」案与当作举，与能者，举能也。见王引之经义述闻。)朕犹庶几五帝，无取六军。(五帝，谓黄帝、颛顼、帝喾、帝尧、帝舜。○六军者，万二千五百人为军，古者天子六军，诸侯三军。左氏成公二年传云：「晋作六军，言其僭越也。」○此所谓庶几五帝，无取六军者，言其德如五帝，以禅让为先，无烦兴兵动众，而夺帝位也。)正以糠粃万乘，(正，逸史本作故。案正盖是字之误也。○孟子梁惠王上「万乘之国」。赵岐曰：「万乘，兵车万乘，谓天子也。」糠粃万乘者，言不以南面称君为可贵也。谷皮曰糠，谷不熟为粃，皆猥琐之物也。)锱铢大宝，(易系辞下曰：「圣人之大宝曰位。」锱铢大宝者，言不以即位登膺为重也。礼记儒行篇云：「儒有上不臣天子，下不事诸侯，虽分国如锱铢。」郑注曰：「言君分国以禄之，视之轻如锱铢矣。」案权十黍为絫，十絫为铢，六铢为锱。)非贪皇帝之尊，岂图六合之富？(四方上下为六合。)直以尒朱荣往岁入洛，顺而勤王，(左氏僖公二十五年传云：「求诸侯莫如勤王。」吕览不广篇云：「勤天子之难。」高注曰：「勤，忧也。」)终为魏贼。逆刃加於君亲，锋镝肆於卿宰。(诗皇矣云：「是伐是肆。」郑笺曰：「肆，犯突也。」)元氏少长，殆欲无遗。(魏之宗室死难者，据魏书孝庄纪所述已有十余人。)已有陈恒盗齐之心，(陈恒即田常，陈厉公之後。相齐简公。後子我欲诛田氏，田常杀子我，简公亦被弑，乃立简公弟骜，是为平公。平公即位，政归田氏。田常自为封邑，大於平公之所食。其後田氏卒代齐为侯矣。见史记田完世家。)非无六卿分晋之计。(六卿者，韩赵魏三卿及范氏、中行氏、智氏也。晋昭公时，六卿强，公室卑。出公之世，智伯与韩赵魏共分范中行地以为邑。出公死，哀公立，智伯遂有范中行地，最强。哀公四年，韩赵魏共杀智伯，尽并其地。静公二年，韩赵魏灭晋侯，遂三分其地。见史记晋世家。○案此言尒朱氏久已包藏祸心。)但以四海横流，(孟子滕文公上曰：「洪水横流，泛滥於天下。」案此喻天下大乱，民遭涂炭，如溺洪流，无以幸免也。文选传亮修张良庙教云：「夷项定汉，大拯横流。」)欲篡未可；暂树君臣，假相拜置。害卿兄弟，(河阴之难，庄帝兄无上王劭、弟始平王子正、并遇害。)独夫介立。(独夫犹言一夫也。书泰誓下「独夫受洪惟作威」。)遵养待时，(诗周颂酌云：「於铄王师，遵养时晦。」毛传曰：「遵率，养取，晦昧也。」郑笺曰：「文王之用师，率殷之叛国，养是闇昧之君，以老其恶。」案左氏宣公十二年传引诗，杜注曰：「言美武王能遵天之道，须暗昧者恶积而後取之。」此云遵养待时，即用郑杜义。)臣节讵久？朕覩此心寒，远投江表，(即江左。)泣请梁朝，誓在复耻。(魏书颢传云：「颢与子冠受率左右奔於萧衍。颢见衍，泣涕自陈，言辞壮烈。衍奇之，遂以颢为魏王。假之兵将，令其北入。永安二年四月於梁国城南登坛燔燎，号孝基元年。」)风行建业，电赴三川，(三川者，河洛伊也。见前。)正欲问罪於尒朱，出卿於桎梏；恤深怨於骨肉，解苍生於倒悬。(孟子公孙丑上云：「万乘之国，行仁政，民之悦之，犹解倒悬也。」赵岐曰：「倒悬，喻困苦也。」案贾谊新书解县篇云：「足反居上，首顾居下，是倒县之势也。」)谓卿明眸击节，(文选蜀都赋：「巴姬弹弦，汉女击节。」此谓如响斯应，意旨相合，共赴家难也。)躬来见我，共叙哀辛，同讨凶羯。(羯，五胡之一。自晋石勒居於上党。)不意驾入成皐，(魏成皐属荣阳郡，汉河南之县，故虎牢郡。陆机洛阳记云：「洛阳四关，东有成皐关，在泛水县东南二里。」案其地至险，闻於天下。在今河南泛水西北。)便尔北渡。虽迫於凶手，势不自由；或贰生素怀，(贰，原空阙，津逮本作贰。逸史本作诉。案作诉文义不通。贰者携贰也。或为貣字之误，貣与忒字通，忒者变也。)弃剑猜我。(弃剑不讨凶羯，反而疑我也。)闻之永叹，抚衿而失。何者？朕之於卿，兄弟非远。(同为献文帝之孙。诗小雅伐木云：「兄弟无远。」)连枝分叶，兴灭相依。假有内阋，(原作闚，误。)外犹御侮；(诗小雅常棣云：「兄弟阋于墙，外御其务。」传曰：「务，侮也。」)况我与卿，睦厚偏笃，其於急难，(诗常棣又云：「脊令在原，兄弟急难。」)凡今莫如。(诗又云：「凡今之人，莫如兄弟。」)弃亲即讐，义将焉据也？且尒朱荣不臣之迹，暴於旁午，(汉书霍光传云：「受玺以来，二十七日，使者旁午。」如淳曰：「旁午分布也。」案一纵一横谓之旁午。此指道路而言。○暴，蒲木切。)谋魏社稷，愚智同见。卿乃明白疑於必然，托命豺狼，委身虎口，弃亲助贼，兄弟寻戈。(寻者，用也。左氏昭公元年传云：「日寻干戈，以相征讨。」)假获民地，(民地，一民尺寸之地。)本是荣物；若克城邑，(克，逸史本作克，义同。)绝非卿有。徒危宗国，以广寇仇。快贼莽之心，(莽，王莽也。)假卞庄之利。(卞庄亦称卞庄子，国策秦策陈轸对秦惠王曰：「亦尝有以夫卞庄子刺虎闻於王者乎？庄子欲刺虎，馆竖子止之曰：两虎方且食牛，食甘必争，争则必鬬，鬬则大者伤，小者死，从伤而刺之，一举必有二获。」事又见史记卷七十陈轸传。此谓使荣得乘其利也。)有识之士，咸为惭之。今家国隆替，(家国，逸史本作国家，与通监合。替，废也。)在卿与我。若天道助顺，誓兹义举，则皇魏宗社，与运无穷。傥天不厌乱，(傥，逸史本作脱，义同。脱为北人俗语，义云若也。)胡羯未殄，(殄，绝也，尽也。)鸱鸣狼噬，(鸱，恶声鸟也，鸣则不祥。狼性狠戾，每每反噬。此喻其横行残暴也。宋傅亮宋公九锡文云：「鲜卑负众，僭盗三齐，狼噬冀青，虔刘沂岱。」)荐食河北，(荐者，数也。数所角切。左氏定公四年传云：「申包胥如秦乞师，曰：吴为封豕长蛇，以荐食上国。」是也。)在荣为福，於卿为祸。岂伊异人？(诗小雅頍弁云：「岂伊异人，兄弟匪他。」)尺书道意，卿宜三复。(复者，反覆思之也。)义利是图，(义字原误作兼，各本均作义，今据正。)富贵可保，狥人非虑。(徇，从也。)终不食言，自相鱼肉。(鱼肉者，残害之也。)善择元吉，(易坤卦云：「黄裳元吉。」干宝曰：「上美为元。」)勿贻後悔。」此黄门郎祖莹之词也。(莹原误荣。北史莹传云：「元颢入洛，以莹为殿中尚书。庄帝还宫，坐为颢作诏罪状尒朱荣，免官。後除秘书监。」○案此书北史不载，严可均辑北魏文，亦未收。)时帝在长子城，(长子，魏属上党郡，今山西长子县。)太原王上党王来赴急难。(难字原脱。魏书卷七十四尔朱荣传云：「五月车驾出幸河北，事出不虞，天下改望。荣闻之，即时驰传，朝行宫於上党之长子。」)六月帝围河内，(河内郡治野王。)太守元桃汤车骑将军宗正珍孙等为颢守，(元桃汤，魏书庄帝纪及尔朱荣传并作元袭。此作元桃汤有异。元袭字子绪，墓志称京兆康王之孙，洛州刺史武公之子，以永安二年六月廿一日卒。宗正珍孙见魏书卷七十三崔延伯传。)攻之弗克。时暑炎赫，将士疲劳，太原王欲使帝幸晋阳，至秋更举大义，未决，召刘助筮之，(刘助，魏书作刘灵助。魏书卷九十一有传，云：「灵助燕郡人，尔朱荣性信卜筮，灵助所占屡中，遂被亲待。」)助曰：「必克。」於是至明尽力攻之，如其言。(事详魏书灵助传。)桃汤珍孙并斩首，以殉三军。颢闻河内不守，亲率百僚出镇河桥，特迁侍中安丰王延明往守硖石。(延明，安丰王猛子。肃宗初，为豫州刺史，累迁给事黄门侍郎。後迁侍中，诏为东道行台徐州大都督节度诸军事。复迁都督徐州刺史。庄帝时，兼尚书令大司马。及元颢入洛，乃与临淮王彧帅百僚备法驾迎颢。见魏书卷二十延明传及梁书卷卅二陈庆之传。颢败遂将妻子奔梁，死於江南。○硖石，位马渚之西，在河南孟津县西二十里，为黄河津渡处。)七月帝至河阳，(河阳，属河内郡，见魏书地形志。)与颢隔河相望。太原王命车骑将军尔朱兆潜师渡河，破延明於硖石。(魏书卷七十五尔朱兆传云：「兆字万仁，荣从子也。元颢之屯於河桥，荣遣兆与贺拔胜等自马渚西夜渡数百骑袭击颢子冠受，擒之。又进破安丰王延明。」)颢闻延明败，亦散走。所将江淮子弟五千人，莫不解甲相泣，握手成别。(别，原作列，误，此从逸史本。)颢与数十骑欲奔萧衍，(数十，原作数千，误。此从逸史本。)至长社，(长社属颍川郡。)为社民斩其首，传送京师。(社，逸史、真意二本作村。○案魏书颢传云：「颢率帐下数百骑自轘辕南出至临颍，部骑分散，为临颍县卒所斩。」孝庄纪亦云：「临颍县卒江丰斩元颢，传首京师。」又河南博物馆所藏石刻有北海王元颢墓志云：「以永安三年七月廿一日薨於颍川临颍县，时年卅六。」（见河南金石志图正编第一集）据是则颢卒於临颍也。)二十日帝还洛阳，进太原王天柱大将军，(此官爵为前代所未有。)余官亦如故；进上党王太宰，余官亦如故。
永安三年，逆贼尒朱兆囚庄帝於寺。
时太原王位极心骄，功高意侈，与夺任情，臧否肆意。(与，津逮、真意二本作予。任情二字，各本并脱。案魏书孝庄帝纪诏称：「荣位极宰衡，与夺任情，臧否肆意，无君之迹，日月以甚。」与此字句相同，当据补。)帝怒谓左右曰：(怒原误作恐。)「朕宁作高贵乡公死，(乡原作卿，误。)不作汉献帝生！」(高贵乡公，魏曹髦也。文帝孙，曹霖子。齐王芳废，得即帝位。时大将军司马昭专权，髦见威权日去，不胜其忿。乃召侍中王沈尚书王经等曰：「司马昭之心，路人所知也。吾不能坐受废辱。今日当与卿自出讨之。」经谓：「宜见重详。」帝乃出怀中版令投地曰：「行之决矣！正使死何所惧，况不必死邪？」髦遂帅僮仆数百，鼓噪而出，竟为贾允成济所弑。卒年二十。见三国志魏志四裴注引汉晋春秋。○汉献帝建安十八年策命曹操为魏公，并聘其三女为贵人。十九年，曹操遣华歆勒兵入宫收伏后，后被发徒跣，执帝手曰：「不能复相活耶？」帝曰：「我亦不自知命在何时也。」见三国志魏志一裴注引曹瞒传。)九月二十五日，诈言产太子，荣穆并入朝，庄帝手刃荣於明光殿，(明光殿，各本作光明殿，误。今据魏书孝庄纪、尒朱荣传及元天穆墓志改正。案荣之被害，城阳王徽及侍中李彧主其谋。见本书卷四宣忠寺条及魏书荣传。荣传云：「帝伏兵於明光殿东廊，引荣及荣长子菩提天穆等俱入，坐定，光禄少卿鲁安典御李侃曦等抽刀而至，荣窘迫起投御坐，帝先横刀膝下，遂手刃之。安等乱斫，荣与天穆菩提同时俱死，时年三十八。」)穆为伏兵鲁暹所杀。(鲁暹，魏书荣传作鲁安。○又元天穆墓志云：「永安三年九月二十五日运巨横流，奄离祸酷。春秋四十二，暴薨於明光殿。」)荣世子部落大人亦死焉。(即尔朱菩提也。)荣部下车骑将军尒朱阳都等二十人，(部字原脱，据别本补。)随入东华门，(宫城东西北边一门。其南即云龙门。)亦为伏兵所杀。唯右仆射尒朱世隆素在家，(世隆，荣之从弟也。魏书卷七十五有传。)闻荣死，总荣部曲，烧西阳门，(西阳门，洛阳西面南头之第二门。)奔河桥。(见前。)至十月一日，隆与荣妻北乡郡长公主至芒山冯王寺为荣追福荐斋。(原作隆与妻乡郡长公主，非。北乡郡长公主，荣之妻也。见魏书荣传及世隆传。别本妻字上有荣字不误。考魏书卷十九东平王略传云：「尔朱荣，略之姑夫，略所轻忽。」是荣妻为南安王桢女也。○王应麟通监地理通释云：「芒山亦作邙山，郡县志北邙山在河南府偃师县北二里。十道志邙山在洛阳县北十里。」○冯王寺者，冯熙所建之寺。北史外戚传云：「冯熙字晋昌，长乐信都人。文明太后之兄也。尚恭宗女，拜驸马都尉，进爵昌黎王。高祖即位，文明太后临朝，高祖以熙为侍中车骑大将军开府都督洛州刺史。熙为政不能仁厚，而信佛法，自出家财在诸州镇建佛图精舍，合七十二处。其北邙寺碑文，中书侍郎贾元寿之词，高祖频登北邙寺，亲读碑文，称为佳作。」即此所称冯王寺也。○荐字原脱，据逸史本补。追福者，以绢物奉寺主，以求冥助，而销过往之愆也。)即遣尒朱侯讨伐、尒朱那律归等，(那，逸史、真意二本作弗。通监作拂。○案此侯那二氏盖为朔北胡民附於尒朱者，故复冠尒朱之姓。)领胡骑一千，皆白服来至郭下，索太原王尸丧。帝升大夏门望之，遣主书牛法尚谓归等曰：「太原王立功不终，阴图衅逆，王法无亲，已依正刑，罪止荣身，余皆不问。卿等何为不降？官爵如故。」归曰：「臣从太原王来朝陛下，何忽今日枉致无理？臣欲还晋阳，不忍空去，愿得太原王尸丧，生死无恨。」(魏书卷七十五世隆传云：「世隆攻河桥，杀武卫将军奚毅，率众还战大夏门外。朝野震惧，忧在不测。庄帝遣前华阳太守段育慰喻，世隆斩之以狥。」)发言雨泪，哀不自胜。羣胡恸哭，声振京师。帝闻之，亦为伤怀。遣侍中朱元龙齎铁券与世隆(朱元龙名瑞，代郡桑乾人。永安中，为齐州恒州刺史。孝昌末，尒朱荣引为其府户曹参军，甚为荣所亲任。後入朝为侍中。及尒朱兆入洛，复为尒朱世隆所杀。魏书卷八十有传。○铁券者，以铁为之，其状如卷瓦，上书官职恩赉等，以赏殊功也。)待之不死，官位如故。世隆谓元龙曰：「太原王功格天地，(格，至也。)道济生民，(道原作造，误。今从逸史本。)赤心奉国，神明所知。长乐不顾信誓，枉害忠良，今日两行铁字，何足可信？吾为太原王报仇，终不归降！」元龙见世隆呼帝为长乐，知其不款，(款，诚也。)且以言帝。帝即出库物置城西门外，募敢死之士，以讨世隆，一日即得万人。(魏书孝庄纪仅云募勇士八千讨世隆，此言较详。)与归等战於郭外，凶势不摧。归等屡涉戎场，便利击刺；(利字原脱，此依逸史本。便利者，捷速也。荀子议兵篇云：「械用兵革攻完便利者强。」)京师士众未习军旅，虽皆义勇，力不从心。三日频战，而游魂不息。(游魂者，游散之精气也。以喻羯胡之散勇。易系辞上：「精气为物，游魂为变。」隋虞世南出塞诗云：「山西多勇气，塞北有游魂。」)帝更募人断河桥。有汉中人李苗为水军，从上流放火烧桥，(李苗各本作李荀，此依魏书正。魏书孝庄纪云：「冬十月乙卯，通直散骑常侍假平西将军都督李苗以火船焚河桥。」又卷七十一苗传曰：「苗字子宣，梓潼涪人，尔朱世隆逼都邑，孝庄亲幸大夏门，集羣臣博议，百寮恇惧，计无所出。苗独奋衣而起曰：今小贼唐突如此，朝廷有不测之危，正是忠臣烈士效节之日。臣虽不武，窃所庶几。请以一旅之众，为陛下径断河梁。庄帝壮而许焉。是役苗浮河而殁。世隆正欲大纵兵士焚烧都邑，赖苗京师获全。」)世隆见桥被焚，遂大剽生民，北上太行。帝遣侍中源子恭、(子恭字灵顺，贺孙。庄帝时为征南将军，给事黄门侍郎。世隆之据河桥，诏子恭为都督以讨之。见魏书卷四十一源贺传。)黄门郎杨宽，(宽华阴人，俭弟。永安二年除中军将军太府卿，後为散骑常侍骠骑将军。至出帝太昌初，方除给事黄门侍郎。见魏书卷五十八杨播传。此云庄帝时为黄门郎，与史有异。)领步骑三万，镇河内。世隆至高都，(高都郡属建州，晋属上党。)立太原太守长广王晔为主，(逸史本作长广王等公瓦子为王，误。案晔字华兴，小字盆子，南安王桢孙。起家秘书郎，稍迁通直散骑常侍。庄帝初封长广王，出为太原太守，行并州事。尒朱世隆推晔为主，寻为所废。见魏书卷十九下南安王桢传。)改号曰建明元年。(明字原阙，依魏书孝庄纪及长广王哗传补。逸史、津逮二本作建元，误。)尒朱氏自封王者八人。(据魏书卷七十五所载尒朱氏之为王者六人，即尒朱兆，尒朱彦伯，尒朱仲远，尒朱世隆，尒朱度律，尒朱天光是也。)长广王都晋阳，(都字原阙，依逸史本补。)遣颍川王尒朱兆举兵向京师，(案尒朱兆庄帝初都督颍川郡，後以平元颢功，除汾州刺史。及尒朱荣死，乃自汾州率骑据晋阳。元晔立，授兆大将军，爵为王。见魏书卷七十五本传。此称颍川王者，即其封爵矣。见魏书前废帝纪。逸史本颍川下无王字，非是。)子恭军失利，(魏书子恭传云：「尔朱兆率众南出，子恭所部都督史作龙羊文义开栅降兆。子恭退走，为兆所破。众既退散，兆因入洛。」)兆自雷陂涉渡，(雷陂原作雷波。依逸史本改。雷陂已见上文。魏书兆传作从河桥西涉渡。孝庄纪作自富平津上涉渡。富平津即孟津，在河南孟县南。)擒庄帝於式乾殿。(魏书孝庄纪云：「十二月壬寅朔，尒朱兆寇丹谷，源子恭奔退。甲辰，兆自富平津上率骑涉渡，以袭京城，事出仓卒，禁卫不守。帝出云龙门，兆逼帝幸永宁佛寺。」)帝初以黄河奔急，谓兆未得猝济，(原作「未谓兆得济」，此从逸史本。)不意兆不由舟楫，凭流而渡。(论语述而篇「暴虎凭河」，呈疏：「无舟渡河曰凭河。」)是日水浅，不没马腹，(没，逸史本作及。)故及此难。书契所记，未之有也。衒之曰：昔光武受命，冰桥凝於滹水；(凝原作宜，音近而讹。别本不误。案汉更始二年正月光武徇蓟，王郎移檄购求甚急。光武乃趣驾南辕，晨夜兼行，蒙犯霜雪，时天寒，面皆破裂。至滹沱河，无船可渡，适遇冰合乃过。由是驰赴信都，太守任光出迎，其势始盛。见後汉书光武纪上。)昭烈中起，的卢踊於泥沟；(案蜀先主初依袁绍，绍败，乃奔荆州，往依刘表。表惮其为人，不任信用。曾请先主宴会，蔡瑁欲因会取之。先主觉，伪如厕，潜遁。乘所乘马名的卢而去。走堕襄阳城西檀溪水中，溺不得拔。先主急曰：「的卢！今日厄矣！可努力！」的卢一踊三丈，遂得过。见三国志蜀先主纪裴松之注。伯乐相马经曰：「马白额入口至齿者名曰榆鴈，一名的卢。奴乘客死，主乘弃市，凶马也。」见世说德行篇注引。榆鴈，齐民要术卷六作俞膺，的卢作的颅。)皆理合於天，神只所福，故能功济宇宙，大庇生民。若兆者，蜂目豺声，(左氏传文公元年「楚子将以商臣为大子，访诸令尹子上，子上曰：是人也，蠭目而豺声，忍人也，不可立也」。)行穷枭獍，(枭獍乃凶逆之禽兽。枭鸟名，食母。獍兽名，食父。见任昉述异记及史记封禅书注。獍，居庆切。○穷，极也。)阻兵安忍，(左氏传隐公四年「阻兵而安忍」，正义曰：「阻恃也。」案阻兵即以兵为後卫也。)贼害君亲，皇灵有知，(皇灵天神也。)鉴其凶德！反使孟津由膝，赞其逆心，易称天道祸淫，鬼神福谦，(祸淫，逸史本作祸盈。案易谦卦「天道亏盈而益谦，地道变盈而流谦，鬼神害盈而福谦」。此云天道祸淫，盖用书汤诰天道福善祸盈之意。)以此验之，信为虚说。(案衒之记伽蓝而兼叙史事，且为之评议，亦史传论之流也。)时兆营军尚书省，建天子金鼓，庭设漏刻，嫔御妃主，皆拥之於幕。鏁帝於寺门楼上。时十二月，帝患寒，随兆乞头巾，(通监梁纪十胡注云：「头巾所谓栢头。」)兆不与，遂囚帝送晋阳，(送原作还，此从逸史本。)缢於三级寺。(三级寺在城内，寺塔三级故名。帝崩时年二十四。)帝临崩礼佛，愿不为国王。又作五言曰：「权去生道促，忧来死路长。怀恨出国门，含悲入鬼乡。隧门一时闭，幽庭岂复光？(文选卷二十八陶渊明挽歌诗：「幽室一已闭，千年不复期。」)思鸟吟青松，(文选卷二十四陆机赠从兄车骑诗：「思鸟有悲音。」)哀风吹白杨。昔来闻死苦，何言身自当！」至太昌元年冬，(太昌孝武帝（元修）即出帝之年号，此即庄帝死後之第二年（公元五三二）。)始迎梓宫赴京师，葬帝靖陵。(靖陵，魏书作静陵。)所作五言诗即为挽歌词。朝野闻之，莫不悲恸，百姓观者，悉皆掩涕而已。
永熙三年二月，(孝武帝即位之三年。)浮图为火所烧。(续僧传、释教录作为天所震。)帝登凌云台望火，(凌，逸史、真意二本作临，误。案字当作陵。元河南志卷二云：「陵云台，魏文帝黄初二年筑，在宣阳门内。杨龙骧洛阳记曰：高二十丈，登之见孟津。世说曰：陵云台，楼观极精巧，先称平众材轻重当宜，然後造构，乃无锱铢。递相负揭。台虽高峻，常随风摇动，而终无崩坏。明帝登台惧其势危，别以大材扶持之，楼即颓坏。论者谓轻重力偏故也。」（此与今本世说巧艺篇文字有异同。）案刘孝标注引洛阳宫殿簿曰：「陵云台上，壁方十三丈，高九尺。楼方四丈，高五丈。栋去地十三丈五尺七寸五分也。」)遣南阳王宝炬、(宝炬，京兆王愉子。孝庄时封南阳王。出帝即位，除太尉公侍中太保。後从出帝没於关西。宇文黑獭害出帝，宝炬乃自称帝。见魏书出帝纪及京兆王愉传。)录尚书〔事〕长孙稚、(事字各本无，今补。稚字承业，代人。庄帝时，为司徒公，加侍中兼尚书令。前废帝立，迁太尉公，录尚书事。出帝初，转太傅录尚书事。见魏书卷二十五。)将羽林一千救赴火所，莫不悲惜，垂泪而去。火初从第八级中平旦大发，当时雷雨晦冥，杂下霰雪，百姓道俗，咸来观火。悲哀之声，振动京邑。时有三比丘，赴火而死。(续僧传、释教录作「有二道人不忍焚烬，投火而死。」○比丘，译音字，梵语为 bhiksu，乃行乞之义。释氏要览卷上称谓门云：「比丘，秦言乞士。谓上於诸佛乞法，资益慧命；下於施主乞食，资益色身。」道人者，亦即比丘也。比丘之赴火，乃佛家舍身救难之意。)火经三月不灭。有火入地寻柱，周年犹有烟气。
其年五月中，(释教录无中字。)有人从东莱郡来云：(东莱郡，各本作象郡。今从续僧传改。太平御览六百五十八及释教录引亦均作东莱郡。魏书地形志无象郡。东莱郡属光州，今山东掖县治。)「见浮图於海中，光明照耀，俨然如新，海上之民，咸皆见之。俄然雾起，浮图遂隐。」至七月中，平阳王为侍中斛斯椿所挟，(挟原作使，学津本作逼。此依续僧传、释教录。)奔於长安。(平阳王即孝武帝（出帝），名修，字孝则，广平武穆王怀之第三子。庄帝永安三年封平阳王。後废帝安定王中兴二年四月，自以疏远，未协四海之心，乃逊大位。高欢奉王为帝，改中兴二年为太昌元年。是年十二月改为永熙元年。永熙三年七月从斛斯椿言，亲总六军次於河桥，以伐高欢，事不克济，为椿所迫，出於长安。见魏书卷十一。○椿字法寿，广牧富昌人。魏书卷八十有传。)十月而京师迁邺。(孝武既入关，高欢乃奉清河王亶子善见为帝。十月即位，改永熙三年为天平元年，是为孝静帝。寻北迁于邺，史称东魏，十七年而亡。)
○建中寺，普泰元年尚书令乐平王尒朱世隆所立也。(普泰，前废帝广陵王恭之年号。其元年即庄帝卒之翌年。魏书尒朱世隆传云：「长广王晔以世隆为尚书令乐平郡王。」)本是阉官司空刘腾宅。(魏书卷九十四阉官传云：「腾字青龙，本平原城人，徙属南兖州之谯郡。幼时坐事受刑，补小黄门。高祖时为大长秋卿，太府卿。肃宗践极，灵太后临朝，除崇训太仆，加中侍中，改封长乐县开国公。腾幼充宫役，手不解书，裁知署名而已。奸谋有余，善射人意，故特蒙进宠，多所干托。後与元乂害清河王怿，废太后於宣光殿。乂以腾为司空公，表里擅权，共相树置。」)
屋宇奢侈，梁栋踰制，一里之间，廊庑充溢。堂比宣光殿，(宣光殿，沿晋殿名之旧。)门匹乾明门，博敞弘丽，诸王莫及也。
在西阳门内御道北所谓延年里。
刘腾宅东有太仆寺，(太仆掌皇帝之乘舆。)寺东有乘黄署，(晋制太仆所掌有乘黄厩。)署东有武库署，(晋制卫尉统武库。文选张衡西京赋「武库禁兵」，薛综注曰：「武库，天子主兵器之官也。」)即魏相国司马文王府库，(库上逸史本有武字。司马文王，司马昭也。)东至阊阖宫门是也。
西阳门内御道南，(南字原阙，此从津逮本。元河南志云：「永康里在西阳门内御道南。」即本此记也。)有永康里。里内复有领军将军元乂宅。(乂原作义，逸史本作义。此从学津本。下同。案魏书卷十六作义，云：「江阳王继长子，字伯儁。」然河南博物馆藏有元乂墓志云：「乂字伯儁，河南洛阳人也。尚宣武胡太后妹冯翊郡君，为侍中领军将军。」是字当作乂。其名与字义正相应。书皐陶谟曰：「俊乂在官。」马融曰：「才德过千人为俊，百人为乂。」)
掘故井得石铭云是汉太尉荀彧宅。(彧字文若，颍川颍阴人。汉献帝建安初为侍中。见三国志魏志卷十。裴注引魏氏春秋曰：「魏元帝咸熙二年赠彧太尉。」)
正光年中，(正光，孝明帝年号。)元乂专权，太后幽隔永巷，腾为谋主。(腾与太傅清河王怿有隙，於正光元年七月遂与元乂害怿，废灵太后於宫中宣光殿。腾闭永巷门，灵太后不得出，内外断绝，腾自执管钥，肃宗亦不得见。乂总勒禁旅，决事殿中。乂为外御，腾为内防，生杀之威，皆决於腾乂之手。详魏书二人本传。)
乂是江阳王继之子，太后妹婿。(婿，永乐大典卷一三八二二引作壻。)熙平初，明帝幼冲，诸王权上，(权，逸史本作劝，非。此指高阳王雍、任城王澄、广平王怀、清河王怿而言，诸王皆相继位列三公。)太后拜乂为侍中、领军左右，令总禁兵；委以腹心，反得幽隔永巷六年，(胡氏於正光元年秋七月被废，至孝昌元年夏四月反政，凡幽禁五年。下文云至孝昌二年反政，故为六年矣。)太后哭曰：「养虎自啮，长虺成蛇！」
至孝昌二年太后反政，(案魏书肃宗纪所载太后反政在孝昌元年，木书卷四冲觉寺条同。元乂被杀在二年。)遂诛乂等，没腾田宅。元乂诛日，腾已物故，(元乂之被诛在孝昌二年三月（见墓志），刘腾之卒在正光四年三月。)太后追思腾罪，发墓残尸，(残者，毁害之也。)使其神灵无所归趣。(趣，逸史本作聚。)以宅赐高阳王雍。(雍字思穆，献文帝子。肃宗初，诏雍入居太极西柏堂，谘决大政。灵太后预政，除侍中太师，後进丞相。元乂废太后，雍遂与乂同决庶政。岁禄万余，粟至四万。荣贵之盛，昆弟莫及。然雍虽位重於乂，而甚畏惮；因与肃宗太后计，解元乂领军，且除名为民。太后以雍有功，因以腾宅赐之也。雍，魏书卷二十一上有传。)建义元年尚书令乐平王尒朱世隆为荣追福，题以为寺。朱门黄阁，所谓僊居也。以前厅为佛殿，後堂为讲室。(室，大典引作堂，逸史本同。)金花宝盖，遍满其中。(金花者，金银莲花也。宝盖者，缯幡盖也。法显行传云：「至竭义国，值其王作般遮越师（pancaparisad），汉言五年大会也，四方沙门皆来云集，众僧坐处，悬缯幡盖，作金银莲华，着僧座後。」是也。案金华宝盖皆供具之物。唐道世诸经要集卷四香灯部述意缘云：「夫因事悟理，必藉相以导真；瞻仰圣容，赖华香以荐奉。是以宝华颻扬，含绮采而像红莲；名香郁馥，若轻云而似碧雾。」)有一凉风堂，本腾避暑之处，凄凉常冷，经夏无蝇，有万年千岁之树也。(西京杂记卷一，汉上林苑有千年长生树万年长生树。)
○长秋寺，刘腾所立也。
腾初为长秋令卿，(魏书腾传云：「高祖时，腾为中黄门，後迁大长秋卿。」案大长秋，乃内侍官，为後魏所置。)因以为名。
在西阳门内御道北一里。
亦在延年里，即是晋中朝时金市处。(文选卷十六潘岳闲居赋云：「陪京泝伊，面郊後市。」李善云：「陆机洛阳记曰：洛阳凡三市：大市名曰金市，在临商观之西（临商观宫中观名在宫之西）。马市在大城之东。洛阳市在大城南。」元河南志卷二云：「一说三市谓平乐市、金市、马市也。金市在陵云台西，北对洛阳垒。」)寺北有蒙汜池，(元河南志卷二云：「魏明帝於宫西凿池，以通御沟，义取日入蒙汜为名。至晋张载作赋曰：幽渎傍集，潜流独注，澹淡滂沛，更来迭去，仰承河汉，吐纳云雾。」案楚辞天问「出自阳谷，入于蒙汜」。汜音似。)夏则有水，冬则竭矣。
中有三层浮图一所，金盘灵刹，曜诸城内。作六牙白象负释迦在虚空中。(逸史本脱空字。案修行本起经卷上云：「能仁菩萨化乘白象，来就母胎。」普曜经卷二云：「菩萨从兜术天上化作白象，口有六牙，降神母胎。」此云作六牙白象负释迦在虚空中者，即佛降生之相也。○释迦佛名释迦牟尼（Sakyamuni），父为迦毗罗卫城主净饭王，母为摩耶夫人。年三十五成道，行化四十余年，年八十，於拘尸那城跋提河边示寂。去今已二千四百余年。)庄严佛事，悉用金玉，作工之异，(作工原作工作，津逮本同。案永乐大典卷一三八二二引作作工，逸史本同，今从之。)难可具陈。四月四日此像常出，(四月四日，各本同。案卷三景明寺条称四月七日京师诸像皆至景明寺，本卷昭仪尼寺条亦云佛像於四月七日出诣景明，则此处四日当作七日。八日为行像日，故先一日往诣景明寺也。案佛於四月八日夜从母右胁而生，佛既涅盘，後人恨未能亲覩真容，故於是日立佛降生相，或太子巡城像，载以车辇，周行城市内外，受众人之瞻仰礼拜，谓之行像。所以致其景慕之诚也。（见法显行传及义净南海寄归传。）此事五天俱然，故中夏佛法既盛，亦染其风。魏书释老志云：「魏世祖於四月八日与诸寺像行於广衢，帝御门楼临观。散花致礼焉。」隋杜台卿玉烛宝典卷四亦云：「四月八日行像供养。」此所称佛像之出，正指出诣景明参与行像而言。此作四日，盖传写之误。)辟邪师子导引其前。(辟邪师子皆兽名。案佛说太子瑞应经云：「佛初生时，有五百师子从雪山来侍列门前。」故行像之时，即作师子为导引。)吞刀吐火，(後汉书西南夷传云：「永宁元年西南夷掸国王遣使者诣阙，献乐及幻人，能变化吐火，自支解，易牛马头。」张衡西京赋云：「吞刀吐火，云雾杳冥。」是此种伎艺汉时已由异域传入中国。法苑珠林卷六十一引崔鸿十六国春秋北凉录云：「玄始十四年七月，西域贡吞刀嚼火，秘幻奇伎。」又引西京杂记云：「晋永嘉中有天竺胡人来渡江南，其人有数术，能断舌续断吐火，所在人士聚共观视。其将断舌，先吐以示宾客，然後刀截，血流覆地，乃取置器中，传以示人。视之舌头，半舌犹在。既而还取含续之，有顷，吐以示人，舌则如故，不知其实断不也。其吐火，先有药在器中，取一片与黍糠含之，再三吹吁，已而张口，火满口中，因就爇处，取以爨之，则火便出炽也。又取书纸及绳缕之属投火中，众共视之，见其烧然，消糜了尽，乃拨灰中，举而出之，故向物也。」（卷七十六亦有此文，第未举出处，今合校。）)腾骧一面。(腾骧者，言马之驰骋也。此指马戏而言。西京赋所谓「百马同辔，骋足并驰」也。)彩幢上索，(彩疑为缘字之误。缘橦见魏书乐志。幢者旌幢，树之攀缘以为戏。上索者，文选西京赋薛综注云：「索上长绳系两头於梁，举其中央，两人各从壹头上，交相度，所谓舞絙者也。」又法苑珠林卷四引王玄策西国行传云：「婆栗闍国王为汉人设五女戏，其五女传弄三刀，加至十刀；又作绳伎，腾虚绳上，着履而掷，手弄三仗刀楯枪等。种种关伎，杂诸幻术，截舌抽肠等，不可具述。」是皆异国之游戏伎艺也。)诡谲不常。(此指幻术而言，西京赋所记甚多。)奇伎异服，冠於都市。像停之处，观者如堵。迭相践跃，常有死人。
○瑶光寺，世宗宣武皇帝所立。(世宗名恪，高祖孝文皇帝第二子。雅好经史，尤长释典。常於禁中式乾殿亲讲经论，广集名僧，标明义旨。沙门条录为内起居。延昌中，天下州郡僧尼寺多至一万三千七百二十七所。景明初，诏自整於洛南伊阙山营石窟二所，窟顶去地三百一十尺，所费工力无算。见魏书世宗纪及释老志。○瑶光寺为尼寺，孝文废皇后冯氏、宣武皇后高氏入道为尼，皆居此寺。见北史后妃传。)在阊阖城门御道北，(永乐大典卷一三八二二引同。逸史本门上无城字。案此别於阊阖宫门也，是当有城字。)东去千秋门二里。(元河南志卷三云：「千秋门，宫西门，西对阊阖门。」)
千秋门内道北有西游园，园中有凌云台，(凌当作陵。)即是魏文帝所筑者。台上有八角井，高祖於井北造凉风观，登之远望，(远望，逸史本作望远。)目极洛川。(文选卷十九洛神赋云：「黄初三年，余朝京师，还济洛川。」注：「洛水之川也。」)台下有碧海曲池。台东有宣慈观，去地十丈。观东有灵芝钓台，累木为之，出於海中，去地二十丈。风生户牖，云起梁栋，丹楹刻桷，(桷，屋椽也。)图写列僊。刻石为鲸鱼，背负钓台；既如从地踊出，又似空中飞下。钓台南有宣光殿，北有嘉福殿，西有九龙殿。殿前九龙吐水成一海。(九龙，大典及逸史本作有龙。案水经注卷十六谷水条云：「阳渠水枝流入石逗，伏流注灵芝九龙池。魏太和中皇都迁洛阳，经构宫极，修理街渠，务穷幽隐，发石视之，曾无毁坏。又石工细密，非今之所拟，遂因用之。」)凡四殿，皆有飞阁向灵芝往来。(灵芝下大典及逸史、真意二本并有台字。)三伏之月，皇帝在灵芝台以避暑。
有五层浮图一所，去地五十丈。僊掌淩虚，(淩虚者，冯虚也。仙掌即仙人掌。史记武帝纪云：「武帝作柏梁铜柱、承露仙人掌之属。」班固西都赋云：「抗仙掌以承露，擢双立之金茎。」)铎垂云表，作工之妙，埒美永宁。(魏书李崇传奏请置学及修立明堂有云：「宜罢尚方雕靡之作，颇省永宁土木之功，并减瑶光材瓦之力，兼分石窟镌琢之劳。」（亦见北齐书邢劭传。）是瑶光永宁之穷侈极度，无独有偶。有识之士，所以为之嗟叹也。金石录卷二有瑶光寺碑，永平三年八月立，惜今已不传。)讲殿尼房，(殿，大典同。逸史本作堂。)五百余间。绮疏连亘，户牖相通，珍木香草，不可胜言。牛筋狗骨之木，(毛诗草木疏云：「杻，檍也，叶似杏而尖，白色，皮正赤。为木多曲少直，枝叶茂好，人或谓之牛筋，或谓之檍，材可为弓弩干也。」诗小雅南山有台云：「南山有枸。」草木疏云：「山木其状如栌，一名枸骨，理白。」陈藏器本草云：「女贞似枸骨，枸骨树如杜仲，皮堪浸酒，补腰脚，令健。木肌白似骨，故云枸骨。」案此作狗骨者，犹枸[木*巳]之亦可作狗[木*巳]也。见左传昭公十二年释文。)鸡头鸭脚之草，(鸭，大典作鵄。○说文云：「芡，鸡头也。」方言云：「鸡头或谓之雁头。」齐民要术卷六云：「芡一名鸡头，一名雁喙，由子形上花似鸡冠，故名曰鸡头。」又卷三种葵法云：「今世葵有紫茎白茎二种。种别，复有大小之殊。又有鸭脚葵也。」)亦悉备焉。椒房嫔御，(椒房者，后妃所居，以椒涂壁，取其香温，故曰椒房。)学道之所，掖庭美人，(掖庭，宫禁两旁之别院也。)并在其中。亦有名族处女，性爱道塲，落发辞亲，来仪此寺。(逸史本仪作依，非。书云：「凤凰来仪。」方言卷二：「仪来也，陈颍之间曰仪。」)屏珍丽之饰，(屏，弃也。)服修道之衣，投心八正，(广弘明集卷二十八北齐卢思道辽阳山寺愿文云：「投心觉海，束意玄门。」○八正，即八正道也。正见、正思惟、正语、正业、正命、正精进、正念、正定是也。)归诚一乘。(一乘见序。广弘明集卷十六沈约弥勒赞云：「乘教本一，法门不二。」)永安三年中尒朱兆入洛阳，(大典无兆字。)纵兵大掠，(魏书兆传称兆入洛，纵兵掳掠，停洛旬余。)时有秀容胡骑数十人，(原无人字，大典及逸史本有之。)入寺婬秽，(寺上原有瑶光二字，逸史本无，今删。)自此後颇获讥讪。京师语曰：洛阳男儿急作髻，(男儿，大典及逸史本作女儿。○髻，总发也。当时男子总发为双髻。见图版七。)瑶光寺尼夺作壻。(作壻，逸史本作女壻。)
瑶光寺北有承明门，(城之西北门也。)有金墉城，(有字上疑有脱文。)即魏氏所筑。(水经注谷水条云：「魏明帝於洛阳城西北角筑之，谓之金墉城。」又文选卷二十五陆机为顾彦先赠妇诗「西城善雅儛」，注引陆氏洛阳记曰：「金墉城在宫之西北角，魏故宫人皆在其中。」)
晋永康中惠帝幽於金墉城。(惠帝为赵王伦所废，居于此。晋书惠帝纪作永宁元年正月（公元三〇一），此作永康则为永宁前一年矣，与晋书不合。)东有洛阳小城，永嘉中所筑。(水经注云：「因阿旧城，凭结金墉，故向城也。永嘉之乱，结以为垒，号洛阳垒。」○以上二十二字原无。案大典与逸史、津逮诸本有之，此当系注文。)
城东北角有魏文帝百尺楼，(水经注亦云：「魏文帝起层楼于东北隅。」赵一清云：「城为明帝筑，则楼不应云文帝起也。」案元河南志卷二引洛阳记曰：「洛阳城内西北隅有百尺楼，文帝造。」)年虽久远，(虽，逸史本作岁。大典作年岁既久。)形制如初。(制，大典作制，逸史本同。)高祖在城内作光极殿，因名金墉城门为光极门。(水经注云：「皇居创徙，宫极未就，止跸于此。构宵榭于故台，所谓台以停停也。南曰乾光门，夹建两观。观下列朱桁于堑，以为御路。东曰含春门，北有趯门。」)又作重楼飞阁，遍城上下，从地望之，有如云也。(水经注云：「城上西面列观五十步一睥睨，西北连庑函荫，墉比广榭。炎夏之日，高祖常以避暑。」案此即温子昇诗所谓「兹城实佳丽，飞甍自相并，胶葛拥行风，迢嶤閟流景」也。)
○景乐寺，太傅清河文献王怿所立也。
怿是孝文皇帝之子，宣武皇帝之弟。(怿字宣仁，博涉经史，有文才，且宽仁容裕，喜怒不形於色。延昌四年肃宗即位，为太傅，诏裁门下事。正光元年七月为元乂刘腾所害。见北史卷十九本传及魏书肃宗纪。)
〔在〕阊阖南，(在字各本并脱，今依文意补。○阊阖，宫门也。)御道东。(东字各本并脱，今依钩沈本增。案下云「寺西有司徒府，东有大将军高肇宅，北连义井里」。案司徒府者在太尉府之东。水经注谷水条云：「渠水南出迳太尉司徒两坊间，谓之铜驼街。」是其证。义井里，元河南志卷三云：「在永康里之东。」是此寺在御道之东无疑也。故下文曰「西望永宁寺正相当」。)西望永宁寺正相当。(二寺盖遥遥相对，故云。)
寺西有司徒府，(司徒乃古官，自汉与太尉、司空并为三公。)东有大将军高肇宅。(肇字首文，高祖文昭皇太后之兄。自云本渤海蓨人，先世避乱入高丽。景明初，世宗徵肇录尚书事，旋迁尚书左仆射。每事任己，抑黜勳臣，由是怨声盈路。延昌三年以肇为大将军，征蜀四年，罢军，为高阳王雍所害。见魏书卷八十三下本传。)北连义井里。〔义〕井里北门外有丛树数株，(丛，原作桑，永乐大典卷一三八二二及元河南志并作丛。逸史本同。○数株，照旷、真意二本作数十株。)枝条繁茂。下有甘井一所，石槽铁罐，供给行人，饮水庇廕，(廕字原作阴，此从大典。逸史本作荫，字通。)多有憩者。(义井里盖以此得名。)
有佛殿一所，像辇在焉。雕刻巧妙，冠绝一时。堂庑周环，曲房连接，轻条拂户，花蘂被庭。至於六斋，(六斋，原作大斋，今从大典及逸史本改。牟子理惑论云：「持五戒者，一月六斋，专心壹意，悔过自新。」案释氏修行者以每月之八日、十四日、十五日、二十三日、二十九日、三十日为六斋日。见优陂夷堕舍迦经。)常设女乐，歌声绕梁，舞袖徐转，丝管寥亮，(寥亮，声清也。字亦作憀亮。文选琴赋云：「新声憀亮。」)谐妙入神。以是尼寺，丈夫不得入。得往观者，以为至天堂。及文献王薨，寺禁稍宽，百姓出入，无复限碍。
後汝南王悦复修之。
悦是文献之弟。(悦亦孝文之子。尒朱荣之乱，奔梁。梁武厚遇之，立为魏王。後复归北，为出帝所杀。北史卷十九有传。)
召诸音乐，逞伎寺内。奇禽怪兽，舞拚殿庭。(庭，逸史本作亭，非。○拚，说文作拚，拊手也。皮变切。)飞空幻惑，(飞空即腾空也。)世所未覩。异端奇术，总萃其中。(异端奇术，或来自西南，或来自西域。)剥驴投井，(投，逸史本作拔，汉魏本作扳。○案此与植枣种瓜皆指幻术而言。剥驴，即肢解驴马。见後汉书西南夷传。)植枣种瓜，须臾之间，皆得食之。(原作皆得食。逸史本作皆得赐食。大典引与如隐本同。并无食下之字。今从津逮、真意二本补。○案法苑珠林卷六十一引孔炜七引曰：「弄幻之士，因时而作。植瓜种菜，立起寻尺。投芳送臭，卖黄售白。麾天兴云雾，画地成河海。」又卷七十六云：「三国时吴有徐光者，不知何许人也，常行幻化之术。於市鄽内从人乞瓜，其主弗与。便从索子，掘地而种。顾眄之间苽生，俄而蔓延生华，俄而成实，百姓咸瞩目焉。子成，取而食之，因以赐观者。」)士女观者，目乱精迷。(精，原作睛，此从大典及逸史本。精者眸子也。)自建义已後，京师频有大兵，此戏遂隐也。
○昭仪尼寺，阉官等所立也。在东阳门内一里御道南。
东阳门内道北〔有〕太仓导官二署。(有字各本脱，今依文义增。又太下原衍北字，大典卷一三八二二引同，今删。元河南志云：「导官署在太仓署西。」)东南治粟里，仓司官属住其内。
太后临朝，阍寺专宠，宦者之家，积金满堂。是以萧忻云：「高轩斗升者，(斗升，钩沈作升斗。案斗者，谓车帐也。帐如覆斗，则曰斗帐。升亦帷裳也。晋书张方传谓：「方以所乘阳燧车青盖素升三百人为小卤簿迎帝。」是也。)尽是阉官之嫠妇；(原无尽是二字，大典及逸史本同。此从津逮本。嫠原作厘，误。嫠妇者寡妇。阉官亦役使嫔御，见魏书刘腾传。)胡马鸣珂者，(珂原作呵，误。珂，马上玉饰也。)莫非黄门之养息也。」(莫非，原作莫不，此从逸史本。黄门即阉官。养息者，养子也。)
忻，阳平人也，(阳平，魏书地形志云：阳平郡治舘陶。)爱尚文籍，少有名誉，见阍寺宠盛，(阍，大典及真意本同。逸史本作阉。)遂发此言，因即知名，为治书侍御史。
寺有一佛二菩萨，(菩萨为菩提萨埵（bodhisattva）之略称，菩提言觉，萨埵言众生，即以智上求菩提果，用悲下救众生也。见翻义名义集第五篇三乘通号章。案北魏所刻之石像，见於龙门者，多为三尊式。中为本尊，左右为脇侍。)塑工精绝，京师所无也。四月七日常出诣景明，(景明寺在宣阳门外一里御道东，见卷三。四月七日出至景明者，翌日为佛降生日，诸寺像辇均出行於广衢，所谓行像是也。详见景明寺条。)景明三像恒出迎之。伎乐之盛，与刘腾相比。(即前之长秋寺也。)堂前有酒树面木。(梁书卷五十四顿逊国有酒树，如安石榴。取花汁贮盃中，数日成酒。齐民要术卷十引刘欣期交州记曰：「椰子有浆，截花以竹筒承其汁，作酒饮之，亦醉也。」○後汉书西南夷传，牂柯句町县有桄桹木，可以为麫，百姓资之。齐民要术曰：「都句树似栟榈，木中出屑，如麪可啖。」要术又引吴录地理志曰：「交址有欀木，其皮中有如白米屑者，乾捣之，以水淋之，似麪，可作饼。」)昭仪寺有池，京师学徒谓之翟泉也。(谓之，大典作谓为。)
衒之按杜预注春秋云翟泉在晋太仓西南，(见春秋僖公二十九年杜注。杜云：「翟泉，今洛阳城内太仓西南池水也。」)按晋太仓在建春门内，(水经注卷十六云：「翟泉在广莫门道东，建春门路北。」于洛阳为东北。)今太仓在东阳门内，此地今在太仓西南，(谓今太仓。)明非翟泉也。(水经注亦有辨。)後隐士赵逸云：(赵逸见卷四。)此地是晋侍中石崇家池，(崇，石苞子，渤海南皮人，晋书卷三十三有传。武帝时为散骑常侍、侍中，惠帝时为赵王伦孙秀所杀。)池南有绿珠楼。(晋书崇传云：「崇有伎曰绿珠，美而艳，善吹笛。」)於是学徒始寤，经过者，想见绿珠之容也。
池西南有愿会寺，中书侍郎王翊舍宅所立也。(侍郎，今本均作舍人。太平广记卷四百七、御览卷九百七十三、元河南志卷三及永乐大典卷一三八二二引并作侍郎，今据改。案魏书卷六十三翊传云：「翊字士游，琅邪临沂人，肃次兄琛子也。风神秀立，好学有文才。历司空主簿，中书侍郎，济州刺史，国子监祭酒。永安元年冬卒。」是作侍郎与史合。○又立上所字，逸史本与太平广记及御览、大典等并无。)佛堂前生桑树一株，(生，御览及大典引同，逸史、真意二本作有。)直上五尺，枝条横遶，柯叶傍布，形如羽盖。复高五尺，(复，逸史本作覆，非。)又然。(广记引同。大典作然又，误。)凡为五重，每重叶椹各异。(重上广记、御览引有一字。又叶下逸史、真意二本有生字。)京师道俗谓之神桑。观者成市，布施者甚众。(布字据御览引补。广记引此二句作观者甚众。)帝闻而恶之，(帝盖为出帝。)以为惑众。命给事黄门侍郎元纪伐杀之。(给事下各本有中字，广记御览引并无。又伐下杀字，广记、御览引同。津逮及学津二本无。○元纪任城王元澄子，字子纲，永熙中为给事黄门侍郎，随出帝没於关中。见魏书卷十九中任城王澄传。)其日云雾晦冥，下斧之处，血流至地，(血流，广记、御览引作流血。)见者莫不悲泣。
寺南有宜寿里。内有苞信县令段晖宅。(苞信，魏属新蔡郡。见魏书地形志。故城在今河南息县东北七十里。)
地下常闻有钟声，(有字各本无，此依御览卷六五八引增。)时见五色光明，照於堂宇。晖甚异之。遂掘光所，得金像一躯，(遂掘光所，御览引同。广记卷九十九引作遂掘地。)可高三尺，并有二菩萨。(并字各本无，此依广记、御览增。)趺坐上铭云：(趺下坐字原无，此从逸史、学津、真意诸本增。○趺，足上也。趺坐，即佛跏趺下之石坐也。跏趺见景林寺下。)晋泰始二年五月十五日侍中中书监荀勖造。(泰始原作太始，逸史本同，津逮、真意二本则误作大始。此从广记、御览引改。泰始者，晋武帝年号也。（二年为公元二六六）中书监，原作中书令。惟津逮、学津二本作中书监，与广记、御览、元河南志合。大典卷一三八二二引中书下无监字，非。案晋书卷三十九勖传称：勖字公曾，颍川颍阴人。汉司空爽之曾孙。尝仕魏。晋武帝受禅，拜中书监，加侍中，领着作。据是则当作中书监也。)晖遂舍宅为光明寺。时人咸云此是荀勖故宅。(是字各本无，此依广记、御览引增。又故字原作旧，此据广记引改。御览则作时人咸云此地是荀勖宅，此下复有地字。)其後盗者欲窃此像，像与菩萨合声喝贼，(与上逸史、真意二本不重像字，广记、御览、大典引与如隐本同。)盗者惊怖，应即殒倒。(广记引作即时殒倒。)众僧闻像叫声，遂来捉得贼。(广记作遂擒之。)
○胡统寺，(胡统者，周一良先生云胡沙门统也。惟胡沙门亦有僧统，史乘阙载。)太后从姑所立也。(北史后妃传称后姑为尼，颇能讲道，世宗初入讲禁中。)
入道为尼，遂居此寺。
在永宁南一里许。宝塔五重，金刹高耸。洞房周匝，对户交疏。(大典卷一三八二二引疏作牎，逸史本作窻同。)朱柱素壁，甚为佳丽。其寺诸尼，帝城名德，善於开导，工谈义理。常入宫与太后说法，其资养缁流，从无比也。(从，原作徒，非。逸史、真意二本并作从，今据改。比，逸史本作此。)
○修梵寺，(梵者静也，修梵犹言修静。)在青阳门内御道北。(青，原作清，非。逸史本同。津逮本不误。)嵩明寺，(嵩者，高也。)复在修梵寺西。并雕墙峻宇，(雕，大典卷一三八二二引作高，逸史本作墁。)比屋连甍，(甍，屋脊也。)亦是名寺也。修梵寺有金刚，(金刚，即金刚力士也。梵言 vajrapāni，手执金刚杵，守於伽蓝之门者。)鸠鸽不入，鸟雀不栖。菩提达摩云得其真相也。(摩原误作磨。)
寺北有永和里，汉太师董卓之宅也。
里南北皆有池，卓之所造。今犹有水，冬夏不竭。
里中〔有〕太傅录尚书〔事〕长孙稚、(有字事字原无，今补。○长孙稚，亦见永宁寺。稚从高祖南讨，授七兵尚书。出帝初转太傅录尚书事。北史卷二十二，作长孙幼，因稚与唐高宗讳治同音，故改稚为幼也。)尚书右仆射郭祚、(祚字季佑，太原晋阳人。高祖初，举秀才，拜中书博士。迁尚书左丞，兼给事黄门侍郎。世宗时为侍中，迁尚书右仆射。魏书卷六十四有传。)吏部尚书邢峦、(峦，原作鸾。魏书卷六十五作峦，云字洪宾，河间鄚人也。案金石录目录二有後魏车骑大将军邢峦碑，廷昌三年十月立。其跋尾十一称「碑云：峦字山宾，而史作洪宾」。然则以作峦为是。今据改。魏书本传云：「峦於世宗时为尚书，屡有战功，终殿中尚书。延昌三年暴疾卒。」史不言为吏部尚书。金石录跋尾谓碑称徵为都官尚书，而史作度支；後改为七兵尚书，而史不载云。)廷尉卿元洪超、(元洪超，辽西公意烈之玄孙，为北军将军光禄大夫。北史卷十五附辽西公传。然史不言为廷尉卿。案北史长孙稚传称：稚出帝初转太傅录尚书事，以定策功，更封开国子。稚表请回授其姨兄廷尉卿元洪超次子恽。是洪超乃稚之姨兄，尝为廷尉卿矣。)卫尉卿许伯桃、(许柏桃魏书、北史无传，惟广弘明集卷一述孝明帝正光元年召释道二宗门人论议，有卫尉许伯桃。)凉州刺史尉成兴等六宅。(凉州原作梁州，大典同。逸史本作凉州，与广记、河南志合。案魏书卷二十六尉古真传云：「古真，代人也。族玄孙聿字成兴，性耿介，肃宗时为武卫将军。是时领军元乂秉权，百寮莫不致敬，而聿独长揖不拜。出为平西将军，东凉州刺史。卒於州。」是当作凉州也。惟史称东凉州，而魏书地形志无东凉州，疑东字为衍文。)
皆高门华屋，斋馆敞丽。楸槐荫途，桐杨夹植。当世名为贵里。掘此地者，辄得金玉宝玩之物。时邢峦家常掘得丹砂，及钱数十万，(时、得二字，各本无，依广记引补。河南志亦有得字。常，河南志作尝。)铭云董太师之物。後卓夜中随峦索此物，峦不与之。经年峦遂卒矣。(广记引作经年而峦卒。)
○景林寺，在开阳门内御道东。讲殿叠起，房庑连属。丹楹炫日，绣桷迎风，(楹，各本作槛，误。案国语鲁语云：「严公丹桓宫之楹，而刻其桷。」)实为胜地。寺西有园，多饶奇果。春鸟秋蝉，鸣声相续。中有禅房一所，(禅，梵曰禅那（dhyana）。智度论云：秦言思惟修。案即静虑之意。僧史略云：「禅者，即是定慧之通称。明心达理之趣也。」此云禅房者，即习禅之所。)内置祗洹精舍，(祗，佛典中作只。只洹精舍，梵言 Jetavanavihar，出贤愚经卷十。昔舍卫国王波斯匿有大臣名曰须达，居家巨富，财宝无限，好布施，赈济贫乏及诸孤老，时人称之曰给孤独长者。须达以国王太子只陀之园为佛立精舍，因名太子只陀树给孤独园。只洹即只陀，皆一语之异译。精舍即塔庙，息心精练者所栖，故曰精舍。)形制虽小，巧构难比。(原无比字，大典卷一三八二二引同。巧构又作巧称。此从逸史本。案此盖依天竺精舍式样所作，故置诸禅房之内。)加以禅阁虚静，隐室凝邃，嘉树夹牖，芳杜匝阶，(杜者，杜若也。)虽云朝市，想同岩谷。净行之僧，(净，各本作静，误。净行者修清净行也。本书卷五凝玄寺下云「实是净行息心之所也」，足证字当作净。)绳坐其内，(绳，直也。)飱风服道，(飱即餐字，逸史本作餐。)结跏数息。(结跏，即结跏趺坐，以两足趺加於两髀而安坐也。跏趺，慧琳一切经音义卷八称皆俗字也。正体作加跗。跗者，足上也。○数息，即静坐默数气息之出入，乃僧人修静摄心之法。)
有石铭一所，国子博士卢白头为其文。
白头，一字景裕，范阳人也。(北史卷三十本传云：景裕字仲孺，小字白头，范阳涿人也。)性爱恬静，丘园放敖。(敖，逸史、真意二本作傲，字通。)学极六经，说通百氏。(说，逸史、真意二本作疏，非。说与学为对文。)普泰初，(普泰，节闵帝（元恭）年号。)起家为国子博士。虽在朱门，以注述为事，注周易行之於世也。(北史本传云：「前废帝初，除国子博士。元颢入洛，以为中书郎。普泰初，复除国子博士。进退其间，未曾有得失之色。性清静，淡於荣利。敝衣麤食，恬然自安。兴和中，补齐王开府属，卒於晋阳。景裕虽不聚徒教授，所注易大行於世。」)
建春门内御道南有句盾、典农、籍田、三署。(自「建春门内」以下各本另为一条，今从集证本。○句盾，晋书百官志属大鸿胪所掌；籍田属大司农所掌。句字作钩。张衡东京赋云：「奇树珍果，钩盾所职。」薛综云：「钩盾，今官主小苑。」○籍田者，国庙社稷之田也。)籍田南有司农寺。(司农寺乃官署，非寺宇之寺。)御道北有空地，拟作东宫，晋中朝时太仓处也。太仓西南有翟泉，(南上各本无西字，此依太平寰宇记卷三及河南志补。又水经注卷十六亦称：晋裴秀修舆地图，作春秋地名，言今太仓西南池水名翟泉。足证当有西字。)周回三里，(水经注云：「池南北百一十步，东西七十步。」)即春秋所谓王子虎晋狐偃盟於翟泉也。(见春秋僖公二十九年。)
水犹澄清，洞底明净。(洞，彻也。明净原作明静，逸史本同。此从津逮本改。)鳞甲潜藏，(藏，逸史本作泳。)辨其鱼鼈。
高祖於泉北置河南尹。
中朝时步广里也。(水经注引陆机洛阳记曰：「步广里，在洛阳城内宫东。」)
泉西有华林园。(文选卷二十应贞晋武帝华林园集诗李善注引洛阳图经曰：「华林园在城内东北隅，魏明帝起名芳林园，齐王芳改为华林园。」)高祖以泉在园东，因名为苍龙海。(为，各本无。据元河南志补。史记天官书：「东宫苍龙七宿。」此泉既在华林园东，故以名之。)华林园中有大海，即汉天渊池。
池中犹有〔魏〕文帝九华台。(魏字各本无，今依文意增。案三国志魏志卷二文帝纪云：「黄初七年三月筑九华台。」是文帝上当有魏字。)高祖於台上造清凉殿，世宗在海内作蓬莱山。山上有僊人馆。〔台〕上有钓台殿。(台上之台，各本并脱，今增。案水经注云：「谷水枝分，南入华林园，历景阳山北，其水东注天渊池。池中有魏文帝九华台。殿基悉是洛中故碑累之。今造钓台于其上。」是钓台殿在九华台上也。)并作虹蜺阁，(虹蜺阁即阁道，高起有如虹蜺也。)乘虚来往。(水经注云：「景阳山有都亭堂，上结方湖，湖中起御坐石也。御坐前，建蓬莱山。曲池接筵，飞沼拂席。南面射侯，夹席武峙。背山堂上，则石路崎岖，岩幛峻险，云台风观，缨峦带阜。游观者升降阿阁，出入虹陛，望之状凫没鸾举矣。」)至於三月禊日，(古人以三月上巳日临水修禊。)季秋巳辰，(巳辰，逸史本作良辰。津逮、真意二本作九辰。)皇帝驾龙舟鷁首，游於其上。(鷁首者，船前画有鷁鸟。)
海西有藏冰室。(案海承上文「华林园中有大海」而言。唐晏钩沈以此承上苍龙海，盖未详考水经注耳。)六月出冰，以给百官。海西南有景山殿。(案景山殿当作景阳山，由下文可知。水经注云：「谷水枝分历景阳山北，其水东注天渊池。」是景阳山正在天渊池之西南也。故曰「海西南有景阳山」。考景阳山为魏明帝所起，取太行山之白石英及五色文石以成之。见水经注及元河南志卷二。)山东有羲和岭，(羲和，日御也。)岭上有温风室。山西有姮娥峰，(姮娥，月神。)峰上有露寒馆。并飞阁相通，(文选东京赋「飞阁神行」，薛综曰：「言阁道相通，不在於地，故曰飞。」)凌山跨谷。山北有玄武池。(玄武，北方水神之名。)山南有清暑殿。殿东有临涧亭，殿西有临危台。(此上言景阳山之四围。)
景阳山南，(山上逸史本有观字。)有百果园。果别作林，(别，原作列，各本同。御览卷九六五引作果别作一林。事类赋卷廿六引列亦作别。今据改。案此言百果，各类分别为林也。)林各有堂。(御览引作林各有一堂。事类赋引与今本同。)
有僊人枣，长五寸，把之两头俱出，核细如鍼，霜降乃熟，食之甚美。俗传云出崑仑山，一曰西王母枣。(齐民要术卷四引陆刿邺中记曰：「石虎苑中有西王母枣，冬夏有叶，九月生花，十二月乃熟，三子一赤。」)又有僊人桃，其色赤，表里照彻，得霜乃熟。(乃原作即，此从御览及事类赋引改。别本作得严霜乃熟。编珠四引述异记文同。)亦出崑仑山，一曰王母桃也。(酉阳杂俎续集十云：「王母桃，洛阳华林园内有之。十月始熟，形如括蒌。俗语曰：王母甘桃，食之解劳。」)柰林南有石碑一所，魏明帝所立也。题云「苗茨之碑」。(云，曾慥类说引作曰。○水经注云：「天渊池南置魏文帝茅茨堂，前有茅茨碑，是黄初中所立也。」此称明帝立有异。又苗茅古通。)高祖於碑北作苗茨堂。(水经注云：「茅茨堂，为魏文帝所建。」是堂为旧有。案魏书卷十九中任城王澄传云：「高祖引见王公侍臣於清徽堂，次之凝闲堂。高祖曰：名目要有其义，此盖取夫子闲居之义，不可纵奢以忘俭，自安以忘危。故此堂後作茅茨堂。」此所称之茅茨堂，又在凝闲堂之後，与此在柰林南者非一堂也。)
永安中，(中下原有年字，类说引无，今删。)庄帝马射於华林园，(类说引无马字。)百官皆来读碑，疑苗字误。国子博士李同轨曰：(魏书卷八十四本传云：「同轨，赵郡高邑人。体貌魁岸，腰带十围，学综诸经，多所治
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>