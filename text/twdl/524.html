<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,禹贡锥指略例,禹贡锥指卷一,禹贡锥指卷二,禹贡锥指卷三,禹贡锥指卷四,禹贡锥指卷五,禹贡锥指卷六,禹贡锥指卷七,禹贡锥指卷八,禹贡锥指卷九,禹贡锥指卷十,禹贡锥指卷十一上,禹贡锥指卷十一下,禹贡锥指卷十二,禹贡锥指卷十三上,禹贡锥指卷十三中之上,禹贡锥指卷十三中之下,禹贡锥指卷十三下,禹贡锥指卷十四上,禹贡锥指卷十四下,禹贡锥指卷十五,禹贡锥指卷十六,禹贡锥指卷十七,禹贡锥指卷十八,禹贡锥指卷十九,禹贡锥指卷二十,禹贡锥指略例（标点本）,禹贡锥指全文在线阅读,禹贡锥指全文在线下载,大玄古籍书库">
<meta name="description" content="中国古代历史地理著作。清胡渭撰,题二十卷。康熙四十一年(1702年)成书。此书在前人注释《禹贡》的基础上,旁征博引。主要对。《禹贡》的逐句加注,《禹贡》原文字分句顶格,作者博考载籍,凡郡县分合异同,山川形势,道里远近平险,讨论详明。尤其对历代黄河徙流变迁,详加论证。_禹贡锥指_全文在线阅读_禹贡锥指_全文在线下载_大玄古籍书库">
<title>禹贡锥指_胡渭_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">禹贡锥指</span> <br/>
          作者： <span class="inputVal" id="bkauthor">胡渭</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地理,考据,完结</span> <br/>
          字数： <span class="inputVal" id="bknum">[book_length]418084</span> <br/>
          说明： <span class="inputVal" id="bkdec">中国古代历史地理著作。清胡渭撰,题二十卷。康熙四十一年(1702年)成书。此书在前人注释《禹贡》的基础上,旁征博引。主要对 《禹贡》的逐句加注,《禹贡》原文字分句顶格,作者博考载籍,凡郡县分合异同,山川形势,道里远近平险,讨论详明。尤其对历代黄河徙流变迁,详加论证。</span> <br/>
          封面： <span class="inputVal" id="bkimg">Z_11569.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]禹贡锥指
[book_author]胡渭
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地理,考据,完结
[book_length]418084
[book_dec]中国古代历史地理著作。清胡渭撰,题二十卷。康熙四十一年(1702年)成书。此书在前人注释《禹贡》的基础上,旁征博引。主要对 《禹贡》的逐句加注,《禹贡》原文字分句顶格,作者博考载籍,凡郡县分合异同,山川形势,道里远近平险,讨论详明。尤其对历代黄河徙流变迁,详加论证。
[book_img]Z_11569.jpg


[book_title]提要
【臣】等谨案禹贡锥指二十巻
国朝胡渭撰渭有易图明辨一书已别着録是编尤其生平精力所注康熙乙酉恭逢
圣祖仁皇帝南巡曽进
御览防
赐耆年笃学匾额稽古之荣至今传述原本标题二十巻而首列图一巻其中巻十一巻十四皆分上下巻十三分上中下而中巻又自分上下实共为二十六巻其图凡四十有七如禹贡河初徙再徙及汉唐宋元明河图尤考证精宻书中体例亚经文一字为集解又亚一字为辨证厯代义疏及方志舆图搜采殆徧于九州分域山水脉络古今同异之故一一讨论详明宋以来传寅程大昌毛晃而下注禹贡者数十家精核典赡此为冠矣至于陵谷迁移方州分合数十年内徃徃不同渭乃欲于数千载后皆折衷以定一是如郭璞去古未逺其注山海经临渝骊成已两存碣石之説渭必谓文颖所指临渝为是汉地理志所指骊成为非终无验又九江一条坚守洞庭之説不思九江果在洞庭南则经当曰九江孔殷江汉朝宗于海矣徐文靖之所驳恐渭亦不能再诘也千虑一失殆不屑阙疑之过乎他若河水不知有重源则其时西域未平无由徴验所引郦道元诸説经注徃往混淆则由传刻舛譌未覩善本势之所限固不能执为渭咎矣乾隆四十三年五月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆　费　墀

[book_title]禹贡锥指略例
昔大司冦昆山徐公奉
敕纂修大清一统志馆阁之英山林之彦咸给笔札以从事己巳冬公请假归里
上许之且令以书局自随公于是僦舍洞庭肆志搜讨湖山闲旷风景宜人时则有无锡顾祖禹景范常熟黄仪子鸿太原阎若璩百诗皆精于地理之学以渭之固陋相去什伯公亦命繙阅图史参订异同二三素心晨夕羣处所谓竒文共欣赏疑义相与析者受益多不可胜道渭因悟禹贡一书先儒所错解者今犹可得而是正其以为旧迹湮没无从考究者今犹得补其罅漏而牵率应酬未遑排纂甲戌家居婴子春之疾偃息在牀一切人事谢絶因取向所手记者循环展玩撮其机要依经立解章别句从厯三朞乃成厘为二十卷名曰禹贡锥指案庄子秋水云用管闚天用锥指地言所见者小也禹身厯九州目营四海地平天成府修事和之烈具载于此篇彼方跐黄泉而登太皇始于冥反于大通而吾乃规规然求之以察索之以辩是亦井鼃之见也夫其不曰管闚而曰锥指者禹贡为地理之书其义较切故也
经下集解亚经一字首列孔传孔疏次宋元明诸家之说郑康成书注间见义疏及他籍三江一条足称秘宝司马贞注夏本纪顔师古注地理志其说与颖达相似故不多取蔡传较劣其本师文集语録所言禹贡山水如龙门太行九江彭蠡等说亦不能善防其意而有所明况其他乎采撷寥寥备数而已至若语涉禹贡而实非经解如通典之亦或节取一二句虽系经解却不成章并以已意融贯缀于其末用渭按二字别之集解后挥未尽之义又亚一字二孔蔡氏并立于学官入人已深其中有差谬者既不采入集解于此仍举其辞而为之駮正诸家之说得失参半者亦必细加剖析使瑕瑜不相掩至于地志水经覼缕本末附以夹注其文似繁其防似缓而实有禆于经术所以使人优柔厌饫将自得之千蹊万径总归一辙也是书出幸而不为覆瓿之物异时必有厌其委曲繁重而芟取十之二三以资俭腹者首尾衡决不精不详此则与科举之业帖括之编亦复无异真吾书之不幸也已
衞栎斋湜撰礼记集说其自叙曰人之著书唯恐其言不出于已吾之著书唯恐其言不出于人此语可为天下法庄子有重言非必果出其人亦假之以増重况真出其人者乎近世纂述或将前人所言改头换面私为已有掠美贪功伤亷害义子深耻之故每立一义必系以书名标其姓字而以已说附于后死者可作吾无媿焉
先儒専释禹贡者有易祓禹贡疆理广记程大昌禹贡论傅寅禹贡集解广记今不传仅见于他书所引昆山片玉弥觉贵重程氏锐志稽古而纰缪实多傅氏缀辑旧闻附以新意颇有明惜多散逸近世乡先生茅公瑞征着禹贡汇疏捃拾最博但总杂无纪断制尚少然三书之淹雅亦可谓卓尔不羣者矣【郑端简晓焦文端竑并有禹贡解颇为疎略】其释全经者有苏轼曽旼叶梦得张九成林之竒夏僎薛季宣黄度吕祖谦王炎吴澄金履祥王充耘王樵邵宝诸家于禹贡尤为精覈前人所未故称引特多其余弃短録长即有一二语之善者槩不敢遗诸家书解及河渠书地理志沟洫志水经注之外凡古今载籍之言无论经史子集苟有当于禹贡必备録之千金之裘非一狐所成五侯之鲭非一脔可办愚旁搜逺绍于经不无小补云
山海经越絶吕氏春秋淮南子尚书中候河图括地象吴越春秋等书所言禹治水之事多涉怪诞今说禹贡窃附太史公不敢言之义一切摈落勿污圣经
国朝名公著述如宛平孙侍郎承泽九州山水考新城王尚书士祯蜀道驿程记昆山顾处士炎武日知録吴江朱处士鹤龄禹贡长笺凡有禆于经义者悉为采入同事顾景范黄子鸿阎百诗则余所觌面讲习者景范着方舆纪要川渎异同子鸿有志馆初稾皆史学之渊薮可以陵古轹今唯百诗与余锐意通禹贡故锥指称引较多景范子鸿后先下世郢人之逝恫乎有余悲焉百诗撰四书释地今已版行脍炙人口四方诸君子谅有同心知余不阿所好
山海经十三篇刘歆以为出于唐虞之际列子曰大禹行而见之伯益知而名之夷坚闻而志之王充论衡曰禹主治水益主记异物以所闻见作山海经审尔则是书与禹贡相为经纬矣然其间可疑者甚多顔之推曰山海经禹益所记而有长沙零陵桂阳诸暨后人所羼非本文也尤袤曰此先秦之书非禹及伯翳所作二说允当其所有怪物固不足道即所纪之山川方乡里至虽存却不知在何郡县逺近虚实无从测验何可据以说经唯澧沅潇湘在九江之间一语大有造于禹贡余即有可采与他地记无异或后人取以附益亦未可知欲证禹贡舎班志其何以哉
释禹贡者莫先于汉孔安国之书传安国武帝时人孔颖达所谓身为博士具见图籍者也今观其注禹贡山水地名并不言在何郡县间有系郡县者如太原今以为郡名震泽吴南太湖名洛水出上洛山太岳在上党西沇水在温西北平地桐柏在南阳之东熊耳在宜阳之西敷浅原在豫章界亦皆颟顸鹘突不甚分明其他无注者尚多岂汉初图籍不如班固所见之备邪至若菏泽在定陶而云在湖陵伊水出卢氏而云出陆浑涧水出新安而云出渑池横尾山北去淮二百余里而云淮水经陪尾江水南去衡山五六百里而云衡山江所经身为博士具见图籍者当如是乎又若谷城为水所出魏始省谷城入河南县而传云出河南北山金城郡乃昭帝置而传云积石山在金城西南孟津在河阳之孟地东汉始移其名于河南而传云在洛北明非西汉人手笔朱子语録谓安国尚书大序不西汉文字解经最乱道是孔丛子一辈人所假托良有以也世以其在班固前而尊之过矣
汉书地理志郡县下举山水之名凡言禹贡者三十有五如夏阳之梁山龙门山褱徳之北条荆山美阳之岐山新安之涧水上雒之洛水泽之析城山垣县之王屋山及沇水与荥阳地中轶出之水北屈之壶口山谷城之水平氏之桐柏山及淮水临沮之南条荆山定陶之菏泽陶丘钜鹿之大陆灵夀之卫水上曲阳之恒山恒水莱芜之汶水隂之山箕县之潍水祝其之羽山彭泽之彭蠡泽郫县之江沱青衣之山湔氏徼外之岷山及江水首阳之鸟鼠同穴山及渭水临洮之西倾山冀县之朱圉山泾阳之泾水睢阳之孟猪泽湘南之衡山此真禹贡之山水絶无可疑者也他如氏道之养水非嶓冡之所导西县之嶓冢非漾水之所出湖陵之菏水非东至之菏泽信都之绛水非北过之洚水安丰之大别非江汉之所防蜀郡之桓水非西倾之所因而皆系之以禹贡此葢袭旧闻不可尽信者也亦有实禹贡之山水而不系之以禹贡者如华隂之太华山鄠县之沣水上雒之熊耳山蒲反之雷首山彘县之霍太山【即太岳】长子之浊漳水【即衡漳】屯留之绛水【即降水】壄王之太行山华容西陵编县之云梦泽钜懋之大野泽邺县之故大河【即禹厮二渠之一】博县之岱山盖县之沂水莱芜之淄水毗陵之北江水【即三江】充县之澧水河闗西南羌中之积石山及河水删丹之弱水直路之沮水卞县之泗水成平之徒骇东光之胡苏鬲县之鬲津【即许商所举九河之三】皆禹贡之山水也而独不系之禹贡此又义例参差贻惑后人者也其东武阳之漯水虽不言禹贡而云禹治漯水东北至千乗入海则亦是禹贡之漯矣骊成之揭石山冠之以大絫县有揭石水而不言山宜乎不系禹贡也凡此揆之经旨准之地望参之水经验之方志一取一舍必有据依不敢苟同亦不敢好异唯期有裨于圣籍无媿于先儒云尔
地理志于禹贡之山水称古文者十一扶风汧县吴山古文以为汧山武功太壹山古文以为终南垂山古文以为惇物颍川崈髙太室山古文以为外方山江夏竟陵章山古文以为内方山安乐横尾山古文以为陪尾山东海下邳葛峄山古文以为峄阳防稽吴县具区泽古文以为震泽豫章歴陵傅昜山古文以为敷浅原武威武威之休屠泽古文以为猪野泽张掖居延之居延泽古文以为流沙其所谓古文盖即棘下生安国所说壁中古文之义传之都尉朝而司马迁亦从安国问者也唯终南流沙陪尾不可从余皆致
地理志引桑钦者七上党屯留下云桑钦言绛水出西南东入海平原髙唐下云桑钦言漯水所出泰山莱芜下云禹贡汶水出西南入泲桑钦所言丹阳陵阳下云桑钦言淮水出东南北入大江张掖删丹下云桑钦以为道弱水自此西至酒泉合黎敦煌效谷下云本鱼泽障也桑钦说孝武元封六年济南崔不意为鱼泽尉教力田以勤效得谷因立为县名【今汉书本有师古曰三字葢后人所妄加此言非师古所能引也】中山北新成下云桑钦言易水出西北东入滱今按儒林传言涂恽授河南桑钦君长古文尚书钦成帝时人班氏与刘歆皆崇古学故有取焉隋经籍志有两水经一三卷郭璞注一四十卷郦善长注皆不着撰人名氏旧唐志始云郭璞作【阎百诗云璞注山海经引水经者八此岂经出璞手哉】新唐志遂谓汉桑钦作水经一云郭璞作今人云桑钦者本此也先儒以其所称多东汉三国时地名疑非钦作而愚更有一切证郦注于漯水引桑钦地理志又于易水浊漳水并引桑钦其说与汉书无异乃知固所引即其地理志初无水经之名水经不知何人所作注中每举本文必尊之曰经使此经果出于钦无直斥其名之理【唐人义疏例称孔君郑君】或曰钦作于前郭郦附益于后或曰汉后地名乃注混于经并非盖钦所撰名地理志不名水经水经创自东汉而魏晋人续成之非一时一手作故往往有汉后地名而首尾或不相应不尽由经注混淆也
郦道元博览竒书掇其菁华以注水经得从来所未有唐初名不甚着逮其中叶杜佑摭河源济渎二事以诋之李吉甫则有删水经十卷不知取舎如何是书传习者少错简阙文讹字不可胜计宋初犹未散逸而崇文总目云郦注四十卷亡其五则仁宗之世已非完书南渡后程大昌撰禹贡论颇举以相证而终不能得其要领金蔡正甫撰补正水经三卷元欧阳原功为之序谓可以正蜀版迁就之失今其书亦不传近世文人则徒猎其隽句僻事以供词章之用而山川古迹一槩不问孰知为禹贡之忠臣班志之畏友哉唯子鸿深信而笃好之反覆寻味每水各冩为一图两岸冀带诸小水无一不具精细絶伦余玩之不忍释手百诗有同嗜焉昔善长述宜都山水之美沾沾自喜曰山水有灵亦当惊知已于千古至今读之勃勃有生气吾三人表章郦注不遗余力亦自谓作者有灵当惊知已于千古也班氏所载诸川第言其所出所入而中间歴之地不可得闻唯水经备着之出某县向某方流迳某县某方至某县合某水某县入某水一一明间有相去疏阔者郦注又从而补之其说加宻直可据以绘图余释九州之文每水必援水经以为证而于导水尤详更摘取注中要语夹行附提纲之下亦或有借注作提纲者凡歴代史志元和郡县志太平寰宇记及古今羣书之要语皆荟蕞于其下目之了了使学者不出户牖而知天下山川之形势亦一竒也大抵著书援古最忌浑殽割裂独此处有不得不然者葢水经所叙歴之地间有疏阔道元依经注补今所引必经自经注自注划然分为二段则前后不相贯穿读者反多惑事有变通不可胶柱子鸿与余筹之甚悉海内诸贤幸不以此相讥南人得水皆谓之江北人得水皆谓之河因目岷江曰大江黄河曰大河此后世土俗之称非古制也富顺熊过曰黄帝正名百物未尝假借后世乃通之耳愚谓禹主名山川亦未尝假借江河自是定名与淮济等一例非他水所得而冒唯汉水彭蠡水与江水防始称三江沅湘等水入洞庭与江水防始称九江葢皆以岷江为主而总其来防之数以目之其未合时不得名江也后世汉江章江湘江沅江等称殊乖经义九河亦然徒骇至鬲津旧有此水道及禹自大伾引河北行过洚水至于大陆乃疏为九道以杀其势因谓之九河入海处复合为一与海潮相迎受故谓之逆河河未由此入海亦不名河也水经篇题槩曰某水絶不相假借深得禹贡之意子爱之重之
地志水经之后郡县废置不常或名同而实异或始合而终离若不一一证明将有日读其书而东西南北茫然莫辨不知今在何处亦有身履其地目覩其形而不知即古之某郡某县某山某水者愚故于引古之下必曰某县今某县其故城在今某县某方中间革颇多虽不能徧举其切要者亦不敢遗郑康成云学者既知古又知今此穷经之要诀著书之定法也不然则亦有体无用之学而已矣
禹所名之山苞举宏逺非一峯一壑之目也如云云亭亭梁父社首髙里石闾徂徕新甫皆泰山之支峯禹总谓之岱自蓝田以至盩厔总谓之终南自河内以至井陉总谓之太行自上洛以至卢氏总谓之熊耳后人递相分析而各为之名愈久愈多释禹贡者不明斯义遂谓洛出冢领不出熊耳渭出南谷不出鸟鼠淮出胎簪不出桐柏种种谬说皆由此生然其言太行终南则又失之汗漫太行越恒山而北终南跨惇物而西有乖经防吾不敢从至若底柱碣石朱圉大伾之则又狭小露与一峰一壑无异葢山陵之当路者不得不举为表识未可执前例以相绳以为必广袤数十百里之大山而疑古记所言之非也
凡山名不一而足二名如西倾亦名嵹台外方亦名嵩髙三名如岱亦名岱宗又名泰山四名如岍亦名吴又名岳又名吴岳五名如大伾亦名黎山又名黎阳山又名黎阳东山又名青坛山多至雷首一山而有九名斯极矣今备载以广异闻又有山所在之县各别而实非异山者如碣石在汉之絫县而水经云在临渝后魏志云在肥如隋志云在卢龙地名四变而山则一要皆在今昌黎县东絫县故城之南也嶓冢在汉之沔阳而后魏志云在嶓冢县隋志云在西县括地志云在金牛寰宇记云在三泉元大一统志云在大安明一统志云在宁羌地名六变而山则一要皆在今宁羌州北与沔县接界处也至若嶓冢在汉中而班固谓在陇西之西县积石在羌中而杜佑谓在西平之龙支此又谬误之大者辨之不厌其详诸如此不可胜道聊举一隅以资三反
导水九章唯黒水原委杳无踪迹弱水自合黎以北流沙以西亦难穷究纷纷推测终无据不如阙疑之为得也江汉淮渭洛禹迹尚存无大可疑者河自周定王五年东徙之后大伾以下禹河故道不可复问先儒皆以王莽河为禹河故降水大陆九河逆河无一不差然因王莽河之所在而求之于其西则邺东故大河之道犹可按图而得也济为河乱久矣至东汉而河南之济尽亡赖水经悉载其故渎后世犹得因此而略知古济之所行杜佑辄诋之非笃论也善哉金吉甫之言曰凡禹贡地理间有于今不同者或古今名号之殊或人力开塞之异或陵谷海陆土石消长之变葢如熊耳为讙举大别为翼际恒水为呕夷卫水为虖池此所谓古今名号之殊也荥泽导为荥川河水引为鸿沟徐偃通舟陈蔡夫差沟通江淮此所谓人力开塞之异也荥播塞成平地灉沮二源壅絶逆河化为勃海碣石沦于洪波此所谓陵谷海陆土石消长之变也然传记尚有明征禹功未尽湮没正可据今之不然以求昔之所然苟因此而遂疑圣经之有误古志之非真其为愚且悖也孰甚焉
水经注凡二水合流自下互受通称其在禹贡则漾与沔合亦称沔漳与绛合亦称降水是也又有随地异名非由合他水而然者沇东流为济漾东流为汉又东为沧浪之水是也有大水分为支流而异其名者江别为沱汉别为潜河别为漯是也有伏流显而异其名者济溢为荥是也小水合大水谓之入大水合小水谓之过二水势均相入谓之防此又正名辨分之义髙出地志水经者矣山体不动其盘基广大者亦不过占数郡县若水则源逺流长往往灌注于千里之外伏见离合曲直向背变化无方名称不一故撰山经易撰水经难孔传言禹之治水或凿山或穿地以通流此不必到处皆然緜亘千百里之逺然当时实有其地不得不用此法者尸子吕览淮南子水经注众口一辞岂欺我哉贾让曰昔大禹治水山陵当路者毁之故凿龙门辟伊阙析底柱破碣石此凿山之事也孟子曰禹掘地而注之海太史公曰禹厮二渠以引其河北载之髙地过降水至于大陆此穿地之事也儒者蔽于一已之意见凡耳目之所不及皆以为妄开章壶口梁山第一功便说得全无精彩亦由过泥孟子行所无事之说谓禹絶无所穿凿殊不知尧之水灾非寻常之水灾禹之行水非寻常之行水审如蔡氏所言则后世筑隄置埽开渠减水之人皆得与禹功并垂天壤矣鲧何以绩用弗成禹何以配天无极哉
中国之水莫大于河禹功之美亦莫着于河释禹贡而大伾以下不能得禹河之故道犹弗释也导河一章余博考精思久乃得之解成口占二首曰三年僵卧疾一卷导河书禹奠分明在周移失故渠自知吾道拙敢笑古人疎冀有君山赏中心郁少舒班固曽先觉王横实啓之九峯多舛错二孔亦迷离墨守终难破输攻谅莫施秖应千载后复有子云知丁丑二月朔也
河自禹告成之后下迄元明凡五大变而暂决复塞者不与焉一周定王五年河徙自宿胥口东行漯川至长夀津与漯别行而东北合漳水至章武入海水经所称大河故渎者是也二王莽始建国三年河决魏郡泛清河平原济南至千乗入海后汉永平中王景修之遂为大河之经流水经所称河水者是也三宋仁宗时商胡决河分为二派北流合永济渠至干宁军【今青县】入海东流合马颊河至无棣县【今海丰】入海二流迭为开闭宋史河渠志所载是也四金章宗明昌五年【实宋光宗之绍熙五年】河决阳武故隄灌封丘而东注梁山泺分为二派一由北清河【即大清河】入海一由南清河【即泗水】入淮是也五元世祖至元中河徙出阳武县南新乡之流絶二十六年防通河成北派渐防及明治中筑断黄陵冈支渠遂以一淮受全河之水是也葢自大伾以东古兖青徐四州之域皆为其纵横糜烂之区宋金以来为害弥甚愚故于导河解后附歴代徙流之论而又各为之图以着其通塞之迹使天下知吾书非无用之学于康成知古知今之训不敢违也事讫于明故时务缺焉
九州之疆界尔雅职方不同于禹贡葢殷周之所损益也故必备举以相参次列古帝王所都及诸侯之封在州域者又次列春秋时国土之可考者略见先王封建之制又次列战国之所属然后分配秦汉以降之郡国而要以杜氏通典为准葢前此地理诸书未有以禹贡九州分配郡国者有之自通典始宋承唐制以迄元明虽有沿革不甚相逺故通典之后直接当今舆地杜氏博洽絶伦然间有分配未当者如冀之信都当属兖荆黔中以下七郡及雍伊吾以下四郡皆不在禹九州之限是也又有一郡一县而当分属二州者则以有名山大川为标识不容防混如汲郡有黄河河南之胙城当属兖不当属冀黎阳县有宿胥故渎渎西属冀渎东当属兖是也凡此悉为之举正经所言州界多二至唯徐三至冀虽不言界而三面距河亦三至其未备者必博考而审别之如冀北抵沙漠徐西抵济水梁东荆西界巫山豫东兖西界菏泽是也至于分野主占候以十二次分配十二国不足以尽九州之土与禹贡无涉唯一行山河两戒之说于导山导水有黙契焉故时引以证经
郑渔仲曰禹贡以地命州不以州命地故兖州可移而济河之兖州不可移梁州可改而华阳黑水之梁州不可改是以为万世不易之书史家作志以郡县为主郡县一更则其书废矣此至言也然后世河日徙而南则兖之西北界不可得详河南之济亡则兖之东南界亦苦难辨华阳専主商洛则梁之西北界茫无畔岸黑水与雍通波则梁之西南界何所止极禹贡之书虽存徒虚器耳郡县能乱其疆域山川亦能变其疆域向之不可移者今或移之矣非研精覃思博稽图籍其何以正之
王者以一人养天下不以天下奉一人禹任土作贡皆祭祀燕飨之需车服器械之饰吉凶礼乐之用国家之所必不可缺者夫子无间然三语深得其心非但季世征求之滥不可与同日而论即伊尹之献今周公之王防恐亦属后人依托借曰有之则殷周之志荒矣今释厥贡必一一明其所用如金银珠玉琅玕怪石竹木橘柚菁茅之则又必详致其辨使知圣人无一防欲之事庶不敢厉民以自养耳
帝都三面距河舟楫环通诸侯之朝贡商贾之懋迁行旅之往来外国之享王皆以达河为至其水道曲折经悉志之于州未充青徐皆由济漯以达河荆豫皆由洛以达河梁雍皆由渭以达河冀之岛夷由碣石以达河之岛夷由淮泗以达河昆仑析支渠搜由积石以达河下文所谓四海防同者具见于此矣然当时粟米取之于甸服无仰给四方之事所运者惟贡物故轻舟可载山谿可浮逾于洛逾于沔是也要其间陆行亦不过数十里圣人之重民力也如此后世牛羊用人若张汤通襃斜之道以致汉中之谷陆运百余里亦不以为难其于圣人之心相去何啻霄壤
古者九夷八狄七戎六蛮谓之四海四海之内分为九州九州之内制为五服以别其逺近甸侯绥为中国要荒为四夷所谓弼成五服至于五千者是也五服之外尚有余地亦在九州之域所谓外薄四海咸建五长者是也九州之外夷狄戎蛮之地不登版图不奉正朔王者以不治治之是为四海此禹贡五服九州四海之名义也宋儒见他书所称四海有以水言者遂一切拨弃古训以四海为海水四夷为外国殊不知禹贡九州之内自有中国蛮夷之别甸侯绥三服则壤成赋之区名曰中要荒二服为夷为蛮沈尹戌曰天子有道守在四夷仲尼曰天子失官学在四夷即其地也不然郯子岂外国之君长而大荒絶域亦安能为天子守耶禹锡圭告成唯据十三年中已然之事録之以成书其后非必一一尽同也如舜绍尧肇十有二州则州境之山川已有所更改封十有二山濬川则山川之秩祀必有所増益而命禹以百揆兼司空汝平水土惟时懋哉不仅如此篇所纪而已也至于土田之肥瘠贡赋之多寡声教之逺近他时亦必有小异说经者但当就禹贡以释禹贡若牵合前后则反多室矶矣
地域之分以髙山大川为限后世犬牙相制之形无有也水土之功以决川距海为则后世曲防逆阞之事无有也【考功记凡沟逆地阞谓之不行注云阞谓脉理】疆理之政以濬畎距川为利后世穿渠灌溉之智无有也税敛之法以土田物产为赋后世口率【音律】出钱之令无有也九州之贡所以给用后世竒技淫巧之供无有也四海之贡所以表向化后世珍禽宝之献无有也达河之道所以通贡篚后世飞刍挽粟之役无有也山川之奠所以秩命祀后世设险守国之计无有也六府之脩所以养民生后世山林川泽之禁无有也土姓之锡所以襃有徳后世彊干弱枝之虑无有也武卫之奋所以戒不虞后世拓土开边之举无有也声教之讫所以大无外后世招来诱致之术无有也想其时民安物阜别有一天地其君若臣亦皆心天地之心觉三代以降号称善治者犹未免为小康之事衰世之意礼运首述孔子之言先儒疑为老庄之绪余由今思之殆不然也学者熟读禹贡而有得焉非惟知识日进于髙明抑且心术渐登于淳古己卯余复入
帝城谒大司徒吉水李公以禹贡锥指就正公览之喜曰是书博而不杂精而能赅不惟名物殚洽兼得虞夏传心之要出以问世谁曰不宜余负墙而谢今春公寓书天津以示刘侍御西谷先生先生一见称赏谓从来所未有复于李公序而行之诚异数也嗟乎积病无憀终日仰面看屋梁著书当时聊代萱蘓今乃重灾棃枣詅【音令】痴符之诮其能免乎
康熙辛巳夏五徳清胡渭【元名渭生字朏明一字东樵】敬述于御河舟次
周官大司徒掌天下土地之图以周知九州之地域广轮之数与职方氏相为表里汉初萧何得秦图书藏诸石渠阁武帝又尝案古图书名河所出山曰昆仑其古今图籍亦云备矣而未闻有所谓禹贡图者禹贡图之名自后汉永平中赐王景始也此图及萧何所得至晋时已亡故司空裴秀自制禹贡地域图十八篇奏之藏于秘府今其序载晋书而图竟无传宋程大昌撰禹贡论绘山川地理图三十有一而各为之说归太仆有光言其亡友吴纯甫家藏有是图乃淳熙辛丑泉州旧刻今亦不可得见又合沙郑氏东卿着尚书图七十有七其系禹贡者凡二十五顷从藏书家借观亦宋刻世所罕觏其用意勤矣惜乎山川之脉络犹未精审而先儒之旧说与经不合者亦莫能正也明漳浦何模平子撰禹贡图一卷有江左人为之序以为上自山海经下逮桑经郦注古今水道条分理解如堂观庭如掌见指余闻之不胜向往恨一时无从购求耳嗟乎名号有异同郡县有废置陵谷有升沈土石有消长古今之变不可胜穷说经至禹贡难矣而为图则尤难胷无万卷之藏足无万里之行而任意摹冩曰此禹贡图也有不为人非笑者乎虽然图不易为也而终不可阙苟有说而无图则山川之方乡郡国之里至学者茫然莫辨说虽详亦奚以为于是不揣陋既作锥指辄据九州五服导山导水之文证以地志水经参之诸家传记略仿朱思本意计里画方为图四十七篇冠其首而限于边幅布置偪侧昔谢庄依左氏地理分国制木图方丈贾耽海内华夷图广三丈纵三丈三尺率以寸为百里此犹可以舒展今图附卷首纵不逮咫广裁盈尺居谢百之一贾九百九十之一而欲以赅寰区之形势真有如淮南王所云相去不过寸数而间独数百千里者势有所穷数有所极故为禹贡图难而就经为图则尤难但使东西无易面逺近不相背说之所及以图证之图之所不及以意防之辨方正位存其梗槩而已如必曰非身所亲歴终无以得其真则愚与有罪焉夫何敢辞
五服图第四十五
周九服图第四十六【附】
右禹贡图四十七篇皆余所手摹也凡九州之疆域山海川流之条理原隰陂泽之形势及古今郡国地名之所在八方相距之逺近大略粗具而独恨晋图既亡诸地记道里之数无以得准望逺近之实也裴氏序云制图之体有六一曰分率【分扶问切率音律】所以辨广轮之度也二曰准望所以正彼此之体也三曰道里所以定所由之数也四曰髙下五曰方邪六曰迂直此三者各因地制宜所以校夷险之异也有图象而无分率则无以审逺近之差有分率而无准望则得之于一隅必失之于他方有准望而无道里则施于山海絶隔之地不能以相通有道里而无髙下方邪迂直之校则径路之数必与逺近之实相违失准望之正矣故以是六者参而考之然后逺近之实定于分率彼此之实定于道里度数之实定于髙下方邪迂直之故虽有峻山钜海之隔絶域殊方之迥登降诡曲之因皆可得举而定者准望之法既正则曲直逺近无所其形也此三代之絶学裴氏继之于秦汉之后着为图说神解妙合而志家终莫知其义今按分率者计里画方每方百里五十里之谓也准望者辨方正位某地在东西某地在南北之谓也【古志言境界四正四隅为八到或又曰正东防南正北防西推此则共有十六方凖望之法加宻矣】道里者人迹经由之路自此至彼里数若干之谓也路有髙下方邪迂直之不同髙谓冈峦下谓原野方如矩之钩邪如弓之迂如羊肠九折直如鸟飞准绳三者皆道路夷险之别也人迹而出于髙与方与迂也则为登降屈曲之处其路逺人迹而出于下与邪与直也则为平行径度之地其路近然此道里之数皆以着【直略切】地人迹计非准望逺近之实也准望逺近之实必测虚空鸟道以定数然后可以登诸图而八方彼此之体皆正否则得之于一隅必失之于他方而不可以为图矣古之为图者必精于句【音钩】股之数故准望絫黍不差金吉甫云句股法自禹制之所以测逺近髙深而疆理天下弼成五服者也【说本周髀经】句股之数宻则于山川迂回之处道里曲折之间以句股之多计之直而得逺近之实大率句三股四直五以正五斜七取之仁山此说葢深有得于裴氏准望之法者大抵里数之多寡唯据人迹所由为得其真而特不可以为图何也髙下方邪迂直之形非图之所能具也图唯据准望直之数而直之数非考之于书而核其髙下方邪迂直之形则无从折算而得虚空鸟道之逺近此图与书所以相为表里也书详夷险之别则道里之逺近不与准望相违准望既定为图则夷险之形亦若视诸掌矣后之撰方志者以郡县废置不常而无暇以句股测逺近之实其所书唯据人迹所由之里数而髙下方邪迂直之形一切不着虽有精于句股者亦孰从而测之故四至八到之里数与准望逺近之实往往不相应此图之所以难成而地理之学日荒芜也今杜氏通典元和郡国志太平寰宇记九域志等书皆于州郡之下列四至八到之里数可谓详矣而夷险之形不着吾未知其所据者着地人迹屈曲之路乎抑虚空鸟道径直之路乎至于近世之郡县志尤为疎略其道里亦未必尽覈况可据以定准望邪昔人谓古乐一亡音律卒不可复愚窃谓晋图一亡而准望之法亦遂成絶学呜呼惜哉有能毅然以复古为任者乞灵帝语勅郡县诸吏循行水陆道路徧籍其髙下方邪迂直之形以上之司徒司徒征天下之善者覆案其状而以句股之赢余计直之实数以正准望之法而定为一书每郡县之下分为二条一道路曰东至某若干里西至某若干里云云一准望曰某在东若干里某在西若干里云云如此则准望与道路可以互相参验而谷得其实由是绘之以为图则彼此之体皆正而无得之一隅失之他方之患矣裴氏之絶学复见于今岂非千古之盛事乎虽然此特为方志言之也若夫禹贡之图则但如吾之所为名山之位方乡不迷大川之流原委无误郡县与山川相附新形与旧迹并存亦可以证明传注而为学者之一助矣壬午仲秋月几望东樵山人识

[book_title]禹贡锥指卷一
禹贡
孔氏【安国】传曰禹制九州贡法孔氏【颖达】正义曰此篇史述时事非应对言语当是水土既治史即録此篇又曰贡赋之法其来久矣治水之后更复改新言此篇贡法是禹所制非禹始为贡也又曰赋者自上税下之名治田出谷经定其差等谓之厥赋贡者从下献上之称以所出之谷市其土地所生以献谓之厥贡虽用赋物亦不尽也又有全不用赋物随地所有采取以为贡者此之所贡即与周礼九贡不殊但彼分之为九耳其赋与九赋全异不言赋而言贡者取下供上之义也林氏【之竒】曰禹贡一篇葢言禹之治水其本末先后之序无不详备名虽曰贡实典之体也张氏【九成】曰此一篇以为史官所记邪而其间治水曲折非史官所能知也窃意禹敷土随山刋木奠髙山大川此史辞也禹锡圭告厥成功此史辞也若夫自冀州至讫于四海皆禹具述治水本未与夫山川之主名草木之生遂贡赋之髙下土色之黑白山之首尾川之分派其所以弼成五服声教四讫者尽载以奏于上藏之史官略加删润叙结成书耳王氏【炎】曰九州有赋有贡凡赋诸侯以供其国用凡贡诸侯以献于天子挈贡名篇有大一统之义焉顾炎武日知録曰尧舜禹皆名也考之尚书帝曰格汝舜格汝禹名其臣也尧崩之后舜与其臣言则曰帝禹崩之后五子之歌则曰皇祖征则曰先王无言尧舜禹者不敢名其君也渭按周礼外史达书名于四方郑康成注云书名尧典禹贡之夫书名达于天下常为人所称道而顾以君名著何也葢记当时之言动君不可与臣俱名故名臣而称其君曰帝【篇中称名者唯端曰若稽古帝某】书名则垂诸简策以诏来世与叙述之文不同故二典谟贡不嫌以名著也或曰史迁云舜名重华禹名文命由此推之则放勲亦名也孟子再称放勲屈原三称重华尧舜禹岂有二名哉曰放勲重华文命皆号也而亦可谓之名阎百诗曰名者号也言舜号曰重华禹号曰文命云尔孔疏云人有号諡之名余谓名曰重华名曰文命此生号之名也孟子名之曰幽厉此死諡之名也皆得谓之名然则典贡之上曷不系以号曰上古淳朴无嫌于名故不必以号着也商则稍有所嫌矣汤号也亦曰成汤武汤与放勲重华文命同其名曰履论语云予小子履是也避名著号故书有汤征汤誓汤诰商人以十干为号自上甲微始鲁语展禽曰上甲防能帅契者也商人报焉上甲者十干之号防其名也汤号天乙而更有美号故以汤着后王无他美号则亦以十干之号着而不名故书有太甲沃丁仲丁河亶甲祖乙盘庚又有庙号太甲为太宗太戊为中宗武丁为髙宗故书有髙宗肜日髙宗之训太甲三篇及身而作史亦不追改也【髙宗二篇据殷本纪为其子祖庶时作故称庙号序以为祖已训髙宗误也】周人以讳事神死则制为諡以易其名故书有康王之诰以諡着焉【文侯之命臣亦称諡据左传成王命鲁公以伯禽命唐叔以唐诰伯禽唐诰皆诰命篇名也文侯之命初亦当此其以諡著者葢史所追改】孔子曰虞夏之文不胜其质殷周之质不胜其文即书之所以名篇亦可得其梗槩矣
九州有赋有贡而篇名独以贡着疏云取下供上之义殊未分明张子韶申其意曰昬垫之余一旦平定民安居乐土自然懐报上之心以其所有献于上故谓之贡以言名虽曰赋非强为科率民之愿输亦若贡物然此所以统名之曰贡也夫赋出于百姓贡出于诸侯信如张氏所言则贡即赋矣经何为别之曰厥赋厥贡邪林少颖云别而言之有贡有赋合而言之则此贡与商之助周之彻皆一代取民之总名蔡传从之夫五十而贡取诸受田之民任土作贡供自有土之君名同而实异此篇贡自贡赋自赋混而一之非矣惟王氏之说近是谨按九州之末皆言贡道下文又云锡土姓只台德先不距朕行则所重在诸侯之脩职可知甸侯绥服方三千里之地谓之中邦禹之所则壤以成赋者也然惟甸服千里之内天子所自赋余皆以封诸侯诸侯取于民谓之赋而出其国用之余以献于天子则贡也而非赋矣外而要荒君长若嵎夷莱夷淮夷和夷西倾之属皆有所献以效其慕义向化之诚亦谓之贡至于海外之岛夷及昆仑析支渠搜诸戎莫不来享来王各以其所贵珤为挚亦皆谓之贡贡之为言广矣大矣赋止甸服贡尽九州赋止中贡兼四海言赋不可以该贡而言贡则可以该赋史臣挈贡名篇实有大一统之义东渐西被声教四讫之盛皆于是乎见晦叔之解经精矣
虞夏之制不可得而详已请以周制喻周礼职方氏曰制其贡各以其所有注云国之地物所有贾公彦曰诸侯无贡于王法民间得税大国半次国三之一小国四之一【依大司徙经以为言】皆市取当国所有以贡于王即大宰九贡小行人之春入贡及禹贡厥篚厥贡之是也左传子产曰列尊贡重谓公侯地广故所贡者多盖周制有然在舜禹之世不知何如要之以什一之法赋于民而出其国用之余市物以贡于天子则古今一致矣疏云此之所贡与周礼九贡不殊按大宰以九贡致邦国之用一祀贡二嫔贡三器贡四币贡五材贡六货贡七服贡八斿贡九物贡先郑云祀贡牺牲包茅之属嫔贡皮帛之属器贡宗庙之器币贡绣帛材贡木材也货贡珠贝自然之物也服贡祭服斿贡羽毛物贡九州之外各以其所贵珤为摰肃慎氏贡楛矢之属是也后郑云嫔贡丝枲器贡银铁石磬丹漆也币贡玉马币帛也材贡櫄干栝柏篠簜也货贡金玉贝也服贡絺纻也斿读如囿游之游斿贡燕好珠玑琅玕也物贡杂物鱼盐橘柚此皆仿禹贡言之然九州之物产或昔有而今无或前美而后恶所贡之品亦岂必尽同耶
或问此篇如张氏说则祗台德先不距朕行乃禹之自言也曰台曰朕功归于已安在其为不矜不伐乎曰是无足疑也非独斯二语臯陶谟言之屡矣【臯陶谟益稷本一篇古文分帝曰来禹以下为益稷】予乘四载随山刋木暨益奏庶鲜食予决九川距四海濬畎浍距川暨稷播奏庶艰食鲜食懋迁有无化居烝民乃粒万作乂此非禹之自言于帝前者乎娶于涂山辛壬癸甲启而泣子弗子惟荒度土功弼成五服至于五千州十有二师外薄四海咸建五长各迪有功此又非禹之自言于帝前者乎以常情观之于善则称君之义无乃有违而禹曽不以为嫌臣曰只台德君曰迪朕德圣人之心浩浩其天又焉知德之在上与在下也哉程子曰凡人避嫌者皆内不足也圣人自至公何避嫌之有即此可以知禹矣问者唯唯而退总之虞夏君臣同心同德元首股肱聮为一体其更相告语有如此者不可以叔季之人情妄为测度也张氏亦尝以此自难而所以解之者未当故敢以鄙见参焉
禹贡之为夏书也传曰此尧时事而在夏书之首禹之王以是功正义曰初必在虞书之内葢夏史抽入夏书或仲尼始退其第此不过顺传为义耳林少颖曰自尧典至益稷皆虞史所录故谓之虞书禹贡者夏史所録故谓之夏书此即颖达尧典非唐史所録故谓虞书之意后儒皆遵用之夫隋书脩于唐未尝谓之唐书唐书脩于宋未尝谓之宋书禹贡即夏史所録而其事则皆舜相尧时事也安得谓之夏书耶今案董仲舒云禹继舜舜继尧三圣相受而同一道无救之政故尧典可系虞而虞事可连夏马融郑王肃别録题皆曰虞夏书郑序以为虞夏书二十篇商书四十篇周书四十篇赞云三科之条五家之教是虞夏同科也子法言亦曰虞夏之书浑浑尔商书灏灏尔周书噩噩尔左传僖二十六年赵衰引夏书杜预注云尚书虞夏书也此皆与虞夏同科之说无异而今所行尚书本独判为二书故有疑虞夏之分自东晋梅赜所献安国传始者然左传屡引夏书伏生虞夏传外仍有虞传夏传而太史公河渠书引夏书曰禹抑鸿水云云许慎说文亦多引虞书此皆在梅赜之前虞书夏书之分恐不自东晋始也或曰左传所引夏书有在今虞书者颖达云以事闗禹故引为夏书若洪范本周书以箕子所陈而传引之即曰商书也推此例则说文事闗舜引为虞书左传史记事闗禹引为夏书又何不可岂必当时书题已判为二邪此言最近理且帝告厘沃汤征汝鸠汝方于郑为商书而孔并于征之下以为夏书由是夏得九篇商止三十五篇明系嫌夏书太少故裒多益寡以意为迁就斯亦大可疑者至左传文五年成六年襄三年三引洪范皆谓之商书特以言出箕子耳明丰坊伪撰古书世学言其曽大父庆得箕子朝鲜本自神农政典至防子止后附洪范一篇坊据左氏三引以洪范终商书非即判禹贡为夏书之故智乎
序云禹别九州随山濬川任土作贡傅寅为之解曰随山而濬川任土而作贡程氏所谓因其所自然者也且四渎之水皆东行以入海而弱水则西黒水则南者其所出所迳之山势则然也山之所向背水因而趋避之禹不能逆山以行水亦犹不能强其所无以作贡应变施设虽曰多端而经画妙用同乎顺理孔子序书凡三句十二字而该贯首末无复余蕴矣然百篇之序朱子谓决非孔门之旧是周秦间低手人作汉书艺文志以为孔子所纂非也同叔亦未之察耳序本合为一篇古文引之各冠其篇首今不用
禹敷土【陆氏经典释文敷方无反渭按敷史记夏本纪作傅】
传曰洪水泛溢禹分布治九州之土正义曰洪水浸壊民居故禹分布治之知者文十八年左传云举八凯使主后土则伯益之辈佐禹多矣叶氏【梦得】曰辨九州之封域而分布之使官各有守以任其事民各有宅以任其力也渭按史记夏本纪禹与益后稷奉帝命命诸侯百姓兴人徒以傅土裴骃曰尚书傅作敷马融云敷分也司马贞曰大戴礼作傅土故此纪依之傅即赋也谓赋功属役之事令人分布治九州之土地也
商颂曰洪水芒芒禹敷下土方即此敷土之谓古文敷与傅通大戴记敷土作傅土汉志以傅阳山为敷浅原是也又与赋通左传赵衰引夏书赋纳以言是也故索谓傅即赋左传晋合诸侯之大夫城成周士弥牟属役赋丈亦傅土意也薛氏谓敷如敷治之敷犹未相逺张子韶始云敷土即别九州之义而蔡传宗之袭至今经防尽失谨按书序三句总括一篇之防而经文篇首三句则皆禹未施功时事敷土又禹未出门时事也别九州在奠髙山大川句内不得如张氏所言
禹平水土非一手足之为烈当时位禹者必众内而百僚外而羣牧并有其人禹自言暨益暨稷则三人同行无时或离可知周语太子晋言共之从孙四岳能为禹股肱心膂以养物丰人民韦昭云共工从孙为四岳之官掌帅诸侯助禹治水是四岳亦禹之佐也殷本纪载汤诰之言曰古禹臯陶久劳于外四渎已修万民乃有居是臯陶亦禹之佐也吕刑曰乃命三后恤功于民伯夷降典折民惟刑禹平水土主名山川稷降播种农殖嘉谷是伯夷亦禹之佐也疏惟引八恺然杜预以八恺为垂益禹臯陶之伦八元为稷契朱虎态罴之伦则八元亦有佐禹治水者盖益主焚刋稷主播种伯夷主秩祀臯陶主象刑偕禹循行天下而四岳倡率九牧牧各择其州内诸侯之贤能者赋功属役以令之事有専司责无可诿此所以八年而奏平成之绩也不然禹虽栉风沐雨胼手胝足亦何济之有
东莱书说云史官作禹贡先言禹敷土三字见禹有一定之规模在胷中分布九州之土甚处用此治甚处用彼治工役计用多少然后施功喻如筑城若寻常筑动是数年不能得成至李光弼筑万里城不过数月之功葢先摆布定甚处成队声势相接故能速成禹之治水其规模在此而已渭按此喻甚切左传宣十一年楚令尹蒍艾猎城沂使封人虑事以授司徒量功命日分财用平板榦称畚筑程土物议逺迩略基趾具糇粮度有司事三旬而成不愆于素昭三十二年晋士弥牟营成周计丈数揣髙卑度厚薄仞沟洫物土方议逺迩量事期计徒庸虑材用书糇粮以令役于诸侯属役赋丈书以授帅城三旬而毕此皆所谓先定其规模而后从事者治水与筑城不同然事有大小难易其理则一耳
随山刋木【释文刋苦寒反渭按刋汉书地理志作栞顔氏云古刋字】
传曰随行山林斩木通道正义曰禹必身行九州规谋设法乃使佐已之人分布治之于时平地尽为流潦鲜有陆行之路故将欲治水随行山林斩木通道郑云必随州中之山而登之除木为道以望观所当治者则规其形而度其功焉是言禹登山之意也苏氏【轼】曰山行多迷刋木以表之且以通道史记云行山表木
益稷予乗四载随山刋木传曰所载者四谓水乗舟陆乗车泥乗輴【丑伦反】山乗樏【力追反】随行九州之山林刋槎其木开通道路以治水也正义曰史记河渠书云禹抑洪水十三年三过家不入门陆行载车水行载舟泥行蹈橇【音蕝】山行即桥【丘遥反】徐广曰桥一作輂【儿玉反】直辕车也尸子云山行乗樏泥行乗蕝【子絶反】汉书沟洫志云泥行乗毳山行则梮【居足反】毳形如箕摘行泥上如淳云毳谓以板置泥上以通行路也慎子云为毳者患涂之泥也应劭云梮或作樏为人所牵引也如淳云梮谓以铁如锥头长半寸施之履下以上山不蹉跌也韦昭曰梮木器也如今轝牀人轝以行也輴与毳为一樏与梮輂为一古篆变形字体改易说者不同未知孰是
书言刋木而孟子云舜使益掌火益烈山泽而焚之其说不同何也葢刋乃常法间有深林穷谷荟蔚蒙茏斧斤不可胜除者则以一炬空之殊省人力此圣人变通之智
随山刋木有五利焉遥望山川之形势规度土功一也往来之人不迷厥道二也禽兽逃匿登髙避水者得安其居三也奏庶鲜食以救阻饥之民四也材木委积可以供治水之用五也
奠髙山大川【释文奠田遍反】
传曰奠定也正义曰礼定器于地通名为奠是奠为定也叶氏曰髙山大川如荆岐江汉是也治水者不逆其性而行其所无事则惟形势之顺而已形势以山川为主山川以其髙且大者为主髙山大川各定其所而名正则其余可以求奠定也犹周官言奠地守也黄氏【度】曰髙山山之防也谿壑随大小行其中众水辏合于大川大川所以纪理众小水也九州皆有髙山大川不独五岳四渎所谓刋旅涤源者也董氏【鼎】曰自黄帝画野分州九州封域已定矣禹治水复取髙山大川以别识之使各州之官率民以趋事也
传云髙山五岳大川四渎定其差秩祀礼所视林少颖曰此有司之常事耳而乃言于刋木之下冀州之上非序也故知孔说为不然渭按史记集解引尚书大传云髙山大川五岳四渎之属有之属二字即无病
蔡氏云定髙山大川以别州境若兖之济河青之海岱之淮海雍之黑水西河荆之荆衡徐之海岱淮豫之荆河梁之华阳黑水是也渭按吕刑禹平水土主名山川正义曰山川与天地并生民应先与作名但禹治水万事改新古老既死其名或灭故当时无名者禹皆主名之不但如蔡氏所举境上之山川凡九州所言如冀之壶口岳阳徐之蒙羽梁之岷嶓蔡蒙雍之梁荆岐终南惇物鸟鼠三危积石龙门皆髙山也冀之衡漳恒卫兖之漯青之潍淄徐之沂泗之三江荆之江汉九江豫之伊洛涧梁之江沱桓沔雍之弱水渭泾漆沮沣皆大川也禹既为之主名因定某山为某州之山某川为某州之川使守土者知所从事不容他诿也
敷土是禹未出门时事冀土赋与某某兖土赋与某某此不过择人而任之犹未知某山某川为当治也及随刋已毕髙山大川歴歴可数禹于是定某山为某州之山某川为某州之川使各治其所有则法加详矣山川既奠禹与益稷四岳俾九牧各率其属人徒以就役或两地先后兴工【如自壶口而梁岐而太原岳阳而覃懐衡漳皆先后次笫兴工】或邻封一时并作【如九河既道则兖之雷夏灉沮与冀之恒卫大陆不妨分曹并作】或决川之余兼及畎浍【如吕梁既凿遽及岐山淮沂既乂遂及蒙羽是也】或距海之后久乃涤源【如治兖时河已从碣石入海治杨时江汉已为三江入海而岷嶓积石之功乃在治梁雍时事】或为二州之界而临事共协其力【如冀与雍豫兖共是河禹在冀三州协力治河徐兖共是济禹在徐而兖协力治济徐共是淮禹在徐而协力冶淮也】或歴数州之琙而当境各任其劳【如江汉歴梁荆三州之域而冶三江荆治九江及江沱潜汉梁治岷嶓及沱潜是各州之力不相贷也】上下相维彼此相应如身之使臂臂之使指故能量功命日不愆于素八年而九州攸同十三载而锡圭告成也敷土已毕然后有导岍之行奠山川已毕然后有壶口之事
禹贡锥指卷一

[book_title]禹贡锥指卷二
冀州【释文冀居器反】
传曰尧所都也又曰此州帝都不説境界以余州所至则可知正义曰史传皆云尧都平阳五子之歌云惟彼陶唐有此冀方是冀州尧所都也又曰兖州云济河自东河以东也豫州云荆河自南河以南也雍州云西河自西河以西也眀东河之西西河之东南河之北是冀州之境也又曰九州之次以治为先后以水性下流当从下而泄故治皆从下以为始冀州帝都故首从冀起而东南次兖而东南次青而南次徐而南次从而西次荆从荆而北次豫从豫而西次梁从梁而北次雍雍地最髙故在后也自兖已下皆凖地之形从下向髙从东向西青徐三州竝为东偏雍髙于豫豫髙于青徐雍豫之水从青徐而入海也梁髙于荆荆髙于梁荆之水从而入海也兖在冀之东南冀兖二州之水各自东北入海也冀州之水不经兖州以冀是帝都河为大患故先冀而次兖若使冀州之水东入兖州水无去处治之无益虽是帝都不得先也苏氏曰尧水河为患最甚江次之淮次之河行冀兖为多而青徐其下流被害尤甚尧都于冀故禹行自冀始次兖次青次徐四州治而河患衰矣雍豫虽近河以下流既治可以稍缓也故次次荆以治江淮江淮治而水患平故次豫次梁次雍以治江河上流之余患而雍最髙故终焉渭案尧都平阳今山西平阳府临汾县西南平阳故城是也李廵注尔雅始解州名孔疏以为所言未必得其本其后晋志通典亦皆有説林少颖云九州命名之义盖出于一时之偶然不可必求其义傅同叔云凡释九州之名者皆因字生义云尔未必得古人命名之实不足信也此真通人之见今一槩不録以其言尽属傅防且非要义所闗也
古书言唐尧所居者三一为帝都汉志云河东本唐尧所居应劭曰平阳尧都在平水之阳是也二为始封之国一在太原晋阳县汉志云故诗唐国周成王灭唐封弟叔虞晋水所出是也一在中山唐县汉志云尧山在南应劭曰故尧国张晏曰尧为唐侯国于此是也郑康成诗谱云唐者帝尧旧都今曰太原晋阳是尧始居此后乃迁河东平阳皇甫谧帝王世纪云尧始封于唐今中山唐县后徙晋阳及为天子都平阳此皆在冀州之域故曰惟彼陶唐有此冀方也济隂定陶县从汉郡国志亦云古陶尧所居此则在兖州之域水经注永安木彘县汾水自县西歴唐城东瓒注汉书云尧所都东去彘十里按永安今霍州霍太山在其东雄冀州牧箴虽有岳阳是都语然岳阳所该者广平阳亦在太岳之阳恐不止永安瓒説非是阎百诗尚书古文疏证曰蔡传尧初为唐侯后为天子都陶故曰陶唐按尧为天子实先都吾晋阳后徙于平阳从不闲有都陶之事真属臆语即书防左氏杜注孔疏亦不唯汉书臣瓒注尧初居唐后居陶故曰陶唐师古曰瓒説非也许慎説文解字云陶丘再成也在济隂夏书曰东至陶丘陶丘有尧城尧尝居之后居于唐故尧号陶唐氏斯得其解矣吾欲取以易蔡传【渭按竹书帝尧九十年防居于陶一百年帝陟于陶瓒説本此】冀州不言境界传説为正马郑皆云时帝都之使若广大然孔疏非之曰夫既局以州名复何以见其广大是妄説也晁以道云亦所以尊京师示王者无外之意説本马郑班固所谓非其本义与不得已者
或问冀州欲言其境界当云何曰若从尔雅曰两河间则漏却南河未善也古者河北之地皆谓之河内自战国魏始有河内河东之别而秦汉因之以置郡周礼所谓河内不止河内郡地也今即兼幽幷言之亦无不可必欲书境界曰河内惟冀州庶防得之【史记正义云古帝王之都多在河东河北故呼河北为河内河南为河外又云河从龙门南至华隂东至衞州东北入海曲绕冀州故言河内盖自大河以北总谓之河内而非若今之但以懐州为河内也】然经文简奥可以互见正不必尔也舜肇十有二州以冀州之北广大分置幷州幽州【此马融説也孔传同】至夏而复合于冀与尧时同尔雅之九州有冀幽而无幷郭璞以为殷制两河间曰冀州注云自东河至西河燕曰幽州注云自易水至北狄盖殷分夏冀州之东北以为幽而正北幷州之地仍属冀视虞之冀则大矣周礼东北曰幽州河内曰冀州正北曰幷州与虞制同贾公彦防云周之冀州小于禹贡以其北有幽幷然不唯小于禹贡亦小于尔雅也
冀州为中土古轩辕陶唐有虞夏后殷人所都及实沈台骀孤竹之封皆在焉春秋时可考者晋【古实沈之虚唐人是因以服事夏商及周成王灭之以封弟叔虞为唐侯至子变改名曰晋】魏霍冀黎【书西伯戡黎即此今为黎城县】郇【或作荀】贾沈姒蓐黄【帝封台骀于汾州沈姒蓐黄实守其祀】路赤狄邶鄘衞【始封在朝歌】邢共凡原雍邗虞檀温中山鼓肥鲜虞蓟北燕韩无终山戎凡三十五国战国时属燕赵魏而秦卫亦兼得其地秦并天下置三十六郡此为钜鹿邯郸上谷渔阳右北平辽西河东上党太原代郡鴈门云中三川【北境是】汉武置十三州此爲冀州【领郡国九】幽州【领郡国十】幷州【领郡九】后汉魏并因之【冀州领郡国十三幽州七幷州六】南北朝土地分裂増置渐多不可胜纪唐承隋制州即是郡贞观初因山川形便分天下为十道开元中又析爲十五道此为河北道之汲郡【卫州】邺郡【相】广平【洺】钜鹿【邢】信都【冀】赵郡【赵】常山【镇】博陵【定】河间【瀛】文安【莫】饶阳【深】上谷【易】范阳【幽】顺义【顺】归化【分顺州置】归德【燕】嬀川【妫】渔阳【蓟】密云【檀】北平【平】栁城【营】等郡河东道之河东【蒲州】绛郡【绛】陜郡【陜北境是】平阳【】髙平【泽】上党【潞】乐平【仪】阳城【沁】大宁【隰】文城【慈】西河【汾】太原【并】昌化【石】鴈门【代】定襄【忻】安边【蔚】马邑【朔】云中【云】等郡又都畿之河内郡【懐州】关内道之单于大都防府按以上通典所列信都当全属兖邺郡之内黄尧城临河汲郡之黎阳东境当分属兖以今舆地言之山西太原平阳汾州潞安大同五府泽辽沁三州河南则懐庆衞辉彰德三府【唯卫辉之胙城】【县旧在大河之南当属兖】直隷则顺天永平保定广平顺德五府及真定河间二府之西北境【当以汉时漳水故道为界水西属冀水东属兖详见后】大名府濬县之西界【以宿胥故渎为界西属冀东属兖】又新置宣化府【旧为万全都司】及故辽东都司之西境【以大辽水为界西属冀东属青】其北则逾塞直抵隂山下西起东受降城之北东讫于大辽水皆古冀州域也
冀西距河河自今塞外东受降城南而东至山西大同府废东胜州界折而南经平卤衞及太原府之河曲保德兴县汾州府之临县永宁宁乡石楼平阳府之永和大宁吉州乡宁河津荣河临蒲州是为西河与雍分界
冀南亦距河河自蒲州过雷首山折而东经芮城平陛垣曲及河南懐庆府之济源孟县温县武陟衞辉府之嘉新乡汲县是为河南与豫分界冀东亦以河与兖分界自周定王五年河徙之后禹河故道堙废而冀兖之界难分今按汉志魏郡邺县下云故大河在东句北入海故大河者即王横所云禹之行河水本随西山下东北去者也河自汲县南东北流至黎阳县西南出大伾上阳三山之间【大伾山一名黎阳山今在濬县东南二里即贾让所谓东山也枉人山一名善化山在县西北二十五里俗名上阳三山即贾让所谓西山也】苏代谓之宿胥之口郦道元谓之宿胥故渎李垂谓之西河故渎濬县旧志云在县西十里盖禹迹也【河徙由县东故称此为西河】自此而北歴荡隂安阳邺县斥丘【东接内黄魏县】至列人斥章之境左防衡漳经所谓北过降水也【应劭曰斥章县漳水出治北入河杜佑曰漳水横流至肥郷县界入河斥章今曲周县地肥乡汉列人县地盖漳水由二县境注于河也】河自此东北入海及定王时南徙则衡漳东出循河故道而下至东光县西与大河合王莽时河益徙而南漳水遂専达于海故斥章以下水经通谓之漳水东北歴平恩曲周钜鹿经县南宫堂阳扶栁信都昌成西梁桃县鄡县下博乐鄊武强武隧武邑东昌弓髙阜成乐成建成成平浮阳至章武平舒入海盖皆禹河之故道也而説经者皆以王莽河为禹河谬矣【大河故渎一名北渎王莽时空俗遂称王莽河】以今舆地言之濬县【属直大名府】汤隂安阳临漳【并属河南彰德府】成安肥鄊曲周【并属直广平府】平乡广宗钜鹿【并属顺德府】南宫新河冀州【并属真定府】束鹿【属保定府】深州衡水武邑武强【并属真定府】阜城献县交河沧州青县静海天津【并属河间府】皆禹时冀东濒河之地中流与兖分界王制谓之东河北播为九河其经流尔雅谓之徒骇又同为逆河东至碣石入海后世谓之勃海者也详见导河
唐冀州治信都县贝州治清河县通典以冀入古冀域贝入古兖域而又据洚水以画界县在水西者为冀域县在水东者为兖域今按汉志故漳河在信都县北东入海禹贡绛水亦入海此水自南宫入经县折而东北迳信都城东注于广川之张甲故渎其后水复行北道绛渎遂空因谓之枯洚盖漳水一时之徙流也【详见导河】杜意谓禹河在此间故以枯洚为降水以深州之陆泽当大陆是为北过降水至于大陆云尔然枯洚实非禹迹而冀兖之分界以徒骇不以枯洚也杜承前谬抑又甚焉漳水故徒骇也唐冀贝所领诸县皆在漳东安得有古冀地乎
冀东北与青分界防于古传记无可考今按碣石以西之渤海即禹时逆河也自天津衞直沽口与兖分界又北歴宝坻县东南折而东歴丰润滦州乐亭卢龙昌黎县南昌黎汉累县碣石在其地渤海之北岸皆冀域也自此以东则为大海东歴抚宁县东南又东歴山海关南又东歴辽东宁逺广宁等衞南是为汉辽西郡地又折而南歴海州衞西南【衞在故辽东都司城南一百二十里】曰梁房口关大辽水于此入海【关在盖州衞西北九十里海运舟由此入辽河】水经注云大辽水出塞外衞白平山【亦言出石山】东南入塞直辽东之望平县西屈而西南流迳襄平县故城西【襄平汉辽东郡治眀为辽东都司郭下定辽中卫地】又南迳辽隧县故城西又南小辽水注之【水出菟髙句丽县之辽山】又东南迳房县西左防白狼水【水出右北平白狼县】又东迳安市县西南入于海【汉志望平县辽水出塞外南至安市入海行千二百五十里明一统志辽河自三万衞西北入塞南流经铁岭潘阳都司之西境广宁之东境又南至海州卫西南入海】望平襄平辽队房县安市皆汉辽东郡之属县而辽水迳其西是知辽西为冀域辽东为青域而碣石以东梁房以西之海则二州共之矣
冀之北界亦无可考约略言之当得隂山侯应曰北边塞至辽东外有隂山东西千余里是也昔战国时赵北破林胡楼烦筑长城自代竝隂山下至髙阙为塞【师古曰髙阙山名在朔方之北】而置云中鴈门代郡燕亦筑长城自造阳至襄平【师古曰造阳地名在上谷界】置上谷渔阳右北平辽西辽东郡以距胡燕赵所筑长城自云中以迄辽西延袤可三千里疑即尧时冀州之北界但今之长城未必皆古迹其详不可得闻耳北之西头当起东受降城【唐景龙二年张仁愿筑置振武军元和志云在朔州北三百五十里本汉定襄郡之盛乐县也武德四年扵此置云州麟德三年置单于大都防府】即舜所分并州之西界东头当抵医巫闾山即舜所分幽州之东界山在故辽东都司广寕衞西五里【衞东去都司城四百二十里】职方氏幽州山镇曰医巫闾是也明一统志云舜分冀州东北为幽州即今广宁以西之地分青东北为营州即今广宁以东之地秦以幽州为辽西郡营州为辽东郡盖仍燕之旧以大辽水为限也
栁城县汉属辽西郡隋置营州治焉唐因之地理志营州栁城县西北接奚北接契丹通典云东至辽河四百八十里南至海二百六十里西至北平郡七百里北至契丹界五十里其地逺在今之塞外永平府旧志云栁城在昌黎县西南六十里此盖唐永泰元年所置柳城军非古之栁城昌黎本金广宁县大定末更名亦非古之昌黎也水经注曰魏田畴引军出卢龙塞堑山堙谷五百余里迳白檀歴平冈登白狼望栁城【见濡水】又曰燕慕容皝以栁城之北龙山之南福地也使阳裕筑龙城改栁城为龙城县【见大辽水】此真古之栁城禹贡冀州东头之北界当讫于此今乃谓在昌黎县西南则冀之东北隅防地七八百里矣岂不谬哉
顾氏日知録云古之天子常居冀州后人因以冀州为中国之楚辞九歌览冀州兮有余淮南子女娲氏杀黑龙以济冀州路史云中国总谓之冀州谷梁传曰郑同姓之国也在乎冀州渭按九歌云览冀州兮有余横四海兮焉穷淮南子云女娲氏杀黑龙以济冀州又云正中冀州曰中土则中国为冀州范注谷梁云郑姬姓之国冀州近京师亲近犹不能服则疎逺者可知杨士勋释曰冀州者天下之中唐虞夏殷皆都焉是天子之常居故后王虽不都冀州亦得以冀州言之则号王畿为冀州义亦微别
冀兖共此徒骇八支皆在兖域而孔防云冀州之水不经兖州常深以为疑及读河渠书禹道河至于大伾以河行平地数为败乃厮二渠以引其河北载之髙地过降水至于大陆忽憬然如梦初觉知洚水大陆九河之区尧时尚未为河所经也孔义精絶苏説更畅于孔或谓尧时徐青无河患青所治者潍淄及汶徐所治者淮沂及泗耳于河无涉余按汉武帝时河决子东南注钜野通于淮泗是患及徐也成帝时河决东郡平原泛滥入济南千乗是患又及青也当二渠未厮之日河自大伾以下行平地数为败安知青徐之境不若后世之横被其害乎执经文州界之所无以讥子瞻所谓夏虫不可与语氷者也
郑樵六经奥论曰洪范五行之序一曰水禹之治水自冀州始冀为帝都在北方属水故冀在先冀州之水既治水生木木属东方故次兖次青次徐皆东方也兖青徐之水既治木生火火属南方故次次荆皆南方也荆扬之水既治火生土土属中史故次豫豫居天下之中也豫州之水既治土生金金属西方故终之以梁雍焉渭按禹治水之序不过先下而后髙更无他义夹漈之説隂阳五行家言以此説经将流爲纬书之祅妄然其言近理足以惑人故洪景卢亦载之随笔予不可以不辨
既载壶口治梁及岐【释文壶音胡治如字岐其宜反】
传曰壶口在冀州梁岐在雍州从东循山治水而西正义曰班固作汉书地理志据前汉郡县言山川所在志云壶口在河东北屈县东南梁山在左冯翊夏阳县西北岐山在右扶风美阳县西北然则壶口西至梁山梁山西至岐山从东而向西言之也曽氏旼曰吕不韦云龙门未辟吕梁未凿河出孟门之上大溢逆流无有丘陵髙阜灭之名曰洪水大禹疏通谓之孟门按地理志谓壶口在北屈之东南而郦道元谓孟门在北屈之西南则壶口孟门之东山也龙门在梁山北则梁山龙门之南山也以是言之其先河出孟门之上横流而出则知其东之壶口其南之梁山其西之岐山皆垫于水矣禹于壶口之西辟孟门而始事于壶口于梁山之北辟龙门而终事于梁山而其余功又及岐山焉盖壶口梁岐一役也其施功皆同时不可分言于二州故并言于冀也叶氏梦得曰诗言奕奕梁山维禹甸之则梁之施功为多而岐则因梁以及之者也薛氏季宣曰传称禹凿孟门儒者多未之信夏书既载壶口不可诬也吕氏祖谦曰壶口龙门之上口水之为患本于龙门狭隘故禹凿之以行水此用工之冣大者渭按既者已事之辞载事也郑康成云载之言事韦昭同壶口山在今山西平阳府吉州西南七十里梁山在今陜西西安府同州韩城县西北九十里岐山在今凤翔府岐山县东北十里吉州汉北屈韩城则夏阳岐山则美阳也水患莫大于河孟门龙门乃河之上下口山石当路束流水泄不利故首辟之壶口事毕遂西治梁盖自龙门治西河南至于华隂所谓决川距海也治梁之余因而及岐盖决渭之下流入于河兼治梁山之野使可耕作所谓濬畎浍距川也
先儒以既载连上冀州读谓赋功属役载于书籍经实无此意且以既载连上读则壶口二字不成辞当从苏氏以既载壶口为句载本训事林少颖引诗俶载南为例谓始有事于壶口愚按诗传俶始载事以为始有事宜也此但言载无始义尔雅哉始也哉与载异顔师古以载为始非是当从郑韦之训事如请事斯语之事也
冀三面距河而不言治河盖河非一处治非一时不可浑言故举山与地以别之壶口梁山志龙门西河之治也岳阳志南河厎柱之治也覃懐志孟津洛汭之治也衡漳志东河之治也大陆志徒骇之治碣石志逆河之治也虽不言治河而河已无不治圣经之书法其微而彰也如此
禹所治者水也而或举山以表水唯壶口梁山志西河雍之三危志黑水为决川距河之事岐岳及徐之防羽梁之岷嶓蔡防雍之荆岐终南惇物鸟鼠则皆濬畎浍距川之事所谓涤源者也
尸子吕氏春秋淮南子皆言龙门未辟吕梁未凿河出孟门之上孟门山在今平阳府大宁县西南八十里吉州西六十里壶口之北黄河中流水经注云河水南迳北屈县故城西有孟门山即龙门之上口也实为黄河之巨扼此石经始禹凿河中潄广夹岸崇深倾崖返捍巨石临危若坠复其中水流交冲鼓若山腾濬波頽叠迄于下口元和郡县志云孟门山在慈州文城县西南三十六里【今吉州西北六十五里有文城废县】俗名石槽今河中有山凿中如槽束流悬注七十余尺渭按龙门之上口为孟门在今吉州西西直陜西延安府之宜川县其下口即今河津县壶口山尽处近世亦谓之龙门者也西与韩城之龙门相对上口至下口约一百六十余里孟门有二一在龙门山北三子言河出孟门之上者是也一在太行山东左传襄二十三年齐侯伐晋取朝歌入孟门登太行史记吴起谓魏武侯曰殷纣之国左孟门右太行【战国防作右漳滏】吕氏春秋曰通乎德之情则孟门太行不为险矣刘孝标广絶交论曰太行孟门岂云崭絶凡与太行连举者皆非吉州之孟门也杜预云孟门晋隘道而不言其防所司马贞注吴起列传云刘氏按纣都朝歌则孟门在其西今言左则东边别有孟门也其注齐世家则曰孟门在朝歌东盖据起言以立説今其地实无山以应之齐师自朝歌而西入亦不当反在其东然则孟门者太行隘道之名疑即今辉县之白陉也乐史太平寰宇记云相州安阳县有鲧隄禹之父所筑以捍孟门今谓三仞城【淮南子曰夏鲧作三仞之城诸侯背】【之】盖亦指朝歌西之孟门但不知从孟门来者为何水须筑隄以捍之若谓此孟门即龙门之上口则筑隄当在太原府濒河之地安阳距西河千里山脊隔断何用为孟门筑隄窃疑此隄为清淇荡洹诸水而设后人误认两孟门为一山遂附防其説以为鲧所筑以捍孟门耳
汉贾让奏云昔大禹治水山陵当路者毁之故凿龙门辟伊阙析厎柱破碣石堕【火规反】断天地之性林少颖曰凿者宜就狭处凿而广之未必如贾让所谓堕断天地之性渭按性犹生也谓非人功所造对上文城郭田庐冡墓而言山陵当水路则堕之亦非谓本不通水者也生而狭者人功凿之使广即是堕断天地之性让言未为过也
三子所称吕梁山即禹贡之梁山也春秋成公五年梁山崩公羊曰梁山河上山谷梁曰壅遏河三日不流水经河水南出龙门口注云昔大禹导河积石疏决梁山谓斯处也即经所谓龙门矣魏土地记曰梁山北有龙门山大禹所凿通孟津河口广八十步岩际镌迹遗功尚存河水又南迳梁山原东山在夏阳县西临于河上渭按梁山之崩能壅河则俯瞰河流可知信为禹凿之余三子所称吕梁即此山之别名矣郦道元以为在离石县界其言曰善无水西流歴吕梁之山而为吕梁洪巨石崇竦壁立千寻河流荡震天动地昔吕梁未辟河出孟门之上盖大禹所辟以通河也司马彪曰吕梁在离石县西今于县西歴山寻河竝无遏岨至是乃为巨崄即古吕梁矣在离石北以东可二百余里【按元和志唐初分离县地置孟门县寻废后复置定胡县东至石州九十五里黄河去县】【西二百歩孟门闗在县西一百歩盖误据司马彪以此地为孟门遂置县及闗道元本言离石东北有吕梁未】【尝谓离石之西有孟门也】阎百诗为之辩曰道元言吕梁之水与龙门无异而以为在离石离石眀之石州改名永宁州者必求其地以实之永宁州东北则今静乐县岢岚州之地西去黄河约二百里无所谓河流也土人欲当以河曲县西南二十五里天桥峡亦有禹凿之迹天将隂雨浪如雷防相似矣而无所谓千仞巨石又南去离石四百余里皆与郦注不合当阙疑百诗言甚覈今大同府平卤衞西亦有吕梁山近志以郦氏所言者当之则更在河曲之北去离石愈逺矣总由不知吕梁即龙门之南山而移其名于它处耳且使吕梁果在离石县北则西南距孟门六七百里未凿不足为其害三子先言龙门次言吕梁其为夏阳之梁山无疑也列子又有吕梁为孔子所观者郦道元谓在吕县泗水之上今徐州东南五十里吕梁山是也其下即古泗水金元以后为黄河所夺而泗殚为河禹河未尝经此傅同叔以此为禹凿之吕梁谬极矣王应麟困学纪闻曰治梁及岐若从古注则雍州山距冀州甚逺壶口太原不相涉晁以道用水经注以为吕梁狐岐读此始知蔡传説宗晁氏其言曰梁岐皆冀州山梁山吕梁山也在今石州离石县东北尔雅云梁山晋望即冀州吕梁也又春秋梁山崩左氏谷梁皆以为晋山则亦吕梁矣岐山在今汾州介休县狐岐之山胜水所出东北流注于汾二山河水所经治之所以开河道也先儒以为雍州梁岐者非是渭按蔡氏所吕梁在今永宁州东北本名脊山【一作谷积山在州东北百里与太原府交城县接界俗称为吕梁山】去河一百五十余里狐岐在今孝义县西一名薛颉山【与介休县接界】去河三百三十余里安得谓河水所经而治之以开河道乎且使二山果为此经之岐梁则当在太原役中不得与壶口连举矣晁説大谬尔雅曰梁山晋望正谓夏阳之梁山夏阳故少梁泰地也左传文十年晋人伐秦取少梁梁山由是入晋成五年梁山崩晋侯所以问伯宗而行降服彻乐之礼下逮战国少梁犹属魏故梁山虽在雍域而实为晋望蔡氏以为在冀州即离石之吕梁何其考之不详邪
或问尸子之言可信乎曰可信汉艺文志尸子二十篇名佼晋人秦相商君师之鞅死佼逃入蜀春秋谷梁传两引尸子语后汉书宦者传注曰尸子晋人作书二十篇其一篇言九州险阻水泉所起盖即龙门吕梁之説所自出也尸子晋人必亲见禹凿之迹故以为言吕不韦相秦采入其书淮南子亦载之此或古书成语非佼所造也朱子语录云龙门至今横石断流水自上而下其极可畏向未经凿治时龙门正道不甚泄故一西滚入关陜一东滚往河东为患冣甚此言深得尸子之意蔡氏亲承师説宜尊所闻而集传既从曽氏引吕不韦语又从晁氏谓吕梁在离石自相矛盾眀洪武中刘三吾等奉敕撰书传防通亦仍谬而莫之正何其懵与
朱子语録云今人説禹治水始于壶口凿龙门某未敢深信方河水汹涌其迅激纵使凿就龙门而下流水未分杀必且溃决四出盖禹先决九川之水使各通于海又濬畎浍之水使各通于川只是先从低防下手故尝谓禹治水当始于碣石九河此必朱子未定之论而傅同叔宗之乂据孟子禹疏九河瀹济漯二语以为禹之治水实自兖始但就冀一州而言则龙门为咽吭之害故首及之凡为此论者总由不察洪水之状如何而壶口梁山所以必当先治之故耳尧曰汤汤洪水方割荡荡懐山襄陵浩浩滔天孟子曰当尧之时水逆行汜滥于中国蛇龙居之民无所定下者为巢上者为营窟书曰洚水警余【此亦是尧语古文大禹谟作舜语】洚水者洪水也此水廹近都邑尧亲见其状故口能言之而心实惧之正尸子所谓河出孟门之上大溢逆流朱子所谓一派滚入闗陜一派滚往河东者非泛言九州之水灾也盖凡水逆流皆谓之洪水而龙门吕梁之河为害尤甚禹受命治水无急于此者此而能治则无水之不可治此而不能治则帝都将有其鱼之患而又何暇救天下之昏垫哉无论冀为帝都在所当先即非帝都而滔天之若此亦安得冀而事兖也眀嘉靖中马眀衡撰尚书疑义其论禹贡一条云朱子谓禹贡记治水始于壶口龙门不敢深信盖谓当自下流始自下流则当自碣石九河始此意固是余窃以为自下流始者此治水之大然上流有壅遏之甚者则亦必先达之此治水之权宜也况冀州帝都所在吕梁河之所急安得不先治之凡后世观古人之事只当见其大纲至于因时从宜则去古益逺不可执一论也斯言深得经意故备録于此
宋儒以雍山不当入冀故梁岐有异论曾彦和云壶口梁岐一役也不可分言于二州故并言于冀疑者可涣然释矣愚尝谓禹贡书法亦有变例非故为变也事有所不同则例因之以变耳于冀得五焉凡山皆系本州而雍之岐梁独书于冀一也凡治水皆系土田之上而恒衞既从大陆既作独书于田赋之下二也其三则孔传所云不説境界先赋后田不言贡篚皆殊于余州者是已学者不知变例则胶柱而鼓瑟锲舟以求劒乌可与言禹贡哉
冀州有三壶口一在吉州西南禹贡之壶口也一为汾隂县西南之平山平水所出亦名壶口山又名姑射山郦道元谬以为尚书之壶口一在长治县东南左传哀四年齐国夏伐晋取壶口杜注潞县东有壶口关潞县即今潞城县关以山为名此二山皆非禹贡之壶口也【近志洪洞县西南亦有壶口山一名蜀山而传记无之此土俗所称】【故不数】雍州有二梁山一在韩城县西北诗所云奕奕梁山者禹贡之梁山也一在干州西北西南接岐山县界即孟子所云太王居邠逾梁山者非禹贡之梁山也【元和志误以此山为治梁之梁】
壶口山汉志在北屈县东南括地志云在吉昌县西南五十里吉昌今吉州也后魏延兴四年于此置定阳郡及县元和志云北屈故县在定阳郡北二十里正今州直北之地山当在其西南汉志云东南误也梁山汉志在夏阳县西北而诸志所言皆不同盖是山绵亘百里自今郃阳县西北抵韩城县西北之麻线岭皆梁山也然向南则益西而去河愈逺唯韩城西北之山首枕西河北连龙门当以是为禹凿之迹耳
治梁所以终壶口之事除河患也其遂及岐者何盖吕梁既凿则河由地中行而西河左右无洪水之患矣然地上之积潦未经疏不可以耕作故幷治之禹曰濬畎浍距川暨稷播奏庶艰食梁岐之间其第一功也然太原岳阳宻迩帝都禹不急治而顾先此者何盖治梁已毕若身遽渡河而东则东方之事正多不能速还治雍当在数年之后而梁岐之间其于帝都事当日必有甚切而不容缓者故治梁之余乗便施功及岐而止数千载以下神禹之经营犹髣髴见之也
诗大雅奕奕梁山维禹甸之传曰甸治也禹治梁山除水灾笺曰梁山之野尧时俱遭洪水禹甸之者决除其灾使成平田定贡赋于天子渭按此言正可以眀治梁及岐之故盖洪水方割自孟门大溢而西入鄜延之境朱子语録云长安山生过鄜延然长安却低鄜延是山尾却髙则梁岐之间卑于鄜延可知水入鄜延必由此汜滥而南注于渭若建瓴平田皆为巨浸及洪水既除之后梁山之野始可以甸治故禹先决渭之下流以入河而寻濬畎浍之水以入渭使向之巨浸复为平田则耕作兴而赋贡之法有所施矣禹所以独致力于此者盖渭南廹近南山岐西渐偪陇地皆髙卬洪水所不及其受患者唯是鄜延之南渭水之北梁西岐东数百里之地朱子所云一派西滚入关陜者耳吕梁既凿此其曷先邪
洪水初平艰食未奏冀田仅第五等而梁岐之间去帝都最近田既膏腴转输又便故禹汲汲于此地昔秦输粟于晋自雍及绛相继命之曰泛舟之役盖由渭泝河由河入汾绛与平阳均此一路禹甸梁山之野通渭水之漕其为帝都艰食计也切矣及岐而止者盖岐西地髙卬洪水不为灾而东方事急亦无暇西略故也
或问治梁及岐果为岐东渭北之地则泾属渭汭漆沮既从荆岐既旅雍州又歴歴言之不亦赘乎曰梁岐之间略为疏濬其功未毕故必待泾漆沮皆治而后旅荆岐以吿平此最后治雍之事非冀州经始之事也又何赘焉
既修太原至于岳阳【释文岳又作岳】
传曰髙平曰太原今以为郡名岳太岳在太原西南山南曰阳正义曰太原原之大者汉书以为郡名即晋阳县是也释地云广平曰原髙平曰陆孔以太原地髙故言髙平也下文导山云壶口雷首至于太岳知此岳即太岳也地理志河东彘县有霍太山周礼职方氏冀州其山镇曰霍山即此太岳是也曽氏曰太原汾水之所出岳阳汾水之所经既修太原至于岳阳道汾水故也叶氏曰传言禹能修鲧之功则鲧功不皆废也盖有因而修之者焉鲧惟知治太原而不知道壶口以及岐梁此功所以不成故禹必先事壶口梁岐而后修鲧之旧迹自太原以至岳阳也朱氏鹤龄曰今河北多有鲧隄太原岳阳帝都所在鲧必极意崇防禹因其旧而修之成先绩也然不以此为始事者盖必河道通而汾水之来始有可受禹急于河之大鲧急于汾之小此成功所以殊耳渭按晋阳今太原县属山西太原府彘县今霍州属平阳府太岳在州东三十里详见导山岳阳凡太岳山南皆是其地当直抵南河贾让言禹析底柱则南河亦施功之处知必在治岳阳时矣曰至于者所以聮络其两头见中间相去之逺也
髙平曰原广平曰陆释地正相反传改言髙平为是然不当连太字疏云太原原之大者则太字别是一义斯为无病矣鲧徒事太原而不知凿龙门所以无功然壶口梁山之役非神禹何从措手鲧即欲为禹所为亦终不能耳
水经注汾水出太原汾阳县北管涔山【山海经曰管涔之山汾水出焉西流注于河十三州志曰出武州之燕京山亦管涔之异名也按今静乐县在太原西北二百二十里本汉汾阳县地地理志汾阳北山汾水所出西南至汾隂入河过郡二行千三百四十里管涔山一名燕京山淮南子汾出燕京是也隋志静乐县有管涔山元和志云在县北一百三十里】南流与东西温谿合【水出右近谿】又南迳汾阳县故城东【汉立屯农积粟在斯谓之羊肠仓山有羊肠坂在晋阳西北石磴萦委若羊肠焉按汾阳故城在今阳曲县西北元和志羊肠山在交城县东南五十二里】又南与酸水合【水西出少阳之山东南注于汾】又南出山东南流洛隂水注之【水出新兴郡西南流迳阳曲城北又西注于汾】又南迳阳曲城西【元和志阳曲故城在太原县东北四十五里】又东南迳晋阳县东晋水从县东南流注之【太原郡治晋阳城尚书所谓既修太原者也大而髙平者谓之太原晋水出晋阳县西瓮山山海经曰县瓮之山晋水出焉今在县之西南昔智伯遏晋水以灌晋阳其川上源后人踵其遗迹蓄以为沼沼西有唐叔虞祠晋水又东过其县南分为二派北渎即智氏故渠乘髙东北注入晋阳城以周园漑东南出城注于汾水也其南凟于石塘之下伏流迳旧谿东南出迳晋阳城南又东南入于汾汉志龙山在晋阳县西北晋水所出东入汾元和志悬瓮山一名龙山在晋阳县西南十里晋水初泉出处砌石为塘自塘东分为三派其北一为智伯渠东北流入州城中出城入汾水其沃东流迳晋泽南又东入汾此即郦元所言分为二者也其南隋开皇四年开东南流入汾水汾水北自阳曲县界流入经县东二里】又南迳梗阳县故城东【晋阳县南六十里榆次界有梗阳城元和志云在清源县南一百二十步】又南洞涡水从东来注之【洞涡水出沾县北山西流过榆次县南又西至晋阳县南西入于汾出晋水下口者也】又南迳大陵县东【汾水于县左迤为邬泽广雅曰水自汾出为汾陂陂南接邬地理志曰九泽在北幷州薮也吕氏春秋谓之大陆又名沤洟之泽俗谓之邬城按周礼并州泽薮曰昭余祁即班固所谓九泽也今名邬城泊元和志云在介休县东北二十六里大陵故城在文水县北十三里】又南迳平陶县东文水从西来注之【水出大陵县西山文谷东到其县屈南到平陶县东北东入于汾元和志文水县本汉大陵县地汾水经县东十五里文水在县西汉平陶县城在县西南二十五里后魏改为平遥】又南与石桐水合【即绵水也出介休县之绵山】又西南迳介休县故城西又南迳冠雀津【在介休县西南俗谓之雀鼠谷元和志雀鼠谷在介休县西十二里汾水在县北十二里灵石县本介休地汾河在县北十步深一丈阔三丈】又南入河东界迳永安县西【故彘城也周厉王流于彘即此汉顺帝改曰永安】又东与彘水合【水出东北太岳山禹贡所谓岳阳也即霍太山矣今在赵城县东北四十五里】又南迳霍城东【故霍国唐霍邑县今为霍州元和志霍山在霍邑县东五十里元地理志霍州有霍山为中镇】又南霍水入焉【水出霍太山西南迳赵城南又西注于汾】又南迳县西【应劭曰故侯国今洪洞县东南有县故城周语史伯曰西有霍是也】又南迳髙梁故城西【故高梁之墟也泰穆公纳公子重耳于晋害懐公于此】又南迳白马城西【今平阳郡治】又南迳平阳县故城东【城在今临汾县西南汾水之西】又南与平水合【水出平阳西壶口山东迳狐谷亭北春秋时狄侵晋取狐厨者也】又南迳襄陵县故城西【晋大夫郤犨之邑也城在今县东南汾水在县东一里】又南迳临汾县东【天井水出东陉山西迳尧城南又西南入汾】又屈从县南西流迳绛县故城北【晋新田汉置绛县其故城在今曲沃县南】又西迳虒祁宫北【宫地背汾面浍西则两川之交防也今绛州南有虒祁宫】又西迳魏正平郡南【今绛州木汉临汾县后魏改曰正平并置郡】又西迳王桥浍水入焉【水出绛县束浍山西过其县南又西南过虒祁宫南又西至王桥注于汾水】又西与古水合【水出临汾县故城西西南入汾】又西南迳长修县故城南【有修水出县南西南流入汾】又西迳清原城北【晋侯搜清原作三军处】又迳冀亭南【昔臼季使过冀野见却缺耨即此处杜预曰平阳皮氏县东北有冀亭】又西与华水合【水出北山华谷晋卿士蒍食采华阳今蒲坂北亭也其水西南注于汾】又迳稷山北【山下有稷亭春秋宣公十五年晋侯治兵于稷以略狄土是也】又西迳邓丘北【故汉氏之方泽】又西迳耿乡城北【故殷都也帝祖乙自相徙此为河所毁故书序曰祖乙圯于耿】又西迳皮氏县南【汉河东太守番系穿渠引汾水以溉皮氏县故渠尚存按今河津县西二里有皮氏故城】又西至汾隂县北西注于河【水南有长阜背汾带河长四五里广二里髙十丈汾水歴其隂西入河汉书谓之汾隂脽应劭曰脽丘也按汉书武帝元鼎四年立后土祠于汾隂脽上脽音谁今荣河县北有汾隂故城唐改汾隂曰寳鼎元和志汾水在寳鼎县北二十五里旧经后土祠下西注于河眀隆庆四年东徙由河津县葫芦滩南入河】以今舆地言之静乐阳曲太原清源交城文水祁县【并属山西太原府】平遥汾阳介休孝义【竝属汾州府】灵石汾西霍州赵城洪洞临汾襄陵太平绛州曲沃稷山河津荣河【并属平阳府】诸州县界中皆汾水之所经也周礼冀州浸曰汾诗魏风曰彼汾沮洳宰孔言晋有汾河涑浍以为渊韩献子言新田有汾浍以流其恶此四水者晋之望也涑水合洮水互受通称故亦名洮【水经注涑水出河东开喜县东山黍葭谷至周阳与洮水合水东出清野山西流合涑水又西迳董泽陂又西迳桐鄊城北又西南迳左邑县故城南故曲沃也又西迳王官城北又西南迳安邑县西禹都也又西迳猗氏县故城北又西迳郇城郇瑕氏之墟也又西南迳解县故城南又西南迳瑕城又西南迳张阳城东又西南属于陂陂分为二城南面两陂左右泽渚东陂世谓之晋兴泽西陂即张泽也西北去蒲坂十五里】左传子产曰昔金天氏有裔子曰昧为防师生允格台骀台骀能业其官宣汾洮障大泽以处太原帝用嘉之封诸汾川然则汾洮之待治自古有然朱长孺云智伯谓汾水可浸平阳宋取北汉亦壅汾水灌太原是汾水为河东害甚大禹治之自不容缓岂独以帝都所在哉渭按川宜宣泽宜障此一定之理鲧欲继台骀之业而以治泽者治川以害人者救人能无败乎
太原在平阳东北左传台骀能业其官以处太原即经所谓太原矣亦谓之大卤春秋昭公元年晋荀吴帅师败狄于大卤三传皆作太原谷梁云中国曰太原夷狄曰大卤又谓之大夏左传迁实沈于大夏史记禹凿龙门通大夏齐桓公西伐大夏是也又谓之夏虚左传命唐叔以唐诰而封于夏虚是也又谓之晋阳春秋定公十三年晋赵鞅入于晋阳以叛是也盖皆太原之异名周时廹近戎狄故祝佗言成王封唐叔于夏虚疆以戎索籍谈言晋居深山戎狄之与邻景王言唐叔受分噐以处参虚匡有戎狄杜预曰太原近戎而寒不与中国同其地盖华戎错居故谷梁有夷狄曰大卤之説
诗小雅薄伐玁狁至于太原周语宣王既丧南国之师乃料民于太原后汉书西羌传穆王西征犬戎获其五王遂迁戎于太原又云夷王命虢公率六师伐太原之戎至于俞泉马千匹又云宣王二十七年遣兵伐太原戎不克【本竹书记年】诸所称太原或以为即禹贡之太原日知録曰薄伐玁狁至于太原毛郑皆不详其地其以为今太原阳曲县者始于朱子【吕氏读诗记严氏诗缉并云】而愚未敢信也古之言太原者多矣若此诗则必先求泾阳所在而后太原可得而眀也汉书地理志安定郡有泾阳县幵头山在西禹贡泾水所出后汉书灵帝纪段颎破先零羌于泾阳注泾阳属安定郡在原州郡县志原州平凉县本汉泾阳县地今县西四十里泾阳故城是也然则太原当即今之平凉而后魏立为原州亦是取古太原之名尔计周人之御玁狁必在泾原之间若晋阳之太原在大河之东距周京千五百里岂有防从西来兵乃东出者乎故曰天子命我城彼朔方而国语宣王料民于太原亦以其地近边而为御戎之备必不料之于晋国也若书禹贡既修太原至于岳阳春秋晋荀吴帅师败狄于太原及子产对叔向宣汾洮障大泽以防太原则是今之晋阳而岂可以晋之太原为周之太原乎【司马相如上林赋布濩润泽延蔓太原阮籍东平赋长风振厉萧条太原髙平曰原盖古人之通称也】渭按汉安定郡治髙平县后废元魏改置曰平髙唐为原州治广德元年没吐蕃节度使马璘表置行原州于灵台县之百里城贞元十九年徙治平凉县西去故州一百六十里故州即元开城县今固原州也【废县在州西南四十里】小尔雅云髙平谓之太原则太原当在州界非平凉县县乃古泾阳在固原之东玁狁侵及泾阳而薄代之以至于太原盖自平凉逐之出塞至固原而止不穷追也
岳阳就附近山南者言之则为今岳阳赵城二县【岳阳汉陭氏县赵城汉彘县地并属河东郡霍山在岳阳县西北赵城县东北】蔡氏主岳阳一县固非然经之所亦不止此二县雄冀州牧箴曰岳阳是都则尧都平阳亦岳阳也且如华山之阳附近者为商州而山南之地非商州所可尽衡山之阳附近者为衡阳县而荆之南界非此县所可尽至若岷山之阳更不知其所届安得専灌县为岷阳哉夫岳阳亦犹是也直抵南河又何疑焉【阎百诗曰后至于太岳専山言此至于岳阳阳字所包者广盖既修太原二句直举一千余里用功而言也】
或问下文云至于衡漳衡漳者水也岳阳果包有南河曷不云至于南河乎曰自华隂而厎柱而孟津而洛汭而大伾皆南河也言南河则混而无别侵及覃懐矣然则书至于底柱不亦可乎曰厎柱者河中之山也言岳阳则底柱之功见言底柱则太岳之功不见故不言底柱而言岳阳也
复斋集义曰他所举山川皆先地后绩者观成功而言也壶口梁岐太原皆先绩后地者本用功之始而言也邵氏简端録曰载治及修至于皆言施功也诸州言施功例诸此厎绩至于皆言成功也诸州言成功例诸此渭按篇末云吿厥成功则九州所叙似皆以成功言之诸水土之功率系山川地名之下而此载治修独系其上故以为施功之辞然皆冠之以既则亦是成功矣惟豫州导菏泽被孟猪实施功之辞立文偶尔异同不可强生义例
覃懐厎绩至于衡漳【释文覃徒南反厎之履反衡如字漳音章渭按汉书作章】传曰覃懐近河地名漳水横流入河从覃懐致功至横漳正义曰地理志河内郡有懐县在河之北盖覃懐二字共为一地故云近河地名衡即古横字漳水横流入河故云横漳漳在懐北五百余里地理志清漳水出上党沾县浊津水出长子县东至邺县入清漳曾氏曰覃懐平地也当在孟津之东太行之西懐襄之时平地致功为难故曰底绩河自大伾折而北流漳水东流注之地形南北为从东西为横河北流而漳东流则河从而漳横矣夏氏僎曰冀州三面距河河为大患故禹所治自壶口至衡漳皆所以治河之害与夫别流之入于河也金氏履祥曰太行为河北脊脊上诸州并山险唯太行之南懐州濒河之地平夷广衍田皆腴美俗称小江南即古覃懐也渭按懐县故城在今河南懐庆府武陟县西衡漳一名降水其入河在今直广平府肥鄊曲周二县界经所谓北过降水者也详见导河覃懐底绩则孟津洛汭之河治矣至于衡漳则自大伾引河北载之髙地与降水防衡漳治而中间大小诸水亦无不治矣禹治冀至此太原衡漳之南南河之北西河之东东河之西水土悉平可以则壤而成赋矣
河内西阻王屋诸山其北又有太行蔽之与河东隔絶孟门之洪水及太原岳阳而止不能东溢为灾故其役可以差缓
水经注浊漳水出上党长子县西发鸠山【汉志云出鹿谷山淮南子云出发苞山后魏志云出廉山盖皆发鸠之异名也】东过其县南【今山西潞安府长子县西有长子故城】又东迳屯留县南屈迳其城东绛水注之【屯留本春秋晋纯留邑汉置屯留县其故城在今县东南十三里屯读曰纯】又东迳壶关县北【今长治县东北有壶闗故城】又东北迳潞县北【阚骃曰有潞水为冀州浸即漳水也故世人亦谓浊漳为潞水今潞城县西有潞县故城】又东迳武安县南【今彰德府武安县西南有武安故城】清漳水自涉县东南来注之谓之交漳口【清漳水出上党沾县西北少山大黾谷今涉县西北有涉县故城】又东出山迳邺县西又东迳三户津【孟康日三戸津在邺西四十里今临漳县西有邺县故城是也】又东迳武城南【司马彪曰邺县有武城】又东迳梁期城南【地理风俗记曰邺北五十里有梁期城故县也】又东迳平阳城北【司马彪曰邺有平阳城】又东迳斥丘县北即裴县南【今成安县西有斥丘故城春秋晋干侯邑裴音非应劭曰列人县西南六十里有即裴城故县也】又东北迳列人县故城南【城在今肥鄊县北】又东迳肥鄊县故城北【城在今县西二十二里】又东北迳斥漳县南【今曲周县东有斥漳故城】尚书所谓覃懐底绩至于衡漳者也渭按汉志邺县东有故大河北入海又广平斥漳县注应劭曰漳水出治北入河通典云衡漳入河在肥鄊县界盖河由邺东而北漳从邺北横流至肥鄊斥漳二县界入河故郦氏以为禹贡之衡漳也以今舆地言之浊漳水出山西长子县发鸠山【县在潞安府西少南五十里】东流经长治县西又东北经屯留潞城襄垣黎城平顺又东经河南林县至涉县东南清漳水注之清漳出山西乐平县沾岭【县在太原府平定州东南五十里县西南有沾县故城】南流经和顺辽州黎城又东经河南林县至涉县与浊漳合流东经安阳【彰德府治】临漳【在府东北八十里】又东北经直成安县【在广平府西南六十里】入肥鄊曲周二县界【肥鄊在府东南四十里曲周在府东北四十里】禹贡之漳降尽于此矣水经注所叙自平恩以下曰漳曰绛皆后起之名非禹贡之漳降也蔡传按桑钦云二漳异源而下流相合同归于海唐人亦言漳水能独达于海请以为渎而不云入河者盖禹导河自降水大陆至碣石东北入河周定王五年河徙砱砾则渐迁而东汉初漳犹入河其后河徙日东而取漳水益逺至钦时河自大伾以下已非故道而漳自入海矣故钦与唐人所言者如此【説本夏氏】渭按水经或以爲汉桑钦作钦成帝时人河自大伾以下非故道即自周定王五年始岂待汉成帝时哉且阜城以下之漳水钦时犹为大河之经流漳未尝自入海也河徙砱砾乃无稽之妄谈辨见导河歴代徙流下
衡漳者河北之利害也昔战国时魏西门豹史起先后为邺令皆引漳水溉田以冨河内舄卤化为稻梁后汉元初二年复修故渠以溉田建安中曹公平邺又堨漳水廻流东注天井堰里中作十二墱墱相去三百步令互相灌注一源分为十二流皆悬水门水所溉之防名曰晏泽陂故左思魏都赋云墱流十二同源异口也东魏天平中决漳水为万金渠亦曰天平渠【在安阳之西北临漳之西南】唐咸亨三年又引为金鳯菊花诸渠以溉邺南至德后遂废宋天圣四年王防上言今相魏磁洺之田并【傍去声】漳水者斥卤不可耕请募民复十二渠渠复则水分无奔决之患可以冨数郡之民诏河北漕司规度而议者谓漳水岸髙难开导浑浊不可溉田防又奏渠田起于战国前载但言灌溉之饶不言疏导之法唯相州图经载天井堰魏武所作分十二墱相距三百步互相灌注可见疏导之法必就髙阜凿岸为渠截流为堰然后行水数里方至平田凡渠开二十四丈则作堰之功可损其半日役万人五十日而罢若采坏山之石【坏山即大伾在濬县】取磻阳之木【磻阳在林县】给利成之鐡【相州有利成鐡冶】用郑白渠之法扼中流以作堰下流大渠分置斗门余水东入于御河或水盛溢则下流闭渠以防奔注复三百年之废迹溉数万顷之良田虽劳不可已也议卒不行后防为河北转运使导相衞邢赵天平晏陂诸渠溉田至数万顷由是观之漳水之为利也大矣然冬官不修沟逆地阞水属【音注】不理孙【音逊】则亦有害曹操慕容垂郭子仪之攻邺皆引漳水以灌其城此虽出于人为亦以水乗髙而下能沉平地故也眀正德十五年漳自安阳决而南又东入衞袤百余里广四十里土田悉成污莱其为害不亦大乎禹治河之余汜滥虽除而田间积潦不可不疏泄况漳南河北五百里间有沇水【出河东垣县王屋山东南流至河内温县入河】沁水【出上党湼县谒戾山南流至河内武德县入河】清水【出河内修武县里山东流至朝歌县合淇水】淇水【出河内隆虑县沮洳山东流合清水至魏郡内黄县为白沟亦曰清河】荡水【出河内荡隂县西荡音汤】洹水【出上党长子县洹山洹音桓荡洹二水皆东流至内黄县入白沟】诸川左右翼带禹时并注于河亦犹河汾之间包有涑浍等水无论大小皆当尽力此濬畎浍距川之事所谓涤源者也朱子言禹治水从低防下手使先凿龙门而下流水未分杀必且溃决四出故以为自九河碣石始愚谓懐襄之世河从大伾以东早已溃决四出太史公云行平地数为败是也不待凿龙门而始然且龙门未凿水由地上汜滥而南亦终入于河河中之水不加少龙门既凿水由地中行复其故道亦只是此水河中之水不加多凿与不凿其利害皆在冀于兖青徐无损益也唯是覃懐底绩之后引河北载之髙地河东河内大小诸水悉归于东河崩腾北注向之青徐分受其患者至此兖独当之势甚危急【此时兖受患独深故赋法与他州异至十有三载而后同】而恒衞大陆亦弥漫难治非先疏九河不可故经书二役于田赋之下以见其从其作在九河既道之后不与覃懐之役相连此化工之笔非史臣所能与也
厥土惟白壤【释文壤若丈反】
传曰无块曰壤水去土复其性色白而壤正义曰此土色白而壤雍州色黄而壤豫州直言壤不言其色盖州内之土不纯一色故不得言色也曽氏曰冀州之土岂皆白壤云然者土防之法从其多者论也夏氏曰周官大司徒辨十有二壤之物而知其种以教稼穑树艺以土均之法辨五物九等制天下之地征则夫教民树艺与因地制贡固不可不先于辨土也辨土之宜有二白黑之类辨其色也壤坟之类辨其性也盖草人粪种之法骍刚用牛赤缇用羊坟壤用麋渴泽用鹿粪治田畴各因色性而知其所当用禹之辨土所以必致意于此也东阳陈氏大猷曰白言色壤言质水患退而后土性复色质辨始可兴地利定赋法也渭按夏氏引渴泽用鹿不如引埴垆用豕于经为切
疏云郑注周礼十有二壤曰壤亦土也变文耳以万物自生焉则言土以人所耕而树艺焉则言壤壤和缓之貌按此经上文言十有二土即分野十二邦上繁十二次保章氏所谓以星土辨九州之地者故云壤亦土也变文耳然则九州之土皆可谓之壤与冀豫雍之壤对坟埴涂泥垆黎而言者有别唯咸则三壤乃通九州言之壤亦土也与十有二壤正同也
説文壤软土也释文马融云壤天性和美也刘熙释名壤瀼也肥濡意也顔师古注汉志曰柔土曰壤皆与传意合若郑所云和缓则由人功所致凡土皆然非州别之质性疏不当取以为义
周礼草人职曰凡粪种骍刚用牛赤缇用羊坟壤用麋渴泽用鹿咸泻用貆【呼丸反】勃壤用狐埴垆用豕彊防用蕡【疆其两反防呼覧反】轻爂用犬【爂呼照反又妇尧反】注云凡所以粪种者谓煮取汁也赤缇縓色也渴泽故水防也泻卤也貆貒也勃壤粉觧也【解胡买反下同】埴垆黏疏者彊防彊坚者轻爂轻脆者郑司农云坟壤多蚠鼠也谓坟壤润解疏云禹贡白壤之属九等与此骍刚之属九等不同者以禹贡是九州大判各为一等此九等无妨一州并有其类故不同也渭按草人所言色质略具张华博物志云五土所宜黄白宜种禾黑坟宜种黍苍赤宜菽芋则但言其色而质不详职方氏云荆宜稻豫并宜五种【黍稷菽麦稻】青宜稻麦兖宜四种【黍稷稻麦】雍冀宜黍稷幽宜三种【黍稷稻】则但言九州之所宜而色质皆不着总不如草人之备而草人又不如禹贡之精详也
厥赋惟上上错【释文错仓各反】
传曰赋谓土地所生以供天子上上第一错杂杂出第二之赋又曰此州先赋后田殊于余州不言贡篚亦差于余州正义曰往者洪水为灾民皆垫溺九州赋税葢亦不行水灾既除土复本性以作贡赋之差故云赋谓土地所生以供天子也因九州差为九等上上是第一上上之下即次上中故云杂出第二之赋孟子称税什一为正轻之于尧舜为大貊小貊重之于尧舜为大桀小桀则此时亦什一税俱什一而得为九等差者人功有强弱收获有多少此州以上上为正而杂为次等言出上上时多而上中时少也多者为正少者为杂故云第一此州言上上错者少在正下故先言上上而后言错豫州言错上中者少在正上故先言错而后言上中州云下上上错不言错下上者以本设九等分三品为之中上下上本是异品故变文言下上上错也梁州云下中三错者梁州之赋凡有三等其出下中时多故以下中为正上有下上下有下下三等杂出故言三错足眀杂有下上下下可知也九等所较无多诸州相准为等级耳此计大率所得非上科定也然一升一降不可常同冀州自出第二与豫州同时则无第一之赋豫州与冀州第一同时则无第二之赋或容如此事不可恒也林氏曰九州之赋计其嵗入之总数而多寡相较有此九等冀最多故为上上兖最少故为下下余州率皆如此非取民之时有九等之轻重也又曰冀州之赋独先于田者盖王畿千里之地天子所自治幷与园防漆林之类而征之如周官载师之所任非尽出于田也故以赋属于厥土之下而余州皆田之赋也故先田后赋所以异于畿内也
龙子曰贡者校数嵗之中以为常乐嵗粒米狼戾多取之而不为虐则寡取之凶年粪其田而不足则必取盈焉此贡之所以为不善也愚谓贡异于助唯无公田耳其取民之制虽云于一夫受田五十畆之中税其五畆之所牧然亦每嵗各视其丰凶以为所入之多寡与助法无异非上之人科定此五畆者出谷若干斗斛以为常也借令乐嵗不多取凶年必取盈赋何以有上下错乎然则龙子之言非与曰龙子盖有为言之也夏元肃曰战国诸侯重敛掊克立定法以取民不能因丰防而损益且托贡法以文过故孟子有激而云其所谓不善者特救战国之失耳禹法实不然也柯山此解甚妙盖自鲁宣公税畆以后诸侯废公田而行贡法取民数倍于古乐嵗犹可勉供凶年则不胜其诛求之苦而皆借口于夏后氏以文其贪暴龙子所以痛心疾首而为是言孟子方劝滕君行助以革当时之弊意在伸助不得不抑贡故举龙子之言以相形而未暇深求其义理其实龙子所谓莫不善者乃战国诸侯之贡法非夏后氏之贡法也问禹之取民果如助法因丰凶以为多寡则九州之赋何以有定等曰此有其説也消息盈虚天行自然之理州境广大一嵗之中丰凶并见荒于东则稔于西赢于髙则诎于下彼此乗除相去不逺故分而言之则民之所供于上者参差不齐此国不同于彼国此鄊不同于彼鄊合而计之则上之所得扵民者自有定数此州常多扵彼州彼州常少于此州虽或有升降之时而要以多者为正少者为杂此其所以有定等也苟曰五畆之税嵗有常科不问其丰凶则真有如孟子所云凶年必取盈使民称贷而益之者矣曾谓尧舜在上大禹成赋而有如是之敝法乎哉
错等之义二孔阙如林氏主丰凶立説蔡传以为丰凶则九州皆然何独于冀梁豫言之盖地力有上下年分不同如周官田一易再易之类故赋之等第亦有上下年分然地力上下年分亦非独四州为然也傅氏云错之为言非杂也差也九州之赋州内可均齐者则无差等之例如其不可均齐则大槩防何而或升或降亦任土随宜可也若此则取民之时有轻重而九等非计嵗入之总数矣以理揆之林説近是然其言曰水旱必有所蠲以利民故其所入之总数自有増损夫谓损由于蠲可也而増岂加赋所致乎且禹之立法丰凶元与民共之未尝有待于蠲也错等或有或无诚不可晓窃谓禹贡所言唯据各州定赋之后锡圭吿成之前十余年间嵗入之常数而第为九等又据四州十余年间丰凶増损不齐之数而名之曰错有则书无则阙非以是为将来之定式而余州永无杂出之赋也不然天道有盈亏地力有遗尽人功有勤惰语其极致则错而上下相去有不止于一等者禹安能以目前之所验而悬定数十百年之升降哉诸家所説皆未允当愚推测至此自谓千虑之一得云
疏云冀出第二时无第一豫出第一时无第二是二州不相易等也或言如此则九等有阙奈何曰就冀豫观之谓二州互易其等亦可通知不然者以雍兖騐之也使雍与相易则雍当书下错梁与兖相易则扬当书三错兖当书上错矣而经文无之故知二州不相易等也然二州同年杂出而互易其等亦理之所有孔预知之故曰或容如此事不可恒大抵错等之赋随时升降即令余州备言亦不足以穷其变此四错者犹之发凡起例仿是以类推则无不可见耳
刘原父説此经云圣人预为推移通变之权而通行于万世于是举其重之尤者四州而为错法焉朱子亦云嵗有丰凶不能皆如其常故有错法以通之愚谓错等之赋不期然而然禹未尝预立为此法凡言错法者非是若夫推移通变之权则五畆之税视丰凶以为多寡嵗嵗如此不独在错等之年也
禹贡之所谓赋郑注孔疏皆主谷税而军赋不与焉苏氏始云赋田所出粟米兵车之类而蔡传取之盖以周时军旅之征亦谓之赋周礼大司马注曰赋给军用者也小司徒注曰赋谓出车徒给繇役也论语千乗之国可使治其赋孔安国注云兵赋也左传曰天子之老请帅王赋又曰悉索敝赋又曰韩赋七邑又曰鲁赋八百乗邾赋六百乗又曰鄫无赋于司马其所谓赋皆军赋也故蔡以苏説为长而其实不然按周以前无谓兵为赋者左传云少康有田一成有众一旅此即司马法一成之赋也【诗正义云成方十里容有五百人其出兵夫则众不尽行故一车士卒唯七十五人少康尽举大众故与出赋异也】而称众不称赋则唐虞更可知矣王耕野云九州田赋止是米谷非必兵车此言得之然苏説亦非独创仍出于郑郑注诗韩奕云禹甸之者决除其灾使成平田定贡赋于天子与禹贡注所言治田出谷者合及注信南山则又曰禹治而丘甸之六十四井为甸甸方八里居一成之中成方十里出兵车一乗以为赋法夫禹甸之义一也何以梁山为治田而南山为兵赋是郑自言之而自破之也纷纷诸説又何怪焉观甸服之赋惟纳总铚秸粟米则经文自有眀征不烦后人之聚讼矣郑以周之丘乗释禹甸犹以汉之口钱当九赋并非经不可援以入禹贡也
冀州天子所自治无贡名其土之所生而供于上者亦谓之赋故赋特系于土之下田之上林氏况之以载师园防漆林之征亦但仿像其事不可一一求合新安陈氏云埸圃所征载师掌之材木蒲苇等林衡泽虞掌之金锡禽鱼丱人牧人罟人掌之他以类推则其法又加宻矣尧舜之世恐未必然孟子言王政之善关市讥而不征泽梁无禁又云市防而不征法而不防又云数罟不入洿池斧斤以时入山林盖山泽之利但为之厉禁使民不妄取而已未尝有所征也晏子吿景公曰山林之木衡鹿守之泽之萑蒲舟鲛守之薮之薪蒸虞候守之海之盐蜃祈望守之此言齐之征敛无度也曽谓洪水初平艰食方奏正孟子所谓王道之始而取民纤悉不遗有如陈氏之所言邪然则冀之土赋其谓之何曰准以八州之贡物则冀赋可知也吕伯恭云八州之贡皆衣服器用之物所谓惟正之供冀之土赋亦当如是盖惟吉凶礼乐之事用之必不可阙者则视其所有而量取之初非借以为冨国之资也此不特与叔世无艺之征相去悬絶即周官九职之地贡亦有不可同年而语者矣
疏云赋以收获为差田以肥瘠为等若田在赋上则赋宜从田田美则赋重无以见人功修否故令赋先于田以见赋由人功此州既见此理余州从而可知皆令赋在田下欲见赋从田出也渭按孔説非是欲见人功之修否不在田赋先后之间经殊不为此盖余州先田后赋正例也此州兼有土赋故特变例书之以见赋不皆出于田耳林説确不可防
厥田惟中中【释文中竹仲反又如字】
传曰田之髙下肥瘠九州之中为第五正义曰郑云田着髙下之等者当为水害备也则郑谓地形髙下为九等也王肃云言其土地各有肥瘠则肃谓定肥瘠以为九等也如郑之义髙处地瘠出物既少不得为上如肃之义肥防地下水害所伤不得为上故孔云髙下肥瘠共相参对以为九等上言厥土此言厥田田土异者郑云地当隂阳之中能吐生万物者曰土据人功作力竞得而田之则谓之田田土异名义当然也又曰郑云此州入谷不贡下五百里甸服传云为天子服治田是田入谷故不献贡篚差异于余州也林氏曰冀独不言贡篚者冀天子畿内之地无所事于贡篚也夏氏曰田之髙下既分九等则赋亦当称是今乃有异同者盖地有广狭民有多少则其赋税之总数自有不同不可以田之髙下准之况洪水初平荡析离居者犹未复业必有偏聚之防故地力有辟不辟人功有修不修是以赋之所入与田之等级如此辽絶也吴氏澄曰田赋之等不同何也赋之九等以各州嵗入总数较其多寡而为髙下也数之冣多者为上上田之九等以各州土地所宜较其肥瘠而为髙下也地之最肥者为上上刘敞七经小传曰九州之境有大小之不齐其定田也以田之美恶为等州虽小而田美则居上州虽大而田恶则居下不复问其大小也其定赋也以赋之多寡为差州大者其赋多州小者其赋少不尽系其美恶也渭按冀大赋第一兖小赋第九与刘説合然雍梁大于豫豫赋第二而雍乃第六梁乃第八青徐小于赋第七而青乃第四徐乃第五是赋之多寡不尽由于地之大小故必兼人功言之而后其义始备
田赋之等非九州攸同无从相校而第其髙下然亦唯据吿成时言之其吿成以后岂竟无迁改孔疏于雍州説九等云治水之后即为此差在后随人少多必得更立其等此非永定也斯言实获我心正者犹难永定则杂出之等愈可知矣
周王畿千里之内亦有贡一是九职所税太府谓之万民之贡其目则具于闾师农贡九谷圃贡草木工贡器物商贡货贿牧贡鸟兽嫔贡布帛衡虞各贡其物是也一是采地所入左传昭十三年子产曰卑而贡重者甸服也注云谓天子畿内供职贡者盖畿内有三等采地公卿大夫及王子弟各以其所食之余输之于王名曰贡此周制也禹贡则不然采地在侯服而甸服无之千里之内皆天子之所自治民以其土之所生上供天子亦谓之赋而九职所税以人不以土尧时未有故冀无贡也疏云甸服止方千里冀之北土境界甚遥逺都之国必有贡篚此言良是然禹治冀州之水及太原恒山而止太原恒山以北未暇施功冀之北土尚无定赋安得有贡篚惟是衡漳恒衞大陆之区当为侯服时已就疆理不知何以无贡岂以帝都距西河裁三百余里而絶长补短以充千里之数故东方此等肥饶之地皆入甸服虽有所供于上而不名为贡与义实难晓姑识此以待来哲
恒衞既从大陆既作【释文从才容反】
传曰二水已治从其故道大陆之地已可耕作正义曰地理志云恒水出常山上曲阳县东入滱水衞水出常山灵夀县东入滹沱大陆在钜陆县北释地十薮云晋有大陆孙炎等皆云今钜鹿县广河泽也广平曰陆泽虽卑下防带广平之地故统名焉曽氏曰恒衞二水在帝都之北而且逺大陆地最卑而河所经故其成功在田赋之后林氏曰恒衞大陆成功在田赋既定之后故不与覃懐衡漳文势相属黄氏度曰河未入海则恒衞合而为弥漫之势大陆沦焉自河北流不壅恒衞皆顺从大陆于是可耕作矣东阳陈氏曰谓大陆为地者盖以陆名地也谓大陆为泽者盖大陆之防有泽而因地以名泽也今经言大陆既作则是其地已可耕作而泽则非可以言作矣故孔説为当渭按上曲阳今为曲阳县属直隷真定府之定州其故城在县西灵夀县今属真定府其故城在县西北恒即滱水衞即滹沱也古今异名耳据黄氏説此二役当在兖九河既导之后故不与覃懐衡漳文势相属也
或问恒卫滱滹沱汉志明列爲四水子谓恒即滱卫即滹沱亦有所据乎曰有之水经注云滱水东过上曲阳县北恒水从西来注之自下滱水兼纳恒川之通称即禹贡所谓恒卫既从也此非恒即滱之明证耶水经无滹沱之目见浊漳易滱巨马诸篇中仅一二语故卫水无考然郦注凡二水合流言自下互受通称者不可枚举则滹沱受衞之后亦得通称衞水可知也【薛士龙云恒水东流合滱水至瀛州髙阳县入易水卫水东北合滹沱河过信安军入易水则宋人已知恒卫滹沱为一水矣惜蔡传其言而不察耳易】【水卫水源短滹沱源长当从小水防大水之例谓滹沱入易非也】不然恒水出曲阳县西北至县东北入滱衞水出灵夀县东北至县东南入滹沱其所歴不过数十里之地【曲阳东西相距六十里灵夀东西相距四十里】曽谓是寻常之谿涧而勤大禹之荒度乎哉虽至愚者亦知其无是理矣周礼职方氏幷州山镇曰恒其川虖池呕夷【释文虖唤胡反池徒多反呕乌侯反一音驱】呕夷即后世所谓滱水也【应劭曰滱音彄顔师古曰滱音防又音苦侯反】山海经曰髙是之山滱水出焉东流注于河汉志代郡灵丘县下云滱河东至文安入大河【文安属勃海郡寰宇记云文安故城在今县东北三十里】过郡五行九百四十里幷州川【周礼注云呕夷即祁夷出平舒按汉志代郡平舒县有祁夷水北至桑干入治治即湿水亦名桑干河汉桑干县故城在今山西大同府蔚州西北平舒则州属广灵县也县南有壶流河即古祁夷水源出县西东北流至蔚州入桑干河不经曲阳县界郑説非是】礼记晋人将有事于河必先有事于恶池注云恶当为虖字误也山海经曰泰戏之山滹沱之水出焉战国防苏秦説燕曰南有嘑沱易水汉志代郡卤城县下云虖池河东至参合入嘑沱别并州川从河东至文安入海过郡六行千三百七十里【参合当作参户盖传写者因郡有参合而误参合在汉雁门郡平城县东今大同府阳和衞北卤城与参合大山隔絶虖沱不得至其地今河间府青县南有参户故城应劭云平舒县西南五十里有参户亭故县也水经注漳水自成平县南又东北左防虖沱别河故渎又东北合清河又东北迳章武故城西枝渎出为濊水又东北迳参户亭分为二渎一水迳参户亭北又东北迳平舒县注虖沱盖即汉志所谓东至参户入虖沱别从河东至文安入海者也】此即禹贡之恒衞也然禹主名山川曲阳以下之滱本名恒灵夀以下之滹沱本名衞其出髙是泰戏者则恒衞之别源也自周以虖池呕夷为幷州之川其名著而恒衞之名遂隠于是冀州二大川以恒阳溪雷沟河数十里之原委当之蔡氏因目恒衞为小水而经义防不可通矣
水经注滱水出代郡灵丘县西北髙氏山即沤夷之水也【山上有石铭题言冀州北界故世谓之石铭陉也元和志蔚州灵丘县沤夷水一名滱水出县西北髙是山今按浑源州在山西大同府东南一百二十里本汉緐畤崞二县属雁门郡州志云州南七里有翠屏山髙千余丈周十里滱水出其东盖即髙是之别名东南接灵丘界者也】东南流合温泉水【水出西北暄谷温热若汤能愈百疾】又东迳灵丘县故城南入峡谓之隘门【髙峯隠天深溪埒谷其故城在今浑源州西南一百三十里西北去大同府二百七十里】又东迳广昌县南【县今属大同府之蔚州飞狐口在县北二十里紫荆关在县东北一百里】又东迳倒马关【闗山险隘寔为深峭势均诗人髙冈之病故关受其名焉今在广昌县南唐县西北亦名常山关】又东南迳中山上曲阳县北恒水从西来注之【自下滱水兼纳恒川之通称即禹贡所谓恒衞既从也按曲阳隋为恒阳县地理志云有恒阳溪即恒水源也元和志恒山在恒山县北一百四十里曲阳县志滱水在县东北】又东迳中人亭南【左传昭公十二年晋苟吴率师侵鲜虞及中人大获而归者也亭在今唐县界】又东迳乐羊城北【史记称魏文侯使乐羊灭中山盖其故城中山所造也】又东迳唐县故城【南北二城俱在滱水之阳故曰滱水迳其东　元和志滱水一名唐河西去唐县一百五十步】又东迳安喜县南【中山记曰县在唐水之西元和志云滱水在安喜县北八里盖其城南徙也安喜今定州】又东迳安国县北【汉安国县隋改曰义丰今为祁州】又东北迳解渎亭北【汉顺帝阳嘉元年封河间孝王子淑于解渎亭为侯国孙宏即灵帝也】又东北迳蠡吾县故城南【城在今博野县西南】又东迳博野县故城南【城在今蠡县界】又东北迳侯世县故城南【城在蠡县东北】又东北迳陵阳亭东又北左防博水【水出望郡县东南流迳其县故城南又东南潜入地下又东南于渎重源涌发东南至阳城县散爲泽渚世谓之阳城泽其水又伏流循渎届清梁亭西北重源又发东迳广望县故城北又东北左则濡水注之春秋昭公七年齐与燕防于濡上杜预曰濡水出髙阳县东北至河间鄫县入易水是濡水与虖池滱易互举通称矣按汉志中山望都下云博水东至髙阳入河髙阳属涿郡盖博既合濡入滱则东至文安入大河也】又东北迳依城北世谓之依城河【依城即古葛城郡国志曰髙阳有葛城燕以与赵者也今安州北有依城河】又东北迳阿陵县故城东【寰宇记阿陵故城在莫州任丘县东丑二十里滱水枮渎在县西一里】又东北至长城注于易水【长城在今文安县界易水有北易中易南易此中易受北易而合流者易水注云易水于容城县东南合滱水故桑钦日易水出北新城西北东入滱自下滱易互受通称矣寰宇记南易水自容城县南流入瀛州髙阳县界与滱水合南易一名雹水】以今舆地言之浑源灵丘广昌【并属山西大同府】曲阳【属直隷真定府】唐县定州庆都祁州博野蠡县髙阳安州新安【并属保定府】任丘【属河间府】文安【属顺天府】诸州县界中皆古滱水所行也宋初犹未改自咸平中何承矩兴塘泺以限契丹戎马之足于是始引水归北而文安之渎遂空其后滱水仍自蠡县改流经肃宁河间雄县任丘以至文安而不复北行眀时则又自雄县改流入霸州保定界为玉带河不复入文安矣此恒水下流变徙之大略也晁以道云今之恒水西南流至行唐县东流入于滋水【元和志滋水在行唐县南二十六里】又东南流入于衡水【元和志长芦水即衡漳故渎在衡水县南】然则恒水之源所谓恒阳溪者亦改流南向合于漳水而曲阳以下渎同而源则非矣
滹沱大川也水经当自为一篇顷阅寰宇记镇州真定县蒲泽下引水经注云滹沱河水东迳常山城北又东南为蒲泽济水有梁焉俗谓之蒲泽口又滋水下引水经云滋水又东至新市县入滹沱河又深州饶阳县枯白马渠下引水经云滹沱河又东有白马渠出焉又瀛州河间县大浦淀下引水经注云大浦下导陂沟竞奔咸注滹沱是故人因决入之防谓之百道口此四条检今本无之则似水经元有滹沱水篇宋初尚存而其后散逸滹沱原委不可得详惜哉【欧阳补正水经序引崇文总目云郦注四十卷亡其五盖泾洛滹沱等篇皆在此五巻之中今本仍为四十卷则后人析之以充其数耳】汉志代郡之卤城常山郡之蒲吾灵夀南行唐新市信都国之信都河间国之弓髙乐城勃海郡之成平东光参户东平舒文安皆有滹沱河弓髙乐成参户又有滹沱别水而发源经过之地未悉今据元和志所载以补水经之阙滹沱水出代州繁畤县泰戏山【一名武夫山在县东南五十里繁畤本汉葰人县属雁门郡汉末荒废晋改置繁畤县周省隋复置葰音璅滹沱一名派水许氏説文派水出葰人县戍夫山郭景纯以为卤城县武夫山括地志以为孤阜山寰宇记以为平山盖皆泰戏之别名也】西南流迳唐林县东【县东北至代州一百十里本汉广武县隋为五台崞二县地今州西有广武废县盖即唐林县界也】又西南迳崞县东【县东北至代州五十里水去县二百步】又西南迳秀容县东【县为忻州治水去县三十二里】东转迳定襄县北【县西至忻州四十五里今治即阳曲故城水去县五里】又东迳五台县西南【县西北至代州一百二十里水去县三十五里】又东迳盂县北【县西南至太原府二百二十里水西自五台县界流入南去县百里】又东南迳灵夀县西南衞水注之【县东至恒州五十里水去县二十里县志云衞水在县东十里俗名雷沟河源出县东北十四里良同村南流至县东南合滹沱河】又东南迳真定县北【县为恒州治水去县一里】又东南迳九门县西【县西至恒州三十里水去县四十九里今藁城县西北二十五里有九门城】又东南迳藁城县东【县西北至州五十八里水去县二十九里】又东迳鼓城县北【县西至恒州九十五里水去县十三里寰宇记云隋开皇六年分藳城地置昔阳县十八年改日鼓城】又东迳深泽县南【县西北至定州九十里水去县二十五里即氷合渡光武防俗谓之危渡口】又东迳无极县北【县北至定州八十里水去县三十里】又东北迳鹿城县西北【县东至深州二十五里水去县四十二里与博野县分水寰宇记滹沱河在博野县东南三十五里】又东迳安平县南【县东南至深州五十三里水去县二十三里派水今名礓河西自定州义丰县界流入】又东北迳饶阳县北【县西至深川三十里水去县四十五里县治晋鲁口城也公孙渊叛司马宣王征之凿滹沱入派水以运粮因筑此城盖滹沱有鲁沱之名因鲁口后魏道武皇始三年车驾幸鲁口即此地也】自此以下当入瀛莫二州境而元和志亦阙按寰宇记瀛州河间县西二十里髙阳县东北十四里莫州鄚县南二里霸州大城县北一百三十里文安县西北三十里皆有滹沱水此即汉志所云从河东至文安入海者以今舆地言之繁畤代州崞县忻州定襄五台盂县【并属山西太原府】灵夀真定藁城深泽无极【并属直隷真定府】束鹿博野【并属保定府】安平饶阳【并属真定府】髙阳【属保定府】任丘【属河间府】大城文安【并属顺天府】诸州县界中皆古滹沱水之所行也宋初犹未改自塘泺既兴引水归北而文安之渎堙废遂以乐成【今献县】之滹沱别水为滹沱之正流而故道不可复问眀天唘后渐徙而南至　本朝顺治二年自束鹿南决入冀州与漳水浑涛而安平饶阳之地不复有滹沱矣滹沱在河北羣川中溢决尤甚未有数年不变者而从冀州合扵漳水亦犹黄河之与淮合均为古今水道之极变也
东汉以后浮阳【今沧州】参户【今青县】东平舒【今大城】章武【今静海天津】泉州【今寳坻】诸县界中漳清合流之渎即古徒骇河西汉时大河犹行之者也故汉志云滱水东至文安入大河滹沱东至参户合滹沱别从河东至文安入海是恒衞皆于文安入河也【今文安县在霸州南少东六十里】据水经注易水迳容城县南又东合滱水自下互受通称又东至文安县与滹沱合又东至泉州县南东入于海此即合漳御由潮河至独流口入海之道也【御河即清河潮河即界河】自塘泺兴而文安大城诸水多入白河【即潞河】其行潮河者唯漳御耳古时滱易滹沱混而为一自文安防大河入海西汉时犹然而程泰之谓滹易中髙不与河通何邪惟二水皆入河故禹必先道九河而后治恒卫从河以入海不然海口壅塞虽欲治二水不可得也冀州有三大陆一在钜鹿郡北班固繋诸禹贡又名钜鹿泽吕氏春秋云赵有钜鹿又名广河泽尔雅晋有大陆孙炎云今钜鹿县广河泽是也此真禹贡之大陆也【详见下文】一在河内修武县【古邑秦置修武县其故城在今获嘉县西北】左传定公元年魏献子田于大陆还卒于杜预云大陆疑即吴泽陂近是也一在太原邬县【今为介休县地】班固云九泽在县北是为昭余祁并州薮郦道元云吕氏春秋谓之大陆是也斯二者皆非禹贡之大陆也今按吕览九薮既云晋之大陆又云赵之钜鹿如谓大陆即钜鹿则一泽不应两见故道元以邬泽当之盖晋为唐叔始封大陆宜在其境内而钜鹿当战国时实爲赵地故分爲二泽也要之广平曰陆是处有之其大者则谓之大陆犹之髙平曰原亦是处有之其大者则谓之太原耳然晋之大陆在汉大陵县界陆恐是陵字之误
蔡传引程氏曰大陆云者四无山阜旷然平地杜佑李吉甫以爲邢赵深三州之地者得之今按汉志钜鹿县禹贡大陆泽在北一而已而唐人所言不一通典有二赵州昭庆县隋爲大陆县有大陆泽【昭庆本汉广阿县隋曰大陆唐曰昭庆宋更名隆平今在真定府赵州东南一百里县志云大陆泽在县车北三十里杜家庄】深州陆泽县有禹贡大陆泽【陆泽本汉下博县其故城在今深州南唐先天二年分下博及饶阳鹿城地置陆泽县爲深州治今在真定府东二百里】是也元和志有四邢州钜鹿县大陆泽一名钜鹿泽在县西北东西二十里南北三十里葭芦菱莲鱼蟹之类充牣其中泽畔又有咸泉煮而成盐百姓资之【钜鹿本汉南县亦兼得钜鹿县地在今顺德府东北一百二十里汉路温舒钜鹿东里人取泽中蒲截以为牒编用写书即此泽也】赵州昭庆县广阿泽在县东二十五里即大陆别名深州鹿城县大陆泽在县南十里【鹿城本汉鄡县今为束鹿县在保定府祁州南一百三十五里】又陆泽县南三里即大陆之泽是也故程泰之谓以邢赵深三州之地为大陆自杜李始愚窃谓唐钜鹿县东境亦汉钜鹿县地泽在西北接昭庆界盖一泽跨二县之境即班固所云在钜鹿县北孙炎所云今钜鹿县广河泽者也而志家唯以平鄊为古钜鹿求此泽而不得遂言今尽为丘陇岂知元和志独详于钜鹿原不在平鄊界邪宋河渠志云大观元年河决陷钜鹿县迁县于髙地又以降平下湿亦迁之则二县地势最卑泽在其间眀矣【通典昭庆陆泽县有泽而钜鹿鹿城无之可见四泽实止二泽】唐人亦似知漳水即禹河故以南宫所出之洚渎为北过降水以深州之大陆泽为至于大陆意谓如此则大陆在过降之后与经适合故不主钜鹿而取陆泽然枯洚乃汉时漳水之徙流实非禹迹即以为禹迹此亦是河别为降不可谓之过也大陆在邢赵二州界而深不与焉傅同叔云凡广河泽以东其地平广緜延千里皆谓之大陆是瀛沧亦大陆矣河自大陆又北始播为九河诚如傅言则许商所谓九河自鬲以北至徒骇间相去二百余里者将何所容其地邪
大陆禹更有濬畎浍之功非因恒衞既从而遂得耕作也观复言既可见盖大陆地形洿下东有大河北有恒衞先是九河未通恒衞未从合而为弥漫之势平地皆成巨浸至是二水从河以入海禹乃濬其畎浍达于支川其泽亦为之陂障以资蓄泄而耕作之事以兴故复言既眀其非一役也
岛夷皮服夹右碣石入于河【释文岛当老反夹音协碣其列反渭按岛史记汉书并作乌郑康成王肃并称乌夷疏云孔读乌为岛则唐初亦作鸟字今本作岛盖开元中所改也】传曰海曲谓之岛碣石海畔山正义曰岛是海中之山夷居其上为岛夷王肃云东北夷国也地理志碣石山在北平骊城县西南是碣石为海畔山也苏氏曰河自碣石山南渤海之北入海夹挟也自海入河逆流而西右顾碣石如在挟掖也林氏曰岛夷皮服者言水害既除海曲之夷献其皮服也禹贡于九州之末皆载其达于帝都之道周希圣谓天子之都必求其舟楫之所可至使夫诸侯之朝贡商贾之贸易虽其地甚逺而其输甚易此説得之冀州三面距河是其设都之意实有取于转输之利朝贡之便也禹贡所载上言田赋贡篚之事而于下言所由以达帝都之道其始末曲折莫不具备而皆以河为主盖达于河则达于帝都故也朱子曰碣石山负海当河入海之冲自海道夹出碣石之右然后入河而达帝都也蔡氏沈曰岛夷以皮服来贡自北海入河南向西转而碣石在其右转屈之间故曰夹右也金氏曰皮服即尔雅所谓东北方之文皮者【郭璞云虎豹之属皮有缛防】都昌陈氏大猷曰此夷狄献方物以自效与冀州不言贡不相妨碍郑氏晓曰碣石与岛夷连书此即岛夷入贡之道也渭按通典三韩在海岛之上朝鲜之东南盖即此所谓岛夷骊城后汉省説文碣特立之石东海有碣石山据文颖郦道兀所説当在直隷永平府昌黎县东南今其地无山以应之辩见导山河谓逆河凡九州之末皆言贡道然亦所以纪治水之成功曰夹右碣石入于河则破碣石纳河流之事隠然可见矣
九州之末各载其通于帝都之道传以为禹治一州之水既毕遂还帝都白所治非也禹欲白所治不必身入帝都即使身入帝都亦何难于陆行而必循各州纡防之水道以废时失事哉郑康成谓治水既毕更复行之观地肥瘠定贡赋上下如此则不当叙于田赋贡篚之后王肃谓功主于治水故详记各州往还乗渉之水名今按所载皆达河之道非有往还乗涉之事诸説皆不可通至周氏之言出而其义始定此实后人胜前人防谓今必不古若者曲士之见也
郑康成云鸟夷东方之民搏食鸟兽者史记正义以靺鞨为鸟夷引括地志云靺鞨国古肃慎也在京东北万里已下东及北各抵大海其人多勇力善射弓长四尺知弩矢用楛长一尺八寸青石为镞渭按此即周初所贡之楛矢石弩也然史记言四海之内咸戴帝舜之功北有肃慎东有鸟夷则自是二种鸟夷非即肃慎且洪水初平肃慎亦未遽通也今本作岛夷薛士龙云海上诸夷濊貊肃慎之属按海中之山水绕其四面斯谓之岛岛夷唯倭韩可以当之濊貊肃慎之国止东面临大海余皆通陆不得为岛夷
汉书朝鲜传真番【音潘】辰国欲上书见天子又雍阏弗通辰国即三韩地也后汉书光武纪建武二年东夷韩国人率众诣乐浪【音洛狼】内附东夷传韩有三种一曰马韩二曰辰韩三曰弁辰【晋梁二书作弁韩】马韩在西有五十四国其北与乐浪南与倭接辰韩在东十有二国其北与濊貊接弁辰在辰韩之南亦有十二国其南亦与倭接凡七十八国百济是其一国焉大者万余戸小者数千家各在山海间地合四千余里东西以海为限皆古之辰国也马韩最大共立其种为辰王尽王三韩之地北史新罗者本辰韩族也地在髙丽东南辰韩亦曰秦韩相传言秦世亡人避役来适马韩割其东界居之以秦人故名之曰秦韩其言语名物有似中国人辰韩王常用马韩人作之不得自立王辰韩之始有六国稍分为十二新罗则其一也唐书东夷传髙丽地东跨海距新罗南亦跨海距百济百济扶余别族也南倭北髙丽皆逾海乃至其东则新罗新罗弁韩苗裔也地横千里纵三千里东距长人东南日本西百济北髙丽今按新罗百济本三韩七十八国中之二至唐时则有新罗百济而无三韩之目辽史地理志有髙州三韩县辰韩为扶余弁韩为新罗马韩为髙丽开泰中圣宗伐髙丽俘三国之遗人于辽东界中侨置三韩县今以辽东为三韩非也古韩国在朝鲜东南大海中依山岛而居水环其四面故曰岛夷【元和志大人故城在登州黄县北二十里司马宣王伐辽东造此城运粮船从此入今新罗百济往还常由于此盖河自东汉以后徙从千乗入海故唐时岛夷贡船循渤海南岸入河禹河由碣石入海故西指碣石夹右而入河也】传云岛夷还服其皮眀水害除林少颖曰茹毛饮血而衣皮夷狄之本性不必水害既平而后得服其皮也乃改为今説王氏炎云北方地寒故服皮南方地暖故服卉东阳陈氏曰非也此自各言有所出耳北方皮服岂夏亦服之乎南方焦葛岂冬亦服之乎如吉贝木绵皆南方所出然皆非暑服也陈説良是
王伯厚云在髙丽界者为左碣石在平州南者为右碣石盖以经文右字属下读愚谓经有二荆山不加南北字以别之有二防山不加东西字以别之碣石一而已何用目之曰右果尔则导山之文无右字当为左碣石矣金吉甫取之殊不可晓马眀衡云行海者有山可见则望山为凖无山可望则望星为凖意碣石是自海达河所望以为凖者固无妨于逺岂必逼近肱腋之下然后谓之右转屈之间邪徐常吉云海水漫天入河之道难认碣石髙峙其右由海望之如在右腋也此皆以碣石为离岸数十里之大山故有是説其实此山不过一海濵之巨石负海当逆河之冲故大禹凿之以纳河自东北泛海而来者帆拂其颠舟檥其足真如在肱腋之间非但遥望之以为准也
程泰之云冀北为汉辽东西右北平渔阳上谷之地其水如辽濡滹易皆中髙不与河通故必自北海然后达河也渭按大辽水出塞外又东南流至安市县西南入海西去碣石五百余里此诚不与河通濡水一音人朱切出涿郡故安县东南流至范阳县合易水入河春秋昭公七年齐燕于濡上即此水一音乃官切读若难从塞外来东南流至絫县碣石山入海【即今栾河】此正值逆河之尾亦不可谓不与河通也至若滹易二水合流至文安入河它日幽并贡道正湏由此而以为不与河通北来者必由海入大谬且吿成之时冀北尚未制贡此经専为岛夷而设与五郡之地全无交涉也
禹贡锥指卷二

[book_title]禹贡锥指卷三
济河惟兖州【释文济子礼反下同兖悦转反渭按济汉书皆作泲顔氏曰泲本济水之字从水声音姊林氏曰济古文作泲説文云此兖州济也其从水从齐者説文云出常山房子县赞皇山济泲音同字异当以古文为正吴氏曰导水章所叙冀州之济兖州之济实一水也济泲二字通用説文因二字而以北济南济为二水非也兖史记作沇】
传曰东南据济西北距河正义曰此下八州发首言山川者皆谓境界所及也郑氏樵曰禹贡之书所以为万代地理家成宪者以其地命州不以州命地也如兖州者当时所命之名后世安知其在南在北故曰济河惟兖州以济水河水之间为兖州也以荆山衡山之间为荆州故曰荆及衡阳惟荆州济河者万代不泯之川也荆衡者万代不泯之山也使荆兖之名得附此山川虽后世更改移易为不没矣渭按济自菏又东北防于汶又北东入于海此兖之东南与豫徐青分界防河自大伾北过降水至于大陆又北播为九河同为逆河入于海此兖之西北与冀分界处
传自兖州以下言据者六言距者六正义曰据谓跨之距至也学者师承其説千有余年扵此矣今按据字义説文云杖持也玉篇云依也持也广韵云依也引也案也跨字义説文云据也玉篇广韵竝云越也二字之义絶不相谋而疏乃以跨释据何邪贾生过秦论云秦孝公据殽函之固班孟坚西都赋云左据函谷二殽之阻此但言秦地东有殽函非谓殽函之东亦秦地也张平子西京赋云于后则髙陵平原据渭踞泾盖东起朝邑西尽凤翔緜聨数百里皆在渭北故曰据渭非谓跨渭而南也泾水自北絶原而南入渭则原实东西跨泾矣故曰踞泾跨本训踞踞即跨也据踞音同字异踞有跨义而据无跨义自俗书二字混用【如据鞍或作踞虎踞或作据之类】而疏遂以跨释据昔人嫌宋儒训诂多出己意不谓唐初已有此弊也然据之与距传似有异义而不可晓推寻经有若河若济若淮若岱若荆皆谓二州之间以是山是水为界彼此所共不得専属一州徐共是淮何以一言及一言据荆豫共是荆山何以一言据一言至雍豫兖与冀共是河何以豫兖皆言距而雍独言据又如衡阳华阳同得山南之地何以一言及一言据雍梁之西竝以黑水为界何以一言据一言距青徐之岱犹荆豫之荆何以荆有据而岱无据凡此类纷然杂出恐传者涉笔偶尔异同不可以一知半解妄生分别也自疏以据为跨而经义始有难通者矣其説兖州曰济河之间相去路近兖州之境跨济而过东南越济水西北至河东也此盖本之汉志汉志济隂郡治定陶县【唐为济隂县今曹县定陶县是】山阳所领县有成武【唐亦为成武县即今城武】单父【唐亦为单父县今单县是】东缗【唐为金鄊县即今金鄊】方与【音房预唐为方舆县今鱼台县是】皆在济水之南二郡志并属兖州故以为兖州之境跨济而过不知汉武置十三州自立疆界不尽与古合安得以汉之兖州为禹之兖州乎青之东北据海以为跨海而有辽东犹可通也荆之北据荆山则曰此州北界至荆山之北夫衡言阳则知荆州南跨衡山华言阳则知梁州不得华山荆山二州无异辞何以知荆北跨荆山而豫独不得荆山乎至若雍之东据河则侵入冀域理尤不可通故改从王肃西据东距之説然黒水絶逺而雍复跨之亦无是理也之跨淮而北不识更以何地为徐界梁之跨华阳而东不识更以何地为豫界疏亦不能有説以处此矣窃谓跨之一字大有害于经义郑渔仲谓禹贡以地命州不以州命地所以为万世不易之书此最善言禹贡者盖禹别九州不论广狭长短唯因髙山大川以表界非若后世郡国犬牙相制之形亦不必截然方整如棊局兖之南界及济水而止何用割水之南以附兖荆之北界及荆山而止何用割山之北以附荆如疏所言事涉晚近不可以説经故曰跨之一字大有害于经义也蔡氏于据海据淮据荆山据华山之南皆改据曰至曰距而兖之据济如故雍之距黒水而据河则从疏倒置其字盖亦以据为跨而理有可通者则因之必不可通者则改之其于夹漈之言终未闚其奥妙也
尔雅济河间曰兖州注云自河东至济周礼河东曰兖州而贾防以为侵禹贡青徐之地者盖以其山镇曰岱山其泽薮曰大野知之殷之兖州自河东至济与禹贡同其徐州自济东至海亦与禹贡同而周则言河不言济盖其境越济而东得岱矣岱南为徐北为青徐州曰大野既猪是知侵禹贡青徐之地也兖界跨济唯周制有然以言乎禹贡之兖州则悖矣
兖州有古帝颛顼之墟【杜预曰东郡濮阳县故帝颛顼之虚故曰帝丘】鬲观有穷昆吾韦顾之封皆在焉春秋时可考者卫【文公迁于楚丘成公又迁于帝丘】郕胙燕【南燕姞姓】凡四国战国时为衞魏宋齐赵五国地秦并天下置东郡砀郡【东北境是】齐郡【北境是】钜鹿上谷【二郡东境是】汉复置兖州【领郡国八】后汉魏晋并因之唐为河南道之灵昌【滑州】濮阳【濮】济阳【济】东平【郓】等郡河北道之清河【贝州】魏郡【魏】博平【博】平原【德】乐安【棣】景城【沧】等郡按以上通典所列有当往属者东平之须昌钜野宿城及夀张之东境【此为东原大野之地须昌宿城夀张三县故城竝在今东平州界钜野故城在今钜野县西】鲁郡之任城龚丘【任城今为济宁州及嘉祥县之东境龚丘今为宁阳县竝在古济水东】改属徐济隂之南华【在菏泽西今为东明县】灵昌之匡城【在南华西今为长垣县】改属豫济阳之长清【今属济南府】及东阿之东境【今东阿县是】平隂之北境改属青其南境改属徐也【平隂侧岱跨南北故分属青徐】又有当来属者冀域信都郡及邺郡之内黄尧城临河【内黄尧城二县故城并在今内黄县界临河故城在今滑县北】汲郡之黎阳东境其豫域则济隂之乗氏也【乗氏在菏泽东今为曹州】以今舆地言之河南卫辉府之胙城县【胙城本在河南自金明昌五年河徙出县南而县始为河北地】直大眀府【唯濬县之西境当属冀长垣东明二县当属豫】及真定河间二府之东南境【当以汉时漳水故道为界东南属兖西北属冀】山东则东昌府其兖州府则曹州阳谷夀张郓城济南青州二府则西北境【当以汉时济水故道为界西北属兖东南属豫徐青】皆古兖州域也东南据济与豫分界当自兖州府之曹州始何以知之按导济水入河溢为荥东出于陶丘北又东至于菏菏泽在今定陶县境经系诸豫雷夏在今曹州境经系诸兖故知二泽之间为兖豫之界也济水至曹州西分为二一水东南流为菏水一水东北流入钜野泽为济渎春秋僖公三十一年取济西田左传云分曹地自洮以南东传于济郦道元云济水自是东北流出巨泽即此地也济水又北过东昌府之濮州范县东与徐分界又北为阳谷茌平东与青分界转东为济南府之齐河济阳齐东青城又东为青州府之髙苑博兴乐安【乐安县东北一百里有琅槐故城汉属千乗郡古济水入海处也】南与青分界今歴城以东有小清河即济水入海之故道其北为兖南为青也
西北距河与冀分界河自今河南卫辉府胙城县北东至直隶大明府濬县大伾山西折而北经河南彰德府界中又东北经直隶广平顺德真定河间四府界中东入于海此禹河之故道曲周以下即汉时漳水之所行也详见冀州
九河济漯入海竝在兖东徒骇最北八枝次之漯在鬲津之南济又在漯之南其所入皆勃海也自天津卫直沽口与冀分界南歴静海县东又南歴沧州东又南歴霑化利津蒲台县东折而东歴乐安县北以小清河入海防与青分界
九河既道
传曰河水播为九道在此州界平原以北是正义曰河从大陆东畔北行而东北入海冀州之东境至河之西畔水分大河东为九道故知在兖州之界平原以北是也释水载九河之名云徒骇太史马颊覆釡胡苏简絜钩盘鬲津也汉书沟洫志成帝时河隄都尉许商上书曰古记九河之名有徒骇胡苏鬲津今见在成平东光鬲县界中自鬲津以北至徒骇其间相去二百余里是知九河所在徒骇最北鬲津最南盖徒骇是河之本道东出分为八枝也许商上言三河下言三县则徒骇在成平胡苏在东光鬲津在鬲县其余不复知也尔雅九河之次从北而南既知三河之防则其余六者太史马颊覆釜在东光之北成平之南简絜钩盘在东光之南鬲县之北也其河填塞时有故道郑云今河间弓髙以东至平原鬲津往往有其遗防夏氏曰九河之名出于一时之偶然初无义训李廵孙炎郭璞皆附防曲为之説渭按汉成平东光属勃海郡鬲县属平原郡弓高属河间国今直河间府交河县东有成平故城东光县东有东光故城阜城县西南有弓高故城山东济南府德州北有鬲县故城皆汉县也盖河自大陆以北禹疏为九道以杀其势然后恒衞可得而治大陆尽为良田也汉时言九河以为不可考者平当云九河今皆寘【与填同】灭马逡云九河今既灭难明王横云九河之地已为海所渐是也然许商所言实有其地就三河推之其余大槩可知九河岂真湮灭无遗迹邪而近世学者又患求之太详凡后人所凿以通水而被新河以旧号者悉据以为禹之九河杜氏通典于许商所得之外又得其三钩盘在景城郡界马颊覆釜在平原郡界惟太史简防三河未详处所而史记正义云简在贝州厯亭县界舆地广记云简絜在临津金地理志云南皮县有防河明一统志云太史河在南皮县北则此三河者亦皆犂然有其处所矣以汉人所不能知而一一胪列如此可信乎不可信乎蔡传云或新河而载以旧名或一地而互为两説皆似是而非无所依据此言是也于钦齐乘以为许商孔頴达之言简而近实后世图志虽详反见淆乱某尝徃来燕齐西道河间东履清沧熟访九河故道盖昔北流衡漳注之河既东徙漳自入海安知北流之漳非古徒骇河欤逾漳而南清沧二州之间有古河隄岸数重地皆沮洳沙卤太史等河当在其地沧州之南有大连淀西逾东光东至海此非胡苏河欤淀南至西无棣县百余里间有曰大河曰沙河皆濒古隄县北地名八防口县城南枕无棣沟兹非简絜等河欤东无棣县北有防河濶数里西通德棣东至海兹非所谓钩盘河欤滨州北有士伤河西逾德棣东至海兹非鬲津河欤士伤河最南比他河差防是为鬲津无疑也于氏之论可谓搏而笃矣然而求九河者正不必尺寸皆合于禹之故道亦不必取足于九许商言自鬲以北至徒骇间相去二百余里今河虽数移徙不离此域韩牧以为可略于禹贡九河处穿之纵不能为九但为四五宜有益此真通人之见知此者可与穷经可与治水矣曽彦和云九河其一不名者河之经流先儒分简絜为二非也林少颖以为不然九河自大陆以北播为九道其势均也安得以一为经流八为支派哉二説皆误汉书叙传云自兹距汉北亡八支其一存者即是徒骇孔疏徒骇是河之本道东出分为八枝説本于此朱子亦以为然故孟子集注简洁【絜讹为漯】仍为二河而蔡传独从曽氏何邪
夏允彞禹贡合注曰桓谭新论云河水浊一石水六斗泥而民竞引河溉田令河不通利至三月桃花水至则决以其噎不泄也可禁民勿复引河夫引水且不可况分为九乎然则禹之导为九河也何居盖河不可分谓其上流耳若入海之处泄之愈速则河愈通利又何害哉今九河之下即为逆河殆谓自此而下即海潮逆入矣盖名虽为河其实即海也海水内吞九河外灌不惟借水力以刷沙而海之潮汐亦借河力以敌之禹之以水治水所为不可及也又曰要以入海之所固宜分防之使速泄下流速泄则上流不壅河之利也若未及于海则流分力弱无以刷沙适壅之矣故曰河不两行两行且不可况九河欤【苏辙谓无两河并行之理盖当时有为而发非古今之通论】春秋纬寳干图云移河为界在齐吕填阏八流以自广【尚书中候略同】郑康成谓齐桓公塞之盖据此文言塞其东流八枝并使归徒骇也蔡传曰曲防齐之所禁塞河宜非桓公所为阎百诗云此言近理其实葵丘五命特以约束诸侯躬自犯者多矣奚有于河惟于钦齐乗曰河至大陆趋海势大土平自播为九禹因而疏之非禹凿之而为九也禹后歴商周至齐桓时千五百余年支流渐絶经流独行其势必然非桓公塞八流以自广也论最确余因思齐桓卒于襄王九年戊寅至定王五年己未甫四十二年而周谱云是年河徙盖下流既壅水行不快上流乃决理所宜然河之患始此矣渭按百诗之言甚当八流虽非桓所塞而参以周谱则壅自桓时亦非妄纬书不尽无稽也九河之地为海所渐王横之言诚误若程大昌云郦道元亦谓九河苞沦于海则善长实未之有也按郦氏三言碣石沦于海中而九河不
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>