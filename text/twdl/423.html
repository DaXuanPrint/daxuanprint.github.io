<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷首,目录,提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,河源纪略全文在线阅读,河源纪略全文在线下载,大玄古籍书库">
<meta name="description" content="三十六卷。首一卷。清纪昀撰。纪昀字晓岚，又字春帆，晚号石云。乾隆进士。累迁侍读学士。坐事戍乌鲁木齐，寻释还。复授编修。官至协辨大学士，加太子太保，卒谥文达。纪昀贯通经史，旁通百家。任四库全书总纂。前编提要，校订整理，皆出其手。还着有《阅微草堂笔记》、《纪文达公文集》。《河源纪略》故宫博物院影印本，共三十六卷，卷首一卷为御制诗文。其下分七门。一曰图说，为三卷，有河源全图、葱岭河源图、和关河源图、北山河源图、罗布淖尔图、东境北路诸泉图、罗布淖尔东南方浮流沙图、阿勒坦郭勒重源图、河流积石山南会三昆都伦河图、河流">
<title>河源纪略_纪昀_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">河源纪略</span> <br/>
          作者： <span class="inputVal" id="bkauthor">纪昀</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,山水志,完结</span> <br/>
          字数： <span class="inputVal" id="bknum">[book_length]145038</span> <br/>
          说明： <span class="inputVal" id="bkdec">三十六卷。首一卷。清纪昀撰。纪昀字晓岚，又字春帆，晚号石云。乾隆进士。累迁侍读学士。坐事戍乌鲁木齐，寻释还。复授编修。官至协辨大学士，加太子太保，卒谥文达。纪昀贯通经史，旁通百家。任四库全书总纂。前编提要，校订整理，皆出其手。还着有《阅微草堂笔记》、《纪文达公文集》。《河源纪略》故宫博物院影印本，共三十六卷，卷首一卷为御制诗文。其下分七门。一曰图说，为三卷，有河源全图、葱岭河源图、和关河源图、北山河源图、罗布淖尔图、东境北路诸泉图、罗布淖尔东南方浮流沙图、阿勒坦郭勒重源图、河流积石山南会三昆都伦河图、河流绕积石山三面至贵德图、库库淖尔图。又附汉书水经注河源图，及唐刘元鼎出使所穷河源图。二曰列表，为五卷，有河源分合复见表、河源星度表、河源流行方向表、河源古今地名表。三曰质实，为五卷，大旨谓河水发源葱岭，西源为喀什噶尔河，西南源为叶尔羌河，又一源为河关河，三源既合，行经戈壁之北，为塔里木河。东行至罗布淖尔，而伏潜流千五百里，乐南至阿勒坦噶达素斋老流出。是为河水伏流重出之真源。四曰证古，为六卷，一曰昆仑，二曰葱岭河源，三曰于关河源，四曰北山枝河，五、六曰青海重源。五曰辨讹，为六卷，所辨为《山海经》、《史记》、《汉书》、《水经》、《郡国志》、《隋书》等着作中错讹之处。六曰纪事，为六卷，首载平定回部告成太学碑文，末载平定青海告成太庙碑文。余则叙述河水所经各地。七曰杂录，为四卷，凡河流所经，风俗土宜，物产气候，名山胜迹，石刻神象，轶闻琐事，悉附载焉。此书图表明晰，辨说翔实，博引旁征，折衷贵当，展卷了然。</span> <br/>
          封面： <span class="inputVal" id="bkimg">Z_11468.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]河源纪略
[book_author]纪昀
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,山水志,完结
[book_length]145038
[book_dec]三十六卷。首一卷。清纪昀撰。纪昀字晓岚，又字春帆，晚号石云。乾隆进士。累迁侍读学士。坐事戍乌鲁木齐，寻释还。复授编修。官至协辨大学士，加太子太保，卒谥文达。纪昀贯通经史，旁通百家。任四库全书总纂。前编提要，校订整理，皆出其手。还着有《阅微草堂笔记》、《纪文达公文集》。《河源纪略》故宫博物院影印本，共三十六卷，卷首一卷为御制诗文。其下分七门。一曰图说，为三卷，有河源全图、葱岭河源图、和关河源图、北山河源图、罗布淖尔图、东境北路诸泉图、罗布淖尔东南方浮流沙图、阿勒坦郭勒重源图、河流积石山南会三昆都伦河图、河流绕积石山三面至贵德图、库库淖尔图。又附汉书水经注河源图，及唐刘元鼎出使所穷河源图。二曰列表，为五卷，有河源分合复见表、河源星度表、河源流行方向表、河源古今地名表。三曰质实，为五卷，大旨谓河水发源葱岭，西源为喀什噶尔河，西南源为叶尔羌河，又一源为河关河，三源既合，行经戈壁之北，为塔里木河。东行至罗布淖尔，而伏潜流千五百里，乐南至阿勒坦噶达素斋老流出。是为河水伏流重出之真源。四曰证古，为六卷，一曰昆仑，二曰葱岭河源，三曰于关河源，四曰北山枝河，五、六曰青海重源。五曰辨讹，为六卷，所辨为《山海经》、《史记》、《汉书》、《水经》、《郡国志》、《隋书》等着作中错讹之处。六曰纪事，为六卷，首载平定回部告成太学碑文，末载平定青海告成太庙碑文。余则叙述河水所经各地。七曰杂录，为四卷，凡河流所经，风俗土宜，物产气候，名山胜迹，石刻神象，轶闻琐事，悉附载焉。此书图表明晰，辨说翔实，博引旁征，折衷贵当，展卷了然。
[book_img]Z_11468.jpg


[book_title]卷首
乾隆四十七年七月十四日内阁奉
上谕今年春间豫省青龙岗漫口合龙未就遣大学士阿桂之子乾清门侍卫阿弥达前往青海务穷河源告祭
河神事竣复命并据按定南针绘图具说呈览据奏星宿海西南有一河名阿勒坦郭勒蒙古语阿勒坦即黄金郭勒即河也此河实系黄河上源其水色黄回旋三百余里穿入星宿海自此合流至贵德堡水色全黄始名黄河又阿勒坦郭勒之西有巨石高数丈名阿勒坦噶达素齐老蒙古语噶达素北极星也齐老石也其崖壁黄赤色壁上为天池池中流泉喷涌酾为百道皆作金色入阿勒坦郭勒则真黄河之上源也其所奏河源颇为明晰从前康熙四十三年
皇祖命侍卫拉锡等往穷河源其时伊等但穷至星宿海即指为河源自彼回程复奏而未穷至阿勒坦郭勒之黄水尤未穷至阿勒坦噶达素齐老之真源是以
皇祖所降谕旨并
几暇格物编星宿海一条亦但就拉锡等所奏以鄂敦他腊为河源也今既考询明确较前更加详晰因赋河源诗一篇叙述原委又因汉书河出昆仑之语考之於今昆仑当在回部中回部诸水皆东注蒲昌海即盐泽也盐泽之水入地伏流至青海始出而大河之水独黄非昆仑之水伏地至此出而挟星宿海诸水为河渎而何济水三伏三见此亦一证因於河源诗後复加按语为之决疑传正嗣检閲宋史河渠志有云河绕昆仑之南折而东复绕昆仑之北诸语夫昆仑大山也河安能绕其南又绕其北此不待辩而知其诬且昆仑在回部离此万里谁能移此为青海之河源既又细閲康熙年间拉锡所具图於贵德之西有三支河名昆都伦乃悟昆都伦者蒙古语谓横也横即支河之谓此元时旧名谓有三横河入於河盖蒙古以横为昆都伦即回部所谓昆仑山者亦系横
岭而修书者不解其故遂牵青海之昆都伦河为回部之昆仑山耳既解其疑不可不详志因复着读宋史河渠志一篇兹更检元史地理志有河源附录一卷内称汉使张骞道西域见二水交流发葱岭滙盐泽伏流千里至积石而再出其所言与朕蒲昌海即盐泽之水入地伏流意颇合可见古人考证已有先得我心者按史记大宛传云于阗之西水皆西流注西海其东水东流注盐泽潜行地下其南则河源出焉河注中国汉书西域传于阗国条下所引亦同而说未详尽张骞既至蒲昌海则或越过星宿海直至回部地方或回至星宿海而未寻至阿勒坦郭勒等处当日还奏必有奏牍或绘图陈献而司马迁班固纪载弗为备详始末仅以数语了事致後人无从考证此作史者之略也然则武帝纪所云昆仑为河源本不悮特未详伏流而出青海之阿勒坦噶达素而经星宿海为河源耳至元世祖时遣使穷河源亦但言至青海之星宿海见有泉百余泓便指谓河源而不言其上有阿勒坦噶逹素之黄水又上有蒲昌海之伏流则仍属得半而止朕从前为热河考即言河源自葱岭以东之和阗叶尔羌诸水瀦为蒲昌海即盐泽蒙古语谓之罗布淖尔伏流地中复出为星宿海云云今覆阅史记汉书所记河源为之究极原委则张骞所穷正与今所考订相合又岂可没其探本讨源之实乎所有两汉迄今自正史以及各家河源辨证诸书允宜通行校閲订是正讹编辑河源纪略一书着四库舘总裁督同总纂等悉心纂办将御制河源诗文冠於卷端凡蒙古地名人名译对汉音者均照改定正史详晰校正无讹颁布刋刻并録入四库全书以昭传信特谕钦此
御制河源诗
惟岳曰有五惟渎曰有四四渎河居一宏功赞
天地金堤护九曲迩年每有事【戊戌年仪封十六堡决口庚子年睢宁之郭家渡考城之张家油房掣溜均在南岸昨辛丑秋仪封青龙冈漫口则在北岸】瓠子计己竭灵源致?祭因遣侍卫往【豫省青龙冈漫工因屡次合龙未就於本年二月内命大学士阿桂之子乾清门侍卫阿弥逹前往务穷河源告祭　河神事竣复命并据按定南针绘图具说呈览所奏星宿海情形有旧图未备之处星宿海蒙古语鄂敦淖尔鄂敦即星宿淖尔即海也星宿海有泉千百涌出俱緑水惟西南一河名阿勒坦郭勒蒙古语阿勒坦即黄金郭勒即河也此河实系黄河上源其水色黄从东南流更折而西北回旋三百余里穿入星宿海因会诸緑水黄色微淡自此合流东下屈曲千七百余里至贵德堡抉沙激浪水色全黄始名黄河向以星宿海诸泉为河源虽未穷至阿勒坦郭勒之上源而河由星宿海以行谓之源亦不致大相迳庭云】穷源命必至归来新图呈旧图称未备旧云星宿海便即河源是【叶】蒙古语鄂敦鄂敦星宿谓此固非差讹然河其南寄因更向西行溯洄川益邃色赤作黄金别流无敢厠询以蒙古名曰阿【勒　两字作一字读後仿此】坦郭勒【叶】阿【勒】坦谓黄金郭勒则河义更西得巨石询蒙古名字阿【勒】坦噶逹素北极星名意【阿勒坦郭勒之西有巨石高数丈亭亭独立名阿勒坦噶逹素齐老阿勒坦噶逹素蒙古语北极星也齐老石也惟此一石峰其崖壁乃土作黄赤色更无草木壁上为天池池中流泉喷涌酾为百道皆作金色入阿勒坦郭勒实黄河真源也】司水见道经不约今古契再上则赤壁壁端天池积【叶】酾泉作金色真源信无二山土胥金色更无林木翳东南流折北屈注三百里【叶】穿星宿海东色微淡以易东至贵德堡遂作纯黄色【叶】向称星宿源亦未大差致集林云有人【未书其名】见妇浣纱异张骞支机石更述荆楚记或到星宿海傅会传奇伪统
天一所生轩图旨早示考订志其详惟吁
安澜赐
按班固汉书张骞传天子使穷河源其山多玉石采来天子按古图书名河所出山曰昆仑云而固赞又谓骞使大夏之後穷河源恶覩所谓昆仑者乎故言九州山川尚书近之於是邓展遂谓河源出於积石是皆拘墟未见顔色之言盖千古以上中国以外记载己舛言语不通而欲定其确实何异北辕适越考元史始有星宿海之名而以为河源元蒙古也鄂敦即星宿彼时讹译为火敦则汉人不通蒙古语耳此为近之今则更溯以上遂得真源然昆仑之语亦不为无因盖昆仑在今回部中回部诸水皆东注蒲昌海即盐泽也盐泽之水皆入地伏流至青海始出则星宿海诸水皆是也而大河之源独黄色为灵异更在星宿海之上非昆仑之水伏地至此以出而挟星宿海诸水为河渎而何济水三伏三见此亦一证矣独汉书所云采玉则因昆仑出玉未免牵就询之阿弥逹则称河源皆土山无石无石安能有玉夫非精通蒙古语及汉书更问之亲履其地之人率欲定此事体大而地远理博之事不亦甚难乎於甚难而得决疑传正亦一大快也
御制河源简明语
予既为河源诗并按语既读宋史河渠志有文命辑河源纪略有谕兹以体大物博考今证古不无费辞虽彼此细勘事则明恐毫厘稍差义乃紊兹为简明之语庶因提要而便览盖河源究以张骞所探蒲昌海盐泽及汉武所定昆仑为是虽山海水经注皆略具其说山海经刘歆称伯益所着本无所据水经注则桑钦郦道元皆张骞後人实祖其说而广之以致于烦文且昆仑在回部原出玉也独未明揭伏流至青海于阿勒坦噶达素之天池而出耳历唐宋以至元乃有鄂敦淖尔为河源之语鄂敦为蒙古语汉语即星宿海也彼时虽未考至天池而中国之河源实由此颇见梗概矣溯伏流以至蒲昌海盐泽非河源而何星宿海亦盐泽之伏流至青海而出为清水黄河挟之以流始为微淡後为纯黄是二水本一源至中国出地为二色而终归于一若夫曲折纤细则见近所为诗文及纪略之书独叙其简明崖略如此
河源纪略凡例
一从来叙述河源率多失实盖由於未经其地故附会传闻今恭逢
神武耆定而闻见乃真又仰荷
圣训昭垂而异同乃决实为千古未有之盛谨?录御制诗文为全书纲领并恭録此次钦奉
谕旨弁冕简端以志缘起且以见是非折衷纂録诸【臣】
悉禀
睿裁
一水道委曲非绘画不明但辍耕録所载旧图疎舛殊甚今拟按
钦定西域图志先列地图一切开方分度务与测验相符然後以河流所迳依道里方向绘入以揭全书之眉目其今地名拟用朱书古地名拟用墨书刻本内古地名加用圆圈以示分别庶使旧说之得失开卷厘然
一水道曼衍纵横虽颇纷杂该以分合伏见四例足括大凡既绘图以尽其详更当立表以提其要今拟以河之分合伏见列为第一格以来会之水为第二格其隔一隔二隔三隔四来会者以次分格使旁行斜上纲目相牵检图检书尤易明其端绪
一河之源流今所勘验悉有确据与讹传影射者迥殊必须叙述详明始足祛疑传信今拟立质实一门兼仿桑经郦注之例以河所流迳标其地名方隅为纲而详列其道里形势为目务使曲折咸备使读者有若目经
一古来考订河源舛谬者十之七八其确有典据者亦偶逢十之二三未可槩为屛弃今拟立证古一门凡史汉以下迄於万斯同胡渭诸书苟有一说可采者悉仿张凤桂胜桂故之例标列原文而以今所实验加案互证於下其某地即今某地亦一一申明
一羣言淆乱最易荧听儒者株守旧闻尤多拘执必须详为驳正始真妄分明今拟立辩讹一门凡旧说纰缪者亦标列原文逐条各加案语纠正其失庶诸家纂述可一一知其虚诬
一
圣朝削平西域崑仑月悉隶版图为开辟以来所未睹凡大河流迳之地或挞伐所经由或部族所聚处或沿波列戍或夹岸开屯均足为考镜地理之资今拟立纪事一门以着实有其地得以详核之由其前代轶事确有可据者亦附见焉
一郦道元注水经并博引遗文旁徵古蹟既资参考亦广见闻今拟立杂録一门凡诸书所载西域山川物产古蹟遗踪在河流所经之地者悉分条胪载以备旁稽其传讹傅会之词亦附加订正
一刘知几作史通深明断限此书既以河源为名则图表及以上五门应均以在西域者为断至流入秦陇以後历代迁徙之蹟自有治河各书详晰记载无待赘陈
一译语传讹最为舛互河源所迳多有介在藩部声音文字尤错杂难稽今所用地名一以
钦定西域同文志为凖或三合四合之字亦一一遵録不用古来假借失真之音其志中所译名义系何语即一一注於句下并可订古籍音译之讹

[book_title]目录
钦定四库全书　　　　　史部十一
河源纪略目録　　　　　地理类四【河渠之属】
卷首
上谕
御制诗文
凡例
卷一
图说一
卷二
图说二
卷三
图说附
卷四
列表一
卷五
列表二
卷六
列表三
卷七
列表四
卷八
列表五
卷九
质实一
卷十
质实二
卷十一
质实三
卷十二
质实四
卷十三
质实五
卷十四
证古一
卷十五
证古二
卷十六
证古三
卷十七
证古四
卷十八
证古五
卷十九
证古六
卷二十
辨讹一
卷二十一
辨讹二
卷二十二
辨讹三
卷二十三
辨讹四
卷二十四
辨讹五
卷二十五
辨讹六
卷二十六
纪事一
卷二十七
纪事二
卷二十八
纪事三
卷二十九
纪事四
卷三十
纪事五
卷三十一
纪事六
卷三十二
杂録一
卷三十三
杂録二
卷三十四
杂録三
卷三十五
杂录四

[book_title]提要
钦定四库全书
河源纪略
提要
【臣】等谨案河源纪略三十六卷乾隆四十七年奉
?撰是年春以中州有事於河工
特命侍卫阿弥达祭告西宁河神因西溯河源绘
图具
奏言星宿海西南三百余里有阿勒坦郭勒水色独黄又西有阿勒坦噶达素齐老流泉百道入阿勒坦郭勒是为黄河真源为自古探索所未及
皇上因考徵实验参订旧文
御制河源诗一章详为训释系以
案语又
御制读宋史河渠志一篇阐河出昆仑之实以正
从来之譌语复
命兵部侍郎【臣】纪昀大理寺卿【臣】陆锡熊等寻绎史传旁稽衆说综其向背定其是非辑为一书首冠以图凡开方分度悉准
钦定舆图而以河流所迳及诸水之潜通显会者各依方隅绘画以着其详次列以表以分合伏见四例该水道之脉络俾旁行斜上经纬相贯纲目相从以提其要次曰质实恭绎
圣祖仁皇帝圣谕以冈厎斯尼玛伊冈里阿林为天
下山水之祖实古之崑仑案
钦定舆图自冈厎斯至罗布淖尔再伏为一卷自罗布淖尔伏流一千三百里为一卷自阿勒坦噶达素齐老重源再发至积石关迳兰州府北为一卷兼仿水经及郦道元注之例旁支正干一一疏通证明次曰证古凡载籍所陈与今所履勘相符者并条列原文各加案语以互相参定次曰辨譌凡旧说之纰缪亦条列原文各为纠驳以祛惑释疑次曰纪事凡挞伐所经部族所聚职贡所通及开屯列戍与灵源相值者一一胪载其前代轶闻亦以数附见次曰襍録凡名山古蹟物产土风介在洪流左右者皆博采遗文以旁资稽核而恭录
御制诗文弁冕全书用以挈纲领定权衡焉考自古谈河源者或以为在西域或以为在吐蕃各持一说纷如聚讼莫能得所折衷推索其由大抵所记之真妄由其地之能至不能至所考之疎密由其时之求详不求详山海经称禹命竪亥步自东极至於西极纪其亿选之数其事不见於经传见经传者惟导和积石灼为禹迹所至而已故禹本纪诸书言河源弗详儒者亦不以为信汉通西域张骞仅得其梗概以三十六国不入版图故也元世祖时尝遣笃什穷探乃仅止星宿海而止不知有阿勒坦郭勒之黄水又不知有盐泽之伏流岂非以开国之初倥偬草创不能事事责其实故虽能至其地而考之终未审欤我
国家重熙累洽荒憬咸归
圣祖仁皇帝平定西藏黄图括地已奄有昆仑我皇上七德昭宣
天弧耆定天山两道拓地二万余里西通蒙汜悉主悉臣月以东皆我疆索星轺虎节络绎往来如在户闼之内与张骞之转徙絶域潜行窃睨略得彷佛者其势迥殊且自
临御以来无逸永年恒久不已
乾行弥健
睿照无遗所综核者无一事不得其真所任使者亦无一人敢饰以伪与笃什之探寻未竟遽□预报命者更复迥异是以能沿溯真源祛除谬说
亲加厘定勒为一帙以昭示无穷臣等载笔之余
仰颂
圣功之无远弗届又仰颂
圣鉴之无微弗周也乾隆四十九年七月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
河源纪略
图说
【臣】等谨案地理非图不明大河源流自古人迹罕至汉书称武帝按古图书名河所出山曰昆仑者已佚不可睹其图之传於今者笃什所述十仅得其四五陶宗仪之所摹又仅得笃什之四五近时欧罗巴人作坤舆图说徧绘五大人州而纪黄河者仅寥寥数语岂非皆传闻未确之故欤洪惟
圣朝昄章式廓
圣祖仁皇帝肇命臣工携挈仪器遍历区域测量分数以极星出地高下定南北相距之数以中星偏东偏西定东西相望之实周天三百六十度当大地七万二千里其中山川脉络形势灿陈绘画具备我
皇上德威远鬯准夷回部相继荡平拓地二万余里昔
所详谘博考而得者
申命有司履循絜度绘入舆地全图西蒙东瀛广轮无外於是大河源流一曲一直披图指点均可得其出某山行某地分某派合某支之实至有古书所未陈往图所不载如伏流孔道阿勒坦真源者证以
钦定舆图了若指掌洵乎亿万禩之标准也【臣】等谨循画方分度之体绘为河源全图一图所不能尽者析为数图各系以说自古纵横轇轕之论质以今图不辩而知其得失并取往籍可图者自汉书至元使穷源旧图附载於後
河源全图说
绘舆图者必区分细目而後可析其条理亦必统括全形而後可絜其纲维禹贡九州散叙诸流而必以导山导水两章总述其次第始末即是意也大河源远而流长自葱岭和阗以至於入秦陇边境所迳历盖数千里其发源之山支络连緜自冈底斯呢玛伊斜亘葱岭亦袤延一二千里中间山与山钩带水与水贯通山与水又互相经纬既非仅绘一隅所可明且山有断续水有伏见形不属而脉相属者尤必胪列全局始颠末厘然谨依
钦定舆图自回部西南方流至盐泽由安西州入青海抵河州详悉绘画上稽星度下列土方每方一度相去二百里方向曲直确切可据岂为考订必求详核哉盖自康熙间戡定西藏
圣祖仁皇帝谕为冈底斯为衆山水之根其地与回部和阗相接则昆仑正脉先入版图雍正间廓清西海
河源重发之区尽归列戍开屯之内我
皇上平定准噶尔回部疆里西域一视侯甸如是由葱岭和阗伏罗布淖尔重发阿勒坦郭勒大荒以外潜见不常之灵蹟一一近在户闼折衷订误得以详昔人所未详云
葱岭河源图说
河源总发西域西域山之极偏西者莫大於葱岭盖山脉延亘自僧格喀巴布山分支西骛由齐齐克里克岭特拉克岭经喀什塔什岭和斯鲁克岭而北折经吉布察克三喀克善诸山皆得以葱岭名之自此东行为天山正干山脉所入其诸山之水随地而发羣支散衍总归大河其大源有二喀什噶尔河发源最远叶尔羌河与和阗邻接俱东行与和阗河会源流广大视和阗数倍过之盖和阗两岸地多沙碛水或湮?不流而葱岭之水源委数千里或分或合不?於沙不隔於岭自古数河源者必曰葱岭以是故也葱岭西方所出诸水或入於达里冈阿鄂谟或滙於腾吉斯鄂谟皆以西海为归墟水经注所述入雷翥海诸水自在葱岭之外今裁以断限一遵
钦定舆图详考二源发迹之地经由之墟并以地势相近附入阿克苏源绘葱岭河源图而述其形势之大概如右
和阗河源图说
汉书及水经皆言河水源出葱岭一源出于阗盖出葱岭者为正源出于阗者为旁源其形势然也今考和阗共六城其哈拉哈什玉陇哈什二城水为河水分见之源行至厄格尔雅尔而合东北行共千一百里始会葱岭诸山西来之水其左右如都瓦城三珠城额里齐城塔克城诸水自流自止不显与和阗河会盖砂碛间之实亦和阗之旁源兹并遵
钦定舆图绘列於右
北山河源图说
西域北山即古天山亦称折罗漫山东西六千里中以此山为北障其南境水无不入大河考今考蒲昌海以西所受北之水有有四大源最西为阿尔苏河会乌什水南流会於葱岭和阗河交滙处其详已见前图其一为库车河四源合流流至沙雅尔城南入河水其一玛巴赫色尔库尔水自瀦不流与河水相望隔数十里盖洑流而入河水者也其最东为海都河挟四源出衆山之口瀦为淖尔溢出南入大河盖古金山西麓水山海经称敦薨之山敦薨之水出焉西流注於泑泽出於崑仑之东北隔实为河源即指斯水盖天山南麓约以四源而海都河为最盛故山海经亦以河源称之所谓传人异词仅得其近似者也惟我
皇朝天山南北尽隶职方诸水所经皆有城郭自乌什阿克苏拜城赛喇木库车哈喇沙尔至吉尔森呢木诸城耕屯井牧不殊内地皆藉河水为灌溉分合脉络一一可稽谨遵
钦定舆图绘北山河源图并详着其从出之源会合之
处如右

[book_title]卷二
罗布淖尔图说
罗布淖尔为西域河水之总彚计自葱岭之东嘉峪关之西天山之阳南山之阴纵广七八千里稽其大势一涓一滴咸於是滙归即古之蒲昌海也唐杜佑疑蒲昌海为西域自行自止之水不与积石河通今考罗布淖尔北近天山南则束以沙碛诸峯其西方为大河衆源来处东境又为伏流来赴之水合稽西域地势无有下於是者故西域支流别派亦无有不归於是者至於涉历冬夏不减不盈则以其沙道潜通有泄有受其蹟似异而其故可以理推杜佑或考之未审也淖尔北倚天山支峯南有鲁齐图达巴汉其旁衆池骈列为圆池为方椭池为鄂尔沟海图水巴哈噶逊水弩齐图色钦水错居环绕灿然亦如星宿论者谓其肖形成象与鄂敦他腊诸泉祖孙一气信不诬也水经注称其洄湍电转为隐沦之脉可以证伏流矣谨按
钦定舆图绘罗布淖尔图庶几灵源昭晰一洗前人疑
古之论云
罗布淖尔东境北路诸泉图说
罗布淖尔东境之北为托克三土尔番辟展哈密诸地水皆出北山南麓或称交河或称南湖泉流散灂自行自止诸土依之以为聚落伊古以来未有言其归向者今以西域地势考之天山正?自和尔郭斯岭东行至塔什岭折而南为必柳岭迤南过嘉峪关又南为巴彦山转西为安西州南境大山其山形聨属包络无间断故安西州南山亦名天山以其一体相属也天山之派既已东出南折以属於安西则其中包畜诸山势亦必西向归於罗布淖尔特流沙间阻其最北者为伊尔瑚玛沙其近南者为噶顺沙千里泉流遇沙潜伏虽无显然奔赴之蹟要不容区而别之於大河外也今遵
钦定舆图详列诸水发源之方并次第其因沙伏流之实因端竟委绘为罗布淖尔北路诸泉图衆水不同总以出天山南麓者为断用以补往籍之未备焉
罗布淖尔东南方伏流沙碛图说
罗布淖尔东南方古鄯善楼兰精絶且末诸国地也唐人称为莫贺延碛尾两崖排亘诸沙委积祁连山西出支峯迤逦包络於其左和阗东来第三重大嶂锡津乌兰托罗海诸山盘礴屹峙於其右山根崖脚交互穿插具有缭曲往复之致故自罗布淖尔伏流以致阿勒坦郭勒重发之处测其迳度约一千五百里若以伏流随山曲折东西激荡当不止二千里而赢昔人疑盐泽之水散入沙碛盖束以诸山导以诸沙凝荟潜流似散而非散也故自噶顺淖尔察罕得勒苏水察罕托辉水以至库库塞水诸泉仰发不一而足其最大者达布逊淖尔一支西北望盐泽八九百里东南抵青海地止隔一岭相去仅三十余里两端分瀦曾无间断又如舒合必拉库库塞水两泉并发相去仅三十里一则由古尔班洮赖地东南流而伏一则由乌兰得锡地西北流而伏纵横相左要皆伏流仰出之泉踪迹显着者也谨依
钦定舆图绘诸沙中两崖断续衆泉伏泛之迹以着大
河流入青海之孔道云
阿勒坦郭勒重源图说
尔雅载河出崑仑虚色白所渠并千七百一川色黄盖以域内衆水有青赤白黑之殊色而大河独以黄着故为之疏通其义使不得混於他水今考回部河水所受经流支川无虑千数汨漱沙壤所谓渠并者在西域已居大半矣从来水潜地底侧出仰流无不觱然澄清独阿勒坦郭勒噶达素齐老之水伏流初见辄作黄金色因而以黄金名之岂非大河灵渎虽伏地千里而仍不改其本性者乎唐人始有栢海星宿川之目元人穷源至星宿海皆未识阿勒坦真源惟我
圣朝疆理西极殊域一家自崑仑以下既已尽载图经皇上命使穷源自鄂敦他腊而西更三百里历古亘今所未能穷见者於是乎尽发其藴奥伏读
御制河源诗云色赤作黄金别流无敢厠大河真源昭然如发蒙矣乃知诸家误会禹贡导河之文谓河源出积石山皆拘墟之见不足信也其水自阿勒坦郭勒穿入鄂敦他腊瀦为扎凌鄂凌两淖尔东南流出未至积石山已近千里恭秉
睿训按诸
钦定舆图合以侍卫阿弥达所进新图详考阿勒坦黄水真源并条次左右诸山形势及衆泉之交注者悉载诸图以证河源重发之真蹟
河流积石山南会三昆都伦河图说
元使穷河源至鄂敦他腊而止不知其西有阿勒坦之黄水已为失实其尤舛者以朶甘思东北鄙有大雪山名亦耳麻不莫剌译言腾乞里塔指为崑仑自河源至崑仑已行三十日程河绕其三面则是崑仑为河所经由之地而非源矣宋史河渠志仍之与传所纪龃龉不合数百年以来即有心知其误而莫知所以致误之由我
皇上烛几监古洞照如神
披览侍卫拉锡旧所具河源图贵德之西有三昆都伦
河入河水
谓蒙古语以横为昆都伦河之横者为昆都伦山之横者亦为昆都伦彼崑仑亦以横山延亘得名说者不察遂因三河之名附会而误复
御制读宋史河渠志文而千古之疑始决今考大雪山之南有得特昆都伦得特蒙古语谓上也有都木达都昆都伦都木达都蒙古语谓中道也有道喇昆都伦道喇蒙古语谓下也大河从西方来三昆都伦河自东南横入之以其形势相并故有上中下之称皆在河南与北岸之大雪山不可淆混正昆都伦之称而阿木柰玛勒占木逊阿林不容妄名为昆仑也明矣兹敬遵
圣谕绘三昆都伦河入河之蹟以着宋元史相承之谬
河流绕积石山三面至贵德图说
禹贡导河自积石言治水施功之始非谓河源山海经水经注言河源重发於积石则举青海境大山以包举诸地言积石而星宿海亦在其中也积石山今之阿木柰玛勒占木逊阿林山形蟠屈数百里巍峩高耸为通境之望其山脉自祁连山南出至拉布拉克达巴汉特们胡珠达巴汉迤逦而东为托灰哈达阿林巴哈图尔根阿林哈尔吉布达巴汉诸山随处异名其实皆积石之一体也大河自西方流绕其南合三昆都伦河折而北而转西绕其东北境与库库淖尔相望盖环积石三面一千三百余里兹谨遵
御制读宋史河渠志文正大雪山之非昆仑并遵御批通监辑览证明其为禹贡之积石山山川道里形势方向昭然明晰无可置疑大河自此东北折由温泉边入贵德堡衆流渐浊复其本性始名黄河今并绘河绕积石山三面经贵德堡图以着河源之全局盖自昆仑正源青海重源再伏再见至此始名黄河其自河州以东经朔方入山西陕西界历河南江南入海经流曲折并详於各家地志兹不具图云
库库淖尔图说
库库淖尔古称西海亦称鲜水亦称卑禾羌海在大雪山之北肃州安西州之南旁列羣峯中环巨浸包纳支流为地周围千余里其水不与西域通亦不流注河水然西北一隅正与哈拉淖尔诸水如衣马尔山长马山诸源邻接其西南一隅阿穆呢色尔沁地与河水东折之处相望才数十里是即大河旁源瀦流不泄者也盖河源全境由本达末萦带万里葱岭交流总滙於罗布淖尔积石重源又旁瀦於是地均伏流潜会灵踪奥迹古人不得尽窥恭读
圣制有云济水三伏三见亦其明证
化工肖物照然揭全河之形势矣青海地水波莹彻土膏肥衍自古羌戎杂处羇縻而已自我
世宗宪皇帝廓清其境开列堡戍是牧是耕环河流数千里悉以青海部名之库库淖尔既与河源邻接则
与西北流出之居延海休屠泽诸水隔絶河水者迥乎不同允宜列入河源纪载兹依
钦定舆图按稽地势於全境中摘其瀦流与大河相望
者绘库库淖尔图用资考镜焉

[book_title]卷三
汉书河源图说
西域自汉武帝时通於中国张骞始发其端厥後开置四郡设都护轮台渠犁皆置田卒则大河所注咸在节制之中班史言南北有大山中央有河河水两源一出葱岭一出于阗东注蒲昌海其水亭居冬夏不增减皆以为潜行地下南出积石山为中国河其言信而有徵特其时山南山北诸地中隔西羌非版图之所隶故疏略而不详耳自唐以来误指西海境山为昆仑反以史记汉书所称西域河道诋为非是则舛缪甚矣【臣】等恭绎
谕旨閲史记汉书所纪河源张骞所穷正与今所考订相
合岂可没其探本讨源之实
圣谟洋洋洵千古史家折衷之定论谨寻史记汉书所载绘汉书河源图山川国域尽用当时旧目而证以今日地名以互资考览其上源下流之未能赅备则仍其旧文以不没其实焉
水经注河源图说
汉以後记山水者推水经注其叙河源杂考山海经释氏传两汉书荟萃错综以证明其说亦云博矣乃首言崑仑虚去嵩高五万里高万一千里或未免传闻不实又阿耨达山六水其雅鲁藏布一源渺无可考至所叙河水出歧沙谷分二源南源合和阗河注牢兰海似即今叶尔羌水北河合枝水姑墨川水龟兹川水敦薨水注泑泽似即今喀什噶尔及北山诸水其会合之先後与今水道亦不甚相符至称南河又东右会阿耨达大水计当在塔里木大河之南方则似和阗河外别有水自且末国流入又理之不可信者矣然其分别经枝摹写情状自葱岭至泑泽叙述详晰宛如缋画而蒲昌隐沦之????与今沙道暗合兹循其曲折绘水经注河源图自西域源至青海源断限以河州入塞而止水道之与今不合者亦并存之以资考订焉
唐刘元鼎所见河源图说
唐穆宗时刘元鼎使吐蕃还言河源出紫山亦名闷摩黎山直大羊同国三山中高四下河源其间距长安五千里即崑仑也河源东北直莫贺延碛尾几五百里今考元鼎所见盖经履河湟溯洪济梁为碛石军地在今河州之北自北西南二千里又三百里至紫山正直今之鄂敦他腊所云三山中高四下者当即巴顔哈拉阿林巴尔布哈阿林阿克塔齐沁阿林而莫贺延碛尾北自沙州南入吐谷浑亦与今沙道伏流之实相应然则元鼎所言固与李靖侯君集览观积石河源者初不相远惟其以紫山为崑仑则考之未审耳今按据唐书绘元鼎所见河源图以并存其是非焉
元使所穷河源图说
元潘昂霄从笃什之弟濶濶出闻河源之说撰河源志始火敦脑儿至大同路而止朱思本又从八里吉思家得梵字图书以华文译之绘图着说自火敦脑儿至潼关而止其说已与昂霄所志互有不同元史地理志附录因二家之说着为定论以後言河源者仍之今考其说实多乖误即如火敦脑儿之当为鄂敦他腊腾乞里塔之当为腾格里塔拉译言譌舛已有不胜纠正者至其称大雪山为崑仑唐述山为禹贡积石力斥班史西域河源为非是则囿於所见附会乖离殊不足以昭定论也昂霄志大雪山南只会二水一为纳邻哈纳一为乞儿马出二水之合流盖不如朱思本图黄河折北流处又有鹏拶河来会其说与今之三昆都伦河较合而思本所载大河自合怀里火秃河之後凡有数折由东北流而正北而西北而又正北而正东其说亦与今日图经不符至於信青海之伏流疑崑仑之正脉星宿海以西即为穷探所不到洵哉大河灵迹必待
圣代而显着也今附绘元代旧图以河州贵德堡为断限至元史旧文译音讹舛皆应繙改唯以旧地新名互资对勘图中并存原文庶几疎密相形足以见今古之得失焉
钦定四库全书
河源纪略
列表
【臣】等谨案年表月表昉自史记南史王僧?传所谓旁行斜上体仿周谱者是也班固以下递相沿袭然无用以谱地理者我
圣祖仁皇帝始剏修
皇舆表使千古沿革较若列眉
钦定大清一统志祖述成规洵足为图经圭臬河源发自西域道理绵长经纬脉络非表不明谨自葱岭和阗以下列为河源分合伏见表四篇川原曲折取径不同则远近不能画一惟仰测天象里数乃真谨遵
钦定舆图以极星出地高下定南北纬度以中星偏西远近定东西经度俾大河源流道里悉可考稽为河源星度表一篇大河曲折盘绕方向各殊古称
百里小曲千里一曲一直者未尽其详谨以四正四隅条分缕析为河源流行方向表一篇西域地名诸史所载递有改易谨考其沿革异同为河源今古地名表一篇其入贵德堡以後详见史志者不复録

[book_title]卷四
钦定四库全书
河源纪略卷四
列表一
河源分合伏见表一【自发源至合流处喀什噶尔源二千七百里叶尔羌源二千一百里和阗源一千一百里】
按汉书言河有二源今考喀什噶尔河叶尔羌河皆出葱岭和阗河自南来合谨列大河正源为第一格左右来会诸水为第二格凡诸水伏流者据图审势可以定其归墟其有隔一隔二隔三隔四来会者则依其递注之次第分格斜排俾各相连属以便省览
河源分合伏见表二【自合流至罗布淖尔一千六百里】
按大河合流东行其北境会合诸源最为盛大如阿克苏河库车河海都河皆源远流长支渠交贯南境则沙山延亘可见之水不过十之一二概从阙疑以昭矜慎

[book_title]卷五
钦定四库全书
河源纪略卷五
列表二
河源分合伏见表二【自罗布淖尔伏流至阿勒坦噶逹素齐老阿勒坦郭勒重见迳度一千五百里】
按罗布淖尔迤东诸水流行沙底潜伏来会今分北路南路两境以志大概至於东南方两山排亘无复来会之水其中仰泛诸泉若断若续隐显不常亦依例列於篇中
河源分合伏见表四【自阿勒坦噶达素齐老至贵德堡曲折二千三百里】
按阿勒坦噶达素齐老河源重见之蹟实为前古所未详其自鄂敦他腊而下羣流奔凑会合显然非若西域沙碛诸水伏见不常难以指数今以次序列至贵德堡而止庶青海大河全势得详考焉

[book_title]卷六
钦定四库全书
河源纪略卷六
列表三
河源星度表
（缺）
按流沙以外亘古未入图经故诸史所述道里之数率恍惚难据
国家戡定西陲
命使测量始能地镜天玑毫厘不爽谨遵
钦定舆图以其星为纬自南山大源至北山支源得十一度以中星偏西为经自葱岭西源至贵德堡入边得三十一度共计南北二千二百里东西六千二百里其有重山绵亘名目不殊如葱岭巴彦哈拉山诸处则仅载总名以省繁衍

[book_title]卷七
钦定四库全书
河源纪略卷七
列表四
河源流行方向表
（缺）
按洪河流迳之处虽百折必东然崇岩巨谷则随山势以旋转平原旷野又纵横曼衍各逐地形故所向不能一定大抵东北向者十之六七惟伏入青海则东南流其绕碛石山者盘折几遍但未西南流耳谨以次表列凡黄河正源以大字书之其旁源则以细字分行用作识别焉

[book_title]卷八
钦定四库全书
河源纪略卷八
列表五
河源今古地名表
<史部,地理类,河渠之属,钦定河源纪略,卷八
<史部,地理类,河渠之属,钦定河源纪略,卷八
<史部,地理类,河渠之属,钦定河源纪略,卷八
<史部,地理类,河渠之属,钦定河源纪略,卷八
<史部,地理类,河渠之属,钦定河源纪略,卷八
<史部,地理类,河渠之属,钦定河源纪略,卷八
<史部,地理类,河渠之属,钦定河源纪略,卷八
<史部,地理类,河渠之属,钦定河源纪略,卷八
<史部,地理类,河渠之属,钦定河源纪略,卷八
<史部,地理类,河渠之属,钦定河源纪略,卷八
<史部,地理类,河渠之属,钦定河源纪略,卷八
按河所经西域诸国随世异名今以河源为经以今古地名异同为纬证之
昭代舆图绳贯星罗了如指掌至青海部重见之蹟述河源者每以积石概之兹随处分析订正其非河流所经之地都邑分合名号沿革概不赘列焉
<史部,地理类,河渠之属,钦定河源纪略
钦定四库全书
河源纪略
质实
【臣】等谨案西域河源载於史记大宛传及汉书西域传吐蕃河源载於唐书吐蕃传及元史地理志附録自是言河源者或信西域而疑吐蕃或信吐蕃而疑西域各胶一说靡所折衷今自西陲底定葱岭南北咸隶版图黄流所经无不与史汉相符合乾隆四十七年又
特命侍卫阿弥达至星宿海西三百里阿勒坦郭勒穷
溯真源证以
钦定舆地全图乃知葱岭以东喀什噶尔叶尔羌和阗诸水至罗布淖尔伏流再出於阿勒坦噶达素齐老所谓重源潜发者前古所疑始涣然氷释复蒙
御制河源诗一章
御制读宋史河渠志一篇刋误决疑徵今考古洵足昭
垂日月传信万?谨仰遵
圣训详述河源伏见之迹分合之派经过之方按今山川道里及星度测量略仿水经注例编为质实五卷昔郦道元谓水陆路疎往复不同浅见末闻非所详究矧【臣】等学术弇鄙耳目未周而遭逢
盛际同轨同文得以钦承
旨训稽考舆图山川万里了若目前【臣】等职奉编摩不
胜荣幸兢惕之至

[book_title]卷九
钦定四库全书
河源纪略卷九
质实一
河水发源回部之西陲始见於喀什塔什吉布察克诸山即葱岭也有二源其西源为喀什噶尔河
喀什噶尔河【回语喀什谓各色噶尔谓砖房其地富庶多砖房故以名其城即以名其河也】为大河最远之初源有二支西支出吉布察克山【回语山名】东南流一百八十里有水自阿喇古山【回语阿喇古两山夹沟之谓】西流三百六十里来会之行六十里瀦於哈喇库尔【回语哈喇黑色也库尔谓池也池水色黑故名】当和斯鲁克岭【回语山名】之东周围九十余里复东流经察哈尔阿勒尔【回语地名】之南喀什塔什岭【回语喀什各色也塔什山石也山石斑剥衆色故名】之北各有数水来会行四百余里经塔什布里克城【回语塔什石也布里克有也地多石故名】南为雅璊雅尔河【回语雅满厌弃之谓雅尔河水深难越故名】又二百里至库森【准语库森愿欲之谓濒河地腴人愿欲之故名】西源处极四十度西四十五度其南有格斯阿尔雅【回语水名】水东流二百六十里至英噶萨尔城【回语英噶谓新也萨尔谓城也从其新建而名之】北有察罕水【回语察罕白色也水色白故名】东行一百四十里至托布萨克【回语地名有城】境二水自伏不流西北支出阿喇古山【音义已见前凡重见者皆不复注後仿此】南分二支名得尔必楚克河【回语水名】二百里经喀什噶尔城南而合有博什克勒木城【回语地名有城】水自西北流八十里来会其北有博尔和什水【回语水名】出札岳克岭【回语山名】至阿尔图什城【回语地名有城】西有巴尔昌水【回语巴尔有也昌地起浮尘之谓水旁多沙尘故名】流至阿尔图什城【回语地名有城】东二水自止不流喀什噶尔河西北源处极四十度八分西四十三度二分二源既合出山东北流五百里至巴尔楚克城【回语楚克全有也地饶水草故名】南又八百里至噶巴克阿克集【回语地名】境与西南来之叶尔羌河【回语叶尔谓地也羌寛广之谓其地寛广故以名其城即以名其水也】会
其西南源为叶尔羌河
叶尔羌河有二支南支出和阗【回语地名即古于阗之转音】西境大山二支同出合流二百四十里至沙图城【回语地名有城】北分为二东西行百八十里复合东行百里为听杂布河【回语水名】其东有达斯滚河【回语水急流也其水迅急故名】经哈尔哈里克城【回语地名有城】滙为池又东有爱格尔泉【回语泉水名】又东有皮西那水【回语水名】相去各三四十里入戈壁【回语大沙碛也地多大沙碛故名】南源极三十六度六分西三十九度西支有三一出喀楚特城【回语地名有城故名】西大山其隔山西水为雅布塔尔【回语水名】西流数千里入达里冈阿鄂谟【回语鄂谟海大海之名】者也西源流一百六十里至羌呼尔【回语地名】地有一源出齐齐克里克岭【回语齐齐克花也里克有也山多花木故名】流一百二十里经塞勒库尔城【回语地名有城】东南合流又一源西自特拉克岭【回语特拉克杨树也山多杨树故名】南流一百二十里来会为托克布隆河【回语水名】南流折而北而东五百里至卡鲁尔叶什【回语地名】境分二支经叶尔羌城南北各流四百里复合流四十余里与东来之听杂布河合东北流四百余里至玛杂尔塔克境【回语山名】其南为戈壁又东行五百里至噶巴克阿克集地与喀什噶尔河会西源极三十七度至三十八度西四十二度
河水又一源出和阗南山北流为和阗河
和阗河凡二支其西支出尼蟒依山【西番语雪山也回语亦同山多雪故名】东北流经丕西捺【回语地名】之北至枯枯跌里克多千枯珊【回语地名出雄黄】境有哈喇哈什河【回语哈喇黑色也哈什谓玉石也水产黑玉故名】自北来注之合而折北经额里齐和阗【回语额里齐居民环城之谓和阗之鎭城也】之西过勒沁托海【回语勒沁海东青也托海水湾也水滨多此故名】至厄格尔雅尔【回语地名】长六百八十里其东支亦出尼蟒依山名玉陇哈什水【回语玉陇往取也哈什谓玉石也回人於此水捞玉故名】行百余里分流绕玉陇哈什和阗之东西复合经勒沁托海东至厄格尔雅尔【回语地名】长四百四十里与西源会东北流经托克三克尔【回语托克三九十数也克尔有也地有九十户居之故名】之东曲曲流四百余里至噶巴克阿克集境与西来之喀什噶尔河叶尔羌河会源处极三十六度东源西三十五度西源西三十六度八分和阗河两旁皆大沙碛纵广数千里西有都瓦城【回语都瓦有城祝告天地处也】水出乌樽阿拉拉库珊【回语地名】经皮雅尔玛【回语地名】入沙碛长一百八十里又西有三珠城【回语地名有城】水经坤得里克【回语地名犯人带木狗者所居也】北流入伊斯库尔淖尔【回语伊斯水名库尔淖尔皆谓池也】长四百余里诸水皆在沙碛中不与和阗河显合然中无大山间隔知其伏流相会矣和阗河之东出南山麓者有塔克城【回语塔克山石也城在南山中故名】水出哈喇塔克山【回语谓黑色石山也】经察拉城【回语地名有小城】入沙碛长二百余里有克勒底雅河【回语克勒底意其来而未定之词雅问词也旧传其名如此未详其由】南流为叶新淖尔【回语池名】长一百二十里又东有喀尔哈什水【回语谓有各色玉石也】阿里坦郭必水【蒙古语阿里坦金也郭必旱海也沙海色黄故名】苏格特水【回语苏格特谓栽成之柳也地多柳树故名】巴尔乌图水【回语水名】噶顺淖尔【回语噶顺味苦也水味苦故名】或长五十里或长一百二三十里而噶顺淖尔为大诸水极三十六度西三十三度至二十九度皆和阗河之旁流
三源既合有阿克苏河自北来会
阿克苏河【回语阿克白色也苏水也相传其地昔有水患高城深沟以避之既以名其城亦以名其水也】有二支西支出喀克善山【回语山名】名博得尔河【回语水名】南流一百里至额尔济巴什岭【回语山名】之北有一水自北来注之行七十至松塔什【回语松高矗之象塔什石也山有山高矗故名】境分二支并东北流一百八十里至古木克齐克【回语地名有水】境复合经乌什城【回语乌什即乌赤山石突出之谓城居山上故名】北为多什罕河【回语水名】东稍南流二百六十里至哲尔格哲得克【回语哲尔格林立之谓哲得克沙枣也地多沙枣故名】境源处极四十一度西三十九度八分东源出北山名特穆尔苏【蒙古语特穆尔铁也苏水也水色如铁故名】南流八十里有库库尔苏【蒙古语库库青色也苏水也水色青故名】南流来会又行一百十里经克铁哲尔城【回语地名有城】西此水源处极四十一度八分西三十七度其东有阿扎噶拉河【回语水名】出北山分为二支至雅苏【回语地名】止不流东源与乌什河会流六十里复分为二支西支行二百里东夫经博什里克哈拉塔尔【回语地名】亦二百里而合入於西来之喀什噶尔河叶尔羌河和阗河并会即噶巴克阿克集之北境也会处四水交贯形如井栏极四十度四分西三十五度五分
按河水二源出葱岭于阗自古言之今考和阗山西北天山西南连峰崛起千有余里冈峦随处异名回部土人以喀什塔什岭为葱岭总目其实自札克安巴山尼蟒依山喀楚特山迤西山形西骛经喀什塔什岭和斯鲁克岭吉布察克山山形始折而北至阿喇古折而东行至博得里克又千余里自此以往为天山正干自吉布察克诸山以西隔山之水皆西流屈曲滙於达里冈阿鄂谟博得里克以北隔山之水皆北流为池为海其大者滙於腾吉思鄂谟入西北海俱与河源隔絶山势所分水流一向一背各成条理不可混淆益以验两山间河源之真蹟也葱岭二源最长者喀什噶尔二千七百余里次叶尔羌二千一百余里和阗山河长一千一百里阿克苏九百余里流注交滙盖山势窵曲辽阔衆源迸集导以东行亦地势然也喀什噶尔河源至阿克苏河源中隔七八百里大山甚夥衆水尽入喀什噶尔河无可指名者盖三大源既尽吞诸水略无旁泄纤支细流咸包纳乎其中兹编恭依
钦定舆图叙録图所纪载可指目者详其曲折备着於
篇
河水东行经大戈壁北为布古斯孔郭尔郭地亦名塔里木河大戈壁沙山数千里在河阗东中有大山崛起为和阗东来之沙图图岭【回语沙图梯也岭形层出如梯故名】其支峯自南转而北骛緜亘千迄于布古斯孔郭尔郭【回语孔郭尔郭野果名布古斯谓腹也借以喻其果实之大其地有此故名】之南境里所出之水皆入沙不流塔里木大河【回语塔里木谓宜於耕种之地河旁腴可耕种故名即西域大河也】经其北方
河水东行七百里至沙雅尔城南有库车河合衆源自北山来会之
库车河【帕尔西语库指此地而言车谓眢井也其地有眢井故名之】有四源皆出天山南麓西源出操哈岭【回语山名】为穆色尔河【回语水名】东流经雅哈阿里克【回语雅哈阿边界之水也临边界有水绕之故名】南二百一十里中源自哈布沙朗岭【回语山名】流出拜城【回语拜富厚之意居民富厚故名】西共八十里来注之合流五十里有哈拉水自拜城东南流来注之又行百里有北源赫色勒水【回语赫色勒红色也其水色红故名】合三源来注之赫色勒水出汗腾格里山【回语汗称其君之词腾格里为天也以其山为天山之主山故名】三支合南行八十里有什和坦尔山【回语山名】水自东北来有沙弥达们水【回语水名】自东来合西南行百里会拜城水经郭克布野城【回语地名有小城】北东行二百六十里经库车城南沙雅尔城【回部沙部长之谓雅尔轸恤之词旧有伯克居此轸恤部人故名】东北有东源自哈拉郭尔【回语山上流水道也即以名其地】合二支行库车城东共二百二十里来注之四源极四十二度至四分西三十六度至三十三度合东流五十里会塔里木大河
河水又东行经大碛北七百里
大碛中有山自和阗南山至沙图图岭又东八百里至硇什达尔乌兰达布逊山【回语硇什达尔硇沙也乌兰红色也达布逊盐也山产硇沙红盐故名】高峯崛起折而北转西行其西为顺托郭尔山【回语山名】皆峥嵘絶壁西有托垒水【回语水名】流七十里又西有集斯肯水【回语水名】流百里北至隂得尔图【蒙古语隂得尔基之高者图有　也地居高原之上故名】境而合又北来一水流七十里来会之而伏此水在沙碛中南东北皆大山北去塔里木河隔山六百里碛中大山又西北行斜亘一千六百余里转西至沙雅尔大河之南陲山势始止硇什达尔乌兰达布逊山极三十六度西二十七度四分
河水又东行有海都河自北来注之
海都河【回语海都曲折也哈喇尔诸水曲折流滙于此故名】有四源皆出北山一源出按巴珠尔图斯色钦【回语色钦水也按巴珠尔图斯地名】东流合二水至哈尔噶图【回语地名】源处极四十二度西三十二度六分一源为阿集格珠尔图斯水【回语水名】出楚尔岭【回语山名】西流会英布图拉水【回语水名】巴噶布拉图水【回语巴噶小也布拉图有泉水也地有小水故名】札哈苏台水【回语札哈苏台谓有鱼也水多鱼故名】古尔班克勒特水【蒙古语古尔班三也回语克勒特水名谓有三水也】勒特水【回语勒特水名】克穆讷克图岭水【回语山名】共六水合而南流二百里会於哈尔噶图源处极四十三度西二十九度东流三十里分二支北支行一百四十里有乌尔图布拉克【回语乌尔图长也布拉克泉也水甚长故名】萨必尔图布拉克【回语泉水名】郭尔和布拉克【回语泉水名】台里穆水【回语水名】雅玛图哈布钦水【回语水名】乌兰岭水【回语乌兰红色也岭石色赤水从此出故名】古尔班敖克克水【蒙古语古尔班三也敖克克牛皮箱子也地形如箱子有三水故名】共七水自北来注之南支行一百四十里有绰罗特克岭水【回语山名】扬河沙尔水【回语扬河沙尔地名】扣克讷克岭水【回语扣克讷克山名】厄西谟水【回语水名】乌可克岭水【回语乌可克小柜也山形如小柜水从此出故名】皆出诸山北麓南流来注之二水复合有拱哈布齐尔敖班水【回语水名】察罕水【回语察罕白色也水色白故名】达兰岭水【准语达兰七十数也山峯攅簇约指其数之称即以名其水也】自北来注之源处极四十二度西二十九度四分行二百里为海都河经硕尔楚克【回语硕尔硝也楚克有也地有硝故名】旧城南一源出河屯博克塔岭【回语山名】二支合而南有哈布齐垓岭【回语谓山峡中路也岭形峡东故名】水自西来萨萨克水【回语水名】自东来注之合流四十里为哈布齐垓水分二攴俱入於海都河源处极四十三度西三十度海都河经哈喇沙尔城【回语哈喇黑色也沙尔地也其城年久黑色故名】西南入博斯腾淖尔【回语博斯腾树木围合之谓池旁树木隂蔚故名】其东为特博尔库【回语地名出鞭杆子】地又东有奇鲁瑚图水【回语水名】自北山行六十里注淖尔其东有察罕通克水【回语察罕白色也通克水名】西楚辉水【回语楚辉新茁之草也地多水草因以名其城又名其水也】在楚辉城东又东有额尔坤宗岭【回语山名】水又东有博尔图水【回语水名】皆在东北自伏不入淖尔淖尔西抵哈勒噶阿璊城【回语哈勒谓道路阿璊谓口也地当山口有城故名】东抵哈流阿齐尔哈西尔地【回语地名】在衆山之口长二百四十里广四十里亦名伊德格尔阿拉尔【回语水名】极四十一度八分西二十九度至二十七度六分其西南隅溢出大水一百八十里衆出山外库陇勒城【回语库陇勒观望也地形轩敞可供观望故名】西又西行三百里仍名海都河而南而东会塔里木大河此水在北山之南有东西二大支峯回环拱抱各五六百里北山大源也会处极四十度八分西二十九度四分
河水又东行经大沙碛北
沙碛大山有锡津乌兰山【回语锡津山名乌兰红色也其山色红故名】东支盘绕又特起数大山为巴彦哈喇得里奔巴【回语巴彦谓富厚也哈喇黑色也山石黑而高大故名得里奔巴山名】其西北水入沙中不流山势包戈玛沙碛【回语戈玛地名】左右一千二百余里去大河水八十里而尽中有淖尔无名周百里有西南去来水五支岐入之停不流罗布淖尔【回语罗布滙水之墟也淖尔海也以其为山南衆水之都滙故名即蒲昌海也】西南二百里
河水又东二百八十里入罗布淖尔而伏
罗布淖尔为西域巨泽一名泑泽一名蒲昌海一名盐泽一名牢兰海其地在西域近东偏北合受西偏衆山水共六大支緜地五千里经流四千五百里其余沙碛限隔潜伏不见者无算以山势揆之回环纡折无不趋归淖尔淖尔东西二百余里南北百余里冬夏不盈不缩极四十度至五分西二十八度至二十七度北有圆池三无名南有方椭池四为鄂尔沟海图【回语水名】巴哈噶逊弩奇图色钦【回语水名】弩奇图杭阿塔里木池【回语弩奇图杭阿水名塔里木见前】错列环拱登山远眺亦如星宿海然与青海之鄂敦他腊形势相埒其道里相去以星度高下按飞鸟图法计之约一千五百里按罗布淖尔居西域之中稍东偏北所受六大水其西来者为喀什噶尔河叶尔羌河南来者为和阗河北来者为阿克苏河库车河海都河皆有源流可寻南自和阗之东迤逦三四千里地域辽旷视河水以北寛广奚啻倍蓰其间独无来注之水者盖以沙碛弥漫诸泉尽为所蚀要之沙底伏流依山屈折无不以淖尔为归墟使非沙碛湮沈则和阗以东水入淖尔者当有三大支沙图图岭水一也硇什达尔乌兰达布逊山水二也锡津乌兰山水三也其间皆数千里水不流行於沙面要必贯输於沙底以是知淖尔瀦蓄之广且大矣至罗布淖尔之东境迤而北而东而南环天山哈密哈喇淖尔诸境纵广数千里水流或潜或见或可名或不可名恭依
钦定舆地图地势揆之皆西流而合趋於淖尔惟有东境两山相望之千五百里形势显然为罗布淖尔伏流入青海之孔道今差叙实蹟详着其说於後卷云

[book_title]卷十
钦定四库全书
河源纪略卷十
质实二
河水既入於罗布淖尔伏不流有罗布淖尔东境诸水罗布淖尔东境山自天山之和尔郭斯岭【回语山名天山之峻峯也】东至塔什岭【回语塔什石也山岭多石故名】一千四百里折而东南为必柳岭【蒙古语必柳磨刀石也山出此石故名】迤南至格达景新景山【回语山名】接肃州嘉峪关境共一千二百里又南转东为安西州南境山连峯延亘至克都肯哈拉哈达山【蒙古语克都肯山名哈喇黑色哈达山峯也山色黑故名】一千四百里入沙碛各有水西行遇沙而伏按西域大势四隆中洼罗布淖尔适当其洼处羣水四面归向惟以东南方一隅为泄水之尾闾淖尔受西来诸大水其偏东之岸北抵哈流阿齐尔哈西尔山麓南抵沙碛中弩齐图岭之麓两山相扼为东西大关隘其自淖尔而北而东而南诸水伏流来趋皆从两山关隘处流入之以地多沙碛潜伏不见其大势之盛约有西偏诸源十分之五此实大河旁源不容以其无显会之迹而弗纪也今叙东偏诸水自天山南麓所出由托克三土尔番辟展始次哈密以东南至安西州北境山西麓诸水次安西州南路山西麓诸水恭依
钦定舆地图辨其向背伏见道里差数述之如左罗布淖尔北有托克三水
托克三水【回语托克三九十数也旧有九十户居之相袭以名其地并名其水也】出天山南麓有二源一源出和尔郭斯岭三支并出为阿尔辉色钦【回语色钦水也阿尔辉水名】南流折而东经额楞哈必尔汉穆鲁【回语地名】南又东百里经西尔哈阿集尔汗岭南【蒙古语西尔哈谓貉皮马阿集尔汗谓儿马也山名相传如此未详其由】又东经阿尔辉昂阿【回语地名】南有博尔图昂阿【回语地名】水自南来注之又东至托克三城西此水行六百余里在博斯腾淖尔【音义见前卷不重注後仿此】山北源处极四十三度西二十九度一源出布克达山【回语山名】为乌兰布拉克【回语泉水红色也】南流有乌可克山水哈喇哈什里克水【回语哈喇哈什谓黑玉里克有也山间有黑石如玉故名因以名其水也】自西来会其西有察罕水【回语察罕白色也】布达布逊淖尔【回语达布逊盐也谓盐池也】有鄂门淖尔【回语水名】其东有哈拉巴尔哈孙水【蒙古语巴尔哈孙地也谓黑城也】鼐塔克水【回语塔克山也鼐山名】古尔班水又有台朗水【回语水名】出鄂都谟克岭【回语山名】两源合南流皆在山中自伏托克三水流出至哈拉巴尔哈孙嘉们【蒙古语嘉们谓台跕也谓黑城台跕也】西至托克三城西而南有伊拉里克水【回语伊拉蛇也里克有也地多蛇虺故名】来注之其北有哈尔钦淖尔【回语池水名】自托克三城西流五十里为苏巴什水【回语苏水也巴什头也地多泉源故名即以名其水也】共二百里而伏托克三水处极四十二度八分西二十六度三分在罗布淖尔北三百里
罗布淖尔北又东有土尔番和屯水
土尔番和屯【回语土尔番积水也和屯城也其地向有积水故名】水源出穆尔图拉克流五十里分绕和屯东西其西有根特克嘉们【回语台跕名】水合二源流至难简【回语地名】境有海必尔汉布拉克【蒙古语海必尔汉肘肋也泉水形似之故名】流至雅尔伊穆什【回语地名出果品】有布衮水【回语水名】其前有勒穆丕【回语夏日支棚以迎凉气也因以名其地焉】三池其北有台朗水【回语水名】有塔里朗水【蒙古语田禾也其水可用灌田故名】有哈拉水有库舒博格衣水【回语水名】有汉和罗水【回语水名】皆出北山西南流其东有哈喇和卓水【回语人名旧传有哈喇和卓居其地因以名地即以名水也】出苏巴什经土尔番嘉们东僧吉苏城【回语地名有小城】西分二支环哈喇和卓东西为阿斯塔克水【回语阿斯山名水从此山出也】诸水皆与土尔番和屯水相并流入伊尔瑚玛沙碛【回语沙碛地名】长五十里至一百三四十里土尔番和屯极四十三度西二十六度去罗布淖尔东北五百里
又东有辟展和屯水
辟展和屯【回语辟展草积之谓地多积草故以名之和屯城也】水出布拉里克【回语布拉刼夺之谓汉刼国地即此处故名】流为库库雅尔【蒙古语库库青色雅尔坎也坎水色青故名】又出巴哈苏鲁克图嘉们【回语巴哈小也苏鲁克图马羣也以为驿跕之名】曲曲西南流经辟展和屯西汉敦山【回语山名】东为舒归水【回语水名】其西有勒穆金水二源出鄂尔腾山合流经勒穆钦城【回语地名有城】西鲁克钦城【回语地名有城】东分为二支入沙碛其东有特古斯池【蒙古语特古斯全也池水圆周故名】有苏鲁克图水有巴哈水有苏克特齐嘉们【回语驿跕名】东西二池又东有砚池嘉们【回语驿跕名】水又东入山中池水无数有库克托罗海水【蒙古语库克青也托罗海首也山峯如首青色水从之出故名】有鹉□窝嘉们【回语驿跕名】水有塔库池【回语水名】有托赖泉嘉们【回语驿跕名】水皆在山中停不流辟展和屯水之南为洪城【回语洪墩台也其地有之故名】水其南为伊尔瑚玛沙长八百里西当土尔番和屯之南东至哈尔图博城【回语地名有城】西广二百里沙之南有沙尔淖尔【蒙古语沙尔犗牛也池滨有此故名】周围六十里其西为察克玛克塔什【回语察克玛克火?石也山多产此故名】额锡谟克【回语地名】地其东为察哈尔和尔辉地【回语地名】辟展城极四十二度八分西二十五度伊尔瑚玛沙极四十二度西二十五度至二十二度在罗布淖尔东北七百里
又东有哈尔图博水
哈尔图博水出萨尔奇拉【回语地名】经三堡嘉们之西流八十里为台尔藏水【回语水名】至哈尔图博城西其西有拉布楚克水【蒙古语水名】经托和齐城【蒙古语地名】西有鸭子泉嘉们水【回语台跕名以其水称之又以名其水也】有雅博里克池【回语水色】辽敦嘉们【囘语台跕名】水入沙碛其前为察哈尔和尔辉其北有博罗布尔噶苏【蒙古语博罗青也布尔噶柳也苏水也水旁多青柳故名】有拉巴泉嘉们水【回语台跕名以泉名之】有萨尔奇拉有灯草沟嘉们【回语台跕名】水有纳林库克雅水【回语水名】有塔克雅图水【回语水名】俱伏不流哈尔图博水南流入伊尔瑚玛沙极四十二度六分西二十二度五分在罗布淖尔东北九百里
又东有哈密和屯诸水
哈密和屯【回语哈密即哈勒密勒之转音哈勒了望之谓密勒墩台也地有墩台可以了望故以名其城焉】水一源出天山北干东南折之塔什岭一源出必柳岭合西南流百六十里分流遶哈密和屯之东西西支流八十里有哈尔海图【回语地名】头堡嘉们水入之至布噶斯【回语地名】而伏东支流六十里至布娄尔【回语地名】而伏其西即哈尔海图水其东有萨拉胡鲁苏水【蒙古语萨拉谓黄也胡鲁苏谓芦苇也地多此草故名】巴克达锡水【蒙古语水名】喀尔齐玛克水【蒙古语水名】额克讷尔水【蒙古语水名】哈套水【蒙古语哈套坚也地多坚石故名】乌拉台水【蒙古语乌拉台谓有山也水出山间故名】科什玛克水【蒙古语水名】哈什玛克水【蒙古语水名】纳沁水【蒙古语纳沁鸦鹘也水滨多此故名】库色冷图水【蒙古语水名】塔拉水【蒙古语塔拉山间平甸也水出平甸中故名】额里根泉【蒙古语额里根寛也水泉寛衍故名】诸水泉源澂灂延地广邈皆西南奔趋遇沙而伏其又东南为哈拉博尔肫水【蒙古语地名】察罕椿集水【蒙古语地名】博雅椿集水【蒙古语地名】乌尔图泉【蒙古语乌尔图长也泉水甚长故名】昂吉尔图水【蒙古语昂吉部落之分地也图有也旧有伯克居此故名】巴尔楚特噶哪水【蒙古语地名】察苏尔图水【蒙古语察苏尔火石也地有火石之谓】瑚巴塔尔塞坎水【蒙古语地名】诸水并源出东境诸山参差互流不远而伏实安西州北境隔河之诸山水也哈密和屯东南境诸山自必柳岭至谟海图【蒙古语有蛇之谓其地多此故名】布鲁尔【蒙古语地名】苏鲁逊塔巴克【蒙古语山名】伊克托里【蒙古语伊克大也托里镜也地圆如镜故名】瑚巴塔尔拜商【蒙古语地名】卫朋哈拉图【蒙古语地名】察罕德勒克【蒙古语山名】诸山南迄嘉峪关南之格达景新景山转而南折诸山纡回间阻为西域东偏之屏障其隔岭以北诸水流出巴尔库淖尔【蒙古语巴尔库即巴里坤之转音池水名也】其东北诸水至瀚海入戈壁皆不入南路诸山泉水澄流或行或止未尝滙为一川其西行则一也自此而南为安西州境哈密和屯极四十二度八分西二十一度八分去罗布淖尔九百六十里其东最远之伊克托里诸山去罗布淖尔一千七百里
按自古志西域者必曰东则扼以玉门阳关西则限以葱岭玉门阳关在安西州西境自此以东诸地域不与焉又曰南北有大山河流其中均指罗布淖尔以西之水其东境之水不与焉盖控引东西门户定其疆域指其可见之经流不得不然若纪大河之源则有异於是者河出于阗为南源葱岭为西源史汉水经注诸书言之详矣至罗布淖尔东境之水西趋淖尔则从古未有论及之者惟山海经叙边春山灌题山诸水西流入泑泽盖为近之要以数千里泉源既不能越天山而蓦入北境又不能越苏鲁逊塔巴克诸山而东北入瀚海其在敦煌鸣沙北界者求其归宿知必惟淖尔之是趋今考嘉峪关以东之河自张掖酒泉入居延海自凉州入休屠海此数源者俱限重山之外存而不论其在安西州境则有千余里大河西流滙入於哈喇淖尔经流既西而左右旁支或流或涸无有不西向者故西域孔道由甘州肃州安西州转而西出北为北山南为南山自古以此为经涂独山脉所趋与人所问途其形各判山自天山东向至哈密尽处转南行直至肃州诸山转西南以属於安西之南山复由南山西行尽於沙碛此为北干在罗布淖尔之东北即内地大河以北之山无不由此干分入其和阗东来行沙碛中诸大山是为南干在罗布淖尔之西南即内地大河以南之山无不由此干分入其中划然横断东西相望为大河伏流潜入青海之正道天造地设不可假借特两山尽处山根交互牵聨又沙碛中人蹟稀到故不易踪寻耳从来山脉与水势相为体用使哈密安西山体不相连属则境内水势何由尽向西行而安西南山之水其出南麓者多归内地大河出北麓者都趋淖尔河流一脉相贯益知南山之中断不虚矣臣等恭绎
钦定舆地全图详考东境山脉及南山中断河水入塞之成蹟条理经络有灿然者谨详着其说於此云
罗布淖尔正东有噶顺沙碛
噶顺沙碛【回语噶顺味苦也地在沙碛之中有水而味苦因以名其沙碛也】纵广四五百里有大山环之山脉自天山和尔郭斯岭分支而东其北包土尔番辟展哈密为诸城南屏中包伊尔瑚玛沙碛其南蜿蜒曲折千四百里抵安西州北境而尽即沙山支峯山南诸泉水俱渗入噶顺沙碛中沙碛极四十二度至四十一度西二十三度至二十四度四分去罗布淖尔六百里

[book_title]卷十一
钦定四库全书
河源纪略卷十一
质实三
罗布淖尔正东偏南有哈拉淖尔
哈拉淖尔【回语哈拉黑色也淖尔水黑故名】有三源并出安西州南山东源苏勒河【蒙古语河名】出玉门县东衣马尔山【蒙古语山名】一支东为察罕那木哈水【蒙古语察罕白色那木哈水名也】西为昂仓口水【蒙古语地名】合北流经结尔恭台口【蒙古语地名】至玉门县南分二支一支经玉门县之东西音木堡【蒙古语地名】之西东北流至哈沙图境【蒙古语哈沙图木围墙也山形似之故名】为达布逊淖尔亦名花海子瀦不流长一百六十里一支经玉门县西北流分二支八十里而合至旧柳沟卫北为苏勒河值北境布鲁敦【蒙古语山名】诸山折而西有头道沟至十道沟水出达里冈西拉部特尔【蒙古语地名】自南来会之又分二支北支西流经一颗树【蒙古语地名】南南支西南流会昌马河水【蒙古语水名】昌马河水有二源一源出阿里塔克【蒙古语山名塔克石也】有五泉合而南流有长马山水来会之至苏尔河【蒙古语水名】一源出长马巴钦山【蒙古语山名】经巴彦山【蒙古语巴彦富苏也山形高大故名】曲曲北流至苏尔水而合北流经小沙塔口之西商达里图【蒙古语地名】之东至都尔伯尔山【蒙古语部落名以部落名其山也】口会东来之苏勒河苏勒河源处极三十六度八分西十八度六分昌马河源处极三十八度二分西十九度二分至北各三百六十里合西南流经安西和屯北三十里有布隆吉尔多罕水【蒙古语布隆吉尔浑水也多罕渡口也渡口水浊故名】出兰泉山北流来会之行二十里有窟窿河【蒙古语窟窿栗色马也水色似之故名】北流来会之窟窿河南有他西水【蒙古语水名】哈布堡海【蒙古语水名】在山中不流二水合西流经萨拉胡鲁苏南安西城北又经双城北经库库沙克沙【蒙古语地名】南又经额秋尔雅巴尔【蒙古语地名】南欣坎布城【蒙古语地名】北计三百四十里有党河水来会之党河有四源一源出西尔哈尔近色钦【蒙古语水名】流三十里会乌兰岭水西北流经西噶尔近【蒙古语水名】其东有伊克水【蒙古语伊克大也此水于衆水中较大故名】黑布拉近古岭水【蒙古语山名】衮招哈水【蒙古语衮深也招哈灶坎也地有深坎故名】搜集水【蒙古语搜集马骨也为此水旧名未详其由】红果尔和勺水【蒙古语水名】巴尔口水【蒙古语巴尔虎也山形如虎水从之出故名】在山中不流党河流经乌兰布拉克西有依汉水【蒙古语水名】出哈玛尔岭【蒙古语哈玛尔鼻子也形似之故名】自南来注之折而北有隂得尔图哈达森水【蒙古语隂得尔图高地也哈达森椿也高地立椿以居人故名即以名其水也】自西来一百二十里流注之北流经党城西旧沙州和屯东有柳树泉出巴顔穆伦【蒙古语穆伦山脊梁也山脊高厚故名】北流来注之折东北流经敦煌县南有黄墩堡水自北来注之折西北流有布巴口水【蒙古语地名】来注之至欣坎布城会苏勒河此水行七百里源处极三十八度西十度五分依汉水西有察罕水苏巴哈哈尔当水【蒙古语水名】和通水【蒙古谓回人为和通地有回人居之故名】旧沙州和屯西有二水亦名隂得尔图水哈达苏水停不流三水合正西曲曲流经察罕托辉【蒙古语察罕白色托辉臂湾也水湾色白故名】南呼鲁苏台【蒙古语谓地有芦苇也】北又经纳邻哈纳水【蒙古语纳邻细也哈纳谓蒙古包之墙也水流　　细而有山围之如墙故名】伊克乌苏台【蒙古语地有大水之称】至巴哈鄂罗苏台【蒙古语巴哈小也鄂罗苏丝麻也地之旧名未详其由】南滙为哈拉淖尔此河共流一千二百里而伏哈拉淖尔东西八十里南北三十里极三十九度八分西二十二度六分至二十三度去罗布淖尔东八百里
罗布淖尔东又南有色尔腾水
色尔腾水【蒙古语水名水出山中瀦为小海也】有数源出安西州南山支峯之麓其可名者一出巴哈哈尔当一出和通之境一出克都肯哈拉哈达【蒙古语哈拉黑色哈达山峯也】皆西北行数十里随山势伏流来趋之周围三百里极三十九度西二十二度去罗布淖尔东南九百里色尔腾水之西有噶顺池又西百里有阿集格色尔腾水【蒙古语阿集格小也小色尔腾海也】周围百六十里又西二百里有察罕齐老图六池【蒙古语察罕白色齐老石也图有也地多白石以名其池焉】错列如星宿当玛海戈壁【回语沙碛中地名】之北极三十九度四分西二十四度又西有哈达图水【蒙古语有山峯也】长三十里当孔道南北又西为噶斯淖尔【蒙古语噶斯地名即以为池水名也】去罗布淖尔二百里
按苏勒昌马党河之源其山自嘉峪关南至阿里塔克崛起大山为巴顔山为牛尾山一支北出为黑布拉近古岭又一支南骛为拜生图岭又南为古尔班珲裁山自巴彦山至珲裁山南行六百里揆其形势证之星度与青海之鄂敦他腊诸山南北相隔才三百里此诸山以东之水俱入积石大河西出之水中途停蓄俱滙归罗布淖尔而哈拉淖尔色尔腾水之瀦流向西尤为形蹟显着其西出近北支峰为哈玛尔岭又北行为克都肯哈拉达又北行为巴顔穆伦博罗鄂博至阿集格色尔腾水尽於沙碛其又一支自哈玛尔岭西出为伊克柴达穆伊逊齐老巴哈柴达穆至玛海戈壁尽於沙碛此诸山大较也谨依
钦定舆地全图道里方位详订其说此以前为罗布淖尔东境诸山水序次皆自东而西此以後为罗布淖尔东南伏流诸处水序次皆自西北而东南各循其实条贯井然览者得以详考云
罗布淖尔既会东北诸境水其东南为沙碛诸山断处大河潜流其中一千五百里有诸水
罗布淖尔合受东西诸山水其潜入青海之孔道正当淖尔东南隅山碛交错条理可寻共一千五百里其东南百里有泉为弩齐图岭水南流百里而伏又东南有库布水【回语水名】自弩奇图杭阿塔里木山东流百里而伏又南有噶斯淖尔周广三百余里有三源自西境碛中山流出来注之噶斯淖尔极三十九度六分西二十六度五分去罗布淖尔东南二百里其东为乌兰托罗海【回语山峯赤色也】水其南为察罕得勒苏水【蒙古语察罕白也得勒苏草色如玉也地有草如白玉故名】又南有噶克察科尔二池又南有乌尔腾水【蒙古语长也水长故名】有札喀纳木哈水【蒙古语水名】又南有乌尔图穆伦水【蒙古语穆伦山脊梁也山脊甚长水出其间故名】东出玛海戈壁之右西出碛中西来之大山有一池周三十余里东西交贯为哈济尔察罕水【蒙古语哈济尔水名察罕白色也】此水共长三百里极三十八度西二十五度又东南有噶顺水有贝布水又东有招哈水【蒙古语招哈竈坎也谓坎水】自罗布淖尔至此七百里
河水伏流又东南有察罕托辉水
察罕托辉水【蒙古语托辉臂湾也水湾曲如臂而白色故名】东源出巴哈柴达穆【蒙古语巴哈小也柴达穆平敞之谓地小而平敞故名】西境山南流百里折而北经额古敦呼鲁苏【蒙古语额古敦门也呼鲁苏芦苇也地形有崖如门多芦苇故名】南又北值玛海戈壁之南一百四十里西源出托罗伊【蒙古语地名】地北流经得布特里【蒙古语地名谓水草肥美也】折而南经达兰图尔根【蒙古语达兰七十数也图尔根水流急也地多泉源而迅急故名】北又北流会於察罕托辉此水曲折蛇行四百里极三十八度西二十三度至二十四度去罗布淖尔九百里其西大山中有一水长二百里无名在山中伏不流
又东南有达布逊淖尔
达布逊淖尔【蒙古语盐海也】源在羣山中其北山为哈玛尔岭【蒙古语鼻子也山形似之故名】其南山为巴尔布哈山【蒙古语巴尔虎也布哈野牛也山有虎及野牛故名】其东为拜甡图岭【蒙古语拜甡居民也地多居民故名】淖尔发源其西麓瀦为布隆吉尔淖尔【蒙古语布隆吉尔水浑浊也谓浑水海】周围六十余里自西方流出为布隆吉尔水经西巴尔托罗海【蒙古语西巴尔泥水也托罗海头也地多泥水故名】巴噶巴尔呼【蒙古语巴噶小也巴尔呼远望弥漫之象地小而多瘴雾故名】伊克巴尔呼【蒙古语伊克大也地与巴噶巴尔呼相连而较大故名】绰尔集布拉克【蒙古语泉水名以泉名其山】诸山之南曲曲西流经达彦贝勒阿尔巴图所居【蒙古语人名分驻于此即以名其地焉】之北阿尔巴图所居羣山中一大部落长五百余里广二百余里布隆吉尔水绕其北行六百里至那谟克特格里克【蒙古语地名】境有札克多浑水【蒙古语多浑渡口也札克谓催生木也以为渡名】自南来注之札克多浑水源出札克图【蒙古语谓有催生木也】山麓西流三十里分为二支其北行一支西北流二百里有西拉图鲁舍里【蒙古语地名】水及西哈尔噶山【蒙古语山名】水合流来注之又西北流四百里有淖尔水西偏流出二百四十里自东来注之又北一百二十里有乌兰水【蒙古语谓红色也】自阿尔巴图所居南境西流来注之又行百余里合布隆吉尔水流四十里入达布逊淖尔布隆吉尔水长六百里源处极三十七度五分西十九度札克多浑水长一千一百里源处极三十五度七分西十八度达布逊淖尔周广三百里极三十八度西二十二度去罗布淖尔九百六十里札克图山源水分支处一支南行为柴达木水南行四十里至西勒珠尔格塔拉【蒙古语塔拉山间平甸也西勒珠尔格平甸之名】之北分为二支东滙於库勒舍里山【回语库勒池水也山有池水故名】麓为札孙淖尔【蒙古语水名】西滙於阿拉克淖尔【蒙古语阿拉克花木也谓花海子也】东西平如一字共长二百四十里自此而南抵拉布拉克岭【蒙古语岭上有泉水也】特们胡珠岭【蒙古语特们胡珠骆驼□子也山形似之故名】隔山之南即青海境也两淖尔皆极三十五度西淖尔西十九度东淖尔西十七度五分去罗布淖尔一千七百里
按达布逊淖尔一水源流千有余里西北望罗布淖尔无连山之隔东南窵入直至拉布拉克岭南去青海相间止有一岭谨依
钦定舆地全图星度计之相去仅三十余里此亦南山中断大河伏地从此流入之明证特札孙阿拉克两淖尔所滙之处隔山相值转在鄂敦他腊下流百有余里不正值阿勒坦郭勒之源盖达布逊淖尔非即大河全源特其旁支之循山东出可作伏流左验者耳又可知羣源相贯之无往不通矣
又东南有舒合水库库塞水
舒合水【蒙古语水名】出古尔班洮赖山【蒙古语古尔班三数也洮赖兔也有三山似兎故名】东南流五百里瀦为淖尔库库塞水【蒙古语水名】出乌兰得锡山【蒙古语乌兰红也得锡山名】西北流长八百里至讷木齐图山【蒙古语山名】之北瀦为淖尔二水相并一西流一东流首尾相错极三十七度至三十八度舒合水源西二十三度库库塞水源西十九度五分去罗布淖尔一千三百里正当阿勒坦郭勒之北隔岭二百里
按罗布淖尔东境诸山水至此而尽西与淖尔相值者和阗东来沙中诸山已见前卷自弩齐图岭水至此皆河水潜流之灵踪歕涌或隐或见者也计此地沙漠緜亘从古不入版图虽有穷探之使无由得至故仅知蒲昌海之伏流入中国而不知所以伏流者为衆沙之故又不知其伏而仍行者亦以连山断为沙碛故河水得以潜入其间恭逢
皇朝大一统之盛疆理西域不异赤县神州伊古部落不居人蹟罕到之区叙以经涂测以彛器道里分寸皆可揆算图志明晰如指诸掌於是推伏流之实蹟破千古未决之疑诚哉山川灵异必有待於
神圣而後开也

[book_title]卷十二
钦定四库全书
河源纪略卷十二
质实四
河水自罗布淖尔伏流一千五百里东南至阿勒坦噶达素齐老流出为阿勒坦郭勒是为河水伏流重出之真源
阿勒坦噶达素齐老【蒙古语阿勒坦黄金也噶达素北极星也齐老石也巨石亭亭独立崖壁皆土作黄赤色故名】山脉自锡津乌兰托罗海【注见前卷】分支东南来蜿蜒屈曲为巴彦哈拉得里奔巴为纳穆齐图山为巴彦哈拉西伦山为音得尔图锡勒图山为奇尔萨托罗海皆沙碛断处西南境山延亘千里以属於巴彦哈拉岭【诸山注并见前卷】诸山北境水皆当大河伏流之孔道见前卷巴彦哈拉岭之麓为阿勒坦噶达素齐老灵源濬发伏流始出巨石高数丈亭亭独立崖壁皆土作黄赤色壁上有天池流水歕涌酾为百道皆作黄金色东南流注为阿勒坦郭勒【蒙古语郭勒河也河水黄如金色故名】实黄河之真源也噶达素齐老水东流微屈而南至古尔班蒙衮托罗海【蒙古语古尔班三也蒙衮谓银也托罗海头也峯头色白如银者三故名】有乌哈峯【蒙古语山名】泉水东北流来注之又东有拉母托罗海【蒙古语拉母即喇嘛番僧也山头旧有喇嘛居之故名】水自南西拉萨山【西番语拉萨佛地也山上有佛祠故名】水自北来注又东有齐黑淖尔【蒙古语池水名】水正南流屈曲来注之合而转东北流屈曲共三百里会鄂敦他腊【蒙古语鄂敦星宿也他腊即塔拉平甸也有平甸广二百余里泉眼衆多灿如星宿故名即星宿海也】诸水噶达素齐老极三十五度西二十度四分
谨案流沙以外古所未通故禹贡导河不言积石以上固由古文简略亦以昄章所限势不能详也我
皇上神武奋扬削平月天山两道始隶职方竪亥所
经益疆勒版是以
钦定舆图载有噶达素齐老阿勒坦郭勒之名方隅道里亦约略相合然以噶达素齐老自为一山以阿勒坦郭勒自为一水两不相属尚未言及此山此水即黄河伏流重出之源盖西域戡定之初奉
命履勘者惟主於测验星度絜量地形与笃什之奉使探寻其事各异故但列山川之目而未尝求索河源司编録者又限於闻见但知鄂敦他腊即元使所穷之星宿海不能更溯而上故河源之说图中亦未注明实为疎略迨今日
特颁虎节秩祀
河宗叶契合符乃彰灵蹟仰见
圣天子综理万端愈推愈密无一事不穷核其真虽神禹濬川未窥斯奥无论张骞以下矣至故侍郎齐召南作水道提纲徒见舆图所载有阿勒坦郭勒在鄂敦他腊之上有噶达素齐老山在阿勒坦郭勒之旁遂沿袭旧讹加以臆测仍执唐刘元鼎之记以巴顔喀拉山为崑仑影响依稀近似而实误使真源所在转湮晦不彰知耳食之讹不如目睹之审矣今恭禀
圣裁考验阿弥达亲见之图具述其实以补舆图之所未注并以正齐召南书考核未精之失焉
河水东北流三百里有泉数百泓错列如星宿为鄂敦他腊
鄂敦他腊纵广三百里衆泉沮洳自地涌出其东北境山为阿克塔齐沁【蒙古语阿克塔骟马也沁牧马人也地堪游牧故名】山为乌兰得锡山【蒙古语乌兰红色也得锡即特什盘石也地有盘石红色故名】为布古济鲁肯山【蒙古语谓布古鹿也济鲁肯心也山居羣峯之中多鹿故名】为巴尔布哈山【注见前卷】为马尼图山【蒙古语马尼咒文也如意之谓旧刻咒文於石上故名】有一水长八十里流入鄂敦他腊其南境山为灰福尔巴彦哈拉岭【蒙古语灰福尔山名巴彦哈拉见前卷】为灰布通库扎哈苏拉罗海山【蒙古语山名】有一水合二支东北流一百里入鄂敦他腊又南为都尔伯津山【注见前卷】哈喇阿答尔罕山【蒙古语哈喇黑色阿答尔罕山名】巴彦和硕山【蒙古语巴彦富厚也和硕喙也山喙高大故名】其东南为库库昂阿水【蒙古语地名库库青也】为古尔昂阿水【蒙古语地名】俱出大山之麓来注之阿勒坦郭勒流入其中挟诸泉源自西南而东北又东行黄色微淡鄂敦他腊南北长东西狭极三十四度五分西十九度至六分
按鄂敦他腊诸山自巴彦哈喇山东行其北支莫大於阿克塔齐沁山东北支莫大於巴尔布哈山土人以此三山崇峻俱呼为枯尔坤山即昆仑之转音也历代穷源之使以鄂敦他腊为河源而经传纪载并以河发源处为昆仑因择附近诸山之高且大者即以昆仑名之积久相传莫知其误臣等恭禀
圣谟伏推枯尔坤所以得名之故并於三山仍其旧名
而辨正之如此
河水东南流一百三十里为扎凌淖尔
扎凌淖尔【西番语扎凌即扎楞黎明之象池水上承星宿海水光澹沱如之故名】当星宿海之东杭布拉克岭【蒙古语山名布拉克泉也山有泉故名】之南其东南为古尔班宁古尔托罗海【蒙古语山名有三峯故名】齐罕托罗海【蒙古语山名】特墨图库特勒山【蒙古语特墨驼也图有也库特勒山坡也山坡有石如驼故名】业克锡里克山【蒙古语山名】有水皆流入淖尔其西南即古尔昂阿水亦名库克阿满【蒙古语库克青色也阿满山口也山口石青故名】淖尔东西长百里南北广四十里极三十五度西十九度
河水东南流折而南五十里为鄂凌淖尔
河自扎凌淖尔东南流出有灰福尔巴彦哈拉岭水自西来百二十里会一水自南山来一水自灰胡尔巴彦哈拉山【蒙古语灰胡尔山名也巴彦哈拉见前】北麓瀦为池西北曲曲流百五十里三水合北流来注之又东行入鄂凌淖尔【西番鄂凌即鄂楞晨光也水光似之故名】其南有古尔班察尔穆山【蒙古语山名有三峯故名】有鄂罗库水【蒙古语水名】自东来会合流西北八十里入淖尔其北为西拉乌楚尔山【蒙古语山名】淖尔东西一百里南北八十里极三十四度八分西十八度六分河水自东北方流出
河水东流五十里至值尔吉巴南折而东南百四十里会库兰水
值尔吉巴山【蒙古语山名】在西勒珠尔格塔拉【蒙古语地名塔拉谓平甸也】之南其北隔岭即柴达木水分支会为东西两淖尔者也见前卷河水过此折东南流其南有一淖尔水相望不入河其又南有淖尔水相去二十里东流入河水其北为都穆达噶顺水【蒙古语都穆达谓中道也噶顺苦水也水在诸水之中故名】河水又东行有特们胡珠岭水来注之又稍东有查哈噶顺水【蒙古语水名】来注之又东有三水出阿拉克沙尔山【蒙古语阿拉克斑驳之色沙尔犗牛也山色似之故名】合为鄂罗归淖尔【蒙古语鄂罗归羊肠也水流盘曲似之又瀦为池故名】北流来注之又东有哈尔吉岭【蒙古语哈尔吉碎石也山多碎石故名】水三源合流来注之其西有库兰水【蒙古语水名】发源平地中为淖尔西流转北六十里又东会南来一淖尔水又东流八十里来注之库兰水会河水处极三十四度五分西十七度八分
河水南流二百六十里会哈拉水诸水
河水南流三十里有额得凌特得凌尔水【蒙古语水名衆水散漫之谓】来会其水泉源数十泓亦如星宿中有淖尔诸水环之流出三十里东入河又南有沙克水【蒙古语沙克水急流也】二水自西来注之有哈尔吉水【蒙古语碎石也水多碎石故名】合二源自东北来注之又南有托辉哈达山【蒙古语托辉谓臂哈达山峯也峯形湾曲故名】西境水并来注之有玛穆恭托恩岭水【蒙古语山名】名哈拉水【蒙古语黑水也】自西来注之哈拉水会处极三十三度九分西十七度五分
河水又东南二百四十里会西拉水诸水
河水折而东稍南有沙尔水二源【蒙古语沙尔犗牛也水滨有此故名】出托辉哈达山东麓自北来注之其南有胡胡水【蒙古语胡胡即库库青色也】流八十里来注之有哈拉水有巴特玛济鲁肯山水【蒙古语巴特玛莲花也济鲁肯心也山峯如莲花地居其中故名】有塔哈尔玛克水【蒙古语塔哈尔玛克草名其地多此故以名其水焉】二水相去各三十里自南来注之又稍北有一水自北山来注之有乌淊水【蒙古语乌淊乳牛也滨河宜畜牧故名】自南来注之又折而东南有西拉水【蒙古语水名】自南山流百里来注之西拉水会处极三十三度七分西十七度二分
河水又东南六十里折东北二百四十里经阿木柰玛勒占木逊山南麓合三昆都伦水
河水折东北转南有二水自北来注之又南有巴尔呼水【蒙古语巴尔呼远望弥漫之象滨河多瘴雾故名】自南来注之折东北经绰通锡伯境【蒙古语绰通凖噶尔部人名锡伯壁垒也旧于此筑垒故名】又经卓作克阡通拉山【蒙古语山名】北有公策旺多尔济境【蒙古语人名分编旗地居此即以名其地也】水自北来注之又经一大山为阿木柰玛勒占木逊山【西番语阿木柰古也玛勒谓大黄河上之山占木逊海也以古时黄河经由河水至此大滙故名】巍峩蟠踞积雪不消即古大积石山元史误指为昆仑者也河水行其南有一水自山中西流来注之其南有得特昆都伦水【蒙古语昆都伦横也得特上也黄河自西来有三支河横入之此为第一故名】出究尔古拉岭【蒙古语山名】之北曲曲流二百六十里来注之又东有都木达都昆都伦水【蒙古语都木达都谓中道也昆都伦第二河也】出纳克多木拉山【西番语纳克多木拉树木丛生之谓山多林木故名】曲曲西北流三百里来注之又东北至乌兰莽察多浑境【蒙古语多浑渡口也莽察渡名乌兰红色也】有道喇昆都伦水【蒙古语道喇下也昆都伦第三河也】出那楚山【蒙古语那楚谓有水处山中有泉故名】北流百余里转而西经哈喇淖尔【蒙古语黑水池也】南又经济克什克特伊淖尔【蒙古语济克什克特伊憎之之词淖尔水劣故名】南行二百四十里折而北五十里有泉水数十名鄂尔库舍里水【蒙古语地名即以名其水也】自东来注又三十里折而西北入河水三水相距各百里阿木柰玛勒占木逊山极三十四度三分西十五度至十六度三昆都伦源处得特极三十度二分西十四度七分都木达都极三十二度三分西十四度道喇极三十三度四分西十三度四分会处极三十四度至四分西十五度至四分
按阿木柰玛勒占木逊山亦称大雪山即禹贡导河之积石汉以後所称河水重源发於积石者盖上循禹贡经文约指青海境中大山以包举河源之略未为误也自宋元史称为亦耳麻不莫剌译言腾乞里塔而误以为昆仑乖舛殊甚伏读
御制读宋史河渠志文细閲康熙年间拉锡所具图於贵德之西有三支河其名昆都伦乃恍然大悟昆都伦者蒙古语谓横也横即支河之谓盖元时之旧名谓有三横河入於河而修书者不解其故遂阑入回部之昆仑山以证汉武之事耳千古名实混淆之弊得以洞悉其非从此正名核实昆仑自在西域大山确为积石臣等禀承纪载不胜积翳一空之庆云

[book_title]卷十三
钦定四库全书
河源纪略卷十三
质实五
河水北流一百里折西北流一百四十里经察罕丹津南折西流一百二十里绕阿木柰玛勒占木逊山北河水至乌兰莽察多浑境折北流复西北流有六水俱出阿木柰玛勒占木逊山之北麓来注之诸水去各二十余里其北岸有阿齐纳们汗所居【蒙古语人名也部落之长也即以所居名其地焉】西境水流八十里来注之有罗察布拉克山水【蒙古语罗龙也察花纹也布拉克泉也山有龙泉故名】流百里来注之河水至察罕丹津【蒙古语地名】之南察罕托罗多浑【蒙古语渡口名犹言白头渡也】之北折正西流有五水亦自大山北麓流出其东二支由一源分流并注其西三支经公策旺多尔济境【蒙古语人名以所居名其地】来注之其北境有一水二源合西流为巴噶哈柳图水【蒙古语巴噶小也哈柳水獭也图有也小水旁多獱獭故名】长一百八十里来注之其南境有底卫奎多克山【蒙古语山名】水共七源合流一百二十里来注之底卫奎多克山即大雪山西延亘不断之来脉山极高峻其西又有四水各流八十里来注之河水折西流处极三十四度六分西十五度
河水折西北流一百二十里经伊克图尔根山西折北流五十里合哈尔浑舍里诸水
河水折西北流南有图生图水【蒙古语水名】源出底卫奎多克山西曲曲流一百二十里来注之又西有三水各行八十里来注之其北境有伊克哈柳图水【蒙古语大水旁有水獭之名】有三源出巴噶图尔根山【蒙古语图尔根水湍急也山泉小而流急故名】皆东流曲曲转西并流合北境一水西流共一百六十里来注之又北有吉卜水【蒙古语水名】合衆流来注其西源出哈尔吉岭合托辉哈达二水又北境合二水又东合密拉水【蒙古语密拉鞭也河形似之故名】转北流共一百八十里其东源出车山【蒙古语山名】合二水而西有得尔登水【蒙古语得尔登水声河中多石水激之而成声故名】合二源来注转北流亦名图生图水共一百四十里合西源水北行有西偏二水来注为呼鲁穆苏水【蒙古语呼鲁穆苏臭恶之谓水流不洁故名】折西北流为吉卜水入大河此水源流二百八十里入河水处极三十五度二分西十六度六分河水又北有博尔绰巴水【蒙古语博尔水獭也博尔绰巴水名】二源北流转东至阿尔坦和博布拉克【蒙古语和博盛乳之器以皮为之水色黄可汲用故名】之西东北流又北合一水有哈尔浑舍里水【蒙古语水名】源为萨尔哈布齐海水【蒙古语哈布齐海谓山峡中路也萨尔城也山形如城水出其中故名】流一百里至阿克敦齐老图【蒙古语地名】北又八十里经鄂博图【蒙古语鄂博垒石祭神之所图有也地有鄂博故名】南会博尔绰巴水东北行入大河入河处极三十五度四分西十六度六分
河水折东北流一百里折而北一百二十里会托里布拉克诸水
河水东北流经登弩尔特岭【蒙古语山名】之南伊克图尔根山之北折北流有恰克图水【蒙古语恰克图腥也水腥故名】自东来注之水有二源西源出伊克尔图根山东麓经贝勒拉察布所居【蒙古语人名以所居名其地】之南绕而东北有图尔根水【蒙古语水流急也】自东来会东源出鄂隆郭托罗海【蒙古语山峯名】二支合西流会西源水共二百里入大河又北有硕尔郭尔水【蒙古语水名】出察罕纳们汉【蒙古语地名】西流合二水长一百二十里入大河又北有托里布拉克水【蒙古语托里镜也布拉克泉也水圆如镜故名】有五源西二源一出硕罗岭【蒙古语山名】及魁腾西里克布拉克【蒙古语魁腾冷也西里克山间平甸也地居山中水常寒故名】衆泉瀺灂形如星宿西南流百二十里一出哈尔浑舍里山【蒙古语地名有山即以其地名之】北麓北流五十里合西流为布哈什尔噶水【蒙古语布哈野牛也什尔噶黄羊也水滨多此故名】南源二支并出鄂博图北麓合北流八十里来会北源为衮额尔吉水【蒙古语衮额尔吉深坎也河居洼地故名】东南流八十里来会西流又六十里入大河入河处极三十五度八分西十六度三分
河水东流一百里经额尔得呢台吉阿布集南北里岭北其北为巴彦布拉克又北为柴集水又北为库库淖尔
河水东流两岸诸山环集北岸巴彦布拉克之北有一水西出乌克达尔山【蒙古语山名】瀦为达布逊淖尔【蒙古语谓盐池也】东南流出为柴集水【蒙古语柴集谓寨也濒河有寨故名】又东南流有一水自南来注有乌苏图布拉克【蒙古语泉水名】合殷得尔图淖尔水【蒙古语池旁有高地故名】曲曲北流来注其东有松额淖尔水【蒙古语池名】克尔特黑淖尔水【蒙古语池名】来注旁有泉源数十泓皆停不流此水长三百里南去大河一百里又其北为库库淖尔【蒙古语库库谓青即青海也】东西二百四十里南北百里衆山环绕诸水迸集涵泓渟蓄波光独青其中有奎逊托罗海【蒙古语奎逊谓脐也居中之谓山峯居青海中故名】察罕哈达山【蒙古语白峯也亦在青海中】相对并峙其东西控引诸泉绵地计长八百里广三百里而赢西源为英格淖尔【蒙古语英格母驼也泽旁宜于母驼孳乳故名】出牛尾山巴彦山之南东南流出一百里有哈拉西纳水【蒙古语西纳山冈也河旁山冈黑色故名】由瑰满山南流来注又百里有沙尔淖尔水【蒙古语沙尔犗牛也泽旁多此故名】自西来经库库色尔格岭【蒙古语色尔格小山羊也山中多青羊故名】北东流百二十里而合又东八十里经贝勒彭苏克旺扎尔所居【蒙古语人名以所居名地】之北有什尔噶水【蒙古语什尔格黄羊也濒河产此故名】罗萨水【蒙古语罗萨骡也濒河产此故名】二水合流经台吉吹拉克诺穆齐所居【蒙古语人名以所居名地】之南长一百里来注又东七十里经墨和尔布拉克【蒙古语泉名】之北有布哈水【蒙古语布哈野牛也濒河有此故名】自北来注经辉克托罗海【蒙古语山峯名】南入淖尔此西来大源长四百余里源处极三十七度八分西十八度八分沙尔淖尔之南连山围绕有诸水不入库库淖尔者其西为阿里哈水【蒙古语水名】流六十里为胡鲁鲁淖尔【蒙古语水名】其西南有额勒苏淖尔【蒙古语额勒苏沙也池有沙渚故名】周流百余里源出甘珠尔齐老峯【蒙古语甘珠尔佛经也齐老石也相傅其地有曝经石故名】西哈尔噶山【蒙古语山名】二支合而正西流为布隆吉尔水行二百里有衆泉环列如星宿复西行入额勒苏淖尔而伏计长二百八十里正当公敦多有达喜所居【蒙古语人名以所居名地】之南其北有哈拉淖尔又有两博尔淖尔【蒙古语水獭也泽旁有此故名】一出天青察罕哈达【蒙古语山名】西流一出库库色尔格岭南流并瀦而伏正当贝勒达顔所居【蒙古语人名以所居名其地】之左右此诸水在青海西南不入大河亦不入青海库库淖尔北境山自巴彦山延亘向东为库德里山【蒙古语库德里麝也山有麝故名】为巴哈乌兰和莽山【蒙古语山名】有一水流六十里又东有伊克乌兰和绍山【蒙古语山名和绍即和硕山喙也山石大而红色故名】有一水流六十里正当台吉策凌敦多布所居【蒙古语人名以所居名其地】之西又东为伊克哈尔吉山【蒙古语谓大碎石山也】有一水流出合东来一水长百里正当台吉色布腾所居【蒙古语人名以所居名其地】之东又东为沙拉克图山【蒙古语山名】有一水合二支流七十里以上诸水皆从北境南流入库库淖尔其东有巴噶淖尔【蒙古语小池也】周围六十余里有巴尔齐老水【蒙古语巴尔谓虎齐老谓石有石如虎故名】察罕托罗海水从东境西流入淖尔其南境山自柴集水之北诸山延亘自公敦多布达喜所居东南行有一水自西境东流来入又东南为扎噶苏台水【蒙古语扎噶苏台谓有鱼也水多鱼故名】为巴哈察罕哈达为图和硕伊克哈海岭【蒙古语山名】为察罕鄂博【蒙古语谓白山垒石处也】为谟和尔布拉克【蒙古语泉名】有八水长五十里至八十里自南境北流入库库淖尔又东有乌兰布拉克水出索尔古山【蒙古语山名】西北流会北来一水又会蒙古图布拉克水北自阿兰锡兰岭【蒙古语山名】南流来注又西流有和尔水【蒙古语水名】出谟罗穆山【蒙古语山名】南流来注又西北行有巴顔淖尔水北流来注正当阿穆尼色尔沁【西番语阿穆尼亦作阿弥耶祖也色尔谓金也沁大也山体高大色黄如金故名】之东而西北流入淖尔此水合五源共长二百里与察罕托罗海水相邻此库库淖尔全境也库库淖尔极三十六度六分至三十七度四分西十五度六分至十六度去大河之北百八十里
按西宁边外自古西羌所居统名西海库库淖尔南去积石山五百里北去肃州五百里西南至鄂敦他腊七百里大河曲流至其东南已二千七百里羣山包络土地肥衍其水在万山中不与河通然其西北一隅正与敦煌西之哈拉淖尔诸泉相值东南一隅与大河支流甚近形势相聨其实即大河之瀦流旁蓄自西域而入西宁者也
皇朝奠定诸羌隶以版图青海全境为厄鲁特二十九旗耕牧之地伊古所谓鲜水卑禾羌海羁置不常者皆在休养生息之中碁布星罗较如画一臣等详纪大河经流并得细述青海四隅了然如指诸掌窃以库库淖尔水色莹然独青者盖以诸山盘亘泉源渒发不与衆水相杂之故以淖尔之青证之阿勒坦郭勒之黄益知地虽相近而源有独真不得以青海统名遂置百道流泉之本於不问也
河水折东北流八十里经龙羊峡东贵德所西折而东入甘肃河州界为中国河
河水初折东北流之处有乌兰水出达成岭【蒙古语岭名】西流一百里有墨里和尔和山水【蒙古语山名】伊克沙拉克图山【蒙古语山名】水二源合北流百余里来会西北行一百里经温泉边城之南入大河河水东北流七十里穿龙羊峡有贵德所西南水和卓兰台【蒙古语地名】水东北流注之又北四十里有乌拉布拉克水【蒙古语泉水名】自库库淖尔南境阿穆尼色尔沁山之麓二支南流出会两淖尔水一百二十里来注之河水东行经贵德所四十八户所居之北自此入甘肃河州界入界处极三十六度西十五度五分
按大河自库库淖尔之南大势东行自入贵德所後所受泉流渐多水色全黄始名黄河其贵德所以西亦皆青海境也臣等纪昆仑重发之源钦承
睿训详祈纪载以着源委经曲之实蹟河源重发至甘肃河州西界共二千九百里以经纬度按飞鸟图法计之实一千四百余里大河至此盖四曲云

[book_title]卷十四
钦定四库全书
河源纪略
证古
谨案晋书裴秀作禹贡地域图谓山川地名从来久远多有变易说者或强牵引渐以闇昧于是甄摘旧文随事注列是知舆地之学质之今尤宜证诸古也我
皇上钦命使臣寻讨河源得阿勒坦河源于噶逹素齐老之上距星宿海西三百余里穷探灵秘远轶前代【臣】等恭绎
鸿训乃知河出崑仑始见于葱岭和阗注蒲昌海而伏复潜行千五百余里至青海西南发为阿勒坦河即所谓重源潜发者也然则西域河源与青海河源本自为一
圣人谟训足以垂则古今【臣】等钦奉
睿裁旁搜载籍凡言河源有关典要者以类编缉卷一曰崑仑卷二曰葱岭河源卷三曰于阗河源卷四曰北山枝河曰蒲昌海卷五卷六曰青海重源通为六卷虽未足以仰和
韶咸而禀承
天藻亦庶几知所研极云尔
钦定四库全书
河源纪略卷十四
证古一
崑仑
谨案尔雅有河出崑仑墟之文欲定河源必先定河所出之崑仑崑仑定而河源亦定矣伏读
皇上谕旨及
御制河源诗案语皆谓武帝纪所云崑仑本不误崑仑
在回部中至哉
圣人之论允堪作范图经伏考崑仑山脉绵亘辽远不知纪极回部诸山皆从之结体而大河之源见焉鬰结旁薄发为神灵之渎其为基也大矣【臣】等恭研
天藻凡载籍所纪足以参证
高深者敬加胪次以志钦崇列为首卷至诸书中仅载崑仑之名不言河之所自出或词涉诡异有乖典则者不敢矜富五都妄事摭拾此皆恪承
圣训幸切依归浅见寡闻庸尽根寻之旨欤
尔雅河出崑仑墟色白所渠并千七百一川色黄注潜流地中汨激沙壤所受渠多衆水溷淆宜其黄疏言河源出于崑仑山下之基其初纎微源高激凑故水色白也
又西北之美者有崑仑墟之璆琳琅玕焉
尔雅释文郭音义云禹本纪及山海经皆云河出崑仑山汉书曰张骞使西域穷河源其山多玉石而不见崑仑山世人皆以此疑河不出崑仑案山海经曰东望泑泽河水之所潜也其源浑浑泡泡又曰敦薨之水注於泑泽出於崑仑之西北隅实惟河源也
又按图赞曰崑仑三叠号曰天柱实为河源水之灵府
禹贡孔传织皮毛国有此四国在荒服之外流沙之内羌髦之属孔疏郑元云衣皮之民居此崑仑析支渠搜三山之野者皆西戎也王肃云崑仑在临羌西析支在河关西西戎西域也郑以崑仑为山谓别有崑仑之山非河所出也
禹贡正义河出崑仑而後至积石
史记夏本纪索隐尔雅云河出崑仑墟其色白是河发源崑仑禹导河自积石而加功也
史记大宛传索隐按山海经河出崑仑东北隅西域传云南出积石山为中国河积石非河之发源河源本崑仑而潜流至于阗又东流至积石始入中国山海经及禹贡各互举耳
後汉书班固传西荡河源注在崑仑山
山海经西次三经崑仑之邱是实为帝之下都河水出焉而南流东注于无达
北山经敦薨之山敦薨之水出焉而西流注於泑泽出于崑仑之东北隅实为河源
海内西经海内崑仑之墟在西北帝之下都河水出东北隅以行其北西南又入渤海又出海外即西而北入禹所导积石山
淮南子地形训河水出崑仑东北隅贯渤海入禹所导积石山高诱注河出崑仑山伏流地中河图括地象崑仑之山为地首上为握契满为四渎
河图始开图崑仑之墟河水出四维
又黄帝问风后曰余欲知河之始开风后曰河凡有五始开于崑仑之墟【上三条并见太平御览】
河始闓图黄河出崑仑东北角刚山东【见永乐大典】水经崑仑墟在西北河水出其东北隅
说文河水出炖煌塞外崑仑山发源注海
风俗通河出炖煌塞外崑仑山发源注海
广雅释水崑仑墟河水出其东北陬
徐锴说文通释禹贡记禹所施功故止言自积石河为四渎之长所以限隔中外其势慓悍察其发源远大委输多之所致其含灵蓄恠莫斯为大未必始于积石尔雅周公仲尼之徒所记而云河出崑仑攉而论之其出崑仑详矣
王观国学林尚书禹贡曰导河积石至於龙门或凿山或穿地以通流然则禹导河水其功力始于积石耳而邓展注史记乃谓河源出于积石误矣倪镗类释考黄河源出崑仑由积石至龙门盘束山硖间忽得平地其流怒驶水行土中故其水黄浊
谨案河出崑仑墟见于尔雅诸家祖述之者咸确凿可据司马迁邓展不信禹本纪山海经之文然尔雅所陈传记所载证以
今日图经回部大山为河源之所从出古今一辙有
灼然不虚者
天藻煌煌昭垂典训羣言衷
圣庶其不昧于方隅乎
又案尔雅崑仑墟有璆琳琅玕孙炎注云墟者山下之地郭璞山海经注墟山下基也今回部极西为葱岭稍南为和阗其水玉隆哈什哈喇哈什二河皆产玉是即所谓璆琳琅玕而西南诸山冈岭蟠亘则即所谓崑仑山下之基也回部在中国西北故云西北之美此崑仑为河源在今回部之确证水经注通典通考通志太平寰宇记诸书皆以阿耨达山为崑仑为河源之所自出盖本于释氏西域记之说惟是张骞穷河源马迁谓其未覩崑仑王观国学林谓张骞身所至者大宛大月氏大夏康居其旁大国五六如于阗诸国皆骞所传闻未尝身至尚何崑仑之责然西域河源张骞发之于前武帝命使继之于後真知灼见非同悬揣故汉武所名崑仑自有图书可据骞身虽未至于阗不睹崑仑要非西域之实无崑仑也伏读
皇上谕旨谓武帝纪所云崑仑本不误
圣谟精允鸿义昭垂盖西域西南山绵亘数千里与中国南山相属气脉长远无踰于此今回部近隶版图羣山不在荒逖以河水所发之墟跟寻崑仑之体则郦注所云东海方丈亦有崑仑之称西洲铜柱又有九府之治一切掇拾枝辞皆不攻而自废矣
又案高诱淮南子注河出崑仑山伏流地中郭璞山海经注河南出崑仑潜行地下应瑒灵河赋咨灵河之遐远兮于崑仑之神邱凌增城之隂隅兮赖后土之潜流成公绥大河赋潜崑仑之峻极兮出积石之嵳峩尔雅释文河出崑仑便潜行地下初学记亦云河源出崑仑之墟东流潜行地下至规期山据此诸书皆谓河出崑仑即伏流不见然证定河源要当以显出之河为据今葱岭和阗诸河显出羣山之麓是为河之真源亦即崑仑之正体明矣

[book_title]卷十五
钦定四库全书
河源纪略卷十五
证古二
葱岭河源
谨案汉书西域传云东则接汉扼以玉门阳关西则限以葱岭夫大河源流百折必东而葱岭居西域之正西其为河源明矣唐西域记云葱岭南接大雪山北至热海千泉西至活国东至乌铩国南北各数千里凉土异物志云葱岭之水分流东西西入大海东为河源今考葱岭东流之水一曰葱岭北河即水经注所谓北河又东北流者是也一曰葱岭南河即水经注所谓自岐沙东分南河者是也释氏西域记谓二支北流迳屈茨乌夷禅善入牢兰海谓此南北二河同出葱岭又东注泑泽也以今回部舆图证之北河当为喀什噶尔水南河当为叶尔羌水二支皆东北流入罗布淖尔与水经注所载二支入牢兰海者全合谨按据古今地志两两参核乃知西域水道虽未必尽无移徙而流迳大端要可一一证合焉
汉书西域传其河有两源一出葱岭山
後汉书西域传其河有两源一出葱岭东流水经又南入葱岭山又从葱岭出而东北流水经注凉土异物志葱岭之水分流东西西入大海东为河源
右河出葱岭
水经注河水自葱岭分源东迳伽舍罗逝国释氏西域记曰有国名伽舍罗逝此国挟小而总万国之要道无不由城南水东北流出罗逝西山山即葱岭也迳岐沙谷出谷分为二水又云北河东北流枝流出焉北河自疏勒经流南河之北暨于温宿之南左合枝水北河又东迳姑墨国南北河又东迳龟兹国南河水又东迳墨山国南河水又东迳注宾城南又东迳楼兰城南而东注河水又东注泑泽
谨案水经注云河水出罗逝西山山即葱岭又云迳岐沙谷分为二水考
钦定西域图志葱岭有二河北为喀什噶尔逹里雅南为叶尔羌谔斯腾喀什噶尔为古疏勒故郦注云北河自疏勒迳流南河之北叶尔羌为古莎车故郦注于南河云又东迳皮山国北西去莎车三百八十里也汉书云从鄯善傍南山北陂河西行至莎车为南道西踰葱岭则出大月氏安息自车师前王庭随北山陂河西行至疏勒为北道西踰□岭则出大宛康居奄蔡据此则疏勒在葱岭之东北故河为葱岭北河莎车在葱岭之东南故河为葱岭南河此其大较也疏勒为今喀什噶尔地北河自疏勒迳流南河之北则为喀什噶尔河无疑考唐西域记波罗川中有大龙池池东派一大流东北至佉沙国西界与徙多河合而东故此已左水皆东流西域记又云佉沙国旧名疏勒徒多河即中国河今考葱岭北河正从喀什噶尔西界东流即佉沙国西界之徙多河也北魏书疏勒南有黄河盖河自喀什噶尔之西又流迳喀什噶尔之南故曰南有也隋书及西域记谓渇盘陀国都葱岭中负徙多河渇盘陀在疏勒西南六百里今葱岭北河在疏勒之南渇盘陀之北故渇盘陀都城北负徙多河也通监唐德宗纪婆葛发五千骑出疏勒郭元振在疏勒栅于河口不敢出当即今之喀什噶尔河口也
又案後汉书耿恭传云恭以疏勒城傍有涧水可涸又云匈奴遂于城下拥絶涧水今木什河特们河在喀叶噶尔城北赫色勒河特尔墨楚克河在喀什噶尔城南皆近在二十里内俱出喀什噶尔西北山则即耿恭所谓城傍有涧水也匈奴拥絶涧水当并城北之木什河特们河及城南之赫色勒河特尔墨楚克河皆拥絶之盖南北涧水俱絶故恭始于城内穿井也又案郦注云北河暨于温宿之南考後汉书西域传疏勒东北经尉头温宿以
钦定西域图志考之温宿为今阿克苏在喀什噶尔东北与疏勒东北经温宿方隅相合今喀什噶尔河东北流迳阿克苏之南即郦注所云暨于温宿之南也郦注又云北河又东迳姑墨国南又东迳龟兹国南考汉书西域传姑墨东通龟兹六百七十里龟兹西与姑墨接以
钦定西域图志考之姑墨在今库车之西雅哈阿里克左右龟兹为今库车彼此相距里数古今符合今喀什噶尔河东北迳雅哈阿里克又迳库车之南即郦注所云北河又东迳姑墨国南又东迳龟兹国南也郦注又云河水又东迳墨山国南考山国西至尉犁二百三十里西北至焉耆百六十里以
钦定西域图志考之尉犁为今哈勒哈阿璊焉耆为今哈喇沙尔墨山国既当在哈喇沙尔东南百余里在哈勒哈阿璊之东二百余里则其地约直今伊德格尔阿拉尔东南境矣郦注又云北河又东迳注宾城南又东迳楼兰城南注宾城于汉书西域传无考其在楼兰之西无疑此河自楼兰东注泑泽则注宾楼兰皆在今罗布淖尔西北可知也一统志以噶斯为楼兰亦与郦注所云自楼兰东注泽合也考新唐书地理志自蒲昌海南岸西经七屯城汉伊修城也又西八十里至石城镇汉楼兰故国也在蒲昌海南三百里以舆图证之今噶斯淖尔迤西戈壁之地正在罗布淖尔西南其距罗布淖尔里数与唐志合则噶斯迤西真古楼兰河水北迳噶斯西戈壁之地然後东注罗布淖尔即郦注所云注宾河迳楼兰北又东注泽也新唐书地理志石城镇又西二百里至新城又西经特勒井渡且末河五百里至播仙镇古且末城也然则注宾河流迳之地当在唐特勒井石城镇以东与今厄尔勾河为近也
右葱岭北河即喀什噶尔河
水经注一水东流迳无雷国北又东流迳依耐国北去无雷国五百四十里河水又东迳蒲犁国北北去疏勒五百五十里河水又东迳皮山国北西去莎车三百八十里
谨案郦注载南河所迳一曰无雷考汉书西域传无雷南至蒲犁五百四十里南与乌秅北与捐毒西与大月氏接今以
钦定西域图志考之无雷当为今之阿喇楚勒叶尔羌河发源处在其东南数百里郦注云迳无雷国北于方隅稍有未详其他所迳之国与今图志无不脗合郦注载南河所迳又一曰伊耐一曰蒲犁考西域传蒲犁北至疏勒五百六十里东至莎车四百四十里则蒲犁在莎车之西疏勒之南又考西域传蒲犁东至莎车五百四十里西至无雷五百四十里伊耐亦东至沙车五百四十里西至无雷五百四十里然则蒲犁伊耐俱当在莎车无雷之间西域传又云蒲犁北至疏勒五百六十里伊耐北至疏勒六百五十里然则伊耐当在蒲犁之南今喀尔楚东至叶尔羌城五百余里东北距喀什噶尔亦如之与西域传蒲犁东至莎车五百四十里北至疏勒五百六十里正合则喀尔楚为古蒲犁无疑而喀尔楚南山谷间为伊耐国无疑今叶尔羌河南源迳喀尔楚南又东北流则即郦注所云南河又东迳伊耐国北也又迳喀尔楚北而东北流即郦注所云东迳蒲犁国北也今喀尔楚北至喀什噶尔五百余里则即郦注所云又东迳蒲犁国北去疏勒五百五十里也郦注载南河所迳又一曰皮山国考西域传皮山西北通莎车三百八十里于阗西至皮山三百九十里今都洼东北至和阗伊里齐城三百五十余里与西域传皮山东距于阗三百九十里合萨纳珠西距叶尔羌城四百里与西域传皮山西北距莎车三百八十里合然则都洼以西萨纳珠以东为古皮山国甚明今叶尔羌河迳萨纳珠西北即郦注所云又东迳皮山国北也注所言葱岭南河经由之国皆今叶尔羌河所迳之地则叶尔羌河即葱岭南河可知矣
又案新唐书乌铩北径碛旷野五百里得疏勒东南五里济徒多水踰大沙岭有斫句迦种或曰沮渠斫句迦即莎车谓济徒多水至斫句迦则徒多水乃叶尔羌河也【西域记徒多河即中□河此所云徒多水当作徙多水徒徙字相近而讹耳】今由汗阿里克南济河至叶尔羌即所云济徒多水至斫句迦也西域记又谓斫句迦国都城周十余里山阜连属沙石弥漫临带两河今叶尔羌城环夹南北两河之中即西域记所云临带两河也
南河又东迳于阗国北释氏西域记曰河水东流三千里至于阗屈东北流者也汉书西域传曰于阗以东水皆东流南河又东北迳扞弥国北治扞弥城西去于阗三百九十里南河又东迳精絶国北西去扞弥四百六十里南河又东迳且末国北又东右会阿耨逹大水释氏西域记曰阿耨逹山西北有大水北流注牢兰海者也其水北流迳且末南山又北迳且末城西又曰且末河东北流迳且末北又流而左会南河会流东逝通为注宾河又东迳鄯善国北其水东注泽释氏西域记南河自于阗东于北三千里至鄯善入牢兰海者也北河自岐沙东分南河即释氏西域记所谓二支北流迳屈茨乌夷禅善入牢兰海者也
谨案郦注言南河所迳自于阗外一曰扞弥考汉书西域传扞弥南与渠勒东北与龟兹西北与姑墨接西通于阗三百九十里考
钦定西域图志库车为古龟兹雅哈阿里克为古姑墨新唐书自龟兹赢六百里有跋禄迦小国一曰亟墨即汉姑墨以
钦定舆图度之则雅哈阿里克左右当即其地汉西域传谓扞弥东北接龟兹西北接姑墨则在今库车之西南雅哈阿里克之东南又考汉西域传姑墨南至于阗马行十五日是于阗当姑墨之南而扞弥在姑墨东南则在于阗之东可知故西域传谓扞弥西通于阗三百九十里也今克勒底雅在伊里齐东四百三十里与西域传所云扞弥西通于阗三百九十里合则古之扞弥今之克勒雅也又郦注言南河所迳一曰精絶考汉书西域传精絶北至都护治所二千五百五十三里于阗东北至都护治所三千七百二十里是都护治所在精絶直北在于阗东北以次推之则精絶亦在于阗东北矣故郦注言南河自于阗东北迳精絶也今策特尔为古之乌垒即都护治所然则古之今絶当在今策特尔之南精阿氐尔千在策特尔南西距额里齐约千余里与精絶西去于阗里数大略相合则古之精絶今之阿氐尔干也又郦注言南河所迳一曰且末考汉书西域传且末城北接尉犁尉犁在焉耆西南百里焉耆为今之哈喇沙尔则尉犁当为今哈勒噶尔璊今噶斯迤西戈壁为古且末其北对哈勒噶尔璊则即所谓北接尉犁也以上水经所载南河迳过之国其西距南河里数甚远皆非南河所经之地但考于阗东北皆戈壁西域记谓于阗东行入流沙沙砾流漫聚散随风人行无迹遂多迷路四远茫茫莫知所指行四百余里至覩货罗故国国久空旷城皆荒芜从此东行六百余里至折摩驮那故国即湼末地也【即且末】城郭岿然人烟断絶从此东行千余里至纳缚波故国即楼兰是于阗东北境一二千里可名国者不过二三余皆沙海絶无邑都郦注欲记南河所迳不得指沙碛无名之地以为标准精絶且末距南河虽远然舍此更无近国可表方隅矣考郦注谓南河既迳于阗国北然後迳扞弥精絶且末国北是此数国皆由东向北故释氏西域记南河自于阗东迤北三千里也南河距此诸国之治虽遥而距此诸国之境尚近故略举所过之境以识南北尔
又案唐地理志于阗西五十里有苇关又西经渤海西北渡繄馆河六百二十里至郅满城则是自于阗西北至繄馆河六百七十里又考汉西域传于阗西至皮山三百八十里皮山西北至莎车三百九十里则是于阗至莎车七百七十里以今舆图度之汉西域传于阗至莎车道里与今和阗伊里齐至叶尔羌道里相合唐地理志于阗至繄馆河道里与今伊里齐至听杂阿布河相合听杂阿布河即与叶尔羌河会流东逝者也既渡听杂阿布河百里乃至叶尔羌城即唐志所谓渡繄馆河至郅满城也
右葱岭南河即叶尔羌河

[book_title]卷十六
钦定四库全书
河源纪略卷十六
证古三
和阗河
谨案水经云其一源出于阗南山北流与葱岭所出河合是于阗河自出南山不出葱岭水经注此文别画显然北魏书谓于阗在葱岭之北二百里盖误以南山为葱岭汉书西域传云于阗在南山下不云在葱岭下也伏读
御制翻译名义集正讹知和阗为自古及今不易之回部其域郭疆圉确凿如昔河流所迳尤可按里而稽水经注载于阗河为北流以今舆图证之哈喇哈什玉隆哈什二河合而注叶尔羌河自南方直向北流与经注最合以是知西域水道虽僻在远方而以今证古往往不爽也
史记大宛传河源出于阗其山多玉石于阗之西则水皆西流注西海其东水东流注盐泽
汉书西域传其河有二源一出葱岭一出于阗于阗在南山下其河北流与葱岭河合
水经其一源出于阗国南山北流与葱岭所出河合
水经注源导于阗南山俗谓之仇摩置自置北流迳于阗国西又西北流注于河即经所谓北注葱岭河也
北魏书西域传于阗城东二十里有大水北流号树枝水即黄河也一名计式水城西五十五里亦有大水名达利水与树枝水会俱北流
後周书异域传于阗国城东二十里有大水北流号树拔水即黄河水也城西十五里亦有大水名达利水与树拔水俱北流同会於计戍
北史西域传于阗城东三十里有首拔河城东二十里有大水北流号树枝水即黄河也一名计式水城西十五里亦有大水名达利水与树枝水会俱北流
西域记城东南百余里有大河西北流国人利之通典于阗河名首拔河亦名树枝河或云即黄河也北流七百里入计戍水一名计首水即葱岭南河同入盐泽
册府元龟城东有大水号计戍水即黄河也太平寰宇记一名首拔河一名树拔河或云即黄河也北流七百里入计戌水一名计首水
通志于阗名首拔亦名树拔河或云即黄河也北流七百里入计戍水【通考作计首水一名计戍水】
谨案北魏书及後周书谓于阗城东有树枝水当即今伊里斋城东玉隆哈什河又谓于阗城西有达利水当即今伊里齐城西哈喇哈什河北史又云于阗城东三十里有首拔河城东二十里有大水北流号树枝水则是于阗城东相距十里内又有两水矣考今玉隆哈什河自皮什雅南流至玉隆哈什南分为东西二支流六十里复合以舆图测之二水相距东西约十里正与北史两河相距里数相合北史所云树枝河当为玉隆哈什西支之水距里伊齐甚近故云城东二十里其首拔河当为玉隆哈什东支之水距伊里齐差远故云城东三十里也又考今哈喇哈什河在伊里齐城西北十八里而北魏後周书达利水在于阗城西五十五里与今道里不合五十五里句上五字当为衍文达利水距于阗城西十五里与哈喇哈什距于阗城西十八里正相符合耳又考通典通考通志太平寰宇记皆谓树枝河北流七百里入计戍水今和阗河北流会叶尔羌河入塔里木河则所谓计戍水者当为今塔里木河也北魏书载龟兹国南二百八十里有大河东流号计戍水即黄河也後周书载龟兹国南三百里有计戍水考龟兹为今库车今塔里木河正当库车之南二百余里与北魏书後周书合盖同一计戍水在于阗北者树枝诸河入之在龟兹南者则又自于阗之北折而东注也今和阗河入塔里木河河自皮什雅南发源处计之流长千里自额里齐计之长七八百里通典谓于阗河北入计戍水长七百里盖自于阗城计之也又考西域记云时有外道负大匏盛满水而进曰我知地理遂以其水屈曲周而复始因疾驱忽而不见依彼水迹峙其基堵遂得兴功即斯国治今玉隆哈什河哈喇哈什河环夹伊里齐或即所谓其水屈曲周而复始者欤河流城邑形势显然是可参考而得其详实也
又按後汉书言河源出葱岭一出于阗南山下水经注南源导于阗南山俗谓之仇摩置证之今西域图志皮什雅在伊里齐域西南一百六十里其南即玉隆哈什哈喇哈什二河发源处分流於城之东西二面距河各二十里许河以外连山环抱即汉书所谓南山也考大宛传云河源出于阗南山下其山多玉石天子按古图书名河所出山曰崑仑盖指于阗之山言之也西域图志以皮什雅南诸山当之惟是崑仑者浑沦磅礴之名不得专指一山以概其全体谓葱岭和阗皆崑仑之蟠根结体延亘之处可也而欲举一山以尽之则未免挂漏之虑且河出崑仑古有明言今源所出喀什噶修叶尔羌和阗实非一源而皆不外於回部则知崑仑所在洵不得偏指以一山而要不越於回部诸境矣又考和阗四境西接葱岭东近沙碛汉书言于阗西通皮山三百八十里则皮山之西非复于阗国界北魏书于阗在葱领之北二百余里虽误以南山为葱岭而其国在南山之北则固为可据汉西域传于阗在南山下疆域画然则南山之南亦非复于阗国界又考游宦纪闻载高居诲使于阗记云玉河在国城外流出崑山西一千三百里至国界牛头山分为三牛头山即西域记之牛角山後汉书所谓南山水经注所谓仇摩置也云置牛头山始为国界则和阗四境实有可据者二河并发蜿蜒北向与西来之大河合并东赴史传所载固昭昭不爽矣右于阗河即和阗河
汉书张骞传汉使穷河源其山多玉石
汉书西域传于阗之西水皆西流注西海其东流东流注盐泽河源出焉多玉石师古曰玉石玉之璞也一曰石之似玉也
梁书西南夷传于阗国有水出玉名曰玉河北史西域传于阗城东三十里有首拔河出玉石新唐书西域传于阗有玉河国人夜视月光盛处必有美玉
五代史四夷附録其河源所出至于阗分为三东曰白玉河西曰緑玉河又西曰乌玉河三河皆有玉而色异
宋史外国传于阗国城东有白玉河西有緑玉河次西有乌玉河源出崑冈去国城西千三百里每岁秋国人取玉于河谓之捞玉
高居诲使于阗记其河源所在至于阗分为三东曰白玉河西曰緑玉河又西曰乌玉河三河皆有玉而色异
册府元龟于阗国城之东有曰白玉河西有緑玉河次西有乌玉河
宦游纪闻晋天福中高居诲使于阗作记纪其采玉处云玉河在国外曰白玉河在城东三十里曰緑玉河在城西二十里曰乌玉河在緑玉河西七里源虽一玉随地变故色不同
张匡邺行程记玉河在于阗城外其源出崑山西流一千三百里至于阗界牛头山乃疎为三河一曰白玉河在城东三十里二曰緑玉河在城西二十里三曰乌玉河在緑玉河西七里其源虽一而其玉随地而变故其色不同每岁五六月大水暴涨则玉随流而至玉之多寡随水之大小七八月水退乃可取彼人谓之捞玉其国之法官未采玉禁人辄至河滨者故其国中器用服饰往往用玉谨按于阗玉河之名虽始见于梁书北史而史记汉书先已言之其水东流注盐泽河源出焉多玉石是也考于阗河出玉历古相传有三河北史谓于阗城东三十里有首拔河指玉隆哈什河也五代史及宋史皆谓东曰白玉河西曰緑玉河又西曰乌玉河则出玉者不特玉隆哈什矣游宦纪闻载高居诲使于阗记谓白玉河在城东三十里緑玉河在城西二十里乌玉河在緑玉河西七里以今舆图考之所谓城西二十里当为喀喇哈什河所谓又西七里者当为卑洼勒河卑洼勒河在喀喇哈什西即喀喇哈什之分流者也河水出玉伊古以来历有明证河源所在益可按籍而稽矣
又按新唐书贞观六年于阗遣使献玉带太宗优诏答之五代史晋天福三年于阗国王李圣天遣使进玉辔秋装等物宋使外国传建隆二年圣天遣使贡玉圭一以玉为柙玉枕一本开宝二年遣贡使云本国有玉一方凡二百三十七斤愿以上进天圣三年遣使贡玉鞍辔白玉带凡此皆因于阗产玉壤奠偶徵献珍既届于要荒列史遂矜为盛美然要皆部限毗沙国别豁旦虽待徵方物之贡而未闻率土之归惟我
皇上德化滂洋瀛墺涵洽东起鸣山之山西抵极疑之岭悉按籍而疆理之和阗采玉诸河与内地池潢无异管子曰玉产於禺氏之边山是昔日传为边壤者今皆属我域中矣书言五服礼载九畿岂足以罄
皇舆之广远哉
右和阗玉河

[book_title]卷十七
钦定四库全书
河源纪略卷十七
证古四
北山枝河
谨按水经注载河之正源一曰葱岭北河一曰葱岭南河一曰于阗河其由葱岭折而东北曰北山虽非正源所自出而枝水南注每多巨浸一曰温宿之南左合枝水为今阿克苏及乌什河一曰姑墨川为今阿察哈喇河一曰龟兹东西川为今库车东西诸河一曰敦薨之水为今恺都河谨以
钦定舆图西域图志及水经注计里参证方知北山之水较南山更为盛大郦注曰水出山而流入海者命曰经水引佗水入於大水及海者命曰枝水出於地沟流於大水及海者又命曰川水此载北山枝河虽与经水有殊然源流浩衍同注于河亦所以成经流之大也
水经注北河自疏勒迳流南河之北暨于温宿之南左合枝水枝水上承北河于疏勒之东西北流迳疏勒国南又东北与疏勒北山水合水出北溪东南流迳疏勒城下枝河又东迳莎车国南枝河又东迳温宿国于此枝河右入北河
谨按西域图志葱岭北河为今喀什噶尔河右入北河之枝河为今阿克苏河阿克苏河入喀什河之处正在阿克苏之南故郦注云左合枝水於温宿之南也惟郦注云枝水上承北河於疏勒之东西北流迳疏勒国南今考阿克苏河所滙之水一曰库克墨尔根河一曰特木尔乌苏河一曰呼木阿里克河一曰托什干河俱出阿克苏及乌什北山滙而东南流入喀什噶尔河与郦注所云西北流异又阿克苏诸水发源处俱在北方未尝迳喀什噶尔之南与郦注所云迳疏勒国南微异古今河流容或迁徙乂东西曲注记载亦仅得大略据郦注以考今图不能不少有参差要其大端固未尝不脗合也又按郦注谓枝河与苏勒北山水合水出北溪东南迳疏勒城下今考赫色勒河及特尔墨楚克河皆出喀什噶尔北山东南流南北夹喀什噶尔城相距仅一二十里与郦注北溪水合但郦注言此水与温宿之南左合枝水相会今阿克苏南左合枝水独有一水其赫色勒河及特尔墨楚克河与阿克苏发源诸水并不相通则所谓疏勒北山之水与左合枝水会者今亦不可考矣唐地里志疏勒镇南北西三面皆有山城在水中城东又有汉城亦在滩上又云赤河来自疏勒西葛罗岭至城西分流合於城东北与今赫色勒河及特尔墨楚克河自喀什噶尔城西北流会於城东北方隅全合则所谓赤河者其即疏勒北山之水乎
右北河左合枝水即阿克苏河
北河又东迳姑墨国南姑墨川水注之水导姑墨西北历赤沙山东南流迳姑墨国西其水又东流流右注北河
谨按西域志图库车为古之龟兹汉书龟兹西距姑墨六百里然则古之姑墨当在今雅哈阿里克以西阿察哈喇河距库车计六百里当即所谓姑墨川也但阿察哈喇河两水南下渗於沙土不注塔里木河与郦注所云右注北河者异或者在道元时其水右注北河今虽淤絶不通而其河尚存也西域记谓拔禄迦国西北行三百里度石碛至□山此则葱岭北源水多东流拔禄迦即姑墨所谓水多东流者非一水也姑墨川在姑墨西北意或近是唐地里志始墨州南临思浑河西北渡拨换河思浑河当为今塔里木河是拨换河即姑墨川也又考唐书谓凌山冬夏积雪春夏含冻虽时消泮寻复结氷今木素尔岭自雅哈阿里克之西至阿克苏之北坚氷积雪亘数百里正在姑墨西北其即所谓凌山乎郦注谓水导西墨西北历赤沙山考汉书姑墨西距温宿二百七十里温宿为今之阿克苏阿克苏东行二日至哈拉玉尔衮之北三十里有盐山自麓至顶俱红土搅石盖即所谓亦沙山也
右姑墨川即阿苏东境阿察哈喇河
北河又东迳龟兹国南又东左合龟兹川水有二源西源出北大山南又出山东南流枝水左派焉又东南水流三分右二水俱东南流注北河东川水出龟兹东北历赤沙积梨南流枝水右出西南入龟兹城其水又东南流右会西川枝水水有二源俱受西川东流迳龟兹城南合为一水水间有故城盖屯校所守也其水东南注东川东川水又东南迳乌垒国南其水又东南注大河
谨案郦注西源出北大山南又出山东南流枝水左????焉又东南水流三分又二水俱东南流注北河谓西川出北大山东南流既别出枝水又东南流分而为三也下云二水俱东南注北河谓西川及别出枝水也下云枝水有二源俱受西川即上文枝水所????也下云东南迳龟兹城合为一水其水东南注东川谓此西川之水虽受西川而其下流则注入东川也郦注云东川水出龟兹东北历赤沙积梨南流枝水右出西南入龟兹城此谓东川之水别出於东川之西故西南入龟兹城也云其水又东南流右会西川枝水谓东川东南流与西川枝水会也下云东川水又东南迳乌垒国南其水又东南注大河此则专谓东川也盖东西二川各有注河惟西川枝水则东会东川同注河耳以
钦定西域志考之库车为古龟兹库车之东有额什克巴什河即龟兹东川也库车之西有赫色勒河下流踰山为乌什特河即龟兹西川也其东西枝水会合之处虽难一一脗合而二川同注大河则古今不易矣
右龟兹东西川即库车河
大河又东右会敦薨之水其水出焉耆之北敦薨之山在匈奴之西乌孙之东山海经曰敦薨之山敦薨之水出焉而西流於注泑泽出於崑仑之东北隅实惟河源者也二源俱道西源东流分为二水左水西南流出於焉耆之西迳流焉耆之野屈而东南流注於敦薨之渚右水东南流又分为二左右焉耆之国城居四水之中治员渠成西去乌垒四百里南会两水同注敦薨之浦东源东南流分为二水俱东南流迳出焉耆之东导於危须国西去焉耆百里又东南注於敦薨之薮川流所积潭水斯涨溢而为海敦薨之水自西海迳尉梨国其水又西出沙山铁关谷又西南流迳连城别注裂以为田其水又屈而南迳渠犁国西又东南流迳渠犁国西又南流注於河山海经曰敦薨之水西流注於泑泽盖乱河流自西南注也
谨按古之焉耆为今哈喇沙尔今恺都河即焉耆之水也郦注云二源俱道西源东流分为二水即所谓左水右水也云右水又分为二左右焉耆之国城居四水之中是焉耆国城夹於西源右二水之中下又云南会两水同注敦薨之浦盖此二水至焉耆城南分而复合也上於左水云注於敦薨之渚此於右水云同注敦薨之浦皆以西源言之下於东源二水亦云流於敦薨之薮即统承云川流所积潭水斯涨溢而为海盖谓西源三水东源二水滙流之地涨而成海曰渚曰浦曰薮通曰海也考恺都河东源有三哈布齐垓河即焉耆水之东源其西有玉勒都斯河即焉耆之西源二源会流为海核其形势为今博斯腾淖尔无疑考汉书西域传焉耆近海多鱼鸟魏书西域传焉耆国南去国十余里今哈喇沙尔南去博斯腾淖尔四里西域记谓河耆尼国城周六七里阿耆尼即焉耆也郦注谓西源右水分为二夹焉耆城今裕勒都斯河东距哈喇沙尔二三百里不夹哈喇沙尔左右城邑迁改不常以古证今但求大端之脗合而已其枝流派别分合环夹难以一一泥求要无害其为合辙也
又按郦注云敦薨之水自西海迳尉犁国其水又西出沙山铁关谷又西南流迳连城别注裂以为田其水又屈而南迳渠犁国西又南注於河考汉书西域传焉耆南至尉犁百里渠犁东北与尉犁接则渠犁又在尉犁西南也郦注谓敦薨之水自西海迳尉犂国所谓西海即博斯腾淖尔谓迳尉犂国又迳渠犂国入河则是自腾喇沙尔南又西南入河与今恺都河出博斯腾淖尔西流至库尔勒之地屈而西南流又屈而南流入大河方隅全合又考晋书杨宣攻焉耆军次其国进屯铁门所谓铁门者或即所谓铁关乎又云未至十余里熙【国王名】率衆先要之於遮留谷铁门与遮流谷相距仅十余里盖即郦注所云铁关谷也又考唐书地里志自焉耆西五十里过铁门关然则铁门关在焉耆之西恺都河必西迳铁门关始至古渠犁之地证之唐志而方位较然矣
右敦薨之水即恺都河
蒲昌海
谨按山海经东望泑泽河水所潜盖葱岭和阗诸河东注泑泽伏而不行故云潜也水经注谓水积龙城之西南龙城故姜赖之虚蒲昌海溢荡覆其国城基尚存而至大晨发西门莫达东门夫国城至大乃为蒲海所溢荡则其浑浑泡泡洄湍电转者可想矣盖西域之水多注於河复合正源旁源诸河而尽注此海其左右沙山蟠积停聚不流以甚盛之水敌甚盛之沙力不胜而伏焉故其流愈激也?读
上谕及
御制河源诗按语始知西域河至罗布淖尔伏流至青海西南阿勒坦噶达素齐老上有天池重源潜发名阿勒坦河至哉
圣人之论能使全河伏见之?列若玑衡夫河既伏流力无所泄不行地上必由地中其趋於青海西南复出者势也蒲昌海为今罗布淖尔西域河源至此而潜青海河源由此而发斯真大河之键鎋谨采史籍所载可为蒲海证明者详着於篇
史记大宛传于窴之西则水皆西流注西海其东水东流注盐泽盐泽潜行地下其南则河源出焉汉书地理志炖煌郡正西关外有白龙堆沙有蒲昌海
汉书西域传其河有两源一出葱岭山一出于阗于阗在南山其河北流与葱岭河合东注蒲昌海蒲昌海一名盐泽者也去玉门阳关三百余里广袤三百里其水亭居冬夏不增减皆以为潜行地下南出於积石为中国河云
後汉书西域传其河有两源一出葱岭东流一出于阗南山下北流与葱岭河合东注蒲昌海蒲昌海一名盐泽去玉门三百余里
山海经西次三经又西北三百七十里曰不周之山北望诸毗之山临彼岳崇之山东望泑泽河水所潜也其源浑浑泡泡注泑泽一名蒲昌海广三四百里其水停冬夏不增减去玉门关三百余里即河之重源所谓潜行也浑浑泡泡皆喷涛之声水经其一源出于阗国南山北流与葱岭所出河合又东注蒲昌海
水经注其水东注泽泽在楼兰国北故彼俗谓是泽为牢兰海也释氏西域记曰南河自于阗东於北三千里至鄯善入牢兰海者也山海经曰敦薨之水西流注于泑泽盖乱河流自西南注也河水又东注於泑泽即所谓蒲昌海也水积鄯善之东北龙城之西南龙城故姜赖之虚西域之大国也蒲昌海溢荡覆其国城基尚存而至大晨发西门暮达东门浍其崖岸余溜风吹成龙形西南向海因名龙城地广千里皆为盐而刚坚也行人所迳畜产皆布毡卧之掘发其下有大盐方如巨枕以次相累类雾起云浮寡见星日少禽多鬼怪西接鄯善东连三沙为海之北隘矣故蒲昌亦有盐泽之称也山海经曰不周之山北望诸毗之山临彼岳崇之山东望泑泽河水之所潜也其源浑浑泡泡者也东去玉门阳关千三百里【原按汉书西域传蒲昌海去玉门阳关三百余里後汉书同惟水经经作千三百里足证二书皆脱千字】广轮四百里其水澄停冬夏不减其中洄湍电转为隐沦之脉当其澴流之上飞禽奋翮於霄中者无不坠於渊波矣即河水之所潜而出於积石也
括地志蒲昌海一名泑泽一名盐泽亦名辅日海亦名牢兰海亦名临海在沙州西南【见史记大宛传正义】通典西州蒲昌县东南有旧蒲类海今名婆悉海庭州蒲类县蒲类海一名婆悉海
太平寰宇记阳关在县西六十里【寿昌县】以居玉门关南故曰阳关关之西三百余里有蒲昌海一名盐泽广袤三百里即葱岭于阗两河之所注西州交河郡蒲昌县取县东南蒲类海以为名蒲类海者人呼为婆悉海
舆地广记寿昌县本龙勒阳关在县西六里玉门关在县西北一百十八里二关之西三百余里有蒲昌海一名盐泽广袤三四百里则葱岭于阗两河所注也
谨按泑泽之泑多训为黑西山经长沙之山泚水出焉北流注於泑水郭注泑水黑色也西次三经又曰泑山神蓐收居之郭注亦云泑音黝黑之黝是山以泑名与水以泑名皆训为黑则泑即黝也又北山经曰边春之山杠水出焉而西流注於泑泽又灌题之山匠韩之水出焉而西流注於泑泽凡此皆以泑泽名或即敦薨之水所注之泑泽乎今罗布淖尔西境合受六丈水为黄河之正流其东境辟展哈密诸水皆隔於沙山不显然来会但以地势求之无不潜流交贯者当即山海经西流注泑泽诸水是也蒲昌海容纳之大於此可见其不能不潜达於青海为中国河盖参考形势而得知其概矣又按蒲昌海之得名盐泽者水经注言盐泽地广千里蒲昌海广袤三四百里凉土异物志云刚卤千里蒺藜之形其下有盐累棋而生与所云地广千里为盐刚坚者正合新唐书侯君集传高昌王麴文泰曰唐去我七千里碛卤二千里高昌即车师前庭其地碛卤二千里然则盐泽东西地皆斥卤蒲昌既在盐泽中以其独为河水所瀦蓄故名之曰海曰泽耳又考盐泽亦名盐水史记大宛传贰师伐宛之後西至盐水往往有亭是也盖盐泽本刚卤之地葱岭和阗二河合诸源自西来注亦必与卤泽会流故河水兼襍盐水又考蒲昌海东南伏流之境多为盐水者所在多有顔师古汉书注谓炖煌西北有恶碛水又盐苦谓之盐水今安西州西南有达布逊淖尔西域同文志谓即盐池盖盐泽千里时□小水东自炖煌西至交河北庭界皆有之惟通名盐泽之蒲昌海则在今哈喇沙尔之南耳又考通典及太平寰宇记均谓西州有蒲昌县以县东南蒲类海故名今考蒲昌海为罗布淖尔在哈喇沙尔正南蒲类海为巴里坤池在天山北麓相距千数百里二海不得混而为一唐宋时偶有通称耳又考西域图志蒲昌县为今之勒木丕在哈喇沙尔东尚三百余里唐人遂以蒲昌名县者西域中大泽以蒲昌海为最着县与海近在数百里之间即得取以名县重巨浸也
又案汉书西域传谓蒲昌海去玉门阳关三百余里水经注载国邑道里多据汉书其於蒲昌海距玉门里数则云千三百里盖汉书三百里上脱去千字故道里不合耳伏读
御批通监辑览谓蒲昌海在回部辟展西南辟展为古车师及高昌地高昌东至玉门关一千三百里见於魏书蒲昌海里数自当略同又考新唐书地理志阳关故城西至蒲昌海南岸千里云至南岸千里则至北岸又不止千里矣以今舆图考之罗布淖尔东距党河一千三百里伏读
御制阳关考谓今之党城即古玉门关禀承详绎知水经注谓蒲昌海去玉门一千三百里与今道里悉合不可易也

[book_title]卷十八
钦定四库全书
河源纪略卷十八
证古五
青海重源【上】
谨案自古论大河之重源者汉以来多以为出於积石说者谓举积石大山以包举全境非谓积石山西无复上源盖以地势荒远言之从略遂无能指明其重发之形势者元以後始以星宿海为河源其又西境邈无闻焉至谓史汉所纪张骞所穷皆不足信何疑古之过甚也良由穷探止於星宿未覩黄水真源则其上接崑仑盐泽者皆不能取信数百年来无由确指其故恭逢
皇上遣使穷源得真源于噶达素齐老之天池
训谕昭垂抉千古未窥之奥盖河水重源至今日而始
定亦至今日而始尽谨以
钦定舆图与古籍之可按者一一参考恭着于篇昔唐贾耽着吐蕃河源録四卷吐蕃东境即今青海全部版图内属灵渎着明援古证今总见
圣朝考订之远轶於前代也
史记大宛传盐泽潜行地下其南则河源出焉谨案汉书西域传蒲昌海一名盐泽其水停居冬夏不增减皆以为潜行地下南出於积石为中国河云山海经西次三经东望泑泽郭注即河之重源所谓潜行即河水之所潜而出於积石也水经注河水重源又发於西塞之外出於积石之山诸书言河自盐泽伏流重源潜发与大宛传合但大宛传浑言盐泽之南河源所出不谓其出于积石也禹贡言导河积石谓治水施功之始可知河不出于积石矣兹故首载大宛传而诸书胥从汰焉
又案西域河源与青海河源考古诸家往往岐而为二【臣】等伏读
谕旨囘部诸水皆东注蒲昌海即盐泽也盐泽之水入地伏流至青海始出而大河之水独黄非崑仑之水伏地至此出而挟星宿海诸水皆为河渎而何济水三伏三见此亦一证又伏读
御制河源诗案语盐泽之水皆入地伏流至青海始出则星宿海诸水皆是也而大河之源独黄色为灵异更在星宿海之上仰见我
皇上睿识渊深垂示精义正定古今异同之说考胡渭谓吐蕃河源笃实亲见之殆非妄言西域河源具载于史汉岂为虚记然近世往往疑西域而信吐蕃何也则以吐蕃之水与积石山下河相连为有目者所共见而盐泽潜行地下南出积石为中国河者幽閟难知也胡渭此说最为切中夫伏地潜流之水甚多不独一河为然何独於河而疑之也河自罗布淖尔伏流千五百里潜发于噶达素齐老之上流为阿勒坦郭勒为星宿海之上流考噶达素齐老为巴顔哈喇山所结之峯河源出此正当罗布淖尔之东南大宛传云盐泽潜行地下其南则河源出焉马迁此文洵足以阐明河道特其时未有能详探确证指明其地故阿勒坦郭勒必待
圣朝而始彰着也
薛季宣书古文训析支水名汉曰赐支在金城郡河关西今西寜州诸羌唐党项吐谷浑地也唐长庆中薛元鼎使吐蕃自成纪西南出塞二千余里得河源於莫贺延碛尾曰闷摩黎山其山中高四下所谓崑仑也东北流与积石河相连隐测其地盖劔南之西河源澄缓冬春可涉下稍合流色赤益远他水并注则浊其说最可信
吴澄书纂言唐长庆中薛元鼎使吐蕃自陇西成纪县西南出塞二千余里得河源於莫贺延碛尾曰闷摩黎山河源非出於积石禹贡导河自积石始也
新唐书吐蕃传元鼎踰湟水至龙泉谷西北望哥舒翰故壁多在湟水出蒙谷抵龙泉与河合河之上流繇洪济梁西南行二千里水益狭春可涉秋夏乃胜舟其南三百里三山中高而四下曰紫山直大羊同国古所谓崑仑者也又曰闷摩黎山东距长安五千里河源其间流澄缓下稍合衆流色赤行益远它水并注则浊故世举谓西羌地曰河湟河源东北直莫贺延碛尾始五百里碛广五十里北自沙州西南入吐谷浑濅狭故号碛尾隐测其地盖劔南之西元鼎所经大略如此
舆地广记至唐之时吐蕃为大国居积石西唐聘使往来一二始见黄河在吐蕃中西南数千里向东北流於积石河相连而吐蕃又言崑仑在其国内长庆中刘元鼎为盟会使言河之上流直莫贺延碛尾隐测其地盖劔南之西
谨案吐蕃传紫山三山中高而四下直大羊同国古所谓崑仑者也一曰闷摩黎山河源其间考闷摩黎山当为今枯尔坤枯尔坤以巴彦哈拉山阿克塔齐沁巴尔布哈三山并峙得名昔人不察遂误指以为崑仑山也但通典大羊同国北直于阗今阿勒坦河出於枯尔坤其直北为安
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:01:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>