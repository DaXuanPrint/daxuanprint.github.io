<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五">
<meta name="description" content="明苏州都邑志。六十卷。明王鏊撰。成书于正德元年(1506年)。早在弘治年间,吴宽尝与张习都修《姑苏志》未成而卒。后林世远为苏州牧守,请王鏊继续修《姑苏志》。王鏊依据吴、张遗稿,“芟繁订伪”,经八个月修订成书。姑苏(苏州的古称)为我国东南地区名郡,俗称:“上有天堂,下有苏杭。”该志以“苏财赋。甲天下,然其土壤不甚广也,况江湖之间,水居其半。”为地方特色。全书分设:郡邑沿革表、古今守令表、科第表、沿革、山、水、水利、风俗、户口、田赋、城池、坊巷、乡都、桥梁、官署、学校(书院附)、兵防、仓场、坛庙、寺观、第宅、">
<title>正德姑苏志_王鏊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">正德姑苏志</span> <br/>
          作者： <span class="inputVal" id="bkauthor">王鏊</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]697517</span> <br/>
          说明： <span class="inputVal" id="bkdec">明苏州都邑志。六十卷。明王鏊撰。成书于正德元年(1506年)。早在弘治年间,吴宽尝与张习都修《姑苏志》未成而卒。后林世远为苏州牧守,请王鏊继续修《姑苏志》。王鏊依据吴、张遗稿,“芟繁订伪”,经八个月修订成书。姑苏(苏州的古称)为我国东南地区名郡,俗称:“上有天堂,下有苏杭。”该志以“苏财赋 甲天下,然其土壤不甚广也,况江湖之间,水居其半。”为地方特色。全书分设:郡邑沿革表、古今守令表、科第表、沿革、山、水、水利、风俗、户口、田赋、城池、坊巷、乡都、桥梁、官署、学校(书院附)、兵防、仓场、坛庙、寺观、第宅、园池、古迹、冢墓、吴世家、平乱、官迹、人物、纪异、杂事。《四库全书总目提要》称颂该志“繁简得中,考核精审”,文笔流畅,载述有体。如载虎丘山来历,摘引东汉赵晔撰《吴越春秋》云:“阖闾葬此,以专诸鱼肠剑各三干为殉,越三日金精结为白虎踞其上,故名。”又云:“相传秦皇发阖闾墓,凿山求剑无所得。其凿处遂成深涧。今名剑池。颜真卿书虎丘剑池四字石刻犹存。”再如,北宋宝元年间两浙转运副使叶清臣,因豪右据太湖(古震泽)支港吴淞江上游,水不得泄,而民众不敢向官府控诉,遂请开盘龙汇和沪渎,湖水畅流入海。“民赖其利”。北宋庆历年间,通判李禹卿修堤太湖八十里为渠,蓄水溉田千余顷,岁饥出羡三万,活饥民万余。“田赋志”说:国家财政来源仰赖东南富庶地区,“而苏为甲”,因此,关于田地、税粮、起运、商税等载述清晰,并根据姑苏特点,将“吴地世家”单列一卷,“列女”仅占“人物志”二十六分之一,颇有创见。但该志以姑苏吴王台命名,而不以苏州命名未必妥当。在《古今守令表》中,有载官员籍贯和字号,有不载籍贯和字号,有载官职,有不载官职,有载族别,有不载族别,没有统一编纂规范。“户口志”载土产、物产,造作锦、罗、木绵布、斜文布、扇骨、度、松饼等,隶属不当。</span> <br/>
          封面： <span class="inputVal" id="bkimg">Z_11441.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]正德姑苏志
[book_author]王鏊
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]697517
[book_dec]明苏州都邑志。六十卷。明王鏊撰。成书于正德元年(1506年)。早在弘治年间,吴宽尝与张习都修《姑苏志》未成而卒。后林世远为苏州牧守,请王鏊继续修《姑苏志》。王鏊依据吴、张遗稿,“芟繁订伪”,经八个月修订成书。姑苏(苏州的古称)为我国东南地区名郡,俗称:“上有天堂,下有苏杭。”该志以“苏财赋 甲天下,然其土壤不甚广也,况江湖之间,水居其半。”为地方特色。全书分设:郡邑沿革表、古今守令表、科第表、沿革、山、水、水利、风俗、户口、田赋、城池、坊巷、乡都、桥梁、官署、学校(书院附)、兵防、仓场、坛庙、寺观、第宅、园池、古迹、冢墓、吴世家、平乱、官迹、人物、纪异、杂事。《四库全书总目提要》称颂该志“繁简得中,考核精审”,文笔流畅,载述有体。如载虎丘山来历,摘引东汉赵晔撰《吴越春秋》云:“阖闾葬此,以专诸鱼肠剑各三干为殉,越三日金精结为白虎踞其上,故名。”又云:“相传秦皇发阖闾墓,凿山求剑无所得。其凿处遂成深涧。今名剑池。颜真卿书虎丘剑池四字石刻犹存。”再如,北宋宝元年间两浙转运副使叶清臣,因豪右据太湖(古震泽)支港吴淞江上游,水不得泄,而民众不敢向官府控诉,遂请开盘龙汇和沪渎,湖水畅流入海。“民赖其利”。北宋庆历年间,通判李禹卿修堤太湖八十里为渠,蓄水溉田千余顷,岁饥出羡三万,活饥民万余。“田赋志”说:国家财政来源仰赖东南富庶地区,“而苏为甲”,因此,关于田地、税粮、起运、商税等载述清晰,并根据姑苏特点,将“吴地世家”单列一卷,“列女”仅占“人物志”二十六分之一,颇有创见。但该志以姑苏吴王台命名,而不以苏州命名未必妥当。在《古今守令表》中,有载官员籍贯和字号,有不载籍贯和字号,有载官职,有不载官职,有载族别,有不载族别,没有统一编纂规范。“户口志”载土产、物产,造作锦、罗、木绵布、斜文布、扇骨、度、松饼等,隶属不当。
[book_img]Z_11441.jpg


[book_title]提要
钦定四库全书　　　　　史部十一
姑苏志　　　　　　　　地理类三【都会郡县之属】提要
【臣】等谨案姑苏志六十卷明王鏊撰鏊所着震泽纪闻震泽集俱别着录苏州自宋范成大明初卢熊二志後纂辑久阙弘治中吴寛尝与张习都穆有志修述未成而卒遗稿尚存後广东林世远为苏州守以其事属鏊鏊乃与郡人杜启祝允明蔡羽文璧等共相讨论发凡举例咸本於寛而芟繁订譌多所更益凡八月而书成首列沿革守令科第三表沿革分野以下分为三十一门而人物门中又分子目十三繁简得中考核精审为地志之有体要者陈继儒见闻录称鏊修志时以扬循吉喜謡诼不愿与之同局志成遣使送之循吉循吉方栉沐不暇抽看但顾签票云不通不通使者还述其语鏊以问之循吉曰府志修於我朝原当以苏州名志姑苏吴王台名也以此名志可乎鏊始大服然考鏊自序纪其初修志时有欲属诸杨仪部而仪部辞之语是鏊未尝摈去循吉不与共事继儒所载恐不足信且范成大原书已题吴郡志亦不标宋时州名鏊实沿用其例固未可以此苛责之矣乾隆四十五年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
姑苏志原序
夫志何为者也纪载郡之封域山川户口物产人才风俗以至城池廨宇井邑第宅前贤遗迹下至佛老之庐皆类次族分使四境之内可按籍而知而一代之文献不至无徵焉如斯而已者也姑苏为东南大郡其风土亦已略见於禹贡周职方尔雅诸书其後如子贡之越絶书赵晔之春秋张勃之录陆广微之记罗处约朱长文之图经龚明之辈纪闻纪事则备矣彚而成书则有范成大卢熊二志由今而观范志峻而整卢志详而赡而其间亦不能无异同焉况国家百三十年人物文章制度因革损益尚皆缺焉识者病之成化间鄱昜丘侯霁守苏则有志修述时则有若刘参政昌李中舍应祯陈训导颀各应聘修纂会丘罢去事遂已弘治中河南史侯简曹侯凤又皆继为之时则有若张佥事习都进士穆而裁决於吴文定公寛久之二侯相继去文定公不禄书竟不就然文定之惓惓是书也虽病在吿未尝释手淡墨细书积满箱案今广东林侯世远由近侍来守才优政举化行讼息宿弊尽剗文事聿兴一日抱文定遗稿属予曰敢以溷子矣予谢非其人且郡多文士有杨仪部循吉辈在焉盍以属诸而仪部固辞予以侯之美意文定之苦心使缺焉泯没则予诚若有罪焉者侯乃延聘文学得同志者七人相与讨论合范卢二志参以诸家裨以近事阅八月成得六十卷以复於侯发凡举例一依文定之旧蒐遗阐隐芟繁订譌则诸君子之功居多予何能焉其亦会其要而折其衷者也独念是志之续历三十余年更六七郡守而卒成於侯予乃适值其时获玷名其间信予之幸也顾学殖荒落且於吴事素多懵焉又以趋召事严不克殚力占毕以足私心之所志以成一郡之典以副林侯之望此予之所自媿而嗟也续而正之能无望于後之君子乎姑苏山名在城西南昔以名郡故今以名其志正德纪元二月之吉嘉议大夫吏部右侍郎国史副总裁震泽王鏊序初石湖范公爲吴郡志成守具木欲刻矣时有求附某事于籍而弗得者因譁曰是书非石湖笔也守惮莫敢辨亦弗敢刻遂以书藏学官愚按风土必志尚矣吴郡自阖庐以霸更千数百年号称虽数易常为东南大都会当中兴其地视汉扶冯人物魁倬井赋蕃溢谈者至与杭等盖益盛矣而旧图经芜漫失考朱公长文虽重作亦略是岂非大缺者何幸此笔属公条章粲然成一郡钜典辞与事称矣而流俗乃复揜厄使不得行岂不使人甚太息哉绍定初元冬广德李侯夀朋以尚书郎出守其先度支公嘉言石湖客也是以侯习知之及谒学问故惊曰是书犹未刋邪他日拜石湖祠退从其家求遗书得数种而斯志与焉校学本无少异侯曰噫信是已吾何敢不力而书止绍熙三年其後大建置如百万仓嘉定新邑许浦水军顾迳移屯等类皆未载法当补於是会校官汪泰亨与文学士杂议用褚少孙例增所缺遗订其侻譌书用大备而不自别爲续焉侯喜曰是不没公美矣亦吾先人志也书来属汝谈序余病谢弗果侯重请曰吾以是石湖书也故敢慁子而子亦辞乎余不得已勉诺客有问余曰或疑是书不尽出石湖笔子亦信乎余笑曰是固前譁者云也昔八公徒着道术数万言书标淮南通典亦出衆力而特表杜佑自古吕氏春秋大小戴礼曷尝尽出一手哉顾提纲何人耳余闻石湖在时与郡士龚颐滕?周南厚三人者博雅善道古皆州之隽民也故公数咨焉而龚荐所闻於公尤多异论由是作子盍亦观益公碑公墓乎载所为书篇目可考子不信碑而信诞乎且公蚤以文名四方位二府余鄙何所系重余特嘉夫侯之不忘其先能毕力是书以卒公志而不自表显焉是其贤非余言莫明也抑余所感则又有大此者焉方公书始出也疑谤横集士至莫敢伸喙以白曾未四十年而向之风波息灭澌尽至是无一存者书乃竟赖侯以传是不有时数哉然则世论是非曷尝不待久而後定乎此余所以重感也余诚不足序公姑以是寄意焉其亦可乎否也疑者唯服侯父子世儒有闻其治吴未朞百坠交举既上此职方氏将复刋石湖集与白氏长庆并行而改命漕湖北矣余故并志以申俟後觊焉绍定二年十一月朔赵汝谈序
吴在周末爲江南小国秦属会稽郡及汉中世人物财赋爲东南最盛历唐越宋以至于今遂称天下大郡然其因革盛衰之际纪载于简册者自吴越春秋越絶书以下若晋张勃顾夷隋虞世基唐陆广微等所述及元和郡县志寰宇记各有所明迨宋之时罗处约有图经朱长文有续记范成大赵与?皆撰类成书厥後有章悊者病其未完作吴事类补宋亡书颇散轶元赵凤仪为总管尝集诸儒论次遗阙会改官不果成入国朝吴县教谕卢熊闵前志之乖纷以为苟不合而壹之恐不足示来者乃揽衆说摭遗事芟繁取要族别类分为志以述地理都邑文学祠祀食货兵卫之属为列传以见古昔人物之美其目曰名宦名臣儒林文艺良吏忠义孝友高行隐逸而列女之节方技之良及其事有不可弃者附焉前为画图以着疆域之异同後有集文以备古今之制作总之为五十卷於是数百里之内二千载之间其事可按书而得矣洪武十一年知府庐陵李侯亨嘉是书之有系於政也将命工刻版以传丁内艰去已而高邮汤侯德来继其职遂督成之熊用荐者出由工部照磨为中书舍人以余有同朝之好请叙其首古者列国皆有史官下至州闾莫不有之然不过记言书事而已及汉司马迁班固创为序纪传志年表之法由是四海之内无复遗事信史氏之善者也後世郡得专社稷山川之祭遂有政令教化之施俨如古诸侯之国固不宜无所纪述而况於吴尝为封国非他郡之比者哉历汉至今虽间有所作而无完文以考其事物之全诚政之阙者也熊独能毅然以笔削为已任效史汉之法损益旧典为一郡成书岂非好古之士乎李汤二侯能知所重而图其传亦可谓达於政体者矣後之人览此书治身居官取前人之成宪以为灋将见道德兴而习俗美句吴之区与邹鲁无异矣则是书之为教不亦大哉余喜熊能急於世俗之所缓笃於好古也为序其?俾刻焉洪武十二年四月既圣宋濂序
鄱阳丘侯守姑苏之再明年余归自岭南适中书舍人李应祯贞伯阳武训导陈颀永之皆以吿家居以尝有斯文之契也相与理姑苏遗迹而及於礼文典则之事侯曰吴自太伯以礼让立国至言游北学於孔子而仁义道德之说益推达而充周其後若严助朱买臣之词华陆澄陆元朗之博浃范仲淹父子之忠贤尹焞魏了翁之道学他如高人逸士则有张翰陆龟蒙皆出於斯郡而望於天下者文献之实有徵不诬今既千有余年出为等伦之魁列为灋从之贤而郁为儒宗者且若山立水涌前者导而後者继也不亦盛哉当时领节镇如李栖筠如李德裕典郡邑如邓攸如韦应物如白居易以及我朝诸闻卿又复俊伟光大足以名今而垂後风声所被而俗效之姑苏文献之成宜非一朝夕也然盛则衰醇则漓转移之机厥有所寄矣吾欲考求遗礼订正古乐以隆时祀以表章乡贤齐整风俗此必有所师资而名物遗矩载於前志多散逸阙漏无所稽裁补而辑之实惟二三君子有赖余谢不敏李君曰此侯之惠教吾苏也於是相与诺之侯复聘高年延俊彦志意真确期於克协乃法范文穆公成大所撰志参以百家裨以羣史人以代着文以事从郡总而邑分之凡一百卷李君陈君诸俊彦之功为多发凡证例余亦岂敢抑讨论紬绎则窃欲勉焉耳矣侯名霁字旹雍天顺庚辰进士以刑部主事拜今官高年文学之士则杜琼用嘉陈寛孟贤乡贡进士施文显奂伯陈璚玉汝儒士贺甫美之周京元基成化十年正月既朢刘昌序

[book_title]卷一
钦定四库全书
姑苏志卷一　　　　　　　明　王鏊　撰
（图略）
姑苏志卷一

[book_title]卷二
钦定四库全书
姑苏志卷二　　　　　　　明　王鏊撰
许时【更始元年】
右自武帝至更始时可考者太守四人都尉一人新莽时太守一人通凡守臣六人
姑苏志卷二

[book_title]卷三
<史部,地理类,都会郡县之属,姑苏志>
钦定四库全书
姑苏志卷三　　　　　　　明　王鏊　撰
古今守令表中
右自太平兴国至德佑知州一百六人【内再任五人】知府一百四十三人【内再任十人三任一人】以他官权任一十五人外有不赴任一十八人辛若渝【庆历四年五月自知寿州徙任不赴】齐廓【庆历七年三月辛酉自淮南转运使移任不赴】李绚【皇佑四年六月知开封府以事出知苏州未行卒】张讽【熙宁七年七月自知越州徙任未行改明州】张说【元丰元年为熙河经略使请郡得知苏州过阙改知成都府元佑元年五月提举杭州洞霄宫改知苏州亦不赴范志壁记作熙宁误】章惇【按会要元佑三年四月知越州不赴除苏州复辞未报遂丁父忧实録云四月以提举洞霄宫除知苏州五月丁卯依旧提举元祠未详孰是又壁记无之盖未尝之任】章衡【绍圣元年三月丙申自知曹州徙苏未上】杨级【绍圣元年闰四月辛未朔自知越州诏移苏州与章衡两易不赴】吕惠卿【绍圣元年闰四月乙酉自提举崇福宫除知苏州未上改江宁府】李仲权【元符二年八月以河北东路提刑知苏州不赴】王博闻【崇宁四年五月自知怀州满除未上六月改河北路转运使】叶棣【大观二年十月自知颍州徙苏未上仍知颍州】王璹【政和三年九月以京西路转运使知平江未上仍依旧任】霍端友【政和四年以礼部侍郎请郡除知平江府未上改陈州】黄潜善【建炎二年二月罢相除观文殿学士知平江府不赴卒】朱胜非【建炎二年四月罢相除知洪州五月改知平江府不赴】赵鼎【绍兴二年八月自提举洞霄宫降知府事未到九月遂改江东安抚大使】陈克敬【绍兴三年四月自知泉州改知府事不赴】不列通凡守臣二百六十四人
姑苏志卷三

[book_title]卷四
史部,地理类,都会郡县之属,姑苏志,卷四

[book_title]卷五
钦定四库全书
姑苏志卷五　　　　　　　明　王鏊　撰
科第表上
地之重以人才才之用以荐进肇自汉代以迄于今按籍系时列其氏名附所历为科第表
姑苏志卷五

[book_title]卷六
钦定四库全书
姑苏志卷六　　　　　　　明　王鏊　撰
科第表中
国朝取士三年一举中式者谓之乡贡明年会试中式御策者谓之进士余则有岁贡每岁行之又间行贤良方正经明行修等科法亦尽矣吾苏号多士不可得而悉书也惟列乡贡进士二者於篇乡贡【士有字有无字任或地或不地缺所不知也缺任者远则先卒近或未授职也有全缺者进士并有传或无所考者也魁元必着文所难也间有着其行者既卒且无传有不可略者也下表仿此】
卢志有洪武三年徐士全榜金文徵等二十人不着县按文徵嘉定朱?吴江张着常熟夏时崑山余十六人无考又府学题名记洪武十七年有张迅茅良骥亦不着县并列於末以俟博览者详订云
张三同　郑叔雨　朱炳　黄琮　唐溥　王庄傅范　邹立诚　徐焕　顔继先　宋圭　张立本黄着　范益　陈梦始　范同大　张迅　茅良骥科第表下
进士【卢志洪武四年金璹榜二人傅?陈永着崑山故县志遂载以为进士及
考其年登科录状元吴伯宗非璹也傅陈亦无名宋濂会试录题词甚详
则璹为乡榜无疑故表以洪武十八年为始】
国朝　吴　长洲　崑山常熟　吴江嘉定　崇明　三卫
以上俱正德年间贡
姑苏志卷六

[book_title]卷七
钦定四库全书
姑苏志卷七　　　　　　　明　王鏊　撰
沿革
吴自太伯开国迄今几三千年中间离合升降损益治乱有可言者叙诸首使来者得观焉
苏州府治吴禹贡扬州之域至周泰伯让国来奔【在今无锡梅里】始号句吴武王克殷因以封其後至夀梦益大诸樊南徙吴阖闾始筑城都之吴亡其地入越楚灭越以其地封春申君秦置会稽郡治吴项梁起兵吴中遂有其地汉高祖六年立从兄贾为荆王更会稽为荆国都吴及贾被杀国除复为会稽郡十二年以封兄子濞濞诛国除复为郡【卢志云濞诛属江都王再属广陵王按汉书地里志会稽郡注云景帝时属江都又广陵国注云江都广陵王皆都此并得鄣郡而不得吴未知孰是】元封元年东越平以其地来属而立东部都尉【後徙章安阳朔初徙鄞又徙句章】顺帝时分浙江以西为吴郡领县十三【吴海盐乌程余杭毘陵丹徒曲阿由拳永安富春阳羡无锡娄】以东为会稽郡还治山隂三国为吴郡领县十五【吴娄海盐嘉兴富春建德桐庐新昌盐官新城阳羡永安临水乌程余杭】宝鼎元年割阳羡永安余杭临水乌程属吴兴郡晋太康元年属扬州刺史四年割吴县置海虞县统县十一【吴嘉兴海盐盐官钱塘富春桐庐建德夀昌海虞娄】与吴兴丹阳号三吴二年分置毗陵郡东晋为吴国置内史行太守事宋永初中罢吴国仍为郡领县十二【仍有新城】元嘉中以扬州浙江西属司隶校尉大明七年割属南徐州八年属扬州齐因之梁初分娄县地置信义郡侯景之乱改吴州寻复为郡陈永定二年割盐官海盐属海宁郡祯明元年分置吴州以钱塘为属郡隋开皇九年改苏州【以姑苏山为名】领县五【吴崑山常熟乌程长城】十一年移治横山【即今新郭】大业初复改吴州三年仍改吴郡【隋初郡隶扬州行台大业末隶徐州总管】隋末刘元进沈灋兴李子通相继据之唐武德四年复为苏州置总管六年辅公祏陷之七年平公祏置都督督苏湖杭暨四州州复旧治九年罢都督属润州贞观元年隶江南道神龙二年隶本道巡察使景龙二年隶按察使景云二年隶扬州都督开元二十一年置采访使为江南东道理所天宝元年改吴郡寻复为州【从此通称为苏州吴郡】乾元元年属浙江西道节度使二年置长洲军【大历五年废】永泰元年改节度为处置观察使【治苏】大历十三年为雄州领县七【吴长洲嘉兴海盐常熟崑山华亭】黄巢之乱钱鏐奄有浙西光启三年六合镇将徐约攻陷苏州龙纪元年鏐遣其弟銶讨约破走之大顺元年七月杨行密将李友陷苏州九月孙儒围苏州十一月陷之杀李友二年鏐复平苏州乾宁三年杨行密将台蒙陷苏州五年鏐讨平之梁开平二年杨行密复围苏州三年鏐复讨平之割吴县地置吴江县後唐同光二年升中吴军晋天福三年析嘉兴置崇德县四年置秀州宋开宝八年改平江军节度仍为苏州属江南东道太平兴国三年钱俶纳土属两浙路置转运使【熙宁五年徙杭】熙宁七年属浙西路政和五年升平江府【以徽宗尝节镇】宣和五年置浙西提举司建炎四年置浙西提点刑狱司并治於此嘉定十年割崑山地置嘉定县凡领县六【吴长洲崑山常熟吴江嘉定】元至元十二年以府治为江淮行省以提刑司为两浙大都督府置浙西路军民宣抚司十四年改宣抚司为平江路总管府改浙西路为浙西道而属江淮行省在城四厢设置録事司以治之十八年升平江路达噜噶齐总管府二十六年改江淮行省为江浙行省移治杭州至正十六年张士诚据之改隆平府十七年复为平江路国朝吴元年改苏州府直隶中书省今隶南京洪武八年以扬州崇明县来属弘治十年又割崑山常熟嘉定地置太仓州今领州一曰太仓县七曰吴长洲崑山常熟吴江嘉定崇明【吴地古今称谓不一句吴泰伯始称汉书注句者吴俗之发声○吴中项羽传举吴中兵○吴下灌婴传破吴县长吴下○吴门见李德裕文指润州为吴之门户○旧吴沈休文安陆王碑文鸿骞旧吴又刘琨劝进表奄冇旧吴○大吴吴县乡名○全吴梁简文帝浮海石像铭云长处全吴今崑山有全吴乡长洲有全吴里○中吴後唐升州为中吴军节度吴越时称中吴府○吴会古有其语自唐以来称者多指平江意谓为东南一都会今郡有吴会亭吴会坊皆然实误也观史记汉书所载皆指吴越而言耳如吴王濞传上患吴会轻悍时固未分会稽为吴郡故举二地合称之至吴郡既立称者相因若曹子建诗云行行至吴会吴会非我乡诸葛孔明云东连吴会蔡邕传云远踪吴会谢承後汉书施延传云吴会未分吴张紘谓收兵吴会王羲之时赋役繁重吴会尤甚石崇曰吴会僭逆庄子释文浙江为吴会分界亦皆指二浙之地朱桓传云部伍吴会二郡齐太祖手诏吴会二郡以礼迎遣禇伯王六朝亦有下吴会两郡造船此类甚多证据尤明切也○三吴说者不同十道四蕃志通典元和郡国图志并以吴郡丹阳吴兴为三吴又以义兴吴郡吴兴为三吴郦道元水经云永建中阳羡周嘉上书以县远赴会至难求得分置遂以浙江西为吴东为会稽分为三号三吴即吴兴吴郡会稽也按晋书咸和三年苏峻反吴兴太守虞谭与庾冰王舒等起义兵於三吴时冰为吴郡舒为会稽则是吴郡吴兴会稽为三吴矣又安帝隆安三年孙恩?会稽刘牢之遣桓宝率师救三吴又陶回为吴兴太守时大饥三吴尤甚回开仓赈之及割府库军资以救乏絶诏会稽吴郡依回赈恤据此则与水经正合又虞谭传谭为吴兴太守诏加谭督三吴晋陵宣城义兴五郡事孝武帝宁康二年太后诏曰三吴奥壤水旱并臻宜时拯恤三吴义兴晋陵及会稽遭水之县全除一年租以此两事考之则义兴固在三吴之外而太后之诏亦不在三吴之数岂一时称谓初无定说邪史传各有详简差互邪或疑虞谭所督三吴晋陵宣城义兴计六郡而称五郡盖谭自为吴兴增督五郡丹阳其一也桓宝救三吴者以孙恩既陷会稽遂逼吴中故云今当以十道四蕃志及郡国志别说为正又陆广微吴地记以金陵为中吴鄂州为南吴武昌为下吴即三吴也地理指掌图三吴今苏润湖州亦据吴丹阳吴兴三郡而言也○东楚史记货殖传彭城以东东海吴广陵为东楚孟康曰旧名吴为东楚】
吴县附郡城西秦为会稽郡置吴县王莽改名泰德隋开皇九年杨素移治横山东唐武德七年复旧开元四年升望县今管里五百一十一
长洲县附郡城东唐万岁通天元年分吴县之北境置【以长洲苑名】乾元二年改长洲军大历五年仍为县十二年升望又割吴地置华亭县今管里七百四十一
崑山县在府东七十里秦汉娄县地【以娄江名】相传其城吴子夀梦所筑【或云在汉为疁县後避钱鏐讳改今名又吴志张昭封娄侯或云改於王莽时】梁天监六年分置信义县属信义郡【今县西二十里村曰信义疑古县治俗又讹为真义】大同初又分置崑山县【以东有崑山名】隋开皇九年废十八年复置唐天宝十载太守赵居贞奏分县之南境及嘉兴海盐二县地入华亭县大历十二年升紧会昌四年升望後析安亭等五乡隶嘉定元元贞元年升州国朝洪武二年复改为县管里三百三十八
常熟县【以其地丰穰故名】在府北一百五里晋太康四年分吴县之虞乡置海虞县【以虞山名一云海嵎以东临海故也】梁天监六年置信义郡大同六年始置常熟县隋废信义郡并所领海阳前京信义海虞兴国南沙入常熟又废晋陵郡於常熟置常州後割入苏州唐武德七年移治海虞城【今县是也】元元贞二年升州国朝洪武二年复为县管里五百一十四
吴江县在府东南四十五里旧吴县松陵镇也五代梁开平三年析吴县地置吴越於此立南北两城防遏使所元元贞二年升州国朝洪武二年复为县管里五百六十二
嘉定县在府东一百四十里故为崑山之疁城乡宋嘉定十年知府赵彦橚奏割崑山县安亭等五乡於练祈市置县元元贞二年升州国朝洪武二年复为县管里六百六十八
太仓州在苏州府东一百六里古娄县之惠安乡相传春秋时吴王於此置仓故名或云吴王濞也或云孙权和好於辽公孙渊置仓於此宋时置节制司酒库元创海运海外番舶皆於此市易俗谓六国马头元贞二年升崑山县为州徙治太仓至正十三年立水军万户府十六年张士诚据吴始城之州复徙崑山国朝吴元年立太仓卫洪武十二年又立镇海卫弘治十年始割崑山之新安惠安湖州三乡常熟之双凤乡嘉定之乐智循义二乡置为州凡三百一十二里领县一曰崇明
崇明县在府东三百一十四里海中唐武德间海中涌二洲【今东西二沙】宋时续涨姚刘沙与东沙接壤【即崇明旧治】建中靖国初又涨一洲於西北【即今之三沙】嘉定中置盐场号曰天赐旧属通州海门县元至元十四年升州隶扬州路国朝改为县洪武八年以其地来属管里一百一十
分野
先儒谓古者受封之月岁星所在之辰其国属焉或谓以其州之星土为国之分星稽诸载籍多有异同姑从旧志所存是订而次第之
黄帝分星次斗十一度至婺女七度曰须女又曰星纪於辰在丑谓之赤奋若於律为黄钟
周礼保章氏郑玄注云星纪吴越也
春秋纬文耀钩云蒙山以东至南江会稽震泽徐扬州属权星
尔雅星纪斗牵牛吴分野
史记天官书二十八舍主十二州吴楚之疆候在荧惑占为鸟衡【正义云荧惑鸟衡皆南方之星鸟衡柳星也或曰张也】
西汉天文志斗江湖牵牛婺女扬州　地理志吴地斗分越地牛女分
费直分星次斗十度至女五度为星纪於辰在丑吴越分野
蔡邕分星次斗六度至须女二度谓之星纪大雪冬至居之吴越分野
皇甫谧帝王世纪云星纪自斗十一度至女七度吴越分
陈卓范蠡鬼谷张良诸葛谯周京房张衡分星次分野斗牵牛须女吴越扬州九江入斗一度庐江入斗六度豫章入斗十度丹阳入斗十六度会稽入牛一度临淮入牛四度广陵入牛八度泗水入女一度六安入女六度
晋天文志南斗十二度至须女七度为星纪
唐一行所分星次分野南斗牵牛星纪之次也丑初起斗九度【余千四十二杪十二太】中斗二十四度【一千七百八半】终女四度其分野自庐江九江负淮水之南尽临淮广陵至于东海又逾南河得汉丹阳会稽豫章郡西滨彭蠡南涉越州尽苍梧南海古吴越及东南百越之国皆星纪分也南斗在云汉之流殷淮海之间为吴分牵牛在南河浸远故其分野自豫章东达会稽南逾岭徼为越分
陈氏曰春秋占相以岁所在为福岁所冲为灾故岁在越而吴不利【按左传昭公三十二年吴伐越史墨曰越得岁而吴伐之必受其凶释者以为岁在星纪此星纪为越之分星而扬州之星土也符坚将谋晋引羣臣会议符融曰岁镇斗牛吴越之福石越曰今岁镇星守牛斗福德在吴悬象无差未可犯也及坚入寇果败】
宋两朝天文志天市垣二十二星东西各列十一星其东垣南第六星曰吴越
国朝清类分野书吴分野斗牛在丑自斗三度至女一度属吴越分扬州今两浙苏皆吴分也
疆域
苏财赋甲天下然其土壤不甚广也况江湖之间水居其半焉观其疆域可以知
唐苏州吴郡领县七东西四百三十九里南北三百三十里【东至海三百六里南至吴兴郡三百一十里西至晋陵郡义兴县界一百三十三里北至晋陵郡二百里东南到东海钊山四百五里西南到吴兴郡二百二十二里西北到晋陵郡一百九十五里东北到常熟县界三百二十九里出杜氏通典】
宋平江府领县六东西三百二十五里南北三百里【东至海二百二十里西至常州界一百三十二里南至秀州界一百一十里北至江一百八十里东南到秀州界一百五十里西南到湖州乌程县界一百三十里东北到海二百三十里西北到常州界五十里以乌角溪为界】
元平江路领州四倚郭县二录事司一东西三百二十五里南北三百里【东至海二百二十里西至无锡州一百三十二里南至嘉兴县一百一十里北至江一百八十里东南到嘉兴县一百五十里西南到乌程县界一百三十里东北到海二百三十里西北到无锡州界五十里】
国朝为苏州府领县七东西五百四里南北四百二里【东至崇明县三百一十四里到海渺无边岸西至常州府宜兴县界一百里到宜兴县一百九十里南至嘉兴府嘉兴县界九十四里到嘉兴府一百三十里北至扬州府通州界一百五十里到通州二百七十二里东南至松江府华亭县界一百二十六里到松江府一百八十里东北至常熟县界许浦港一百七十二里到大海渺无边岸西南至吴江县界一百五十一里到湖州乌程县二百一十一里西北至常州府无锡县界四十九里到常州府一百八十九里至应天府五百八十八里至顺天府三千八百里】按历代疆域不同东至甬东西至雩娄【在今庐江】豫章【接楚】南至于越【今余干】艾【今分宁】北至徐锺吾槖臯【在今夀春】此春秋吴国之境也东至句章【在今庆元】西至豫章南至南海郡北至广陵【秦九江郡】此秦汉会稽郡之境也东至海盐西至丹阳郡南至会稽北至广陵此东汉吴郡之境也东至海盐西至丹阳南至会稽北至毘陵此三国六朝吴郡之境也东至海盐西至宣州南至杭州北至常州此隋唐五代苏州之境也东至华亭西至太湖南至吴江北至江隂此宋平江府之境也东至华亭西至无锡南至嘉兴北至江隂此元平江路之境也东至崇明西至太湖南至嘉兴乌程北至江隂此国朝苏州府之境也
姑苏志卷七

[book_title]卷八
钦定四库全书
姑苏志卷八　　　　　　　明　王鏊　撰
山上
吴中诸山奇丽瑰絶实锺东南之秀地理家谓其原自天目而来发於阳山今纪自阳山分华鹿而南迤逦天平尽於灵岩别由穹窿而东尽於楞伽以及湖中诸山若虎丘於诸山最小而名胜特着且非有所附丽故首列之
虎丘山在府城西北七里吴越春秋云阖闾葬此以扁诸鱼肠劒各三千为殉越三日金精结为白虎踞其上故名唐避讳改武丘又名海涌峰遥望平田中大□耳比入则奇胜万状其最者为劒池两崖划开中涵石泉深不可测相传秦皇发阖闾墓凿山求劒无所得其凿处遂成深涧今名劒池顔眞卿书虎丘劒池四字石刻犹存【宋王禹偁劒池铭并序虎丘劒池泉石之奇者也吴地记引秦皇之事以为诡说考诸旧史则无闻焉矧儒家者流不可语怪因为铭以辩之铭曰茂苑之侧震泽之□岩岩虎丘沉沉劒池峻不可以仰视深不可以下窥我疑乎太极作怪化工好奇水物设险山妖忌危陷其泉也盖取诸坎磔其石也以象乎离艮有止兆蒙无亨期构此屯难成乎险巇直恐夏后弗能导之岂惟秦皇而能肇兹盖其始也一气发泄两仪分别争融鬬结击搏而裂断壁双掲摩云不彻翠秃青残挫锐而中絶寒流下咽犇山未决雪壅雷收拗怒而曲折蹙束湍濑呀槎洞穴鰌翻成窟龙战有血匪自人力盖从天设谁谓一拳登之维艰谁谓一勺挹之不竭池实自然劒何妄传我欲涉道如池之渊我欲立节如石之坚位以道取名以节全濡笔池心勒铭山巅破衆惑焉言余志焉宋方惟深诗云崖奇天开苍渊下澄澈世传灵劒飞山石千丈裂神踪去不返今作蛟龙穴是非漭难诘岁名多异说惟当清夜来静赏潭上月范成大石罅泓渟劒气潜谁将楼阁苦庄严只知暖热游人眼不道苍藤翠木嫌国朝高启干将欲飞出岩石裂苍矿中间得深泉探测费修绠一穴海通源双崖树交影山中多居僧终岁不饮井杀气凛犹在栖禽夜频警月来照潭空云起嘘壁冷苍龙已何去遗我清絶境听转辘轳声时来试新茗徐贲阖闾试劒处灵泉湛澄静苔花渍余血石色带古矿空山秋气寒幽林夜光冷月明树交壁人静霜折绠古怀且当置清景庶足领】其前为千人坐盖神僧竺道生讲经处大石盘陀径亩高下平衍可坐千人唐李阳冰篆书生公讲台四字分刻四石今失其一台侧有点头石上有可中亭取刘禹锡诗语本名可月今误称云【唐刘禹锡诗生公说法鬼神听身後空堂夜不扃高坐寂寥云漠漠一方明月可中亭方惟深生公天人师讲法花雨堕当时听法衆片石千人坐山祗常护持山鸟不敢涴野人心茫然傲荡多酒过醉来不肯归石上看云卧范成大听经人散藓花深千百谁能更赏音只好岸巾披鹤氅风清月白坐弹琴国朝沈周月夜千人石独步一山有此座胜处无胜此羣类尽硗出夷旷特如砥其脚挿灵湫敷霞面深紫城中士与女数到不知几列酒即为席歌舞日喧市今我作夜游千载当隗始亦莫费秉烛步月良可喜月皎光泼地措足畏踏水所广无百步旋绕千步起一步照一影千影千人比一我欲该千其意亦妄矣譬佛现千界出自一毫耳及爱林木杪玲珑殿阁倚僧窗或映火总在蛛纲里閴閴万响灭独度跫然履恐有窃观人明朝以仙拟】又有白莲池在台之左相传说法时池生千叶莲花故名又有试剑石憨憨泉养鹤涧回僊径石井泉泉即张又新所品第三泉也【吴郡志云剑池傍经藏後大石井面涧丈余嵌岩自然上有石辘轳岁久湮废寺僧乃以山後土井当之绍熙三年主僧如壁始淘古石井去淤泥五丈许四傍石壁鳞皴天成下连石底泉出石脉中味甘冷胜剑池郡守沈揆作屋覆之别为亭於井傍以为烹茶晏坐之所宋沈揆诗灵源一閟几经年石上重流岂偶然渐喜行春有幽事人间初见第三泉○上方高阁倚层峦下有清泉一监寒更作小亭供胜览尽收吟思入毫端范成大劝耕堂上醉高年和气春风共霭然大士亦修随喜供夜来古井发新泉○落纸云烟堕翠峦一泓潭月鬭清寒凤凰池上挥毫手郤掬山泉淬笔端沈周月夜叩僧房汲泉煮茶坐松下清啜夜叩僧房覔涧腴山童道我吝村沽未传卢氏煎茶法先执苏公调水符石鼎沸风怜碧绉甆瓯盛月看金铺细吟满啜长松下若使无诗味亦枯】晋王珣尝据为别墅山下因有短簿祠珣记云虎丘大势四面周回岭南则是山径两面壁立交林上合蹊路下通升降窈窕不卒至吴地记亦云虎丘絶岩耸壑茂林深篁为江左丘壑之表吴兴太守禇渊尝经游其地淹留数日叹曰今之所称多过其实惟覩虎丘逾於所闻刘宋何求及弟点胤陈顾越唐史德义并隐此山旧有东西寺即王氏二墅皆在山下今云岩寺在山上而二寺俱废又有望海楼小吴轩致爽阁陈公楼五台山楼千顷云阁他胜处尚多不能悉载【陈顾野王虎丘山序夫少室作镇以峻极而标奇太华神掌以削成而称贵若兹山者高不概云深无藏影卑非培塿浅异疎林秀壁数寻被杜兰与苔藓椿枝千仞挂藤葛与县萝曲涧潺湲修篁?映路若絶而复通石将颓而更缀抑巨丽之名山信大吴之胜壤若乃九功六义之兴依永和声之制志由兴作情以词宣形言谐於韶夏氏文畅於锺律由来尚矣未有登高能赋而韬斐丽之章入谷忘归而忽铿锵之节故总辔齐镳竞雕虫於山水云合雾集争歌颂於林泉于时风清邃谷景丽修峦兰佩堪纫故绳可索林花翻洒乍飘扬於兰臯山禽转响时弄声於乔木班草班荆坐磻石之上濯缨濯足就沧浪之水倾缥瓷而酌旨酒剪緑叶而赋新诗肃尔若与三迳齐踪枪然似共九成偕韵盛矣哉聊述时事寄之翰墨陈张种与沈炯书虎丘山者吴岳之神秀者也虽复峻极异於九天隐嶙殊於太一襟带城隅独超衆岭控绕川泽顾絶羣岑若其峯崖刻削穷造化之瑰诡絶涧杳冥若鬼神之髣髴珍木灵草茂琼林与碧叶飞禽走兽必负义而膺仁是以历代高贤轻举栖托梵台云起宝刹星悬自非玉牒开精金祥緼耀岂其神怪若此者乎沈炯答书若乃三江五湖洞庭巨丽写长洲之茂苑登九曲之层台山高水深云蒸雾吐其中之秀异者实虎丘之灵阜焉冬桂夏柏长萝修竹灵源秘洞转侧超絶远涧深崖交罗户穴唐独孤及夜晏序方今内有夔龙臯伊以佐百揆外有方叔召虎以守四海天下之人高枕无事则琴壶以晏朋友笑歌以展霞月吾党之职也我是以有今兹虎丘之会岩岩虎丘奠吴西门崒然如香楼金道自下方而踊鏁丹霞白云於莲宫之内会之日和气满谷阳春逼人岩烟扫除肃若有待余与夫不乱行於鸥鸟衔流霞之杯而羣嬉乎其中笑向碧潭与松石道旧兕觥既发宾主醉止狂歌送酒坐者皆和吴趋敷奏云去日没梵天月白万里如练松隂依依状若留客于斯时也挽云山为我辈视竹帛如草芥颓然乐极衆虑皆遣於是奋髯屡舞而叹今夕何夕同者八人醉罢皆赋以为此山故事陈张正见从永阳王游虎丘山诗沧波壮郁岛洛邑镇崇芒未若兹山丽招晓擅水乡地灵侔少室涂难像太行重岩标虎踞九曲峻羊肠溜深涧无底风幽谷自凉柙沉余玉气剑隐絶星光白云多异影丹桂有藂香远看银台竦洞塔耀山庄瑞草生金地天花照石梁清远道士同沈恭子游虎丘我本长路周遭罹历秦汉四渎与五岳名山尽幽窜及此客区中始有近峯翫近峯何郁郁平湖渺弥漫吟挽川之隂步上山之岸山川共澄彻光彩交凌乱白云蓊欲归青松忽消半客去川鸟静人来山鸟散谷深中见日崖幽晓非旦闻子盛游遨风流足词翰嘉兹好松石一言常累叹勿谓余鬼神忻君共幽赞顔真卿刻清远道士诗因而继作不到东西寺于今五十春朅来从旧赏林壑宛相亲吴子多藏日秦皇厌胜辰劒池穿万仞盘石坐千人金气腾为虎琴台化若神登坛仰性一舍宅叹珣珉中岭分双树回峦絶四隣窥临江海接崇饰四时新客有神仙者於兹雅丽陈名高清远峡文聚斗牛津迹异心宁间声同质岂均悠然千载後知我挹光尘李德裕追和茂苑有灵峯嗟余未游观藏山在平陆坏谷为高岸冈绕数仞墙岩潜千丈干乃知造化意回斡资奇翫鏐腾昔虎踞剑没常龙焕潭黛入海底崟岑耸霄半层峦未昇日哀狖宁知旦緑筱夏凝隂碧林秋不换冥搜既窈窕回望何萧散川晴岚气收江春杂英乱逸人缀清藻前哲留篇翰共扣哀玉音皆舒文绣段难追彦回赏徒起兴公叹一夕如再升含毫星斗烂皮日休追和清远道士诗并序虎丘山有清远道士诗一首其所称自殷周而历秦汉迄于近代抑二千年末以鬼神自谓亦怪之甚者格之以清健饰之以俊丽一句一字若奋若?彼建安词人傥在不得居其右矣顔太师鲁公爱之刻於岩际并有继作李太尉卫公钦清远之高致慕鲁公之素尚又次而和之顔之叙事也典李之属思也丽并一时之寡和又幽独君诗二首亦甚奇怆余嗜古者观而乐之因总而为和荅不知孰氏之作其辞古而悲亦存于篇末噫清远道士果鬼神乎抑道家者流乎抑隐君子乎词则已矣人则吾不知也○成道自衰周避世穷炎汉荆杞虽云梗烟霞尚容窜兹岑信灵异吾怀惬流翫古涩石铁鉎岚重轻埃漫松膏腻幽迳苹末着孤岸诸萝幄幕暗衆鸟陶匏乱岩罅地中心海光天一半玄猨行列归白云次第散蟾蜍生夕景沆瀣余清旦风人采幽什墨客学灵翰嗟余慕斯文一咏复三叹显晦虽不同兹吟粗堪赞陆龟蒙追和一代先後贤声容剧河汉况兹迈古士复历苍崖窜辰经几十万邈与灵夀翫海岳尚推移都鄙固芜漫羸僧下高阁独鸟没远岸啸初风雨来吟余钟呗乱如何链精魂万祀忽欲半不为断臂忧肯作秋柏散吾闻鄷宫内日月自昏旦左右修文郎纵横洒篇翰斯人久溟溟得不长慕叹庶或有神交相从重兴赞陆龟蒙补沈恭子诗并序按清远道士诗题中有沈恭子同游既谓神怪之俦得非姓氏谥为恭子乎赵宣子韩献子之类邪恭子美谥也而诗中有风流词翰之称岂独唱而不和者欤疑阙其文以为恭子之恨乃作一章存於编中亦补亡之义也○灵质贯轩昊遐年越商周自然失远裔安得怨寡俦我亦小国胤易名惭见优虽非放旷怀雅奉逍遥游携手桂枝下属词山之幽风雨一以过林麓飒然秋落日倚石坐天寒登古丘荒泉已无夕败叶翳不流乱翠缺月隐衰红清露愁览物性未逸反为情所囚异材偶絶境佳藻穷冥搜虚倾寂寞音敢作杂佩詶皎然陪陆长源裴枢游武丘云水夹双刹遥疑涌平陂入门见藏山元化何由窥曳组探诡怪停骢访幽奇情高气为爽德暖春亦随瑶草自的皪黄楼争蔽亏金精发坏陵剑彩沈灵池一览匝天界中峯步未移应来远公石列坐援松枝权德舆酬陆四十虎丘对月东风变蘅薄时景日妍和更想千峯夜浩然幽意多蕙香袭闲趾松露泣乔柯潭影漾霞月石床封薜萝夫君非岁时已负青冥姿龙虎一门盛渊深四海推駸駸步騕?婉婉翥长离玄圃尽瑶树家林轻桂枝声荣徒外奨恬淡方自适逸气凌颢清仁祠访金碧芊眠瑞草秀断续云窦滴芳讯发幽缄新诗此良觌故人石渠署美价满中朝落日杉松直芬芬兰杜飘雄词鼔溟海旷度豁烟霄营道幸同术论心皆後凋循环伐木咏缅邈招隐情慙兹拥肿才爱彼潺湲清拘牵尚多故梦想何由并终结方外期不待华发生刘禹锡青林虎丘寺林际翠微路立见山僧来遥从鸟飞处兹峯沦宝玉千载惟丘墓埋剑人空传凿山龙已去扪萝披翳荟路转夕隂遽虎啸崖谷寒猿鸣松杉暮徘徊北楼上海江穷一顾日映千里帆鵶归万家树蹔因惬所适果得捐外虑庭暗栖还云檐香滴甘露久迷空寂理多为声华故永欲投此山余生岂能误又宿望海楼独宿望海楼夜深珍木冷僧房已闭户山月方出岭碧池?劒彩宝刹摇星影却忆郡斋中虚眠此时景白居易香刹看非远祗园入始深龙蟠松矫矫玉立竹森森怪石千僧坐灵池一劒沈海当亭两面山在寺中心酒熟凭花劝诗成倩鸟吟寄言轩冕客此地好抽簪夜游西武丘不厌西山寺间来即一过舟船转云岛楼阁出烟萝路入青松影门临白月波鱼跳惊秉烛猿觑怪鸣珂摇曳双红斾娉婷十翠娥香花助罗绮锺梵避笙歌领郡时将久游山数几何一年十二度非少亦非多武丘寺路自开山寺路水陆往来频银勒牵骄马花船载丽人芰荷生欲遍桃李种仍新好住湖堤上长留一道春李绅秋山古寺东西远竹院松门怅望同幽鸟静时侵径月野烟消处满林风塔分朱鴈余霞外刹对金螭落照中官备散寮身郤累往来慙谢二莲宫张籍望月登楼海气昏剑池无底浸云根老僧只恐山移去日暮先教锁寺门宋晁回游虎丘诗并序余罢掌赋东阳归次苏台时故人王士龙饮饯于阊门且曰虎丘山寺吴中胜?不越数里可能游乎余沛然惬心诺而偕往由枝????乘水舆啸清风目游趣棹工丛力叶舟如飞拂白英以半开萦红树以傍出□诣幽境夐无纎尘相与披烟萝凌磴道杳疑天外作为佛宫俯临剑池呀若断岸磊砢崷崪不能形容肆凝览以东周惜颓景之西匿一觞一咏柅兴而还遂裁八章以表嘉会时淳化四载自序○饯别阊门复少留故人邀我浣离愁旋酟美醖乘渔艇急棹斜阳到虎丘千古剑池呀怪石一方金地枕清流归时眷恋情无限不得从容秉烛游王禹偁藓墙围着碧孱顔曾是当年海涌山尽把好峯藏寺里不教幽境落人间剑池草色经冬在石座苔花自古斑珍重晋朝吾祖宅一回来此便忘还○乐天曾守郡酷爱虎丘山一年十二度五马来松关我今方吏隐心在云水间野性羣麋鹿忘机狎鸥鹇乘兴即一到兴尽聊自还不知使君贵何似长官闲○徒劳官职在天涯一望家园一泪垂不是虎丘多胜?拂衣归去已多时丁谓久尘黄阁侍威顔忽拥高牙出帝关玉佩乍辞文石陛锦衣重到虎丘山倦飈时傍潺湲起珍羽多从杳霭还官大宠深难得暇林泉怀旧是偷闲梅询凤池初下陡孱顔虎寺重游启旧关金钺传呼投钓渚宝天辉映读书山卧龙昔日曾三顾辽鹤千年始一还应为苍生须再起草堂萝幄讵容闲苏耆虎踞标灵迹危楼杳霭间剑池沈石壁金地涌秋山塔映松轩断云迷藓迳斑磬随灵籁尽鹤伴老僧闲有句慙先哲无辞愈厚顔我来聊写望顿觉离人寰范仲淹昔见虎眈眈今为佛子岩云寒不出寺剑浄未离潭幽步萝垂径高禅雪闭庵吴都十万户烟瓦亘东南蒋堂林端生色美新晴楼阁依山若画屏石坐最宜人选胜剑池潜想地遗灵僧牕松竹冬尤茂寺路烟霞昼亦冥自媿踰年假麾守一回方得扣禅扃张伯玉东客从来过虎丘橘花渡口维扁舟阖闾宫殿不可见但对古塔寒飕飀忆昔吴王全盛日水犀十万横吴钩楚山既掘荆人塚越岭仍将勾践囚岂谓西施能破国谁知麋鹿上台游惟有吴王在时月夜深闲照剑池秋苏舜钦重事飘然付一舟吴山萧寺且淹留白云已有终身约醁酒聊驱万古愁峡束苍渊深贮月岩排红树巧装秋徘徊欲出向城市引领烟萝空自羞苏轼入门无平田石路穿细岭隂风生涧壑古木翳潭井湛卢谁复见秋水光耿耿铁花秀岩壁杀气噤蛙黾幽幽生公堂左右立顽矿当年或未信异类服精猛胡为百岁後仙鬼互驰骋窈然留清诗读者为悲哽东轩有佳?云水丽千顷熙熙览生物春意破凄冷我来属无事暖日相与永喜鹊翻初旦愁鸢蹲落景坐见渔樵还新月溪上影悟彼良自咍归田行可请蒲宗孟长松遶步水湾环寺据吴王冢墓间瘦石千层开碧玉踈围十里裹青山壁从地上嶃岩起云出门前自在闲零落生公讲台下无人说法但空还游虎丘因书钱塘旧游失却湖山恨去舟新年无意作春游东风昨夜思龙井晓雨全家入虎丘望见远峯疑石衖悮寻归路认花楼明朝因出阊门去清梦遥知在两州章子厚和阖闾城外小层峦瘦竹寒松数里间并岸逢僧知寺近入门凿石渐登山钝钩剑化空池在幽独诗成白日闲游客幸无官事束何须斋舫到昏还○传闻城角舣行舟自拥笙歌选胜游偶为寒江阻潮汐再容清赏属林丘燕回吴苑风和雪梦断钱塘月满楼尽把苏杭好烟景醉吟将去诧东州方惟深晋人事高旷所得多奇僻云岩佛子庐曾为二王宅当时盘乐地俯仰成今昔林泉亦余好徘徊相遗迹那知非昔人复作登临客孙觌大雪同羣儿游虎丘冬温阳久亢一雪意颇快乘兴泛扁舟出郭信如迈放棹得虎丘恍然银色界瑶山夹细迳琼树偃曲盖引步到层楼极目吴城隘飞鸾翔空中千峯羃天外景虚云可凌寒重酒易解羣儿庆老翁於此气不惫○多病身如寄长贫气自华只将穷事业便当老生涯泥饮醉生颊挑灯喜见花殷懃香火社闲病到毘耶禅客青鞋软诗翁白帽斜惊回蝶栩栩喜听鹊查查推户风敲竹登床雨散花匆匆一笑许只履上青霞叶梦得同程俱游虎丘得虎字我从山中来更覔林下侣常忧云水脚临老涴尘土高堂老禅伯眉颊耀莲宇号风一哮吼万窍为吞吐乘高寄远览城郭遥可数长陂去渺漭积潦断梅雨从容半日会邂逅平生语乱石拱槎牙重渊下深阻谁能望斗牛宝气濯千古勿作李将军弯弓徒饮羽程俱得丘字四顾渺平野孤撑见林丘常疑涌地出傥复海所浮上有千人台灵踪想前修无情肯深义顽石亦点头下有百尺渊神光干斗牛隂崖不见日草木皆先秋两晋多达士东亭抑其流结庐远车马寄此山之幽一朝施白足奔去如毛輶矧伊桑下宿肯作贾胡留○寻壑复经丘人看李郭舟藤花多背日桐叶最知秋虎去藜藿尽龙归蛙黾愁振衣临石壁未羡习池游方仲荀海涌起平田禅扉古木间出城先见塔入寺始登山堂静参徒散巢喧乳鹤还祖龙求宝剑曾此凿孱顽范成大不过溪桥又两年偶随筇竹访幽禅有缘再踏云岩路无处重寻石井泉拟辍半山分座住先携一枕借床眠觉来饱吃红莲饭正是塘东稻熟天又致爽阁碧嶂横陈若断鳌画栏相对两雄豪东轩只有云千顷不似西山爽气高叶适虎丘之名岁二千虎丘之丘何眇然衆山争高隐日月笑此拳石埋平田虽然?嵝疑异物划开隂崖十丈悬冢中有恨索遗指亭上无语传枯禅偏是吴人爱山急逐面分方夸凭立屋承隋唐良稳称墨题熙丰尚新湿松稍莫遣风雨横石盘自添苔藓涩春来春去吴人游足蠒层颠踣应泣汤仲友虎是何年踞名存迹已亡塔从林外出山向寺中藏池暗生寒气台荒受夕阳更无人吊古来只为春忙元周驰茫茫句吴墟异阜崒然起诸天作藩屏树立空翠里人言开辟初涌出自海底至今罗宫室意与芝阙比夫差暴齐晋继霸执牛耳金银固九泉烬国用奢侈投身甬东地委弃孰怜己因思人间世踊跃徒为尔苍茫一长望万古遽如此日暮钟磬闲且欲谈至理张伯雨振屐稍践危援藤遂支滑尚余金玉气山川相应发沼吴不满眼轩中树如髪花覆阖闾城石绕生公梋适与幽人携及兹暮春月坐久得忘言移樽?清樾吴简巨灵夜窃吴刚斧斸云分得蓬莱股巉岩老石甚雄武女娲不敢支天柱六丁移近吴城傍土利剥蚀千风霜神膏迸藓流玉浆碧泉澄露飞金茎当时湛卢淬秋月西走荆秦南窜越馆娃宫成锋即缺断烟荒草长愁絶我来适兴登高墟浩歌醉倒黄金壶百年荣悴君知无西施未必能亡吴倪瓒余适偶入城本是山中客舟经二王宅吊古览陈迹松隂始亭午岚气忽敛夕欲去仍裵徊题诗满苔壁高启与张宪金起王隅聨句飞梁上当空宪直壁下插水两树交古隂启孤亭倒清泚初至意已惬宪再陟神亦靡气销渊龙藏起骨朽山虎死苍崖出鬼诗隅金藏闷僧史霸图渺何在宪世事果如此佳游信难遭启壮志良未已凭阑瞰神州起树羽讶军垒未暏烟尘清隅且躭林壑美启临风挥一觥宪藉草脱双履莺啄朱果残启蜂抱黄英委琴咽斜阳蝉宪棊战欲雨螘溽暑避松箑启轻凉透藤椅眯目寻黑甜宪潜心玩玄旨籁响破虚寂启香清飘旖旎饭钟隔烟来宪樵笛吹月起整辔戒仆夫起揖鞭谢释子龎声吠喧呵隅骑影归迤遗恋尚眷然启重来那复尔明发抗尘容宪何由继芳趾启又独游云岩寄周?城西诸山非不奇我游独与兹山宜红樱春开山後寺白水夏满山前陂幽居况与山不远钟鼔每到空斋惟雨余烟中落日下曳杖往读头陀碑两崖苍苍石色古枇杷树高隂满池殿灯欲昏上犀鼠塔铃已静蹲孤鸱兴来即游兴尽返迎送岂要山僧知困穷丧乱岂无感正赖此境忘吾悲嗟君何为乃自若破鞯短策尘中驰挂帆能来亦未晩浦口三日南风吹杨基层轩构崇丘緑树带吴苑鸠鸣春竹静鹤下烟汀远初登已神畅稍久竟忘返松高急雨过草弱微风偃幽潭閟灵迹气湿龙蜿蜿俯深戒临危历险知步蹇归途极遐瞩苍茫失西巘释良琦秋日归虎丘虎丘共作五年留几度相携上小舟杨柳春桥半塘寺芙蓉夜月百花洲长林放鹤闻支遁一室编蒲老睦州此日独归怀往事空山草色不胜秋徐有贞云岩雅集志天全翁自永昌归吴三载於兹矣闭门却扫非湖山之游不出出则孤篷短棹飘然往翛然还而未尝有同游同乐者甲申秋九月上日自在居士自玉峯来始相约为登高之集约所登曰山之近而佳者则武丘之云岩乎约所集曰凡吾诗社中人皆可也然不必期翌旦至者即与及旦而鹿冠道人自东原至爱云道人自墙东至醒庵未庵两文学至自緑水园翁乃与之载酒肴出阊门追及居士於画舫而长沙幕宾继至遂即舫中张宴为水嬉望山而进日卓午乃至而吾七人皆古衣冠步入山门笑咏以登岩缁野褐盱眙相视迎而导之自麓及巅凡台殿亭馆之有名者必造焉既乃遵鹤涧过松庵循剑池跻云阁列席而饮用司马公眞率会例酒至自斟杯行无算于时黄花方盛开采英浮白荐以紫莄緑橘而山珍海错间之每酒行三五巡则一瀹以茗故虽酣而不醉醉而不乱间起而延伫岩阿凭轩以眺迩而千章之松万竿之竹云作之色风作之声海涛怒鼔天籁和鸣目眩耳耸应接不暇远而阳华诸山自乾而离阵列车连衡絶乎莾苍之野其区之浸自坤而巽滙乎三江极乎云海之涯块圠混茫与天无际使人神爽飞越将与造化上下同流而无间者因相与寻勾吴之遗迹吊阖闾之玄宫慕太伯之至德企延陵之高风嗟霸图之易泯而知有道者之无穷也居士乃倡为四韵之诗鹿冠继之两文学继之爱云长沙又继之而翁则旅酬而遍和之惟古以菊节登高必以诗酒为乐事然能兼之者鲜矣孟参军之於龙山有酒无诗陶徵士之於栗里有诗无酒老杜之於蓝田小杜之於齐山有诗有酒而无属和之什且彼晋唐中季人乱日滋其皆不能无忧而我辈幸当太平之世以时游衍而兼有诗酒赓酬之乐然则斯集之雅盖前此所未有也於是为志居士为玉峯夏仲昭鹿冠为京兆杜用嘉爱云为吴兴施尧卿醒庵未庵皆陈氏仲孟贤季孟英长沙为彭城刘广洋而翁则东海徐有贞云吴寛游虎丘江神子千人石上可中亭僧说法鬼来听此事休谈但爱石崚嶒二十余年身再到头已白树犹青剑池一道水偏清捡泉经第三名斜阳休促客回城小阁半间重徙倚苏子语是诗铭又登千顷云阁苏公诗句旧曾闻小阁犹题千顷云故事流传如昨日後人登览感斯文田苗尽绕平湖緑江树遥从过雨分日晩窗间频拄笏西山佳气正氤氲沈周雪中游虎丘月色风光知几醉好奇重补雪中缘急排岩树开高阁生怕溪山又少年城郭万家羣玉府塔檐千溜半空泉香茶美酒如酬酢如此登临亦可传】
阳山一名秦余杭山一名万安在城西北三十里高八百五十余丈逶迤二十余里以其背隂面阳故曰阳亦云四飞以四面视之势若飞动也大峯一十五而箭缺为絶顶【相传秦皇射於此故其下有射渎】战国策云越王以散卒三千禽夫差於干隧今万安山有遂山即其地也箭缺下有文殊寺寺内石井大旱不涸有白龙洞岭西有龙母塚东北有白鹤山以丁令威宅名山产白墡亦名白墡岭又名白莲峯以下有白莲寺也今名澄照寺其前有龙湫白龙庙在焉【高启诗我登此山巅不知此山高但觉羣山总在下坐抚其顶同儿曹又见太湖动我前汹涌三十万顷烟波涛长风吹人度层障不用仙翁赤城杖峯回秋碍海鹘飞日出夜听天鸡唱中有一泉长不枯乃是蜿蜒神物之所都老藤隂森洞府黑树上不敢留栖乌常年祷雨车来此投金符灵旗风转白日晦马鬛一滴沾三吴岩峦苍苍境多异樵子寻常不曾至探幽历险未得归忽听钟来涧西寺此时望青冥脱畧尘世情白云冉冉足下起如欲载我昇天行古来名贤总何有唯有此山长不朽欲呼明月海上来照把长生一瓢酒浮?醉枕肱洪崖笑开口天风吹落浩歌声地上行人尽回首】自此一支东北过金芝岭曰管山【亦曰巏山】山北大石涌出如莲花上有云泉庵【国朝张渊史监李应祯吴寛观大石聨句岩岩者大石应祯奇观人所诵遐想十载余寛来游五人共舍舟始登陆渊杖策不持鞚是时日当夕监兹山气逾滃入门信突兀应祯拾级骇空洞落星何破碎寛灵鹫宜伯仲仰观神欲飞渊俯瞰心屡恐鳞皴苔藓剥骨立氷雪冻监神驱道撝呵应祯鬼劈文错综尊严凛君临寛张拱俨宾送环列尽儿孙渊拥护等仆从欲假愚公移监谅匪雍伯种卧鼓慨桴亡应祯对臼怯杵重猊吻呀未收寛龙鬛怒难控凝血疑痛鞭渊立肺讵寛讼上漏还启窗监中通自成衖大惟补天功小可砭肌用分矢肃慎来应祯浮磬泗滨贡渊廉利并攒剑兀臬侧倚瓮峄山辱嬴秦寛艮岳遗汴宋截彼民具赡渊壮哉客难奉监落照红抺赭归云白流汞僧讲点头譍应祯将射没羽中尘缘契三生寛阵图怀七纵渊在悬太师撃攻玉诗人讽仙煮充腹饥监俗搘免腰痛瑶琨产惟扬寛琅玕出乃雍高题少室名应祯怪作东坡供半空见玉蝙千仞附青凤渊栖禅余百年问僧仅三衆凭虚围曲阑寛架壑出飞栋竹幽补堂拗监树古嵌厓缝窦黑炊烟熏应祯坎平锺乳壅盘盘栈道危寛??水泉动渊登顿足力疲眺望眼界空监松露发欲濡潭月手可弄寛穷攀任生皲应祯醉吟微带齆列坐对弯跧渊大呼应鍠?嗜癖牛李愚监诗战邹鲁閧寛拜奇得颠名忧坠成噩梦试与叩山灵傥来捐薄俸应祯沈周大石状望望秦余杭首尾行不了大石突其凥翘然一拳桥山体厚藏骨吐秀此特表正类抱中婴头顶露於褓形大气则散趣足喜在小其深虽未即接目远已好顷来莫能穷继至敢草草循墙道林麓记曲乃遗杳登登觉向峻渐渐驾木杪猊峯据门左呵禁口欲齩有蹬沿百级有殿嵌山造并殿跨偃石悬身龙嫋矫行人自其下恍惚怖四爪转高蹐其背股栗身亦掉镇脑结佛亭所仗力可扰四壁满题句贵贱成杂扫同游惩涉险旋踵促及早次寻岩问寮蜂房互窈窕缘势尽西向局地窄接橑云磴中贯穿所历平地少山静日自长石瘠人亦槁坐僻觊居安传奇被游搅阳厓诧唇歉隂窦疑目窅虚含风飂飂湿映云稍稍衆绉不可熨乱璺□拆兆层叠百宝合正绀或厠缥亘此金刚座千古不可剿危椒压屋脊雷雨常怯倒草木亦作怪牢络万萝茑苍松长深缝本矮枝节老斜见山桃花微红映丛筱草异传多药采掇未谙晓欲宿偿三过衾裯悔忘抱既夕气更佳延月象倍皎尚欠一踏雪意先有瑶岛情状要细述言语未获巧不期诸嵬拄腹早韫藁宛然紫芙蓉被我一手抝东坡昔袖去援例我非狡山僧苦着相便觉生烦恼】西为阳抱山西北彭山温山圌山皆近太湖其北竹青塘又北曰鸡笼山又北曰甑山【山巅有七窍如瓦甑故名】东南有象山即福夀山盘回不絶至南瓜山过爬石岭而北曰北瓜山又徐侯山在阳山西北十里一名卑犹一名徐枕吴越春秋越王乃葬吴王以礼於秦余杭山卑犹即此山也【越絶书云夫差冢在犹亭西卑犹位索隐曰犹亭亭名卑犹位三字共为地名】其下有沈尤村其西南出锦峯南出玉遮东南则凤现岭过岭为凤凰山【晋太康二年掘地得石凤故名】又南为贺九岭【相传吴王於此庆贺重九崖壁有贺九岭三大字】过东南则为花山
花山旧名华山去阳山东南五里山石峭抜岩壑深秀相传山顶有池生千叶莲服之羽化故名续图经云或登其颠见有状如莲华老子枕中记云吴西界有华山可以度难疑即此也山半有池在絶巘横浸山腹逾数十丈故又名天池山【王琏诗清池穴山?止水玻璃浄云衣泛晴涟天影涵空镜龙归海气寒鸟度烟光暝银汉此云通仙槎去非回】上有石鼓晋隆安中鸣乃有孙恩之乱【王琏诗石鼔从何来宛似岐阳?具相若天成由来匪人凿雨藓上重轮天花?顽廓定出时有声逢逢殷山角】石屋二间四壁皆凿浮屠像【王琏诗凿石甃圜庵结构因岩谷危梁琢坚珉湿础裁寒玉梵相终无坏明灯自相续掘断青山根白云长在屋】又有龟巢石秀屏虎跑泉苍玉洞绍兴中张汉卿尝居此号就隐山【杨备诗岩屏晩树噪寒鸦岚翠楼台释子家池面镜光功德水金波影里石莲花范成大华山道中过午层隂未肯开暖寒村店竹篘灰萧萧林响棠梨战晩恐阳山有雨来高启灵峯可度难昔见井中书天池在其颠每出青芙蕖湛如玉女盆云影含夕虚人静时饮鹿水寒不生鱼我来属始春石壁烟霞舒灔灔月出後冷泠雪消余再泛知神清一酌欣虑除何当逐流花遂造仙人居又陪姚参政游天池山骑马寻幽度岭迟老僧不识使君谁门开红叶林间寺泉浸青山石上池残果已收猿食少枯松欲折鹊巢危壁闲不用题名字无限苍苔没旧碑沈周游天池山佛国有池峯顶见楼台倒影入沄沄源通汞海石中发气接银河天上分抱子龙君吟夜雨洗头玉女动春云诗膓一渥便归去过岭微钟西日曛】其南为鹿山汉阳山野演山龙山茅山西有鸡窠岭清流山鹿山东南为龙池山今改隆池自此过涅盘岭遂接南峯山【即支硎山支陇】
支硎山在龙池山东北以晋支遁尝居此而山多平石故名【按玉篇吴有临硎吴都赋亦云右号临硎又按续图支硎一名报恩山以昔有报恩寺也】山有石室寒泉遁诗云石室可蔽身寒衆濯温手相传遁冬居石室夏隐别峯也泉上刻紫岩居士虞廷臣书寒泉二字径丈【高启诗远落丛峯间平流盘石上月照欲成潭风吹不生浪声兼寒叶下色映秋苔涨野客照羸顔曾来倚筇杖】又有放鹤亭马迹石皆以遁得名【范成大诗石门关外古亭基树老藤枯野径微放鹤道人今不见故应人与鹤俱飞跨马凌空亦快哉龙腰鹤背谩徘徊游人欲识仙踪处但觅苍崖白塔来】山有南峯寺及中峯北峯二院北峯宣德间移於鸡窠岭中峯在寒泉上又名楞伽院南峯一名天峯即唐支山院也有碧琳泉待月岭南池新泉马坡【本名养马坡谚云马婆泉者误也】坡南有石门乃三巨石直上干霄西连危峯东临絶壑中犹枨闑然又有牛头峯在寺门之下东趾有观音寺故又云观音山【白居易诗好是清凉地都无系绊身晩晴宜野寺秋景属闲人浄石堪敷坐寒泉可濯巾自惭衰髩上犹带郡庭尘宋叶梦得泽国锺下流有山独西南标奇惜明眼夙昔多穷探腹背眩金碧钟鱼半精蓝支郎放鹤地妙解无余谈高木气未炎緑隂正清酣我懒倦登陟兹行咤犹堪幽寻虽云初佳处默已谙久欲谢尘滓往同弥勒龛平生术九九晩识前三三才也实可人穷年玩烟岚胷中有定水万境潜包含严霜扫頳紫老干余楩楠噉蔗要自佳食茶亦云甘坐断方丈室天花雨毵毵笑我窘世纲何如老眼蚕我今已解缚真理蚤自躭但恐爱山意多求尚成贪愿借待月岭重开石头庵偃松久傲兀碧琳故澄涵言寻觉庵路更欲从徧参】
定山在支硎西相传支遁创报恩寺於其麓於此禅定故云【按楞伽院石记云乾德二年当州奏帖付苏州府西封定山龙宫里报恩寺敕赐观音院旧志疑定山即支硎之别号非也又按道林在吴土山墓下集同意者合入关斋时道士白衣凡二十四人道林作诗三章越絶书土山者春申君治为贵人塚去县十六里疑即道林斋会之地去支硎为近岂即此也按钱塘亦有定山与此不同】其旁又有羊山与长洲县分界
高景山在定山羊山北三里自天平来漫衍数里至此而止越絶书作高颈山【范成大诗卓笔峯前树作团天平岭上石成关緑隂匝地无人过落日秋蝉满四山又高景山夜归伊轧蓝舆草露间夜凉月暗走孱顔忽逢陂水明如镜照见沈沈倒影山】其西麓对花山觉林厓谷盘拱处曰金盆坞宋魏文靖公墓在焉其南为斜堰岭
天平山在支硎南五里视诸山最为崒其林木亦秀润山多奇石诡异万状有卓笔峯【高启诗云来初似墨鴈过还成字千载只书空山灵恨何事】飞来峯【高启诗风吹峨眉云来依此山住我来不敢登只恐还飞去】五丈石【高启诗势危撑月堕影瘦倚云平彷佛华峯井莲花一半生】卧龙峯巾子峯毛鱼池大小石屋【高启诗双崖立幽关一洞开深宇青嶂近为隣白云间作主不受杜陵风可避河朔暑华栋几回新渠渠独千古张羽山根攒栋宇檐梲势崚嶒却许谁来住闲云共老僧】其山顶正平曰望湖台【即远公庵遗迹】上巨石圆而面湖者曰照湖镜【杨基诗团团山上石下照太湖影如何一监中三万六千顷】山半有白云泉【白居易诗天平山上白云泉云本无心水自开何必奔冲下山去更添波浪向人间宋陈纯臣与范文正荐白云泉书粤自剖判融结其中杰然高岳巨浸不待标异固已耸动人耳目不幸出於穷幽之地必有名世君子发挥善价所以会稽平湖非贺知章不显丹阳旧并非刘伯初不振惟胥台古郡不三十里有山曰天平山山有泉曰白云山高而深泉洁而清傥逍遥中人览寂寞外景忽焉而来洒然忘怀碾北苑之一旗煮并州之新火可以醉陆羽之心激卢仝之思然後知康谷之灵惠山之英不足多尚天宝中白乐天出守吾乡爱贵清泚以小诗咏题後之作者以乐天托讽虽远而有未尽是使品第泉目者寂寂无闻蒙庄有云重言十七今言而十有七为天下之信非合下而谁欤恭惟合下性得泉之醇才犹泉之濬仁禀泉之勇智体泉之动霭是四雅锺于一德又岂吝阳春之辞以发挥善价纯臣先人松檟寘彼一隅岁时往还尝媿文辞窘澁不足为来今之信傥合下一漱牙齿之末擘牒发咏乐天如在当敛策避道不任拳拳之诚范仲淹诗灵泉在天半狂波不能侵神蛟穴其中渴虎不敢临隐照涵秋碧泓然一勺深游润腾云飞散作三日霖天造岂无意神化安可寻挹之如醍醐尽得清凉心闻之异丝竹不合哀乐音月明羣籁息涓涓度前林子晋罢云笙伯牙收玉琴徘徊不拟去复发沧浪吟乃云尧汤岁盈盈长若今万里江海源千秋松桧隂兹焉如有价北斗量黄金钱藻白云岩静最深隈泉溜泓容石窦开宿雾不生澄晓月残风轻扬蛰寒雷源从天汉星边落流自鏊峯海上回莫谓无心自奔注曾随霖雨下山来范成大龙头高琢飞流玉醴甘浑乳气浮扪腹煮泉烹鬬胯真成骑鹤上扬州】别有一泉如綫注出石罅尤清冽曰一线泉宋僧夀老始发之【范成大诗二十三年再入山此山与我有前缘时人不用怜衰病天与丹房一线泉】有古松蟉纠如盖者曰华盖松【俞焯诗次近勾陈第六星一株相似色冥冥能眠狮子山前路难比龙门石上形此十八公非草草後三千岁独青青来游未怕遭风雨不用秦封请勒铭】又有穿山洞蟾蜍石【杨基诗神蟇月中来化作千年石曾吞玉杵霜清露时时滴】龙头石灵龟石及龙门【高启诗龙门何峥嵘此地表奇蹟山分两崖青天豁一罅白知非禹功凿想是鬼手擘长为风雨关开阖自朝夕深含未吐云对峙不崩石日光寒易倾苔色隂更积只疑过此内便与人境隔始窥已幽深渐及尤险窄暗中把危藤蜿蜒欲惊魄僧留看古刻敲火照絶壁晩闻松声号汹若波浪激不知神鱼飞到此谁点额我尝谒眞龙天门谬通籍何必更区区求为李膺客】南趾有白云寺范文正公祖墓在焉其西有笔架峯其後羣石林立名万笏林【宋周必大游山録五月丁亥早范至能顔休文相别於阊门外唐致远聨舟遶城望姑苏馆而过八里至横塘又数里至黄山又数里过木渎遂至灵岩院至能走价送薰香松黄新茶其简云来日登天平须攀援至远公亭及诸石屏处白云泉名在水品其色凝白盖乳泉也张又新以虎丘石井松江在第三第六而下此泉未知如何试一别之向夀老欲作亭泉上及别筑远公亭寺石上山路傍有石龟极形似向亦有名近无知者忠烈庙具有文正以下画像挂壁谒之丙辰早升小车过天平下岭甚峻约数里至白云寺图经云唐宝历二年置在县西南二十五里本远録公道塲今范文正公功德院寺有白乐天苏子美王君玉蒋希鲁诗刻欲因致远登山而脚力顿疲难之然思至能简中语恐遗恨他年遂奋衣右转而上酌白云泉甚白而甘蹑石磴至卓笔峯峯高数丈截然立双石之上附着甚?疑其将坠余如屏如矗或插或倚备极奇怪行十六七里石愈衆而力愈惫乃循左径访石屋三面壁立覆以二大石少休其中下至小石屋一石覆之又下至飞来峯高二丈上锐下侈後附盘石前临崖谷兹其异也又东下远公庵一名望湖台正直寺後又下至五丈石亦阁石上次至头陀岩有盖斜蔽之次至龟石脊势隐起名不虚得此山大抵皆石也瑰形诡状可喜可愕今日适疲倦又当暑不能穷其巅然郡人能至予之所至者寡矣况游客乎归寺欲拜文正及四子画像坐待鱼钥移时乃至明日盖文正忌辰云高启游天平山记至正二十二年九月九日积霜既霁颢气澄肃予与同志之友以登高之盟不可寒也乃治馔载醪相与指天平山而游焉山距城西南水行三十里至则舍舟就舆经平林浅坞间傍竹石蒙翳有泉伏不见作泠泠琴筑声皆欣然停舆听久之而去至白云寺谒魏公祠憩远公庵然後由其麓狙杙以上山多怪石若卧若立若搏若噬蟠拏撑拄不可名状复有泉出乱石间曰白云泉綫脉萦络下坠千沼举瓢酌尝味极甘冷泉上有亭名与泉同草木秀润可?可息过此则峯回磴盘十步一折委曲而上至於龙门两崖并峙若合而通窄险深黑过者侧足其上有石屋二大可坐十人小可坐六七人皆石穴空洞广石覆之如屋焉既入则凛然若将压者遂相引以去至此盖始及山之半焉乃复离朋散伍竞逐幽胜登者坐者哦者啸者惫而喘者恐而咷者怡然若有乐者怅然俛仰感慨若有悲者虽所遇不同然莫不皆有得也予居前益上觉石益怪迳益狭山之景益奇而余之力益以惫矣顾後者不予继乃独褰裳奋武穷山之高而止焉其上始平旷坦石为地拂石以坐则山之云浮浮天之风飂飂太湖之水渺乎其悠悠予超乎若举泊乎若休然後知山之不负於兹游也既而欲下失其故路树隐石蔽愈索愈迷遂困於荒茆丛筱之间时日欲暮大风忽来洞谷唅呀鸟兽鸣吼予心恐俯下疾呼有樵者闻之遂相导以出至白云亭复与同游者会衆莫不尤予好奇之过而予亦笑其怪怯颓败不能得兹山之絶胜也於是采菊泛酒乐饮将半予启言於衆曰今天下漾荡十年之间诸侯不能保其国大夫士不能保其家奔走离散於四方者多矣而我与诸君在上者之力得安於田里抚佳节之来临登名山以眺览举觞一醉岂易得哉然恐盛衰之不常离合之难保也请书之石明年将复来使得有所考焉苏舜钦诗吴会括衆山戢戢不可数其间号天平峻絶为之主杰然镇西南羣岭争拱辅焉知造化意不以屏大府清溪至峯前仰视势飞舞伟石如长人聚立欲言语扪萝缘险磴烂熳松竹古山腰有危亭前对翠壁举石窦落玉泉泠泠四时雨愿生白云间顔色若粉乳旱年成播洒润可足九土奈何但澄澈未为应龙取予方弃城中岩壑素自许盘桓择胜处至此快心膂养素聊自清终甘食於虎范成大登天平山顶翠屏无路强攀援我与枯藤各半僊不敢高声天阙近人间漠漠但寒烟又重游旧游彷佛记三年轰饮题诗夜满山山上白云应解笑又将尘土涴朱顔高启入山旭光迎出山月明送十里松杉风吹醒尘土梦兹山凡几到题字遍岩洞阳崖树冬荣隂谷泉夏冻怪石立谁扶灵草生岂种白云蓊然来诸峯欲浮动高鹘有危楼幽禽无俗哢凌藓知履滑披岚觉裘重尝登最上巅远见湖影空渔樵度溪孤鸟鹊归来衆还寻老僧居隔竹听清诵慰我跻扳劳为设茶笋供几年历忧欢造物若揶弄迷途远山林迟暮堪自讼难追谢公游空发阮生恸身今解纽绂明时愧无用闲持九节筇寻讨事狂纵石屋秋可眠山猿许分共倪瓒天平烂熳游三日林下狂吟石上眠浩荡春风芳草緑梅花雪满白云泉杨基细雨茸茸湿栋花南风树树熟枇杷徐行不记山深浅一路莺啼送到家徐有贞雨後游天平诸峯满庭芳水长新波山横爽气朝来宿雨初晴动人清兴紫翠眼中明天也教吾快活要游处便与完成最好是一峯送过又见一峯迎有舟中弦管车前鼓吹随饮随行路傍人觑了还笑还惊道是神仙神仙来也不道是个老儒生知谁解浮沈緑野裴度晩年情】其东为翁家山为鸡笼山连属金山【高启雨中过鸡笼山春云晻霭涧奔浑风雨行人过一村得似山家深竹里乳鸠啼午未开门顾阿瑛寄琦元璞鸡笼山下野人家破晓写诗邀品茶秋风过树落红叶夜雨满溪流白沙】
金山亦天平之支壠也初名茶坞山晋宋间凿石得金易今名顶上盘石有坎濶三尺许长二丈余深不可测水莹緑大旱不涸人称为天山腰有石横偃於两崖人行其下其趾有育王塔方石池文殊庵在焉东南为牛眠崦逶迤五六里直抵大河【国朝社庠诗阖闾城外翠微间扬子江心白浪湾踏破芒鞋踪迹徧始知人世两金山】
秦台山在天平之右与笏林相隣巅峯大石刻秦台二大字相传始皇游会稽尝登此故名一名晨台又名神台其南则羊膓岭岭右为白羊山岭之南为赤山长可数里土石多赭色洪武初诗人杨基家其下【杨基赤山旧事曾向溪南看艺麻竹杠兜子一肩斜秧苗尚短仍含谷荷叶才高已上花蚕屋柘烟朝焙茧鹊炉沈火昼薰茶而今风雨成抛絶卧听西园两部蛙○松梢吹粉落衣裳踯躅花开竹笋长可是山中朝洗药一渠春水茯苓香又怀赤山旧业东林携策处南垞释耕时一径都缘石诸泉尽到池静怜松响续凉爱竹隂移盛世容归隐毋令解组迟○渐与世纷远自然尘虑消沼随碧溪水径渡绿隂桥岐路迷还识孤村近却遥闲身任来往不为野人招】
仰天山在赤山之东距天平不五里而近旧名马鞍山宋范文穆公成大营墓於此以近天平山且慕范文正为人故改今名傍有觉岩寺为文穆奉祠之所今废【范成大重九日行营夀藏之地家山随处可行楸荷锸携壶似醉刘总有千年铁门限终须一个土馒头三轮世界犹灰刼四大形骸强首邱蝼蚁乌鸢何厚薄临风拊掌菊花秋得夀藏於先陇之傍密迩松楸地一隅会心何必问青乌元宗虽愧镇周子没世尚从先大夫京兆汉阡贤闻望形山郑冢俭规模家庭遗训焄蒿在不学邠乡画古图】
灵岩山在天平山之南一名石鼓山【山椒有石皷鸣则有兵祸又名砚石山山连村产石可为砚故名】又有石马望如人骑馆娃宫在焉西施洞响屧廊香水溪吴王井皆其迹也其详互见古迹山巅有琴台刻字犹存又有砚池【高启诗山骨谁凿破一泓自然黝醉後欲濡毫蜿蜿见科斗陈子真湛湛冷山骨幽幽抱日光晓吟看雨气春供给花香】翫花池山顶别有石池相传生葵蒓今不复见灵岩寺在焉近毁惟一塔存耳【韦应物始入松路永独欣山寺幽不知临絶槛乃见西江流吴岫分烟景楚甸散林?方悟关塞渺重轸故园愁闻钟戒归骑憩涧惜良游地疎泉谷狭春深草木稠兹焉赏未极清景期杪秋白乐天娃宫屧廊寻已倾砚池香迳又欲平二三月时但草緑几百年来空月明使君虽老颇多思擕觞领妓处处行今愁古恨入丝竹一曲凉州无限情直自当时到今日中间歌吹更无声苏舜钦古来兴废一愁人白发僧归掩寺门越相烟波空去鴈吴王宫阙半啼猿春风似旧花犹笑往事多遗石不言惟有延陵逃遁去清风高节老乾坤宋李复圭吴王昔日馆娃宫殿阁鳞差轶碧空寂寂香魂招不得惟余松柏韵天风刘无降晓乘轻舸出江城晩上篮舆却倦行尽日松风响岩谷小窗听作乱泉声胡珵摄身下蓬莱放浪云水迹非无简书畏心赏寄泉石亭亭云间塔胜地闻自昔梯空上青冥如鸟着两翼化城出天半宝甃坦如席环山划中断裂地开震泽峩峩东西峯观阙倚空碧千寻采香遥劒卧涟漪直当年馆娃宫六月避暑夕琴台延薰风万女曳阿锡牛耳争齐盟鸟喙己着食百家甬东村托足归无宅焉知陵谷变大厦响千舄矧兹风尘际楼殿踊山脊安隐大火中显允像教力兴予浩刼叹万法本空寂元袁易绪风散林薄泄雾开岩扃兹晨惬清穆旷怀延杳冥九折度峻壁微行穷絶迳夫差昔戾止锵锵驻和铃华旗一以建缤纷朝百灵花飘磴道白村入禅闻青吴娃煽方处越甲蔽长垧千秋魂魄归过沛涕亦零呜呼重华後格鬬何由宁秦宫委蔓草汉阙流寒萤惟应金仙姿空山屹亭亭摩尼耀八极象教垂千龄周伯温丹梯百尺到松林连抱庭杉岁月深永巷廊虚曾响屧荒冈台古不闻琴娥眉倾国悲生乐麈尾谈空後视今山下良田川似箭一区那得老云岑○重游已隔十三春纎緑娇黄几度新白发无情添世态青山有约待诗人菜花间麦畦搊锦薜荔萦藤树簇鳞香迳斜阳啼杜宇舟回圆月挂城闉高启闲上青台望下方渔村樵坞尽苍苍倾城人远苔生迳归寺僧稀叶满廊云散池边流塔影雨来阁外失湖光废兴皆幻何须问独自吟诗送夕阳杨基单舻集羣英席窄坐每盍烟横半掩寺木落全见塔斜流出渠分曲迳转豀合村粧妍丑并野话悲笑杂童操吴音闻僧作梵偈荅霜苔滑难跻露棘圬易拉磴纡螘缘树扉敞蜗启阖娱宾列五豆礼佛过三帀晴崖暝忧雨秋洞寒疑腊窗攀盗果檐入避鸇鸽掬池萍沾袖憩石藓汚衲琴忘荒台弄屧响回廊踏值险虑思筇得奇即倾榼感深怒须磔愁极衰鬓飒华年倏川融雅量惭海纳啸歌激欷歔雄辩互交发禅寂虚无量道祖清静盖品嚣蜗触蛮变幻雀化蛤狂游类饮酎薄宦避嚼蜡终当谢尘鞅扫屋分坐榻徐有贞水龙吟慢佳丽地是吾乡看东山更比西山好有罨画楼台金碧岩扉髣髴十洲三岛却也有风流安石清真逸少向西施祠口望湖亭畔对云影天光上下相涵相照似宝镜里翠蛾粧晓且登临且谈笑眼前事几多堪吊香径踪消屧廊声窅麋鹿还游未了也莫管吴越兴亡为他烦恼是非颠倒叹宦海风波几人归早得在家中老遇酒美花新歌清舞妙尽开怀抱又何须较短量长此生心应自有天知道醉呼童更进余杯便挨得到三更乘月回仙棹吴寛三十年来续旧游莫春时节水西头前朝古蹟终难灭半日浮生得自由鸟下林间双白羽山横湖上两青沤笛声忽自琴台起落日都忘滞彩舟】
玉遮山在阳山之南横列如屏今但呼为遮山旧志为查山【吴寛诗见山不识山借问山中人玉遮亦深秀翠色耸嶙峋肩舆绕其趾面面松杉新峯峦稍回伏穹窿复呈身细草被长岸盛夏无埃尘乘闲即行乐愿作兹山宾】其南有按山化山苦竹山其北有蜀山近光福镇东南有贞山初名蒸山以其云气如炊也东有官山马山又东为雅宜山本名雅儿唐青州刺史张济女雅儿葬此吴语儿为倪因譌为宜或云虞集改今名傍有小山曰□茹初名箬如近时居民掘地得唐元和十九年金氏墓志云葬於□茹山阳始知其譌或云即雅宜山【倪瓒诗雅宜山旧名娜如山盖虞道园所命名然未若娜如之名近古也因为竹枝歌二首○娜如山头松柏青阁闾城外短长亭来山未久入城去驻马回看云锦屏○娜如山头日欲西采香迳里竹鸡啼南朝千古繁华地麋鹿蒿莱望眼迷】其东有朝山陂陀曼衍至奇禾岭【一作岐荷】衆山连接不可名状又东则五城山至金井坞又东则眞如坞与小白阳山相连
小白阳山一名伏龙山在金井坞南横耸衆山之外山址旧有寄心庵今废其东南为博士坞弥陀岭竺峯岭又东南则狮子岩在?村之上又南则野芝坞皆连属灵岩山
锦峯山在阳山西南产石紫赤色而秀润故名宋兵部尚书郑起潜居此淳佑中理宗书锦峯二字赐之其西南则蜀山西北为新丰山
邓尉山在光福里俗名光福山在锦峯西南与玄墓铜坑诸山聨属【按圣恩庵开山记作邓尉山庵在玄墓山之南冈记作袁墓村盖旧志以袁为玄蔚为尉而名村以山耳後得宋进士叶和甫墓志与旧志相合】其东有虎山凤鸣冈至理山北有龟峯光福寺在焉【吴寛昔年曾学登山法纵步不忧山石滑舍舆径上凤冈头趂此凉风当晩发远山朝士抱牙笏近山美人盘鬒发我身如在巨海中青浪低昂出复没山下人家远市?家家炊烟起曲突梅林屋宇遥复见一似野鸟巢木末山僧见山如等闲翻怪羣山竞排闼偶凭高阁发长笑笑我胡为蹑石鉢夕阳满目波洋洋西望平湖更空濶山灵为我报水仙预役清泠供酒渴吴人非不好登山一宿山中便愁絶扁舟连夜泊湖口舟子长篙未须刺懒游己笑斯人骇狂游不学前辈达若耶云门在於越何必青鞋共布袜】其相连诸山有上崦有安山聚坞山朝士坞蟠螭山西碛山【在游湖南】弹山即小鸡山在湖滨土阜也【笠泽丛书小鸡出胥门西行四十里过光福市市西五里土多石寡无大林木】竺山【一名竹山】观山茶山【即绣裘山也】吾家山茆冈山石帆山禇山邢山游城山【在游湖北】长山皆附邓尉山【杨基诗随意扶筇入远林紫藤花落迳苔深山中莫道无音乐一片莺声在緑隂】
铜坑山在邓尉山西南一名铜井晋宋间凿坑取沙土煎之皆成铜故名上有岩洞其悬溜滙而为池清冽可饮名曰铜泉【张羽诗牵萝陟云崦想此盘陀石欲去更题名淋漓藓花碧定有樵夫来怪是龙蛇迹徐贲山行兴未穷复登白云峤石上识会游墨花破孤峭隣僧尚未见知有幽人到吴寛铜坑山下徧杨梅曲径人从树杪来共爱石桥凉似水湖梢未放酒船回】
玄墓山相传郁泰玄葬此故名在邓尉西南一名万峯山山之半南面太湖远见法华山如屏浮於波面东有米囤山与石牌至理诸山相连直抵吕山其西则孙家虫头诸山迤入於湖心其南为周山
法华山在玄墓山南一名鉢盂一名乌鉢西南北三面皆在湖中宋丞相李观察墓在焉峯坞幽閴游者鲜至其东有横山渔洋山迤数里与周山连属【自阳山锦峯而来至此而止】
姑苏志卷八

[book_title]卷九
<史部,地理类,都会郡县之属,姑苏志>
钦定四库全书
姑苏志卷九　　　　　　　明　王鏊　撰
山下
穹窿山比阳山尤高五湖赋云穹窿纡曲盖此山实峻而深形如钗股吴地记两岭相趋名曰铜岭越絶书为古赤松子取赤石脂处又神僊传赤须子丰人秦穆公鱼吏也食柏实石脂絶谷後往吴山升僊去即穹窿山也山高而平其顶方广可百亩中垒石为龛名国师庵半山有泉名法雨四时流不絶下注石堰可以灌田山东岭下有盘石高广丈许相传朱买臣读书其上後人号为读书台穹窿寺在焉其北有紫藤坞百丈泉海云庵西址有白马寺【元陈徵诗緑水青山今再游杜鹃花发雨初收猿声好在千章木云气深藏万丈楼麋鹿近人来古涧麒麟无主卧荒邱吏情益媿成覊绁西望太湖烟际头黄汉卿何处春山好物华穹窿山下古烟霞出林磵水作清语上树藤枝开紫花久住老僧如避世初来尘客懒还家一尊醉倒东风里更觅砂锅谷雨茶杨基昨日出游今日还登临未尽湖东山紫藤花落高树下翠羽鸟鸣深竹间泉亭峻石浄可掬磴倚絶壁危难攀人生跬步即天险不独瞿塘与剑关吴寛我闻吴中谚杨山高抵穹窿半壮哉拔地五千仞始羡吴中有寺观铜坑邓尉仙屏扆天平灵岩当几案其间法华与雅宜水透横亘如长岸何人着山经宜作吴山冠但嫌地势高山家每忧旱舟行半日青已了郤被浓云忽遮断水田路转二三里依旧诸峯青历乱人云山顶百亩平合结茆庐倚霄汉龙门胜迹未遑游坐向船头先饱看又饮百丈泉白云翻海涛行人渺无踪兰若因以名秀似青芙蓉兹山非百丈泉石与山重问泉所发源寺僧偶相逢涓涓出乱石??循长松山中下凿井饮足忘弥冬始知白云多护此蜿蜒龙品评藉道园遗墨无尘容所恨生已晩挟杖何由从步来当长夏坐挹清心胷纪事强追和岂徒碧纱笼谪仙咏瀑布莫访香炉峯】
香山与穹窿连属南址近太湖为胥口而气脉接胥山吴地记云吴王种香於此遣美人采之故名其下有采香径互见古迹西南数里有黄茅山临太湖南址吴王爱姬祠在焉
胥山在太湖口寰宇记云吴王杀子胥投之於江吴人立祠於此故名【水经云胥山上有坛长老云胥人所治也下有九折路南出太湖阖闾辟以游姑苏之台而望太湖也】今太湖口为胥口其外为胥湖南有高峯山【自穹窿至此止】
姑苏山一名姑胥一名姑余在横山西北古姑苏台在其上至今人称为胥台山互见古迹
横山在姑苏山东隋书十道志云山四面皆横故名又名踞湖山以山临太湖若箕踞也钱氏葬忠献王元璙於此建寺其趾曰荐福因又称荐福山山有五坞故又名五坞山皇佑五年节度推官马云游此山名之曰芳桂坞飞泉坞修竹坞丹霞坞白云坞後人又以堪舆家言称为九龙坞山中旧有朱桓陆云公顾野王坟续图经云此山镇郡西南临湖控越实吴时要地隋迁郡於横山亦以是为屏蔽云【马云诗山临太湖上寺隐青萝间五坞洞壑邃衆峯屏障环浓岚面光彩惊波背潺湲云归定僧寂月伴樵夫还林墅掩蒙密级磴容跻攀钱氏建圭社此地为家山又题五坞森森芳桂树团团削青玉春花飞涧户秋实坠岩曲霜条封翠紫风叶摇香緑下有幽栖人结芳避世俗学仙读丹经好道探药籙植根满羣峯不使樵斧触○高崖落飞泉深源味泠冽云津留玉乳石髓澄金屑淙淙危磴响滴滴苍藓缺溅沫洒明珠满涧融寒雪岩夫就漱饮姬子临浣洁不独愈痼疾自可清内热○檀栾徧岩川幽谷气象鲜风生自宫徵秋籁成管弦夕霭起碧雾晨?生緑烟花繁紫凤饱质劲苍虬挛藤萝交密?仰不见云天欲访桃源路坞坞疑相连○东涧豀谷秀粲然金碧丽亘夜丹气明向曙扉烟霁磴泻红玉泉林纡赤凤髻日出诸峯上月皎半天际幽谷纾绦缯层崖萦锦羡此山居人萧然远麈世○君寻白云?最近林涧西永日抱幽石因风度清豀炎随夏景变凉高秋气凄素霭生巘?练光带虹霓润泽施天下还返故山栖深惟贤士志出处可与齐又仇山人隐居鸡犬眠云白日空暮春花木满川红茶瓯香沸松林火药杵声清石涧风玉帛未闻招隐士神仙今喜识台翁夕阳半局残棋在醉倚岩边紫桂丛高启题五坞欲攀淮南树人去山寂寞嫋嫋凉风生疎花月中落○山空响更远雨过流还急余沬丽回风一林红树湿○色暎豀沈沈秋云生夕隂无限楚山意鹤鸣风满林○遥闻丹霞坞中有飱霞者络彩发朝朝还同赤城下○云开见家山云合失山路闻语知有人欲寻已迷误】其西有岷山花园山尧峯山唐免水院在焉今称尧峯寺有清辉轩碧玉沼多境岩宝云井白龙洞观音岩偃盖松妙高峯东斋西隐十景今并废【蒋堂半峯亭诗何名半峯亭尧峯路之半游客趋层崖斗上多股战宝云构兹轩接引心不倦所冀冠盖来少休松石畔雄视金仙居巍采倚银汉自此更攀缘须臾跻彼岸李弥大云峯何迢嶤去天余几丈其下蔚华林幽然屹相向我游先朝暾海日射巾杖飞盖不须持步步苍松障山僧知我来罗立鳬鴈行提擕两行人为我谈实相一种勿弦琴三叹无声唱开轩面东南千里入俯仰西登妙高台更欲兹旷望土断泽遶山烟涛渺云浪恐是六鳌连蓬壶堕莽苍又疑鲸入海偃脊起青嶂时方老火炽金石流玉炀须臾变云雨为作雄风壮翻手回凉秋掀舞千林响谁云免水宫自是神龙藏三高如可作吾欲五湖访洗足巨浸心振衣孤峯上寄诗夸夺流得饱但相忘长哦可当歌踏月下空旷僧怀深山居十咏清辉轩湛湛平湖浸月明渔歌吹断晓风清坏衣蒙顶跏趺坐不称诗情称道情碧玉沼深静含秋一镜寛清甘聊酌齿牙寒灵岩自笑穷山骨明月泉悭只欲乾多境岩聊向苍藤挂玉环蒲莎嘉致伴幽闲双眸浄洗看不厌欲结遮头草一间宝云井宝云珠草广禅林凿石穷源意亦深长叹甘泉不当路汪汪空有济人心白龙洞古洞深沈莫敢窥森隂草木野云飞白龙何处淹头角天下苍生待汝归观音岩笑日野花青嶂下歌春幽鸟白云间宝陀大士全身露懊恼游人空看山偃盖松寒松门底如张盖接引佳宾眼倍青方丈老人迎送少未应因汝下幽庭妙高峯下视羣山尽子孙孤高直与月轮分善财不用别峯覔只此休时见德云东斋禅板蒲团消永日明窗浄几映疎筠一炉香尽六时过转觉山家气味真西隐匿影长嫌山未深闭门莫放俗尘生如今满眼事奔走欲向何人话此心戴良已从□泉游复向尧峯去尧峯渺何所尘俗不知处披拂强追寻疲????窘凌遽息喘倚茂松济胜犯零露积石拥近蹊飞岚护遥树仰观天宇垂俯睨河流注石湖尚波澜洞庭但烟雾游子多悲怀触景增远慕微迹既漂泊流年复迟暮半生仅一来百龄能几度囬驾怅难淹又复首前路】又西为鸭踏岭反陂山其南有宝华山长旗岭其东有感慈坞又东为吴山本亦横山一支吴越广陵王子文举建吴山院於此故名其南有昇犹山桃花坞漫衍六七里临太湖白杨湾与吴江分界山之东有紫薇坞瑞云坞褒忠岭青霞坞北连梅湾西址为殊胜坞山西有陆墓山疑即陆云公葬处
楞伽山一名上方山在吴山东北其顶有浮图五通庙在其下东南麓有丁家山唐人丁公着父丧负土作冢故名其北为宝积山宝积寺在焉其北为吴王郊台东北为茶磨屿以其三面临水故云屿俗云磨盘山东南麓有普陀岩岩前石池深峻厓絶石梁跨其上两崖壁立萝木交映特为奇胜
白石山在浒墅北越絶书云故为胥女山春申君初封吴更今名又云其南有小蜀山春申君客卫公子冢也
黄山在茶磨山北四里胥塘之北诸峯高下相连俗称笔格山隋志载王世充破刘元进坑其衆於黄亭磵疑即此山其西山之半有二石洞深可三四丈俗名虎洞
岝?山在金山东俗称狮子山以形名一名鹤阜山又名苲雄山吴地记云王僚葬此山傍有思益寺山上有石巷山南有大石相传为坠星【今其东有落星泾】水经云吴西有苲岭山【俗传此山本在太湖禹治水移至此又西南有两小山皆有石如卷苲禹所用牵山也吴山有浅处在三山之南长老云是苲岭山麓自此以东差深言是牵山之沟朱伯原谓牵山事闾巷之谈因故书所载姑存之】山右有土阜曰铃山左曰索山皆以狮子名山南顶上有巨石二如楼云是狮子两耳自元以来凿石且尽【徐有贞登狮山麦黄天气爽如秋乘兴聊为岝?游香径踏花来洞口小舟送酒过豀头横塘树色连龙坞茂苑烟光接虎丘絶胜竹林觞咏处即今谁数晋风流】
何山在狮山北一里其地旧名鹤邑墟故山名鹤阜山因梁隐士何求何点葬此改今名其坡有资福寺【范志以岝?山为鹤阜山】以上四山与诸山不相连
洞庭山在太湖中一名包山以四面水包之故名或又谓包公尝居之【陶隐居云包公为句容人鲍靓】又名林屋山山周回一百三十五里遥望一岛而重冈复岭茂林平野锺梵相闻闾巷井舍不异市邑即其地如人区别境其诸峯皆秀异而缥缈峯最高登其颠则吴越诸山隐隐在目又有上方下方石公龙头金铎【相传吴王藏金铎於此】渡渚【吴王尝於此渡军】诸山虽皆山之支陇而逶迤起伏灵栖邃构随高下各擅胜处有名丛林凡十有八而林屋洞毛公坛桃花坞消夏湾里诸迹尤为奇胜唐房琯云不游兴德洞庭未见山水他名人品题尤多其地相传无虎蛇雉而所产柑橘特佳所谓洞庭柑也【皮日休诗松门亘五里彩翠高下绚幽人共跻攀胜事颇清便霎霎林上雨隐隐湖中电薜带轻束腰荷笠低遮面湿屦黏烟雾穿衣落霜霰笑次度岩壑困中遇台殿老僧三四人梵字十数卷地稀无夏屋境僻乏朝膳散发抵泉流支颐数云片坐石忽忘起扪萝不知倦异蝶时似锦幽禽或如钿篥篣还戞刃栟榈自摇扇俗态既斗薮野情空眷恋道人摘芝菌为余备午馔渇兴石榴羮饥历胡麻饭如何事于役兹游急於传却将尘土衣一任瀑丝溅又缥缈峯头顶华阳帽手持大夏筇清晨悟道侣来上缥缈峯带露嗅药蔓和云寻鹿踪时惊鼠飞上千丈松翠碧内有室叩之虚??古穴下彻海视之寒鸿蒙遇歇有佳思缘危无倦容须臾到絶顶似鸟穿樊笼恐足蹈海日疑身凌天风衆岫点巨浸四方接圆穹似将青螺髻撒在明月中片白作越分孤岚为吴宫一阵靉靆气隐隐生湖东激雷与波起狂电将日红□□雨点大金髇轰下空暴光隔云闪髣髴亘天龙连拳百大尾下拔湖之洪捽为一云山欲与昭囬通移时却□下细碎衡与嵩人物谅不测絶景尤难穷杖策下反照渐闻仙观锺烟波渍肌骨云壑阗心胷竟死爱未足当生且欢逢不然把天爵自拜太湖公又桃花坞夤缘广南岭尽日穿林樾穷深到兹坞逸兴转超忽坞名虽然在不见桃花发恐是武陵豀自闭仙日月倚峯小精舍当岭残耕出将洞任回环把云姿披拂闲禽啼叫窱险狖眼硉矹微风吹重岚碧埃轻勃勃清隂减鹤睡秀色治人渴敲竹鬭铮鏦弄泉争咽嗢空斋蒸柏叶野饭调石髪空羡坞中人终身无履韈陆龟蒙和包山信神仙主者上真职及栖锺梵侣又是清凉域乃知烟霞地絶俗无不得岩开一迳分柏拥深殿黑僧闲若图画像古非雕刻海客施明珠湘蕤料浄食有鱼皆玉尾有鸟尽金臆手擕鞞铎佉若在中印国千峯残雨过万籁清且极此时空寂心可以遗智识知君战求胜尚倚功名力却下听经图孤帆有行色左右皆跳岺孤峯挺然起因思缥缈称乃在虚无里清晨跻澄道便是孱顔始据石即更歌遇泉还徙倚花奇忽如荐树曲浑成几乐静烟霭知忘机猿狖喜频攀峻过斗未造平如砥举手缘青冥回眸聊下眎高帆大於鸟广墠才类蚁就此微茫中争先未常巳葛洪话刚气去地四十里苟能乘之游止若道路耳吾将自峯顶便可朝帝扆尽欲活羣生不唯私一己超骑明月干复弄华星蘂却下蓬莱巅重窥清浅水身为大块客自号天随子他日向华阳敲云问名氏○行行问絶境贵与名相亲空经桃花坞不见秦时人愿起为东风吹起枝上春愿此作流水渐浮蘂中尘愿此为好鸟得栖花际隣愿此作幽蝶得随花下宾朝为照花日暮作涵花津试为探花士出作偷桃臣桃源不我弃庶可全天真王禹偁吴山无此秀乘暇一游之万顷湖光里千家橘熟时平看月上早远觉鸟归迟近古谁真赏白云应得知范成大满载清闲一棹孤长风相送入仙都莫愁怀抱无消豁缥缈峯头望太湖高启朝登西岩望太湖青天在水云飞孤洞庭缥缈两峯出正是碧海浮方壶尝闻此山孤灵壤蛇虎絶蹟欢樵夫涛声半夜恐魂梦石气五月寒肌肤居人彷佛武陵客户种客就收为租高风欲起沙鸟避明月未出霜猿呼中有林屋仙所都银房石室开金铺罗浮蛾眉互通达别有路往非人途天后每降龙垂胡神钲忽响惊栖鼯自悬日月照洞内古木隂蔽空朝晡风吹白芝晩易老云滞紫泉秋不孤灵威丈人亦仙徒深入探得函中符玄衣使者不暇惜欲使出拯苍生苏後来好事多继往石壁篆刻犹堪摹千年玉鼠化蝙蝠下扑短火如飞乌玄关拒闭谁复到似怪石上腥尘污勿言神仙是恍惚灵蹟具在良非诬我生扰扰胡为乎坐见白发生头颅久欲寻真未能去局束世故缘妻孥何当临湖借渔艇拍浪径渡先双鳬独攀幽险不用扶身佩五岳真形图夜登天坛扫落叶自取薪水供丹炉此身愿作仙家奴不知仙家肯许无狂语醉发应胡卢】
莫厘山相传莫厘将军所居一名胥母【音无】以其在洞庭之东称东洞庭山其山周回八十里视西洞庭差小而冈峦起伏庐聚物产大畧相同所不同者西石清而润东石黄而燥西宜梨东宜枇杷西有兔无雉东有雉无兔耳山有九寺法海翠峰灵源最胜【范成大镇下放船过东山打头风急鼻雷鼾醉梦间心铁石顽惟有爱山贪未厌西山才了又东山吴寛登百阶栈望西山百阶栈上望西山纵目遥过消夏湾未遂真游劳指点聊凭高兴去跻扳石坛相距才十里林屋都来有万间报与山灵须少待会将亲手扣仙关】
鼋头山一名鼋山实洞庭支岭也以其形类鼋故名山产奇石
禹期山亦洞庭支岭相传禹会诸侯於此
夫椒山相传夫差败越处【按左传吴伐越败之夫椒杜预曰太湖中椒山水经云太湖有包山春秋谓之夫椒史记正义引贺循会稽记云夫椒山在太湖中洞庭山西北又常州志云夫椒一名湫山在无锡县太湖滨】
津里山
横山　隂山　叶余山　长沙山【已上在西洞庭之北】
冲山　漫山【在长沙之西】
武山在东洞庭之东本名虎山相传吴王养虎於此後避唐讳改今名
余山【在东洞庭北】
三山　厥山　泽山【俱在东洞庭西南】
马迹山在太湖中属武进县
钱堆山　大?山　小?山
独山【与锡山相传中断为太湖】
东鸭山　西鸭山　三峯山　大峯山　小峯山小椒山【与夫椒相对而差小】
杜圻山相传范蠡乘舟至此遇风止钓洲上刻石记焉【自钱堆以下俱在马迹山西北】
大贡山小贡山【元王逢望大小贡二山大贡如大人小贡如小臣大人方正笏小臣亦垂绅太湖七十山而此我所珍清淑萃间气端厚凝风神岳路莲一朶海偃月半轮远分马迹秀近夺蛾眉真岫幌敝素夕云盖拥高晨深容虎豹隐幽絶狐兔隣将军虽相望邈若越与秦我行柯村外紫翠忽鲜新不无灵异栖飞度招隐沦汹汹白水波杳杳清路尘芳蓴被中沚采之泪盈巾父老昧知识谓我诸侯宾我岂诸侯宾均是天王民】
五石浮山　茆浮山
思夫山相传秦时有人采药不返其妻思之至死故名【高启诗江上曾看望夫石湖中望见忆夫山夫君好采山中药独得长生竟不还不似萧郎与秦女乘鸾同去彩云间】
南乌山　北乌山
大雷山小雷山两山相对而不相见见则有风雷之异大千山　小千山　绍山　青浮山　疃浮山
东岳山西岳山相传吴王於此置男女二岳也
粥山相传吴王饲囚於此
琴山　杵山　大竹山　小竹山　长浮山
癞头浮山　殿前浮山　龟山【与鼋山相对而差小】
谢姑山　小谢姑山　玉柱山　金庭山　垓山舍山　历耳山　笔格山　石蛇山　鼍山
小鼍山　惊蓝山　箭浮山　王舍山　苎浮山白浮山　篛?山　猫鼠山　石牌山
已上七十二山并在太湖中
马鞍山在崑山县西北广袤三里高七十丈一名崑山实因华亭之崑山而名县境连接湖海而孤峯特秀上有浮图【近岁火焚其顶】其阳有慧聚寺东偏有山神祠西有文笔峯【相传孝宗时有魁星见於此】山巅有华藏寺南有桃源洞北有凤凰石及春风亭【太常卿夏?建】正统间知县罗永年植柏千章名郎官栢【宋胜继一水浃辰外乍晴如酒醒临豀照净练陟巘到高青翠霭俯深樾黄云迷远垧超然信尘表风袂袭泠泠孙寔絶顶地平易轩牕风怒号半空垂象纬四面涌波涛洞僻荒苔藓泉深冷骨毛登临欲忘返城市厌烦劳杨维祯与顾仲瑛姚子章张叔厚于彦成郯九成聨句二月二十日楼船下娄江破浪击长舻杨惊颷簸高杠梅峯遥古色姚石树鸣悲腔蹑磴屐齿齿张登堂鼔逢逢地险立孤柱郯天垂开八窻乌升海光浴于鸢骞风力降番赋夹闽估顾越謡杂吴咙仙樵椎结萃姚胡佛凹眉龎婆律喷狮鼎杨琉璃照龙缸曾轩坐叠浪郯落笔飞流淙爱此韫玉石岂曰取火矼文脉贯琬琰顾密韵会?缸驱羊欲成万杨种璧得无双多今文章伯张萃此礼义邦龙驹幸识陆姚凤雏亦知龎翠笄掉文舌顾茜衲折幔幢敏思抽连茧雄心鬭孤鏦句神跃冶劒才捷下水艭磬声重寡和鼎力轻羣扛昆渠诗已就谁诮陇头泷】
秦柱山在县南三十里千墩浦南带海上有烽火楼基吴时以望海寇吴録云一名秦望山又舆地志云秦始皇尝登因名【唐薛据登秦望山南登秦望山目极大海空朝阳半荡浴晃朗天水红豀壑争喷薄江湖递交通而多渔商客不悟岁月穷振缗迎早潮弭棹候远风予本萍泛者乘流任西东茫茫天际帆栖泊何时同将寻会稽迹从此访任公】
娲妇山在县东十八里
赵灵山在县西南三十里【已上三山盖土山耳因旧志所载姑存之】
千墩在县东南其北三十里地名木瓜有墩九百九十有九与此合为千墩因名千墩浦一说自淞江抵本府东下至江南之北凡有千墩永乐中太常少卿袁汶被旨浚千墩浦乡民便之易名少卿墩
绰墩在县西十八里相传唐黄幡绰所葬【高启诗淳于曾解救齐城优孟还能念楚卿嗟尔只教天子笑不言忧在禄儿兵】
天女墩在县东南十八里洪庄村【墩上下皆茆苇惟中间一路若有人行者虽植草不生相传有天子之女葬於此莫详世代墩中有金龙舟每风雨夕即闻金鼓声一村民夜过其处见所谓龙舟者攫取之仅得一人像长可尺许暨归即大病尝有人欲发此为毒蜂飞火逐之遂止】青墩　塘墩【在县东北海口一在东南三十六里吴淞江南】尖墩　石墩十八里墩　庙墩　汤墩　相墩　逃鹿墩　长墩
虞山在常熟县西北一里高一百六十丈周四十六里六十六步【吴地记云孙权置虞农都尉於此故云按吴趣春秋吴太子娶齐女病而曰必葬我虞山之巅以望齐国越絶书云虞山巫咸所居则虞山吴越时已有之或云虞仲葬此得名】一名海虞或云海嵎【以东临沧海】又名乌目山虽无峯峦而蜿蜒起伏畧如卧龙上有土垤磈礧或疑其古塜而不可考也山麓有老君殿旧名乾元宫宫侧有池【宋嘉定间所凿】又有雪井南有仲雍墓有维摩庵太公石屋旁有石洞天将雨则云气出其中又西北为拂水岩崖石陟峻水奔注如虹凌风飞溅最为奇胜自南循山而西有致道观又西有招真宫昭明太子读书台在焉又西则岳祠诸庙过吴王庙五六里有试劒石又有三沓石与石城石门诸峯错峙下有石坛周八十步又西则宝严湾其北六里为破山【孙应时诗长啸虞山迥天开风气清南窥五湖近北览大江横历历三吴地悠悠万古情雄观有如此聊复记平生王汝玉平生不识海虞山览秀曾因图画间云入空蒙开倒影僧依苍翠闭禅关湖田种熟秋千顷烟浦舟行路几湾天上归来暂停辔何当留我老年闲吴寛与沈周游虞山夜宿相川口清朝唤舟人舟人请所之指彼虞山垠山如知我来笑迓野水滨蔼蔼春雨余翠洗云中身我亦重兹山竦然正冠巾虞仲骨已朽高名宛如新悠悠松间路吊古在兹晨放舟转山塘行行自知津春服亦既成庶以适此春○我本不饮人爱山如爱酒春游亦易事出户即掣肘决策为此行所幸得良友譬彼足力弱扶掖乃能走虞山遥在望岂意落吾手侧足乱石间纵目平湖口赏心虽云乐吊古怅然久丹井事有无刻铭覆华构如何梁昭明书台蔽林薮○斜日下岭西落霞满川上晩色催人还轻舟复遥漾佳山难为别持酒忽惆怅悠然一回首舟尾叠青浪故人知我怀捉笔写其状怀土心未除移山力何壮便如王维诗终南亦堪望流观入中夜鼔枻起高唱又舟中望虞山蜿蜒平野卧青山相见今人独厚顔徒有诗篇曾记咏已无筋力再跻攀船头旋转凭黄帽水而低囬拟翠鬟旧日同游谁在者欲从东老学清闲沈周只有看山是胜缘青鞋布袜且轻便天收雨脚賖今日我趂花时遣老年絶壁云扶将堕石豁崖风勒下奔泉此来不愤空归去旋构新篇拣竹鑴】
破山世传龙鬬而山破故名上有兴福寺又有鬬龙涧旁有朱砂洞放生池庆元志引山海经曰虞山之北冈壠相接即乌目山【今顶山之南有乌目涧疑即此也】自此东北九十步有空心潭【取唐人常建诗潭影空人心之句】又有舜井【唐僧常逹山居八咏身间依祖寺志僻性多慵少室遗真旨层楼起暮锺啜茶思好水对月数诸峯有问山中趣庭前是古松○晩望虚庭物心心见祖情烟开分岳色雨霁减泉声远树猿长啸层岩日乍明更堪论的意林下笋新生○一室尘埃外翛然秪麽常睡来开寝帐钟动下禅牀溪浸山光冷秋凋木叶黄时提祖师意欹石看斜阳○西来真祖意秪在见闻中寒鴈一声过?林几叶空心闲怜水石身老怯霜风为报参玄者山山月色同○真性寂无机尘尘祖佛师日明庭砌暖霜苦药苖衰汲水和烟酌栽松带雪移好听玄旨处猿啸岭南枝○古寺凭栏危时闻举妙机庭空月色浄夜迥磬声稀漏转寒更急灯残冷焰微太虚同万象相谓话玄微○圣僧论的旨物物唱圆成疎柳春来翠幽牕日渐明禅心清石室蝶翅覆花英好听谭玄处乔松鹤数声○祖祖唯心旨春融日正长霜轻莎草緑风细药苖香月满真如浄花开觉树芳庭前莺啭处时听语圆常宋刘拯破山八咏并序元丰元年苏州常熟县沙门思雅谒余言曰海虞之胜锺於破山然林泉之势游观之繁无近与远传之盛矣自倪郴州舍宅为寺数百年间伟人奇士往往间出而人无知者愿有以发明之余因而咏兴福寺峩峩乌目山曾临贵侯宅重房昔珠翠峻宇焕金碧泉激晨霞明松摇暮云白宜尔山中人日轮自朝夕文举塔圆昔探双林巵言发南华万里归一空谁云正非邪门影摇青松曾回贵侯车犹遗数层塔岌岌淩飞霞救虎阁三昧游深慈结宇依苍崖猛虎伏巍阁拔箭非忘骸穷兽虽覆车危雀犹投怀况我见已忘而彼犹其侪龙鬬涧白龙鬬巍峯长涧落千尺灵泉应奇跻高连莫云碧寒影凌苍崖清流动危石八月苖正枯犹能变甘泽体如塔妙理悟三伊巍巍抗奇节千尺岩下松萧然独凌雪珠影虽青黄月轮岂圆阙危石扬寒泉至今伴清絶宗教院妙义传天台迷云浄如扫初终虽五时修短自三草结隐非此峯获藏亦真宝秋来月正圆独照松已老空心潭碧潭发幽石潇洒无纎尘寒光湛秋月有物无比伦离钓况无鱼千尺徒垂纶到此心已空何用濯吾缨御赐锺大声叩洪锺万里来彤庭鸟闲栖影重星淡云气清余响遶岩壑林叶如回惊有客发深省尘耳非谩倾】
顶山在破山北十二里上有高女峯【相传齐景公女葬此】白龙池在焉西北有水帘洞两水合流从石厓下注漫流若帘云【孙应时诗小山摇落故凄凉想像登临野兴长万里晴空初鴈入一年好景又橙黄极须痛饮偿秋节生怕疎锺报夕阳搔首故园归未得篱边寒菊为谁香○散目秋郊趂晓凉纎云不点镜天长松杉沐露连天碧秔稻眠云万顷黄可惜文书妨胜日又还时节近重阳小山丛桂相撩得故故随人作阵香梅诗千株碧树挿云立一綫红泉透石飞童子怕寒争闭户夜深风雨有龙归范仲淹平湖数百里隐然一山起中有白龙泉可洗人间耳吾仰仁智心爱兹山水音结茅三十年不道岁月深笑我名未已来问无为理却指岭边云斯焉赠君子周霞宾路转清风径泉通古石桥规模灵隐小景像上方遥书壁藤牵袂寻源草没腰每怀登览日东海暮生潮】
福山在县治西北四十里高九十五丈周五里本名覆釡唐天宝六载改为金凤後梁乾化三年又改今名山麓有东岳行祠【徐有贞诗冒雨冲风泛彩舟共君载酒七峯游海门东望天连水江市西来树隐洲喜有钱刘新着作能无王谢旧风流登楼莫漫题诗句留与山僧作话头】
夀山与福山相连北滨大江又名陶山
河阳山一名凤凰山在县西北四十里高一百二十丈周七里山顶有井尝出醴水【见永庆寺碑】又有梁朝古桧及唐状元陆器读书台【陈绎曾平生邱壑爱跻攀此日披图意任闲江浙去题龙虎榜海虞行看凤凰山鹤来华表千年後云在丹崖万壑间闻有青囊书卷在访仙求术待秋还杨维祯河阳山色画图开絶壑悬崖亦壮哉华表不闻仙鹤语醴泉曾引凤凰来玉鱼金盌埋黄土石兽丰碑长緑苔独有桓桓邱陇在秀峯相对读书台】
志山与河阳山相峙【按卢志居民凿地得唐断碑有鸷山之语则志当作鸷】塔山在河阳山南晋处士夏统宣城太守邴臻尝居此旧名崇德後改今名
常熟山在县北三十七里高一百五丈周七里本名铜官或云洞观唐天宝六载改今名
范山在县北三十六里二百步高七十四丈周二百四步相传梁范冀兄弟居此故名又永安山在县北三十八里【或云即范山】
石家山高五十七丈周二里在铜官山北
茯苓山在县西北六十五里高数丈周三百步下有龙潭【石阑犹存】相传旧产茯苓故名
宛山【或作苑】在县西南五十里高七十丈周五里产石坚润可为砚
顾山在县西北五十里高一百七十丈周二十一里东南属本县西南属无锡县西属江隂俗呼为三界山一名灵龟山亦曰香山
乌丘山在县东南二十七里去昆承湖三里或作坞山黄土山在魏泾桥南【三山皆土阜耳】
穿山高一十七丈周二百五十步中有石洞前後通彻故名临海记曰海虞县穿山下有洞穴高十余丈昔有海行者举帆经其中今考其洞上犹通人往来而其下为地去海已远旧属常熟今分隶太仓州
太仓冈身在州治之东曰上冈身曰下冈身曰归胡冈身【今名归吴】在新安乡曰青冈在惠安乡曰王家冈别有冈门见水条
宝山在嘉定县东南八十里依仁乡永乐十年三月平江伯陈瑄督海运筑为表识上建烽火高三十余丈周回一十五里【御制宝山之碑嘉定涉海之墟当流之会外即沧溟浩渺无际凡海舶往来最为冲要然无大山高屿以为之表识遇昼晴风静舟徐而入则安坐无虞其或暮夜烟云晦冥长风巨浪帆樯迅疾倏忽千里舟师弗戒瞬息差失触坚胶浅遄取颠踬朕恒虑之今年春乃命将士相地之宜筑上山焉以为往来之望其址东西各广百丈南北如之高三十余丈上建烽□昼则举烟夜则明火海洋空濶遥见千里於是或乐其便不旬日而成周围树以嘉木间以花竹蔚然奇观先是未筑之前居民恒见其地有山影及是筑成适在其处如民之所见者衆曰是盖有神明以相之故其兆先见皆称之曰宝山因民之言仍其名而不易遂刻石以志之诗曰沧溟巨浪渺无分混含天地相吐吞洪涛驾山?嶫奔巨灵□□屭相嘘歕挥霍变化朝为昏骇神褫鬼目黯眢苍黄拊髀孰为援乃起兹山当海门孤高靓秀犹崑仑千里示表郁?炖永令泛济无忧烦宝山之名万古存勒铭悠久同乾坤永乐五年五月初九日】
姑苏志卷九

[book_title]卷十
钦定四库全书
姑苏志卷十　　　　　　　明　王鏊　撰
水
吴号泽国水经所谓万水所凑触地成川者也其源西自太湖东入於海承衍支漫不能详举举其大者疏於篇
太湖在郡西南三十余里禹贡谓之震泽周礼谓之具区谓之五湖左氏谓之笠泽其实今之太湖也五湖之称不同张勃吴録云周行五百里故名虞翻云太湖东通松江南通霅溪西通荆溪北通滆湖东连韭溪凡五道故谓之五湖陆鲁望云太湖上禀咸池五车之气故一水五名今湖亦自有五名自莫厘山之东与徐侯山相値者中为菱湖【周回三十里西口濶二里】莫厘之西北与菱湖连者为莫湖南连莫湖东逼胥山者为胥湖【二湖各广五六十里】长山之东曰游湖【周五六十里西口濶二里其东岸即树里】长山之西北连无锡老岸曰贡湖【周回一百九十里洞庭实録云禹治水尝驻于此故名】别有金鼎湖【吴王泛舟鼎沈于此故名】梅梁湖【吴时进梅梁至此舟沈失梁故名】东臯里湖其浸则通谓之太湖按此则五湖为太湖明矣然周礼职方扬州其薮具区其浸五湖则五湖当别有所在而范蠡乘舟入五湖口司马迁登姑苏而望五湖实又指此盖不可考其大三万六千顷东西二百余里南北一百二十里周五百里占苏湖常三州北有百渎纳建康常润数郡之水南有诸漊纳宣歙临安苕霅诸水东南之泽无大於此其东濬入于河为三江【吴杨泉五湖赋畧乃天地之玄源隂阳之所徂上值箕斗之精与云汉乎同模受三方之灌溉为百川之巨都居扬州之大泽苞吴越之具区南与长江分体东与巨海合流太隂之所毖玄灵之所游追湖水而往还通蓬莱与瀛洲尔乃详观其广深之所极延袤之规方邈乎浩浩漫乎洋洋西合乎蒙汜东苞乎扶桑日月於是出入与天汉乎相望左有包山连以醴渎岝?崔嵬穹窿纡曲有平原广泽漫延旁薄原隰陂阪各有条格茹芦菼薍隐轸肴错冲风之所出零雨之所薄梁李顒涉湖旋经义兴境顿櫂石兰渚震泽为何在今惟太湖浦圆径萦五百盼目眇无覩高天淼若岸长津杂如缕窈窕寻弯碕迢递望峦屿惊飇扬飞湍浮霄漾悬岨轻禽翔云汉游鳞憩中许黠蔼天时隂嶢迢舟航舞冯河安可徇静观戒行旅宋鲍照自砺山东望震泽澜漫潭洞波合沓?嶂云涨岛远不测岗涧近难分幽篁愁暮见思鸟伤夕闻以此藉沈痾栖迹别人羣结言非尽书有念岂敷文唐宋之问望太湖宿帆震泽口晓渡松江濆棹拨鱼龙气舟冲鸿鴈羣信潮顿觉满晴浦稍将分气赤海生日光摇湖起云水乡尽天卫叹息为吴君谋士伏剑死至今悲所闻薛据泊震泽口日落草木隂舟徒泊江泛苍茫万象开合沓闻风水洄沿值渔翁?窱逢樵子云开天宇静月明照万里早鴈湖上来晨钟海边起独坐嗟远游登岸望长洲寥落星欲尽曈曨气渐收行藏空自秉知识仍未周伍胥既伏剑范蠡亦乘流歌竟鼔枻去三江多客愁李绅范子蜕冠履扁舟挽霄汉嗟予抱险艰怵惕经弥漫穷通泛滥劳趣适殊昏旦浴日荡层空浮天淼无畔依滩落叶聚立浦惊鸿散浪叠雪峯连山孤翠崖断风帆同巨壑云矗成高岸宇宙或东西星辰沈粲烂霞生澒洞远月吐青荧乱岂复问津迷休为吕梁叹漂沈身讵保覆溺心长判湖越郡异乡婴童及为翫依稀占井邑嘹唳同鹅鹳举棹未宵分维舟方日旰徵斯济川力若鼓凌风翰易狎当悔游临深罔知叹王昌龄太湖秋夕水宿烟雨寒洞庭霜落微月明移舟去夜静?梦归暗觉海风度萧萧闻鴈飞白居易早发赴洞庭舟中作阖闾曙色欲苍苍星月高低宿水光棹举影摇灯烛动舟移声泄管弦长渐看海树红生日遥见包山白带霜出郭已行十五里惟销一曲慢霓裳宿湖中水天向晩碧沈沈树影霞光重叠深浸月冷波千顷练饱霜新橘万株金幸无案牍何妨醉纵有笙歌不废吟十只画船何处宿洞庭山脚太湖心泛太湖书事寄元稹烟渚云帆处处通飘然舟似入虚空玉盃浅酌巡初匝金管徐吹曲未终黄夹缬林寒有叶碧琉璃水静无风避旗飞鹭翩翻白惊鼓跳鱼拨刺红涧雪压多松偃蹇岩泉滴久石玲珑书为故事留湖上吟作新诗寄浙东军府威容从道盛江山气色定知同报君一事君应羡五宿澄波皓月中夜泛阳坞入明月湾即事寄崔湖州湖山处处好淹留最爱东湾北坞头掩映橘林千点火泓澄潭水一盆油龙头画舸衔明月鹊脚红旗蘸碧流为报茶山崔太守与君各是一家游皮日休泛太湖闻有太湖名十年未曾识今朝得游泛大笑称平昔一舍行胥塘尽日到震泽三万六千顷顷顷玻璃色连空淡无类照野平絶隙好放青翰舟堪弄白玉笛疎岑七十二露寸戟悠然啸傲去天上摇画鷁西风作猎猎惊破罨涵碧倏忽雪阵吼须臾玉崖坼树动为蜃尾山浮似鳌脊落照射鸿溶清辉荡抛云轻似可染霞烂如堪摘渐暝无处泊挽帆从所适枕下闻澎汃肌上生□瘭讨异足邅回寻幽多阻隔愿风与良便吹入神仙宅甘得一藴书永事嵩山伯陆龟蒙东南具区雄天水合为一高帆大弓满羿射争箭疾时当暑雨後气象仍郁密乍如开雕笼耸翅忽飞出行将十洲近坐觉八极溢耳目骇鸿蒙精神寒结栗坑来斗呀豁涌处惊嵯崪嶮异拔龙湫喧如破蛟室斯须风妥帖若受命平秩微茫识端倪远峤疑格笔巉巉见铜关左右皆辅弼盘空俨相趍去势犹横逸尝闻咸池气下注作清质至今涵赤霄尚且浴白日又云构浮玉宛与崑阆匹肃为灵官家此事难致诘才迎沙屿好指顾俄已失山川互蔽亏鱼鸟空聱耴何当授真检得召天吴术一一问朝宗方应可谭悉方干长天接广泽二气共含秋举目无平地何心恋直鈎孤钟鸣大岸片月落中流却忆鸱夷子当时此泛舟王禹偁除夜寄洞庭罗评事岁暮洞庭山知君思浩然年侵晓色尽人枕夜涛眠移棹风吹浪开窗雪满天无因一乘兴同醉太湖船○郡僚方贺正独宿太湖棱阶下羞为吏船中秖载僧折梅和簿雪煮茗对孤灯应笑排衙早寒靴踏晓氷罗处约三万六千顷湖侵海内田逢山方得地见月始知天南国吞将尽东溟势欲连何当洒为雨无处不丰年范仲淹吴山无此秀乘暇一游之万顷湖光里千家橘熟时平看月上早还觉鸟归迟近古谁真赏白云应得知○有浪即山高无风还练静秋宵谁与期月华三万顷○平湖万顷碧谢客一开顔待得临清夜徘徊载月还苏子美望太湖杳杳波涛阅古今四边无际莫知深润通晓月为清露气入霜天作暝隂笠泽鲈肥人脍玉洞庭柑熟客分金风烟触目相招引聊为停桡一楚吟梅尧臣东吴临海若看月上青冥河汉微分练星辰淡布荧细烟沈远水重露裛空庭孤坐饶清兴惟将影对形钱昭度平生爱具区岛屿夹波潮竹雨笼鸂?花烟滋鹧鸪神仙疑有宅鱼鳖自为都何事劳长想机云本在吴杨备渔船载酒日相随一笛芦花深处吹湖面风收云影散水天交照碧琉璃范成大?风阁雨半晴隂惨澹谁知造化心委命沈浮惟一叶计身轻重亦千金红尘犹道不胜险白浪莫嗔如许深晩得芗山堪寄缆卧听鼍吼与龙吟○古来此地快蓬心天绕明湖日照临一鴈云平时隐见两山波动对浮沈衰髯都共荻花老醉面不如枫叶深罾户钓徒来问讯去年盟在肯重寻姜夔茫茫复茫茫中有山苍苍大哉夫差国坐占天一方夫差醉莲宫巨浪摇不醒越兵从何来夺我玉万顷年年亭上秋一笛千古愁谁能知往事飞下双白鸥唐桂芳向晩推蓬望羣山隐约青篙工排阵势野饭杂鱼腥水濶疑无地天低剩有星吴音相尔汝聊复慰飘零许谦周回万水入远近数州环南极疑无地西浮直际山三江归海表一径界河间白浪秋风疾渔舟意正间李漑之衆水东南会三江左右通夫差中习战范蠡此休功鸥鸟青铜镜鱼龙紫贝宫扁舟嗟未遂萧散愧渔翁朱德润扁舟去何所渺渺太湖隂依依桑梓村拍拍枕寒浔飞云入遐睇鸟道横青岑篙师戒勿渡柔橹力不任我身虽骨立未宜折壮心放船当中流浩歌激清音何当披宫锦再作峨嵋吟高启月夜游太湖欲寻林屋隐还过洞庭游远水初涵夜长天尽作秋湖如青草濶月似白莲浮万壑风传笛三更斗挂舟叶应随鸟散山似趂波流浩荡吾何适鸱夷不可求杨基天帝何年遣六丁凿开混沌见双青湖通南北澄氷监山断东西列画屏掩雨龙归霄汉暝网鱼船过水云腥乘风欲往终吾老甪里先生在洞庭张羽具区涵空濶一苇凌风度烟花乱晴天浪色生寒雾遥山含碧氛青蒲冒孤渚解带俯清流开襟散尘虑乍闻商妇歌或见渔航聚微茫姑苏城緑缛洞庭树缅思底定功疏凿有遗处怀安谅非贤临深岂无惧且当趣归楫沿洄难可住○具区维南泽洪瀦奠吴会并包潢污聚涵育鱼龙大崩浪撼坤枢水气积隂晦苍茫神灵遇极目光炯碎中有两洞庭秀气迥相对峭立根虚无接影浸淡瀩飞鸟去何穷长垣亘天外风波多险阻舟樯亦倾坏缅想怀襄初洪涛渺无界赖兹神禹功底定永无害吴越何区区向此角成败贤哉鸱夷翁临风发长慨吴寛孤蓬遥踔太湖心着雨高山水墨深积气上蒸炊已熟弱流西注压将沈不因迢逓辞清赏转觉空蒙助醉吟诗里白公夸月夜未知奇观属春隂】
三江松江娄江东江也禹贡三江既入震泽底定史记正义曰三江在苏州东南三十里名三江口一江西南上七十里至太湖曰松江古笠泽江一江东南上七十里至白蚬湖曰上江亦曰东江一江东北下三百余里入海曰下江亦曰娄江其分处号曰三江口吴地记云松江东北行七十里得三江口东北入海为娄江东南入海为东江并松江为三江【吴郡志云按司马相如上林赋叙上林诸水曰丹水紫渊灞滻泾渭八川分流相背而异态灏溔潢漾东注太湖八川自入大河去太湖数千里外中隔大山及淮济大江何缘与太湖相涉郭璞江赋云注五湖以漫漭灌三江而漰沛墨子曰禹治天下南为江汉淮汝东流注之五湖孔安国曰彭蠡江分为三入于震泽後为北江而入于海此皆未尝详考地理江汉至五湖自隔大山其末乃遶出五湖之下流径入于海何缘入于五湖淮汝自从徐州入海全无交涉禹贡云彭蠡既瀦阳鸟攸居三江既入震泽底定以对文言之则彭蠡水之所瀦三江水之所入未必谓入于震泽也震泽之源皆山环之了无大川震泽之委乃多大川今三江故道古今变迁已不可坚定然禹贡之说谓三江之水无所入则震泽壅而为害三江之水有所入然後震泽底定亦水之理也水经云中江在丹阳芜湖县南东至会稽阳羡县入于海震泽在吴县南五十里北江在毘陵北界东入于海据此则水经亦谓中江北江皆在震泽傍近但其迹不可考耳与孔安国谓彭蠡江分为三入震泽为北江以入海远近絶不同按太湖西南湖州诸溪从天目山下西北宣州诸山有溪并下太湖太潮东北流各至三江口入海其湖无通彭蠡湖及太湖处并阻山陆诸儒及地志等解三江既入皆非也周礼职方氏云扬州薮曰其区川曰三江按五湖三江者韦昭注非也其源俱不通太湖引解三江既入失之远矣郡国志引禹贡三江既入震泽底定韦昭曰三江为吴郡南松江钱塘江浦阳江水经亦载韦昭以松江浙江浦阳江为三江虞氏志林云江於彭蠡分为三又云江自太湖出于海屈曲七百里世遂以韦昭为谬谓钱塘浦阳元不与震泽相关也水经谓浦阳一名潘水在会稽界而彭蠡乃宫亭湖去震泽更远虞氏之说尤荒唐今松江之傍有小村落名三江口郦善长云松江自湖东北迳七十里至江水分流谓之三江口吴起春秋云范蠡去越乘舟出三江之口入五湖之中皆谓此地史记春申君传云还为越王禽三渚之浦正义引战国策三江之浦即此是案三江口异名者三姑备録之】按今三江一自太湖从吴县鮎鱼口北入运河经郡城之娄门者为娄江一自太湖从吴江县长桥东北合龎山湖者为松江一自大姚分支过淀山湖东至嘉定县界合上海县黄浦由黄浦经嘉定江湾青浦东北流亦名吴松江者为东江其实皆太湖之委也三江之外其支流一派东出香山胥山之间曰胥口【周益公游山録云太湖东边两山对峙南曰胥山北曰香山中一水曰胥口】又东出吴山之南曰白洋湾又东一派北出曰鮎鱼口
胥口之水自胥口桥东行九里转入东西醋坊桥曰木渎香水溪在焉又东入跨塘桥与越来溪会曰横塘由跨塘桥折而南为走狗塘荷花荡在焉
自香水溪分派遶出西山而东为上沙水其北流为落星泾东流为沙泾【范成大上沙夜泛困倚船窗看斗斜起来风露满天涯亭亭宿鹭明菰叶闪闪凉萤入稻花月下片云应夜雨山根炬火忽人家江湖处处无穷景半世红尘老岁华】
白洋湾折北滙於楞伽山之下曰石湖湖界吴县吴江之间有茶磨诸峯映带颇为胜絶相传范蠡从入五湖处【许浑自楞伽寺晨起泛湖碧树苍苍茂苑东佳期迢递路何穷一声山鸟曙云外万点水萤秋草中门掩竹斋微有月棹移兰渚淡无风欲知此路堪惆怅菱叶蓼花连故宫罗隐陪曹使君游湖水蓼花红稻穗黄使君兰棹泛回塘倚风藻荇先开路迎斾鳬鷖尽着行手里兵符神与术腰间金印彩为囊少年太守勲庸盛应笑燕台两鬓霜范成大初归石湖晓雾朝暾绀碧烘横塘西岸越城东行人半出稻花上宿鹭孤明菱叶中信脚自能知旧路惊心时复认隣翁当时手种斜桥柳无限鸣蜩翠扫空又约隣人至石湖窈窕崎岖学种园此生邱壑是前缘隔篱日上浮天水当户山横匝地烟春入葑田芦绽笋雨倾沙岸竹垂鞭荒寒未办招君醉且吸湖光当酒泉擕家石湖赏拒霜水上晴云彩蝀横许多蜂蝶趂船行渔樵引入新花坞儿女扶登小锦城艶粉发粧朝日丽湿红浮影晩波清谁知摇落霜林畔一段韶光画不成姜夔除夜自石湖归苕溪细雨穿沙雪半销吴宫烟冷水迢迢梅花竹里无人见一夜吹香过石桥○笠泽茫茫鴈影微玉峯重叠护云衣长桥寂寞春寒夜只有诗人一舸归○桑间篝火却宜蚕风土相传我未谙但得明年少行役只栽白苎作春衫郑元佑越来溪上水融融闲蓦鸱夷棹底风暖雾黄消治平寺烧?青入馆娃宫笙歌作乐年年少鱼鸟关情处处同吊古从来易兴感尚循华髪繋孤蓬戴良束髪企名都游宦及兹年遂陪登瀛侣来上泛湖船水光燿残日林影溢中天岩穴停桡见楼台鼓枻看苍苍敛暝色羃羃曳寒烟菰蒲有余凄鸥鹭相与闲窈窕趋回浦荡漾媚遥川水宿怯宵清蓬卧爱月穿俯视潜夜鱼仰睇冲晓鸢窘身惧浮霄敛志惭跃渊何当谢冠履岁晏此盘旋高文度石湖写景阖闾台下越来溪处处西风扬酒旗翠壁丹梯开短轴黄花红叶入新诗熔金霜蟹需高价蘸甲香醪辄满巵落日去程驴背稳短琴双笈一童随高启游宝积山遂泛石湖云山拥春郭烟花涨晴川看花入山中诸峯恣攀缘客吹玉管笙合以金柱弦清音度碧嶂松风助泠然宛若鸾凤吟要眇入紫烟行人尽矫首谓遇云中僊下山兴未阑相擕更登船虹收岭外雨鸟没湖中天岚翠破夕阳楼阁影倒悬酒倾緑脂腻鱠斫璚丝鲜独恨无红粧清波照婵娟微风吹帆缓欲使归途延衆宾起欢呼舟仄水浸舷回舻掠寺过杨柳山门前此地有离宫美人艶当年罗裙罢春舞草色余芊绵况我昔此游冠盖十里连重来复谁在新知满中筵人事竟若斯今古俱可怜能游即称达何须问愚贤我欲叫冯夷捧月出海边醉後不归去月照舟中眠】
石湖之东一溪北流横塘曰越来溪自此与木渎水合流出横塘桥东入胥门运河曰胥塘北流阊门运河曰彩云港
自横塘北流直入运河曰洞泾自彩云港北折出洞泾之西曰白莲泾又西出江村桥曰枫桥湾
自胥塘北流经南濠至阊门钓桥与北濠山塘水会曰沙盆潭南濠中折而西遶出普安桥曰新开河自沙盆潭西流出渡僧桥会枫桥诸水北流与虎丘山塘水合曰射渎相传吴王尝射於此故名亦名石渎其西一水通阳山曰白马涧相传支道林饮马处其东遶出虎丘之北曰长荡【沈周发迹过长荡识此平生始春流方漫衍旷荡弥十里老葑蔽重云敷芽青□□正如一明镜?蚀铜绣起西山欲流照掩却螺髻美山亦拗怒去南走太湖涘羣势拥叠浪争捷互排挤我恐先我去挥手喝止止湖山四面好转侧皆可喜此面正佳絶扁舟载西子芳洲有隙地宜卖脱紫绮移家非丹砂所好在山水】
石渎之水横出运河为浒墅其南为乌角溪北为柿木泾为白鹤溪并与运河合流
运河一名漕河南自嘉兴由石塘北流经郡城又北遶白公堤出望亭入无锡界续图经谓之邘沟按国语夫差起师北征阙为深沟通於商鲁之间盖由此河以通江北也隋大业六年敕开江南河自京口至余杭郡八百余里面濶十余丈拟通龙舟廵会稽即此
鮎鱼口北出经齾塘入盘门运河折而东至分水墩自分水墩东流入长洲县界为柳胥港【即夹浦】为瓜泾港为马尾漾南北互流转入澹台湖又自分水墩南流入吴江县界为龎山湖
澹台湖在太湖之东史记弟子传澹台子羽南游至江索隐注吴国东南澹台湖即其故趾吴地记以为子羽宅所陷自此东过宝带桥入运河分流入黄天荡入陈湖入金泾淹【张宪黄天荡诗昆明刼烧成灰火临平葑湖拨不开黄泥万顷下无底海眼一丝通往来南徐江边海鰌走江神顿走黄龙吼便翻银汉濯泥沙要使妖蛇先授首陈基过陈湖平湖秋色晓苍苍鼓枻声传浦溆凉鸿鴈欲来天拍水蒹葭初老露为霜菊荒甫里人何在鲈入松江兴转长不用临流重怀古苇花菱叶满沧浪】
黄天荡之东为独墅湖为王墓湖为朝天湖三湖连缀中微隘如川其实一水也又东为尹山湖为頳墩湖【一名交龙潭】为车坊漾漾比诸湖为深故又名镬底潭陈湖之东为阖闾浦为章练塘其北为陆直浦金泾淹之南为麋渎北为龙漊【宋淳化间龙见於此故名】
龎山湖在澹台湖东自分水墩南流入甘水桥滙於此其下流为黎湖为菱湖为叶泽湖为新湖【杨维慎泛龎山湖湖上足晴昼雨余生緑隂扁舟到城近曲港入村深野叟频相问郎君不可寻西邻有分席吾亦老山林】叶泽湖之东为九里湖亦名同湖急水港杓头潭清水荡在焉又东为姚城江为白蚬江小龙港在焉【吴骥题九里湖太湖风涛涌银屋望处令人骇心目岂知数里小澄湖近接吴江烟水曲未能朝宗会百川颇擅清虚远尘俗沿堤冉冉春流漫拍岸溶溶朝雨足桃花浪暖镜光明时动微澜皱轻縠忘机鸥鸟自往还无意汀蒲为谁緑农忧亢旱资灌溉户有鲜鳞供口腹我游朔方思故乡恒厌黄埃暗山谷此日南归得纵观欣闻渔唱声相续欲收佳景入吟怀俄报斜阳舟去速】
杓头潭之西为契跨湖为笑面湖与汾湖接
汾湖一名分湖分属吴江嘉兴也其东流入谢宅荡蒪菜荡南阳港又东通三泖入华亭界其北流入三白荡又北受曹龙港通莺脰湖
莺脰湖在太湖之南其源自天目东流至荻塘会烂溪水并出平望安德桥滙於此以其形似莺脰故名亦名莺鬬湖
其下流为穆和溪为黄家泾为白荡
白荡之西为掘城湖为蠡泽湖北麻漾在焉又西为沈张湖九曲港在焉【吴复过沈张湖彩舟荡桨看青春柳色桃花岸岸成江国微风醒酒力水村落日见渔人】
北麻漾而入为乌荡为蒲荡为白铁港
九曲港而入为後练塘为雷墩荡为西溪为骨池潭自澹台诸湖而来衆水互流并入松江
松江禹贡三江之一即古笠泽江也自太湖分????从吴江长桥北合龎山湖转东入长洲界【宋叶清臣松江赋泽国秋晴天高水平遥山晩碧极浦寒清循游具区之野纵泛吴淞之壖东瞰沧海西瞻洞庭槁叶微下斜阳半明樵风归兮自朝暮夕溜满兮谁送迎浩霜空兮一色横霁色兮千名於时积潦未收长江无际澄澜方兴扁舟独诣社橘初黄汀葭余翠惊鹭朋飞别鹄孤泪听渔桹之递响闻牧笛之长吹既览物以放怀亦思人而结欷若夫敌寇初平霸图初盛均忧待济同安则病鱼贪饵而登鈎鹿走险而亡命一旦辞禄杨舲高泳功崇不居名存斯令达识先明孤风孰竞又若金耀不融洛尘其蒙宗城寡扞王国争雄拂衣客右震耀江东拖翠纶兮波上脍蝉翼兮柈中倘即时之有适遑我後之为恫至如着书笠泽端居甫里两桨汀洲片帆烟水夕醉酒垆朝盘鱼市浮游尘外之物啸傲人间之世富词客之多才剧骚人之清思缅三子之清徽谅随时之有宜非才高见弃於荣路乃道大不容於祸机申屠临河而蹈壅伯夷登山而食薇皆有为而然尔岂得已而用之别有执简僊瀛持荷帝柱晨韬史氏之笔暮拂使臣之斧登览有澄清之心临遣动光华之赋荷从欲之流滋慰远游之以惧肇提封之所履属方割之此忧将濬疏於滙川其拯济乎畛畴转白鹤之新渚据青龙之上游濯埃垢於缁袂刮病膜乎昏眸左引任公之钓右援仲由之桴思勤官而裕民乃善利之远猷彼全身以远害盖孔臧於自谋鲜鳞在俎真茶满瓯少回俗士之驾亦未可为兹江之羞程俱松江赋鸱夷子皮既弃越相乘扁舟擕西子泝东流方将家五湖以长迈屣万锺而不留放若巨鱼纵大壑脱若六骥驰坦道而挟轻輈时则八荒收云千里一碧狂澜不兴远岫凝色目尽意往云天出没引风樯以悲啸趣烟波而不极於是遇亡是叟而问津焉曰三江之凑实为五湖地脉四达衍为松江汹汹浑浑溶溶洋洋孤岑连嶂七十有二眇若散螺黛於微茫五湖之中大曰包山风穴昼暝霜林夏寒暮烟屯其叠翠冬实累其错丹麟鹤之所憩蛟鼍之所渊山中之人忘世与年条桑缥缈之下采石明月之湾草衣木茹泊若追羲盘而与还江流之穷是则归墟王百谷於一吸环齐州於一区大鹏奋翅於泱漭烛龙洗光於咸虞由江而下二百余里布帆无恙尚可以朝海门而暮方壶虽然善贾者据其会善?者扼其吭方趣南则遗北既画圆而失方今子将揽衆物之会莫若遐观乎中央惟是江湖之接二州相望散荒墟於垤块识断岸於毫芒尝试与子至中流而四顾隂霾郁兴不辨云水天高日出万顷在目者五湖也冈岫相属如走如伏冥蒙突兀乍见乍失者包山也拥松江之上流穷海道於一苇时矫首而斯尽固可以访渔樵而种舫鲤亦优游而卒岁矣吾子以为何如子皮曰然务外游者有待乐内观者无穷吾方以日月为烛六合为宫参天地以为友从四海之诸公乘云气御飞龙指包山於遗砾视五湖於一锺松江之胜又安能芥蔕於胷中乎後松江赋程子既为松江赋假鸱夷子皮设亡是叟以为词是夜梦有丈夫颀然而身长黧色而修髯叩舷而称曰松江之胜吾子之词侈矣然子亦闻吴越之遗事乎唯而荅曰长桥卧波截江之冲飞梁叠架排雾横空万景所会而垂虹屹立乎其中吾尝登垂虹顾二渚尚想夫霸国之争雄方其践忍乌啄差耕石田祸起腋下谋悟机先则吴军江北越军江南杀气朝合军声夜严衔枚北渡奋为两翼方风驰而震障顿雷轰而电掣吴卒麕溃江流赭赤毕夫椒之世仇偿会稽之胆食於此盖夫子之雄绩乃自太湖过横山辞越来之溪登姑胥之台吊亡国於游鹿指血化於黄埃挽艅艎以凌江卷旌旗而南归则夫子於此退身行意揖勾践而长辞盖与夫咎犯之贪天子推之独贤歌龙蛇而激愤块然与乔木而偕燔者不可同日而言矣间者五季棼乱钱鏐崛兴苏据都会乃淮浙之必争徐约先拔孙儒继焚彼得之不能以岁月守我守之不能以岁月宁则江之两厓相为二城镇威武之右境遏淮南之寇兵实用武者之所凭版图入朝置为县治画井疆设羣吏臯亩棊别居庐鳞次带以千尺之桥扞以百里之塘舟舆所通楼观相望曾城邑之几时翳乔木之苍苍矣吾尝叹曰一江方东虽逝不流越世事之万变去莫知其所遁而来莫知其所由今之松江其昔之松江邪抑夜半之藏舟失万世於俯仰尽贤愚於一丘夫子亦尝吊抉眼之忠魂而访伏剑者之灵游不乎子皮不对顾谓西子援琴而歌歌曰霰雪纷兮云霏霏带长铗而佩宝璐兮子安适而不归岁婉婉而将暮兮路既壅而中迷嗟二子之不返折疏麻而搴杜若羌摇摇其遗谁余音未息蘧然而觉棹头载歌付千古於一笑宋之问渡吴江别王长史倚棹望兹川销魂独黯然乡连江北树云断日南天剑别龙初没书成鴈不传离舟意无限催渡复催年张怀泊吴江多年襆被玉山岑鬓雪欺人忽满簪驽马虽然贪短豆野麋终是忆长林鲈鱼未得乘归兴鸥鸟惟应信此心见说新桥好风景会须乘月濯烦襟刘长卿洞庭初下叶南客不胜愁明月天涯夜青山江上秋一官成白首万里寄沧洲久被浮名繋能无愧海鸥杜牧二首堠馆人稀夜更长姑苏城远树苍苍江湖潮落高楼迥河汉秋归广殿凉月转碧梧移鹊影露低红叶湿萤光文园诗侣应多思莫醉笙歌掩画堂○清露白云明月天与君齐棹木兰船风波湖雨一相失夜泊横塘心渺然白居易观鱼震泽平芜岸松江落叶波在官常梦想为客始经过水面排罾网船头簇绮罗朝盘脍红鲤夜烛舞青娥鴈断知风急潮平见月多繁丝与促管不解和渔歌许浑泊松江渡漠漠故宫地月凉风露幽鸡鸣荒戍晓鴈过古城秋杨柳北归路蒹葭南渡舟去乡今已远更上望京楼○故国今何在扁舟竟不归云移山漠漠江濶树依依晩色千帆落秋声一鴈飞此时兼送客凭槛欲沾衣羊士谔津柳江风白浪平棹移高馆古今情扁舟一去鸱夷子应笑分符计日程李郢片帆孤客脱夷犹红蓼花前水驿秋岁月方惊离别尽烟波仍驻古今愁云隂故国山川暮潮落空山网罟收还有吴娃旧歌曲棹声遥散采菱舟张乔行人愁落日去鸟倦遥林旷野鸣流水空山响暮砧旅途归计晩乡树别年深寂寞逢村酒渔家一醉吟皮日休松江早春松陵清浄雪消初见底新安恐未如稳凭船舷无一事分明数得鱠残鱼陆龟蒙柳下江飡待好风暂时还得狎渔翁一生无事烟波足唯有沙边水勃公宋陈尧佐平波渺渺烟苍苍菰蒲才熟杨柳黄扁舟繋岸不忍去秋风斜日鲈鱼乡王禹偁二年为吏住江滨重到江头照病身满眼碧波输野鸟一蓑疎雨属渔人随船晓日孤轮白入座晴山数点春张翰精灵应笑我緑袍依旧惹埃尘姚铉勾吴奇胜絶无俦更见松江八月秋震泽波光连别派洞庭山影落中流汀芦拥雪藏渔市岸橘风香趂客舟清兴不穷聊一望烟空云霁倚层楼孙何晩滩如雪起沙鸥咫尺姑苏亦胜游逸势泻归沧海远冷声分作太湖秋葑田几处连僧寺橘岸谁家对驿楼鲁望不存无可语片帆中夜渡清流梅尧臣送裴如晦宰吴江吴江田有粳粳香春作雪吴江下有鲈鲈肥脍堪切炊粳调橙虀饱食不为餮月从洞庭来光映寒潮凸长桥坐虹背衣湿霜未结四顾无纎云鱼跳明镜裂谁与子同游去若秋鹰掣又忆吴江念昔西归时晩泊吴江口回堤遡清风淡月生古柳夕鸟独远来渔舟犹在後蒋堂游松江江人见我谓谁何行李无覊野意多六幅青帆趂潮去一罇白酒扣舷歌沙边历历辨云树岛外溅溅弄月波兴尽归来还更喜舞鸥相送入烟萝王安石莽莽昔登临秋风一散襟地留孤屿小天入五湖深柑橘无千里鱼虾有万金吾虽轻范蠡终欲此幽寻张先春後银鱼霜下鲈远人曾到合思吴欲图江色不上笔静覔鸟声深在芦落日未昏闻市散青天都尽见山孤桥南水涨虹垂影清夜澄光合太湖苏轼与秦观参寥会于松江吴越溪山兴未穷强扶衰病过垂虹浮天自古东南水送客今朝西北风絶境自忘千里远胜游难复五人同舟师不会留连意拟看斜阳万顷红○二子缘诗老更穷人间无处吐长虹平生睡足连江雨尽日舟横擘岸风人笑年来三黜惯天教我辈一樽同知君欲写长相忆更送银盘尾鬛红杨蟠帆落帆开两渡头洞庭木叶扰离愁青山带日低平野白浪随风过别州月静沙寒知鴈宿云深水暖羡鱼游画桥隐隐横天汉人度空中影倒流郭祥正羣山高下浸湖漘暝霭朝霞物物新驿道更穿东北去青铜影里看行人○轩亭多作碧湖傍莲子枯时荇叶香最爱夜深鸥鹭散钓船明月似潇湘范致君黛泼峯峦安用染镜澄湖面不须磨己惊张翰鲈如玉想见西施髻似螺目断楼高知水濶云开山尽见天多吾家本是烟波主好律渔翁一曲歌杨友夔落日满大江孤舟犹独行蒹葭交相风中有肃杀声适从城中来始觉秋气清世路苦迫隘江湖自寛宏平生独往志久与白鸟盟陈人多所阅新事屡可惊唯有江上峯残年眼中青范成大过松江长虹斗起蛟龙穴朱碧栏干夜明灭太湖三万六千顷多少清风与明月青鷁惊飞白鹭闲丹枫未老黄芦折谁将横笛叫苍烟无限惊波翻白雪洞庭林屋旧游处玉柱金庭路巉絶水僊逢迎掺修袂问我归计何当决去年匹马兀春寒今此孤篷窘秋热人生意气得失间轻重剑头吹一吷莫将尘土涴朱顔却待丹砂回白髪赵孟頫壮气浮孤剑余生寄短篷战尘昏野色积雪睍春风北望旌旗濶南归郡邑空江花与江水客思两无穷严羽有客东吴别凭高正忆家春青江上草湖白岸头沙去鸟无边尽归帆几处斜音徽不可问惆怅结瑶华高启江浄涵青空高帆漾天风澄波三百里归兴与无穷心期弄云月迢递辞金阙晩色海霞销秋芳渚莲歇久别钓鱼矶今朝始拂衣忘机旧鸥鸟相见莫惊飞孙作泊吴江呈继上人松陵桥畔太湖前斜日青枫系客船引颈数看花鸭乱含情深愧白鸥贤千镫庾岭传无尽一宿曹溪觉有缘稍待月明风细熟卧吹萧管学坡仙】
已上诸水并属吴江及长洲之南其北一派亦自鮎鱼口转入运河经娄门而东为上雉渎又东为下雉渎又东为沙湖
沙湖一名金沙湖湖虽小而与松江诸水吞吐青丘戴墟二浦在焉【杨维祯过沙湖寄顾玉山五月落残梅子雨沙湖水高三尺强大风开颿作弓满白浪触船如马狂唱歌卖鱼赤须老打鼔蹋车青苎娘故人相见在娄下坐对玉山怀草堂】娄门之北转出齐门塘为杨泾为蠡口为五潨泾为施泽湖施泽湖之西为尚泽荡为漕湖
漕湖本名蠡湖寰宇记范蠡伐吴开蠡渎通此湖故云唐书地理志云元和八年孟简开太伯渎并导蠡湖故以渎为孟渎湖为孟湖其实古之蠡湖也故其东有蠡口西贯无锡之太伯乡亦有蠡尖口其称漕湖不知所始或云以通漕运故名其西属无锡而其浸皆属长洲【华幼武漕湖东南大星起灔灔光晶射湖水两髯摇橹逆风行浪花激船洒飞雨我时起坐推篷窗天地暗惨开鸿龎扶桑日出东海沸波涛滉漾珊瑚光回风扬帆舟子喜唱歌迳度三十里楼阁参差见吴市】
漕湖之东为永昌泾为黄埭塘为东钱泾西钱泾其北为冶长泾为鹅肫荡诸水互流并流云和塘
云和塘本名元和唐郡守李素所治成於元和四年故名後譌元为云今但呼常熟塘南连运河北入常熟界【唐将仕郎前左威卫録事参军刘允文碑吴之薮曰具区郡之大惟苏州商为货居农实邦本锡贡多品厥田上中土宜在民地利半水常熟塘按图经云南北之路自城而遥百有余里旁引湖水下通江潮支连派分近委遐输左右惟强家大族畴接壤制动涉千顷年登万箱岂伊沿泝之功实由灌溉之利故名常熟岁无眚焉洎贞元以来时属大旱繇是填淤荐为涂泥而沦胥怨咨殖物痛矣郡守陇西李素字人原始覩弊则曰在穿导之遂开於本道亷使吏部尚书韩公秉文惟谨施德惠人发令为适观风悦随人无间言言我得从政摄令吴县主簿李仲方禀其成规请事疏凿於是参井邑之役则经费其力而长洲当三之一焉县宰李暵复善供命乃计工量日候隟庀徒为利涉之宜蔽反壤之害询蓄泄之势增远近之防人不告劳事为永逸先期而望表绳直不日而终朝子来塘开地中工毕泉出山泽作气江湖发源积为长流实自新淛舟楫鳞集农商景从春秋有施水旱斯备嗟乎塘之堙郁也久矣何壅之无虑而启之有时非体仁弘多应用高朗曷以越前所未暇逮今而行其志哉则史之决渠书之涤源以流其恶润彼稻田况山川襟带之广林盐沃饶之资规同九州殷列七县其提刑底绩同良二千石之能惟李公敏於直方精在损益为信安未半岁而吴郡余一年焉政犹风行惠与时至文学备全清慎寡欲通货丰财五行因之顺下致理之实不其伟欤去岁朱方构患而郡邑连陷公敺白徒以揑狂寇挺拔凶党修复城池皇帝闻而嘉之俾金章与紫绶给诰垂美必将大阐王度绍休朝廷岂惟与民分忧是塘之为政也彼人士以允文在公之宇备详其事请刻於石庶词之可复铭曰瞻彼塘矣昔之所辟物利乘舟上膏其泽岁有堙塞时罔疏涤谁为澄流变为广泻降是良牧猗欤陇西揆日爰凿经旬洞开湖水南迤江源北来旁分沟洫潜蓄风雷政可施利役无劳止力均二邑功逾百里舟楫攸往田畴所视义实通方智侔经始濬自高岸岂云随山人懽在路鱼乐于泉伊此化远矧夫事宣立石川上维无穷焉】
云和塘之西为尚湖一名上湖长十五里广九里上有虞山映带颇为奇胜【沈周日午放船湖上头虞山随船走不休高云仰见出翠壁飞影下接沧波流青林人家隐山麓鸡鸣犬吠闻中洲鸬鷀羣栖竹叶暗蜻蜓特立荷花秋采莲还歌采莲曲落景高树尤堪游小舟争渡各先去独逆风波浑不忧】
尚湖之南有柴泾有朱泾有徐墅泾西有湖桥塘张墓塘东南有白荡自白荡而出为罗墩荡为六里塘自张墓而出为大和塘自柴泾而出为南塘又自大和塘而出为官禄塘为黄庄塘诸水互流其西吐纳江隂无锡诸水其东仍流云和塘
云和塘之东为崑承湖亦名崑湖或云崑湖在崑山北承湖在崑山西北二湖合而为一亦名八字湖纵广各十八里【旧传湖中有蜃舟人夜行或见之往往为湖田之患一日有适崑山者遇白衣妇人附舟抵岸忽不见自此湖患遂絶】
崑承湖之东有五丫泾西有陈泾泾魏泾有东横泾有黄墓陵泾有徐泾塘莫门塘卫泾塘南有张泾有六十二泾有周泾有黄泾有龙泾有桑婆浜曹家浜有时泾塘其北有艾泾
自五丫泾而出为七浦自周泾而出为朱塘自陈泾而出为斜桥塘为严舍泾为悬泾自黄泾而出为徐泾为杨尖泾华荡在焉
华荡之西为宛山塘为戈庄泾自戈庄泾而出为五瞿塘华渭荡在焉
诸水或南或北其流梅李塘者东北入许浦流李墓塘者东入白茆港流福山港者北入杨子江
梅里塘之源发自雉浦转入耿泾千步泾迤逦县城之东遶出许浦入於海
其西弓连泾钱泾其东哮塘哮塘之南为焦庄泾为黄庄浜为李家浜其西为福山塘
福山塘亦自县城通江门而北行四十里入杨子江是为福山港福山渡在焉
其西鵧城港通畅塘又西九折塘其南富平塘富平塘之北为河阳塘又北为奚浦
李墓塘之源西自周泾而来转入白茆塘遂入於海又有萧泾蔡泾胡澄泾凤凰泾东山泾莲泾东娄泾站浜沈浜严洞官浜黄浜双浜黄姑浜石墩塘支塘三丫港黄沙港南港北港俱流白茆塘
白茆塘之南一水东南流曰盐铁塘亦名内河横亘七十余里西接江隂东入崑山界
崑山之水皆自阳城湖而入湖界长洲崑山之间其西纳云和塘尚泽荡南纳吴泾真义浦黄浦朱昌泾又南通大虞浦梁里浦北纳张西泾上元泾【沈周过阳城湖芳辰二三客飞橹泛空明野酌临流动春湖带雨行浪中汀树乱船里湿云生吾欲观天趣悠然留去情】阳城湖之东为包湖为傀儡荡二水与阳城合而为一又东为巴城湖【郭翼巴城秋暮巴城湖头日欲曛巴王殿下水如云渔船归去打双桨鸥鸟翻回飞一羣野旷天开秋历历霜清木落雨纷纷杜陵飘泊谁知己搔首风尘政忆君】其北为鳗鲡湖为施泽湖自巴城而入为尤泾为温焦泾自鳗鲡湖而入为栢家瀼为大泗瀼为牛尾泾为江家瀼自施泽湖而入为萧泾为碧泽潭其南为至和塘
至和塘一名崑山塘成於宋至和间故名互见水利其西自郡城娄门东行经沙湖又东入夷亭诸水或南或北并东入吴淞江
吴淞江即古之娄江也亦名下江俗呼刘家港又有新江宋嘉佑间所开先是转运使李复圭知崑山县韩正彦开白鹤滙如蟠龙滙之法知县沈某畧湾取直以开新江西连松江南入陈湖北入鳗鲡湖等瀼新江之南为石浦为道褐浦为萧市浦为金竈浦为千墩浦为陆浦为张浦为凡规浦为六直浦为甫里浦为渡头浦为东齐浦为利刀浦
新江之北为界浦为真义浦为黄渎浦为薛庄浦为乐浦为续浦为华翔浦为梁舍浦为大虞浦小虞浦为社城浦为广浦为马仁浦为天明浦为下驾浦为木瓜浦为顾墓浦为金城浦为三林浦为瓦浦为北矮浦为徐公浦为安亭浦为顾浦
已上四十二浦或连剿娘江或通老丫泾或通车塘或通张泾或接碛礇塘或通大慈泾大要北受阳城湖南受淀山湖
淀山湖界长洲崑山吴江三县之间吐纳东南诸水比诸湖特大玉峰续志云湖属华亭惟北岸属崑山耳淀山湖之北有范青漾相传范家田滙为巨浸故名又名赵田湖又有盛荡有湓浦有东宿浦西宿浦其东有朱沙港有漕港
范青漾之东为合浦西为六直浦西南为度城湖皆北入新洋江
新洋江在吴松江之北其源出於松江而其流漑於冈身钱氏时尝浚治之中有横塘通小虞浦
新洋江之北合栢家诸瀼入清水港通樱桃塘转接鳗鲡瀼其东自湖川塘会於鸭头塘入太仓界
太仓之水七鸦浦为大横亘百余里西接崑承湖通常熟崑山诸水东入海【工部主事姚文灏重浚七鸦浦记东吴泄水之大道三江之外苏有三十六浦松有八滙常有运河十四渎然自海塘作於东南而东江以塞松江以微水乃北折并於娄江而溢於七鸦白茅二浦故今之七鸦白茅在三十六浦为最钜而要然白茅海口涨沙为梗以非人力之可为变而
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:01:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>