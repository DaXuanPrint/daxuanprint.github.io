<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="来安县志目录,卷首,来安县志卷一,来安县志卷二,来安县志卷三,来安县志卷四,来安县志卷五,来安县志卷六,来安县志卷七,来安县志卷八,来安县志卷九,来安县志卷十,来安县志卷十一,来安县志卷十二,来安县志卷十三,来安县志卷十四,来安县志卷末,道光来安县志全文在线阅读,道光来安县志全文在线下载,大玄古籍书库">
<meta name="description" content="道光本《来安县志》原由符鸿主持纂修。符鸿，湖南益阳人，乙丑(1805，嘉庆十年)进士，道光二年冬到任来安县令。道光三年清廷诏令各省纂修省志，因纂修《安徽通志》需向各府县征县志，符鸿遂组织人力在伍斯殡志的基础上纂修新志，至道光四年冬尚有人物、艺文等志未能纂辑完成，符鸿调任婺源县令，由代理县令张蕃锡继续组织人力修纂。道光六年，河南汜水举人刘廷槐继任县令，对已完成的县志稿不满意，主要认为繁简不当，考核不严，于是又组织人力作了较大的修改整理。因经费等原因，此志直到道光十年才得以刊印。_道光来安县志_全文在线阅读_道光来安县志_全文在线下载_大玄古籍书库">
<title>道光来安县志_刘廷槐_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">道光来安县志</span> <br/>
          作者： <span class="inputVal" id="bkauthor">刘廷槐</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">天文地理,地方志,完结</span> <br/>
          字数： <span class="inputVal" id="bknum">[book_length]191624</span> <br/>
          说明： <span class="inputVal" id="bkdec">道光本《来安县志》原由符鸿主持纂修。符鸿，湖南益阳人，乙丑(1805，嘉庆十年)进士，道光二年冬到任来安县令。道光三年清廷诏令各省纂修省志，因纂修《安徽通志》需向各府县征县志，符鸿遂组织人力在伍斯殡志的基础上纂修新志，至道光四年冬尚有人物、艺文等志未能纂辑完成，符鸿调任婺源县令，由代理县令张蕃锡继续组织人力修纂。道光六年，河南汜水举人刘廷槐继任县令，对已完成的县志稿不满意，主要认为繁简不当，考核不严，于是又组织人力作了较大的修改整理。因经费等原因，此志直到道光十年才得以刊印。</span> <br/>
          封面： <span class="inputVal" id="bkimg">Z_11652.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]道光来安县志
[book_author]刘廷槐
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]天文地理,地方志,完结
[book_length]191624
[book_dec]道光本《来安县志》原由符鸿主持纂修。符鸿，湖南益阳人，乙丑(1805，嘉庆十年)进士，道光二年冬到任来安县令。道光三年清廷诏令各省纂修省志，因纂修《安徽通志》需向各府县征县志，符鸿遂组织人力在伍斯殡志的基础上纂修新志，至道光四年冬尚有人物、艺文等志未能纂辑完成，符鸿调任婺源县令，由代理县令张蕃锡继续组织人力修纂。道光六年，河南汜水举人刘廷槐继任县令，对已完成的县志稿不满意，主要认为繁简不当，考核不严，于是又组织人力作了较大的修改整理。因经费等原因，此志直到道光十年才得以刊印。
[book_img]Z_11652.jpg


[book_title]来安县志目录
卷首    序    纂修员名  凡例  目录  县境图  县城图  县署图  学宫图  形胜图今缺
卷一  舆地志    建置沿革  沿革表  疆域  星野  经纬度  形势名胜附  山川
卷二  营建志    公署仓库、院局附  城池街道、坊表、乡都、市集附  坛庙寺观、古迹、丘墓、义冢附  津梁
卷三  食货志上    户口风俗附  田赋徭役附
卷四  食货志下    物产  仓储  蠲赈祥异附  义田各款规条附
卷五  水利志    塘沛  圩坝《圩田图说》、《朱家山开河记》附
卷六  学校志    学宫建置礼器、祭品、乐器、学额、学田、书院、义学附
卷七  武备志    兵防  驻防  教场  塘汛  铺司驿递附  屯政马政附  兵事
卷八  职官志表  文职  武职
卷九  名宦志传    名宦
卷十  选举志表    荐辟  科目  武职  仕籍  封赠  土职
卷十一  人物志传    乡贤  宦绩  孝义义行附  儒林  文苑  方技  耆寿  侨寓  释道
卷十二  烈女志    贞烈  贞节  节烈  节孝  女寿
卷十三  艺文志    集文上、下  集诗
卷十四  杂志    考辨  拾遗  正误捕蝗法
卷末  跋    旧志序  旧志纂辑员名  文目附存

[book_title]卷首
重修来安县志序
志也者，政教之迹。一邑之志，一邑之政教系焉。来自明令魏君大用创修邑志，嗣周君之冕，伍君斯瑸又先后续辑 ，可云备矣。惟《伍志》 后迄今又九十年，其间兴废举坠，月异日新，与夫文人硕士、宦绩选举、忠孝节义之有待于表章者 ，不可胜纪，及今弗续，将久而失传，有职其咎者矣。壬午冬予莅兹土 ，越癸未夏奉中丞云汀陶公檄修《安徽通志》，刊发采访程式，征稿于郡县。当取旧志再三校勘，见其体例未备，考据未详，非质之全史无以正沿袭之讹，非练以积年无以臻撰次之美 。因鞅掌簿书 ，未遑及之。秋间予同怀弟瀚来署，来之人士以瀚尝于嘉庆已卯、庚辰间协予在籍续修《益阳志》，称详密，议令主稿，而予亦深幸检校之有人也。于是始搜罗书史，取旧志反复参阅而增订之。迨甲申冬，稿渐有绪，予适奉调婺源。淛水雪樵张君署县篆 。时人物、艺文等志纂辑未全，镌刻诸费亦未裕，遂于乙酉春属瀚于张君以蒇其事 。稿成，张君复委序于予，谓予始事者也。予始之，究未终之。瀚之此稿能否如《益阳志》之称详密，予未敢遽信也。衷诸至是，以匡予不逮，是所望于后之君子。
赐进士出身特授来安县知县调知婺源县事符鸿撰 。
重修来安县志序
来安志，魏君大用初创之全书不可得见矣，其略当并于《周志》 。周君之冕继修之全书亦不可得见矣，其略犹存于《伍志》。《伍志》者，雍正乙卯伍君斯瑸令邑时属司谕项世荣偕邑六生为之 ，符稿谓之旧志是也。旧志历今近百年，百年之间不可以弗识 ，志即不可以弗续。自道光癸未，云汀陶中丞檄征汇入《通志》之事 ，于州县且命之各续其志。前县符君鸿起甲申以其弟明经瀚主稿，搜罗采辑，续旧志后九十余年当识之事，并援据考辨，订旧志之缺且讹者，三易寒暑，符君已调任婺源载余矣 。明经仍留蒇事，其用意勤，其取材多矣。唯始也以求详之，故失之繁。如“建置沿革”，旧志仅一纸许，乃因详考来邑建置，涉及旁郡县，辄就旁郡县生枝节，累至三十余纸，而所宜详者转或未详 。此其稿不无可损益者一也。其继也以欲速成之，故失之杂。如人物、艺文率皆取办，临去未暇决择，摭拾编次，转有宜志之人、宜志之文缺弗载焉 。又其稿不无可损益者一也。槐于丙戌冬季来视邑事，闻其付梓 ，无几，费中缺。初第谋所以雕镌之者，迨丁亥春 ，得孝廉方正生员马锦云肩镌费 ，适逢今中丞檄文补征《通志》局内轶事，为其事不可再缓也，亟开卷阅之，欲复得数事申送省局。及见有可损益处在，并检卷眉曾自注“俟改”字样数十条，曰予任雕镌，不得以不文惮损益劳不为谋善本也 。僭以已意 ，别次目录 ，为手订人物、艺文二门及舆地门建置沿革、疆域、形势三篇，余尽属之邑举人原任颍上县训导事贺彝鼎、邑进士欧阳泉、邑岁贡生戴宗矩损益之。于今戊子二月上旬书成，付剞劂焉 。然非符稿，予无所施其损益，设使以予成初稿，其可损可益者又未必不多于符稿也。故仍以符序弁简端 ，谓此志为增损符稿而修。以请裁定于上台，俾后之官斯土者与邑人士咸备考览云 。
特授来安县知县壬子科举人汜水刘廷槐撰
重修来安县志序
安徽向隶江南，分省后无专志，陶云汀、张兰渚、邓嶰筠三中丞相继纂修《安徽通志》，并檄所部各修郡县志送局备采，将以征一邦之文献，觇全省之风俗 ，甚盛举也。来志自雍正乙卯重修后 ，阙未纪者近百年矣。道光癸未，邑侯益阳符公奉檄重修，与其弟禹门明经搜罗捃摭 ，再历暑寒，稿粗就，符侯调任星江，仍留禹门蒇厥事。无何 ，禹门闻符侯疾，匆匆辞去，事几寝 。丙戌冬，汜水刘公来治吾邑，公余取符稿详加检阅，谓其体例已具，考核颇详，惟征引太繁，未合事增文减之旨，因重加厘订，成若干卷，寄声来索序。夫桑梓敬恭，古义也，沅不敢序，然亦不敢辞。窃惟邑志舆地、营建、食货、学校诸门，风俗之所本也；人物、选举、节孝、艺文诸门，风俗之所征也 。昔宋欧阳公刺滁，极道滁州风俗之美。是时，滁为清流、全椒、来安郡名，来即滁也，滁之风俗即来之风俗也。大抵吾乡风俗曰质、曰厚、曰尚古道。方今治教昌明，又得贤父母鼓舞而振作之，庶几吾邑人永葆此数百年相承之风俗，毋胜质以文，毋易厚以薄，毋厌古人而趋习尚，则今之志匪惟纪其事而已，必将使輶轩者莅止 ，谓来安今日之风俗，犹是欧阳公治滁时之风俗。于以采入《通志》，虽山陬小邑 ，亦足昭我朝一道同风之盛，岂不懿欤 ！爰邮寄数言附诸简。
诰授通议大夫署直隶布政使前瀚林院庶吉士邑人戴宗沅撰于保阳官舍
来安县志纂修员名道光甲申重修，戊子告成
纂修
原任来安县知县乙丑科进士符鸿湖南益阳人
现任来安县知县壬子科举人刘廷槐河南汜水人
总纂
候选知县苏州府教授庚辰科进士欧阳泉邑人
颍上县训导庚申科举人贺彝鼎邑人
贡生符瀚益阳人
岁贡生戴宗矩邑人
采辑兼参校
岁贡生余滋    岁贡生王桐    廪生余嘉玉    生员赵作霖均邑人
采辑
副榜贡生张之淦    副榜贡生程之箴    恩贡生余泽    恩贡生陈暄岁贡生赵作凤    岁贡生曹文炳    例贡生武文熨    生员武剑泉    生员侯宝棕    生员陈纯嘏    生员严亦式    监生朱树华    候选吏目武一桂    武生武友华    武生甄寅均邑人
参校
举人武凌云    岁贡生严尚廉    岁贡生程蔚华    岁贡生任廷钺    岁贡生武佩文    廪生张梦诗    生员欧阳祚    生员叶勋臣    生员章观潮    生员林镕均邑人
来安县志凡例
一、州县志例各处不同，地有异宜，事有异制，而书亦因之。来邑地僻事简，志内门目班部皆参取他志及旧本《周志》、《伍志》，斟酌变通，以归核实。
一、是书首舆地志，为地记也。地之疆域待人而分，山川待人而名，规模制度于是乎始，故营建次之。郡县既定，民为邦本，户口、风俗、赋役、物产，皆民政之大者也，故食货次之。沟洫与食货相表里，故水利次之。既富而教孔门之经，故学校次之。自来文武兼资，常则右文，变则经武，故武备次之。保卫人民，撄守土之责者，官吏也，故职官志次之。其治绩尤章者，勤于抚字，无愧循良，官斯土者可资鉴焉，故名宦传次之。官师勤于教养，斯人材出矣，故选举表次之。人材中有懿行奇节，均宜表著也，故人物传次之，烈女传亦类次之。艺文末也，又次之，而以杂志终焉。
一、旧志沿革甚略，今博考史传，正讹补阙，增订者十之八九，并立沿革表，以符志体。
一、沿革惟六朝时最难明晰。沈约谓一郡一县割成四五，四五之中亟有离合，千回百改，巧历不算。在当时固已讥之矣。志内引证虽多，只据可知者言之，有当存疑者，附注于下。
一、志载十景，本非通例，以旧志有图，仍存之。采旧说，附形胜篇。
一、志载古迹，惟废城故垒最重。考沿革者所必资也。至名流遗迹，旧说所有者分别存之，无者更不附会。
一、田赋为国用所出，民命所关。旧志及旧档册籍悉资考证，不可略也，备载之，而以道光七年安徽藩司较定司县案为准。
一、徭役为政体所不废，而胥吏因缘为奸，遂多额外派累。今以近年除累各条件附载备登。
一、州县志多不纪蠲赈，以事关天下，或数州数郡，非一邑所能专也。旧志有此一门，今沿其例，惟不及前代，断自国朝顺治初年为始。
一、邑内义田均系邑人创立善举，助公事所不及。经理得宜，人沾实惠，已种善缘，何利如之！所有各处捐产及议定各规条详悉登载，以为好义者劝。
一、来邑水利无多，水患则圩田为甚。朱家山河虽不在县境，而议除民患者必兼及之。故仍旧志载于篇，并以《圩田图说》、《开河记》附后。
一、来邑在前明时，驿递、屯政、马政累民滋甚，旧志载之，固司牧者得失之镜也。今亦存而不削。
一、志系官书，非私家谱牒可比。旧志每作一传，辄上溯祖父，下逮子孙，现存之人，一概附缀。以《史记》王侯世家、《唐书》宰相世系表为例，则失之；僭以行状、墓志为例，则近于谀。不特史无此体，即各州县志亦无此体也。改从简约，庶不为有识所讥尔。
一、旧志有耆硕、慈寿二门，凡无可入志而求入者俱藉此位置之，殊不免于徇滥。且耆硕二字名义太尊，非可施之寻常士庶。慈字亦非官书所宜称颂，改为耆寿、女寿，义尚可通。其甄录之例，各见本篇。
一、妇女节孝在所必录，然内言不出，原无实事可征。迨举报请旌，类多袭用套语，而作志者遂承用之，敷衍陈因，亦势使然也。现在来邑奉檄汇请旌表，俱属年例，已符志内，无庸一一标注。惟贞烈多可纪之迹，必详书之。
一、节妇教子成名，乃节孝之大端。故传内必兼书其子，与他处不滥及子孙者各标一义。
一、艺文一门，凡旧志所存及采访所得，择其有关邑事者登之，间有删润，究不失本来面目。其人现存者不录，惟官师所作及邑人公牒不在此例。
一、来邑《魏志》、《周志》、《伍志》，体例相承，各载序文一篇于全书后。后之君子追寻端绪，可以得其略矣。
一、志内称旧志者，统《周志》、《伍志》言也。有二志不同者，别称《周志》、《伍志》。至凡所引《州志》，则康熙癸丑《滁志》也。《通志》则乾隆丙辰《江南通志》也，篇中不复细标，总识于此。
一、《伍志》现在尚全，《周志》仅见赋役、祀典，年表、兵防、风物、外纪、异纪七门。又李锡贤《志稿》六十页，严钟铭《志稿》五十页，虽非足本，均文献之征云。
一、是书每门各有子目，每目各成篇幅，阅者或有续增，或有考订，均可接纸尾书之。所续者多，页数不妨重出。

[book_title]来安县志卷一
安徽滁州来安县知县汜水刘廷槐重修
舆地志
建置沿革    沿革表    疆域    星野    形势名胜附    山川
建置沿革
来安，在《禹贡》 ：“扬州之域”。周初属徐国。
《尚书/禹贡》：淮海惟扬州 。孔安国《传》曰 ：北至淮，东南至于海。《淮南子》：徐偃王好行仁义 ，陆地之朝者三十二国。《通鉴辑览》 ：徐偃王地方五百里。韩昌黎《徐偃王庙碑》：徐为嬴姓国 。及偃王诞，行仁义。周穆王无道，四方诸侯贽玉帛于徐庭者三十六国 。穆王闻之，恐，与楚连谋伐徐。徐偃王不忍斗其民，北走彭城今徐州府。山下百姓从之万有余家。偃王走死失国，民戴其嗣为君 。杜预曰：徐国在下邳、僮县东南。《括地志》云 ：大徐城，在泗州徐城县北三十里，古徐国也。《元和郡县志》 ：徐城县东至泗州五十里。〈考正〉旧志云 ：来安，周属钟离国。其说非是。按《世本》云 ：钟离，嬴姓国。应劭云：钟离，古国名。唯杜预《春秋传注》：钟离，楚邑。不以为国名。《通典》云 ：钟离故城在临淮县东四里。临淮废县距来安二百四十里。春秋时，小国地方不过六七十里。钟离并非大国，安得有二百四十里疆域乎？《元和郡县志》、《太平寰宇记》 俱云永阳春秋时为楚地，不云属钟离也。今按：徐国在泗州古徐城县北三十里，徐偃王跨淮立国，地方五百里。今之来安，在古徐国之南二百里，正为徐国属地。安得属钟离哉？兹采辑诸书订旧志之误。按《清一统志》 ：康熙十九年，泗州沦于洪泽湖，移治虹县，非泗州旧治矣 。
春秋时先属吴，后属楚。为吴楚二国战争地。战国仍属楚。
《春秋传》 ：鲁襄公五年，仲孙蔑会吴于善道。〈考正〉《南兖州记》：盱眙，春秋时为吴善道地。按来安与盱眙壤地相接，故同为吴之属地。旧志云：春秋时先属吴。今从之。《滁州志》：全椒县，春秋时为椒邑。楚大夫伍举封于椒，故曰椒举，其子曰椒鸣。汉改全椒县。《太平寰宇记》：六合县，本楚棠邑，《汉书》作堂邑，春秋时伍尚为棠邑大夫，即此地。秦灭楚，以棠邑为县，汉因之 。〈考正〉按楚伍举封于椒，即今之全椒。伍尚封于棠，即今之六合。全椒、六合之地既皆属楚，来安介居二邑之间，亦当属楚矣。《春秋传》：鲁襄公十四年，楚子囊师于棠（即今六合）以伐吴 。吴不出而还。盖近棠邑之地。是年，皆为子囊所取。来安自是属楚矣。《春秋传》：鲁哀公二十二年冬，越灭吴。《史记/越世家》：勾践已平吴，乃北渡淮，会诸侯于徐州。已去，渡淮南 ，以淮上地与楚。〈考正〉按《史记》越灭吴，即以淮上地与楚。来安未尝属越，旧志误。
秦灭楚，置建阳县，属九江郡 。
《楚世家》：负刍五年，秦破楚，虏楚王负刍，灭楚名，为楚郡 。孙检谓：灭去楚名，以楚地为三郡。《晋书/地理志》谓：置彰、会稽、九江三郡。又《始皇本纪》：二十六年，初并天下，分天下为三十六郡。郡置守尉监。《汉书/地理志》：九江郡，县十五：寿春邑、逡遒、成德、橐皋、阴陵、历阳、当涂、钟离、合肥、东城、博乡、曲阳、建阳、全椒、阜陵。《水经注》：寿春县故城，楚自陈徙此。秦始皇立九江郡，治此。《南畿志》：建阳城在滁州东四十里，本秦县。案今县南三十里水口镇，西至州城三十五里。镇东有故城遗址，俗呼东城埂，即其地。
汉初，建阳县属淮南国。元狩元年复属九江郡，隶扬州。
《史记/黥布列传》：天下定，布剖符为淮南王 ，都六 ，九江 、庐江、衡山、豫章郡皆属布。《淮南衡山列传》：高祖十一年，立子长为淮南王，王黥布故地 ，凡四郡。传子厉王安，元狩元年坐罪国除 ，复为九江郡。《汉书/地理志》：秦分天下为郡县。汉兴，因秦制度。至武帝攘斥胡越，开地斥境 ，凡十三部，置刺史 。
后汉省入全椒县 ，属九江郡，隶扬州。建初四年，又以全椒益下邳国 。
《后汉书/郡国志》：扬州刺史，部郡六：一、九江。《宋州郡志》 ：扬州刺史，前汉未有所治 ，后汉治历阳。又《续汉志》：九江郡，十四城：阴陵、寿春、逡遒、成德、西曲阿、历阳、当涂、全椒、钟离、阜陵、下蔡、平阿、沛义、成本。《序》云凡前志有县名，今所不载者，皆世祖所并省也。案此无《前汉志》之建阳，故旧志以为并省。《后汉书/惠王衍传》：下邳，惠王衍永平十五年封。建初四年，以临淮郡及九江之钟离、当涂、东城、历阳、全椒合十七县益下邳国。建安十一年，国除。案旧志：永平中封淮阳王为阜陵王，为阜陵国地，以全椒近阜陵、建阳，入全椒故也。然考东汉之初，九江十四城，全椒与阜陵并列，当永平十六年阜陵质王徙封之时（《本传》注：食二县 。）而全椒尚为列侯马成封邑 。至建初元年，质王贬侯，仅食阜陵一县。建初四年，全椒已益下邳国。后虽章和元年复爵，增封四邑，不得复有全椒明矣。且以阜陵下湿徒寿春 ，全椒亦非近邑。
三国为吴地，罢县，置屯田都尉屯阙 ，隶扬州郡属郡阙。
《吴志》 ：赤乌十三年，遣兵十万作堂邑涂塘，以淹北道。案此塘埂在堂邑，即今六合县地。《名胜志》：汉建阳、全椒、阜陵三县地，孙吴置涂塘以限魏兵 。案今滁地，古曰涂中。薛居正《五代史》谓 ：孙氏作涂中、东兴塘、瓦梁堰，塞滁河为渊。《明一统志》谓 ：东兴堤在无为州东北五十里东关口，西接巢湖，一名濡多坞。则东兴又涂中之南境也。《通志/沿革表》 ：江淮之间，魏吴边境。又于《滁州沿革表》谓：三国属魏。系袭《州志》之误 。至旧志云：三国属吴，后属魏。属吴是矣，其云后属魏者，亦未知晋咸宁五年大举伐吴，地乃归诸晋也。《方舆纪要》 ：涂塘即瓦梁堰。孙氏时，尽罢县邑，治以屯田都尉。瓦梁堰在今县东南赤山湖。《通典》：魏有州十二，扬治寿春。吴置州五，扬治建业。案《方舆纪要》：吴，扬州领郡六：丹阳、宣城、毘陵、吴郡、吴兴、新都，皆治江南。未详涂中设何屯都尉，属于何郡。
晋初，仍入全椒，属淮南郡，隶扬州。东晋侨置顿丘郡 ，隶北徐州。后废郡为顿丘县，属秦郡，隶雍州。
《宋书/州郡志》：扬州刺史，魏治寿春，晋平吴，治建康 。《晋书/地理志》：扬州统郡十八，淮南郡县十六：寿春、成德、下蔡、义成、西曲阳、平阿、历阳、全椒、阜陵、钟离、合肥、逡遒、阴陵、当涂、东城、乌江。案淮南郡，袁术改九江郡置，魏晋因之。时无建阳名，应仍东汉省入全椒属焉。又，元帝渡江后置顿丘郡 ，属北徐州。《通典》：顿丘县，汉全椒县地。案此系以东汉建阳省入全椒言之。据《广舆纪》 ，顿丘故城在今来安县东一里许。则元帝初置顿丘郡，即与全椒合。至孝武置南谯郡于全椒 ，全椒已与顿丘分矣。郡废为县，又在孝武后。《宋书/州郡志》：顿丘县，二汉属东郡。在今大名府清丰县。江左流寓，立属秦郡。案改堂邑为秦郡，《宋志》列在晋末安帝时 ，《晋志》亦系约元帝渡以后言之 ，其止云侨立尉氏县属焉者 ，或安帝初置秦郡时，顿丘仍自为郡，至废为县，乃并以属之秦也。《通志》：东晋，秦郡之顿丘，乃寄治淮南者也，至隋改名曰清流。案东晋流民南徙，有一县侨置数郡者，有一郡惟领一县者，有竟省县者 。《通志》谓宋无全椒，东晋已为南谯郡。《南畿志》谓全椒南齐改为嘉平县，顿丘县之分自全椒。是否适得建阳故境 ，无可考，其后割并，亦复不一。至隋改清流，与全椒始复各出，全椒得秦县名。又《晋志》：元帝初，以雍州镇酂城，寻省 。孝武时于襄阳侨立雍州州，皆遥领。案旧志云：东晋孝武于淮侨立郡，邑属南谯郡。盖误于顿丘前之建阳省入全椒。考晋孝武太元中所置南谯郡，治山桑。《方舆纪要》谓在巢县东南二十里。固亦有谓在全椒县桑根山之阳者。然顿丘始于元帝已别自为郡，例不他属。及后废为县，则又属秦郡，不得复属谯郡也。若误以谯州为谯郡，则南谯州治新昌郡，郡治顿丘县，见《北魏志》及《隋志》 ，始于梁又不始于东晋。又《州志表》：西晋地属琅邪王国。今考《晋书》诸王列传，惟晋伐吴，使琅邪王胄督率所统连据涂中，既破吴，益封其子为侯，胄仍为琅邪王，并未食邑于滁。应依《晋志》属淮南郡为是。
宋初，顿丘县属秦郡，隶豫州。元嘉八年以沛县并入，改隶南兖州。元徽间又度属新昌郡，为郡治，隶徐州。
《宋书/文帝纪》：元嘉八年，割豫州、秦郡属南兖州。旧志谓在孝武帝时。误。又，《州郡志》：元嘉八年以沛并顿丘。《方舆纪要》：天长县，刘宋侨置南沛郡及沛县于此。又，元徽元年，割顿丘属新昌。又，平昌太守元徽八年立顿丘令。江左流寓时东晋立，属秦。先有沛县，元嘉八年并顿丘，元徽元年度属此。又《广舆纪》：顿丘城在来安，刘宋立新昌郡，治此。又《宋书/废帝纪》：元徽元年割南兖州之钟离、豫州之马头，分秦郡之顿丘时兼沛、梁郡之谷熟在今和州西北、历阳之酂在今和州北，置新昌郡，隶徐州。案新昌郡，《宋志》一作“平昌”。其实《宋书》“平昌”一见，“新昌”两见。又《通鉴纲目》 ：宋孝武帝大明八年以蔡兴宗为新昌太守，则平昌字之讹也。《通志/沿革》谓南齐改平昌为新昌，非是。又旧志云：宋明帝时魏取淮北 ，侨徐、兖于淮南，淮阳立兖州，钟离立徐州。是地分隶二州之境。据《通鉴纲目》：明帝泰始二年，侨立徐、兖、青、冀州。注云：兖州治淮阴，徐州治钟离。则淮阳字误。又据《宋志》，先隶南兖，后改隶徐，并非分隶，且隶兖于元嘉时，兖亦不在淮阳。《太平寰宇记》：废顿丘城在永阳县东一里。宋明帝割秦郡顿丘以立新昌，即此处也。
齐为新昌郡治，隶北徐州，仍割置沛县。
《通志》：齐新昌郡，治顿丘。《南齐书/州郡志》：新昌郡：顿丘、谷熟、尉氏。又，北徐州镇钟离，宋泰始末年属南兖。案《纲目》：泰始二年，南兖治淮阴。此应其末年以钟离改南兖治。永徽元年置州，割为州治。《废帝纪》：割南兖州之钟离。本此。旧志云：齐为新昌郡，属豫州。今考《南齐志》惟南谯郡属南豫州 ，而新昌郡固隶北徐州。又，沛郡相萧沛。案系是时仍割置沛。
梁为新昌郡治，兼谯州治。又析置高塘郡，并隶谯州。太清三年入东魏 ，寻入北齐。
《隋书/地理志》：清流，旧曰顿丘，置新昌郡及南谯州。兼梁与东魏、北齐并陈并言。《寰宇记》 ：梁大同二年，割北徐州之新昌、南豫州之南谯、豫州之北谯凡三郡，立为南谯州。案《魏志》 ：萧梁所置，止曰谯州。陈于盱眙立北谯州，始以新昌所治为南谯。则诸书于梁称南谯者缘此，追称之也。《魏书/地形志》：谯州，萧衍置，魏因之，治新昌城。领郡四，新昌郡领县四：赤湖、荻港、薄阳、顿丘。案《舆地纪胜》 ：荻港在清流县西北二十里。《州志》：赤湖在州西十里，薄阳坝在州南二十里。即二县故址。又今县东南四十里界六合有赤山湖，全椒县西北六十里有赤脚湖，或有一赤湖命名处。又高塘郡领县四：平阿、盘塘、石城、兰陵。案旧志：高塘城在县东北六十里。《魏书/地形志》：高塘郡，隶谯州。《隋志》：废高塘入顿丘。即此。《通鉴纲目》：梁太清三年，东魏取梁司州。注于是东魏尽有淮南之地。
《南史》：梁绍泰元年，谯、秦二州刺史徐嗣徽举兵反。史略谓齐因纳萧渊明归地，及渊明废，徐嗣徽以谯、秦二州降齐，江北悉没 。又案旧志：北齐宣帝时，徙南谯州于新昌郡。误以陈宣帝为齐宣帝，兼误北谯州为南谯州。至云：北齐宣帝时改北谯为临滁，领县三，曰新昌、临滁、高塘。据《隋志》：全椒，梁曰北谯，置北谯郡。后齐改郡为临滁，亦在全椒。而齐无地志，莫详。所领县以高塘言，则为郡，自梁至后周始废为县。以新昌言，则至陈犹为郡，至隋始改顿丘县为新昌县。又皆不在北齐时。
陈为新昌郡治，兼南谯州治隶焉。太建末入北周，废州之高塘郡为高塘县。
《通鉴纲目》：太建五年，陈击齐，取江北数郡。瓦梁、庐江、历阳、合肥皆降于陈，高堂、齐昌、瓜埠、胡墅等城亦降于陈。《隋书/地理志》：盱眙，陈置北谯州。《陈书/宣帝纪》：太建五年，割南兖州之盱眙属谯州。应即北谯州之置。六年，诏赦南谯等州。应即新昌之谯州，别称南谯州之始。七年，移谯州镇新昌。据《隋志》：盱眙，陈置北谯州，寻省。应即省其割为北谯州之地，移入新昌郡属。《纲目》：太建十一年，周取陈江北地。南北兖晋三州及盱眙、山阳、阳平、马头，秦历阳、沛，北谯、南梁等九郡民。按此北谯或即移入南谯州，后州降为郡。又马头郡，刘宋置，陈末废。按《通鉴辑览注》：马头郡，在今江南怀远县。《纲目/质实》谓在来安县北七十里。非是，详马头山注。
《方舆纪要》：梁置高塘郡，后周改为高塘县，隋初省入顿丘县。按此高塘改县，或即属治顿丘之新昌郡，故隋初省入。
《通志》：高塘故城在来安县东北白塔镇西 ，又有古城，在县北八十里，疑即乐鉅。案此乐鉅亦附近顿丘 ，故隋初与高塘一并省入。又旧志：齐改新昌为永阳，地属永阳郡。陈宣帝时北齐取淮南，废永阳，于秦郡置秦州。已而陈破齐，尽复故地，仍为永阳，地今改县。自宋暨梁俱属南朝。梁太清末侯景乱，袭谯州，陷入北魏。明年，高洋废魏主而承其统，是为北齐。则取之者北魏，非北齐；失淮南者梁，非陈宣帝也。迨北齐主高洋纳萧渊明，陈霸先废渊明而立梁敬帝 。徐嗣徽以谯、秦二州叛入齐。盖齐因纳渊明，故复以归梁，渊明废，故复叛入齐也。至陈宣帝太建五年，克复江北，是地始为陈有。十一年复陷入北齐，后归于隋。又考《南齐地志》无永阳郡 ，顿丘仍属新昌。迨后梁置谯州亦治新昌，故后魏因梁仍为新昌，惟《南史/张欣泰传》：其父兴世，齐建武四年出为永阳太守。《陈书》：皇子伯智封永阳王。皆不详的在何地。
隋初并乐鉅、高塘，改置新昌县，为滁州治属焉。寻改清流县。大业初，罢州，属江都郡。
《隋书/地理志》：高祖开皇三年废诸郡。注罢郡为州。炀帝嗣位，寻即改州为郡。江都郡统县十六：江阳、江都、海陵、宁海、高邮、安宜、山阳、盱眙、盐城、清流、注：清流旧曰顿丘，置新昌郡及南谯州。开皇初改为滁州，郡废。又废乐鉅、高塘二县入顿丘，改曰新昌。十八年又改为清流。大业初州废。全椒、注：全椒，梁曰北谯，置北谯郡。后齐改郡为临滁。后周又曰北谯。开皇初郡废，改县为滁水。大业初改名焉。六合、永福、句容、延陵、曲阿。《舆地纪胜》：清流河，源出滁州西清流沛上，西南入滁河，县得名以此。案西南当作东南。《通志》：清流旧县，即今州治。案旧志误以置清流县在大业罢州后。
唐初，清流县复为滁州治。景龙三年，析清流别为永阳县 。后周改永阳郡。郡废，仍为滁州，县并属焉，隶淮南道，自贞观始。
《通典》：隋滁州，炀帝并入江都郡，唐复置。《通志》：唐武德三年复置滁州，天宝初改永阳郡，乾元时复曰滁州。
《唐书/地理志》：太宗元年分天下为十道 ，开元二十一年，又因十道增置十五采访使检察，如汉刺史之制。又，淮南道采访使治扬州。又，淮南道滁州永阳郡县三：清流、全椒、永阳。注永阳，景龙三年析清流置。案此隋之滁州治清流，领清流、全椒。唐初复滁州亦仍领二县。至中宗析清流置永阳，复归顿丘旧治，始领县三。又永阳郡系元宗时改 。《唐志》系约言之 ，旧志漏叙。《太平寰宇记》：永阳县，唐景龙三年析置，取县北永阳山为名。
五代永阳县为吴地 ，寻为南唐地，改今名，曰来安，属滁州，隶军阙。
《五代史/吴世家 》：唐龙纪二年，杨行密取滁、和州。又《职方考》：梁初十一国，至周之季，在者七国。自江以下二十一州为南唐。《续文献通考》 ：唐永阳县，南唐改为来安县，属滁州。案旧志：五代自淮南留后杨行密取宣、润、滁、和等州，建国为吴，地属焉。徐知诰灭吴称帝 ，都金陵，号南唐，传子景 ，始改永阳县为来安。无年月。魏《序》谓来安设自南唐中兴，或又以中兴元年戊午当之。考戊午为周显德五年，景已尽献江北地；又，周分兵攻略滁州，在周显德三年二月，则来安非于戊午可知矣。又，旧志谓宋太祖开宝八年下江南地，始属宋。考属宋在建隆元年，其前已曾属周。又案《通鉴注》 ：南唐以军领州，沿唐末节度使故事 ，后周亦然。如寿州，唐置清淮军节度使，后周改忠正军是也。至宋乾德初，令节镇所领支郡，皆直隶京师，节度使之权始轻 。滁在南唐时隶军未详。
后周，来安县属滁州，隶淮南军。
《宋地志》 ：来安县，唐永阳县，南唐改。案此周无当所更 。《五代史/南唐世家》：周世宗南征，取扬、泰、滁、和等十州。景遂献庐、舒、蕲、黄，画江以为界。又《职方考》：滁，周有。又《通鉴》：宋建隆元年冬十月，周淮南节度使李重进谋起兵。案周于扬州设淮南节度使，始自显德三年，时有节度使向训请并力攻寿春，滁州守将亦弃城引兵趣寿春，当为所领 。
宋初属滁州永阳郡军，直隶京师，后隶淮南路 ，又改隶淮南东路。南宋绍兴五年省入清流。十八年复。乾道九年废为镇。淳熙二年复。
《通鉴》：太祖乾德元年正月初，以文官知州事 。四月，置诸州通判 ，诏军民之事皆统治之，与长官均礼。又令节镇所领支郡皆直隶京师，得自奏事，不由诸藩 。三年三月初，置诸路转运使。案宋之路即唐之道也。时命诸州度支经费，外尽由一路转运使掌之，虽节度、防御、团练、观察诸使皆不得预佥书金谷之事。第财赋隶于转运，纠举则隶于观察，兵马则隶于节度，其奏事则仍专达。又《通鉴》：太宗至道三年，分天下为十五路。《宋史/地理志》：淮南路，熙宁五年分为东西两路。东路州十，南渡后州九 。滁州上 ，永阳郡军事，县三：清流望、全椒紧、来安望。绍兴五年废入清流，十八年复，乾道九年废为镇，淳熙二年复。又滁州，嘉熙中移治王家沙。景定五年复旧治。案旧志载，仁宗时邑罹荒乱 ，人户仅百余，不堪置令，议改为镇。误以高宗为仁宗，其云改为镇者，即《宋史》所谓废入清流也 。《宋史》云废为镇者亦然。
元初属滁州路总管府，寻属扬州路滁州，并隶江淮行省 ，后又改隶河南江北行省。
《元史/地理志》：至元中，内立中书省，外主行中书省。河南江北等处行中书省为路十二，淮东道宣慰司江北淮东道肃政廉访司扬州路 ，领州五。滁州下，元至元十五年，改滁州路总管府，二十年仍为州，隶扬州路，领三县：清流下、来安下、全椒中。案《通鉴》 ：河南行省会两淮转运使盐筴 ，见于武宗至大元年。其前自世祖至元十五年见淮西宣慰司、十七年见江淮行省、二十五年又与江西、福建等省同见、二十八年又与内郡及四川省同见、二十九年又有江淮行枢密副使之设 ，直历成宗至武宗元年而与河南合者，始见于编。后乃河南省与江浙、江西并见者，一在仁宗延佑元年，一在文宗至顺元年，无复江淮名，则滁州路属及扬州路滁州属，世祖三十一年以前隶江淮行省，于成宗时改隶河南江北行省可知矣。迨顺帝至元十三年复有淮南行省之设，地已非元所有。《元地志》 ：初立江浙行省，治扬州路，复分置江北淮东道肃政廉访司，属焉。后改立河南江北行省，治汴梁。而淮东道又增置宣慰司，以江浙治在杭州。此当系江淮“淮”字之讹。
明初并清流、全椒入滁州，属凤阳府，隶南京京师中书省 ，寻与全椒各复为县，属凤阳府滁州，隶京师六部 。洪武二十二年，滁州升直隶州。永乐元年，京师复曰南京 。宣德后置南畿巡抚，隶焉。附县卫所初隶南京大都督府 ，洪武十三年改隶中军都督府 。
《明史/地理志》：洪武元年建南京，时以汴梁为北京，故金陵号南京，后十一年南京改京师，至永乐元年仍复号南京。罢行中书省，以应天等府直隶中书省，卫所直隶大都督府。十三年罢中书省，以所领直隶六部，改大都督府为五军都督府，以所领直隶中军都督府。滁州元属扬州路，洪武初以州治清流县省入。七年属凤阳府。案七年以前当仍属扬州路。二十二年二月直隶京师，领县二：全椒、州南，洪武初省，十三年复置。来安。州北，洪武初省，十三年十一月复置。来安水在县东。案州北当作州东北。又案十三年复县后，属滁州，滁州仍属凤阳府，故二十二年始直隶京师。《续文献通考》谓：洪武十四年改直隶州。似以《明百官志》有属州、有直隶州，属州视县，直隶州视府 。不知其时属州亦得领县也。旧志：十九年改直隶州。亦误。《广舆记》：江南，明为京畿重地，不设三司 ，而受成于六部 ，其巡抚专命 ，自宣德昉也 。然正统以前或遣部寺大臣，至景泰间始定以都御史专抚应天等府，而以淮、扬、庐、凤四府，徐、滁、和三州属总漕兼管巡抚 。案不设三司，谓异于他省之设布、按等使司也。明太和县令吴公《御寇始末》内载：崇祯八年正月初七日，详奉钦差总督漕运巡抚凤阳等处地方、兼理海防、户部尚书兼都察院右副都御史扬批示。即系以总漕兼巡抚事。至明季崇祯末年，分置安徽巡抚、苏松巡抚与庐凤军务总督，皆一时权设 ，非常置。其安徽巡抚亦名安池太庐巡抚 ，□ 自成化九年，设提督操江都御史于池州，为今安徽巡抚之所自昉。又明太和县令吴公《御寇始末》内载：详奉钦差整饬淮徐等处兵备带管颍道事右参议徐批示 ，淮谓淮扬凤庐四府，徐谓徐滁和三州，与巡抚所辖同。其云带管颍者，颍州于时有属县 ，仍与泗州同为凤阳府之属州，犹六安州时属庐州府，不得依徐滁和直隶州之视府也。
国朝属滁州直隶州，初隶江南省。康熙六年隶江南安徽省。《通志》 ：顺治二年，平定江南，改置江南承宣布政使司 ，驻省城。十八年为左布政使，领安庆、徽州、宁国、池州、太平、庐州、凤阳、淮安、扬州九府，徐、滁、和、广德四州。分置右布政使驻苏州，领江宁、苏州、松江、常州、镇江五府。康熙五年右布政使增领扬州、淮安二府及徐州，六年定为江南省江苏、安徽二布政使司。江苏布政使司领江苏八府，直隶三州。案原领五府，康熙五年增扬、淮二府及徐州。雍正十年又改徐州为府，共八府。后又分江宁布政使司，领江、淮、扬、徐等四府，直隶海、通二州，驻江宁。江苏布政使司领苏、松、常、镇等四府，直隶太仓，仍驻苏州。安徽布政使司领安徽八府，直隶五州。案原领九府四州，康熙五年分扬、淮二府及徐州归右布政司，领七府，直隶三州。雍正二年改六安、泗州为直隶州，十三年又改颍州为府，共领安、徽、宁、池、太、庐、凤、颍八府，滁、和、泗、六、广五州。于乾隆二十八年移驻安庆。又滁州明初属凤阳府，后改直隶州。国朝因之 ，领县二：全椒、来安。
建置沿革表
虞	禹贡扬州之域
夏
商
周	扬州	徐国地
详前建置沿革
吴国地
鲁襄公四年，仲孙蔑会吴于善道。其地在今县北盱胎县。何时属吴，今不可考。 楚国地
详前建置沿革
秦		九江郡	建阳县
始皇二十六年并天下，分为三十六郡。郡置守尉监。九江郡治寿春，领县十五。一、建阳。	故城在州东四十里。今县南三十里水口镇东城埂，即其地。
汉	仍秦制分郡，兼分诸侯王国。	淮南国	建阳县
扬州
武帝时置十三部刺史，扬州史部领郡六。黥布时都六，高帝子长都寿春。
九江郡
元狩元年复
东汉扬州九江郡全椒县
初治历阳，汉末徙寿春，复徙合肥。
下邳国
永平十五年封，建初四年以九江郡全椒等县益之。光武时省建阳县并入。
三国吴扬州郡缺屯田都尉屯缺
治建业，领郡六。赤乌十三年筑涂塘、瓦梁，在今县东南赤山湖。其时县罢为屯，屯名未详。
晋扬州淮南郡全椒县
治建康，统郡十八。治寿春县，九江郡故治，领县十六。一、全椒。
东晋北徐州顿丘郡
元帝渡江后，徐州地只得半，侨置临淮等郡属南徐州；侨置顿丘郡属北徐州。明帝后，在淮南者又但称徐州。故城在今县东一里，时仅侨郡，无领县。
雍州
元帝时侨治酂武，孝武时侨置于襄阳。秦郡
安帝时侨置，故城在六合县西北。顿丘县
时废郡为县。
宋豫州秦郡顿丘县
寄治雎阳，即汉晋寿春县。
南兖州
晋成帝初立，寄治京口。宋文帝改治广陵。
徐州
明帝侨立，治钟离。武帝初，领顿丘等县，隶豫州。文帝改隶南兖州。
新昌郡
元徽元年置，治顿丘。
顿丘县郡治
齐北徐州新昌郡顿丘县郡治
治钟离，即宋元徽元年割南兖州治所置。
梁谯州新昌郡顿丘县州郡治
大同三年立，治新昌城。
高塘郡
析顿丘置，故城在今县东北白塔镇西。
东魏
北齐谯州新昌郡顿丘县州郡治
梁太清三年，东魏尽有淮南地，又北齐因纳萧渊明归地。梁绍泰元年江北复没于齐。
陈
北周南谯州新昌郡顿丘县州郡治
盱眙，陈置北谯州，以治新昌者为南谯州。大建七年移谯州镇，新昌郡又省北谯入南谯。
高塘县
陈大建十一年，周取陈江北地。又高塘郡，梁置，周改高塘县。
附：乐鉅县
隋初并乐鉅、高塘入顿丘。乐鉅在今县北古城，隋以前当置县。
隋滁州新昌县州治
开皇三年罢诸郡，置州，滁州治新昌县。
江都郡
大业初，州废改郡，江都郡治广陵。时并乐鉅、高塘入顿丘改置。
清流县
开皇十八年复改新昌县。
清流县
唐滁州清流县州治
淮南道
贞观元年置道，开元二十一年复增置其采访使，如汉刺史之制，次之为观察使。武德三年复。
滁州
永阳郡
天宝年间改。
滁州
乾元时复。
永阳县
景龙三年析清流置，以县北永阳山为县名，旧治在今县北二里许北塔山上，一名瓦砾冈。
永阳县
五代吴滁州永阳县
唐龙纪二年杨行密取滁和州。
南唐军缺滁州永阳县
来安县
后主景以县东二里来安水改。
后周淮南军滁州来安县
显德三年置，寻弃，五年复置。
宋直隶京师滁州永阳郡军事来安县
乾德元年定，时诸路武有节度、防御、团练等使，文有观察，并转运等使。其奏事州得专达。
淮南路
至道三年分隶京师者并隶路。
淮南东路
熙宁五年分淮南路置。
清流县
绍兴五年县省入。 来安县
绍兴十八年复置县，移居今县治。
清流县
乾道九年县省入。 来安县
淳熙二年复置县。
元江淮行省江北淮东道滁州路总管府来安县
至元十三年，平江淮，设治扬州。
河南江北行省
至大元年，河南省臣会两淮盐筴改隶，当在至元以后，治汴梁。肃政廉访使司治扬州。
江北淮东道
淮东道
宣慰司改隶河南江北行省时增置。至元十五年置。
扬州路总管府滁州
至元二十年改。
明南京京师中书省凤阳府滁州
洪武元年建南京，十一年改为京师。
京师六部     洪武十三年罢中书省，置六部。
南京六部
永乐元年，京师复为南京。
南畿巡抚
宣德时置，初遣部寺大臣，至景泰间定以总漕兼巡抚淮、扬、庐、凤四府，徐、滁、和三州。
分巡淮徐等处兵备道
初设未详。案与景泰间巡抚所辖府州同。
凤阳府滁州
滁州直隶州
洪武二十二年升。时省县并清流、全椒俱入滁州。 来安县     洪武十三年与全椒俱析自滁州复置。
国朝江南省
顺治二年置。 江南安徽省
康熙六年分。 两江总督
顺治四年设，驻江宁，辖江南、河南、江西三省。六年改辖江南、江西二省。康熙元年兼操江。
安徽巡抚
初设以操江兼巡抚，驻安庆。顺治五年移驻池州。康熙元年操江并归总督，始设安徽巡抚，驻安庆。
安徽布政使司
顺治二年初设江南布政使司，十八年分为左布政使司，康熙六年定为安徽布政使司，乾隆二十八年由江宁移驻安庆。
安徽按察使司
初设为江南按察使司，驻江宁。康熙三年分设北按察使司，驻泗州。五年改北按察使司为安徽按察使司，移驻安庆。
分巡庐凤颖六泗滁和兵备道
明设淮、扬、凤、庐、徐、滁、和道。国初顺治七年设安庐道于庐州，又改庐六道。康熙五年分淮扬二府及徐州归右布政使。九年设庐凤滁和道，驻凤阳。至雍正二年，改六、泗为直隶州。十三年，改颖州为府。治为今庐凤颖六泗滁和道。
滁州直隶州
来安县
疆域
县始自秦，曰建阳，治今县水口镇东。时县地与今州地合。东南界棠邑今六合，西南界全椒，北界盱眙，东北界东阳今天长，西北界东城今定远，其界至究，莫详也。东汉省建阳入全椒，南及东南、西南又当以全椒所界为界。至东晋复分置顿丘，治今县东一里，与全椒别，是否适得建阳故城，亦莫详也。宋以沛县并入，兼今天长全境。萧齐复置沛县，未还顿丘之旧。梁又于东北析置高塘，治今县东北六十里白塔镇西；于西南错置赤湖、荻港、薄阳等县，迩今州地。北齐、陈、周间复废赤湖、荻港、薄阳，《隋志》不言废，知北齐、陈、周间已废，而置乐鉅。乐鉅见《隋志》，而宋、齐、北魏诸《志》无，疑北齐、陈、周间置其地，即今县东北古城是也。分合错杂，界益难言。至隋并废乐鉅、高塘入顿丘，改置新昌县，移今州治，立滁州。新昌寻又改名清流，时今县地与今州地始约略可睹。唐景龙三年，析清流置永阳，治县北二里北塔山上，今县地又始约略可睹，其西南则界清流，其北则界盱眙也，其东北则界天长，其东、南则并界六合也。今南界江浦，江浦系明析六合及滁、和二州境地置。五代时，南唐以今县东有来安水，改永阳为来安县。宋南渡后，累遭兵燹，尝省入清流。绍兴十八年，复置县，移居今县治焉。乾道间又经省并，未久旋复。明初亦尝省入清流，寻复，故清流为今州地。今县系唐置永阳析出清流地。故今县地南北袤而东西狭。四至八到，具列如左：
东至界首桥，二十五里，六合县界。《通志》：施官桥即界首桥。
南至三汊河，七十里，江浦县界。即汊河集，系来安水、清流水入滁河处。
西至腰铺桥，二十里，本州界。
北至长店桥，九十里，盱眙县界。在古城集北
东南到张家堡渡，七十里，江浦县界。又东南到雷官集界牌，五十里，六合县界。
西南到乌衣河，六十里，本州界。又西南到界牌墩，二十里，本州界。
西北到三界市，七十里，本州及盱眙、定远县界。又西北到嘉山，五十里，盱眙县界。
东北到三山，八十里，天长县界。又东北到白塔集，七十里，盱眙县界。
东西延阔狭不一 ，南北袤一百六十里迤南偏东至张家堡河 。
东至六合县，九十里。微偏东之南。
西至定远县，二百二十里。偏西之南。
南至江浦县，一百里。偏南之东。
北至盱眙县，一百五十里。
东北到天长县，一百二十里。
西南到本州，四十五里；到全椒县，九十里。
西北到凤阳府，二百四十里。
东南到江宁府省会，一百二十里。
西南到安庆府省会，水陆六百六十里。
北至京师，陆二千二百里，水三千二百五里。
星野
来邑分野，次为星纪 ，宿属南斗 ，星当天府 ，度在半初 。
《晋书/天文志》：自南斗十二度至须女七度 ，为星纪。吴越之分野，属扬州。《汉书/地理志》：吴地，斗分野也。今之会稽、九江、丹阳、豫章、庐江、广陵、六安、临淮，尽吴分也。《唐书/天文志》：南斗在云汉下流，当淮海间，为吴分。《宋史/天文志》：南斗六星，一曰天机 ，南二星魁、天梁也 ，中央二星天相也，北二星天府、廷也。石申曰 ：魁第一主吴，二会稽，三丹阳，四豫章，五庐江，六九江。《晋书/天文志》：九江，入斗一度。
来安县经纬度康熙年测定
来安县治，按地球纬线在赤道北三十二度二十五分四十秒，经线在北京东一度五十五分四十九秒。〈考正〉旧志仅载纬线，漏经线未载，今补入。
形势
永阳，名邑，界于江淮，西阻滁山之险 ，南通浦口之津 ，东连瓜埠之口 ，北拊盱眙之背 。圩田如罫 ，易于足糗粮 ；山势若环，便于资守御。诚长江之屏蔽，建业之咽喉也。以故白塔溃师，拓跋因之扰江北；梁天监二年，魏攻梁 ，拔大岘三城，白塔、牵城皆溃。魏师进攻阜陵。嘉山筑垒，女真不敢窥淮南 。宋嘉定年间，金人犯来安，李全败之于嘉山。今故垒尚在。惟此岩疆，实据形胜，保民者所当注意也。第万山雄峙，古戍犹存；宋绍定元年，滁帅赵葵命赵必胜守万山，有戍垒故迹。石固嵯峨，遗屯何在？宋绍兴辛巳，居民避寇石固山上，垒石为屯以防守。欲讲地利，先求人和。故曰：形势虽强，要以仁义为本。〈考证〉原文错误，今订正。
附名胜旧志有图
琉璃日影县治后数十武吉祥寺前古井 ，大旱不竭，亭午日影射入 ，光若琉璃。
玉石霞光县东南二十里，朝夕霞光，隐映禅林 ，足称胜境 。
沙河带练县东来安水源远流长，环绕顿丘邑。势东向，拱抱有情，学宫宜向之。
石固呈祥岩石层叠，与尖山对峙，为邑东北隅门户。顶极平衍 ，可屯千余人。明时曾产驺虞献于朝 。
五湖环秀山在县东北十八里，广袤可二十里 ，西南北茆村，北白禅村，村下乃五湖。今已半湮，环秀未改。
八石仙踪《滁志摭遗》云：尝见万历年县志十景图作“八石仙踪” ，谓淮南八公，道经来邑，留仙踪于八石山也。事详《十道志》及《太平寰宇记》。今《伍志》作“王母仙踪”，误矣。
舜歌樵乐县北二十里，为邑基之保障。樵歌互答，亦太平乐境也。
天竺迎晖寺在龙山内，山口幽邃，沿溪而入，将六七里，至水穷处。竹木阴翳，禅居隐焉。
龙泉云气山距邑三十里，势如龙蟠。东有伏虎岩，泉流幽咽，云气郁葱。名贤多留题咏。
马岭风声岭距邑九十里，上为白禅村。山高林茂，风声飒然而至，披襟当之，每生远想。
山川山
来安山脉起自六安，逶迤入滁，为五尖山，是为来邑祖山。自六安历庐州西陲，延袤百余里 ，行平塘小焰而起五尖山，又平地分脉出东支、北支。北支起南将军庙皇甫山，东趋州治 。又其先，皇甫直北而行者，渡牵驴坂至磨盘山，稍东为仙居山、大岱山，转南为牛头山，东行为矾山、小岱山，又转北从严家集起嘉山，走信山，转龙窝，经舜歌、银杏以底县治 。左界来安水，右界小涧水，棋布星罗，征名如左：
嘉山在县西北四十五里。为县治主干。上有龙王庙。宋庆元间敕建 ，赐号嘉泽。有井，名嘉泽井，有封诰石刻。又有法华寺、七盘岭、锦绣谷、清凉源、白云涧、过溪桥、丹枫栈、分宝岩、钓鱼台诸景。山之西北属盱眙县。宋嘉定十二年，金人寇淮西，自盱眙犯来安，李全败之于嘉山，即此。故垒犹存，周数里。凡山有寺者详后《寺观》。
信山在县西北四十二里。
太平山与信山连。
鲁山
长岭
白肖山皆与嘉、信两山相连。
破山在县西北五十里，悬崖对峙，如一山分凿。
浮山在县西北四十里，上有宝积寺，后废，塔存，下有涧。
莲荷山在县西北三十五里，顶有莲花池。
独山在县西北三十五里，孤峰矗立，上有寺三重，俱历峻级而登，多古佛像，每至佛诞日 ，香火甚盛。
清河岭在县西北八十里，双源沛—出于此，去为清流河 。
网鹰山在县西北六十里，树林阴翳，多鹰鸟，猎者率网捕于此。
柱子山在县西北四十里。
香炉山在县西北三十五里.二山俱以形名 。
练寺山在县西北二十五里，双源沛—出于此。旁有孔雀寺，旧称名胜寺，东曰浮林，产浮石，体轻质黄，入水不沉。一名浮石岭。
岑湖山在县西北二十二里，旧有开元观。
雨山在县西北二十里。
乌龙山《明一统志》：在县西十八里。上有乌龙王庙，祈雨辄应。旧有茅司徒庙。《通志》：宋绍兴初，县多虎，有石尉者立茅司徒庙于此，率兵捕逐，害遂除。又有黑龙泉，出石窦 ，旱潦无盈涸。
磨山在县西十三里。
八石山在县西十里。巨石叠砢，耸立山岭，丛林环之。《太平寰宇记》：八石山，在永阳县西南十三里。故老相传云，汉时有八仙人在寿春寻淮南王，于此山过，各踞一石坐，故号八石山。《十道志》：即淮南八公憩石处。一曰八公山，亦名八仙山。
马岭在县北九十里。来安水出其下。上为白禅村，村旁有石羊石虎蹲于茂草，不知为谁氏冢。案《隋地志》：县有白禅山。旧志疑即五湖山，以地有白禅村也。据此亦有白禅村，《隋志》所云或即此。并存备考。
马头山《明一统志》：在县北七十里。俗传有龙经过。又石上有人马足迹。欧阳泉曰：旧志依《纲目/质实》以马头郡即来安之马头山 ，其说非是。考《通鉴》：梁天监五年，魏攻马头，拔之。武帝命修钟离城 。胡三省注云 ：马头城在钟离之西。马头既陷，魏必东攻钟离，故预为之备。是年，梁取魏合肥，魏人守寿阳，于马头置戍。又普通五年，梁取寿阳，亦置戍于此。《通鉴辑览注》 ：马头城，今在江南怀远县。则《质实》以来安之马头山当之，非也。
郑家山在县北六十里。
矾山在县北六十里。《通志》：山中 练成白矾，下为长沟水。
宝山在县北五十五里，下为宝山集。
续村口山在县北五十里。
门槛岭在县北四十余里，岭势高峻，横截南北，有一径可通往来，立门阙于上 。
岳家山在县北四十余里。
斗山在县北四十里。
峦楼山在县北三十六里。
卧羊山《明一统志》：在县北三十五里，形似卧羊。
塔山在县北三十五里，卓立如塔，河流转抱。
龙窝山在县北三十二里，迤逦来自信山，如龙之蟠曲。上有龙窝寺，今废。案此与盱眙龙窝寺异。
大迪山在县北三十里，上有石坑。
尖山在县北三十里，来安水经其东崖，囤仓集居其西麓。《方舆纪要》 ：石固山北五里为尖山，其山特出，下临大涧。
舜歌山在县北二十五里。山有二泉，一东流可资灌溉，一自西麓吉祥庵后石罅中出，名观音泉，北有石濑石谷，人迹罕到。
乌石山在县北二十五里，山多乌石。
梅子山在县北二十三里。
伏牛山《明一统志》：在县北二十一里，形似伏牛。
银杏山在县北二十一里，俗名□ 厉山，嶙峋多石，为县治胎息 。
马鞍山在县北二十里。
弓子山在县北二十里。二山俱以形名。
盈公山在县北二十里，北有涧，名断密。
北塔山在县北二里白茆村。《州志》 ：旧有圣塔寺，久废。
五湖山《明一统志》：在县东北十八里，下有五湖，因以为名。一名白禅山，因山北属白禅村故也。元《符图经》云：南北长二十里，广十余里。今俗亦称二十里长山。有白禅河，源出山南。泗州官路行山脊上。山前后有二铺 ，中有镇。自建炎兵后，官路及二铺俱废。山有涧道横亘。又名双合山。《方舆纪要》：来安五湖山，控扼南北，至为险要。
石固山在县东北二十八里。势甚高险，望之上圆如鼓而面平，山顶有岳庙。宋绍兴辛巳，居民避寇其上，垒石为城，寇围之逾月。贼首自山南率众而上，有梅姓者挽弩射之，一发而毙，余寇俱退。山北有苟孝子母墓。宋宣和时，芝生其地 。又明宣德四年，山下民舍产驺虞二，黑质白章 ，驯扰不惊，州守以闻尚书 。黄福作颂，夏原吉作赋，以进请受贺，不许。
龙泉山在县东北三十里，一名武宅山。南有飞泉，悬流幽咽。
芝麻岭在县东北四十里。
婆娑山在县东北四十里。
万山在县东北五十里。宋绍定元年，赵葵守滁，命赵必胜守万山，即此。有城垒故迹。
佛子山在县东北五十里。
王母山在县东北五十六里。上有池，径三丈。旧志：王母仙踪，当指此处为是。
踏青山在县东北六十里，白塔镇南。
团山在县东北六十五里。
高塘山在县东北六十里。山下有塘，名高塘，可灌田二百顷 ，今湮为田。山麓有城埂，南接王母山，绵亘四五里。相传六朝时梁魏置高塘郡，此其遗址。案《旧唐书》：汉皖县，梁置高塘郡。《隋志》为宿松县。此高塘乃以其名侨置 。山盖缘故郡名，而城废适为塘，或遂谓以塘名山云。
荆塘山在县东北七十里。
方山在县东北八十里。
三山《明一统志》：在县东北八十里，与天长县接境。山有三峰排列，下为孔道。
义良山在县东北八十五里。
向阳山在县东北九十里。
顿丘山在县东二里。东晋因流民南徙，侨置顿丘郡及县于此。山盖因故治而名。山下旧有石，嶙峋如笋立。
西龙山《明一统志》：在县东二十里，近六合界，与东龙山对峙。势颇高峻，上有龙王庙。
火焰山在县东二十里。
黄连山在县东三十五里，山下有石谷。
赤山在县东南四十五里，土多赭赤，故名。下有赤山湖。
延塘山在县东南五十里。
驻马山在县西南二十里，通滁、六之径。明太祖驻马于此，因名。
金家山在县西南三十里。
山川川
滁 ，名川也，发源于合肥东北废梁县界，流至全椒金狮潭，迤南曲转由赤石埠东下 ，过全椒南二十里之楚迷沟，历石潭口，会襄河抵滁及江浦县界，东北至三汊河，汇巨浸焉。此州所由以滁名也。邑诸水虽无远派，而来安水亦以名县，并其它源流出于县之左右，而汇于三汊河，及发源县北由天长入运河者，亦不可不详也。缕晰条分 ，区别如左：
来安水县东三里。其水行沙石间，澄清澈底，一名沙河。源出县北九十里马岭山，逦迤而南合诸涧谷水，三十五里经宝山西，又南二十五里经尖山东，又东南五里经石固山西，过石濑又南三十里过县城东，高官、龙尾水自西注入，又南五里过洪家桥东，双坝水自西注之，又南十五里过清净桥，又南十里至水口镇，过观风桥，又南十里过板桥，大小涧水自徐家沟西来注之，又南二十里至小河口入清流河，遂转而东会流三十里至汊河集入滁河，又东十里至张家堡，由六合县瓜埠口入江。
高官水源出县北银杏山东南，由高官桥至甄家河入来安水。
龙尾水县城东。源出县北普润塘，东南流经东关外龙尾坝，又东南绕顿丘故城根，至毛家桥入来安水。普润，旧作普涧，误。
玉带河县城东。分龙尾坝水支流向南，由银锭桥至陆家冈转入来安河。以其环绕如带故名。
水口河县南三十里。来安水自县东会高官、龙尾水，又南会县西双坝水，及县南诸陇水悉会于此，为水口。置水口汛，为四达要道。水南去为小河，可通舟楫，由小河口达清流河，下贯滁河。
汤河县东南三十五里。《明史/地志》 ：来安东南有汤河，南入滁河。旧有汤河市，久废。《方舆纪要》谓水口集临汤河，误水口即来安水。《明地志》：来安水合清流河、汤河入滁河。明非—水矣。
吴沛水县东南二十五里。源出西龙山大石谷，南流十二里过施官集界首桥，又东南至下湾，二水合流，又东南二十五里入赤山湖，交六合县界。三国时吴作涂塘，筑瓦梁堰于此，亦称吴堰，今水称吴沛以此。水又东注滁，为瓦梁河，由六合瓜埠口入江。以上为县境东条水。
二里坝水县西二里。源出八里庙童塘，南流过梁家桥，又南至二里桥，入苟家坝与三里坝水合流，东过洪家桥，入来安水。
三里坝水县西三里。源出卓家集之东，南流过夏家坝，又南至三里坝，入苟家坝与二里坝水合流，东过洪家桥入来安水。旧志：此县基内明堂之水，为右水倒左，绕黄坝、古坝，东南与来安水会合。
小涧水县西九里。源出龙窝山西南，南汇为大石塘。又南过杜家涧，绕八石山根经蔡家桥、张家湾过县西小涧桥，又南过清水坝，会大涧水转而东南至徐家沟出口与来安水合，由小河口入清流河以注于滁。
大涧水县西南二十里。源出黄道山侧，东南过腰铺桥，又南过大涧桥，俱界本州境。又东南至清水坝，会小涧水出徐家沟口合来安水注清流河达滁河。
双源沛县西北二十五里。旧志：一源出招信界岭下，一源出本县界练寺山后官庄岭下，两水相合于此，因名。十里至沙涧，入清流县界北赵村与清流河合。案旧志云出招信界，入清流县界。下独山水亦云至清流县界，皆沿宋元旧文。招信即盱眙。《方舆纪要》：盱眙，五代吴为招信军，宋初为县，建炎间升为招信军，元为招信军治。水出岭下，即清河岭，其水亦清流河之一源，故曰清河岭。清流县界，今为本州境。此可见今县与州境历宋元如此，盖自清流、永阳析置已然。
独山水县西北三十里。旧志：源出嘉山乡，南三十五里至清流县界，过蒲冲与秋沛水合，入清流河。案嘉山乡，亦宋乡都旧名。
秋沛水县西北三十五里。源出嘉山。西至蒲冲与独山水合，入清流河。《州志》：白茆河在州西北，至蒲冲与盈福河及来安、嘉山河合，入清流河。以上为县境西条水。
南湖河县西南五十里。《州志》：南湖河，州东南三十五里，源出来安县界，东流入清流河。
乌衣河县西南六十里，即清流河。源出本州清流沛，会瓦店河，盈福河及县境双源沛、秋沛、独山诸水，至州城东为清流河。东南流接县境，又东南至乌衣镇，曰乌衣河，又东五里至小河口会来安河，又东至三汊河，入滁河。《州志》：清流河在州东二里，又称北角河。源出清流沛，上有梁村涧水，下与白茆、瓦店河合，北流过常山，与嘉山白道河及沙子涧水合，流至东关门会于东河，入清潭，下至乌衣，东五里又与来安县河合，自此入滁河。
三汊河县南六十里。以来安河、清流河、滁河三水至是合流故名。上为费家渡。以上为县境南条水。
长店水县东北四十五里。源出五湖山北及野塘谷。东北流十五里至丁城，与白塔水合，又东北入天长县界吉家埠河，注天长河达运河入江。
白塔水县东北五十里白塔镇南。源出赵家港。东流十里入天长县界，注吉家埠河。
长沟水县北六十里。源出矾山。东北流十里，入天长县界巷村涧，转注吉家埠河。
打砂涧水县东北六十五里。源出雍家谷。东流二十里入天长县界巷村涧，注吉家埠河。
彭家湾水县东北七十里。源出大山何家谷。东流十里入唐家湾，又东十里入天长县界巷村涧，迤逦流入吉家埠河。
范庄水县东北七十里。源出马岭。东流合戚家谷水入天长县界，迤逦入吉家埠河。
马岭水县北八十里。源出马岭戚家谷。东南流二十五里，合范庄水入天长县界，转注吉家埠河，由此过石梁南，会天长河，抵高邮，达运河，入于江。以上为县境北条水。
开新河案即玉带河    乾隆四年，安徽藩司晏斯盛条陈地方事宜一折内言凤、颍、庐三府，滁、六、泗三州皆有水利可开等语，奉钦差大臣核准，署来安县王师旦详文协同藩司于乾隆五年二月到县详勘举行，续经安徽巡抚陈大受到河重核无异，动帑委员监开报销在案 。

[book_title]来安县志卷二
安徽滁州来安县知县汜水刘廷槐重修
营建志
公署仓库    院局附    城池街道    坊表    乡表    市集附    坛庙寺观    古迹    丘墓    义冢附    津梁
公署
县署，唐以前无考。宋旧治在今城北瓦砾冈 ，南渡后始移今处 ，宋末毁于兵 。元泰定元年，达鲁花赤马合谋砂、县尹郭让始建厅事、仪门、谯楼 。至正七年，县尹蒋居仁复修厅事，建清心亭于谯楼之外，元末复毁。明洪武十四年，知县刘煜仍故址复建厅事 。弘治十七年，知县萧启重修，匾曰牧爱堂 ，并建龙亭库及斋所、库房、典史宅 。正德十二年，知县孙镒重修仪门、监狱。嘉靖三十一年，知县李懋材重修圣谕亭。即《戒石铭》：“尔俸尔禄，民膏民脂，下民易虐，上天难欺”十六字 。本后蜀孟昶《官箴》 ，宋高宗摘取其中四语颁行州县。隆庆元年，知县刘正亨建和风甘雨亭。万历十三年，知县何其贞修龙亭库及典史宅。十九年，知县郑元辅构仕优堂、在大堂左。景欧亭 。仕优堂前。四十六年，知县周之冕修申明亭，重建谯楼，易其名曰东璧楼。即今鼓楼。天启元年，知县周之冕重修六房廊 。国朝康熙十一年，知县黄世臣重修厅事。二十年，知县乔嵩修厅事、六科卷房。二十二年，重修谯楼。三十四年，知县刘之昂以木坊易圣谕亭戒石，修东西书斋，凿仪门外井。四十年，知县马云衢以罚锾修厅事、六科卷房及内宅 ，建皂隶房 。五十八年，知县祁文翰修圣谕木坊。雍正十年，知县伍斯瑸设暖阁围屏于堂。围屏上画县境全图。乾隆二十六年，知县李文勋修寅宾馆 。五十二年，知县王永重修通署。捐廉一千两 ，分三年摊扣。嘉庆二十年，知县伍士超重修东璧楼。道光元年，知县杨炘重修科房。三年，知县符鸿于川堂东构静远山房 ；四年，重修土地祠。此历任兴修之大较也 。其规制则中为大堂即牧爱堂，前当甬道为戒石坊 ，又前为仪门，又前为头门，又前为照墙 。大堂前两廊为科房，东为吏户礼承发四房，西为兵刑工仓库五房。中夹甬道为皂隶房。东科房之南为仓廒 ，西科房之南为监狱。仪门左右为东西角门，前两旁右为廒所，左为寅宾馆，西向。为土地祠，南向。其南亦为廒所。头门上有楼，上书县额 ，门内之东为申明亭。道光七年知县刘廷槐重修。照墙左右为东西栅门，东去四十步当街口为东璧楼。大堂之东为库，东偏为仓，西偏为典史署，署前亦为仓。大堂之后为宅门，内为川堂；堂西为花厅，其对面舍为桐阴书屋 ；乾隆三十六年，知县王惺建。堂东为静远山房，又东为幕斋 。川堂后为内宅，旁为两厢，东偏为厨房。周遭缭以墙 ，后有复墙 ，更道环焉。其旧有而今者无，若大门内之旌善亭，谯楼旁之清心亭，大堂东之仕优堂，其前景欧亭，其后和风甘雨亭，俱前明置，久废。
典史署建置见县署。大门内为厅，后为内厅，左为书房，又后为内宅。康熙四十一年典史鲁汉修，雍正九年典史袁有成重修，后各任随时修葺 。
教谕署、训导署 俱详《学校》。
巡检司在白塔镇，见《明史/地理志》，久废。
税务司一在白塔镇，一在秋沛市，久废。
阴阳学 明洪武七年设，在城东南隅，久废。
医学与阴阳学同设，亦废。
僧会司 在吉祥寺。
道会司在城隍庙。
察院 在中街，久废，仅存南北两更巷。
公馆一在县前，久废，其地已造民房。一在囤仓，亦废。厅厢基地俱存，今置铺 。
讲约公所 有五，一在城内东门开元观，一在施官集西茶庵，一在水口集真武观，一在张浦营金容宫，一在囤仓关帝庙。
监房在仪门西，凡九间，前三间为狱神祠，男监三、女监二、厨一。嗣又添置二间 ，为禁卒住房、更房。周缭以复墙。雍正十一年，谈士龙捐田七亩半；嘉庆四年，知县钟希贤请帑重修 ，外围易以砖墙。道光七年，知县刘廷槐重葺。
附仓库
预备仓县东新街西仓巷口以南，久废，其地居民领垦。
义仓 旧有五，一在仪门西偏，久废。余四在各乡，俱废，无考。
常平仓 旧设捕署前，三所十三间。雍正十一年，知县伍斯瑸增置监狱南一所五间，仪门内东一所四间。乾隆十九年，知县李文勋增置大堂东一所五间，仪门外东二所八间、西一所五间。凡九所十四廒。乾隆五十年，知县王永重修。嘉庆四年，知县钟希贤修葺前五间；道光元年，知县杨炘修葺后四间。道光七年，知县刘廷槐重修午未廒、寅字廒。
社仓 见后。
库见前。
附院局
养济院 在庆成门外路北，额设孤贫二十名 。乾隆三年定制，每名日给银一分，即于存留经费项下支给，详《田赋》。乾隆十年增设二十名，给银如前数，具文赴司支领转给。旧有茅屋数间，毁于火。乾隆十八年春，知县李春明倡邑绅创建瓦屋二十二间 ，左右各十楹，前后各六楹。嘉庆八年复火 ，知县钟希贤倡邑绅重建如旧制。
恤孤院小西门内偏西。乾隆三十五年，知县韩梦周建，即白衣庵旧址。置茅屋数间，拨诸寺院田共种三十七石五斗，士绅复醵金三百余两 ，初设孤贫四十名，后以费不赀 ，改为三十名。嘉庆二十年续置仓巷房屋一所。田、房俱详《田赋》。二十五年，知县杨炘以旧屋倾塌，新盖茅屋五间。
同善堂城内仓巷街西口路南。嘉庆六年，吏员陈光祖、王淦、魏允康倡议募捐银一千一百余两。嘉庆九年堂成，置义田、义地各所。田详《田赋》，地详《义冢》。道光元年，增置义地一所。
水口镇同善堂镇东弥陀寺后堂三间。乾隆八年，里人朱蕃倡立同善会 ，至二十六年，其子衣点与僧通意复倡众捐资始成堂，增置义田详《田赋》，义地详《义冢》。本堂规条：惜字、施棺、培冢、掩骼凡四事 。知县潘振莹为作碑，碑文大指已括于此 ，不重录。嘉庆二年腊月，水口集桥西火灾，延烧五十余家，时风雪严寒，露处者众 ，里人陈汇川、林朝勤、朝宪等请县给印簿募捐钱六百余千，凡被灾之家各成茅屋数间，六日而毕。以其亦属水口善举，类记于此。
清净庵同善堂道光九年置。近庵士民捐输 ，筹桥工岁修 ，并推广施济，就庵设焉。知县刘撰有善堂规条并桥工缘起 ，勒石捐输姓名 ，载入原碑。倡首捐田入堂者周王氏。
古城镇同善堂道光九年立。该镇袁、项、龚、叶各姓因筹义学经费，倡捐施济，集钱八百千零购田。知县刘定有规条并捐输姓名勒石。该堂房屋，陆姓所捐。
城池
县在秦汉为建阳，建阳故城在今州东四十里。《南畿志》、《通志》、《州志》、《方舆纪要》并同 。今县南水口镇东有遗址，俗呼东城埂。水口镇西至州城三十五里。晋置顿丘郡及县，顿丘废城在今县东一里顿丘山之侧 。宋齐为新昌郡城。梁置谯州，治新昌城，亦即此。赵宋因以此为新昌都，明编昌城乡。隋废郡 ，以新昌名县，改谯州曰滁，始建今州城，而县仍为附郭 ，始移治清流河之西，故寻改清流 。唐析置永阳 。南唐改曰来安，治在今城北瓦砾冈。南宋始移今治。嗣以金人寇乱，废为镇 。别有来安镇 ，在今治东三十里天井村，明置来安驿于彼 ，故名，非县治。寻复为县，有土城周三里。《方舆纪要》：来安，宋乾道中降为镇，寻复为县，有土城周三里。明成化四年，知县赵礼复筑土城。旧志：卑薄不堪保障 ，且岁征茅费，民反病之。嘉靖三十五年秋，知县魏大用始造砖城，高二丈周九百三十二丈。为门六，门各有楼。东曰宾旸，西曰庆成，南曰迎熏，北曰拱极，小南曰崇文，小西曰耀武。旧志：城既成，守尚无兵。倭寇辄警报。嘉靖三十七年，知县魏大用申蒙屯院张批令管屯操锦衣卫千百户张烈等 ，今后遇警即带令原操官军一千八百名员防御 。隆庆间拆西门楼，万历间拆南门楼、小西门楼，各窝铺俱废。旧志：时惑堪舆之说 ，既无吉应，徒失壮丽之观。万历四十六年，知县周之冕次第增修。《周志》：来有城池，自嘉靖三十五年始。比时倭寇为警，吾民足赖以安甚矣，城池之为利大也。第六十余年来 ，天下幸无事，当事者优游为理 ，亦复不以无事为有事之备，而城池岂昔日之城池哉！下则基址掷卸 ，上则草木丛生，业已渐就倾圮，且可扳援而上。其壕又为居民筑坝灌溉，无涓滴之潴 ，此足以为限乎？近年大盗入劫士商者二：万历二十七年劫生员凌尚义从西城出入 ，四十年劫盐商程维新从东南城出入。劫县库将入者一：万历三十一年明火持刃掘开县墙，幸更夫报觉惊散，从西门出。彼凭城上下，如履平地，已事可鉴也。脱一旦变生 ，更有大于此者，何恃而不恐？则夫增陴浚隍，芟丛生之荆棘，禁居民之坝川，而又训练土著以备不虞，诚今日之急务 。至于移锦衣之屯为内蔽 ，借和阳诸县为外援 ，则有魏公申准之成议在 ，无庸喋喋也 。崇祯十二年，知县吴志高浚隍，广五丈深三丈。
国朝康熙十六年，知县周家柱罚锾修城。二十三年，知县乔嵩罚锾修城。《滁州续志》：康熙十九年，淫雨倾城百余丈 ，邑令乔嵩次第修筑。旧志：雍正二年，邑人信堪舆说，开文明门，嗣后终无吉应，今已塞，故不载。乾隆二十二年，知县李文勋领帑重修，周千丈有奇，高一丈四尺八寸，厚四尺六寸。宁国府督粮通判彭旭初监修。五十六年，知县邝永锴补修城东南隅。道光元年，知县杨炘倡捐补修小南门，建文星阁。四年，知县符鸿裒捐理各门楼橹 ，改小南门曰兴文门。道光七年，知县刘廷槐补修北门、湾陡门，又谕邑孝廉马锦云捐修东南隅十余丈 。
附街道
东门大街
南门大街
西门大街县署前，一曰广平街。
北门大街
十字街旧志：民建土地祠塞其西。
小南门街
后街
仓巷街东口旧有双井，久废。
寺巷街
小西门街
中街自搭阁 巷至鼓楼。
儒学街
青龙街儒学东。
观巷在开元观西。
严家巷南门大街西。
王家巷西门大街南。
搭阁巷在中街西。旧一作搭沟，一作搭阁。
更巷一在旧察院南，一在旧察院北。
附坊表
义学坊县治东。
承流坊县治东。
宣化坊县治西。
极乐坊县北。
清平坊县东。
儒林坊儒学前。
都宪坊为御史常道建 ，在县治左。
攀桂坊为举人张寿建 ，在寺巷口。
豸绣坊为御史陈情建，在县东北。以上九坊久废。
世科坊为举人武俊、武钺建，在南门大街。
恩荣坊为总兵周球建 ，一在红土坂，一在大周营，一在园觉寺地方。
附乡都
宋
万善乡置四里三都十四保 。
嘉山乡置六里五都二十保。
会同乡置六里四都十九保。
来苏乡置五里四都十八保。
翔鸾乡置五里四都十九保。
元
东南乡置十都。
西北乡各置六都。
明
昌城乡七里总名。宋《祥符图》载：积善、新昌二都并为昌城乡。七里，一曰七都。
一都在县南延塘寺地方。
二都在县东杜家集龙山地方。
三都在县南三城寺月塘地方。
四都在县南水口集地方。
五都在县西垒子墩地方。
六都在县北古城集地方。
七都在县南金刚寺地方。
国朝
七都一曰七里，仍前明制。
十五卫 康熙十二年裁并江宁、右江宁、前江宁、后上元、中上元、前上元、后江淮、左江淮、右广洋、兴武、石城、横海、江阴一十三卫外，滁、泗二州卫未裁。案旧志只云十三卫，今考隶滁、泗卫者，赋虽属卫地，则县境不得而遗也。
里卫军民错居，分四十八保。乾隆间并省四保，共计街保五，乡保三十九。
附市集
彭冈铺县东二十里。
杜家集县东三十里。
施官集县东三十里，桥西属本县。
武家集县东南二十五里。
雷官集县东南四十五里，西属本县 。
大营集县东南四十五里。
雍家巷县东南四十五里，俗呼瓮家巷。
新集县东南五十里。
汊河集县东南六十里，河北属本县。
程家集县东南六十里。
水口镇县南三十里。
相官集县南五十里，旧曰陈官集。
乌衣镇河北集县西南六十里。
卓家集县西七里。
胡家冈县西九里。
张浦营县西北三十五里。
嘉山集县西北四十里。
严家集县西北五十里。
三界市县西北七十里。
仰山集县东北十五里。
张山集县东北十五里。
舜山集县北二十里。
罗家集县北二十里。
复兴集县北二十五里。
囤仓集县北三十里。
石固集县北三十五里。
尹家集县北四十五里。
宝山集县北五十五里。
白塔镇县东北六十里。
杨家小集县东北七十里。
古城镇县北八十里。以上俱存。
汤河市县东南三十五里。河旧误和。
仇沛市县西南二十里。
秋沛市县西十五里。
来安镇县东三十里。以上市镇今废。
坛庙
社稷坛    在西门外，位北向。明洪武十四年，建坛于城之西北隅。正德十四年，知县孙镒移建今地。隆庆元年，知县刘正亨修。国朝雍正十一年，知县伍斯瑸重建，称西坛。道光七年，知县刘廷槐修整，岁以春秋仲月上戊日为民祈报 。
神衹坛    在南门外。明初建。隆庆中，知县刘正亨修。国朝康熙十一年，知县伍斯瑸重建，称南坛。道光七年，知县刘廷槐修整，祭：云雨风雷之神主设正中 、本境山川之神主设左、本境城隍之神主设右。岁以春秋仲月与社稷坛同日举行祭礼。
先农坛     在东门外二里许。国朝雍正四年建，并置藉田四亩九分 。嘉庆二十三年，知县杨炘重修，以每岁仲春月亥日巳时致祭，午时行耕藉礼。佃园农夫□ 名，免其差役，酌给口粮，令看守坛宇，灌溉藉田，每岁租谷除供粢盛外 ，完丁田正银一钱六分 ，余充先农坛祭费。
雩祭     祭无常所，即神衹坛行礼，遵用乾隆七年议准定制，每岁孟夏部颁祭期，至祈雨祈晴，亦因时举行焉。
文庙    建置详《学校》。正中为大成殿，殿前两廊为东西庑；前为大成门，亦曰戟门；又前为泮池；周围甃石基砖栏 ，中为桥。又前为棂星门 ；又前为大成坊；又前为屏墙。大成门之左为名宦祠 ，右为乡贤祠，又右为土地祠。大成坊前东西各置下马碑，又各置耳坊。嘉庆间星棂门外又加围墙，包下马碑接屏墙。另设旁门，寻以阻塞神道撤之，如旧制。以每岁仲春仲秋上丁日举行祭礼如制。雍正五年，奉上谕：八月二十七日，至圣先师诞辰 ，各官致斋，不理刑名，永著为令。
名宦祠    在大成门左。《会典》 ：岁春秋释奠 ，礼毕，教谕一人诣祠致祭。
吕  鉅野人，名失考。
杜居敬元县尹，汴梁人。
边宁明知县，岢岚人。
赵礼知县，顺义人。
孙镒知县，庆都人。
周祚知县，山阴人。
顾问知县，蕲州人。
魏大用知县，光化人。
张四术知县，考城人。
杨时训导，汧阳人。
吴毓嘉训导，长汀人。
钱应元教谕，六合人。
陈宗岳训导，上虞人。
刘正亨知县，新淦人。
林鹏飞知县，漳浦人。
郑元辅知县，莆田人。
韩梦周国朝知县，潍县人。
按旧志，名宦祠有范承勋、于成龙等十四员，皆国朝封疆大吏，已崇祀省城名宦，不当祀于下邑，旧志误列，应即删除。惟前明知县刘正亨、林鹏飞、郑元辅三公均宦来邑，当时曾立专祠。今专祠已圮，应并祀名宦，以垂不朽。韩梦周于道光年间已请祀名宦，应列入。
乡贤祠    在大成门右，祭礼与名宦祠同。
苟与龄宋敕旌孝子。
赵察宋永福县丞。
常道明山西巡抚。
武功明福山教谕。
周球国朝正定总兵左都督太子少保。
忠义孝弟祠    在文庙东。国朝雍正七年建。道光七年，知县刘廷槐谕邑孝廉马锦云捐赀重建。祭礼与名宦祠同。
苟与龄见乡贤。
王来
周懋德
贺植家
节孝祠     在忠义祠右。国朝雍正七年建。道光七年，知县刘廷槐谕邑孝廉马锦云捐赀重建，祀本邑节烈、节孝、贞节、贞烈各妇女。祭礼与名宦祠同。
本学土地祠    在乡贤祠右。旧志：仪同名宦、乡贤祠 ，教谕主之 。
武庙     在文庙东，火神庙左。建置无考。明万历十二年，知县何其贞建三义祠于其后。四十二年，知县第五伟重修。崇祯六年，知县袁翎捐俸倡修。国朝历任知县随时修补，以每岁春秋仲月诹吉 ，及五月十三日神诞举行祭礼。道光八年，知县刘廷槐重建正殿、后殿。雍正三年，追封三代公爵。
文昌祠    在文庙东，城隍庙右。建置无考。嘉庆六年列入祀典，以每岁春二月初三日神诞致祭。秋祭八月，其日部颁。后殿，道光八年知县刘廷槐建。
城隍庙    在文庙东，文昌祠左，火星庙右。明正德十二年，知县孙镒重修。万历间，知县张国祥等相继增修。国朝雍正九年，知县伍斯瑸、前知县黄金品、典史袁有成捐资重葺。无专祭，岁以春秋仲月设位于神衹坛同祀。旧志：春秋仲月从祀山川坛 ，朔望，县令率僚属行香。凡县令以下到任并考满复任 ，皆祀以少牢 ，誓于神前。
厉坛     在城北。明洪武初颁有祭文，镌石在城北里许，以清明、孟秋望、孟冬朔祭之。
马神庙     在武庙东。以每岁春秋仲月上戊日祭之。
火神庙    旧祀在开元观，后移建祠于城隍庙东武庙西。国朝雍正十三年定制以每岁六月二十三日致祭。
蜡神    旧在东岳庙旁，有祠，后附祭于刘猛将军祠，以每岁冬至后第三戊日致祭。
案蜡祭有八 。国朝雍正十一年，奉文将邮表缀、水庸坊、猫、虎、昆虫五神，敬制牌位以祭 。只称五神者，以先啬、司啬、农统于先农也。
军牙六纛    神号曰旗纛之神。每岁正月诹吉，及霜降日致祭。
土地祠祠像案牍神二，与土地像而三。    在县署仪门外东。以春秋仲月上戊日致祭。旧志：每月朔望，有司拈香祗谒 。
狱神    在监舍内。以每岁四月祭之。
刘猛将军祠    在开元观西。国朝雍正二年奉敕建。以每岁正月十三日神诞及十二月上戊日致祭。
龙王庙    南门外二里。明知县陆宗俊、魏大用、刘正亨相继增修。国朝道光二年，知县杨炘重修。以每岁春秋仲月致祭，其日部颁。
附寺观秩祀之庙见前，其为民间建置，亦称祠庙者，统列此门。
城内
吉祥寺县治后。宋绍兴二年建。明万历二十四年，知县冷起元修。国朝道光四年重葺，寺内恭设龙亭，为三大节朝贺所。
开元观一名真武观。原在县北岑湖村，唐开元中建。宋淳熙年移于城东门内。明万历五年、四十六年相继增修。国朝雍正十三年，知县伍斯瑸捐修。
三义阁关帝庙后。
朱子祠 建阳书院后。
魏公大用祠
刘公正亨祠
林公鹏飞祠
郑公元辅祠上四祠俱前明知县，今废。
刘公之昂祠康熙年知县。诸祠向为邑民所祀，今并废。旧志载有魏公、刘公、林公、郑公生祠记 ，并有专传。惟刘公之昂传、记俱无。今无从知其事实。刘祠，旧在水口镇，今类附于此。
白衣庵城西北隅。雍正元年重建，后废。今为恤孤院地。
城外
金刚寺县东十八里。明嘉靖年重建。崇祯年修。
朝阳寺县东西龙山。
玉石寺县东武家集西。康熙五十八年修。
药师寺龙山东。康熙年间修。
甘露寺县东三十里。
曲涧寺县东三十五里。
马神寺县东四十里。
龙泉寺县东北三十里。元天历年建。明嘉靖年修。寺当盱眙大道，有铺，名龙泉铺。官使经行有题咏甚多。寺有菩提树、锥栗、黄金嵌碧玉、碧玉嵌黄金二竹 ，花木丛茂。万历中，邑工吏吉晨与僧有隙，借公事尽伐之，后遂荒凉矣。
观音寺县南三十里。元至正年建。
弥陀寺县南水口集。宋淳熙年修 。明隆庆年重修 。
白岩寺县南四十里。
大安尼寺县南五十里。康熙年修 。
延塘寺县南五十里，宋天圣三年建。旧名塔院。治平四年赐名寿圣，后改今名。国朝康熙五十年修。
黄道寺县南五十里。康熙年修修 。
大雅寺县南五十里。明嘉靖年修 。
三城寺县南五十里。宋庆历三年建。明嘉靖、万历年 、国朝雍正六年重修。
孔雀寺县西北二十五里练寺山。寺前有铁孔雀。据滁人石玺碑记 ，寺肇于唐开元间 ，井床勒宋天圣年号 ，钟铸正统，瓶纪成化 ，盖古寺也。至嘉靖丙寅，寺僧修整殿宇，广栽松竹，垒石疏泉 ，清雅幽邃。旧志谓可与琅琊争胜。岁久荒落。国朝雍正五年重修。
太平兴国寺县西北八十步。详《丘墓》。
永兴寺县西北十五里。明万历年重建 。
独山寺县西北三十五里独山上。康熙年重建 。
广福寺县西北四十里。明嘉靖元年建。
嘉山法华寺县西北四十五里。宋政和五年重建。
宝乘寺即大乘寺，县北三十里，宋大观元年建，国朝康熙年间重修 。
普贤寺县北三十里。宋元佑六年建。有石匣一副题记元佑年月。明正德年修 。
老龙寺县北三十里。元至正元年建。
宝积寺县北石固山。
龙窝寺县北囤仓集。今废。
白云寺县北三十五里。明万历年修。
新兴寺县北三十五里。元至正元年建。
塔山寺县北四十里。
贴山寺县北四十里。
永兴寺县北长店桥地方。宋元佑二年建。
白塔寺县北六十里。即今广福寺。旧有砖塔，雷摄去三层，遗于泗州伏虎山，今存半塔，刻有“赤乌元年”字样，其地亦名半塔集。
永福寺县北六十里。
老田寺县北六十里。
蓝田法华寺县北八十里。
真武观县南水口集。
开化观县南五十里乌衣河北。
三茅宫县西南十八里。
紫微宫县西北三十里秋沛市。久废。
神霄玉清万寿宫县北三里。宋宣和年知县刘滂奉敕建。久废。前有霄宫桥。
金容宫县西北张浦营旧讲约所。
大王庙县东二里庙，在沙河南岸。庙南为官路。近年以来河岸逐渐倾圮，庙基废为河滩，路窄而险。道光三年众姓公捐钱一百千，契买路南张姓屋基作为官路，以利行人。
东岳庙一在东门外，为每岁迎春所。一在县东彭冈。一在县南水口集。一在县南六十里。一在县西北严家集。
汉高皇庙县南五里。
龙王庙一在南门外，见前。一在县南水口集。一在县南五十五里。
高皇庙一在县南，近叶家湾。一在县南旗杆周。一在县南，近月塘。一在县北五里。一在县北六十里。
元帝庙县南四十里。
清源真君庙石固山。元至正元年建。
大圣庙县南十五里。
关帝庙城内武庙，见坛庙。一在县东张山集。一在县南水口集。一在县北舜山集。一在县北囤仓集。一在县北宝山集。
司徒庙县西北一里许。
祠山庙一在县南二十里。一在北湖堡。祠山神姓张氏，即广德州祠山大帝也。详见《一统志》 。
八里庙县北八里。庙内黑龙王，祈雨屡验。
慈山庙
文昌庙
痘神庙
降福庙上四庙俱在水口集。
灵官庙上四庙，旧志曰“殿”，宜改从庙。
乌龙王庙县西乌龙山。
东茶庵一在东门外。一在县南三十五里。
甄家庵东门外里许，即草庵。
延寿庵县东五里，即胡家庵。
大树李庵县东十二里。
准提庵县东十七里沙子冈东。
大圣庵县东十里。
长庆庵县东十八里。
南庵县东武家集。
清净庵一在县东二十二里。一在县南二十里。
般若庵县东西龙山顶朝阳寺上。久废。
不二庵县东三十里。
花家庵县东三十里。宋庆元二年建。
西庵县东施官集旧讲约所。
园觉庵县东三十里。元至正元年建。
杜家集庵县东三十五里旧讲约所。
鹫峰庵县东龙山下。佛殿后石塔刻“元至正年祈雨有应特建”。
堰塘庵县东南三十五里。
天竺庵县东龙山下。元至正三年建。
峨嵋庵县东南四十里。
南茶庵一在南门外，久废。一在县南二十二里。
宏觉庵县南五里。
白衣庵县南二十五里，近水口集。
古井庵小南门外。康熙年重建 。庵前有古井，井底甃以花瓶数百，以瓦砾投之，铿然有声，一名鼓井。雍正年曹匠淘井，尽撤取其瓶，不久遂堙塞。
段家庵县南二十五里。明嘉靖年改龙王庙 。
三圣庵县南相官集。
万寿庵县南四十五里。
新集庵县南五十里。
朝阳庵县南五十里。明崇祯年修 。
东胜庵县南相官集。
观音庵县南五十五里。
九锡庵县南五十五里 。
昙花庵县南程家集。
庆成庵西门外，即西茶庵。明万历年建 。
卓家集庵县西七里。
八石庵县西八石山。
回龙庵县西二十五里。明万历年建 。
极乐庵县西磨山。
太平庵即仙人庵，在练寺山东。
东岳庵县西北严家集。
大神庵县北十五里。
吉祥庵县北舜歌山。创自元至正二年。倚山壁构殿 ，两旁禅室斋堂悉自上而下因势为台砌，中殿侧为山门，标题：尊胜禅院。游者取道舜歌山脚地藏庵前，迤西竹树盈十亩，苔茵草径，履藉无声 。殿前桂二株，可荫数亩 ，殿后石壁峭立，古树槎枒 ，下有泉，大旱不竭。
北庵县北舜山集。
净业庵县北二十里。
地藏庵县北二十余里。
双鹤庙县东北二十五里五湖山上，凿石为庙，地极高敞 ，可以望远。
寺观附坛庙后，原非秩祀可比。乾隆三十一年奉例不准立檀越名色 ，故凡捐置香火田者，志内概不登载。
附古迹
建阳废城《明一统志》：来安县本汉九江郡建阳县地。考县南三十里水口镇东有古城址，高数尺，俗呼东城埂，相传即古建阳遗址。案《南畿志》：建阳城在滁州东四十里。今水口镇在州东三十五里，城址又在其东，正近四十里，其地为四达要冲 ，今置汛 。
顿丘废城县东一里横风村。东晋初侨置顿丘于此 ，详见《沿革》。今废。城东有顿丘山，盖缘县而名 。又，新昌城即顿丘城。刘宋立新昌郡，治此。《太平寰宇记》：废顿丘城在永阳县东一里，宋明帝割秦郡顿丘以立新昌 ，即此处也。
高塘废城县东北六十里白塔镇西，详见《沿革》。塘埂南接王母山，状若城。塘内田约二百顷，相传下有丁城，上有高塘，盖潴水以为丁城之备 。
永阳旧治在县城北二里许北塔山上。山仅如冈，一名瓦砾冈，接连霄宫桥。襄时寺院林立 ，即永阳旧治也。自唐景龙三年置县后，迄宋南渡前，县治均在此处。今则蔓草荒烟，仅瓦砾遍地而已。
古城县北八十里古城集，《魏书/地形志》：高塘郡，治高塘城，领县四 ：平阿、高塘、石城、兰陵。《方舆纪要》云：萧梁侨置。平阿，在今天长高邮界，余无考。今案古城在县北，实近高塘，疑即其所领，但未知何县。又隋废乐鉅、高塘入顿丘。《通志》云：古城疑即乐鉅。案乐鉅未知置何时，或周陈间改梁之盘塘、兰陵等县置也 。
丁城县东北五十里曲里村。《通志》云：丁城在白塔镇东南，四面平远，城地高数丈，废置不可考。案《纲目》 ：梁天监二年，魏攻梁，拔白塔、清溪等城。是白塔原有城，疑即丁城。又案梁置高塘郡，所领有石城、高塘，正近白塔，岂丁城乃石城字之讹欤？
赵王城县东二十五里。城周围一里。旧志云：东北有门，城北有涧，涧北有古冢 ，甚大，相传为赵王坟，无考。案旧志作“赵王”，《通志》于城作“赵王”，于冢称“赵侯”，《方舆纪要》又谓：寇乱时有赵、王二将屯此 。考古之王侯，若汉晋六朝之封于赵者，其地皆不在江淮间。若梁之赵伯超为谯州刺史 ，宋之赵范、赵葵曾节制滁州 ，皆其姓而且非王。其殆六朝五代之际扰乱之时 ，偶有赵王者屯此而筑是城欤？顾有城，复有墓，当即筑城者卒而瘗此，则谓赵王为二将恐非。
三城县西南四十五里有三城圩，圩内有三城寺。《通志》云：蒋家城在州东南五十三里，龚家城在州南四十里，塘堆城在州南三十里，三城皆傍湖泽。相传南唐筑瓦梁堰以御北师，水势横溢，居民筑此城以捍水 。案三城皆久废，今三城寺地居高垲 ，岂即古立城地欤？又案《宋史》：宋建炎四年，盗祝友聚众于滁州龚家城，掠人为粮 。盖即其一。
白塔县东北六十里，白塔镇旧碑上有“赤乌元年”字，知为孙吴时建。案《通鉴辑览》 ：梁天监二年，魏攻梁，命统军党法宗分兵击东关，拔大岘三城，白塔、牵城、清溪皆溃，攻阜陵不克。今按阜陵在全椒县西南八十里，白塔在来安县东北，盖白塔既溃，魏兵乘胜而南，故进攻阜陵也。《通鉴辑览注》谓：“白塔在巢县南”，误矣。元明于此置白塔镇巡检 。
堰塘县东南三十五里。《名胜志》云：汉建阳、全椒、阜陵三县地，孙吴于此置涂塘以限魏兵 。《方舆纪要》云：涂水即涂河，涂塘即瓦梁堰。又云：五代时南唐于滁水上立瓦梁堰为东西瓦梁城。宋景德元年废瓦梁堰。知全椒王巘言：吴堰众流辐集 ，群山回环，东西相望，底若大陆；如瓦之口，丸泥可刲也 。吴堰，瓦梁堰之别名，以孙吴时始作此堰也。瓦梁城一名吴王城。今其地名姜家渡。案吴筑瓦梁堰遏涂水为塘，故曰涂塘。陂障非一 ，故《名胜志》谓：建阳、全椒皆其地。今滁、全、来滨滁水之壤 ，多圩田，亦当时沦决之势然也。来之堰塘，盖其潴筑所及。又南唐立东西瓦梁，东瓦梁在今六合，此或西瓦梁欤？今其地悉治为田。
吴沛县东南二十五里。流注赤山湖。孙吴时，尽罢县邑，治以屯田都尉 。沛盖其时所浚。沛口即瓦梁堰。
海子眼县东三十里赤山湖。薛居正《五代史》：孙氏割据，作涂中东兴塘瓦梁城，塞滁河为洲，障蔽长江，号称北海。《方舆纪要》云：周显德三年，南唐何延锡言于其主曰：六合西五十五里有堰曰瓦梁，水口、滁河、繇河而上数百里，巨细骈比 ，辐辏吴堰，鱼三州氓 ，□ 四百里。三州谓滁、和及雄州也。案称海子者以此。
仙楂里县东二十里。旧志云：相传南唐筑瓦梁堰成时，惟此地最高，望如云际泛舟，故名。
嘉山故垒 县西北嘉山。其地当盱、滁之交。《通志》以为宋将孟良立寨于此。考《宋史》：嘉定十二年，金人入寇，调李全军援盱眙，遇之嘉山 ，战，小捷。今嘉山有遗垒，宜即全所筑也 。又《州志》谓：金兴定二年，败宋人于滁，拔嘉平山寨。事不见于正史，详《考辨》。
万山故垒县北四十里。《宋史/赵葵传》：绍定元年，葵出知滁州，以其地当贼冲，又与金人对垒，命秦喜守青平、赵必胜守万山以壮形势。严钟铭《滁志摭遗》云：尝游白塔镇，登万山；见城垒故址，势甚险峻。青平，盖即盱眙青平山，近淮，上有战垒。又李锡贤《志稿》亦载此条。
梅冈县北教民场北二里。见赵察墓志。
白果树在县东南七十里烂泥滩地方。老干苍枝，大合数抱。旧志云：明太祖初驻滁，值六合义师有元兵之围，太祖率耿再成由张家堡救之，舟次河岸 ，手植银杏一株以卜休咎 。
刘邺宅李锡宾曰：唐节度使刘邺宅在县西北八十步 。邺舍宅为寺 。今太平兴国寺是也。
惨柏亭县北三十五里苟家村。详见白颜晖《孝子苟与龄传》。
无喧堂县东青龙街。明中丞常道故第 。李锡贤《志稿》云：此堂系中丞致仕后习静之所 。予曾游琅琊醉翁，偶得中丞旧属僚游记刻石 ，云：前夕谒常中丞于无喧堂，一宿极醉，次晨即取道滁上。读之狂喜，亟志之 ，可与书锦醉白同观也 。
漱芳亭吉祥寺巷琉璃井旁。明知县尹梦璧建。久废。
澹香亭今废。乾隆间知县韩梦周《澹香亭宴集诗》曰：澹香亭畔聊置酒，八公山色城头临 。知此亭在八石山上。又曰：此亭结构三百载，花石荒古娱人心 。知此亭修于前明中叶之世。
附丘墓
高辛墓《明一统志》：在县东南一里，地名广阳。案皇甫谧《帝王世纪》：帝喾葬东郡顿丘广阳里 。在今滑县东北七十里。县境曾侨置顿丘，遂附会有此墓。
范增墓《伍志》：嘉山张浦营。《滁志》 云：增本居巢人 ，病归彭城，道经此或然。案亚父自荥阳归彭城 ，道不应经此。据郦道元《水经注》：泗水迳彭城东 ，又迳亚父冢东，彭城南有项羽凉马台，台之西南山麓上即其冢也。《皇览》谓 ：亚父冢在庐江县郭东。郦道元犹不信其说，则旧志之误明甚。
孟尝墓《滁志》谓：在浮山下，以汉合浦太守孟尝当之。《伍志》据《汉书》谓尝墓不应在此，极是。
淮南节度使刘邺墓县西北三里白茆村。相传为唐淮南节度刘邺墓。僧澄月《太平寺法堂记》：邺舍宅为寺，既卒，葬此。李锡贤《志稿》：宅在县西北八十步，舍为寺。及宋雍熙二年，重建法堂。太平兴国中赐额“太平兴国寺”。僧澄月作记。今久废。
白行简墓县西北三十五里。旧志：行简尝为滁刺史，卒葬此。案《滁志/职官表》无白行简名。白氏本太原人，后移籍同州，又移下邽。白居易卒，葬洛城。行简乃居易季弟 ，不应葬此。
苟孝子母墓县北三十五里石固山苟家村。事详《孝义门/苟与龄传》。
赵察墓县北四里。旧名万善乡梅图墓，碑久不传。乾隆间察裔孙耕于墓前，得之。
古墓县北九十里白禅村旁，石羊石虎累累然 ，无碑志可考。
王者墓县西十里八石山下有巨冢 ，相传为王者墓，无考。
二大夫墓明岳州知府张纲及其子鸿胪寺卿张楠墓 ，俱在县东北城内。
巡抚常道墓 墓在县东南七里胡家营地。嘉靖赐葬于此，名一马茔。
庄肃公胡松墓滁人明吏部尚书谥庄肃墓 。在县南三十八里。
进士郝孔昭墓 县城小西门外。有石坊。今圮。
昭勇将军贺龙墓县西二十五里黄道山。
推官宋璘墓 县东南二十五里柏家营。
进士夏大儒墓县南四十里马场西。
李都宪墓舜歌山西北五里。明江都进士辽东巡抚李植文赐葬于此。
太子少保周球墓 县东南四十里园觉寺地方。
校尉汤宽百户汤铭墓县东二十五里谷家山。案汤斌文集自述其先世为滁州来安县人，明初，祖讳宽从高皇帝起兵，授总旗升昭信校尉广东神电卫百户。子讳铭调中都留守司金川门百户，再传至讳庠，正统九年以北征功升睢州睢阳卫前所千户，遂家焉 。乾隆三十三年，知县韩梦周访求其祖墓，为文刻石以记。
丁士美祖墓县北四十里哈家洼。碑石刻：“嘉靖己未状元及第孙士美立”。
康烈女墓旧志不言何地。
姚烈女墓县南水口集东韩家营。
附义冢
旧义冢五    一在北门外一里，一在西门外半里，一在西门外一里，一在佑民祠前，旧志云：俱无考。一在小西门外半里。明万历四十六年，邑绅周幹置。
本城同善堂义冢四    一在大西门外城河沿地方，约种一斗，东至河，西至路，南北以义冢为界。嘉庆九年刘万育捐。一在胡家营路北地方，东至塘头进水沟，西至姚姓田小路，南至牛汪坑，北至塘埂为界，俱有石至。界内张席珍山地，以张石至为界。又连界接买张席珍山地一方，俱有石至 。一在大西门外烟墩地方，嘉庆九年，本堂买烟墩地方水旱种五石五斗，内拨旱地三块改为义冢地。一在北门外旧义冢西北地一方。嘉庆二十五年续置，立有四至。
水口同善堂义冢    旧义冢地六所，破山口、老母猪墩、金家山、猪头湾、莫家墩、祠山庙旁。破山口地一所，葛体元捐。高家山山地一所，买高姓地。坝头秦山地一所，买刘姓地。蒋家山坂山地一所，买宋姓地。双庙刘山地一所。买刘姓地。以上俱立有义冢碑至。
清净庵同善堂义冢    凌家营地一所。原系卫田，二丘，种四斗，挑培立碑永作义地 。
津渡
沙河渡县东三里，即大王庙渡。今废。
沙涧渡县东二十五里。
陶家桥渡县南二十五里。
沙子河渡县南四十里。
三汊河渡县南四十里。
小河口渡县南四十五里。
石版滩渡县南五十里，即费家渡。
龙王庙渡县南五十里。
张家堡渡县东南七十里，界江浦、六合。
桥梁
安乐桥北门外大街。桥为城北沟渠汇流处，岁久堙塞，近因居民修街兼浚桥谷，仍旧通流。
太平桥南门内大街。
东门桥东门外。
龙尾桥东门外街东，即银锭桥。
凤凰保子桥县东北一里，东岳庙前。
张二郎庙桥县东二里。
河心石桥县东二里。
青阳桥原名毛家桥，县东四里。乾隆三十四年，知县韩梦周重建，改今名。
龙泉桥原名丁家桥，县东十里。乾隆三十二年，知县韩梦周重修，易今名。
十里庙桥县东十里。
王家桥县东十里。
中坝桥县东十余里。
界首桥县东三十五里，界六合。
赤山湖桥县东三十五里。
磨心桥县东南三里。
兰沛桥县东南十三里，俗名叶家桥。元县尹郭让、监县马合谋砂倡建。
龙江土桥县东南三十里。
定山桥县东南六十里。邑人程显辅建。
南门桥南门外。明县令刘正亨建，砌石路达佑民祠。
龙王庙桥或云：地本县治青龙砂 ，居民欲引龙尾坝水以资灌溉，掘断为桥，大伤地脉。
宏觉桥宏觉庵西，一名洪家桥。
大柳树桥十里墩西，跨涧为桥，本通县治古道。
古坝桥县南十五里。张玉淮建。
清净庵桥向来木桥已圯 。道光九年，周姓五人捐钱二千五百千，由监生周文林、周鑫等监工修成半石半木桥。另捐桥工岁修田二处 ，每岁修理桥工。今此田改归城内财政局经营，以后每岁桥工由城内财政局担任修理。
陶家桥县南二十五里。
猢狲涧桥县南二十八里。
西陶家桥县南三十里。
观风桥水口集西。道光三年重建。
清水坝桥县南三十五里。
板桥县南四十里。
庆成桥在西门外。明县令第五伟建。
二里坝桥县西南二里。
三里坝桥县西南三里。
小涧桥县西南九里。一名蔡家桥。
路家桥西南十五里。万历年路庄氏建。
大涧桥西南二十里。有界石碑与滁州分界。
夏家坝桥县西二里。雍正二年张君佑建。
张家冲桥雍正三年张君佑建。
梁家桥县西三里。
石喇涧桥康熙六十年张君佑建。
曹家坝桥康熙五十九年张君佑建。
陈家冲桥雍正四年张君佑建。
姜家涧桥雍正六年张君佑建。
宁家桥县西十二里。
腰铺桥县西二十里。达本州古大道。
官桥县西北二里。
卓家集桥县西北九里。
杜家涧桥县西北十二里。
北门桥县北门外。
神霄宫桥县北三里。古有庙故名。
库门桥县北五里，在高官营前。一名高官桥。
头道涧桥县北十三里。
二道涧桥县北十五里。
三道涧桥县北十八里。三水俱发源银杏山，会甄家河入来安水。
仙人桥县北二十里。两石对峙，中一石盖如龛 ，阔五尺，长倍于峙石，俗传仙人立，故名。
火焰沟桥县北二十二里。
炮石嘴桥县北二十五里。六合江姓建。
万寿桥农员贺雄建。
长店桥县东北三十五里。
李家桥县东北五十里。原名白塔桥。
福缘桥东北四十五里。和州人建。原名和州桥。
附  王琮《培补地脉禀呈》雍正十二年
风水之说，儒者不道。然周王建邑，必观泉度原；卫侯作宫，亦升墟望楚 。载在典籍，岂同诬妄 ？故凡省郡州县，每凭山川脉理会合成局，而后建都作邑，可以聚风气而奠久长 。来邑虽小，形势亦备。生尝遍周县境，大约山之脉，由大岱山，起嘉山，走信山，复起龙窝山，过银杏山，落脉蜿蜒至小西门外郝茔过峡，而县基以结焉。水之脉，其左自北而来，源出宝山集、自来桥、囤仓等处一带小河，绕石固山旁，过石濑至县东沙河，流及水口镇小河口以入大河，东流张家堡而出口，此县左水之略也。其右自西北而来，源出龙窝山，西至大石塘，绕八仙山，过西陶家桥、清水坝、徐家沟，流入小河口与左水合，此县右水之略也。至县基明堂之水，由卓家集分界，过二里桥、三里坝，绕过洪家桥而出口。实为右水倒左，全赖左首下沙完固，兜收有力，堂气方聚。县之左沙，由东城外至龙王庙前，环抱有情，气脉原足。缘当年引水灌田，挑挖新河，并将龙王庙前下沙挑断造桥，以致脉伤，内堂破气。来邑昔盛今衰，有谓地脉伤残所致者，理或有之。生久得其说于故老，今逢修志盛举，不敢壅闻 ，为此详呈颠末，伏恳乘便亲勘，果系地脉攸关。应否拆桥培补，专候宪裁 。至水沟系生兄沛管业，愿具蠲呈一切，工费亦自行设法。且新河水利历来灌溉民田，此沟虽填，仍旧并行不悖。又小西门外为来脉咽喉，向年挑挖过甚，为患匪轻，并祈示禁，以滋培补。谨进刍荛 ，仰期采择 。

[book_title]来安县志卷三
安徽滁州来安县知县汜水刘廷槐重修
食货志上
户口    风俗附    田赋    徭役附
户口
明
洪武二十九年，户九百七十，口六千九十三。
永乐元年，户九百三十九，官户八，民户三百五十一，军户五百五十七，力士户十二，打捕户一，僧户三，站户七 。口六千七百八十八。男子成丁一千九百八十九 ，不成丁一千四百十二；妇女大二千三百零三，小一千八十四。
弘治元年，官民等户一千三百一十八，官户三十五，民户四百六十一，军户八百三，杂役户一十九 。口一万一千九百一。男子成丁六千六百三十七，不成丁一千七百五十四；妇女大三千四百八十八，小二十二。
嘉靖三十一年，官民杂役等户一千五百五十七，官户五十四，军户八百八十六，民户五百九十五，医兽户二 ，马站户三 ，皮匠户一，木匠户二，力士户十二，僧户二。口一万八千四百五十五。男子成丁一万一千二十八，不成丁二千五百二十八；妇女大四千八百九十九。
万历四十一年，官民杂役等户一千五百八十七，官户五十一，军户九百六十五，民户五百四十九，医兽户二，马站户二，皮匠户一，木匠户三，力士户十二，僧户二。口一万三千五百二十七。男子九千二百八十九，妇女四千二百三十八。
国朝
顺治年，通县民户口人丁九千四百四十二丁。优免一百八十四丁 ，实在当差人丁九千二百五十八丁。
康熙五十五年，编审清出新增人丁三十五丁。
六十年审增人丁三十二丁。
雍正四年，审增人丁二十七丁。
九年，审增人丁三十七丁。
顺治年，各卫人丁原额七千八百七十九丁 。除领田纳银不纳丁外，实在纳银军丁四千二丁。
康熙五十五年，编审清出新增人丁二十七丁。六十年，审增人丁三十丁。
雍正四年，审增人丁二十九丁。
九年，审增人丁二十六丁。
十三年，清查民卫户口大总一万三千七百六十四户。《伍志》：本朝因田计丁，与周井田八家八户之义隐相符合，所以丁数易稽 。遇有征发，民自不扰而役办也。况百余年太平以来，无大兵大役之劳，有屡赈屡蠲之惠 。其生殖既足以相养，而其休息又足以相安，何至如前朝之虑耗散乎 ？虽然，既庶而富 ，庶乃可保；既富而教，富乃有常。则夫仰体圣朝宽大之政，而措之阜成、登之仁寿者得不于良有司系之望哉 。《通志》：丁银，即汉之口算 ，唐之调，宋之丁米。当时有授田之制，无无田之丁，及授田法不行，而无田之丁始以丁银为苦矣。增除之际，吏胥得缘为奸。自圣朝增丁不增赋，丁随田办，而贫民得以安枕。为自古未有、百世不易之良法，此今条鞭内人丁款也 。案丁与口异，丁即古力役之征，口合男妇老幼。古法，自民年十五至二十始赋 ，或五十余或至六十免。是古之口算，犹今丁银，非举一家数口悉科之也 。旧志既列户口，而于国朝止录丁，其以是乎？顾民数 ，王者所重，宜分列焉。而自康熙五十一年特奉恩诏滋生人丁，永不加赋，足征圣朝生养休息之盛 。雍正年丁随田征，嗣是丁有定额，于户口益宜加详。顾随年编次，卷帙过繁，而册档以不征丁银又多散失 。爰稽近载户口报册 ，登之于左，具见滋生之盛，今又数倍于前，涵濡养育，超轶隆古，隶斯宇者，宜何如报称欤！
乾隆二十年，民、卫 一万七千七百八十四户。
四十年，民、卫二万四千五百七十三户。
六十年，民、卫三万二千一百十八户。
嘉庆十一年，民户三万五千二百五十一，口十九万五千七百八十七。男十万四千二百九十四，女九万一千四百九十三。屯口七千四百一十四。
二十三年，民户三万八千六百一十九，口二十三万九千二百七十。男十二万八千九百二十七，女十一万零三百四十三。屯口一万四百二十九。男五千五百五十八，女四千八百七十一。
道光三年，民户三万八千八百二十七，口二十四万七千二百三十。男十三万三千三百五十九，女十一万三千八百七十一。屯口一万一千六百四十七。男五千八百七十六，女五千七百七十一。
附风俗
来安风俗，前人言之备矣 。滁旧志胡松云：来安东北濒山，土瘠确恶亢 ；西南地下喜燥 ，岁入损少无储积。又不善工巧作业，不喜牵牛服贾，城市自鬻酤售饭外，无他列廛坐肆者 。是以俗颇质木 ，习尚俭，不作淫侈。盖瘠土之人其所渐靡固然也。为民父母，察民俗所患，开山泽閟藏，教民勤作，树艺蚕织丝枲，时时行视邑中水泉，如茨充之守桂阳、崔实之教五原，宜无难为者矣 。刘正亨《续志》云：来故俗美，有《蟋蟀》、《葛屦》之风焉 。余忝师帅，愧无能陶铸斯民，共臻化理，惟求志行表异者，以为风厉之端 。于烈女得康春花，于孝子得王金，特表而出之，以为为人妇、为人子者劝焉 。《周志》云：来邑僻在山隅，先民之遗犹有存者 。仕者孤介，不崇贷贿；处者检柙，不与外事；贾者家食，不事远游；农者力耕，不善封殖 。其种盐典质，酒馆列肆，锱积寸累 ，润身肥家者，客商也；居民则否。广原大陂，沃衍膏腴，亩可一钟，息收三倍者，省民也；土著则否 。机权叵测，出入公庭，访窝通家，株结蟠据者，豪暴也 ；平民则否。陆博蹋踘，游手好闲，酣酒使气，任侠犯禁者，无籍也 ；有赖则否。峨冠大带，殷履宽袖，声色玩好，游闲征逐者，豪少年也 ；老成则否。挟私逞刁，妄告捏诉，北走抚按，南惑法司者，狡屯军也；编户则否 。鬻田售宅，业历多年，昧心反面，告亏告折，开骗局而委书契于不足凭者，无行义之尤者也 ；有信则否。盖吾来邑从来淳朴，虽近习恶薄者十之一，而醇固者十之九。苟有恺悌之君子，长养芟夷，护嘉禾而锄稂莠，不犹可为善国乎 ？《伍志》云：来安之俗，其士虽谨身守业，乃以乡榜久虚，谓风水所致，而惮于进取，未免以小成自足 。其农治生素拙 ，栽秧种豆，止知待命于天。雨泽稍迟，争水搆讼者纷然四起 。又高地宜种桑棉，莫肯学习，所以妇女不知纺织，尺布寸缕仰给他郡。商贾俱来自远方，虽产米、豆、油饼、药烟等货，亦皆候人贩鬻。既少行货之人，亦无居货之户 ，其能往来南省贩卖日用小物者，不过担夫数十辈。瓦木等工匠各色仅数人，然皆江浦、六合之下工，寄居趁食 ，故传习不广，而又时来时去，非大有力鲜能罗而致之。凡此者，皆由性拙而习拘，故为流风所囿 ，而不知通变也。
士习    读书守身，绝少劣习。旧以科名少逊，辄诿诸地运，懈于人事。近则蒸蒸日上，诸乡达接踵列贤，书登黄甲，后进翕然欣动矣 。为文多有根柢，遵理法，师友切磋，耻举公事。寒畯以课徒自给者十之八九 。
农桑    邑境西北多山阜，东南濒滁水。山田虞旱，或家自为塘，村自为沛 。水田忧潦，圩堰之修筑尤勤焉。种则夏麦秋稻，岁率两收。高岗间艺高粱等谷，惟豆尤为土性所宜，几与麦稻埒 。农安畎亩，非宾祭及庆会事，或经年不入城市 。国课率早完 ，催科较易。妇女娴针黹，理中馈 ，农妇或兼务耕耘；而俱不解纺织，故桑棉不多植。遇丰岁则以麦稻偿布债，加息数倍，歉岁则贫者衣多鹑结焉 。
工贾    俗安简朴，不崇华饰。工匠所业，不过木石、陶瓦、皮铁、缝染之类。商则列廛设肆者，多六合江宁等处分贩至此；亦惟日用常物，无奇珍异玩也。土著重农轻末 ，间有贸迁，惟谷米豆麦之类，次则屠沽小肆，茶酒油烟等物或偶营之，无巨商亦无远贾。
冠婚    冠礼久废 。婚礼，初结亲以家世清白、子弟读书为上，务本力农次之。不论财，媒氏往来女家，发庚帖遂定，无有悔者。将婚，邀媒氏告婚期，前数日告诸亲友，亲友各以仪物致贺。女家亲族亦以针黹衣奁等物助嫁 。至期，婿家以彩舆相迎，灯乐前导，宦家或引以仪卫 ，民间止用花灯。随设筵宴款媒氏、亲族。三日，新妇庙见 ，拜舅姑。满月后，行反马礼 ，谓之回门。虽不尽合古礼，大率崇简直，黜华靡 。窭子豚酒可娶 ，贫女荆布可嫁，故足尚也 。
丧祭    丧葬，棺衾随力。初丧，敛以常服，素封家用细绢；厥明，延司宾，以三日为期，宾吊楮烛外，赙钱数十或满百，盖邻里相恤之义 。俗或延僧道设斋醮，荐绅家尚能遵行家礼，不用浮屠 。数月后卜葬，开吊如初丧时。其惑于风水，停厝经年者绝少 。士大夫有宗祠者，春秋聚族人而祭之；无庙者，惟于中堂内寝设主供奉，生辰忌日及岁时荐新，祭以常仪 。齐民亦知祭，但较径直，疏于礼。
节序    元旦，五鼓拜天地，设茶果焚楮帛，随祀祖先，拜尊长，邻里亲识相拜。上元日张灯 ，或结队为龙灯，或扮故事杂剧，声歌箫鼓，连夕不绝。十六日夜由安乐桥出北关，名曰走百病。清明扫墓祭典，插柳踏青。三月二十八日祭东岳庙，赛会演剧 ，香火极盛。四月八日浴佛，食不落荚 。五月端午食角黍 ，饮雄黄酒，小儿女系五色线于手足，烧苍朮、白芷、艾于盆。六月六日曝衣衾书籍。七夕乞巧，是月望祀先道，家设盂兰会 。中秋设瓜果酒饼拜月欢饮。九月九日食糍糕，饮菊酒。十月朔日祭墓 ，焚冥衣，谓之送寒衣。冬至祀祖先，士大夫拜于公 ，民间不相拜。十二月初八日以诸果杂豆煮粥啜之，谓之腊八粥 。二十四日祀灶，扫舍宇，数日间邻里以礼物相馈遗 。除夕易门神、桃符、春联，拜天地，祀祖先，插松柏枝于门，老稚团饮，曰守岁。四季祭火神，乡村祭土神，犹有修禳社会遗风。士大夫守礼之家，妇女不观灯市井，不烧香寺观，不冶游山水，尤为近古。
田赋
民赋前代田丁杂课
宋
田水田捌百陆顷伍拾贰亩零。陆田叁百捌拾叁顷叁拾捌亩零。常平绝户水田壹百柒拾顷玖亩 。
税粮夏税伍千肆佰叁拾玖石贰斗。秋粮陆千捌百贰拾五石贰斗。
元
田地田贰百柒拾陆顷，地壹百柒拾肆顷。
税粮夏税伍百贰拾贰石。秋粮壹千叁百捌拾石。
明洪武二十九年
田地官民田地伍百肆拾柒顷陆拾壹亩零。
税粮本州并来安、全椒夏税小麦正耗共叁千玖百叁拾叁石有奇。秋粮正耗共壹万壹千柒百肆拾叁石有奇 。
农桑税官民桑共肆万株，折绢伍拾捌疋贰丈捌尺贰寸。
永乐
田地塘官民田地塘伍百肆拾捌顷捌拾肆亩零。
税粮夏税小麦玖百柒拾壹石陆斗玖升壹合玖勺，内免征养马伍百肆拾石玖斗。秋粮米壹千叁百捌拾肆石玖斗捌升肆合肆勺，内免征养马伍佰肆拾捌石。
农桑税官民桑肆万贰拾株，科丝壹千陆拾柒两零，折绢伍拾叁疋壹丈壹尺陆寸肆分，内免祭祀户民桑贰百拾株，丝绢俱免征。
杂课酒课钞拾肆锭贰百文。商课钞壹百伍锭叁贯贰百叁拾叁文。房屋赁钞贰拾锭壹贯肆百文。
弘治
田地塘官田拾柒顷贰拾贰亩。民田肆百玖拾贰顷伍拾捌亩。官地拾陆顷捌拾伍亩。民地叁百叁拾壹顷伍拾柒亩。官塘捌拾亩。民塘壹顷贰拾叁亩。
税粮夏税壹千贰百柒拾玖石陆斗，内免征养马陆百叁拾柒石壹斗壹升。秋粮叁千柒百贰拾肆石捌斗捌升，内免征养马壹千柒百捌拾肆石陆斗柒升。
杂征马草伍万贰千捌百捌包柒斤，除养马免征外，实征壹万玖千肆百伍拾壹包玖斤。
农桑税官桑壹千玖百贰拾壹株，科丝壹百拾伍两贰钱陆分 ，折绢伍疋贰丈贰尺捌寸玖分。民桑叁万捌千玖百肆拾肆株，科丝玖百柒拾叁两陆钱，折绢肆拾捌疋贰丈肆寸。
杂课户口食盐钞陆千陆百贰拾贰锭肆贯 。商税课钞玖拾柒锭贰贯陆百文。酒课钞拾贰锭肆贯捌百文。赁房赁钞拾捌锭叁贯陆百文。续添门摊课钞贰拾捌锭。续添商税课钞伍拾陆锭。
嘉靖
田地塘官民田地塘捌百伍拾玖顷柒拾伍亩柒分玖厘捌毫，内分官民顷亩同后万历间。内有大府庄田陆拾叁亩柒分叁厘，塘壹亩伍分。
税粮夏麦税壹千贰百捌拾壹石捌斗贰升叁合肆抄壹撮伍圭，除养马免征外，实征陆百陆拾肆石柒斗壹升捌合捌勺壹抄陆撮伍圭，起运凤阳府仓小麦伍百石 ，余留本州永盈仓。秋粮叁千柒百贰拾柒石玖斗肆分壹合叁勺肆抄捌撮伍圭，除养马免征外，实征壹千玖百肆拾叁石叁斗肆升玖合叁勺叁抄肆撮伍圭。内起运米陆百陆拾捌石柒斗伍勺，剩下即为州县存留米 。内派拨京库折色米贰百捌拾玖石柒斗捌升捌合伍勺、南京本色米豆叁百柒拾捌石玖斗贰升、各卫仓米陆拾叁石肆斗柒升 ，黑豆壹百壹拾叁石柒斗贰升，派剩米伍石贰斗，每石折银陆钱解太仓银库南京户部交纳 。牺牲所糙米贰百壹石玖斗，糯谷拾陆石叁斗；准米捌石壹斗伍升，细稻草伍千壹百伍拾包;南京酒醋面局黄豆玖拾陆石贰斗;南京各卫仓米捌拾叁石贰斗，内贰拾捌石伍斗每石折银陆钱，解南京户部贮库，余米本色。甲字库，银朱肆拾贰斤，槐花壹百贰拾斤，五倍子贰拾陆斤，乌梅玖拾贰斤。丁字库，桐油伍百陆拾壹斤贰两，生铜拾玖斤伍两，黄牛皮拾张玖分，水牛角伍拾副。俱以折征 。甲丁贰库颜料米壹百伍拾叁石壹斗壹升买办 。案秋粮叁千柒百余石，总数也。以下俱折抵拨解细数，盖嘉靖间税粮与弘治相等，所增惟伍石贰斗余，或其时有增垦升科之故 ，各款皆已前定，故款内有派剩米伍石贰斗改折征银。旧载条款俱不甚清，无从质正，姑仍之。
杂征马草伍万贰千捌百贰拾包贰斤拾贰两肆钱贰分肆厘，除养马免征外，实征壹万玖千肆百陆拾叁包肆斤拾壹两叁钱贰分肆厘。内起运京库折银马草叁千捌百包，南京户部定场草叁千伍百陆拾柒包。
农桑税官桑同弘治年。民桑叁万捌仟柒百叁拾肆株，科丝玖百陆拾捌两贰钱伍分，折绢肆拾捌疋壹丈贰尺伍寸贰分伍厘，每疋例折银叁拾柒两玖钱贰分陆厘。
杂课每年额办起存户口食盐钞叁万叁千壹百壹拾肆贯，内起运京库钞壹万陆千伍百伍拾柒贯，照例折征银叁拾叁两壹钱壹分肆厘。存留本县支用钞壹万陆千伍佰伍拾柒贯，照例折征银肆拾柒两柒钱陆分肆厘肆毫，听给官吏俸钞，余银本县公堂杂项申文支用 。岁办商税课钞玖拾柒锭贰贯陆百文。酒课钞拾贰锭肆贯捌百文。房屋赁钞拾捌锭叁贯陆百文。加添商税课钞伍拾陆锭。门摊课钞贰拾捌锭。以上五款共计贰百贰拾锭壹贯。
均徭力差，公堂库子二名，直堂皂隶贰拾名，大鎗岭弓兵柒名，儒学门库共七名，预备仓斗级四名，本县禁子五名，每名各准银柒两贰钱 。太仆寺门子壹名，工部料价解户一名，南京都察院禁子壹名，每名各准银拾两 。察院公堂门子每名肆两，太仆寺斗级拾贰两。铺司兵共贰拾伍名 ，县前铺司壹名，准银五两，余各准银肆两。银差，本州知州，同知各员下柴薪皂隶各贰名，判官、吏目员下各壹名，知县员下柴薪皂隶肆名，典史员下壹名，儒学官叁员每员斋夫贰名，每名银拾贰两 。知县、典史各员下马夫银肆拾两。儒学师生会馔银捌拾两 。春秋二丁祭祀银肆拾捌两。厉坛三次祭祀银拾贰两 。乡饮二次酒席银拾两。间年岁贡盘缠银伍拾两 。塑造土牛芒神银叁两 。本州滁阳、大柳二驿馆夫银伍拾玖两伍钱贰分。本州上下半年赉户部钱粮循环盘缠银贰两贰钱陆分 。本州赉工部上下半年钱粮循环盘缠银壹两贰钱。本州完销勘合盘缠银贰两贰钱陆分 。滁州卫军器料银柒拾玖两肆钱陆分捌厘伍毫壹丝陆忽壹微贰纤，本县公费银叁拾两。案税粮即古粟米之征，农桑税即古布缕之征，均徭者，明初编里应役，其给官薪役食曰均徭，祭祀杂支曰均平，按里佥名为民壮，计粮点马为驿传，其四差皆于秋粮外另派，所谓力役之征也。弘治十八年，应天巡抚欧阳铎议以三事定均徭，曰银差，曰力差，曰马差。则又合均徭、均平、民壮、驿传四差而统名之曰均徭。右所录，其节目也 。时盖分征诸民，至一条鞭例行 ，始合田丁均派，归官支解。
隆庆
田地塘、税粮、农桑税、杂课。俱与嘉靖年同。
均徭力差，公堂大户贰名 ，南京太仆寺斗级壹名，预备仓斗级肆名，每名工食拾贰两。公堂门子贰名，儒学门子叁名。先师庙门子壹名 ，乡贤名宦祠门子贰名，儒学库子壹名，本州大鎗岭弓兵柒名，本县直堂皂隶贰拾名，每名工食银柒两贰钱。察院门子贰名，各工食银陆两。药材解户壹名，工部料价解户壹名，太仆寺门子壹名，南京都察院禁子一名，各工食银拾两。县监禁子肆名，各工食银拾贰两，刑具银贰两。县前铺司一名，工食银捌两。铺司兵贰拾贰名，各工食银柒两。银差，北京光禄寺菉笋等料价银拾陆两陆钱叁厘捌毫壹丝贰忽 。礼部药材银拾两玖钱陆分 。礼部上下半年肥猪贰拾口并加果品银肆拾柒两零伍分。工部四司料价银贰百玖拾贰两捌钱柒分玖厘肆丝叁忽肆微 。本州赉户部完销勘合盘缠银壹两捌钱。本州贲户部上下半年循环盘缠银贰两贰钱陆分。本州赉礼部四季雨泽盘缠银肆两捌钱。本州庆贺什物银叁两叁钱捌分柒厘。本州岁报钱粮完销勘合盘缠银贰两贰钱陆分。本州赉工部上下半年循环银壹两贰钱。南京内府黄腊、茶叶银玖两柒钱捌厘，隆庆二年加派柒两壹钱玖分壹厘 。兵部柴薪皂隶叁名，太仆寺柴薪皂隶叁名，每名银拾贰两，遇闰每名加壹两 。太仆寺兽医贰名，每名银捌两肆钱，遇闰各加柒钱。太仆寺轮编皂隶壹名，银拾贰两。巡抚衙门皂隶工食银拾两，快手工食陆两 ，战马草料银拾伍两。狼山总兵供应银伍两捌钱伍分柒厘，遇闰加肆钱柒分捌厘零。滁阳、大柳馆夫银伍拾玖两伍钱贰分，二年加派拾叁两伍钱陆分，遇闰加陆钱玖分。额派军三民七料银柒拾玖两肆钱陆分捌厘伍毫壹丝陆忽壹微贰纤 。本州知州柴薪皂隶贰名，判官吏目柴薪皂隶各壹名，本县知县柴薪皂隶肆名，典史柴薪皂隶壹名，本县儒学斋夫陆名，每名各工食银拾贰两，遇闰各加壹两。知县马夫银肆拾两。典史马夫银肆拾两。儒学会馔银捌拾两。文庙两坛春秋祭祀银肆拾捌两。无祀鬼神三祭银拾贰两。乡饮酒礼二次银拾两。塑造春牛银贰两。本县公费银玖拾陆两。遇贡年编岁贡盘缠银伍拾两 。工部砖料银肆拾两陆钱肆分伍厘壹毫伍丝，隆庆三年暂停编。举人牌坊，遇中榜年编银壹百两。里甲经费 ，先议每年经费银陆百贰拾叁两玖钱肆分叁厘陆毫，续议加派银七十两。正支应银陆拾捌两肆钱 ，续议加银拾两，遇闰加伍两柒钱。走递马拾匹 ，每匹日给工食草料银伍分，连马价鞍辔岁共银叁百伍拾玖两陆钱陆分。伞轿扇银叁两。围裙坐褥银叁两玖钱贰分陆厘。岁考季考花红银拾肆两柒分陆厘陆毫 ，续加叁拾两。遇科举年于内动支拾玖两伍钱陆分壹厘，解州汇解应天府席蓬用 。元霄灯银叁钱，文庙用。春宴续议编银叁两。门神桃符银贰钱，续加壹两。考贡盘缠银肆两，迎贺礼银叁两叁钱肆分，上京盘缠银贰两，续议迎贺进京共加拾两。预备仓修理银拾两。察院纱灯银肆钱，公馆家伙银拾两 。太仆寺兽医工食捌两肆钱，遇闰加银柒钱。厨役工食银叁两。料价盘缠银肆两。巡视食粮什物纸箚银贰两伍钱。禁革收支仓粮作敝什物纸箚银伍两贰钱伍分。岁报钱粮完销勘合银贰两贰钱肆厘。事例循环银肆钱陆分玖厘。岁报钱粮盘缠银玖钱叁分捌厘。历日银伍两伍钱 。处决重囚每名壹钱伍分，该吏盘缠银伍钱。会试资助盘缠每名银柒两 ，外酒席银壹两贰钱。孤老银壹两，续议每名加折冬布银壹钱柒分 ，折花二斤银壹钱，夏布银壹钱伍分。预备杂用银壹百两，凡春秋中榜迎贺、夫匠饭食、行香纸烛、季考纸笔、官使架扛一切此项取用 。春秋每祭帮银捌两。乡饮酒每次帮银贰两。新官到任祭祀公宴银伍两。初到任请乡士绅银肆两。岁除馈送乡士烛炭银柒两。民壮柒拾名，每名银拾贰两，海上兵兴后各扣肆两捌钱 。军饷，遇海上兵兴，于秋夏二税内派银贰百肆拾两叁钱贰分，民壮内扣银叁百叁拾陆两，马田内派银贰百叁拾伍两叁钱 。供应银叁拾玖两伍分。站粮共贰千石每石征银肆钱壹分陆毫零 ，共银捌百贰拾壹两叁钱柒分，续加派银柒拾陆两肆钱叁分伍厘零，每石加派银叁分捌厘贰毫零。
万历
官民田地塘共捌百伍拾玖顷柒拾伍亩柒分玖厘捌毫。内官田拾柒顷贰拾壹亩肆分，地拾陆顷捌拾伍亩玖厘肆毫，塘壹亩伍分，叁共叁拾肆顷柒亩玖分玖厘肆毫。民田肆百玖拾叁顷肆拾柒亩贰分叁毫，地叁百叁拾贰顷贰拾壹亩陆分壹毫，二共捌百贰拾伍顷陆拾柒亩捌分肆毫，皆三十一年丈实。已上俱旧志，颇多讹误。今于显明易见处略为更正，余无考仍之。
税粮丝课《周志》：一应赋役俱以一条鞭例，照田丁均派征银解给。《伍志》云：此说似混，今无考，故缺。案《明会典》：隆庆间，以江南巡抚海瑞将一概合用均徭、均费等不分银、力二差俱以一条鞭征银在官听侯支解。《通志》云：此条鞭之始。今案《周志》修于天启间，其时一条鞭例行之已久，故云然。然科折各则应登诸志而竟不详，不可谓非缺事也。今考《通志》载《明会典》：正统八年，令南直隶农桑绢疋始纳折色，每疋折银伍钱。十年，令马草每束折银三钱。又明政统宗嘉靖十四年诏改折南京漕粮。《会典》：起解京库折色，应天庐凤等府州小麦每石折银壹两，米每石折银陆钱。又《明史稿》：万历末年，援倭播例亩加叁厘伍毫。明年复加叁厘伍毫，明年复加贰厘。通前后玖厘，遂为岁额。《通志》云此即额内地亩银之项。据此数条，则各色折征亦有可考。特丁银莫详耳。
国朝
民赋田
原额田地并清出溢额田共捌百伍拾玖顷柒拾捌亩壹分捌厘叁毫。内原额捌百伍拾玖顷柒拾伍亩柒分，又于清出隐漏等事案内清出溢额田贰亩。
民赋厂地草场
厂地清丈，溢额田伍拾叁亩叁分玖厘玖毫。每亩征银贰分。
共征银壹两陆分柒厘玖毫捌丝。
草场田地，共叁顷壹亩陆厘贰毫叁丝陆忽贰微。内肆分起科草场田贰顷贰拾贰亩贰分壹厘肆丝贰微，贰厘起科草场田柒拾捌亩捌分伍厘壹毫玖丝陆忽 。
共征租银玖两肆分陆厘壹毫贰丝。
卫赋田
案《通志》，康熙十一年江南总督麻巡抚马题请裁卫归县，卫所钱粮就近并县征解，以江宁等十六卫原设守备十六员管理钱粮，卫丁散在各州县，离省窎远，催征完纳不前 。于康熙十二年为始，照例归并州县征收。留守备四员，改为四卫分辖运千 ，其余十二员裁去。《赋役全书》：来安，归并江宁右、江宁前、江宁后、上元中、上元前、上元后、江淮左、江淮右、广洋、兴武、石城、江阴、横海壹拾叁卫。案归并屯田仍只拾壹卫，合屯丁为拾叁卫。阖县屯卫丁田原分隶拾伍卫，内滁、泗二卫未裁附后。
旧额成熟田地壹千玖百陆拾肆顷伍拾亩玖厘柒毫柒丝壹忽肆微陆纤玖垓玖渺壹漠 。查康熙十二年裁缺各卫所移送县署粮册，计荒熟卫田贰千贰百贰拾壹顷肆拾捌亩捌分伍厘壹毫捌丝叁纤玖沙柒尘，并声称前项亩数系由大亩折成小亩，通行已久。除积荒外 ，已垦成熟并历年垦荒成熟。内江宁右卫比田叁拾顷陆拾捌亩捌分壹厘零，科田叁拾捌顷陆拾陆亩壹分陆厘零，增田叁拾陆顷贰拾肆亩肆分伍厘零，余田壹拾贰顷贰拾陆亩壹分捌厘零，四共壹百壹拾柒顷捌拾伍亩陆分零。江宁前卫比田贰拾顷伍拾捌亩叁分玖厘零，科田伍拾壹顷捌拾捌亩叁分捌厘零，增田肆拾柒顷壹拾捌亩叁分叁厘零，余田壹拾壹顷贰拾肆亩陆分壹厘零，四共田壹百叁拾顷捌拾玖亩柒分叁厘，又草场地柒拾捌顷捌拾柒亩伍分零。江宁后卫比田壹拾贰亩柒分，科田柒顷陆拾叁亩伍厘，增田叁顷捌拾玖亩伍分伍厘零，余田贰顷叁拾叁亩陆厘零 ，四共田壹拾叁顷玖拾捌亩叁分陆厘零；又草场地柒拾玖顷贰拾捌亩肆分肆厘柒毫零。上元中卫比田壹百陆拾柒顷陆拾肆亩柒分壹厘零，科田伍拾顷玖拾玖亩伍分肆厘零，增田壹百壹顷柒拾捌亩贰分陆厘柒毫，余田伍拾玖顷玖拾陆亩贰分玖厘，四共叁百捌拾顷叁拾捌亩捌分壹厘零；又起科田地并蓄水官塘坝陆拾玖亩叁厘零。上元前卫比田肆顷陆拾捌亩肆分，科田捌拾肆亩肆分肆厘零，余田叁拾叁亩肆分肆厘零，三共五顷捌拾陆亩贰分捌厘零。上元后卫科田拾贰顷肆拾亩捌分柒厘零，增田肆顷伍拾叁亩柒分玖厘柒毫零，余田壹顷陆拾玖亩肆分柒厘零，三共拾捌顷陆拾肆亩壹分叁厘捌毫零。江淮左卫比田叁拾伍顷贰拾叁亩肆分贰厘，科田肆拾顷贰拾肆亩柒分捌厘零，增田叁拾贰顷壹拾贰亩柒分柒厘，余田贰拾顷玖拾亩玖分壹厘零，四共壹百贰拾捌顷伍拾壹亩捌分玖厘零。江淮右卫草场地伍顷叁拾贰亩叁分捌厘零。广洋卫比田壹百捌顷捌拾肆亩捌分伍厘零，科田壹百陆拾伍顷贰亩壹分贰厘零，增田壹百顷玖拾玖亩壹分肆厘零，余田叁拾壹顷柒拾陆亩柒分陆厘，四共肆百陆顷陆拾贰亩捌分捌厘零。兴武卫比田柒拾陆顷拾捌亩柒分叁厘零，科田伍拾陆顷捌分零，增田陆拾玖顷拾叁亩柒分叁厘零，余田叁拾伍顷伍拾陆亩陆分伍厘捌毫，四共贰百叁拾陆顷捌拾玖亩玖分贰厘捌毫零；又草场地贰百柒拾顷壹拾叁亩捌分壹厘零。石城卫比田陆顷叁亩，科田肆拾捌顷肆拾叁亩柒分柒厘零，增田肆拾顷拾柒亩柒分肆厘，余田拾捌顷玖拾贰亩玖分零，四共壹百壹拾叁顷伍拾柒亩肆分壹厘零。以上拾壹卫通共成熟田地壹千玖百捌拾伍顷伍拾陆亩贰分贰厘玖毫壹丝柒忽陆纤玖垓玖渺壹漠。内续于康熙十六年题豁上元中卫新荒比田肆顷贰拾伍亩、科田壹顷肆亩壹分玖厘零、增田玖拾伍亩玖分捌厘零、余田壹顷贰拾伍亩贰厘捌毫，上元前卫新荒比田柒拾叁亩捌分叁厘零、科田贰亩陆分伍厘零、余田柒亩陆分肆厘捌毫零，广洋卫新荒比田壹顷捌拾亩伍分、科田壹顷陆拾壹亩、增田壹顷陆亩伍分贰厘、余田肆拾肆亩捌分贰毫，兴武卫新荒比田贰顷伍拾柒亩捌分伍毫、科田壹顷叁拾捌亩叁分肆厘零、增田贰顷伍拾贰亩玖分玖厘零、余田壹顷贰拾玖亩捌分贰厘零。以上共豁新荒贰拾壹顷陆亩壹分叁厘壹毫肆丝伍忽陆微。共征增协并米麦折租银壹千柒百捌拾柒两壹分玖厘伍毫陆忽叁微柒纤捌沙贰垓贰漠 ，本色正耗米玖千叁百叁石贰斗肆升叁合陆勺贰撮贰圭壹粟壹粒柒颗柒颖捌黍叁稷，豆伍拾石陆斗柒升柒合柒勺贰抄伍撮陆圭。内捌升起科比田叁百伍拾捌顷壹拾亩叁分柒厘肆毫，亩科新增银陆厘陆毫肆丝，科正耗米共捌升陆合肆勺，加编协济银贰厘伍毫玖丝贰忽。柒升伍合起科比田伍顷叁拾亩肆分，亩科新增银陆厘陆毫肆丝，科正耗米共捌升壹合，加编协济银贰厘伍毫叁丝。征麦改豆比田柒拾壹亩，亩科新增银陆厘陆毫肆丝，科正麦捌升、耗麦陆合肆勺，每麦壹石改豆壹石伍斗，每亩加编协济银贰厘伍毫玖丝贰忽。折麦比田壹顷肆拾捌亩陆分，亩科新增银陆厘陆毫肆丝，科麦一斗折银叁分。征米科田肆百叁拾贰顷捌拾肆亩捌分壹厘零，亩科新增银伍厘，科正米伍升肆合、耗米肆合叁勺贰抄，加编协济银壹厘柒毫肆丝玖忽陆微。征米麦科田壹拾贰顷肆拾亩捌分柒厘肆毫零，每亩科新增银伍厘，科正粮伍升肆合、耗粮肆合叁勺贰抄，共该粮柒拾贰石叁斗陆升柒合柒勺捌抄零；内实征米伍拾伍石肆斗叁升捌合捌勺柒抄零，征麦壹拾陆石玖斗贰升捌合玖勺壹抄；麦案壹伍改豆，每亩加编协济银壹厘柒毫肆丝玖忽陆微。征麦改豆科田壹顷捌拾叁亩捌分肆厘伍毫，亩科新增银伍厘，科正麦伍升肆合、耗麦肆合叁勺贰抄，按壹伍改豆 ，每亩加编协济银壹厘柒毫肆丝玖忽陆微。折麦科田陆顷伍拾陆亩陆分贰毫，亩科新增银伍厘，科麦伍升肆合，三折计每亩折银壹分陆厘贰毫 。增、余二田共陆百壹拾肆顷伍拾玖亩伍分玖厘捌毫零，亩科正米伍升肆合，耗米肆合叁勺贰抄，加编济协银壹厘柒毫肆丝玖忽陆微。起科田叁拾陆亩柒分柒厘零，亩科正米叁升，耗米贰合肆勺，加编济协银玖毫柒丝贰忽。蓄水官塘坝叁拾贰亩贰分陆厘壹毫，亩科米贰升柒合，耗米贰合壹勺陆抄，加编协济银捌毫柒丝肆忽捌微。投诚官兵开垦比、科、增、余共田玖拾捌顷叁拾贰亩捌分壹厘零，照沙压比田一则起科，亩征米折并新增共银叁分陆毫肆丝。草场田地山塘共肆百叁拾壹顷陆拾贰亩壹分伍厘零，计十九则：捌分科则肆亩参分肆厘陆毫零，陆分科则叁顷拾亩玖分捌厘壹毫，伍分科则壹顷贰拾壹亩肆分柒厘伍毫，肆分伍厘科则壹拾玖亩叁厘肆毫零，肆分科则壹百贰拾捌顷玖拾叁亩玖分玖厘零，叁分贰厘科则贰顷伍亩壹厘零，叁分科则肆顷肆拾柒亩贰分壹厘陆毫零，贰分伍厘科则壹顷伍拾陆亩柒分叁厘陆毫零，贰分贰厘科则叁顷壹亩，贰分壹厘科则叁顷柒拾贰亩叁分伍厘零，贰分科则壹拾伍顷贰拾肆亩叁分壹厘零，壹分贰厘科则贰拾贰顷肆拾贰亩壹分捌厘零，壹分科则贰拾捌顷壹拾柒亩陆分叁厘零，柒厘科则壹拾肆顷壹拾贰亩玖分玖厘柒毫零，陆厘科则捌顷叁拾亩玖分捌厘零，伍厘科则肆亩，肆厘科则陆顷壹拾壹亩伍分，叁厘科则贰顷贰拾柒亩，贰厘科则壹百捌拾陆顷伍拾玖亩叁分玖厘叁毫零。以上俱本旧《赋役全书》，摘录核算，总散俱符 。查旧《全书》编自康熙二十六年，以前开垦概已编入前总数壹千玖百陆拾余顷内。旧志既已照录总数，而又误将康熙三年起至五十七年止混合为一，附注总条下编为续增，故其为数较今反浮 。而自康熙二十六年以后增垦尚多，旧志录之不详，《通志》止载其总 ，查两志俱修自乾隆元年，核对未符，疑旧志误也，今并详下条。
续垦升科田地贰百壹拾柒顷伍分玖厘零 。乾隆元年《通志》：实在成熟屯田贰千壹百捌拾壹顷伍拾亩陆分捌厘有奇。今案此内除旧额壹千玖百陆拾余顷，实增垦贰百壹拾柒顷零也。旧志：康熙三年起至五十二年止，已□ 屯丁共垦过荒田贰百肆拾捌顷陆拾贰亩肆分壹毫伍丝玖忽肆微柒纤。又康熙九年起至五十七年止，投诚官兵开垦过荒田壹百伍拾陆顷伍拾玖亩肆分玖厘柒毫玖丝捌忽。今案二起共增垦田肆百余顷。内康熙初年所垦当仍归前壹千玖百陆拾余顷内，续垦当仍止贰百余顷，如《通志》所云通共贰千壹百捌拾余顷也。历年已远，细处无从核正，姑附此备考。又云：雍正八年内遵于敬陈末见等事，劝谕屯丁开垦过比田壹百捌拾伍亩陆分叁厘肆毫、科田贰百捌亩陆分捌厘贰毫、增田壹百贰拾陆亩肆分、余田壹百伍拾肆亩玖分玖厘，又投诚官兵认垦照民人沙压例，每亩叁分陆毫肆丝起科田地陆百贰亩叁分玖厘伍毫。又雍正九年内劝谕屯丁开垦过比田叁百玖拾伍亩玖分陆厘叁毫、科田壹百捌拾贰亩贰分伍厘壹丝、增田壹百柒拾亩陆厘贰毫伍丝、余田玖拾伍亩，又投诚官兵认垦照民人沙压例起科田地壹百捌拾亩伍分柒厘捌毫肆丝柒忽叁微。又雍正十年内劝谕屯丁开垦过比田壹拾捌亩、科田陆拾捌亩捌分贰厘贰毫、增田玖拾亩壹分贰厘陆毫、余田伍拾陆亩壹分捌毫，又投诚官兵认垦照民人沙压例起科田贰百捌拾伍亩壹分贰厘玖毫玖丝。又雍正十一年分劝谕军民开垦草场荡地，每亩陆厘起科田地柒百肆拾玖亩叁分。雍正十二年分开垦草场荡地，陆厘起科田地叁百贰拾亩。今案以上雍正八年起共垦过田地叁拾捌顷玖拾亩贰分柒厘零。查开垦升科定例，以六年及十年起科。《通志》载丁田二项银叁千叁百余两。其时此项新垦尚未升科或未编入，而旧志以其已经报垦，附载于此，则又当入乾隆元年后增垦升科田内。而旧志言之未详，所录征解各款亦欠明晰，或已经升额即在前贰百壹拾余顷之内 ，均未可知，姑存备考。
升科银壹百伍拾壹两柒钱陆分壹厘叁毫零。《通志》：丁田二项共实征银叁千叁百捌两壹
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:02:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>