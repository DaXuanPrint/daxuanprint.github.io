<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="《夜窗鬼谈》序,凡例,哭　鬼,笑　鬼,瞰　鬼,贫乏神,七福神,花　神,奇　缘,卖醴女,古寺怪,雷　公,风　伯,蛇妖（三则附一戏话）,灶　怪,祈得金,客舍见鬼,画美人,天狗说,大原维莲,仲兼刺怪,仲俊毙怪,兴福寺僧,奇　笼,山　臊,罗　汉,奇　陶,源九郎,孤儿识父,狐诳酒肆,冥　府,怨魂借体,河　童,目　寺,辘轳首,大入道,惊　狸,铁蕉精,髑　髅,牡丹灯,高秀才,狸　怪,宗像神祠,续黄粱,鬼神论（上）,鬼神论（下）,《东齐谐》序,神卜先生,役小角,安倍晴明,葛　叶,果心居士　黄昏草,狸　技,缢　鬼,阿娟苏生">
<meta name="description" content="《夜窗鬼谈》系日本最著名的汉文短篇志异小说集，《东齐谐》是其姊妹作。两者有日本《聊斋志异》与《子不语》之美誉。作者石川鸿斋以儒学家和汉学大家的身份纵谈玄幻，在儒家裨益世风的框架下自行怀抱，熔炼阐释，闯出了一条别具一格的文路。《夜窗鬼谈》是他以收集的前人著作和民间掌故为坯胎，剪裁、润色、编改、加工，二次发挥而成的，颇能“追踪晋宋，不在唐人后乘”的一流志异小说集。而《东齐谐》则是他原创的神鬼故事，也有些是利用既成的传统怪谈，改编为诙谑笑话，博人一悦。多年游历中国的经历、长期苦读汉文典籍的用功，让石川鸿斋拥有了">
<title>夜窗鬼谈_石川鸿斋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">夜窗鬼谈</span> <br/>
          作者： <span class="inputVal" id="bkauthor">石川鸿斋</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">外国名著,完结</span> <br/>
          字数： <span class="inputVal" id="bknum">[book_length]111392</span> <br/>
          说明： <span class="inputVal" id="bkdec">《夜窗鬼谈》系日本最著名的汉文短篇志异小说集，《东齐谐》是其姊妹作。两者有日本《聊斋志异》与《子不语》之美誉。作者石川鸿斋以儒学家和汉学大家的身份纵谈玄幻，在儒家裨益世风的框架下自行怀抱，熔炼阐释，闯出了一条别具一格的文路。《夜窗鬼谈》是他以收集的前人著作和民间掌故为坯胎，剪裁、润色、编改、加工，二次发挥而成的，颇能“追踪晋宋，不在唐人后乘”的一流志异小说集。而《东齐谐》则是他原创的神鬼故事，也有些是利用既成的传统怪谈，改编为诙谑笑话，博人一悦。多年游历中国的经历、长期苦读汉文典籍的用功，让石川鸿斋拥有了极高的汉学素养与汉文写作功底，所以《夜窗鬼谈》与《东齐谐》无论写人写景、叙事叙情，皆能做到构思巧妙、造句凝练、用笔明雅，同时在故事情节上亦有设想空灵、宛转动人之长，堪称日本汉文文学史上思想性、艺术性俱佳的杰作。</span> <br/>
          封面： <span class="inputVal" id="bkimg">Z_9630.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]夜窗鬼谈
[book_author]石川鸿斋
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]外国名著,完结
[book_length]111392
[book_dec]《夜窗鬼谈》系日本最著名的汉文短篇志异小说集，《东齐谐》是其姊妹作。两者有日本《聊斋志异》与《子不语》之美誉。作者石川鸿斋以儒学家和汉学大家的身份纵谈玄幻，在儒家裨益世风的框架下自行怀抱，熔炼阐释，闯出了一条别具一格的文路。《夜窗鬼谈》是他以收集的前人著作和民间掌故为坯胎，剪裁、润色、编改、加工，二次发挥而成的，颇能“追踪晋宋，不在唐人后乘”的一流志异小说集。而《东齐谐》则是他原创的神鬼故事，也有些是利用既成的传统怪谈，改编为诙谑笑话，博人一悦。多年游历中国的经历、长期苦读汉文典籍的用功，让石川鸿斋拥有了极高的汉学素养与汉文写作功底，所以《夜窗鬼谈》与《东齐谐》无论写人写景、叙事叙情，皆能做到构思巧妙、造句凝练、用笔明雅，同时在故事情节上亦有设想空灵、宛转动人之长，堪称日本汉文文学史上思想性、艺术性俱佳的杰作。
[book_img]Z_9630.jpg


[book_chapter]夜窗鬼谈

[book_title]《夜窗鬼谈》序
东坡在岭表，所与游者，各随其人高下，谈谐放荡，不复为畛畦[1]。有不能谈者，则强之说鬼。[2]于乎！坡公之贤，尚喜说鬼，子知信其事而喜之耶？抑亦如观演剧衏衏[3]，使人为之自娱者耶？颜鲁公、李邺侯、韩昌黎[4]诸子，皆好谈神怪，亦自为偃师，弄幻玩假，使人悲喜惊怪者耶？盖说怪乱，古亦不少，独孔子不语焉。左氏传经[5]，屡载神怪。后之修史者，莫不说神述怪，使人疑且惑。而如鄙史小说，莫不一涉神怪。顾缘人情所好而然乎！
凡说奇谈怪者，多系传闻，叩其遭遇者，或渺茫荒惑，无可淮者矣。而众犬应声，以蚓为蛇，以蛇为龙；三人成虎，遂至特书，传于后世。此所以世间多奇谈怪说也。蒲留仙书《志异》，其徒闻之，四方寄奇谈；袁随园编《新齐谐》[6]，知己朋友，争贻怪闻，于是修其文、饰其语，至绚烂伟丽，可喜可爱。而有计算相违，事理不合者，不复自辩解焉，读者亦不咎焉。游戏之笔，固为描风镂影，不可以正理论也。然亦自有劝惩诚意，聊足以警戒世，是以为识者所赏，不可与《水浒》《西游》同日而语也。
余壮年环游四方，每闻一奇事、一怪谈，必书以贮之。间有关世教者，非复可弃也。夫教诲人，自有方，从其所好导之，其感亦自速。若以所不好诱之，徒费辞而终无益尔。余修斯编，欲投其所好，循循然导之正路，且杂以诙谑，欲使读者不倦，且为童蒙缀字之一助也。稿成，东阳堂主人刻之，又使都门画工图之，以上石版，浓淡致密，不误毫厘，亦足以为画学之一助。呜呼！余也使人说，又自润色谈之，虽不能入圣门，而不见斥坡公之坐者乎！
明治二十二年春仲，鸿斋居士石英志
净几明窗又友谁，陈编束阁任心披。兢兢业业非吾事，暖暖姝姝[7]足自怡。
著述争仆千古债，雕虫徒费十年思。羞他睍睆[8]黄鹂啭，不似先生佶屈辞。
鸿斋居士石英显
* * *
【注释】
[1] 畛畦：原意为田间小路，引申为界限、隔阂，又比喻诗文的常规或套路。
[2] 从“东坡在岭表”至“则强之说鬼”，原文来自中国宋代叶梦得所著《避暑录话》卷上：“子瞻在黄州及岭表，每旦起，不招客相与语，则必出而访客。所与游者，亦不尽择，各随其人高下，谈谐放荡，不复为畛畦。有不能谈者，则强之说鬼。”
[3] 衏衏：乐人。
[4] 颜鲁公、李邺侯、韩昌黎：分别指唐朝名臣、书法家、鲁郡公颜真卿；
[5] 唐德宗时的白衣宰相、邺县侯李泌；“唐宋八大家”之首、政治家昌黎伯韩愈。（5）左氏传经：左丘明注解《春秋经》。
[6] 袁随园即清中叶诗人、散文家、美食家袁枚，号随园主人。其著有笔记小说集《子不语》（又名《新齐谐》），与蒲松龄（字留仙）的《聊斋志异》、纪昀（字晓岚）的《阅微草堂笔记》并称清代三大志怪名著。
[7] 暖暖姝姝：出自《庄子·徐无鬼》，沾沾自喜的模样。
[8] 睍睆：出自《诗经·邶风·凯风》，形容鸟色美好或鸟声清和宛转。

[book_title]凡例
斯编多系传闻，其真伪固不可证，而有装饰者、有省略者，不必如所闻。如人名大约系假设，厌显本名也。
古谈或改更原文，今事稍润色之，欲使童蒙学汉文者仅识熟语耳。但熟语无古例者，有自创之，或非俗称不通者，不强用汉例，为易解易晓也。
如诙谑之谈，有自述者，如笑鬼、哭鬼是也。虽出于游戏，以劝惩为主，请勿蔑视。篇中又载自论，或补原文，或绳疑惑。但匆卒之作，未加推敲，冀看官正其误谬，幸甚。
鬼字解
鬼之与夜叉相混久矣。《易》曰：“与鬼神合其吉凶。”《礼》曰：“鬼神以为徒。”孔子曰：“非其鬼而祭之，谄也。未能事人，焉能事鬼。”是所谓敬鬼神之鬼也。列御寇曰：“精神离形，各归其真，故谓之鬼。鬼，归也，归其真宅也。”[1]王充亦曰：“人死精神升天，骸骨归土，故谓之鬼。”[2]古以鬼神为一物，单曰鬼者，亦神之谓也。后世分鬼神为二，阳魂为神，阴魄为鬼。或曰：“气伸者为神，屈者为鬼。”宋儒为鬼神二气良能，或为鬼者阴之灵，神者阳之灵。[3]鬼神之说古今不同如此。但死者谓之鬼，古之通称也。如左氏所谓新鬼、故鬼及若敖氏之鬼[4]是也。然可惧可恶、暴恶猛勇者亦曰鬼。高宗伐鬼方[5]，是指夷狄也；《山海经》鬼国，是谓远夷也。本邦亦呼山贼为鬼，如铃鹿、大江山之鬼[6]是也。其他至草木野蔬器物等，以鬼名者，不可胜数也。宋王钦若、丁谓等五人同恶，时人目为五鬼。[7]南宋胡颖每见淫祠毁之，人谓胡打鬼。[8]本邦加藤清正伐朝鲜，鲜人谓之鬼上官；柴田胜家呼为鬼柴田；佐久间玄蕃呼为鬼玄蕃。[9]见《地狱变相图》阎罗之下吏亦谓之鬼，其形额生双角、口露两牙、蛇眼狮鼻，手足皆三指，裸身青赤，着虎皮之裈。唐明皇梦钟馗，乃命吴子图象，传之后世。其所捕小鬼，亦与阎罗之吏相同。翻译名义，夜叉，此云勇健，亦云暴恶。今之称鬼者则夜叉也。然而以夜叉为鬼，未必由佛经。王符说龙曰：“角似鹿，眼似鬼。”[10]《述异记》：“小虞山有鬼女，一产十鬼，朝产之，暮食之。”[11]
此与鬼方、鬼国之鬼同。夫鬼者，死后之名也，祭则为神，不祭为鬼。释氏之死为佛，佛亦鬼也，此不可以鬼方、鬼国之鬼解也。世或云妒妇为鬼，额生角、口及耳，谣曲道成寺葵上等鬼女是也。余曰：“此妇若堕地狱，则为阎罗之吏刑戮罪人者，非乘于火车，烹于锅中者。”或云：“极恶之人临死期，显鬼相，是必堕地狱。若果堕地狱，乃牵车操戈，当炉磨舂者，非寻常罪人之比也。”是以鬼与夜叉相混。为此说，说地狱者，不甄别之，何也？东方朔《神异经》有以鬼为饭者，近日乐莲裳《耳食录》有卖鬼为业者，是亦非钟馗所捕之鬼类，又非阿鼻等活狱吏也。为饭者喰死者，幽魂飘游宇宙也；为业者捕人魂，凭依鸟兽也。古人用鬼字多矣，不必一定。余著《鬼谈》，故先解鬼字诰之。
著者志
* * *
【注释】
[1] 出自《列子·天瑞篇》。
[2] 出自《论衡·论死篇》。王充，东汉思想家、哲学家、教育家，《论衡》是其无神论思想的代表作。
[3] 指朱熹为《中庸》作注之言：“张子曰：‘鬼神者，二气之良能也。’愚谓以二气言，则鬼者阴之灵也，神者阳之灵也。”
[4] 若敖氏之鬼：指春秋时楚国的若敖氏，因叛乱而被灭族。《左传·宣公四年》：“鬼犹求食，若敖氏之鬼，不其馁尔？”
[5] “鬼方”是商周时居于中国西北方的少数民族，商帝武丁曾对其发动大规模的讨伐战争。《周易·既济》载：“高宗伐鬼方，三年克之。”
[6] “铃鹿之鬼”指平安时代的鬼女铃鹿御前，后来被武将坂上田村麻吕收服；“大江山之鬼”指以大江山为根据地袭扰京都的恶鬼酒吞童子，后被大将军源赖光率“赖光四天王”斩杀。
[7] 宋真宗时，大臣王钦若、丁谓、陈彭年、刘承规、林特五人互相勾结，行为诡秘，时人讽为“五鬼用事”。
[8] 胡颖，字叔献，南宋潭州人，为人正直刚毅，《宋史》记其“性不喜邪佞，尤恶言神异”，“所至毁淫祠数千区，以正风俗”。时人皆谓“胡打鬼”。
[9] 加藤清正、柴田胜家、佐久间玄蕃，皆为日本战国时代末期著名武将。佐久间玄蕃是柴田胜家的外甥佐久间盛政，官位玄蕃允。日本武将如果武勇过人，远超同侪，往往被称为“鬼某某”。
[10] 王符，东汉政论家、文学家、思想家，著有《潜夫论》。“眼似鬼”有考据认为应为“眼似兔”。
[11] 《述异记》是南朝梁之文学家、地理学家、藏书家任昉所著的杂记小说。此语出自该书卷上：“南海小虞山中有鬼母，能产天、地、鬼。一产十鬼，朝产之，暮食之，今苍梧有鬼姑神是也。”

[book_title]哭　鬼
石子夜读书，有突如来者，苍颜白发，伛偻如折，踞几前而泣。余愕然，瞠目叱曰：“何物痴叟，更深闯入书房，盍告姓名。”叟挥泪曰：“余鬼也，非人。先生下帷读书，继晷焚膏，研穷古典，以诱导后进，一以喜之，一以悲之。今偶悲之，不图放声，妨先生之业，请宥恕焉。”
余曰：“何以悲之？”曰：“昔苍颉作字，天雨粟，鬼夜哭。盖雨粟者，使无产者得食也。古者地广人少，一夫一妇，耕百亩之田，尚有五亩之宅焉。后世地有限，而人蕃殖，虽欲为农，不可得也。故士治人、工制器、商贾贸易得利、不堪力役者为文吏，或教民之不学者，以仰给米，此所以雨粟也。上古结绳纪年、传语为碑，人亦有天禀之智，医药卜筮，不学而略识之，犹禽兽生而自求食，知药毒而养生尔。及圣人出，以相生相养之道教之，粟米蔬肉、宫室丝麻，莫不皆备焉。于是作文字记事，使传之学之，至于万世不朽不灭，而天禀之智渐减矣。天业与人以文字，智在其中，与文字之外，不复与智也。故学焉者得人之为人，不学焉者不得人之为人。世学焉者少，而不学焉者多矣，此我辈所以哭而不止也。先生今究诸氏百家之书，驰古骋今，阐幽显微，所著述殆等身。每一书脱稿，良工刊之，商贾鬻[1]之；天下书生，喜新睹，争购之，未阕半帙，东阁没埃，竭毕生之力，干瘦神衰，毫无所益于世。不如耕半亩之地，种芜菁，助蔬食之为益也。是一为天下书生悲，一又为先生悲也。”
余曰：“叟误矣。方今西洋各国之学行，自天文历术、医药器械，至饮食衣服、商贾贸易，穷精尽微，莫不臻其极。虽蜗涎蟹行之字，记事传言，复以为足矣，岂用浮靡雕绘佶屈聱牙[2]之文哉！如余辈，既后于恒人者，剽窃陈编，徒甘糟粕，固知无用乎世，尚守旧株，汨没古书者，以无所用于他也。夫穿窗取明者，必用空处，而柱桷雕镂，无益于明；开户纳凉者，必去帷障，而锦绣彩绘，无益于凉。今也舍无用，取有用，世不知无用之为用也。余待无用之为用者，故不悲也。”鬼曰：“吁！先生之迂且戆也，知其一而未知其二者。夫甲者驾车走远，乙者岂可曳杖继之哉！丙者帆船渡水，丁者岂可浮筏棹之哉！与邻国交，相互择其良善者做之，此交易人智也。先生坐而待者，劣于曳杖浮筏者远矣，况引绳批根[3]，与人绝交乎！恐墓木虽拱，不得为用时也。余为先生益悲之。”
忽有一鬼赭发白面，眼陷鼻尖，着胡服，立灯下，啾啾饮泣。余惊视曰：“尔亦鬼耶？何以悲叹？”鬼曰：“余亦为先生哭者。昔本邦传儒学也，百济王仁[4]赍《论语》、《千文》，譬之花，是时始破蕾也。至延喜、承平[5]，放萼吐蕊，传芳乎天下，后复久衰。至于德川氏时，宋学大行，韩苏[6]之文盛开。及于宽政、文化、天保、嘉永[7]之际，香气芬馥，几将驾唐宋，猗欤[8]盛矣！今又欧洲之学行，将开瓣，于是天下书生负笈来都，择师就学。初学汉籍，转学洋籍，或入英，或入佛、入米、入独[9]。又学言语，未几学法律、学医道、学穷理、学算术、学簿记、学农工，仅期三五年所学及数项，退曰：‘我卒某课，我卒某业。’而叩其腹笥，或有枵然[10]无一所获者焉。谚曰：‘不捕虻，又不擉蜂者，终无为而止矣。’世间如此者，十为八九，此余所以悲哭也。先生亦以多年所蕴蓄，欲倾囊授诸后进。而后进所志，皆涉多端，不有如先生偏且固株守一方者也。此亦所以为先生悲泣流涕也。”言讫，歔歔哭，声彻耳底，遽然觉，是南柯之一梦也。时残灯欲灭，片月射牖，候虫[11]唧唧，如助鬼哭。
宠仙子曰：“借鬼以述自己感慨，言本漆园[12]、文学昌黎，雄丽奇恣，所谓空中造楼阁手段。”
* * *
【注释】
[1] 鬻：贩卖。
[2] 佶屈聱牙：出自韩愈《昌黎集·进学解》，形容文字艰涩生僻，拗口难懂。
[3] 引绳批根：引绳，牵拉绳索；批根，排斥。此词比喻合力排斥异己。
[4] 据《古事记》载，应神天皇在位时，百济王子派遣王仁携《论语》十卷、《千字文》一卷，于公元285年渡海赴日本传播儒家思想。然而《千字文》在王仁赴日时尚未定稿，故而此说在史界存疑。
[5] 延喜为日本醍醐天皇年号，时在公元901年至923年。承平为朱雀天皇年号，时在931年至938年。
[6] 韩苏：韩愈与苏轼。
[7] 宽政、文化、天保、嘉永：均为江户幕府掌权时期的天皇年号，时间跨度从1789年到1853年。
[8] 猗欤：叹词，表示赞美。
[9] 此处“佛”指法兰西，“米”指美利坚，“独”指德意志。
[10] 枵然：虚大。
[11] 候虫：随季节而生或发出鸣声的昆虫。
[12] 漆园：指庄子。因庄子曾在蒙邑中为漆园吏，主督漆事。

[book_title]笑　鬼
墨水东岸，为府下胜地，暮春之候，百花烂熳，争妍恣娇。流风文雅之士，间构别业栖遁者多矣。长命寺畔有华仙者，年过耳顺，甚健康，一妾一仆，有孙，甫八岁。平生嗜酒，又好吟咏，以为消闲之具。
偶樱花盛开，一夕，折简招友，分韵觅句，以为文字之饮。时春月朦胧，花香万室，飞觞倾罇，诩诩谈笑，玉山欲倒，杯盘狼藉。客有梅仙者，谓众曰：“墨陀之花，年年厌眼，来春将探梅于月濑，观樱于岚山，又游于芳野，诸君有与余同志者否乎？”有竹仙者，拍掌曰：“余亦夙有此志，恨未得同气相求者，请与往。闻南萨樱花，浓红异他，且早于畿内，宜先到镇西，观梅于太宰府，历游肥萨，归路游于和州。”有松仙者，咳一咳曰：“余所志少异。尝闻曰者之言，明年西塞矣。待三岁，将游于清国，观罗浮、孤山之梅，看西蜀之海棠，睹洛阳之牡丹，觌西湖之莲，适遇解海锁之时，火船日来往，清与我仅距十日程，与到岚山、芳野无相异耳。”主人进膝曰：“余年未杖于国，恨孙独幼，今待十年娶妻，尔后欲航海，历观他州。初到上海，探江南之胜，舟路达天津，游于顺天，北见长城；再驾舰抵印度，拜释尊古迹，直到欧洲，一览英佛都府。想一周地球，不过三岁也。诸君盍与余同意？”咸曰：“此举极好。”赞称不已，与共为约，乃洗杯荐饮焉。
忽闻梁上有吓然笑者，众佥讶焉。主人勃然怒曰：“何者半夜窥室中，妄嘲笑清谈，非偷儿则狐狸。”笑者曰：“余鬼也。偶听诸君之谈，虽欲弗笑，不堪捧腹，不觉发声，惊诸君，幸恕其辜。谚云：‘言来年之事，为鬼所笑。’诸君不独言来年之事，复言十余年后之事。人生泡沫，如风前之灯，有朝而无夕。爰约来年，矧数年之后乎！此余所以开口失笑也。且诸君各以仙为号，想信列子、葛洪之寓言者，言世有仙人，食不死之药，寿与山石无穷。然如金母[1]、木公[2]、铁枵虾蟆者，不闻存于世；秦皇、汉武，尽天下之力，欲以求蓬莱瀛洲之仙药，终无获而已。迷梦未醒，李唐天子为金丹殒命者数君，仙之无有固明矣。纵有之，美衣腴食、暗中戕性之徒，非可得而修也。谚云：‘人者病囊也。’夫疾病不期而到者，强壮亦不可恃也，且病多自口入。诸君不脱俗而以仙名焉，抱病囊而频餮酒食，名实相反，言行与非，是余所以笑而绝倒也。”主人茫然不能答，众皆默尔不言。
少焉，东方既白，群鸦过屋，一鸦止窗外，视众啼曰：“哑呆！哑呆！”
* * *
【注释】
[1] 此处原书有夹注：西王母。
[2] 此处原书有夹注：赤松子。

[book_title]瞰　鬼
东京人家稠密，地租尤贵，构屋者多作层楼。有一巨商，新造三层高厦，叠砖为壁、铸铜为屋，杗桷扂楔[1]，尽择良材；窗棂檐栏，具极雕画。帷屏榻卓[2]之属，皆拟洋风；华缾[3]煖炉、时辰盘、玻璃灯之属，尽善尽美，最竞新规高价之品。竣功之日，集亲族朋友及工匠之徒，大开盛宴，既卜昼、又卜夜，华灯煜煜，明及四邻。主人倦，实不胜杯杓[4]，凭栏迎凉。
有物不审其形，如向主吹气。主人初甚讶之，把烛照之，竟无所见，以为猫儿将窃食也，返坐默尔，如有所思。客荐杯曰：“何郁陶不娱，请发一唱。”主人俄然命婢曰：“堂上稍觉寂索，遽招艺妓百指来；肴核[5]稍少，命厨人尚使割新鲜。”于是弦歌沸腾，客皆脱衣而踊。婢仆佥怪，主人平素悭吝，今日何如此娇泰也？有物又向一客吹气，主人见之，又照烛索之，无踪迹矣。主人意忌之。客勃然骂曰：“偶筑屋设宴，何不竭敬客之仪？肉皆腐矣，酒亦浊矣，弦声聒耳，灯火遮眼，堂宇如圆盘，运转使人烦恼。”忽把磁盘[6]掷主，误伤其额。主人大怒：“汝老餮尚为不足耶？不足即啗之。”坚拳批颊，众遮之。再以罇击之，齿折唇破，晕绝而倒。客皆怒，乱拳击主。主有膂力，狂跃与众斗，碎皿毁盘，覆火炉、折灯台，欢娱之筵，变为斗争之场。忽有巡吏尽拘之，数月不决，以主伤客，出金赎之。其妻叹夫之见拘，恼神而病，累月不起。其子时父不在家，留连妓院不还，遂购一妇，邻坊构宅居焉。偶输货物于他邦，船遭飓风转覆，沉没数千金。佣夫偷金逃亡，小厮窃衣食而去。自是家产日衰，亡几，巨室为他人之有矣。
有一老仆，叹主家衰灭，将挽回旧业。闻东台山下有术者，能知将来，所言如指掌，则往问之。术者曰：“余盛会之夜，偶过其门，见一鬼自牖入，是谓瞰鬼。高明之家，鬼瞰其室是也。既一为鬼所瞰，虽迟速不同，不衰且灭者少。夫人生各有天分，过分必招祸，欲全必缺，所谓人世缺陷世界也。物安可全乎？古之人为屋，不成三瓦而陈之[7]，惧完全也。今之人得势则胜天，不知天定而胜人也。闻欧洲富豪，造屋皆用坚牢不燃之质，三层或五层，及七层八层。至于人力所极止，而灾厄之多，以英之龙动[8]为最。欧人精于物理，而未知物理之外别有微妙天理也。子不见高野大师[9]筑堂之法乎，门楼殿宇，都嫌崇高；杗桷檐栏，亦去雕绘。而千岁之久，免灾厄，巍然存者，顺天理修造焉也。如彼东寺[10]，屡罹兵燹，然于大师之堂遂不损一瓦，修造得宜也。明历之灾[11]，幕府亡五层城楼，新井白石[12]献议，遂不再造焉。虽将军之家，不世世生全福之人也。主与室不称，则招祸之本，况贾人得一时暴富，欲居室饮食与王侯贵人同等乎！不惧天理，不省吾身，为鬼所瞰，亦宜哉！子还劝主，卜一矮陋之居，专节俭，宗勉强，不贪多利，不欺来客，又应复先业。若行反之，不能再出于世。”
仆唯唯而退，与主谋，如术者之言，数年之后复旧云。
夫德有吉有凶，吉人为吉德，凶人为凶德。鬼亦然，吉鬼护吉人，凶鬼助凶人。然凶不胜吉，吉鬼所护，凶鬼不得瞰之。阿房之宫，望仙之阁，非吉鬼所栖息也。
* * *
【注释】
[1] 杗：屋梁；桷：屋椽；扂：门闩；楔：门两旁长木柱。此处原书错将“扂”刻为“店”。
[2] 卓，通“桌”。
[3] 华缾：花瓶。
[4] 杯杓：借指饮酒。
[5] 肴核：肉类和果类食品。
[6] 磁盘：瓷盘。
[7] 出自《史记·龟策列传》：“物安可全乎？天尚不全。故室为屋，不成三瓦而陈之。”
[8] 龙动：即英国首都伦敦。
[9] 高野大师：指日本真言宗开山祖师弘法大师，通晓土木工程。高野山是真言宗的本山。
[10] 东寺：位于京都罗城门东面，公元823年被嵯峨天皇赐予弘法大师，弘法大师以此为道场弘法。千百年来，东寺屡遭火焚、地震、雷击、兵祸，各堂各殿各楼各院各门均被反复毁坏，唯有本尊弘法大师之堂无损。
[11] 日本明历三年正月十八（公元1657年3月2日），江户发生特大火灾，全城三分之二烧成灰烬。
[12] 新井白石（1657-1725）：日本江户时代政治家、诗人、儒学学者，第六代将军德川纲丰的文学侍臣。

[book_title]贫乏神
尾之名古屋，繁华亚三都，俗皆竞奢恣，常耽游乐。有绢商某，家饶于财，仆婢数十口，世守节俭，唯好古器。时设茶宴招客，复不甚费财也。
一日，被招贵族某氏之会。氏颇富器物，饮食亦列山海之珍，某频感赏焉。后将答礼，恨无与氏相抗之器。适京师老骨董之东都，途访某。某曰：“余欲答一贵族，苦家无名器，子之所携何等器？”曰：“唯有三种：一为印度窑青釉茶锺[1]，系小堀远州侯[2]所爱玩；一为利休[3]手作竹匕；一为吕宋窑茶壶，系宗旦[4]所爱。价皆数百金，盖希世之珍也。”某流涎不禁，乃尽购之。老骨董不到东都而归。某于是新筑茶室，治庭园，奇石异树，水盘灯龛之属，皆以多金求之。
结构已成，卜日，招某氏。佳肴珍味，皆难获之品也，某氏大赏赞焉，以为一乡谈柄。寻招诸友，日开盛宴，友人亦答之，互斗器物，互夸奇珍。人求成化磁盆，敌之以宣德铜盘；人获子昂[5]画马，对之以东坡墨竹。窳碗败瓶，横披竖幅之类，满坐堆室。万金之产，为之蔑如。其妻患之，屡加谏。某大怒，遂设事去妻，购一妓于热田驿为妾。妾亦能弦，性好演戏，爱一优倡，赠衣服金钱，或招家为演，鼓版喧阗，颇聒四邻。是以家事一切委佣人，无自顾虑。
岁将暮，贮蓄为罄，欲使老仆授简借金于友人。到焉，其人不在家，待久，渐得答书归。日既昏，误途，入小径，忽逢一老夫，憔悴枯槁，垢巾裹头、蓝褛缠身，把破扇、携竹杖，踉然跿步。仆进而问路，老夫曰：“余亦时到某乡某氏者，幸与子同行。”仆怪问曰：“叟以何故到某氏？”曰：“余贫神也。某氏数世为福神所护，顷耽茶事，迫良妻、招优倡、事逸乐，福神渐去，邪鬼随而集。今也衰灭在近，故我行促之也。余近时甚鞅掌[6]，大约遣下属管理之。然大家之衰，非我自行，不能速也。大凡世间耽奢恣、破家产者，皆我党之人。得漂零与我同，则我社之荣也。若转志悔过，遂失其人，故欲我行守之也。”仆悚然惧，已到熟路，匆匆辞而归。乃述报呈答书，又具言途所逢之事。某嗤曰：“汝亦为狐狸所惑，世岂有贫神者哉！供酒馔招福神，福神遂不来，况不招贫神，何以得来？不散为意也。”
自是益衰，终卖宅鬻田，落魄无所寄。尚有行基[7]烧巨碗、役小角[8]古杖，则携之，立知己之门曰：“乞有延喜通宝，赐一钱。”
昔宋郑景璧有好古癖，所藏秦汉遗器，尽为兵燹没。后有赠古铜鸠杖与酒器者，则携之，徜徉山水，独酌为娱云。呜呼！顽癖之不可医，不死则不止，可嗤夫！
|贫乏神
* * *
【注释】
[1] 此处原书有夹注：俗曰“青井户”。按：“锺”是一种量器，肚大颈口小，可存放酒水、食物。另外亦可指酒杯、茶碗。
[2] 小堀远州侯：指日本远州流茶道创始人、造园大师小堀正一（1579-1647）。因官任远州守，故被称作“远州侯”。
[3] 利休：指日本一代茶圣千利休（1522-1591）。其创立茶道千家流，“和、敬、清、寂”的茶道思想对日本茶道发展影响深远。
[4] 宗旦：指利休之孙千宗旦（1578-1658），宗旦流茶道创始人。
[5] 子昂：指元代大书法家、画家赵孟頫，字子昂。其画艺全面，尤擅画马，代表作有《浴马图》。
[6] 鞅掌：事多无暇整理仪容，比喻职事纷扰繁忙。
[7] 行基：日本奈良时代高僧，常巡游诸国化缘，教化民众，被称为“行基菩萨”。
[8] 役小角：日本修验道开山鼻祖，在般若窟苦修，最终得道，是日本传说中最初的“仙人”。《东齐谐》有《役小角》篇详叙。

[book_title]七福神
中古有称七福神者，不知其所由来，然市人以为商贾喜神，岁首及甲子日必祀焉。其乌帽素袍，右手执长竿，左手抱红鬣鱼，冁然坐岩上者，为惠比须三郎；其头巾胡服，把木槌、脊布囊，吓然立于米囤上者，为摩迦罗大黑天；其云鬟华饰，绣衣璀粲，艳姿闲雅，手弹琵琶者，为辩才天女；傍有老僧，满腹便便，脱袈裟、倚巨囊，怡然听曲者，散圣布袋和尚也；其长头短躯，缚黄卷于竹杖，持仙桃一颗，莞尔爱鹤者，为南极寿星；葛巾道服，拥藜杖、抚白鹿者，为北极寿星；金鍪铁甲，右手把长戟，左手捧宝塔，巍然孤立者，为毘沙门天王也。尝闻此七神常居七宝之宫殿，住珠玉之楼阁，或闲行市中，游戏衢衕，欲使世之贫者为福者。故世间贪鄙之人，列俎豆[1]、设精馔，百拜稽首，以徼幸福。
酒肆某使画工描之，供萝卜两岐与棘鬣三尺[2]，焚香点灯祈福频。忽梦福神，携槌与囊，告某曰：“汝祈神徼财甚切。福神主财，不吝与人，人不能得之也。孔子不言乎：‘富与贵，是人之所欲也，不以其道得之，不处也。’[3]所谓‘其道’者无他术，以仁义忠孝为行、以勉强耐忍为务，以廉直恭谦修之、以质素俭约守之，而敬上恤下，厚亲族朋友、怜贫民茕独，薄利欲不为欺、宗正路不行伪，财神常守护，可以与多福矣。世人不知修斯道，奢恣暴行，饱肆贪欲，欲夺羁客[4]之囊橐、拔奔马之眸子，而自惧其穷困，阴奉财神，欲以获奇福。吁，亦何其愚也！孟轲所谓缘木而求鱼者，安有得之之理哉！夫福神者，常贮福不妄与人，故得为福神。若听所请，尽授人，福神忽为贫神矣。且天下之人闻福神授福，则无不请求者。若使应之，充其溪壑，使金银如土泥不足也。人能以其道求之，虽欲不授，不能也。”言讫，徐徐而去。
某梦觉，有恍然而悟。自是奉梦里示教，大饶其产，为大福长者云。
宠仙子曰：“七福者三国之人，想狡僧所集，使俗人喜已。文本《西园雅集》，祭祀之法，亦儒者口吻。”
* * *
【注释】
[1] 俎豆：古代祭祀、宴飨时盛食物用的礼器，后引申为祭祀和崇奉之意。
[2] 此处原书有夹注：二物祀惠比须神、大黑天供物。
[3] 出自《论语·里仁》：子曰：“富与贵，是人之所欲也，不以其道得之，不处也；贫与贱，是人之所恶也，不以其道得之，不去也。”
[4] 羁客：旅客。

[book_title]花　神
平春香，洛之书生也。弱冠游于东都，入于某氏塾，潇洒逸雅，才学超众。尝养微恙族某家，病痊，时属暮春，将观樱花于小金井，夙起轻装，裹粮携瓢行。盖小金井为玉川上流，两岸植樱，树皆合抱，单瓣稠密，不知几千株。过保谷桥、梶野桥，以小金井桥为极。都下雅客，花时卜霁，曳筇[1]飞轿，颇极杂沓。堤之左右，民家零星，唯有开茅店、沾浊醪，或鬻香鱼鸡卵及笋蕨等者已。
春香生亦就一小店，借榻倾瓢，乘醉徘徊，殆如在白云中，左眷右顾，不知斜日入西嶂也。既而晩风骤起，落花撩乱，群客四散，啼鸟归埘。生独坐花下沉吟，急把笔书红笺云：
不厌珠河长路艰，寻芳尽日醉花间。山风一阵天将暮，恋着娇姿不忍还。
香云簇白万樱围，金井桥头月影微。懊杀夜风鸣树杪，飞花历乱点征衣。
遂系低枝去。时已昏矣，纤月裁照，迳路太艰，行未数步，误途入反径，纡余屈曲，足亦甚惫。
忽有丫鬟，丰姿绰约，年可十二三，殷勤对生曰：“主公待君久矣，请枉步来。”生怪之曰：“余始来此，未有知己也，不知主公何人？”曰：“君去自知。主公曰：‘平君今迷途，汝邀之。’”生以为塾中之人，或寓此地，遂从丫鬟往。涧水潆洄，临流构门，幽致闲雅，樱花殊多。乃启扉入，一雏鬟把烛而迎。逾阈[2]二三，室宇洁清，画以樱花，银烛辉煌，华毯夺目，铜瓶金炉，芬馥满室。匾书“华胥窟”三字，左右有金联云：
春窗一觉风流梦，却是同衾不得知。
疏瘦精妍，不知为何人书，盖李商隐诗也。少焉，宫样妇人冉冉启帐而出，婀娜艳丽，年未及笄。裳衣淡红，皆绣落花，海棠含雨、芙蓉出水，不足喻也。生视而茫然，以为非月中姮娥，则巫山神女，何以幽栖此边乡。
女嫣然拜生曰：“适辱嘉惠，欣喜曷胜。妾本生于和州，得势家宠遇，住此别墅。无几，公捐馆[3]，多年寡居，常友山水而已。不图蒙君之爱怜，足聊慰郁闷，虽欲表芹忱，鄙乡荒陬，惭无旨酒适都人口腹，幸藏花露一壶，请恕其不腆。”乃命婢陈列酒肴，金罇玉盘，粲映一室。
生不知所对，如醉如醒，心旌摇摇，不能自主也。丫鬟侑抔，才饮半，香气　馝馞，味如甘露，浑身爽然，忽忘罢惫。不觉倾数杯，渐入佳境，颊晕红潮，谈笑寝狎。女乃吟生所作两诗，琅琅清彻，声如出于金石。生亦见床上有筝，频请一曲。女不辞，乃和调低声弹之，洋洋习习，扬白雪，发清角，或如崇山峨峨、如流波汤汤，于是相与乐甚。莲漏报二更，玉山将颓，女曰：“夜已迟矣，不厌芜陋，他室设衾枕，请一宿焉。”生谢其厚意，丫鬟乃携手入室。生戏谓女曰：“君久守孤枕，得无只鸳之叹耶？”女微笑曰：“读书之人，为使婺妇[4]扰操乎？”翻手拍生之背。生哂曰：“树有连理，花岂无并蒂哉！”言讫登床，锦衾温柔，绕以六曲屏，短檠[5]照房，金猊[6]吐烟。将睡，女乃着白绫寝衣、缠深红长裈，徐入衾来，曰：“由君之厚意，将解孤鸳之恨，君得无非言意相反耶？”生喜出望外，遂相拥，备极缱绻。既而凛风刺肤，东方将白，遽然梦觉，屋宇全无，只卧樱树下耳。生惊，追思畴昔，恍在眼中，徜徉久之，怅然取故道而归。
生不能忘，越三日，再抵小金井，落葩乱点。既过半，依旧憩茶肆，待夜蹀躞[7]树下，遂不见其居，冷气侵肌，夜籁鸣梢耳。自是年年俟花候往，樱树之外无所见矣。居数年，偶父罹重病，飞简招生。生惊骇，将理装归洛。时属晚秋，此夜梦独抵小金井庄，柴门篱落、苔封路埋。推户登堂，阒无人影，蜘蛛结网、蟋蟀鸣床，床头挂幅云：
旧事参差梦，新程逦迤秋。故人如见忆，时到寺东楼。
盖杜牧别沈处士诗也。吟读久之，觉来甚讶。其翌归洛阳，无几父殁。生继家，袭父职。
明春三月，卜暇日，与友人赏花东山。花下拾一金环，上雕“华”字，以为是妇人指头之宝，恨不得其主，怀之去。过圆山，登某阿弥之楼，团坐连嚼。日渐暮，邻房有女客三四名，喋喋甚聒。一人曰：“今日之乐，实一年好愉快也。惜阿娘失指环已。”娘子曰：“指环不足惜，但雕我名者，为他人之有，是可惜也。”生隔障闻之，密呼婢女曰：“娘子名不言华耶？”曰：“然。”生喜，突入其室，曰：“阿娘所遗金环，得非此乎？”老婢见而喜，乃示娘子，娘子见生赧然，俯首谢厚意。生始睹娘子，年不足二九，艳丽婀娜，丰采亦似梦里佳人。生于是魂销心醉，不能启口语言。老婢亦殷勤述礼，侑盏供肴。娘子亦见生之标致，心中甚喜，审问居所姓名。生初不告，老婢亦强问之，因告之，且洗盏反[8]娘子。娘子又以巨杯荐生，殆如旧相识。友人促生，遂告别反坐，相与带醉归。
翌，老婢伴奴寻生来，谢以绉绢及糕。生坚辞不收，愈强愈辞，反出茶果飨之，且问：“娘子族贯及字否？”老婢曰：“家本某寺士族，兄弟三人，女唯一人已。今春十七，屡有求婚者，皆辞而不许。日女巧之外，读书弹琴耳。尝幼时与母诣清水观世音赏花，过音羽瀑下，狂风一阵，撒水飞石，娘子颠倒晕绝石磴之下。乃入一茶肆，含水与药，不苏，母大叹。忽有一老僧，破笠草鞋，携锡来，怜娘子危厄，乃以念珠抚之，豁然开眼，渐得苏焉。母大喜，拜僧，以为观音大士假显形救之，叩头谢恩。僧又授红笺曰：‘是女之夫所书也，他年有逢，以此为证。’言了去。自是娘子益敏惠，如琴曲，无师所得也。及长，容貌鲜妍，不妆常有香气。母与娘子密求其夫，以故不敢嫁于他也。昨酒楼上始逢君，归来告母颠末，且喜君厚意，慕其风采，君岂非其人耶？”生惊，又怪其奇偶，因出一笺书樱花旧作曰：“以此照娘子所得，或有相符者。”老婢怀笺而去，即呈娘子。娘子一见曰：“是我之夫也。”告母，母大喜，乃告父兄，以媒结婚。琴瑟能合，一家殊睦。生后问娘子遇僧之日，则游于小金井花下梦女之年也。生北面武士[9]某子也。
是友人松涛生为余谈，二诗本国歌也，译为七绝，勿咎其拙。若以是等诗，不能使花神感也。花神若喜是等诗，厚遇焉，三春之月，将不暇应接。
宠仙子曰：“以假为真，神凭人而遂情。末段以观世音为媒，示生与花神有久宿缘也。”
|花神
* * *
【注释】
[1] 曳筇：拄着竹杖。
[2] 逾阈：跨过门槛。
[3] 捐馆：有身份者死亡的委婉说法。“捐”指放弃，“馆”指官邸。
[4] 婺妇：丈夫不在的孤身少妇。
[5] 檠：灯架、烛台，此处借指灯。
[6] 金猊：传说中龙所生九子之一，形如狮，喜烟好坐，其形象一般出现在香炉上，吞烟吐雾。此处借指香炉。李清照有词《凤凰台上忆吹箫·香冷金猊》。
[7] 蹀躞：小步走路。
[8] 反，通“返”。
[9] 北面武士：白河天皇退位为上皇，改称“白河院”后，为防备政敌，保护自己，组建了一支名为“北面武士”的武装力量，在院御所担任警卫。

[book_title]奇　缘
深川有木商某，家颇富，年过四十无子。其妻叹之，屡浴温泉，三岁始举一女子，夫妻殊宠，掌中之珠不啻也，名曰珠。年及破瓜[1]，颜如舞花，不粉而丽，但左颈有小黑子耳。性亦怜慧，读书习字，皆出等辈。其他舞踊弦歌、插花点茶之技，大约熟之。将择良婿赘于家，未得其人也。
西邻有林某，借子舍居焉，本越藩之士。父子有故去乡，仅授句读，卖卜筮糊口。父殁，子未弱冠，尚学于父继业，且吹尺八[2]，近邻少年又有学焉者。林生丰度超逸，有威不猛，衣服虽不佳，自然标致，如玉树临风。珠女窃见之，意酷慕，以其善尺八，欲与琴合奏，告母迎家，二人合曲，比翼谐音、鸳鸯同情，听者莫不感叹焉。父亦好木野狐之戏[3]，而不甚工，一曰谈及之，生亦能之，俱对局挑。生酌量其意，输赢相半，父以为得好敌手矣。
珠女自与生相亲，心猿始狂，寤寐不能忘。生亦知其意，每奏曲，通相如娆文君之情[4]。女窃喜，秋波艳潋、颜涨红潮，而未得其间也。偶夫妻诣身延山，女喜得好期，密谋之婢。婢往生之居，恳述娘子之意，约以三更。乃偷钥，开后房之扃，遂延生于内闺，缱绻一旬，漆胶叵离。婢女之外，无有知者矣。既而夫妻归，至于绝途去梯，珠女郁闷不自胜。一夜，攀庭树踰墙，来林氏户外，低声呼生。生亦百计欲入内房，不得其便，兀坐运策。忽听女声，急开户，裸跣单衣，兢兢入室，泣曰：“父母议婚，冰人频奔走，君怜妾，请共奔他乡。”生诺，则期以某夜。
既而户外有人，父与仆突然来入，拉女而去。前是父密察珠女动作异于常，诘婢问故，婢伪不知，诘仆，仆少知之，且以有妒，假饰告之。父欲严戒之，沉思不寝，窃窥女之室，月光入窗，灯火既灭，意酷讶之，照烛入室，空褥而已。乃起仆搜之，杳不见其人，则窥林氏之户，户外认有遗笄，推而入中，女果而在。遂禁固一室，不许寸步出户外，生亦不能居焉，去而住浅草。女闻生之去，恋慕不止，卧不能睡、食不下喉。父母大忧，养病于别埜，或伴于演戏游观之场慰之，或浴箱根、热海温泉驱疾，然遂不瘳[5]。母悲之，欲密探林氏之踪迹，抂赘于家，而不知其寓也。病岁余，医疗尽手，祷神乞佛，毫无其验，以十有七岁夭矣。
生转居之后，业不甚行，属携竿钓于墨水。一日天暮，收竿将归，堤上忽逢珠女。生大喜，先祝其无恙。女恻然曰：“君去之后，父让婢追之，妾亦卧病。母愍恤妾，密索君所在，不可知。妾欲往婢家俱搜君，幸遇于此，请伴妾去。”生诺，遂携手归寓，燧火点灯，女已去矣，家徒四壁，无所索，生大怪焉。翌日，访故居邻妪，问女之安否？始闻其死，悲甚，慨然有脱世之志，遂入于一月寺为优婆塞。
勤务多年，又吹彼尺八，漫游诸国，遍历五畿[6]西国。归途过甲[7]，入山中失途，日已昏，践履太疲，遥认火光，渐往求宿。藁席地炉，设钩烧土锅，主人年四十有余，虎须狼瞳，容貌甚狰狞，谢以僻壤无餐。生惟请借庭隅休疲，主人许之，而言语甚傲慢，自夸勇凌蔑人，家无农具、又无猎具，藏兵器二三而已。有女才十四五，动作颇敏捷，乃添薪于炉，熟荞麦荐之，设寝具卧客别室，主人携刀而去。少顷，女潜告生曰：“客误来此，宜遽去。”生曰：“主人何为者？”曰：“贼也，久病伤，囊亦罄。今夕邻村开赌场，欲往而得捷，若取败，恐不利于客。”生大骇，将理装遁走，而不熟前路。女曰：“我家在武之秩父[8]，一夜，贼来索财，适父殁，些金皆用葬具，无有贮钱，遂夺我去，将以为奇货。又剽客见伤，伤稍痊，欲携我卖于花街。我泣而拒之，苛责谝诳，无所不至。我命亦在旦夕，愿携我而奔，捷径粗相熟。”生怜之，与偕走。时半月出峡，流云全霁，隘迳崎岖，榛莽伤肤，行仅三里余。天明，出于郡内，乃佣舆急行，渐臻女之家。
母失女之后，日夜泣涕，饭粒不入口。忽见女与客来，喜跃欲狂，具问其来由。请生留家，殷勤飨酒饭。女则洗垢理发，换衣侍生，容貌丽雅，恍似珠女。谛视[9]左颈，亦有小墨子。生甚讶之，因问母曰：“娘子酷似我所知之女，不知东都有缘族否？”母熟视生曰：“君非林君耶？”生愕曰：“何以知之？”母泫然曰：“妾深川某氏之婢也，为君谋珠娘之媒者。事露之后，妾亦见斥，未半月得嫁此，翌年生此女，以容貌似珠娘，又名玉。及长，言语动作莫毫异于珠娘，今亦为林君所救，岂非宿世之缘乎！”生屈指已十五年矣，又问其生日，曰：“某月某日。”生又惊曰：“是逢珠娘于墨堤之日也。”母曰：“业有此奇缘，妾之家有薄田二顷、桑圃若干，年有余赢，足以备水旱。君不厌隘陋，愿赘于此。”生以与女年稍隔，谢之，母不可。居焉月余，偶王政复古，朝廷汰普化宗[10]，废所谓虚无僧者。村中亦置小学，请生使教授村童。里正亦爱其谨笃，媒使赘女家。母大喜，琴瑟克合，伉俪殊笃。无几，生一子，家自是富。
生每珠娘忌辰，必吹尺八供之，盖普化之为宗，以尺八诵经也。
宠仙子曰：“此一段以国文译之，加以藻饰，可以为后卷稗史。若复为演剧，可以充一日之观。”
* * *
【注释】
[1] 破瓜：谓十六岁。瓜字分开为“八八”两字，二八得十六。
[2] 尺八：本为中国江苏一带的竹制吹管乐器，唐初传入日本，用于宫廷雅乐，后以佛教法器的形式传播普及。
[3] 木野狐之戏：对弈围棋。
[4] 西汉时，才子司马相如拜会卓王孙，席间以一曲《凤求凰》琴挑卓王孙之女卓文君。卓文君领会，夜奔相如，成就一段佳话。
[5] 不瘳：疾病不愈。
[6] 古日本在律令制下划分为六十六国。“五畿”指京畿区域内的山城国、大和国、河内国、和泉国、摄津国。
[7] 甲：指日本东海道甲斐国，俗称甲州，境内多山。
[8] 武之秩父：指东海道武藏国秩父郡。
[9] 谛视：仔细察看。
[10] 普化宗：日本临济宗的一个支派，以中国唐朝时普化禅师为鼻祖，又称为“虚无宗”，以“明暗双打，虚无吹箫”为宗旨。江户时代，普化宗成为只有武士才能修行的宗派。明治四年（1871），普化宗被废止。

[book_title]卖醴女
江商某，岁岁来东都，途过函山，日将西，颇觉疲惫，路傍有鬻醴[1]店，乃借榻小憩焉。女主年十八九，姿容皎美，殷勤慰客，盛醴荐之，秋波含情，为佻客心。商意荡然，不觉倾数杯，曰：“娘子妙龄，独在山中当垆[2]。千金之姿，徒埋于僻陬，仅谋蝇头之利，甚可惜，盍来都乘玉舆[3]。”女曰：“妾亦夙有此意，独有老母不许，荏苒送岁月。今母既殁矣，无兄无弟，孤影落魄，仅继旧业，糊口而已。客若不弃鄙陋，请携去，冀备洒扫之用。”言讫，歔欷流涕。商抚其背曰：“娘子莫惨，我必使卿厌衣食、饶资财。”女渐抬首拭泪曰：“倘如客言，其恩宜如何报？”因誓神为约。商曰：“卿家何在？”曰：“距此才数百武[4]，不厌芜秽，请来一宿焉。妾亦治行李，与偕去。”遂携手入树林，茅舍欲倾，床朽壁破，仅不过容膝耳。傍立席屏，女曰：“母死实未葬，明日堀地埋之。客请少劳手足，如此老屋固不足惜，但都下佳丽巢窟，如妾丑陋，恐忽遭秋扇之叹[5]。”商曰：“余亡妻，鳏居三年，今幸得卿。卿不厌余之粗蠢，终身偕老耳，勿复烦虑。”女喜无限，且曰：“偶留良人，惭无供晚餐，少坐，往邻村沽酒与肴来。”乃携坛去。商待多时不来，时皓月漏轩，室中如昼。商不堪闲，窃瞰屏内死人，银发种种，鼻高眼陷，口大齿露，容貌狞恶，恰如夜叉。商意甚怕，退坐室隅。少顷，死人进头数寸，商愕然，不觉退数寸；死人又进数寸，商又退数寸；死人忽喷嚏，进尺余，商惧出户外，颠然坠崖下，岩角伤背，眼眩气绝。
天明，有樵夫视而怜之，按胸下少有暖气，急开口饮水，与药抚之，渐得苏焉。回顾老树荫森，溪流临前，幸不溺水，仅得全性命。厚谢樵夫，佣驾而还。
宠仙子曰：“呜呼！老狐诳人，其术虽狡犹浅；美人迷人，不甚猾，而其害不可测。男儿贪色者，不可不慎也。”
* * *
【注释】
[1] 鬻醴：卖甜酒。
[2] 当垆：对着酒垆。指卖酒。
[3] 此处原书有夹注：俗谚女虽无氏乘玉舆。
[4] 武：古代距离单位。六尺为步，半步为武。
[5] 秋扇之叹：秋凉后扇子就被抛弃不用。比喻妇女遭丈夫遗弃，后多用来形容女子失宠。

[book_title]古寺怪
信州[1]筑摩郡，每丰岁，或为演戏。有优人中村某，应聘，率子弟往。村中无客舍，村外有一废寺，颇宏壮，多年无守僧，渐属颓败，乃扫壒尘、芟草莱[2]，设寝具宿焉。
中村氏与妻儿卧佛龛之傍，卓上置檠点灯，围以六曲屏，余皆在他室。夜半，风漏壁，寂索不能眠。饥鼠走梁间、野狐叫窗外，优人皆生长繁华杂沓之地者，不惯山野萧寞之地，以故愈不能眠。忽见灯火摇动，变为青色，有一白手，自壁间出，长数尺，细如弓，欲翻掌灭灯，夫妻愕然，被衾见之。少顷，灯已灭矣。中村氏发声呼子弟，子弟亦不眠，闻声皆集。乃具话所见，皆曰：“此寺必有怪，故无住僧。村人无情，使吾曹宿此怪宅，请待明移他。”相共商量，团坐暖酒无肴，一人曰：“堂后有姜圃，采以为下物。”佥曰：“妙。”乃点烛索锄，数人往而堀之，根皆缠头发，将去之，鲜血淋漓，腥不可胜。众皆骇然，弃而去。就井汲水，繘[3]皆缠发，瓶亦羸，不汲而罢。中村氏将上厕，偶患痔漏秘结，难快通。一人把烛侍厕外，不堪其久，置烛而去。厕窗对荒园，古坟累累，白芒靡风。时弦月倾轩，树色朦胧，一老翁伛偻从墓间出，徐步窥一室，曰：“客不在此。”又窥浴室，曰：“客不在此。”乃窥厕，伸颈数尺，莞尔而笑曰：“客在于此，客在于此。”欲吐舌舐，氏晕绝而倒。众往出厕，喷水含药，天明渐苏。
翌日，与村人商，转宿于一农家。村中少年欲绝怪，各操弓铳，芟草伐树，以索巢窟，遂无所得焉。
* * *
【注释】
[1] 信州：指东山道信浓国，俗称信州。
[2] 草莱：杂生的草。《南史·孔·传》：“门庭之内，草莱不翦。”
[3] 繘：井上汲水的绳索。

[book_title]雷　公
其一：
铁先生，水府人。壮年辞官，携家居于筑波山下，教授其乡。天资崛强，正直行行焉，毫不谄于人。五亩之宅、二顷之田，足以养数口。年四十有余，事母至孝，二儿幺么[1]，一女未嫁。平生对人，专重礼让，清静寡欲，喜怒不形色，是以乡人呼“铁先生”。母七十有余，明窗事纺绩[2]。
时春夏之际，庭树覆屋，新梢遮牖，先生梯树伐之，误堕于地，伤肋昏绝。一家周章，招医含药，手足已冷，胸下少有暖气而已。先生不甚觉苦痛，开眼飘飘然在云中，身轻如鸿毛，四边模糊，不可复辨东西。忽有一吏，携手而走，疾如风，瞬间过一楼门，直至厅前。吏大呼曰：“铁先生来矣。”一官人记名上申，小顷一高官出，修礼曰：“先生来何早？”铁曰：“此为何地？”曰：“天府也。先生有阴德，故得来此。”铁惊曰：“然则我死者耶？”曰：“然。”铁叹曰：“我死不足悲，独有老母，儿皆幼，妻亦病，我今死，谁养母者？虽人寿有定数，仅一坠而死，何其薄命也。”因发声泣。又有一官人呼铁先生者，举首视之，旧友田某者，相见互述别情，田氏又授一纸辞令书，读之，有为雷公之命。铁叹曰：“我死而事天宫，诚所荣也。但有老母，不终孝尽养为憾。愿夺三儿之命，赐我一纪[3]之寿，全子道而后得死，则无恨矣。且若雷公，臣所不熟，请谅察焉。”田氏沉思久之曰：“若命数，后与诸官有所议。今日常总之间行雨，偶欠一雷公，宜奉命。但雷者阴阳相激之声，行二气者，群卒之任也。激声多寡，亦自有定数，使役之者为雷公，卒若违令则加罚。请往而见之，自有所熟知。”言讫，出殿阶，命下吏整队。忽有驷车使铁驾之，相从者数十人，建旗张盖，鼓噪出门，疾行数十里，直入云中，咫尺不可见。车轮之下，电光忽闪，霹雳发声，轰轰贯耳遮目，纵横驰驱，任御者走。少焉，电光已收，雷声渐止，一吏恭跪曰：“某地折树几株，人畜不害；某乡损屋几所，五谷不灾；某村不孝子某震杀之，请奏之。车中有纸笔，悉书之归厅。”风伯雨师电母皆来，具奏所行，官人领而收之。田氏又出曰：“以先生曩[4]所请奏于皇上，乃召阎罗使捡簿，尚有二纪焉。向巡吏卒尔拉先生来，今日可返故乡。”铁大喜，拜，将退厅，田氏窃告曰：“先生归家，尚宜积德修善，不必止二纪，又不必为雷公。若占天上高官之贵位，寿数无量，快乐不可道，非人间王侯之比也。”铁喜，唯唯而退。一吏导而出门，如白絮周身，飘飘乎瞬时下降，从云间望之，筑波、荒川、霞浦诸胜，历历在眼下。不觉破云而堕，开眼即在床，急呼母。母大喜，妻儿围绕，皆喜其苏生，稍觉肋骨痛苦，旬日而愈。闻是日激雷迅烈，邻村某者为雷所击，其他折树损屋，皆如所录。铁自是益修善事，赈贫恤孤，或架桥梁、修堤路，媒嫁娶二十余人、教子弟数百人。保寿八十有余，二纪之外，尚得十余年矣。
案：画工图雷，汉时业已有之，王充《论衡》载图雷之状，一人力士，左手引连鼓，右手推椎，若击之状。其意以为雷声隆隆者，连鼓相扣击之意也。其魄然若敝裂者，椎所击之声也。今人所画复少异，一夜叉双角裸身，着虎皮犊鼻裈[5]，脊累累连鼓，两手执拨击之，安于浅草寺门是也。若塑像而来精神，世所谓雷公者，亦不无也。
|雷公
其二：
天帝使电母促雷公曰：“下界久旱，民祈膏雨，雨师风伯已命之，盍往而击鼓？”雷公曰：“谨领命。”乃着虎皮犊鼻裈，脊累累连鼓。其子请与共往，父喜，则使脊平时所玩小鼓，又着猫皮之裈。儿曰：“何以异裈？”父曰：“汝未弱冠，故用猫皮。成长之后，应与父同。”儿唯唯，偕跨云往。电母在前启袖，飞光闪烁；雷公击鼓，鼘鼘鞺鞺，其子效之扣小鼓，填填坎坎。驰驱奔走，乘兴到支那地方。其子误趋云端，滚然坠于千里薮林，偶猛虎午睡，闻声而觉，瞋眼一吼，直欲噬其子。子大叫曰：“大人疾来，犊鼻裈恼儿。”
|雷公2
其三：
江之琵琶湖，一碧万顷，风景冠于天下。江户豪商某与数人，历观京摄，归路买舟过湖上，暗云乍起，迅雷骤轰，巨浪排空，舟将掀舞。众皆悚然，颜无生色。忽闻霹雳一声如裂帛，有物落于水中。俄顷，风止波平，十里如熨。熟视一鼓泛于水上，众皆以为是雷公所遗也。既而从云中欲下钩取之，鼓半出水、半入水，右辗左转，弗能获也。大津画工遥见之，急图以传于四方，大津绘[6]中“雷公钩鼓图”是也。舟中诸客见而笑之，雷公羞恨流汗，欲伸右手取之，鼓漂然来舟下。舟中人怜其劳，取而捧焉。雷公大喜，问其姓名，曰：“樱川善孝”。问其业，曰：“帮闲也[7]。”
|雷公钩鼓图
* * *
【注释】
[1] 幺么：幼小。
[2] 纺绩：“纺”指纺丝，“绩”指缉麻，把丝麻等纤维纺成纱或线。
[3] 一纪：古代天文学认为岁星（木星）绕地球一周约需十二年，故古称十二年为一纪。
[4] 曩：以往，从前。
[5] 犊鼻裈：省略作“犊鼻”，短裤之意。
[6] 大津绘：浮世绘之一支，又称“鸟羽绘”，约在江户时代于京都与大津中间地带所产生的民间绘画形式。其笔法简略、设色单纯，画风以戏谑为主。
[7] 此处原书有夹注：帮闲俗曰“太鼓持”。

[book_title]风　伯
一丈夫蓝面枯瘦，携大布囊，立于云中者，则风伯也。少弛囊口，爽风逬出，拂拂剪剪，去暑生凉，颇快胸襟。若大开其口，浏浏耾耾，扬尘飞沙，如怒涛、如激浪，折树倒屋，崩山倾海，五谷为之不能熟、人畜为之有殒命，其为害不可测也。
一日，奔走四方，尽囊而归，天已暮，腹亦枵，欲入一酒肆饮食。主人曰：“连日烈风，无鱼肉、无蔬菜，酒亦罄矣，不能供客。”风伯不得已去。又入一酒店，主人曰：“暴风破屋，为碎酒罂[1]，不能为业，请他日重来。”风伯饥渴甚逼，喟然叹曰：“嗟乎！风之为害，一至此哉！”去过山间，有一茅舍，户外揭酒牌，乃推户入，矮陋污秽，舆丁[2]马夫所休憩也。主人曰：“弊屋在树间，赖免风害，但有酒，无下物，仅有腌鱼与熟卵耳。”主人乃暖酒炙鱼。风伯饮半盏，味甚辛烈，如剀舌割喉，骇然蹙頞曰：“酒味酷烈，不当饮。”主人笑曰：“我家贱夫野人所集，非酒价廉者不喜也。设欲饮美酝，宜就他舍沽，寒家不蓄也。”风伯曰：“如此酒尚有名否？”曰：“酒家所制焉，无名哉！但俗曰：‘鬼杀尔’。”风伯愕然。偶其妻就炉煎药，药气入鼻孔，风伯愈骇，走出户外。主人怒骂曰：“客饮酒盍偿价？”曰：“我非忘也，偶闻恶臭，头痛目眩，故避之，不知细君所烹何物？”主人曰：“昨夜被犯风邪，频发咳嗽，故煎葛根汤，将使发汗去邪热也。”风伯不顾而去。
* * *
【注释】
[1] 酒罂：酒瓶。
[2] 舆丁：轿夫。

[book_title]蛇妖（三则附一戏话）
其一：
豆州韮山下，有神官某，娶妻甚美，宠遇优渥，琴瑟克谐，常在深窗，虽亲戚相见甚罕。一日，溽暑难堪，妻迎凉午睡。庭园接山，树木繁茂，有一巨蛇长八九尺，缠妻腰下，半身入于裈中。某视而怒，欲拔刀斩之，惭为虫类秽刀，乃叱曰：“何物妖蛇，妄犯我妇，不速去，绝汝性命。”蛇如惭如畏，吐舌熟视妇颜，徐徐出室去。妇亦遽然觉，某曰：“午睡中梦何等事？”妇赧然曰：“有狡童青衣彩袴，伴妾入山中，逼戏妾。妾欲逃，五体如缚。已欲见辱，偶君携兵来，童惧遁走，妾亦觉矣。”翌朝，有小蛇数头，欲连连入室。某以棍棒击之，蛇不去。忽有数百头，皆举首对抗某。最后有巨蛇，长丈余，腹如罇，开口瞋眼，直欲啮某。某素有胆力，徐对蛇曰：“汝畴昔犯我妇，罪当大辟[1]，以匪人类，我许之，厌污刀也。今又募党，欲夺我妇耶？抑亦仇视我耶？我不负尔，尔负我何甚也！凡天地之间，以人为贵，蛇固贱矣。蛇与人不同类，以匪类欲求耦[2]，何其误也。”蛇低首收舌，如有所思。某又曰：“速去！速去！若踌躇不去，或有抗于我，我亦集同族，赭山[3]平巢，尽驱丑类，无有孑遗矣。”蛇逡巡而退，终不再来。
呜呼！蛇亦经数年，则解人语，又能辨邪正。今人而不能解圣贤之语，且不能辨理与非者，皆劣于蛇蝎者，毋乃不耻于匪类乎？
宠仙子曰：“人不喜匪类，匪类之不喜人固明矣。独怪蛇蝎在山林，与人不交，何以解人语？若不幸不解人语，恐不免害欤！昔韩退之作文驱鳄鱼[4]，鳄鱼幸识字；若鳄鱼而不学，退之之文百篇书之，亦画饼耳。”
其二：
天保[5]年间，法华僧日教，客寓越后[6]某寺。主僧新任，喜客，厚遇焉。一日，与日教弈棋，时溽暑酷热，启窗纳凉，庭园数亩，多骈匾石为径，灌水除尘，颇添风趣。忽有蓝蛇，仅尺余，旋转一石数回，遂蟠石上，见主僧吐舌，如石下有物而呵护之。主僧讶之，直掷棋奁之盖，中其颈，蛇惊去矣。
适一徒弟，午睡厨间，俄然大叫而起。主僧怪之，唤问其故？曰：
“弟子梦游于好山，徜徉多时，酷爱其风景，有一磐石，坐眺望四方，忽有一僧，从空中来，以木板大如车轮者抛我，不堪其痛，不觉发声。”言讫，两腋汗沥，气喘未止。主僧厉声曰：“汝事前主多年，前主死后，必有所赃蓄，宜速忏悔，以谢其罪。不然，不俟死而堕畜生道。”徒弟曰：“无毫所私蓄。”“若然，庭中匾石下所藏何物？”徒弟愕然叩头曰：“弟事先师七年于兹，檀越为弟所布施，未敢费一钱，欲他年以充衣服之资，惧人之掠夺，窃埋于匾石之下。尊师天眼，争得韬晦。”乃把锄拨掘，果有二十余金。主僧曰：“汝精魂已作蓝蛇，日护其金，汝形为人，而神则蛇矣。虽欲得佛果，不可得也。宜以其金遍历诸国，读经拜佛，灭却罪恶。余亦助其费。”乃又赠数金。日教在坐，与金若干。即日理行李，告别而去。
僧日观为余言。
其三：
东海道吉田驿，以翻绞缬长袖招客有名，今尚多娼妓。有木公楼者，其妻本南势歌妓，性酷獟悍；有妹又为娼，性颇懒惰，以故姊妹不甚和，动辄以鞭挞呵责。一夕侍宴，被酒舞踊，乱发裸身，颇露丑态。姊怒，攫发伴一室，坚拳连批。妹忿恨，走投井。众皆惊，佣人救之，气息已绝矣。既而葬之，祀木主[7]于家，有小蛇蟠于牌前，抬首欲啮人。姊怒，捕弃于空壕，固锁其龛。明朝，启扉供饷，蛇又蟠于牌前。如此数日，去之又来，杀之又生，遂不能除焉。越七日，姊展其墓，墓上又有蟠蛇，欲开口啮姊。姊畏而归，亡几病热，昼夜号叫，曰：“蛇缠颈，请去之。”“蛇啮胸，请除之。”谛视，身边无一物，医药无效。病期年，以妹投井之日殁，蛇从是不来。
附：
古有优婆塞安珍者，尝过纪州，为日高氏之女清姬者所慕，以其碍戒行，逃入道成寺下巨钟匿躲。姬追踪至日高川，呼舟，舟子不肯而去。姬恨，遂跃入水中，变为蛇，直抵道成寺，环旋巨钟，钟镕化与共死，今犹演以传焉。
高野有雏僧，标致优美，将到都，逆旅[8]少女见，喜之，将缱绻不离。僧厌之，逃过日高川，赁舟登前岸。少女果追来，欲渡无舟，趑趄逡巡，遂跃入水中，变为小蛇，溯流泅来。僧骇，走入道成寺，欲请寺僧下钟，钟大不可下。寺僧曰：“君躯干甚小，宜倒水瓮，匿于其中。”僧如教。忽有小蛇，登钟楼索之，无其人。佛殿深房、廊庑浴室，无所不至，最后见厨下倒瓮，始知有其人。环旋二三次，畏缩不动，少顷，鳞脱肉烂，腐败而毙。众怪觎之，数个蛞蝓，黏着瓮下。
* * *
【注释】
[1] 大辟：砍头。隋后泛指死刑。
[2] 耦：同“偶”。
[3] 赭山：伐尽山上的树木。
[4] 韩退之：韩愈，字退之，被贬为潮州刺史后，曾写下有名的《祭鳄鱼文》，消除当地的鳄鱼之患。
[5] 天保：日本仁孝天皇年号，时在1830年至1844年。
[6] 越后：指北陆道越后国，亦称越州。
[7] 木主：牌位。
[8] 逆旅：客舍、旅店。

[book_title]灶　怪
嘉永年间，长州[1]萩戎街有贩豆腐者，夫早殁，其妻剃发为尼，守寡继旧业。家素贫，无子又无族，陋室三间，赁而居焉。既而年老，罹病而死。邻人相集，市什具为葬费，无有余财矣。
骨董商某，买其灶，携来置之家隅。其夜，把烛如厕，有老尼出首于灶中，皴面枯瘦，眼陷齿豁，似延颈窥四边，见火光，忽入灶中。某初以为眼花也，少间，再见之，尼首在灶户，莞尔而笑。某惊，照烛捡之，有古灰少许耳。明朝，减价转卖同业者。买者见怪如前，及于五六家。有一人怜于理者，以廉价买之，窃毁碎其土，土中有瓦匮，纳金若干，盖此妇终身所贮，藏匿灶土，以防盗难也。乃与初买灶者商，请僧读经，悉布施之，怪从是绝矣。
* * *
【注释】
[1] 长州：指江户幕府时期的长州藩，又称毛利藩、萩藩，位于本州岛最西端。
鬼　儿
江户神田，有夜夜出街头卖籸面者，名甚兵，好酒，家酷贫，年过半百，妻早亡。有一女，姿容丽妍，能事父。岁将莫[1]，叹父苦于负债，欲沉身于花街，以救其穷。父察其勤苦，踌躇不决。偶罹病，卧褥数旬，灶不能扬火，而财主日促。不得已，约卖女于吉原某楼。病少痊，乃携女抵吉原，纳券得五十金，踉跄归家，夜已二更矣。途过藏前，时凛风裂肤，琼花[2]扑面，欲被酒取暖，入一酒肆。甚兵素与肆主相熟，然知其贫窭，不多与酒。甚兵告主以卖女之故，主亦愍之，且察其有金，使任意过量。甚兵大叹，拥炉倾数碗，乃偿价去，醉步蹒跚，不觉积雪没屦也。
肆主将锁户，收酒具，其妻见有财囊，窃匿之。少顷，有敲户者，问之，甚兵也。曰：“向遗财囊，恐在炉边。”乃开户入内，照烛搜索，遂无有焉。妻曰：“君醉甚，恐得非遗路上乎？夜深人少，或为雪所埋，照火索之。”乃贷[3]提灯。甚兵谢其厚意，行索路上，固无有焉，遂叹薄命，投水而死。酒肆之妻窃出金示夫，曰：“妾实匿之，多年不得小康，徒羡人之富贵，幸获数金，是天之所与也。盍偿负债，殖产业？”夫亦然之。
自是，家渐富，遂至积千金。而夫妇忧无子，祈神佛求之。年过四十，妻始生一子，生而不甚泣，未三月，齿尽生，宣发皴面，恍似甚兵。周岁能步，不欲与他儿同游，日碎器物，破帷障，或把笔涂抹帐簿，使不可读，夫妻甚苦之。一日，妻缝衣，认蓝缕中有甚兵财囊，儿喜玩之，自至庭盛沙石示母曰：“有金五十两，请购求美衣。”母愕然，呼夫告之。夫恶之，怒批之。儿大叫，狂暴不可制。不得已，缚手足，使卧褥，发热如火，流汗濡褥，急招医诊之。医亦不能药，而号叫益甚。入夜，四邻不能睡。夜半，一声如哮，额上生肉角，长寸余，巨口圆眼，面如夜叉。妻大惊，频呼其夫。夫视而不言，将杀之。儿释缚，跃上母膝，探乳啮之。母绝倒，血流淋漓，口尚不离。父大忿，坚拳击之，儿渐放，向父曰：“汝窃金之事，忘乎否？”直欲啮其喉。父极力伏之膝下，乃呼厮养操铁法马[4]，任力连击，气息渐绝。翌，密葬之。
妻病伤累月，夜夜每发热，则曰：“甚兵来矣！甚兵脑[5]我！”夫照烛索之，茫乎不可见，唯一团阴火飘然出窗。病半年，脑苦殁矣，家亦寝衰，屡遭盗难，亡几，遂为他人之有。古语所谓：“货悖而入者，亦悖而出。”岂不信乎！
林屋某所话。
* * *
【注释】
[1] 莫：“暮”的古字。
[2] 此处指雪花。
[3] 贷：出借。
[4] 法马：砝码。
[5] 脑：同“恼”。

[book_title]祈得金
远州[1]无间山，古有巨刹，寺僧募施铸钟，一民家之妇，喜舍所爱妆镜，后意甚吝。及钟成，镜不融化，妇耻之，终没水而死。临没誓曰：“若有撞破此钟者，授以万金。”贫鄙之人屡来任力撞之，寺僧厌之，遂埋深溪云。
俗说有梶原景季[2]之妾梅枝者，为救夫之急，欲得三百金，无术可施，乃拟水盘于钟击之。有客怜其诚心，从楼上掷金与之。事传，演戏儿女皆能识之。
大井川边有豪农，数世悭吝，家积巨万，近邻皆恶其不仁。或曰：“其祖撞无间山之钟，得暴富者矣。”
有一子名富生，生于富家，不知货财之贵。及年长，曰耽酒色，或游花街，散财如泥土；或为赌博，一掷输千金。及父母没，愈恣其志，常与恶友交，自为魁首，亲族厌之，无与胥齿者。未及十年，田宅资财为荡尽矣，遂依岳父，仅借废宅，与妻居焉。不能负重，不能耨田，为人所佣，裁得数钱糊口耳。寒暑唯褴缕，酒酱不入口、饘粥不饱腹，甑中积尘，贫亦极矣。窃以为彼无间山梵钟，虽埋地中，往祈之，或得不无应乎！即夜到埋钟处，祝曰：“我欲撞破钟求大福，而钟今在深溪，假以土块拟钟，我今碎韲之。神若有灵，效彼梅枝女之例，惠我以多金。”叩头百拜，祝讫将返。忽有一妇人，从树间出，呼生曰：“汝所愿我纳之，所乞亦甚易耳，随我来金库。”乃相伴下山，行里余，渐到库前，开钥入中，金银山积，光辉眩眼。妇曰：“汝携巨囊否？”曰：“无。”妇曰：“幸有两桶，皆盛金，请持之去。”生大喜，俯伏万谢，遂担桶还。十步一憩，四更渐抵家。叩户呼妻，妻揩眼出迎。生曰：“我祈神获金，富将复昔时。”乃捧桶入室，误踬于阈[3]，倒桶于床下。妻携灯见之，粪汁流溢，臭不可胜。生大惊，尚见一桶相同耳。
尝读《聊斋志异》，有与此相似事。滨州一秀才曾与狐仙亲，乞给金钱，乃与入密室。钱从梁间下，广大之舍，约积三四尺，欲取用之，皆为乌有。秀才失望，颇怼其诳。狐仙曰：“我本与君文字交，不谋与君作贼。便如秀才，只合寻梁上君子交，我不能承命。”遂拂衣去。[4]夫金钱者，本人造之物，非神仙所有，而不求诸人，反欲求于神，神岂与夺人间金钱者哉！
* * *
【注释】
[1] 远州：指东海道远江国，俗称远州，因境内的滨名湖又称“远之淡海”而得名。
[2] 梶原景季（1162-1200）：镰仓前期关东名将，身高七尺、面如冠玉。曾在“强渡宇治川”和“一之谷会战”中立下大功，被平家武士称为“厉鬼景季”。
[3] 误踬于阈：不慎被门槛绊倒。
[4] 见《聊斋志异·卷四·雨钱》。

[book_title]客舍见鬼
余弱冠，数过东海道，阻雨鞠子驿，偶与刈谷士渡边某同宿，意气投合，颇慰无聊。翌日，河水落，相偕东行，抵吉原驿。日暮，宿一客舍，家颇广壮，而婢仆甚少。时属晚夏，夜尚苦热，隔庭有巨室，稍觉清凉。是地濒海，富鱼介，棘鬣铅垂[1]，精脔涨腻[2]，共倾数酌，剧谈大笑，傍若无人。夜二更，微雨，暑气少衰，快不可言，乃同帐而卧。余太醉，就枕，不复知前后也。渡边氏辗转不眠，夜半唤余曰：“有贼，请起。”余骇觉：“贼何在？”曰：“已去矣。”曰：“何不捕？”曰：“少妇也，初来帐外，嫣然窥帐中，以为婢女加灯膏也。熟视颜容，与婢异。又思娼妓僭来荐欢者。余伪不见而卧，少焉，灯将消，少妇又窥帐中，想是必贼，觇其熟睡，欲夺物也。余咳一咳，瞋目视之，女遂去矣。”余闻甚怪，妇而贼，岂窥室哂者哉？恐娼妓欲延一客也。又就眠。
天明，起而颒[3]。婢供朝餮，因问婢曰：“此家有娼否？”曰：“无。客有所见耶？”曰：“然。昨夜有少妇屡窥帐中，非娼则贼也。偶不睡，他不得下手，幸免难矣。”婢曰：“恐非贼也。”曰：“然则为何者？”婢笑而不言，余辈亦不强问焉。
既而行里余，憩于一茶肆，共话前宵之事。老婆当炉坐，蹙頞曰：“客非宿于某家乎？”曰：“然。”婆曰：“流言果不虚，客所见鬼也。”渡边氏愕然曰：“何以为鬼？”曰：“某家有一娼，久患霉，不能接客，主人以为惰，屡苛责之。娼不堪其酷，自啮舌而死，怨魂为鬼，夜夜显貌恼主，婢仆怖皆去。有客则出诉冤，无客则在室悲泣，夜来啾啾，家人皆闻其声。客偶宿于此，以故见之耳。”氏闻而毛孔粟立，始知其为鬼也。惜余酣醉，不见其鬼，不能审形容。期年，又过吉原，其家已废矣。
|客舍见鬼
* * *
【注释】
[1] 棘鬣铅垂：“棘鬣”是鱼名；“铅垂”即线坠，引申为垂钓。
[2] 涨腻：涨起脂膏。
[3] 颒：洗脸。

[book_title]画美人
藤子华，幕下士也。父在显职，华未仕，读书于青山别业，一婢一仆，不多交于人。有暇灌花瀹茗[1]、赋诗弄箫，又常好书画文房之具，以为消闲之乐。有族役于崎阳者，及归，购一美人画幅，携来贻生。纸本无款，系清人[2]笔，傅彩[3]致密，容貌绝艳。生喜甚，揭诸斋中，日慰闲况。从经日颜色如生，婵妍婀娜，媚态荡神，如见生欲言。是以秘爱不啻，寝则揭诸枕头，相对就眠。遂作一诗题余白曰：
窈窕也妖娆，今春仅二八。艳颜如李花，蛾眉似纤月。
朱唇点残葩，素手白于雪。更不假铅粉，香腻自然洁。
珠簪与金钗，鬂发光彩发。弱质缠轻罗，细腰垂绣绂。
手携小团扇，裤下见锦袜。嘕然辅靥[4]生，盱瞜[5]欲脑杀。
妙画来精神，不识谁氏笔。更怜去故乡，蹈海求良匹。
何图宿世缘，冰人伴我室。西施沉五湖，太真死黄钺。
佳人与名将，不许见白发。汝是在纸上，惇然守贞节。
不老又不衰，无忧复无疾。恨不共衾枕，与我为欢悦。
书了一笑，日既昏矣，时桃李烂熳，清香薰室，片月朦胧，些暖快肌，独坐无事，点灯读书。夜将三漏，画美人飘然来，坐几傍拜生。生讶，美人嫣然曰：“妾适来此，辱君宠遇，与君同室。今又感君词章，不自揣鄙陋，望从君厚意。君不戾诗词，请永垂怜。”生喜极，握手殷殷，遂为欢。生又问乡贯，曰：“妾名小丽，父崔氏，为季珪[6]之裔，世居金陵，遭洪贼[7]之乱，父子离散，遂流寓四方。贼夺妾为奇货，来沪上，卖娼家。一画工描妾示人，是以得见知众焉。然天质赢弱，不能接客，未半岁，逃而入仙群，终得来于贵邦，是亦夙缘也。”生闻，益怜之，忽作一诗，书笺曰：
茫茫九土暗云横，独见崔娘出洛城。谁计蓬莱留画舫，碧桃花下遇文成。
小丽读之，莞尔，操笔又书笺曰：
不堪磊磈[8]寸胸横，吐作延长五字城[9]。妾也菲才惭郑婢，小诗争得对康成。
生惊读数过，蓦然而觉，则一梦也。回顾画犹在壁间，清貌依然，如梦里相见。生酷奇之，自是，屡入梦。生不复告人，梦里相狎半岁。一夜愀然泣曰：“久蒙恩遇，缱绻不忍别，然世缘既尽矣，请自是辞。”生悲问其故，曰：“明日自知，然再会亦弗远也。”言讫，渺然，忽失貌。生大叹，开眼视之，灯火如萤，喜雀噪檐，起而启窗户，日高已三竿矣。是日，冰人来议婚，生犹豫未应。母亦来劝之，生豁然悟之，则从命，即日贻禽。画美人自是无生气，彩工虽艳，寻常俗画，非可甚赏者也。既而卜日，新妇来，宛然似小丽，比之画优十倍矣。
世传名画通灵，韩干画马，伤足求医；张僧繇画龙，斗起风雨；本邦金冈元信等画，亦有相类焉者，固无足信者。设名画尽来神活动，麟凤游市、龙虎斗街，官不遑驱逐，民亦遭害不少，画工之罪不可逃也。有一戏谭：近世娼家乏于佳人，楼主以为名画来神，设得活动同人，则得利不可测也。试使名画工描数多美人，照烛展列之。美人尽通灵呈媚，互延游客，是以廓中占垄断，日得千金。同业者恶之，渐知画美人，欲以破其策，又佣画工，使描数只饥虎，临张廛[10]，一时放之，咆哮狂跳，尽啗之，至楼主小厮，无有孑遗。吁乎！画之通神，一至此欤，可畏哉！
|画美人
* * *
【注释】
[1] 瀹茗：煮茶。
[2] 清人：指中国清朝人。
[3] 傅彩：着色。
[4] 辅靥：颊上酒窝。
[5] 盱瞜：微视。
[6] 季珪：东汉末年名士崔琰，字季珪。其相貌俊美，投曹操帐下为谋士。某年匈奴使者请求面见曹操，曹操将声姿高扬的崔琰召来，让他代替自己接见使者。“床头捉刀”的典故即由此而来。
[7] 洪贼：指太平天国洪秀全。
[8] 磊磈：石头累积，比喻胸中不平之气。
[9] 五字城：五言佳作，借指诗。
[10] 张廛：开市。

[book_title]天狗说
大凡禀生于两间者，以人为灵矣；而灵于人者，曰之神。神者，漠然无形者也。鸟兽顽冥，与人不同，然死则有胜于人之灵，甚可怪哉！虽圣人，其智所不及，则以龟鹿卜之。龟鹿之智不及于人，生辄为猎者所获，死辄为圣人之师。生圣人不及于死龟鹿，远矣。此所以有形者与无形者相异也。
世有天狗者，无形无声、无色无臭，在深山幽僻之地，能通幽冥之事，折树转石，能为祸福，出没往来，不可得而测也。俚俗往往说奇事怪谈，以神事之，而图其形也。象鼻鸱啄，人身鸟背，缠僧衣、着邪幅，带长剑、把羽扇，盖出于画工寓意者，固不足信也。
案汉土称天狗者有数种，《山海经》：“阴山有兽焉，其形如狸而白首，名曰天狗。”《星经》：“天狗为九星之一。”《天中记》：“为人参。”《尔雅》：“为鴗[1]。”其他稗史小说相类者多，然非我所谓天狗者也。皆川淇园有《斐斋札记》，有气狐、天狐之辨。朝川善菴以气狐为天狗，曾我耐轩《幽讨余录》网罗诸说，遂归善菴之说。余以为物之灵者，岂特狐而已哉！鼋鼉蛟龙、犀象麋鹿之类，老而经数百岁者，亦必有灵焉。其死也，精魂未消化，间有为怪者，魄力豪迈，能知将来之事，福善祸恶者，谓之天狗。彼沙门道士，刻苦励勉，未遂其业者，死而精气未融，发扬于上为昭明，焄蒿凄怆[2]，是则天狗巨魁者，称某坊者是也。而龟狐犀象为之奴隶，若狐最敏捷，且其种甚多，故以狐为天狗，顾非狐而已也。其折树转石，弄火攫人者，凭依惊鸟猛兽所为，借他之力而行己之所欲也。又有山萧、山、山魅、治鸟及夔、魍魉等，皆有形者，以其意愚，远于人气，物易凭依，是以其行为亦不同。气物凭依焉，则为天狗尔。夫气之发扬者，从其厚薄，自有融化之时。以理推之，百岁之狐不能为千岁之鬼，千岁之龟不能为万岁之灵，犹兰麝芬馥，经旬日则失其气尔。若死者尽为鬼，千古不灭，王充所谓道路之上一步一鬼，当填塞衢巷无空处。呜呼！天狗有时而融化，灵鬼经年而消灭，从时势变迁，天狗亦不得与古相同也。斯卷初载天狗事迹，作《天狗说》置端。
宠仙子曰：“本邦称天狗旧矣，或为神、或为人、或为狐。汉土多类我天狗者，大率属狐仙。凡神佛亦有盛衰，如狐庙为最甚。盖其气凝结盛，则人亦崇信之，飘散衰则无相顾者。正太郎者，今有否乎？”
* * *
【注释】
[1] 鴗：翠鸟的别称。见《尔雅·释鸟第十七》。
[2] 焄蒿凄怆：焄，同“熏”，香气；蒿，雾气蒸发的样子；凄怆，悲伤。意指在祭祀的升腾香气中，人们感到悲伤。

[book_title]大原维莲
大原僧维莲，修练戒行，日手写经文。窗外有唤名者，闻之不应。忽然一优婆塞从屏后出，容貌狞恶，猛威可惧。维莲以为天狗，诵经不息。优婆塞不喜，带怒气去。次日，有一僧唤莲曰：“僧正房来矣，将见子，遽出邀之。”莲恐惧，开户而出。僧正房率众僧坐，威容严然，招莲于膝下。莲恭肃膝行，从进从退，进凡数十步，遂不得近。忽有一僧欲以绳缚莲，莲拔腰刀断绳。僧又欲以绳缠刀，相斗数刻，僧不能敌，弃而去，僧正房亦渺矣。次日，优婆塞又来，突如攫莲左腕。莲惊，几上有小刀，速操刺其手。优婆塞怒，直抱持莲遥上大空，扬尘飞沙，飘飘然不知所之。只觉风声？窱，过高树之上，目眩心悸，不能奈何。渐下地上，在一小门之下，有僧延请堂上。少间，供酒馔，盘盂所盛皆异常，以修佛戒辞之。众僧又荐饭，固辞不食，唯念佛诵经耳。忽有白衣二童子，冉冉而来，众皆愕眙，形忽缩小，变如鼷鼠[1]，或隐梁间、或匿床下。莲以为是佛陀所呵护，现形于此，以救危难也，愈诵经不辍。童子曰：“勿怖，从我而来。”一人在前，一人在后，行仅数步，须臾，归于大原。
|大原维莲
* * *
【注释】
[1] 鼷鼠：小家鼠。

[book_title]仲兼刺怪
主殿头[1]光任巡法住寺，其子近江守仲兼副焉。日暮，过东寺，车后有白衣僧。仲兼揭帷视之，旧臣忡间某得罪为僧者。仲兼以为彼恨古主，或怀害心未可知也。辄下车，握刀骂曰：“汝何为者？狙我车后，不遽去，其有悔。”僧不言，忽为丈余，双眼炯炯，巨口吐炎，直攫仲兼之髻，高上空中。仲兼拔刀刺之，鲜血雨注，遂放其手。仲兼坠数丈，滚倒晕绝矣。从者不知仲兼下车，还馆，车中无人。众佥惊，乃照炬索之，在田淖之中。舁[2]而还，少问始苏，数日全愈。法皇请其刀收莲华王院宝库云。
* * *
【注释】
[1] 主殿头：日本古代官职名，主殿寮（负责宫中扫除、天皇入浴准备、管理坐舆的部门）的长官。
[2] 舁：抬，载。

[book_title]仲俊毙怪
水无濑山间有池，不甚广，而凫鸥多集为窟宅。土人言：“人捕之，必为山神所害。”以故猎者亦不敢近焉。
萨摩守仲俊为北面武士，固夸胆勇，将驱除为民害者，以显己之武名。一夜，携弓矢到池边，万籁骤起，冷气侵肌，独坐大树之下，瞰池面待焉。时将三更，俄然池震动，有物腾跃放光，声如雷吼，飞上树杪，相距仅数尺。仲俊弯弓注目，怪又跳入池中，弛弦待之，又上树，若此数次，竟不能射。仲俊怒，拔剑觇其出，忽金光遮面前，谛视光中有一老婆，银发毵毵，巨口如火，吐舌大嗤。仲俊禹步[1]，弃剑一跃捕之。怪亦有力，欲攫仲俊入池中，相与滚倒。幸有树根遮之，遂伏怪物。拔腰刀刺之，力稍衰，再刺其喉，怪物终毙，断头携归。天明，视之如老狸[2]。
案：是獱獭之类，非老狸也。獭与狸相肖，故为狸尔。夫獭，兽中之蠢愚者，然经数百年，有为惊人之怪者，况颖敏若狐者乎！噫嘻！人老不能为怪，兽老则为怪，不知何物教为怪之术者，余未能穷其理也。
|仲俊毙怪
* * *
【注释】
[1] 禹步：道士在祷祝仪礼中使用的一种步法，依北斗七星排列的位置行步转折，传为夏禹所创，故称禹步。
[2] 此处原书有夹注：以上《著闻集》载。

[book_title]兴福寺僧
南都兴福寺主僧，宏通多识，博涉内外之典，平素有骄慢之心。殁后，弟子某者，欲祈神佛，知师之后果。夜过春日山麓，诣一佛寺，诵经念佛，入讲堂宿焉。夜半，有启扉来者，某以为贼也，潜匿佛龛之后。既而相集者十余名，携榼[1]饮酒，笑骂喋喋，杯盘狼藉。某密瞰之，其人皆异形，尖颜鸟嘴，首戴兜巾，背有羽翼，或腰长剑、或把羽扇。某始知为天狗，乃口唱咒，手结隐形印。一人忽曰：“有人在龛后。”又一人曰：“我知其人。”徐来捕某坐众人之中，曰：“子所唱咒文少误音，手印亦谬指法。”乃恳教示之，遂荐酒肴，相共欢醉，于是与众得相亲焉。
忽有巨鼎，从空中降来，大丈余，中有铜汁，烈火沸腾。众佥失色，一人把勺劝之，众不得已，闭眼饮之，九六[2]发烟，烦乱狂毙。某惊愕，惟束手见焉耳。少顷，鼎升于空中，众皆苏生，顔色愺恅[3]，五体如惫，默尔相共去。某亦恍然悟：“师即堕魔道矣！向教于我者，则师之后身。为使我知其苦，兹显形也。”遂归寺，笃修冥福云。
一禅僧为余话，但《沙石集》载此事，而二为一，不知孰是？佛徒之谈，往往如此类多，以涉猥琐，不录之。
* * *
【注释】
[1] 榼：古代盛酒器具。
[2] 九六：古代道家称天厄为“阳九”，地厄为“百六”，因以“九六”指灾难或厄运。
[3] 愺恅：寂静。

[book_title]奇　笼
三宅氏臣渥美定右，酷好渔猎。一夜，侵微雨，撒网，获鱼数十尾，笼而归。路过山麓，有一团火倏忽飞空，堕面前而灭。定右踌躇，足不得进。有物高丈余，不辨其形，低声谓曰：“汝获鱼耶？”曰：“然。”“请与我，明夕必返。”定右以为是必天狗，弗与或加害，乃捧笼而伏。阴风一阵，飒然而去。定右有胆气，窃念彼与我约，不往为怯。明夕，又到过山麓，树间有物徐徐而来，对定右曰：“昨夜所赠，今返之。”乃置笼于面前，定右拜谢，携笼而归。到家见之，鱼多于所获，而笼亦不同，以木梢编制，颇似鸟窠。定右以为彼误换笼，恐来求，乃挂屋外待之，然遂不来，笼尚藏家。
毛　脚
本宫山为三河之崇，高五十町[1]。上有祠，朔望[2]为祭。他日，猎夫之外，往者甚稀。树木郁葱，老干互交，山脉连于信甲，为猛兽栖息之处。
丰桥商某有所祈，脊粮夙起，独步诣祠。已过半腹，流云幂历[3]，前途不可辨，向憩树根。有一女蹇裳来，年过破瓜，艳容婀娜，衣饰不甚野。见商，喜问前途。商恳慰示之，且问所以来，曰：“妾母久卧病，家贫，不能买药，故欲祈神求治也。”商赏其孝义，俱携手跻[4]。素手纤弱，肌如雪，商淫心频萌。时前后无人，以艳言挑之，将求欢。女嫣然曰：“岂拜神之人，何秽身为？宜先诣祠，后从命。”商大喜，行近华表，女曰：“袜纽解矣，脚痛不能偻，请烦君结之。”商诺，乃屈躬求纽。女自蹇衣，脚如杵大，密毛茸茸，磔起如针。商愕然，仰见，首高七八尺，面如猴，星眸射人。商益骇，急走入祠，气息喘喘，流汗濡衣。子舍有一叟，拥炉烹茶，意少安，就而述所逢。叟微笑曰：“子之所见非如此脚耶？”又蹇衣示毛脚，与前相同。商惊极，终昏绝而倒。适有猎夫怜而与药，渐得苏生，相共下山，厚谢而归。
|毛脚
* * *
【注释】
[1] 町：日本长度单位，一町约等于109.09米。
[2] 朔望：朔日与望日，即每个月的初一、十五。
[3] 幂历：弥漫笼罩。
[4] 跻：此处指登山。

[book_title]山　臊
木曾山中多良材，大者十围，枝叶郁茂，白昼不见日。匠人伐之，先以小木作假屋，缀以藤萝，颇为坚牢。夜夜焚木屑为燎，以防猛兽之害。一匠夫不眠，守之，或借燎光硎[1]斧。有物窥内，哑然而哂。匠以为是山魅，欲盗食也。若出手足斫之，则为不知硎斧。魅忽悟其意曰：“汝以我为盗食者耶？若出手足欲斫之耶？”匠又思放铳毙之，魅亦曰：“汝欲放铳毙我耶？”匠又思起众连射杀之。魅亦言其所思。一老匠起而焚竹，爆裂有声，魅曰：“老匠术不可测，出于我意表。”遂去。
案：东方朔《神异经》云：“西方深山中有人焉，身长丈余，袒身，捕虾蟹，性不畏人。见人止宿，暮依其火，以炙虾蟹。伺人不在，而盗人盐以食。人尝以竹着火中，爆烞[2]而出。臊皆惊惮。”[3]其他刘义庆《幽明录》及《永嘉记》、《玄中记》、《酉阳杂俎》等所载，皆大同而小异，顾由其地异其种也。我木曾山魅亦山臊也，《荆楚岁时记》载：“正月一日，庭前爆竹，以辟山臊恶鬼。”臊之畏竹，以其无心而发声也。”[4]
* * *
【注释】
[1] 硎：磨刀石。
[2] 烞：爆裂声。
[3] 见《神异经·西荒经》。此处文字与《神异经》原文略有出入。
[4] 此处原书有夹注：“臊一作，或作山魈。”

[book_title]罗　汉
肥州藩士某，有故为优婆塞，漫游诸国，到羽州[1]羽黑山麓。日晚，憩一酒肆求宿，肆主以无别室，辞之。某曰：“近邻有佛寺否？”曰：“距此七八丁[2]，有一禅寺，以久无主僧，为狐狸巢窟。君若不畏怪，请往而宿焉。”某曰：“我跋涉高山大川，屡遇巨蛇猛兽，岂惧狐狸哉！”乃饮酒喫饭，问路抵寺，垣朽檐倾，草莽满庭。入一室，卸行李，钻燧吹烟。时雨后新凉，皓月升树杪、白露缀丰草，幽味清肃，殆如在尘外。
坐多时，乃至佛堂，月光漏檐，室中如点灯，焚香鸣钲，拜佛诵经。龛左右安塑像十六罗汉，五色剥落，尘埃积床。诵经已了，将入室就寝，一罗汉开口欠伸，某讶见；一罗汉闭眼喷嚏，某愈怪；一罗汉以如意抓背，一罗汉挥麈尾逐虫，十六人皆动摇。某瞋眼叱之，罗汉一齐大笑。某怒以铁如意扑之，顽然自若，喷唾归室，锁户而睡。少顷，一人窥户隙曰：“客寝耶？盍批我？”又一人曰：“客起，请供酒。”又一人曰：“客来，请贻面。”户外嚣嚣，终夜不能睡，鸡鸣渐去，某始熟眠。
午时眠觉，再至酒肆，备语前夜怪，又喫饭而去矣。村中壮夫闻而恶之，欲驱其怪。是夜，三人带刀携棒而往，至则罗汉不在床，众皆讶之。厨房廓庑尽搜索之，终不见一人。徘徊多时，倦将归，一僧过门来，容貌狞恶，手携锡杖，徐徐入厨。众视讶之，初以为近村之僧，不知无主而来者。又有一僧，面酷奇丑，捧铁钵来，众愈怪之。忽有数僧持卷把钩，或捧金塔、或操蒲扇，雁行皆入厨。最后有跨虎者，眼睛如镜，低鼻大口，袒右肩、携长杖，势不可敌。各入食堂，出钵啗饭。饭了，将入佛堂，众皆畏怖，匆卒下堂。走数步，僧皆来阶下，开口大笑，声震林木。僧又放虎咆哮逐众，众惊奔，蹶石触树，踣而复起，渐得归村中。
翌，又与众商量，相集者二十余名，各携棍棒火枪等，待夜抵寺，照烛见之，罗汉皆在床上。众佥骂，或击或倒，顽乎塑像，固无有异焉。明日芟草伐木，扫堂下、索窟宅，终不见只影。
是日酒肆小僮到邻村，归途日暮，忽逢一僧呼僮曰：“今日劳诸君扫废院，颇觉清洁。幸修彼岸会[3]，请告诸君来拜佛行香。”僮唯唯而去，回顾其人已杳矣。
宠仙子曰：“狐狸诳人，其术不一。如此篇尤为老巧，而索其巢窟，不复可得。然则谓之狐狸，固无证迹；谓之天狗，亦无证迹。世之谈怪者，勇而巧者为天狗，怯而拙者为狐，最拙者为狸，不知孰是？”
|罗汉
|罗汉2
* * *
【注释】
[1] 羽州：指东山道出羽国，俗称羽州。
[2] 丁：同长度单位“町”。
[3] 彼岸会：日本在秋分和春分的前后七天举行的祭佛活动。

[book_title]奇　陶
洛东清水寺边，多陶工，采土于山后，制器为业者几数十户。精巧致密，敻[1]胜于肥尾[2]矣。寺之东南，土质极佳，而狐窟多，众皆以为老狐能为福为祸，若毁其窟采土，恐为祸，宜敬而远焉。有纪伊[3]某者：“吾曹以陶为业，制佳品非佳土弗能也。苟有良土，非官所禁，采之何害？若畏而不采，是为畜所妨业也。余辈以工养眷者，何有所犹豫？”遂毁窟采土，颇得良埴[4]焉。
享保四年[5]，朝鲜人来聘，由例，宗对马守[6]先导焉。先是宗氏老臣在大阪邸者，来纪伊某宅曰：“明春，鲜人来朝，欲新制飨具，惊他耳目。闻子家工精价廉，欲命碟碗盂盘五百枚，速制之，价则任所请。”纪伊氏大喜，遽诺焉。乃示其式，碟碗皆一体，上阔下尖，如螺壳而延长，椭圆凹凸，不可名状也。曰：“是卓上穿穴安之也。釉法彩绘，颇以精密，豫定价为八百四十金。”乃与四十金，期日而去。纪伊氏骤鸠工[7]，昼夜制造，数月全成。至期，二人又来，盛称其精巧，且曰：“宜送致大阪宗氏之邸，器与价交付焉。”纪伊氏喜适客意，集工开宴，以谢其劳。
翌日，输送之，自往求价。宗氏诸吏怪曰：“主公无命陶器之事，得非他邸耶？”纪伊氏曰：“某某君来所命，决非他邸也。”吏曰：“宗氏之臣在大阪邸者，无某某者，本国之臣所未闻也。汝得非为老狐所欺耶？”纪伊氏惊愕，不得已，携陶而归，始知为毁狐窟之报，而其器非为世用者，故无一求之者。纪伊氏自是衰亡。
摘古泽忍斋所录，忍斋尝见此器云。
宠仙子曰：“呜呼！狐恨人深矣，何至使其破产也。且初欺以财，其苦心亦非一朝之故也。财本非狐之所有，非遗物则贼物，若幽冥有神裁之，狐遂无所逭[8]矣。”
* * *
【注释】
[1] 敻：远。
[2] 肥尾：指西海道肥前国、东海道尾张国。
[3] 纪伊：指南海道纪伊国，俗称纪州。
[4] 埴：黏土。
[5] “享保”是中御门天皇、樱町天皇时期的年号。享保四年为公元1719年。
[6] 宗对马守：对马岛位于朝鲜半岛与日本九州北部之间，战略位置突出。其地方官长期由宗氏一族世袭。
[7] 鸠工：聚集工匠。
[8] 逭：逃避。

[book_title]源九郎
和州郡山源光寺为真宗巨剎，园中有狐仙，名源九，占居已久矣。其子罹重痾，时柳泽侯[1]侍医某称国手，远近乞疗者多。
一夜，小吏以君命来曰：“公子有病，请来诊焉。”某与吏到别馆，重门严肃，侍臣出迎，乃入寝室，诊脉与药，昼夜侍褥，亡几，得痊焉。某归家，翌候主公，贺以公子快复。公讶，问左右，左右佥曰：“公子无病，且不在别馆。”因详问之，某具申颠末，皆曰：“是恐源九所为，曩既有此事。”公愤曰：“彼畜产与人交，妄诳我臣，若置不问，其害不可计也。速诛之，可以除后患。”急召源光寺僧，命捕获。僧与源九太[2]相熟，乃归寺。其夜，招源九，告以公命。源九泣曰：“我已知之，领主之命，其罪不可逃，请缚我送厅，冀无遗君之累。”僧曰：“若[3]久栖于我园，我不忍戕而躬。若速去此，图全而族。”源九曰：“久受鸿恩，今又归罪于贵僧，吾所不忍也。”僧曰：“无虑后事，踌躇其噬脐[4]。一时隐身，又有归我园时，越境其免耳。”源九曰：“唯唯。”遂拭泪而去。
明日，僧诣厅曰：“昨夜欲捕源九，源九既知之，率族去矣，不知所之。”厅义罚僧，锁门五十日。后源九不再来，或云为医师，改名松本宅菴，卜居于东都售术。居焉四五十年，稍为邻人所怪，去而之尾州，又以医为业，居焉多年，不知其他云。
宠仙子曰：“‘若速去此，图全而族’一段，学左氏者，立意亦似左氏。末段为医居市中，恐非狐仙也。”
* * *
【注释】
[1] 柳泽侯：指江户幕府第五代将军德川纲吉的宠臣柳泽吉保，操控幕府政事多年。
[2] 太：非常。
[3] 若：同“汝”。
[4] 噬脐：象咬自己的肚脐一样够不着。比喻后悔莫及。

[book_title]孤儿识父
坂都天满桥边有寡妇，卖糕计生，家太贫。有女年十七，姿色胜众，叔母在于河内牧方。乡社祭日，女往叔母家，信宿焉。夜观舞踊，归途过庙后，有一壮夫，蓝布覆面，恳导捷径，诱空处强求欢。女唯恐怖，不得已从之。归后有身，母诘之，女以实告。月满，生一男儿。母叹儿无父，日诣菅庙，祈识其父。庙与其居相距才数丁。及儿长，相偕诣庙，风雨不怠、寒暑不厌。
既经三年矣，正月二十五日，为庙小祭，从例拉儿诣焉。往来憧憧，万客如织，庙门之外，殆无立锥之地。儿忽指一壮夫曰：“是吾父也。”老母惊怪，以为是神之所告。急趋，捉其袖曰：“有就君欲问之事，请抂来一茶肆。”其人亦甚讶焉，姑从其意就榻。老母涕泣示儿，具语颠末：“今儿于稠人之中，突然指君为父，妄浪之言，无有证凭。君若有记于意，请告实；若无记也，顽儿之言，冀赐恕焉。”其人愕然，左右头言不知，然酷爱儿，买糕果与之，且闻居处姓名去矣。其夜寻居来，始面母子，赧然告实，悚然谢罪，且曰：“余父母早殁，今又亡妻，家有数顷田，足以糊十口。不厌鄙里，冀迎母子奉养焉。”母子大喜，乃卜日为婚，偕迎母云。
优人岩井某为余话。

[book_title]狐诳酒肆
尾州名古屋城中有老狐，栖侯邸之傍，宰夫怜之，常投与残肴养之，子孙蕃殖，日饱美食。明治之初，侯转居于东京，诸臣多从行，城中萧索，食饵寝乏。
城濠之傍有一酒楼，颇为美壮。一宵，有贵客男女五六人，饮食极豪奢，招艺妓数名，歌吹踊跃，喧阗彻晓，至丫髻小厮尽与缠头[1]去。翌朝，一艺妓匆卒来告曰：“昨夜客所赐，今朝见之，化为木叶，不知所得酒肴之价，亦不如此乎？”楼主讶之，急捡所得纸币，亦皆木叶耳。婢亦走告曰：“今朝扫堂，兽毛纷乱，盘中残沥，间有印内者，恐非为老狐所诳耶？”众皆骇然。事传于市井，酒肆肉廛，过二鼓皆自警，无敢延客者，楼楼为是寂索矣。
藩臣某氏别邸，在白壁巷，广袤千亩，奇树怪石，骈罗覆地。园中有沼，广数顷，葭苇丛生，鸥鹭来戏。临池构三层高楼，制度宏敞，风景绝佳。废藩之后，一时为游观之场，而平居守楼者，老仆一二人而已。偶有贵客男女五六人携酒肴来，请借楼一游，老仆许焉。各登上层，终日欢笑，及归，告仆曰：“聊为酬借楼之报，裹些金在床头，尚剩肴核，别有二筐，请为晚酌之助。”仆唯唯谢厚惠，数人皆酣醉归矣。仆登楼，果有纸裹，启见之，木叶耳；开筐，土块与马矢[2]耳。仆怒曰：“我亦为老狐所诳。”闻者为笑柄。
居十余日，有一士人来告曰：“主公久病，顷渐得痊，闻斯楼风景佳绝，欲倾一酌，以排郁悒，请午后借之。”仆曰：“诺。”乃与一封纸币去。仆密启之，颇过当[3]。仆大喜，乃拂尘洒地待焉。及期，士人伴其主来，男女五六人，容貌服色、言语动作，与前日贵族毫无异焉。仆以为老狐又来矣，则与同僚谋，欲使犬噬之。牵来五六头，系而待其降。楼客登楼，终日欢笑，与前日相同。及归，告仆亦如前日，仆唯唯急解所系数犬嗾之。客豫知之，抛鱼骨及残饭啗之，犬皆振尾狎狃与共去矣。
仆甚怪，即登楼，依旧，筐亦在床头，试开之，鱼肉鸡卵，蔬果之类充实，所裹则有纸币若干。仆以为时尚早矣，未化也，若食之，必马矢与土块耳，待其化置之庭隅。及夜，再捡之，依然无相异，试少食之则美，仆愈怪之。一人曰：“闻狐化物，不过二十四时间，则不复本质也。”仆惧货币亦复木叶，遽往市买衣，三日之后，又开筐捡之，少腐败而已。盖好事者，以狐妖风说聒于市中，戏为狐妖，一再登楼，使仆疑惑也。
|狐诳酒肆
* * *
【注释】
[1] 缠头：本指古代歌姬缠在头上作装饰的锦帛，这里指客人送的金银礼物。
[2] 矢：同“屎”。
[3] 过当：超过应有之数。

[book_title]冥　府
田直生，信州松本人也。父为农，家亦饶。生幼时学于太宰春台[1]，父罹时疫，百药不奏效，颇为危笃。生辞师遽归乡，浴水祈神，曰夜看护褥侧。经数旬，仅得愈焉，然气力不复，筋骨常痛，是以不能耘耕，加之招医四方，多服高价药，田园已芜，家产渐衰。病三年，终不起。生悲叹骨立，殆欲死，亲戚慰谕，为营葬仪。自是事母至孝，而家益贫。自以为欲务农，无田圃；欲为工，素不学；不若为商速获利，幸遇好机，一朝千金不啻也。因借赀本亲戚，日往近村买杂谷，贩诸市获小利，毫末之利，不足充衣食也。
一日，诣邻村祭祀，男女杂沓，攞摊连廛。祠傍有博徒[2]十余名，设场延客，生立傍观焉。巨魁者在正面，坐熊皮、横长剑，众徒围绕，扬扬自得。坐有源生者，素知生，乃招生曰：“子为些商，仅得蝇头之利，恐不能终年尝美味、着丽衣。与众同乐，盍为瞬间获千金之事？”生窃以为：“我若有福分，立得大捷；若取败，则命之极也。”乃试赌些金，一掷连捷，获若干金。生大喜，归买鱼供母，又购衣新席。母讶诘生，曰：“买茧得利尔。”他日，又诣一佛寺，博徒亦大开场，生又得大捷。是日源生大败，欲借金于生，生与些金，源大怒曰：“汝临赌场，屡瞒诳人，使汝多得金者，抑谁劝之耶？尽与我则免其罪，若不然，将乞汝命。”生怕，欲与其半。源本甲人，是日甲信奕徒团栾[3]为场，有信人左袒[4]于生者，勃然发怒，骂源曰：“子侮生幺么，欲白昼为贼耶？”源益暴怒，握石檑击，淋血迸面。信人不堪，拔刀斫之，一坐扰乱，东西相分，为队而斗。忽有官吏率众来，博徒皆逃逸，死者三四人，伤者不可数，生亦毙于乱击之中。村人舆而归家，母大叹，捡之，颊有紫色，而气既绝矣。
生初啗一击，昏绝仆地，少顷开目，出乎茫茫广野，黄尘四涨，朦胧不可辨，趑趄彳亍[5]，欲问无人。忽有两卒，腰铁鞭、持棍棒，问生曰：“何来？”曰：“我某村人，为人所击，眩晕不知前后，此地为何处？”卒曰：“是非人世，则冥府也。”生愕然叹曰：“噫！我死矣。未尽人事，半途殒命于恶徒之手，我死今悔无益，奈老母悲叹何？”放声号泣。卒曰：“业至此，一出阎王政厅，乱罪轻重，宜从所裁。”即伴去。
行里余，忽到一大铁门，门前有乘舆过者，见生曰：“汝来何速！”生惊视之，父也。大喜，先祝其无恙，且泣且叹，具告颠末。父谢二卒，拉生入门，至第三门，半扉裁开，跼蹐过之，则抵厅，使生坐砂砾。左右刑具陈列，使人悚然；堂上诸吏十余名，肃然整列。中央设褥，其傍有携笔砚之吏、有捡帐簿之吏，都如幕府之廷。生顾后，源生及博徒三名，反缚受械。父跻堂谢诸吏，忽有警跸之声，阎王就座，麻衣黑服，腰小刀、手持扇，后有童拥剑，前有烟具。阎王温言曰：“直来进。”生膝行近阶。王曰：“汝学于我，颇知孝悌忠信之道，何以为此恶行？”生讶，抬面视之，春台太宰先生也。生又惊忪，悲泣不能言。王曰：“汝虽破世纲，能竭孝父母，天帝怜汝至诚，一还本土，谨勿犯国禁。”生唯唯叩头耳。王使吏捡帐簿，尚有五十年，乃使命父送生。父与生再拜出门，入一室，又严戒生，且曰：“梁上有一函，糊粘神牍，开之可复产。”言讫，命卒出生于门外。生尚欲言，父已渺矣。遂与二卒到广野，旋风一阵，卷砂飞石，生惧而卧，开目在床，母在傍泣。生呼母曰：“儿苏矣。”母大喜，亲戚皆集，是日葬具已成，将送郊外，见其苏，皆祝之。生语以冥府之事。因梯梁得函，果获古金百枚，乃换之通货，购所失田圃，务励农事。不数年复旧，子孙繁殖，龄踰七旬云。
石子曰：“世有《地狱变相图》，所谓阎罗者，为豹头、虎须、巨眼、大口，着唐服，把笏捡帐簿者。十王亦准之。而殿廷什具大率拟唐制，夜叉刑罪人，热汤、火坑、拔舌、穿眼、铲头、舂身，苛酷惨状，使观者毛孔粟立。想是印度上古刑法，作者复增饰也。而制其图，盖创于唐吴道元。余尝游于西京，于知恩院观《地狱变相图》十幅对，传为吴子笔。每幅一王，夜叉刑罪人，罪人裸身束发，着白布犊鼻，皆唐制也。本邦所画十王夜叉，大抵相同。但罪人半发，着邦制之裈，是唐人以印度古法刑日本人也。夫地狱本为娑婆[6]罪人所设焉，阎罗十王可独拟唐制哉！《最胜王经》所谓辩才天之弟者，则印度古之阎罗也。支那阎罗屡交代焉，《子不语》、《聊斋志异》等所载，有德之人死为阎罗勤务，亦自有期限矣。隋韩擒虎曰：“生为上柱国，死作阎罗王，斯亦足矣。”阎罗本非一人也，然则本邦阎罗，不可不着本邦冠服，从本邦制度。方今若有地狱，宜有斩发洋服阎罗诸吏，须有徒刑绞罪之法，幽冥岂与现世异哉！戏乎！说来世者，不别创维新之地狱，于理则不当也，天堂亦不可以着梵衣者为佛菩萨也。
|冥府
* * *
【注释】
[1] 太宰春台（1680-1747）：江户幕府时期儒学思想家，通晓经学与汉文，并精于经济学。他的重商思想对日本后世有较大影响。
[2] 博徒：赌徒。
[3] 团栾：聚在一起。
[4] 左袒：偏袒。
[5] 彳亍：小步行走。
[6] 娑婆：人类所在的大千世界。

[book_title]怨魂借体
长尾杏生，越后新潟人也。家世业轩岐之术[1]，弱冠代父诊患者。某楼有一妓，名阿贞，久患悒郁之病，偃卧数旬，不能接客。生屡诊视之，阅三月，得全愈焉。生标致秀雅，又能诙谑，常使人喜笑。阿贞之愈，虽由药剂之效，实以杏生慰谕其郁闷也。
一夜，阿贞设盛宴，招生曰：“由君之厚意，得肉枯骨，聊供薄馔，将以表鄙忱，冀喫一杯。”乃聘诸妓，歌舞扶兴。生醉甚，玉山已颓，杯盘狼藉。贞与水，抚背曰：“夜深雨催，请就床睡。”生未醒，乃入一室，坐褥戏曰：“不久接客，无思耦否？”贞笑曰：“无恳若君者，安思耦！”生曰：“卿若不欺仆，仆亦竭诚耳。”贞流涕曰：“重恩之人，何以报之？君若不弃丑，以命事之。”生喜，遂为同衾之欢。尔来，屡来于此，胶漆不啻，稍为他妓所嬲。生父愤其游荡，欲使断念于一时，赍赀遣江都，使从医博士某研业。生不得已担簦[2]去乡，不得复通信。阿贞闻而大叹，病再发，遂失左明，无几亡矣。生就学五年，省父归乡。父惩其游荡，急娶某氏妻之。生有弟，为继母之出。母欲使弟继家，生知其意，携妻再来东京，开业下谷，名声渐闻，履屐满门，时年四十矣。偶聋左耳，百治无验，自以为不治之症，复不甚疗焉。
邻巷有术者，能知吉凶祸福，与生相熟。生谓术者曰：“余之病聋，亦有祸源耶？”术者沉思稍久，颦眉曰：“二十年前无欺一妇人乎？”生曰：“无所记忆。”曰：“此妇晚失左明，遂悒郁死，怨念不灭，今犹为累，君其熟思焉？”生愕然，始知阿贞为祟，因具告前事。曰：“君盛德之人，怨鬼不得近。然一念所凝结，经年犹未销，宜祀灵谢罪。”乃授解怨之法。生则设坛祀灵，供香华谢罪，且书翰曰：“余负盟以不得已也，卿若尚有慕余，愿再生寻盟。然余年老气衰，或凭托魂于容貌肖卿者，今世复有果前缘。我今无子，幸得为妾，生一子，我之愿亦足矣。”书了，焚之坛前，从是耳聋稍轻，三年后得全瘳矣。
前是父殁，生亦屡之乡，了十三年忌辰。又于乡修祭，归途浴于伊香保温泉。在客舍数日，有婢年仅垂破瓜，而容貌音声，酷肖阿贞，日夜饮食起卧之事亦甚务，柔顺优爱，似慕生。一夜更深，生未眠，在床读书，婢来加膏[3]，生戏谓婢曰：“汝容貌酷肖我所知之女，不知从何来？”婢捕生之手，嘕然曰：“君无忘贞否？”生惊曰：“汝阿贞再生者乎？”曰：“信君之誓言，待君之归乡，不图，故病再起，遂吞怨而亡。一念不灭，往脑君身。后得君之书翰，不俟再生，欲借体于此女，以果前缘。君不爽约，速相伴去，不厌为婢妾也。”言讫闷绝，气脉欲断。生急与水御药，少顷蓦然苏。生问：“所言记忆否？”曰：“不知，唯觉一女入体中，复听述怨耳。”生又问姓名乡里。泣曰：“妾名贞，高崎某士二女。父母与姊夙辞世，田园家财尽为负债所夺，孤惸落魄，不能糊口，遂来此为佣。主人怜妾薄命，且以其幺弱，不甚使役，独有老妈，事裁缝，妾就而学焉耳。”言终歔欷，双泪湿袖。生怜之，遂乞其主为妾。主亦大喜，为贻衣服妆具，命驾送之，生携归，置之他室，无几，举男。生妻以无子，爱之如己之出，又爱贞如妹。贞　及长，言语举动，无毫异于阿贞。
数年后，妻以病殁，临死谓生曰：“贞性温厚谨直，妾死后，请以贞为继妻，勿娶他人。”于是贞为妻，时年二十有五矣。阿贞二十有五而别于生，贞二十有五而为正妻，亦奇也。
友人青木氏为余话。
|怨魂借体
* * *
【注释】
[1] 轩岐之术：指医术。“轩岐”是黄帝轩辕氏与其臣岐伯的并称，他们被视为中国医药业的始祖。
[2] 担簦：背着伞。借指奔走、跋涉。
[3] 膏：灯油。

[book_title]河　童
筑后柳川边，古多河童，或为群游戏，又能狃人，以故不甚为害，人亦不甚怪也。
藩士某妻有姿色，而精于武技。一日，诣近村佛寺，途憩茶肆。有一美童，稚髻纨袴，着屐来，共息茶肆，丰彩秀丽，娇如好女，边土所不复见也。妻以为是寺僧所爱娈童也，则殷勤述寒暄。童言语少吃，虽所话不明爽，颇为谄媚，秋眼含情，频近坐傍，将握手不放。妻怒，以其年少恕之，匆卒辞去，童亦随行。既而入佛寺，扫墓焚香，童又欲执手诱于他，妻戾其手伏之。童不堪痛，号叫乞命，妻笑惩戒之，童悒然去矣。妻乃登堂拜佛，又面僧话童恶戏。僧曰：“寺中无童，圆颅[1]之外，有老仆一人耳。”妻讶之，始知其非人也。僧惧途中有怪，使老仆送之。
其夜，妻上厕，有伸手探si处者，妻握其手，呼婢操匕首直斫之。照烛捡之，三指长爪，色苍黑，皮滑，密藏筐中不示人。翌夜，有赠双鲤请妻面谒者。延而见之，则童也。涕泣曰：“昨屡为恶戏，且妄入厕惊君，至遂失只腕。自知不罪轻，愿垂怜愍，赐其腕，已后誓不近于人。”言讫，啾啾掩眼哭。妻曰：“汝本何者？”曰：“我河童也，非人，潜居水底，与鳞族为党。昨见君容貌，邪心骤起，将变形辱君，遂失腕。取祸，弗守分之罚也，假令刎首，无所怨。厚颜又乞腕，知君有慈心也。”妻曰：“已斫之，携去无益已。”曰：“我有药，接之不难也。”妻曰：“苟教其药方，则返之。”童喜，乃授其法，乞腕而去矣。
试调其药，涂抹金创及皮肤之病，颇有验效焉，今犹传之，为一家奇方云。
案：河童又水虎，汉籍中未见相类者。《本草》有封，引江邻几《杂志》云：“徐积于泸州河次，得一小儿，手无指无血，惧而埋之。此《白泽图》所谓封，食之多力者也。”邦人或以封为河童，然稍异。其他明清小说，不见相类者，然则我一种水怪也欤！
|河童
* * *
【注释】
[1] 圆颅：光头。指僧人自己。

[book_title]目　寺
老友菊池三溪记一目寺奇事，其说甚怪，今略其文录之。
纪人某尝祗役[1]于江户，路过函山，浴于温泉。居三日，无聊甚，日夕散步后园，隔谷有山，树木丰茂，颇觉有异，游意顿动，使主翁向导。主翁止之曰：“斯山有怪，迨日下申，虽刍童牧竖，尚畏怖不入焉。况日暮，恐有山木魅之祟。”某不可，拂袂而去。行未里许，暗云四合，荆棘高于人，忽得一兰若[2]，门墙堂庑，颓圯极矣。堂中央，安古铜佛，其状极奇异。炉上有沙弥，与老僧对晤。某就熟视之，佛左目已眇矣，老僧亦眇，沙弥亦眇，其他金猊木狮、罗汉天女、龙凤龟鹤、神仙鬼物之像，雕镂藻绘于屏障门户之间者，悉莫不只眼眇目矣。某心异之，问其寺号。沙弥曰：“只目山一眼寺。”某取囊钱奉佛曰：“愿以此得补其左目。”佛倏起身，哑然大笑；老僧亦笑，沙弥亦笑，金猊木狮、罗汉天女，以迨神仙鬼物之像，轩渠[3]绝倒，声震林木。某益惊怪，仓黄出门，有舆丁具轿而候焉。舆丁亦眇，促某乘之。某不得已从之，丁曰：“请闭眸一晌，慎毋启视。”既而舆行如飞，但觉天风逢逢抵触耳轮耳。有间，舆丁告曰：“到矣。”言未讫，其既倒身坠于地，气绝而始苏，四顾暗黑，不知何处。适值路人，问之，则江户本邸也。
* * *
【注释】
[1] 祗役：奉命任职。
[2] 兰若：佛寺。
[3] 轩渠：欢悦的样子。

[book_title]辘轳首
宝历[1]中，江户本石街有掌报钟者，家饶于财。有一女，妖娆丽妍，不妆而白，颈稍长，反觉妩媚。年十三四，学书于马场某，距家仅数丁，旦暮往来，途人属目。市中少年，闻其履声，争出见之，然不敢言其名为“辘轳首”。盖辘轳，井上转器也，谓其头如瓶之从繘上下，汉土谓之“飞头蛮”。或云：“昼间如常，熟睡则延长数尺，踰梁出牖，而不自知也。”女子耻其谑名，不敢出户，懊恼欲死。
偶富商某子，喜其美貌，赍赀为赘婿。合卺之夕，宴罢客散，俱就床。夜半，婿眠觉，剔灯熟视妇颜，鬓毛垂颊，微汗生香，自谓得偶如此妇足矣。凝眸半顷，乍见颈延二三寸，既而五六尺，旋转良久，止于屏上，皓齿粲然，见婿一笑。婿大叫，眩晕绝息，女亦惊觉，依然其头如故。乃呼药救解，少间得苏。问其故，婿战栗不答，明日以事辞去。万犬应声，无复言婚者。神田医师山口某闻女子名，娶之，遂疗其病云。略取依田学海[2]《谭海》一则。
余在三南，见一老尼，矮躯短颈，黝面如倛，皆谓彼“辘轳首”，人不敢娶，以故为尼。余笑曰：“‘辘轳首’宜容貌婀娜，纤手细腰，此尼奇丑而肥笨，偶为造物者所误耳。”
|辘轳首
* * *
【注释】
[1] 宝历：日本桃园天皇年号，时在1751年至1764年。
[2] 依田学海（1834-1909）：日本明治时期汉文学家、戏剧评论家、修史局编修官。

[book_title]大入道
本邦称僧曰“入道”，盖弃世务而入于佛道之谓也。芝三缘山北，树木蔚葱，坊舍亦稀。天保之末，俚俗讹言“大入道”出吓人，昏暮过者罕，而见者亦少矣。
麻布商某夜过涅槃门，有僧黝面缁衣，伫立路傍。某讶之，骤阴气犯肤，毛孔尽起。急行五六武，怪而顾之，俄然为“大入道”，头如浴盘，三眼为品字，炯炯如百炼镜。忽延长颈，旋来面前，吐舌舐某。某惊愕叫死逃去，倒又起、起又走，泥泞污衣，喘喘得还家。
翌，告锻工某。工本侠客，颇有胆力，曰：“余为子报仇。”其夜三鼓，携一铁椎，独到涅槃门，待焉多时，间无人过，唤曰：“怪来，怪来，我酷苦闲。”忽有一沙弥，长仅三尺，自坂下来。瞳目视之，沙弥亦顾，只眼在额，大如碟延，右手招工。工怒，振椎击之，沙弥走，跻门檐，坐瓦上大笑。工愈怒，欲击之，檐高不可及，乃掷石中之，沙弥自若也。不得已，注目待其下。鸡鸣，沙弥渐缩，将曙，杳而无物，唯睨檐瓦耳。
案：“入道之称，古书不多见。本邦贵官剃发者，谓之入道，如法性寺入道、伊豫入道是也。而未必辞职入于佛门，平清盛、足利直义、山名持丰、赤松圆心等皆谓之入道。盖未脱俗，而仅入于佛道之谓也欤！贾谊《新书》致道者以言，入道者以思。梁简文《玄圃园讲颂》，折论冥空，玄机入道，入道之字仅见此。丰桥城楼有名入道者，其下为入道渊。俚俗云：“一入道为河伯居焉。”不知然否？

[book_title]惊　狸
目黑村里正某，夜过行人坂，淡云罩月、微雨如烟，有一小童戴巨笠往者，一手提酒樽，一手携帐簿，唤之不应，走则走、止则止，而相距仅咫尺。某甚怪焉，以老眼不明了，乃左手持伞与笼灯，右手以眼镜睹之。彼顾视，大叫一声，忽为狸去矣。想火光映玻璃，俄为巨眼，狸见以为妖也。

[book_title]铁蕉精
丰太阁[1]城于伏水，环抱万雉，浚濠高墙，层楼杰阁。修廊回栏之制，金碧荧煌，光彩照人。台榭沼池，假山石梁之属，一树一石，费以千金，天下之财为之荡矣。
泉州妙国寺有千年铁蕉，公移之于城中，毁墙平垣，渐得植焉。巨干错杂，绿叶覆天，颇壮园中之观。公醉后凭栏坐，使童点茶，时云释月明，白露湿藓。忽有一老翁，绿帽缁衣，赭颜清瘦，徘徊铁蕉之下，啾啾吟曰：
恋恋泉州地，迢迢数十程。何时归妙国？朝暮听经声。
公侧耳闻之，其声甚悲，使童问之，至，则烟灭矣。如此连夜，公怒，使吏潜于树下，欲以捕之，而遂无见焉。公以为是铁蕉之精，尚慕旧园也。则使数丁返于妙国寺。太宰府飞梅[2]闻之曰：“于戏！蕉之迂也。盍不傚我飞而归。”[3]
* * *
【注释】
[1] 丰太阁：指日本战国时代第一幸运儿丰臣秀吉（1536-1598）。其本为贫农之子，初名木下藤吉郎。1554年投奔织田信长，屡立功勋，逐步升迁为信长麾下独当一面的大将。1582年信长死于“本能寺之变”，秀吉接过信长的旗帜，延续信长的战略，最终压倒群雄，在名义上结束了战国乱世。1586年，秀吉受朝廷赐姓“丰臣”，并就任关白。1591年，他将关白之位让给外甥丰臣秀次，自称太阁。
[2] 飞梅：传说醍醐天皇时，右大臣菅原道真在政争中失败，被流放到九州太宰府。原本种在菅原平安京宅院里的梅树十分想念主人，竟飞行六百多公里，出现在太宰府里。
[3] 此处原书有夹注：菅公左迁筑紫，所手植红梅慕公，一夜飞而到配所。

[book_title]髑　髅
平相国清盛[1]都于福原，家多怪，夜有数百头颅，集为一大头颅。清盛瞋目视之，颅缩小而灭。载在诸史，古趾[2]今犹见怪云。
有车夫被酒，雨夜过福原古趾，一髑髅当途，大数尺。车夫见笑曰：“好髑髅，惜过于大，不当酒杯。”髑髅忽缩小，裁如拳。夫又笑曰：“不适我量，尚加数倍。”忽又为尺余。夫愈笑曰：“好髑髅，伸缩如意，请大如屋，借以避雨。”渐为数丈，开口而待。夫直入口中，跻牙上，雨亦不漏。夫曰：“厚意厚意。”遂仰卧而睡。天明，香气过鼻，开目视之，在路傍石佛龛下，早晨老妪行香也。
* * *
【注释】
[1] 平相国清盛（1118-1181）：日本平安时代末期权臣，因平定“保元之乱”与“平治之乱”有功，于1167年出任太政大臣，垄断朝廷所有高级职务的分封，成为日本武家政权之鼻祖。太政大臣相当于中国的相国，故称“平相国”。
[2] 古趾：故址。

[book_title]牡丹灯
享保年间，江户有饭岛某，数世事幕府，馆于牛门之外，家亦小康。有女名阿露，窈窕秀弱，风致胜众，年十七，不幸亡母。父纳妾，酷爱之。妾性狡悍，风波稍起，父厌之，使居阿露于柳岛别业。
时属仲春，园中梅花，红白放萼。一日，医师志丈伴浪士萩原生观梅于龟井村，归途，访阿露于柳岛。萩原生年亦弱冠，标致优雅，才艺兼备，父殁后与仆居根岸里，素与志丈熟。志丈虽医，实轻薄小人，阿谀富豪，得欢心谋活者。此日，欲使生亦观解语之花也。阿露在屏间瞰之，视生之丰采风度，意好之，急命婢供茶果，又荐小酌。志丈欲使娘子面萩原生，娘子羞而不出。强牵手来，红潮晕颊，流眄含情。志丈侑杯，应酬如合卺之礼，相偕亲昵，遂不期为冰。日渐倾，厚辞而还。志丈虑后累，或恐有其钻穴踰墙之过，不复到两家矣。
生日夜思慕阿露，屡招志丈，志丈不来。苦虑百计，不能得其梯，因循两三月，寤寐不忘，悒然送日耳。仆伴藏者，欲慰其忧郁，频劝游步。遂伴伴藏泛舟，钓于深川。行过柳岛，将近饭岛之庄，见后园门扇半开，乃使系船，窃觇园中。婢见生，喜走告曰：“娘子待君久矣，君终不来，以故饭粒不下喉，病日逼，身瘦体羸，将就木。请来慰娘子之病。”生惊，乃登堂，婢延入帐中。娘子见生，且喜且泣，共伸衷情，绸缪将不离。日已昏，将归，阿露出一香盒曰：“是母之遗物也，秘爱不离身，今赠盖于君，冀待相合之时。”生视之，泥金画秋草，精巧入毫末。生喜，收之怀。忽有人唐突入室，励声[1]曰：“何者狡儿？来辱我娘[2]，速延首受我刀。”两人愕然，仰见则父饭岛也。将挥刀斩生，阿露覆生隔之曰：“罪在妾，请杀妾。”父怒，直斩阿露。生惊绝，不觉发声。伴藏在傍曰：“舟来山谷。”生遽然觉，正是一醉之梦，流汗淋漓，衬衣皆濡。试探怀中，盒盖依然有焉。生怪其奇梦，未敢告人。
偶志丈来，潸然告曰：“娘子死矣。”生又骇，问其故，曰：“思君数月，沉郁益病，纵告严父，自知事不成，去药绝食，溘然终亡。仆闻甚悼，请供香华，修冥福。君洒一勺之水，胜于万僧读经。”生亦大悲，始悟舟中奇梦。示彼香盒之盖，志丈亦惊异。既而及盂兰盆会，邦俗照华灯，供蔬果以祀祖先，生亦家庙合祀娘子之灵。时初秋，暑热未退，开窗纳凉，恨嫦娥隐云，独对空庭，怅然不能寝。忽闻墙外屐声来，生意讶之，窃从墙隙之，饭岛氏婢携牡丹花绣灯，冉冉与娘子来。生见大喜，匆匆开门邀之，问其所以来？婢曰：“阿娘逢君之后，恋恋不能谊，竟为病。父忧之，将择婿定嗣。阿娘厌之，懊恼不能置。偶志丈来，谓君以病死。阿娘悲伤，欲剃发为尼，妾苦谏，遂脱柳岛之庄，潜来谷中，仅借茅屋僦[3]居焉。今夜来贵馆，欲拜君之灵牌也。”生曰：“志丈亦谓阿娘以病亡，何其讹也？”遂相伴入室，卧婢于别室。
二人喜再会，共极欢好，鸡鸣，开户送之。如此连夜，绸缪愈坚。伴藏隔墙构室，窃怪生房夜夜有笑语之声，穿墙觇之，有两妇人与生相媟戏，其形模糊如烟雾，似非生人。伴藏大怪，告之邻家白翁者。白翁以鉴相术为业，与生甚亲。明朝访生，视生血色不常，大惊曰：“君生气大衰，邪气缠身，恐为鬼所凭者。闻夜夜有来客，必非生人，终夺君之命，宜遽避之。”生曰：“是饭岛氏娘子，今在谷中，夜夜与婢共来，固非鬼也。”白翁曰：“试之谷中寻之，恐无其人。”生往而索之，果无有焉。归途，过新幡随院墓所，有新冢，挂牡丹绣灯，与婢所携相同，因问之。寺僧曰：“饭岛氏娘子之冢也。”生始骇，乃告白翁，请避之之法。白翁曰：“我力弗能也，闻良石和尚当世硕德，子往而问之。”乃折简授之。生谒和尚告实，恳请避其鬼。和尚曰：“是前世宿　因，非一朝之故也。凝魂缠绵，世世不释，虽换世异所，不能免也。但得佛拥护，或得全今世，宜念佛诵经。”则书符授之曰：“宜糊贴诸窗户，必避幽鬼。”生拜谢归，如教贴之。
其夜二更，又闻屐声，生密从户隙觇之。婢曰：“君心变矣，闭户不容，何其薄情也。”阿露泣曰：“已坚约，何遽背也？是必为人所谗也。”绕户徘徊，遂悲号去。其夜，二鬼至伴藏宅，恳请除灵符。伴藏恐怖，不能接言，唯唯诺之，期以翌夜。伴藏以为不除，二鬼又来，不得已遂除之。其夜，二鬼又入生之室。明朝伴藏告白翁，白翁忧之，与伴藏访生，生未起。开室，生已死矣。
此圆朝氏[4]所谈，尚有饭岛氏仆孝助忠心及伴藏奸恶、其妻横死为怪等之事，以涉枝叶，略之。此事尝观于土佐某氏所画横卷，画间以和文录之，然生死后皆省之。孝助复仇、伴藏为贼等之事，恐圆朝氏添蛇足也。
|牡丹灯
* * *
【注释】
[1] 励声：大声。
[2] 日文循唐制，称年轻女子或女儿为“娘”。
[3] 僦：租赁。
[4] 圆朝氏：指江户时代末期落语家三游亭圆朝（1839-1900）。文久元年（1861），三游亭圆朝综合当时流传的各种《牡丹灯笼》故事，推出了《怪谈牡丹灯笼》，大受好评。小泉八云的《牡丹灯笼》亦在此基础上改编。

[book_title]高秀才
升平校有高秀才者，镇西藩士某氏次男，以乡党有神童之称，父特宠爱焉。妙龄，从父来江都，入黉[1]就学，涉猎百氏，务作诗文。适遭母患，归乡居半岁，再入都，寄寓族某家。尝闻上下野州之胜，将游于日光、赤城、妙义诸山，遍跋涉丘壑，以为作文之资。
时属秋杪，溪水澄清，茑萝染红，洵讨幽[2]之好时节也。乃自携锦囊，白袜青鞋，意任行，至神庙佛阁、城趾营迹，或记焉、或赋焉，雕章镂句，好用险韵，自以为虽李杜韩柳，无以间然矣。汗漫[3]半月，归途将过足利，诣孔庙，且一览小野篁[4]修学之地。误入歧路，行出田塍，退入树林，愈往愈迷，遂入山中。彷徨多时，日既暮矣，忽有一老人，身缠蓝缕、首戴破笠，草鞋藜杖，伛偻徐徐而来。生近，问前路，语稍不逊，老人不顾而去。生以为聋也，疾行，大声问之。老人瞳目曰：“子误入邪径，今欲求正路，盍厚辞修礼而问？反倨傲鲜腆，奴仆视行人，此所以余不对也。”生服其有理，乍谢过，恳请教。
老人和面曰：“子所志甚不近，又路狭隘，高低荦确[5]，暗夜安得到焉？不如待明而去。不厌卑湿[6]，来余庐，足以遮雨露。”生喜，相随行，屈曲[7]数十町，暗云掩星，咫尺叵辨。
夜半，渐抵其庐，土阶藁席，裁足容膝；地炉土鼎，焚榾柮[8]取明尔。老人谓生曰：“子游于名山胜地，有所得诗文，请示之。”生窃以为田野卑夫，虽少有口才，安得解余作？乃解囊，出平素所作数篇示之。老人眼光炯炯，通读甚疾，卷而抛地曰：“吁！秽我眼矣。”以巾拭面曰：“轻佻纤靡之诗，摸拟[9]剽窃之文，见闻不博、考据不精，乖误庞杂，使人厌恶。子以是等之作，欲售名求誉，以夸于世耶？本邦幸不以诗文取人，设如汉土，入场遇试，若子者不第必矣。”乃一一举其误谬，且正引据不精者。生惊骇，满面来红、两腋流汗，如醉如醒，思穿地而入。老人又嗤曰：“子以有些学才，妄轻侮俗辈，动辄骂古人，若此病不除，终身不能进道达志，犹今宵迷途，入于草莽荆棘之中尔。自今已后，断骄慢之心、去邪思之念，谦逊屈抑，以勤修身之学。如空诗浮文，徒费贵重光阴已。雕虫篆刻，丈夫所不为。子盍思之，但学成业遂，有余力则为之，亦无害耳。凡卒学问之业，以盖棺之时为期。世间无限之书，以有限之寿，焉得卒业哉！闻西洋教人，有课课卒业之制，是寻常之学，固非炉冶博识，多通之材也。以不卒其业通其学，不能与常人齿列也。今子未通一课之学，未得为恒人[10]，反欲以微艺夸于人，误之甚者。夫旅人误途，误之尤小者；如子误修学之道，误之殊大者也。退而不省其私，其或陷无底之壑，子请熟思焉。”生唯俯伏，如以巨石压一身，不能仰视面。少焉，鸦声遥过，天将明，抬首见之，老人既去矣，而屋舍与前夜异，顾见身在一佛寺后庑。生益惊，出而观之，则为金刚山中足利氏香华院也，距孔庙才数十武。
于是熟思老人警语，尽针砭心肠，惭羞赧颜，悔心始生。乃诣孔庙，拜先圣及左右十哲像，复无一肖老人者。生以为畴昔[11]之夜警我者，得非小野公神灵，假化老人教戒我欤！自是，生益研精。又积数年，遂为其藩教官云。
* * *
【注释】
[1] 黉：古代称学校。
[2] 讨幽：寻访幽雅胜境。
[3] 汗漫：形容漫游之远。
[4] 小野篁（802-853）：日本平安时代杰出的汉诗文作家、歌人，曾任遣唐副使。
[5] 荦确：怪石嶙峋。
[6] 卑湿：地势低下潮湿。
[7] 屈曲：曲折。
[8] 榾柮：截成一段一段的木柴块。
[9] 摸拟：仿效。
[10] 恒人：常人，一般的人。
[11] 畴昔：往昔，日前。

[book_title]狸　怪
萨藩[1]之士某，奉主命，夜过小田原驿。四夫舁一舆，轧轧急行，将抵酒匂，一夫滚然而倒，三夫亦弃舆走。某骇，开舆窗见之，路傍有宫装一女，长丈余，面如斗，开巨口，以铁酱染齿，见某冁然而笑。某坐舆中，徐钻燧吹烟，少间见之，杳不见其形，只视老狸在叉树上，微动其尾耳。某拔刀斩之，应手毙。乃唤舆夫示之，携而去。
宠仙子曰：“狐狸之惑人，遇豪杰之士，则不能施其术。怯夫之见怪，皆是神经之病，自作之，自见之耳。”
* * *
【注释】
[1] 萨藩：指江户时代的萨摩藩，位于九州西南部。明治维新中成为倒幕派的主要力量之一。

[book_title]宗像神祠
信州南佐久郡有宗像神社，神酷爱小儿，所祈必有验焉。于是患痘疮、麻疹、惊风诸病者，远近争来，香华甚盛，而其所祀不知为何物也。
余游于信，亲拜其祠，问之村老，曰：“文化[1]之初，儿童游于桑圃，得一奇石，大如拳，形似蛇蟠，携归，置之庭园，数年后觉稍大，众佥怪之。十数年后，愈膨胀，大等磨盘，众愈惊怪，遂为神，作龛祀之。尝祈小儿腹痛，立愈；祈头疮，速治。于是众犬吠声，四邻麇至[2]，鼓乐喧阗，旌旗覆野。山间幽僻之地，至于开酒肆、连茶店，盖亦阖村之幸福也。明治之初，一朝砉然龛破，掌祠者大惊，视之，石益肥大，庞然如卧牛，将溢祠外，因造一大龛，鐍扃覆体，又修其祠，于今六十余年。三作龛云。”
余曾治庭园，种树移竹，置灯龛、设漱盘，掌大之地，颇添幽趣。一日，芝山某寺僧来过，见园曰：“漱盘之下，石未全具，为子贻两三个。”余谢其厚意。翌，佣壮夫二人，使借车取之。忽还报曰：“得石来矣。”余喜出室，问石何在？一夫探怀，出拳大之石三个。余讶问，寺僧所贻岂是石乎？曰：“然，此加茂川所产，宜置漱盘之下。”余意不酷满。他日，僧又来，余曰：“所赐之石稍觉小，欲少肥大之，不知何以培养耶？”曰：“祈宗像神。”
* * *
【注释】
[1] 文化：日本光格天皇年号，时在1804年至1818年。
[2] 麇至：群集而来。

[book_title]续黄粱
庐生邯郸之梦，为千古警谈；庄周蝴蝶之梦，谓物化之理，盖人世如大梦，梦中又梦，彼栩栩然、蘧蘧然者，未可知周之为蝶耶？蝶之为周耶？退而省之，往事若梦，将来亦莫非梦。“半夜十年事，一时到心头”[1]，十年亦一瞬间耳。黄粱未熟，荣枯浮沉在于其间，非复可怪也。
松山孟仁、梅园仲智、竹村季勇皆镇西书生，初学同黉，盟为义兄弟，共卓荦不羁，豪纵恣志。偶遇明治鼎新之秋，相倶谋曰：“边土陋乡，不能立身达志，徒与草木同朽，男儿所耻也。宜出大都，求青云之梯，极驷马连镖之荣。”三子同志，与偕负笈来东京，入某校修欧学。孟仁志文学、仲智学法律、季勇修兵法。揣摩有年，各卒数课，期一蹴至伊吕召周[2]之地，所企望盖亦大矣。
适及溽暑休暇之时，三子相集，登于芝滨呑海楼，割鲜酌醇，各慰平日之劳。酒酣耳热，或论究理、或议政法，赏英赞佛，激谈高笑，傍若无人。时微风徐来，海波如熨，布帆远浮，闲鸥睡渚，总房诸山，历历如画。以为乘此连晴，驾轮船游欧州，纵览龙动、巴里[3]城市，复足以舒怀，魂飞神驰，徒瞻望焉耳。时三子皆酩酊，欲借枕入于黑甜之乡。忽有一吏持简牍来，卑辞呈三子，且曰：“廷议闻诸君之名，将充欠员，请遽来拜命。”启简见之，则为官召书。三子惊喜，急归寓，戴帽穿靴，着礼服诣阙。各授高官，赐月俸若干。
孟仁始为正院，准奏任，历仕小大书记官，进为敕任。于是构邸于番町，颇极宏壮，园庭树竹、喷水乱石之装，大约拟洋风。客堂书斋、门扉窗棂之巧，择都下良工作之。其他圆几方床，氍毺[4]帷帐之属，尽善尽美，无不一惊众目。邸成，娶一华族之女，容貌丽妍，才艺兼备。婢女数人，肥马健仆称之。既退朝也，属官下僚，交来容悦，或称能、或誉才。代厮养苍头执事，聊遇喜怒者，至为终身荣辱。亲友相集，开盛宴、陈嘉肴；粉白黛绿者，飘轻裾、翳长袖，或舞或唱，弦歌喧阗，有彻晓不息，三竿日升，始出温柔之乡。有献禽鱼者、有赠果糕者，珠玉锦绣、古画珍器之类，满堂充室。凡欲心者，无一弗得焉。而其威望权势，虽皇族无得而及。猗与盛矣哉！
适爱儿患痘，颇罹难症，诸医尽疗，经旬不愈，夫妻懊恼，罢朝谢客，殆至绝寝食。病月余，百药不奏效，终为一朝之露。一家愁叹，伤神断肠。妻过悲叹，俄然昏乱神经，笑哭无时，或奔走门外、或操刀临井，欲自死屡。因佣数人，昼夜令护之。少得间，裂衣毁器，破席伤柱，一家几无完物。若此数月，贮畜大率罄矣。孟仁亦如狂，言语错乱，屡与上官争。一日议事，语涉暴慢，颇得嫌疑，廷议以狂放职，怅然归家。妻闻之，郁闷不堪，遂投井而殁。僮与婢谋，窃衣筐夜逃。于是负债如山，债主日来促。遂卖家屋什具，不足十之一也。一贫如洗，不能糊口，潜寄舅家计活。不能为商、不能为工，坐食数月，舅家亦厌之，少惠路费，令还故乡。行到户冢驿，病卧逆旅月余，囊亦尽。旅舍主无情，夺衣逐之。鹑衣一领，垢巾覆面，扶杖乞食。行攀函山，日已昏矣，欲宿无钱，两足生茧，不能进步，傍有一根，依根而憩焉。忽有褴缕草鞋徐徐来者，踬石而仆，叫痛不能起。孟仁视而怜之，扶而起之，谛视，梅园仲智也。互相惊，因各话颠末。
先是[5]仲智仕司法省为判事，日月躁进，忽为一局之长，裁剖精明，人以为神，众佥景慕焉。于是筑新居于下谷，广壮亦与孟仁相匹。一日卜暇，伴局中诸吏，赏花于墨水，饮于万芳楼。所宠唱妓阿梅、阿桃、阿杏，其他优人市川某、尾上某及樱川某、清元某、杵屋某等皆从焉，各呈艺斗技。酒将酣，忽有飞车来者，为柳桥舞妓阿竹，尝受仲智之宠久矣。是日，偶不与招，闻仲智在斯楼，率歌妓数名，唐突入筵，妒阿梅新宠，颇述怨言。仲智笑而优遇，以为妇女之常态也。阿竹不堪，强荐巨杯于阿梅。梅不好饮，坚辞之。竹不可，手把樽盛酒，溢浸衣。梅怒，掷杯中面，伤眉上，鲜血彩颜。众皆骇，优人遮之，与众谋和，事裁寝。于是演一新剧，竹忍痛弹弦，优人专为诙谐，使人绝倒解颐。仲智甚喜，多与缠头，更劝大爵，众皆沉醉。竹下楼，窃携利刀来，临归，斫梅。梅叫号，众又惊骇。竹为梅既死也，欲倒刀自杀，仲智捕其手夺刀，误伤竹左颊，竹亦仆。急招医疗二人，幸疵皆浅。仲智欲贿其父密蔽之，父奇货仲智在显职，颇贪多金，仲智不与，遂讼厅。以二人不能售艺生活，理不能避也，遂以数百金购其身；且以其父母失活路，乞若干金，又偿数金。于是大失名誉，贬转他县。
先是仲智裁判大贼，贼密以人赠重赂，案决为无罪。贼再见捕，严加拷掠，尽陈旧恶，为万死不能偿者，由是免职，纳罚金若干。遂携眷至阪府，讹姓名，为代言士[6]。居数月，有一豪商兄弟争产者，其弟依托仲智讼事，曰：“事成，以千金酬之。”半岁不决，仲智不能计活，弟者裁惠之。既而讼败，弟出奔，仲智不能得金，益穷困。妻与奸夫走。时仲智抵神户，过三日归，家具一空，徒四壁耳。仲智怒且悔，而窘益甚，欲再到东京缘旧知求生计，夜逃阪府，孤影落魄，囊橐已空。忍饥，抵三岛驿，将倒不起。有一老婆，恻然怜之，且以为若死于兹，为累不少，因与饭食之，又惠数钱逐之。于是才续命跛行踰山，加之疥癣攻体，痛痒不可堪，五步一息、十步一憩，渐来此也。谈了歔欷流涕，潜然倶泣。
忽有一人，缠藁席、脊破笠，蹩躠出于树间，乱发垢面，骨立如鬼。愀然曰：“闻二兄细话，弟亦同浮沉者。”二人愕然，熟视则季勇也。
先是季勇见召为陆军少尉，进为少佐，跻为大佐，自以为若建一大功，为将为卿亦容易尔。平生好棋，有暇则招好敌手，对局消闲。一日，开棋会于芝山馆，本因坊[7]诸子相集者三四十名。傍陈列盆栽，又煎茶，设书画，铜炉香鼎、文房华罽[8]之属，皆择海外之奇珍。其他舞妓歌僮数十名，劝酒扶兴，以极终日之欢。季勇乘醉与棋客白石生者，赌百金决战，彻夜连败，及数百金，悒悒不乐。翌称病，又延客，亦复输败，殆及千金，不能偿焉。借于三四亲友，仅偿半。偶西陲贼起，窃思建大勋时已至矣，所借皆约凯旋之日。于是率数队临阵，威望赫赫，勇气凌人，到处将士军卒慑然服其权势。至属官下僚，无举首谈者，自期一举蹂躏贼垒，尽歼丑类，无复有孑遗。进而指挥统兵，直破一垒，贼弃粮，遗旗遁走。乃据险移阵，将卒来贺，为设宴劳士，军中欢诵，各倾大杯。季勇谓众曰：“不出旬日，应平定。恨贼势羸弱，不能尽我俩耳。”因定策，期明日又拔一垒。此夜士卒醉倒，侮敌熟眠，稍怠警备。鸡鸣，炮声轰耳，愕然惊起，将备队御敌。敌鼓噪进，破栅乱入，兵卒四散，不能防御也。季勇惶骇，进退失据，遂为贼所缚，至军门将刎首。贼将曰：“苟从我，赦死，为一方之将，否则行刑耳。”季勇沉思，死则止矣，若全命，复有待时偿罪。遂从贼军。无几，贼亡。幸以熟地理，潜取间道逃归，然以一旦抗官军，不得归旧里，暂蛰族家，避探侦。自知不能久潜匿，乃剃发，着僧衣，少诵梵呗，乞食边村。闻上行非常宽典，将再到东京依旧友，求食路。行过宇津谷，日暮足惫，坐树下憩，忽遭山贼拔刀而逼，将夺财。季勇固无一钱，具告其由。贼曰：“无钱则脱衣而去。”季勇号泣乞怜，贼不可，令命徒夺掠，身边唯一犊鼻而已。裸体下山，拾路傍藁席，裁覆背，到人家，乞腐饭残羹，渐续命来此，卧路傍听二子之话也。
于是三人皆叹其薄命，悲泣数刻，复相谋曰：“我曹恐不能再出于世，与在深山为饥狼之食，不如没江海，相共死也。”皆同其意。议已决，遂携手到小田原，行彷徨海边。适有空舟横岸，共乘之，出海中，且曰：“死而漂着海岸，益遗耻也。不若没大洋，葬于巨鱼腹中之洁也。”因推橹而进。忽然飓风起，怒涛震荡，舟将覆。三子皆唱佛名，与倶跃入水中。潮入喉，苦甚，不觉发声，遽遽然梦觉，三人齐在吞海楼上。杯盘狼藉之中，相互茫然，冷汗濡衣。俱语梦中事，恍在眼中。追思往事，悚然毛孔尽起。孟仁谓二子曰：“二君各家有余财，我亦有薄田数顷，俱非乏于衣食者，岂见缚微官，跋涉危机，远离故乡，遗父母之愁为哉！且宦海之危险，孰若田庐之安逸；与其美衣腴食而苦于身，孰若布被淡饭以乐于心。噫！我归去已，二君以为如何？”二子亦有豁然所悟，倶同其意。自是转志，遽辞校各归乡云。
* * *
【注释】
[1] 此处引唐末杜荀鹤诗《旅舍遇雨》句：“半夜灯前十年事，一时和雨到心头。”
[2] 伊吕召周：商朝的伊尹辅佐商汤，西周的吕尚辅佐周武王；周武王死后，武王弟召公奭、周公旦辅政。四人皆有大功，后世因之并称，泛指辅弼重臣。
[3] 龙动、巴里：伦敦、巴黎。
[4] 氍毺：毛织的地毯。
[5] 先是：在此以前。用于追述往事之词。
[6] 代言士：律师。
[7] 本因坊：江户时代围棋四大家之首。
[8] 华罽：毛织物。

[book_titl
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:54:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>