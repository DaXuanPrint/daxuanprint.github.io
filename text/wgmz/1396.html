<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="原序,序,第一章　寂寞之屿,第二章　示兆,第三章　息敦人被诛,第四章　血色海,第五章　皇后美理曼,第六章　叙美理曼往事,第七章　皇后见梦,第八章　三灵,第一章　亚普拉之男巫,第二章　凶夜,第三章　青铜浴室,第四章　椒房,第五章　戾祠,第六章　宫门者,第七章　光中人影,第八章　赖耶神游,第九章　睡者觉,第十章　游子誓言,第十一章　游子觉,第一章　古离复仇,第二章　佛罗归,第三章　苦具,第四章　佛罗见梦,第五章　纪死人语,第六章　焚祠,第七章　阿迭修斯最后之战,红星佚史全文在线阅读,红星佚史全文在线下载,大玄古籍书库">
<meta name="description" content="周作人译。作者是（英）哈葛德、（英）安度阑。本书里所讲的是古希腊的故事，这书原名为《世界欲》，因海伦佩有滴血的星石，所以易名为《红星佚史》。《红星佚史》一九零七年十一月由上海商务印书馆出版，署英国罗达哈葛德安度阑俱著，会稽周逴译。该书周作人直接从英语翻译，一九零七年春完成。其中约二十首诗歌由他口译，鲁迅笔述_红星佚史_全文在线阅读_红星佚史_全文在线下载_大玄古籍书库">
<title>红星佚史_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">红星佚史</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">外国名著,完结</span> <br/>
          字数： <span class="inputVal" id="bknum">[book_length]98164</span> <br/>
          说明： <span class="inputVal" id="bkdec">周作人译。作者是（英）哈葛德、（英）安度阑。本书里所讲的是古希腊的故事，这书原名为《世界欲》，因海伦佩有滴血的星石，所以易名为《红星佚史》。《红星佚史》一九零七年十一月由上海商务印书馆出版，署英国罗达哈葛德安度阑俱著，会稽周逴译。该书周作人直接从英语翻译，一九零七年春完成。其中约二十首诗歌由他口译，鲁迅笔述</span> <br/>
          封面： <span class="inputVal" id="bkimg">Z_10505.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]红星佚史
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]外国名著,完结
[book_length]98164
[book_dec]周作人译。作者是（英）哈葛德、（英）安度阑。本书里所讲的是古希腊的故事，这书原名为《世界欲》，因海伦佩有滴血的星石，所以易名为《红星佚史》。《红星佚史》一九零七年十一月由上海商务印书馆出版，署英国罗达哈葛德安度阑俱著，会稽周逴译。该书周作人直接从英语翻译，一九零七年春完成。其中约二十首诗歌由他口译，鲁迅笔述
[book_img]Z_10505.jpg


[book_chapter]序

[book_title]原序
当吾书所叙此一时分中，其为状滋怪，殆如勃罗顿女士（MissBraddon）评普罗多楗那（Platagenete）时，所谓偶尔之遭，百怪悉集者。比者经勖赍曼（Schliemann）沛屈黎（FlindersPetrie）诸氏之发见，始知希腊亚佉亚人与剌美锡支朝之埃及，信久有交涉。此其说虽多见诸希腊传言，及今证以埃及密舍那（Mycenae）古垄中残物，与勒梵丁（Levantine）时遗瓷，乃益知非妄。即在鄂谟诗史，亦载阿迭修斯述亚佉亚侵袭埃及之事。虽云其言难信，顾初亦不尽出于诬。而以色列人颠沛流离，亦正当其候，旋复脱奴缚而去。虽索之埃及碑碣，未见遗志，而在当日土著中，当必有为非常之事者。今之所见，殆仅据希伯来古籍云然。若就埃及人或太古亚佉亚人观之，更不知所见何若。亚佉亚与以色列子孙，所宗信绝异，则于此事，自更有所不同。曩雅伯思（Ebers）作《约书亚》（Joshua）曾采之，著为小说。在古时人生初曙，意想各得自繇，微妙迄于莫测。顾今日意想，乃亦恒与古希腊相同，是则甚奇尔。方是书著述半成，孚坦格娄（Furtwängler）之《神话字比》亦出其一，就中海伦篇黄鹄之女一节，述其新见，与希腊旧传，大致相符。如欧思大迪斯（Eustathius）尝谓准当时口说，则巴黎斯之初蛊海伦，实被美纳罗之貌。方之中古纪述，优多（Uther）与亚忒（Arhur）之母伊格那（Ygerne）事，迹亦近同。至古代之䄂斯（Zeus）与恩斐德棱（Amphitryon）则其说已稔，可弗言矣。复次海伦所佩滴血之星，亦已见绥勒孚思（Servius）所著《威齐尔》（Virgil）注释中。此一节为摩克耳（Machail）氏见告者，第初不知在希腊古话中，此星信名星石（Star-Stone）也。至海伦之众声，则鄂谟之《阿迭绥》（Odyssey）中已言及之，故古人言，海伦之名又曰响（Echo），以是谓能易貌，如众生之初欢，非无因耳。昔瞿第（Goethe）作《战神华尔普迦祭之夕》（WalpurgisNacht），纪其艳巫，亦具此德。若美理曼之咨议，则英国博物馆中，亦藏有其像，绘诸古窑之上。惟作者初乃未知，及此书镌后，始得见也。末次战斗，勒尸多列更蛮族，则指上古北欧之民，格兰斯顿（Gladstone）氏先见及此，谓《阿迭绥》中食人之众，居中夜朝阳之地，峡江之中。其说殆衍自北方游子之谭，沿灵岸而运琥珀者耳。至美理曼之道术，盖本埃及传说以立言。而招死人哈太色加游魂，则与千五百八十四年雷极那德斯各得（Reginald）氏所纂《巫术索隐》（ScotDiscoveryofWitch-Craft）相合，中云凭夜之静，以召魂魄，而咒亦致神妙。若以海伦为世界欲（World’sdesire）者，先有圣威克多氏保罗（PauldeSt.Victor）与希蒙思（J.A.Symonds）二氏。至文中所言战斗负伤诸状，亦有所本。第使弗习希腊文章者视之，当必有以非希腊相稽者，然实则尽假诸鄂谟诗史者耳。罗达哈葛德共安度阑序。

[book_title]序
罗达哈葛德安度阑二氏掇三千五百年前黄金海伦事著为佚史，字之曰《世界之欲》，尔时人间尚具神性，天声神迹往往遇之，故所述率幽秘荒唐，读之令生异感，顾事则初非始作，大半本诸鄂谟（Homer）。鄂谟者古希腊诗人也，生三千年前，著二大诗史，一曰《伊利阿德》（Iliad），纪多罗亚战事。初有睚眦神女曰亚理思，以当沛留斯与提谛斯婚宴不见招致，思修怨，因以一频婆果投会中，识其上曰致最美者，海拉，雅典那，亚孚罗迪谛三神女随共争此果，神不能决，宙斯命就巴黎斯断之。巴黎斯者多罗亚王普利安子，方居伊陀山视其羊群，三神女各许以酬，而巴黎斯终纳亚孚罗迪谛之请，愿得美妇人，二神女由是衔多罗亚。未几巴黎斯游希腊，王美纳罗思厚款之，后曰海伦绝美，亚孚罗迪谛为种业恋于胸，见客美之，会王他出，巴黎斯挈后奔，王归索之不听，遂大举伐多罗亚，海拉雅典那为之助，九年不下。后用伊色加健者阿迭修斯策，造大木马空其中，伏甲士百人，弃城外，复率舟师隐邻港中，多罗亚人意敌既去，启城出，见木马，乃拒洛公之谏，舁之入城，入夜伏甲尽出，舟师亦返，多罗亚遂下，希腊人大掠，杀普利安于宙斯神座之下。美纳罗斯复取海伦，将之返国，遭飓风流地中海，抵息普洛思斐尼基埃及诸地，已而至斯巴达，复为国王。后诗人欧黎辟提斯及思德息科洛斯则谓巴黎斯仅得海伦之形，真海伦盖已至埃及云。诗之二曰《阿迭绥》（Odyssey），即记阿迭修斯自多罗亚归，途中涉险见异之事，而《红星佚史》一书则设第三次浪游，述其终局者也。中谓健者浪游，终以见美之自相而止，而美之为相复各随所意而现，无有定形，既遇斯生眷爱，复以是见古恶，生业障，得死亡，眷爱业障死亡三事实出于一本，判而不合，罪恶以生，而为合之期则又在别一劫波，非人智所能计量，健者阿迭修斯之死正天理应然，不足罪台勒戈奴之馈矢，台勒戈奴事亦本鄂谟以后传言，非臆说也。中国近方以说部教道德为桀，举世靡然，斯书之翻似无益于今日之群道，顾说部曼衍自诗，泰西诗多私人制作，主美，故能出自繇之意，舒其文心，而中国则以典章视诗，演至说部，亦立劝惩为臬极，文章与教训漫无畛畦，画最隘之界，使勿驰其神智，否者或群逼桚之，所意不同，成果斯异。然世之现为文辞者实不外学与文二事，学以益智，文以移情，能移人情，文责以尽，他有所益，客而已，而说部者文之属也，读泰西之书当并函泰西之意，以古目观新制，适自蔽耳。他如书中所记埃及人之习俗礼仪，古希腊人之战争服饰，亦咸本古乘，其以色列男巫盖即摩西亚伦，见于《旧约》，所呼神名亦当时彼国人所崇信者，具见神话中，著者之一人阑氏即以神话之学有名英国近世者也。丁未二月，会稽周逴识。
[book_chapter]第一篇

[book_title]第一章　寂寞之屿
横汒洋巨浸之间，居众山之下，群屿环绕中，潜来一巨船，自薄暮以达中夜，自中夜以至破晓，不稍休止。船仅一樯，悬紫帆颇广，上刺一金色之星。首尾翘然甚高，又下曲如鸟咮，艗首染作绯色。船乘西风而行，又助以棹。舱面立一丈夫，在晨光熹微中，瞻望前路。其人体不甚修，而广胸丰膊，洸洸有武概。目色正碧，卷发下垂着耳际。戴赤色水夫之冠，被紫衣，胸次缀金针为扣。年事未老，而鬓边玄发，已与银缕相参，须髯亦星星颁白。其神思所注，随眸子而移，初在暗中，察岛侧礁标所扬之烽火，后乃凝望远山炊烟，顾历久不可得见，但有天宇莽苍，四山黯澹，颓然作灰败色已耳。既无烟火，亦无人语鸟声，景色岑寂，全岛默如入睡。未几舟行益近，而弥望寥廓，迄无生象。其人色骤变，无复愉容，以彼悬念家耗，既疑且虑，容色转老，益复憔悴。
其人伊谁，即勒兑之子阿迭修斯也，人或称之曰乌力舍斯。方自第二次浪游，颓唐而归，故顾念其家，逾于常辈。其第一次浪游之事，已传人间。当多罗陷落后，如何而浮海者十年，又如何而伪为乞人，潜归故里，侦仇人悉诛之，复得爱妻。此其事人罔弗知，而阿迭修斯亦因是不能安居其家，以罪见诅，当复漂流于外，必迨行至一地，见居人不知食盐，且未闻盐海之名者，乃得祭海若而返。阿迭修斯负诅去国，事乃竟成，预言皆践。凡阅若干奇迹，又以事迕其友女神，皆散佚未经传述者。洎夫今兹，乃得返其故乡伊色加也。
阿迭修斯之来，凡历异地无数，如朝日之门，精魂之衢，与夫白岩梦国。初未为异，今至旧游海岸，乃觉朝日之门，尚无逾其寂，梦民之国，尚无逾其静，但有块然一岛，曝于朝阳之下。
此史述自古埃及高僧赖耶，盖据其目击，记勒兑之子阿迭修斯末次事迹者。今其事相去，时滋远矣。
夫巨叶，至于樯索相络。阿迭修斯不遑别舟人，亦不返顾，即抱树枝，一动荡间已至岸次。旋跪地上，以口亲土，取外衣覆其首，作颂祷词，祝家中爱妻稚子无恙。顾祷词乃无一语受戬于天，盖予夺之权，固秉在帝心，然欲填地下之缺恨，则其事亦正未可冀耳。
阿迭修斯起，引目四顾。身外寥廓，故舟逝矣，而海上更无帆影，岛中百凡沉默，亦无野鸟乱鸣，作迎人之声。时朝暾初上，意人且未醒，遂奋然向小山行，经苍莽之乱林，过石桥。既登山，思先造其仆牧人之庐，一询家耗。自山崖下瞰，见其屋俨然仍在，顾豕栅已破，茅屋檐中已无炊烟。逮近就之，亦不闻犬声之吠生客。道路庐舍，茂草蔓生，境至清寂，即耳至聪者，亦不能得一足音。牧人庐扉大辟，而其中洞黑无物，但有蜘蛛作网暗中，知无人入此室者久矣。阿迭修斯呼啸数四，都无应者，惟空谷反响，窈然如语。入其室，冀得食品，或有余火留遗于剩叶间，顾一无所有，空虚幽冷，有如殡宫。
阿迭修斯出，至阳光之下，向伊色加城而进。在山上见海光滟潋，仍如昔日，惟少紫帆渔艇，往来水上耳。此时田间禾麦当熟，今则弥望皆芜草萦生。山下坡径起伏，路半为赤杨之林。有喷水出自佞孚古泉，潏潏然注石盘中，而无提空瓮行汲之女郎。盘亦残破，蚀于莓苔，其色黝黑。水四流石隙中，奔窜入海。泉旁亦无行人之供品。佞孚祭坛中，神火早已熄灭，荒草芊绵，蔓生剩灰之上。当日磔祭之石，已为薜荔所藏，不可复见。
阿迭修斯心大动。未几已近其家，墙根屋脊，耸然在望，急趋就之，则了无人烟。庭间满生杂草，是中旧有䄂斯大神之坛，今已无见，但留一斑驳之大阜，其色黑白相间，异于凡土，有粗草生之，疏疏如痫夫之发。阿迭修斯见状股栗，以黑土之中，赫然睹死人之焦骨。逼视之，则大阜非他，皆男女焚余灰也。此处殆为瘗尸之所，以遭大疫，死者强半，乃以火葬了之，余则逸去，故全岛阒寂无人。人家户牖皆启，顾不见人之出入，庐舍亦墨墨如死，似其居人。
阿迭修斯倚杖危坐，忆及前游老犬爱而戈欢迎之处，而犬亦遂死。忽阳光射及阜上，睹一物剡灼作光。阿迭修斯撩之以杖，铿然有声而滑。拾视乃一臂骨，上束金环，销铄已半。环有铭曰，“伊克摩利阿造予（IkmavioeMenoiezen）。”阿迭修斯见之，立蹶于地，匍匐尸骨灰中。知此钏为其妻丕纳罗普故物，昔购诸亚斐尔者，为当日新妇之饰，而此皓然白骨，即当年玉臂也。大戚而哭，力尽乃颤，举手向空而捉，状如中魔。力撮腐尸之灰撒诸顶，发为之污，自啮其指，而诅天帝与运命。
方伏地时，日光赫然照临其上，而人不动。未几薄暮，凉风吹动毛发，而人不动。觉极波涛之恶，与搏战之凶，忧患此为第一。已而日坠，光线渐暗，银黄微月，出于东方。夜鸟鸣声，自远而近，垂及阜次。有鸟下集阿迭修斯颈上，砺其爪喙，人乃终醒。举手自暗中疾掣鸟颈，力断而掷之地。其心戚甚，几入于狂，使腰有匕首者，必自刎颈而死，顾赤手无一利器。久之起坐，又立月光中，喃喃自语，如猛狮在前王废苑，既饥且困，又久戚而惫。彳亍而行，见石门矗立，回念当日伪丐归来，力射杀夺妻之人，即在斯地。今爱妻已死，浪游亦了，凡百战事，悉归空虚。当苍白月光之下，觇视其室，乃如鬼宅，阴森逼人，非复前时温蔼之状。长廊间几案破折，葬时宴饮之影犹存，破骨零星，与杯碟之属相错。象椅已碎，室内昏然，惟有戈头刃刺，虽锈蚀过半，而月光映之，犹闪烁作斑点，满于败壁而已。
时屋角一函，忽入阿迭修斯之目，既稔且习，则欧列图之弓卧焉。以此弓故，巨雄希拉克黎至杀其居停于庭次，而人弗能用，惟阿迭修斯能弯之，顾甚宝爱。曩未携以登舶，每临战，亦惟秘诸家中。今妻孥已尽，奴言犬吠，亦弗更闻。于百静中，忽有作欢迎之声者，独弓声耳。盖此弓迹多神异，有神居之，善知未来，且能兆战，每当杀人，辄中夜而鸣。今此声锐利而微，自弓弦中出。阿迭修斯拱听之，觉厥初甚弱，未几渐益清厉，铮铮如怒。倾耳既久，乃如有无声之韵语，入于耳而会于心。其辞曰，
“雄矢浩唱兮声幽伫，玄弧寄语兮弦以音。
鸣骹噭兮胡不续，胡不续发兮餍人肉。
迅其步，婪以飞。予来遥遥兮自远，如彼肉攫兮赴兹征燕。予薢茩诸飞路兮天风飕飕，浩气掠余兮余翼为揉。
火花驰逐兮雪风是吹，吾众瞥至兮惟死之之。婪以飞，迅其步。余来自远兮远且遥，如鸟斯迈兮迈斯战桥。
噫吁嘻！鬼魂泣血兮矢着人，镞饫热露兮相欢欣。
苍骹浩唱兮声幽伫，玄弧寄语兮弦以音。”
此歌之来，盖恶声也，为死神之使令。于百静中，为破寂之第一声。阿迭修斯听之已习，心即会解，知战祸不远。利矢之影，且瞥然疾飞，镞喙亦将饱饮人血。因举手执弓，试拨其弦，声轻利如春燕之歌。不觉益触哀思，泪下洒地。良久始起，以为饥所驱。饥之为力，乃强于忧苦凄恋，举百凡欲望，莫得与衡。阿迭修斯起至食堂之后，入一小户，处处见残毁之物，狼籍地上，皆昔日所亲建者。复欲入复室，而小树已杂生当户，苦不得入。已而得门矣，中乃腐谷陈陈，他无所有，此以疫作之际，储方甚富而然。而圣井中水，亦尚喁喁有声，映月光及银沙之上，潋滟作态。遍搜后得食少许，腹既果，乃启藏珍之箱，出其金甲。甲者，海伦怨偶，普利安子巴黎斯物也。多罗陷落后，此甲归斯巴达美纳罗氏。宝藏至久，既而举赠其佳客，即阿迭修斯。阿迭修斯披甲竟，仗一剑，名曰欧黎耶路之赠，铜刃银鞆，鞘以象牙，授自异国之客。饮食已，又闻屠伯角弓之歌，生意因之复发。虽家毁妻死，爱子台勒摩古亦失其耗，而一息尚存，终亦自爱其生。虑伊色加海盗，或占此为窟穴，如海鸢据鹰之弃巢也。乃擐其甲，就鞘中择二矛洁之，取矢箙系腰际，携巨弓自废屋中出，立于月光之下。自是，此渠渠夏屋，乃不复有居人跫然之足音，而惟野草蒙茸，海风呜咽，而长此终古矣。

[book_title]第二章　示兆
夜渐阑，景极清寂，但有海波舐岸，时作微声。阿迭修斯自家趋城，处处望人家镫火，顾皆沉黑了无所见。以疫后继以地震，百物悉毁。道中类皆破罅，月光自破屋坏墙穴中点点外射，影极凌乱。久之至司战女神雅什妮神庙，第屋瓦尽覆，柱桷倾斜。辇道中野花丛生，麝草作香正烈，履为之碍。小立檐外，即当日磔祭之所。怃然久之，已而见火光熊熊，自滨海一大祠出。祠为爱之女王亚孚罗大谛之居。芳菲之香，辉耀之光，自窗棂四溢，渐杂入银黄月色，与大海夜气中而没。阿迭修斯觅道往，肢体小倦，趋行甚缓，景亦恍惚，半在梦寐。第恐或海盗据空祠夜宴，因藏身丛树间，窃觇其状。既无歌声，亦不闻跳舞之响，古殿森严，弥形寂静。倾听良久，胆乃渐壮，潜进其户，竟入圣地。庭中铜炉巍然，初无燔柴，两旁立侍金制男女，手中亦弗秉炬火。彼自审非梦，未至误月光为火焰，而神祠则信大光明，如浴金光影中。其光无有源起，非来自神座像次，惟处处皆现，朗然炳然，非复人间所有状。四周画壁，咸绘古代神人爱史，暨雕梁藻棁，碧色之罘罳，莫不赫戏，如在白日。
阿迭修斯见状绝，知神降矣。以彼所见，凡神人往来，皆有异光从之。因坐圣座之侧，俛其首，右手攀座上雕角。坐时似醒似寐，似有切切之声，作于耳畔，似摩忒尔与桂叶之私语，然亦如松顶涛声。旋觉有微息吹拂面际，其凉沁骨，寒于破晓之风，体为战栗，毛发皆起。于沉静之中，忽来一声。彼听之，知非人声，殆女神语也。以在彼耳中，闻女神言，初不为异。彼识战争与智慧女王雅什妮之笳音，与太阳之女首㛭之娇语，与加黎普娑握金梭而织时之歌。顾今之为声，乃玄媺过于鸽音，轻柔逾于睡味。在朦胧间，似有声曰，“阿迭修斯，汝故不予知，予非汝后，汝亦未为吾役。顾今者彼气母雅什妮安在？汝亦胡为至此？屈膝于提阿尼之女，如祷祀者之所为，何耶？”
阿迭修斯沉忧腐心，首不答。声又曰，“阿迭修斯，汝试视之，汝家今荒，汝灶亦冷矣，野兔将哺子于而之曲突，而汝屋脊之下，亦将为夜鸱巢之而啸。今汝妻孥已丧，故国亦芜，彼雅什妮者，亦遂弃汝。汝以牛羊之胛往享者，岁凡几何次？顾于吾曾有双鸽之献否？今彼之弃汝，岂亦犹曙神之于泰淑努士，正以尔之鬓垂，生斯白发？抑神女生涯，固亦翻云覆雨，不殊山林泉泽之佞孚，抑神之爱人，即廑及芳时而止欤？吾故弗知。然吾诏汝，阿迭修斯，汝年鬓届矣。年之为物，乃至无情，脆弱而冷酷，在人间为无可逃，而神人则视如大恶。今为时虽晚，吾乃犹欲役汝可乎？天上地下，吾能胜之，人龙天神，咸莫吾上。汝且自思，岂仅力避吾亚孚罗大谛为已足乎？宁吾司爱，而汝乃无所爱，终不肯暂为吾役？凡吾所赋与之哀乐心相，欲咸屏而弗知乎？汝固仅能受太阳之女首㛭之抚煦，颓唐于加黎普娑怀抱中？彼海若之女，永弗至矣。在汝爱妻丕纳罗普，汝良待以诚，顾天性至情，则所弗有。彼非汝妻，殆仅汝火伴，汝室人，汝诸子之母耳。彼之境地，与汝至爱之国相属，故汝亦爱之。而今彼人云亡，诸儿亦逝，汝之故国，复索然无生气，如残灶之冷灰。汝历诸战，漂流转徙，劳顿奔驰，所得者今究何在？于混混死人中，又将何求？汝殆求众所同求之世界欲而已，彼弗能得，阿迭修斯，汝亦弗能得也。亲朋槁骨，国土荒邱，百凡无生，有生者殆惟一物，曰希望。今当汝前，即新生命非耶？其时至美无伦，已无昔日凄怆之痕，与既逝之恶梦，特今者时犹弗至。汝宁不能舍一时为吾役，为汝前此所未有者耶？”
言次，声似渐迩，且渐柔，久之似已在耳畔，神香馥郁，吹入鼻观，呼吸及于肩并，神冠之髻，几与玄发相结。声复曰，“阿迭修斯，汝竟弗能暂为吾役耶？毋惧为！汝此时弗能见余，且举而首，视此世界欲何如者。”阿迭修斯举首，则前有一像，如在青铜镜中。中现一女子，虽在稚齿，而美如天神，即爱神见之，亦且生妒。俜停韶秀如棕芽，目光灼然，了无畏惧如小儿，首戴铜缶，似行汲方归者，脑后则簇枫叶为饰。阿迭修斯一见识之，以儿时行旅至其父汀达留思王家，曾一相见。当时入斯巴达之泰俱图山，方驱车涉欧罗津，遇女于水次。时尚年少，一见即歆其美，乃随亚佉亚王孙往求婚。顾海伦竟属他人，为亚托留思子，曰美纳罗，家乃不祥，众生多为弛膝而死，而后则传为诗歌，洋溢于人耳焉。
阿迭修斯既见海伦，少时已亦转少，再视影中，忽化澹雾而散。俄顷又现一像，见自居镜中，微服如乞人，被殴且伤，然坐长廊中，金碧灿然，有女子为之濯足，又灌以油。少女之面虽至美丽，而色若忧戚，且含古羞。因返忆当时由亚佉亚营入多罗侦事，变服为丐，入普利安之家，海伦为濯足傅油，又许之潜出。凡此诸事，一时涌起灵台中，而图中幻影，于时又化雾而灭。阿迭修斯俯其首，跪神座前，呼曰，“日光之下，黄金海伦乃居何所乎？此时百念悉已，惟欲于未死前，再与海伦一觌。”暗中声又作，如耳语然，曰，“阿迭修斯，吾言诚矣！汝胡不能暂为吾仆？当日之事，智慧并失其用，爱不救汝于多罗围城中乎？”阿迭修斯曰，“然。”
声又曰，“今听之！吾仍当施恩于汝，设吾弗汝助者，汝将不克久立于人间，家国眷属，悉归无有。微予者，汝必腐心孤独，以至死亡。吾今当默启而心，令忘前此之忧患，又当移植爱根，于而胸次，俾得见汝有生之初第一用爱之人。吾今语汝，海伦故未死也。吾当示汝以往见之路，复赉汝以浪游争战之乐，汝行当得之。在一至奇之地，其民滋怪，有人神之争。而其究竟，则世上最勇最智之人，当永眠于最美妇人之腕上。阿迭修斯识之，其专意海伦，勿生支节。吾示汝以兆，汝当得诸魔术之地，在魔女之中。
海伦胸间，有星光之石，熣灿发光。石在初适美纳罗时为予所手赠者，自石下坠有红质滴滴如血，落于衣上，随滴随灭而衣无黦。
以爱之星故，汝当得彼，且以此星与誓。戒之哉！如弗喻流血之星之示朕，或自破其誓者，则终汝生，无能再得。汝之死亡，亦将见诸水涘，先知之言践矣，顾汝终当永眠于海伦之腕上。戒之哉！”阿迭修斯闻谕对曰，“虽然，予居环海岛中，风波滋恶，其何以乱流渡此湾乎？”声复曰，“毋慑为！虽艰巨胜此者，神将克之。第去此室，卧予圣所潮音所及地，自睡以图少息，汝力当复。明日第二太阳西下时，汝首涂矣。先饮此杯，送汝行也。”声止响绝，如乐音之靡散。阿迭修斯醒而举其首，光明渐澹，全庙映朝日之光，色作苍白。起视神座，果有红酒湛然，溢及杯缘。阿迭修斯一饮而尽，此酒如希腊之涅弁希，乃有魔力，令人忘忧。饮后觉有新意辏入心坎，举凡既往之事，忧愁苦恼，一扫而尽。阿迭修斯健步出，复如少年，取两矛，缚弓于背，至山下面海而卧。

[book_title]第三章　息敦人被诛
朝日东出，曙光被海而来，海景至静。未几日光射及山椒，返照阿迭修斯金甲，金色灿灿，如活火方燃。当晓日出时，沿岛之岬，有黑船一潜进，舟人执楫驱之。此船一见，立辨为世界最贪婪冒利之人，即息敦驵商所乘。以鹢首有二侏儒神像，其首极大，张口历齿而笑，四肢拥肿无度，为息敦人素所崇祀者。舟方从爱尔比雍返棹，其地为一岛，在大海中，产锡甚富，故舟中所储，为值不赀。甲板上立舵工为船长，癯而修，目光锐利，灼灼四顾。忽见甲光映日，第相距尚远，不知为金，独见黄色而已。惟黄色之能饵息敦人，亦犹黑铁能引勇士之手。因遽握舵向岛，以岩下水深，不虞礁石。既乃见一人擐金甲卧地，舟人耳语久之，旋复静笑，跃登岸上。人持一索，皆牛革生麻所制，或锚索帆缆之属。端结一环，能动如轮索状，即相距颇远，亦可捕物。此舟众之登，即拟捕甲者，曳之登舟，载至埃及河口，货为王奴。盖息敦人嗜利，喜以诈力捕男妇，售之易金银牲畜。虽爱尔俱孚王子，亦多受掳，为奴于巴比伦达亚，或埃及绥勃斯诸地。辄远别其国，颠顿以死，皆息敦人为之也。
此时息敦人进极慎，行短草丛棘中，肃然无声，惧惊其梦。既而及一石之距矣，其举动极轻捷，如牧人之捕睡狮。而阿迭修斯忽醒，似有所觉，起自睡梦中，惺忪四顾。顾虽醒而飞罟已覆颈际，下及两腕，为人牵掣甚力，欲曳之倒。人未近，阿迭修斯已大呼复立，其声烈甚，伊棱之塔，几为之震。以手握剑鞆，趋向前敌，近者均弃索遁，惟稍远者犹坚持不释。使手未受絷，则息敦人虽众，以一剑了之，正复非难。顾今者两手已在束缚中矣，然制之亦正未易。少时遁众复返，益并力助掣，终为众力所屈，步步曳之而下，忽踬而颠，息敦人大噪，群趋之，覆压其上，遍施结束，以舟人结绳法缚之甚固。事已全胜，而彼等亦不复全归，其一为阿迭修斯桚诸膝间，绝息而死，其一为足所中，股折矣。
阿迭修斯斗久力尽，舟人卒胜，缚而置之舟中，锁诸甲板前部之囚室铁桁间。初颇震恐，逮胜，则相率嘲弄为乐。放帆击楫，舟遂行，海风横吹，为程甚适，向尼罗河口之奴市而进。天气清佳，舟众皆乐甚。以方从爱尔比雍荒岛来，交易大获，仅以斐洲贝壳与埃及珠玑，易得金锡无算，半道中又获一人，即所擐甲，已足抵王者赎身之值。于是均自谓快哉行程，且风信亦殊佳也。
自此抵埃及，为程尚遥。第海道皆稔，舟经舍佛仑尼亚，伊具烈普之岩，多树之宅泌度司，沙美诸地，与夫历历之小岛，昔曾为舟中囚人所王者。阿迭修斯静卧不动，呼息甚沉，惟过宅泌度司时，偶一引首，四顾景色。见落日苍茫，方及伊色加岩上，意此为末次之见矣。
舟进甚疾，经小市无数。循噶克纳岛，沿岸而行，过衣灵，抵陁利雍时，已薄暮。夜半至毕罗斯，见火光熊然，自斐昔司德洛图大神庙中出，射于海上，及一带沙陂，悉被光曜。神，涅思多翁子也。既近摩利亚，南风忽作。摩利亚位在南端，其地有汊，两海分支。风驱舟南行，面尼罗河之口，舟乘风疾行，几失道，乃沿岸而进。惟见岛上小祠矗立，状如鬼怪。舟人至此，咸欲弃货于海，冀舟少轻，或得弗沉。独船长弗应，自握一剑与二铜刃之矛，立舱口守之，谓当与此舶共其存亡，宁死不舍其货。倘得天幸弗没，安抵息敦花城者，当就波士德仑水滨棕榈深处，筑别墅自娱，不再为海行矣。其誓言如是。舟人又以阿迭修斯之来，为朕不吉，欲投之水，船长益大怒，执不允，惟曰，至丹尼斯，可得善价也。
未几风减，息敦人咸相庆如获更生，群致酒肉于船首侏儒像前为寿，且焚香于炉，以答神贶。方欢笑际，又共嘲囚人，取阿迭修斯盾剑，悬之樯上，次列弓矢箭箙，如献俘礼，竞以息敦语讪笑，意囚不之解。然阿迭修斯实知之极稔，以彼夙善埃及方言，又大战之际，遇人无数，自渠魁以逮厮养，无弗语者。息敦人谭次，盛述将来状况，谓异日抵埃及，至丹尼斯之城，船长当以人及甲上贡佛罗，此囚状至文雅，诚不愧为王家奴也。时有舟人来，稍缓其缚，出酒肉饷之。阿迭修斯即取啖，又作势示来人，乞为宽足缚，以结束至紧，四肢均为之痹，金甲切肤，体亦为病。其人果缓之，阿迭修斯乃仰卧，动其四肢，少得宽纵，觉力已来复矣。
舟向南行，海水不波，光滑如镜，过小岛甚多。岛在巨海中，点点如莲叶被水，景滋奇异。巨船载奴而行，叹息之声，与水风激响相答。是诸奴者，皆约尼亚与亚佉亚少年与女郎也。舟过数市，居民咸安堵如常。有时过围城之前，见海线一带，悉黑烟连天，尽日不散，入夜化为烽火，其红映海。盖自敌舰桅上扬烽照帆上，故色赤如血，而舟舷之盾，则映火光闪闪然。息敦人均去之不顾，一夜已至尼罗河外，泊小岛前，舟人多登，余亦就睡。
阿迭修斯于时思遁矣，虽为事滋险，而不遑恤。彼卧囚室时，足受束而痛，为之不寐。守者则在月明之下，立小幕中，以逃至不易，故守不甚严，惟时一临视之。时视者方入瞑，阿迭修斯万念潮涌，思夜来神示，殆纯出梦中，正如他人言，来自象牙之妄门，非自角门也。此生殆终于奴，为王未几而为虏，治埃及人之卝于辛那，卒为王宫门者，以迄于死。方凝思中，忽有声出于百静，微弱而利，发自樯上悬弓。此弓者，阿迭修斯方念将不能再使者也，而于时歌作，觉有无声之歌，印人心坎。其歌曰，
“猗！鏖搏之一时，会其届尔。箭影飞扬，尔仇将逝。
胡不使青铜之喙，深啄而中之？
盍麾彼征禽，翱翔其上兮？嗟彼睡人，死其禳兮。
嘻嘻！苍骹浩歌，声幽伫兮。玄弧寄语，弦以音兮。”
歌已，声渐入寂。阿迭修斯知明朝日入时，不再在奴境矣。报复之期，亦且弗远，束缚虽在，而无能阻其复仇。彼知息敦人在愤火中，将被摧烧，如断麻矣。曩浪迹居海岛时，其所欢加黎普娑，曾于夏暇中授结绳之法，为人所弗能弛者。比战歌入耳，乃忆此术，不复困睡，即在暗穴中一一释其结束。势已可逃，如乘守者未寤，自投水中，泅匿水裔丛莽中，当得脱。惟其报复之念，殊不亚欲得自繇，并此舟财货，致诸埃及之王为贽。因不去其穴，仍毕瑟跼卧，状如受缚，醒以达旦，惧入睡或为所觉也。次晓，舟人皆返，嘲弄之如常。时有一人以豕肉扁豆一盏置室外，操斐尼基语调之曰，“大神，尔得非耶梵明神之一，欲肸飨小人之献否？在大神鼻观中，此肉宁不甚馨？顾尔乃弗以手取吾献，何耶？”
阿迭修斯受调大愤，顾勉抑之，怒且笑曰，“吾友，汝胡弗更以汝献少近吾前，如是者吾当闻其芗味。”舟人初不料其解方言，闻答大愕。一人即起，移肉近其前，意如弄犬，以肉食诱之，时取时予为笑。是人方前，阿迭修斯忽跃出，拳击之。此时愤极，故此击滋凶，骨为内陷。其人仰跌撞桅，巨桅为动，仆地未几，即颠顿而死。
阿迭修斯出，取桅上故弓，并其匕首，又加箭箙肩上，直前趋鹢首。甲版之舷甚高，而舟身隘，方舟人惊扰时，阿迭修斯已至侏儒像前，弯弓怒视而立。众见状大怖。一人呼曰，“嗟夫！吾侪死罪，乃捕缚何神，吾舟愈弗胜载。此必弓神黎舍密加，即耶梵人所谓亚叵罗者。今当哀之登岸，万勿与战，但求其慈悲。非然者，恐有风波捍吾曹也。”船长大呼曰，“勿尔！汝辈懦夫乌知者，彼岂神人，亦凡人耳。即所擐甲，尚值牛牲数轭，奈何释之？”乃命人登甲版，以矛远掷，又令取长枪一攻之。枪极大，持必五六人，能穿坚甲，用此备舟斗，或趋岸上攻者。船长命下，而人多弗愿，以枪庋舷次，取之当经箭距之内。惟数人已持矛登，五人进掷，弓弦二张，前进之人已死其两。一人乃为他矛所中，余二人亦跃匿室中不出。阿迭修斯据船首高处，操息敦语大呼曰，“咄！汝息敦群狗，此次为汝侪最后之行，尔后不能复奴他人矣。”呼次，舟人正乌合室中，共议克敌之法。而弓声不绝，坠人亦不绝，甲板上无隐蔽地，掷矛者非死即逃。斯时新日初生，射金甲上，四野无声，舟尚在泊，摇动不定。阿迭修斯弯弓以俟，射先登者，忽人声哗然，舟人悉登，竞折舷边护盾拥之。矛下如雨，然多不能中，或中坚甲而坠，或飞集神坛之柱与侏儒体上，而弓声铿然，率中的。阿迭修斯游目四射，又注意其旁之一穴甚专。穴为船之户，下坐棹人，以历相全舟，惟自此可以进取。方引手拔箭，忽有所觉，回顾见人影荡漾舱面，急仰视，则一人伏桅桁之上，方欲下矛。阿迭修斯伸手得短矛掷之，贯两手钉于桁上，悬空无着，呼号就死。是时箭雨益密，人已垂尽。忽有人大呼，谓是神人不可敌。余众闻言悉靡，半跃入海中，凫水逸去。阿迭修斯呼啸健进，引刃四挥，如海鹰攫鸥于岩次，舟人大败，无一免者。群僵卧棹上，或远走彼端，因得入水，其弗及避者，皆受夷伤而死。惟船长尚在，知事机已逸，乃奋矛力掷其面。阿迭修斯见铜光闪烁而来，亟俯其首，矛中胄上，胄穿。因大怒，举刃镡击船长，仆地立晕，即缚之，纳前日囚室中。又集尸积诸舷次，而桅上尚有创人，钉两手于桁，呻吟未死。阿迭修斯嘲之曰，“老友，汝在此乎！宁汝愿与吾偕，久于汝侣，抑欲图新事业耶？如弗厌者，其安居是上，可瞻眺河口之佳景。是蔚然大市，即吾将得善价处也。”言次，其人已痛苦欲绝。阿迭修斯徐脱其甲，汲水涤去血迹，以久战全身浴血，如巨狮食牛方已。至是乃净，又出金梳理其发。复就死人拔所中之箭，与夫射及船缘与侏儒上者，悉洁之，返诸箙中。次乃披甲，脱胄出其矛。此矛所中甚恶，以彼大力，矛出而胄不能弗破，因折矛干取尖，塞其穴。此着意大不怿，殆平生忧患之第一事矣。事已，取酒肉自啖，且酬其神。饮已，曳碇泊之石起。此石甚重，非兼常人二倍之力，殆不能动。于时北风已策策而动，即所谓贸易风者。阿迭修斯登艄，自握其舵，舟遂南行，徐徐向尼罗河口而进。

[book_title]第四章　血色海
苦战既久，阿迭修斯亦倦，颓然握舵面南而驶。时为亭午，赤日正中，忽焉皎然之天，转为深黑，空中作声，如飞鸟千万拍其羽。是为大盐泽闿士忒尔之野鸟，群飞觅食，方自南而北，截海以渡，故飞路所经，日色为暗，兼以鸣声庞杂，四面但闻凫鹤之嘹唳，鸟队块然，其色甚墨，至白鹄片羽，映黑影中，亦皎皎可见。阿迭修斯见此，即拈弓射之，中一鹄，贯胸，拂桅而坠，旋落船后水中，水为之激。阿迭修斯俯觇大惊，见坠鸟之处，水赤如血，泡泡作沫。白鹄长羽浮水上，星星沾血点。临舟后瞰之，益大异。苍芒大海，穷目力所及，皆一赤如血，泡沫荡漾，而上下分层，殷红之下，水色仍清澄如旧。又视水势，似此血水南趋尼罗，故船尾色深，而前则稍淡。阿迭修斯自思，是必埃及有血战兴于河岸，战神遂怒，河水转为血色。然今已无家，弗复为意，惟一意向前，觇明神指示，究竟有何因缘。是时飞鸟已过，当午后二时，日光耿耿在上。方顾视间，而黑影曼衍又起，光曜渐弱，其色殷红，南方即有雾作，雾甚薄，而天黑如墨。此外南端有卷云如山，形极怪，色黑，峰间怪火，洞然发异彩，麓下有电光回抱，如卷轴然。阿迭修斯浪游久，历重洋大海，转战经年，从未睹此晦状。此时自审如在巨灵腭中，杳冥一无可见。船长受缚，呻吟囚室中，自祷其神，并舟上死人，在桅之上下者，悉为幽暗所孕。惟船后地平之上，有远天一线外露，色莹白如象牙。回望来路，觉小屿星罗，即杀息敦人处，尚历历可辨。
阿迭修斯固未知人世玄关，于彼已永闭矣。北向为所前经，太空清丽，岛角皆负日光。爱尔俱孚之陆，景亦澄净，中现旧识之神祠作白点。而返顾南方去处，则黑云如磐，下藏一黯然之地。茫茫万事，将从此去。其事奇诡无伦，方之古昔记载，咸莫能及，且于是中会兴人天之战，有真妄之神人，与凡夫相接，而人间之妄爱真情，亦将于此为末次之相见。阿迭修斯见状，似觉有凶朕来前，告以不吉。思回舟向明而进，顾彼素性弗知退易，而事又前定，虽退莫逃，遂决意向前。以一绳缚舵柄持之，循舷而行，在暗中摸索，得至船首。其处有香炉一，立侏儒妖神座前，余火尚荧荧未烬。因抽剑削矛柄及箭干为细屑，实炉中，自神座取火燃之，瞬息大炽。船左右而动，火光随风，摇摇照死人面，又射黄金甲裳之上，色作殷红。
阿迭修斯浪游已数，顾终以此次为最奇。驾一扁舟，独临沧海，满眼惟有死人，亦无定向。盳洋而行，怪风萧萧，时作时止，来吹其舟。微飔瑟然，其来无踪，其去无迹。风后又有他风追之，过大海之上，刹那已杳。长夜不旦，不复知时，并失其方向。惟中心甚乐，如已转童年，忧患悉不复忆，甚哉神女之酒与血战之乐，足以忘忧而驱老也。因大呼曰，“忍旃吾心，试忍此境，即逾此者，前此已忍之矣。”此语盖所常言。于是起取息敦人之列籁，作歌曰，
“纵东方之不作，且躃躃以竟驰。历荒波之浩荡，禁灵曜于崦嵫。洵予行之茕偊，吾心尚其委蛇。纵远蹈夫异路，循血海之修涯。尚忍旃而毋却，昔奚胜于今兹。忆淫游兮丧友，吾终免而无夷。面凶死其竟脱，遘员目于岩栖。时湔血之洒洒，涅窈堂而赭之。穷忧穷忧兮吾何惧为，厉运纵至兮无为吾菑。宁不见夫故乡赫然其人望兮，但留荒野与残尸。”
余音未已，遽见前路有赤光一带，沿地而起，遥而甚微，如落日余光，下及地隅，遂挪舟向明而前。未几即见二火柱，并立黑暗中。近视之，则高阜屹立，积木焚之，上接天末。阜在花刚峭壁之上，夹水而立，似焚战尸之堆。火焰摇荡，下映曲港，光熊熊而起。舟方近港，暗中遽有幽光动移，细小如萤火，皆船首之灯。众船中有人操埃及语，询来船需引港导者否。阿迭修斯诺之。随有小舟至，一人登船，手秉炬火，回首见舱面死人累累，与樯上悬尸，穴中船长，以及金甲之巨人，胄上之矛头，益以懔然，大惊几蹶，疑阿施利大神，乘死人之舟，来临此港。阿迭修斯亟止之，命勿惧，明此来之意，且云将有所进于王。导者乃安，执舵自两阜相对汊中，徐徐进埃及河内。阿迭修斯傍孤桅而立，歌大弓之歌，火光射其甲，色炳然。
是时从导者言，移舟向丹尼斯希拉克黎之庙而进。是处例许外人寄泊，人无妨害。惟欲泊此，必先弃息敦人尸于海，以尸体为埃及所忌。众尸入水，状至可怖，如四足之鱼，腾跃波间。水悉起沫，而水兽争食，互击以尾，巨喙虚啮作厉声。尸未及水，即有长喙出于海上，当黑夜火光中视之，弥复怖人，恍如死河之中，有精灵出现，搏生人魂魄以为食。阿迭修斯见诸异状，冥晦之昼，恐怖之河，与河中水兽，心为之冷。于是回忆野鸟群飞，以及血色之海，其状历然。
死人既尽，河水亦平。阿迭修斯因询导者以血海之异，且是地胡为昼晦。导者谓是地故无战事，境甚平和，惟沿岸有鼷鼠蛙黾及飞蝗为灾，而此息诃圣水，泛赤者已越三日，至此第三日间，世乃入晦。至胡以致此，则导者庸人，弗知其故，惟云格恩见怒于神，以非神弗能降罚，而见怒之故，又不能言。第述爱之女神圣哈梭，以丹尼斯人崇祀客神哈梭，因而见怒。客神丽绝，第弗能明其为神为人，在丹尼斯地，亦有庙貌存焉。导者又谓约三十年前，曾一至此，不审其来何从，大为国人所崇敬，未几又忽然而去，逮今复来，居兰若中，人见其美，莫不赞叹顶礼。至于神人之分，导者又弗能明，惟知居雅泰赫其之哈梭，以此而怒，因大降菑害以罚国人。于是有建议者，谓客神果神，宜乞其去埃及，如为妇人，当以石击杀之。而丹尼斯人弗肯，谓宁死不能弗礼此客神哈梭。顾亦有谓菑兴自男巫二人者。巫为客族诸奴长，浪游至此，定居丹尼斯，人名之曰亚普拉，凡诸祸害，皆以彼魔术酿成之。此二人者，在埃及僧众中，权力卓绝。顾在导者，则他所弗知，惟云丹尼斯之民，触怒哈梭明神，则神之见罚，降菑害于格恩者，正未有已，且亦极凶。导者言甚长，言次，晦色渐去，于碧色微光中，隐约可辨河岸。第初甚惨澹，如在冥中，未几天已大明，日方正午，一时生象复起。牛群牟然而鸣，午风旁吹，微掠棕叶，如鸟羽之垂，鱼跃于波际，夹岸人声嚣然相呼。复有众声作于大神罗之赤庙，神盖居日中者也。阿迭修斯于时亦祷其神，谢亚叵罗希利阿思息普赖雍与亚孚罗大谛诸神之祐。未几导者引舟抵步头，雇数棹人，经一小运河，至丹尼斯，亦称希拉克黎之翳所。舟既就泊，阿迭修斯登岸，少憩，即有僧众来迎。

[book_title]第五章　皇后美理曼
事之奇者，流传亦迅。当阿迭修斯未至埃及前，佛罗居丹尼斯新都，即得风说，谓将有人来格恩，状如天神，着金甲，独居死人舟中。近数年来，岛海野人渐与埃及稔，时登陆蹂躏禾稼，俘掠妇女，复登舟而遁，惟无敢着亚圭澥之甲直面佛罗之都者。埃及王闻报大愕，嗣知已至希拉克黎庙次，乃遣其顾问往视状。其人为将作大匠，爵甚高，名赖耶，古僧也。为先世旧臣，曾及事剌美绥斯二世，有宠于王猛纳达与后美理曼。今命视来客，兼偕之至宫。赖耶受命，跨骡出郭门，至希拉克黎庙所，即有僧引之至阿迭修斯室内。客方食埃及荷饼饮酒，见僧入起迎。衣裳未改，仍着黄金之甲，而亚佉亚式之胄，则庋三角架上，胄有二角，角间青铜矛头在焉。
僧见胄凝视，阿迭修斯起与作礼，亦并弗知。既乃答礼甚恭，而目光耿耿，仍注射矛头破处。已而取胄问曰，“孺子，是尔胄耶？”言次，声微颤。阿迭修斯答曰，“然。此上矛头，吾近方置是，乃以多矢易得，殊非一剑半戟之故尔。”语已微笑。僧久视手中之胄，自语曰，“死者言诚，彼言希而无诳也。”复顾客曰，“孺子且自饮啖。顾不知能容老人致辞，一询汝故国与父母否耶？且孺子今来何从？”阿迭修斯以己名知者太众，因伪答曰，“吾自亚列白来。吾父亚斐达，为波列丕蒙氏子。噶普利图，吾名也。”老人曰，“顾汝胡以偕死人来，且赍重宝，乃逾王者赎身之金，何耶？”阿迭修斯曰，“是息敦人物，彼殉是矣。吾知若辈海行，并为此物。其得滋难，顾失之亦速。以若辈弗能知足，乘吾睡克烈忒港口时，缚吾为俘。而明神与吾胜着，终缚其渠，且得此白金与杯剑锦绣之属，致诸汝主。承君高谊，盍从吾来，自择数物为君寿？”因起引老人至寺中宝库。库藏甚富，悉旅人檀施之物，多金玉乳香，自辛那彭德来者。又有东南所雕镂之象牙巨角，埃及同盟契多制之银碗与浴盘，而是中以阿迭修斯者为最胜。老人视久，目为之眩。阿迭修斯指之曰，“翁宜自择。仇敌之获，友朋之賐也。”僧弗肯。阿迭修斯见僧目注一琥珀之碗，上施浮雕，隆起作人神大鱼之形，为极北所产，内地殊不易睹者，即取置老僧手中，曰，“翁当得此。他日吾行，请即以是碗酌酒饮予，为今日主客之念。”僧遂受碗而谢。视其金光灿然，不觉莞尔曰，“吾侪犹童耳。试观老童，每以得玩具而喜，顾返为成人，期亦迫矣。今佛罗命偕汝往，如汝面后时，能去此矛头弗御者，则其悦予，较以碗寿我尤胜。”阿迭修斯曰，“丈宜恕我，吾弗能去此，致伤吾胄，且我无匠人之具。此矛头实为吾事之左征，此二三日间，吾弗能不御。”僧俯首浩叹，惟叉手作辞，祷其大神雅萌曰，“猗夫雅萌！万汇究竟，悉归掌握之神。其或减此忧愁之负荷，而俾是妖梦速践。臣今复祷尔大神，尔其从轻，加尔手于尔女美理曼格恩翁主之上。”祷已偕客俱出，命寺僧以一车俟客。遂往丹尼斯猛纳达之庭，车后随僧众，各捧息敦人宝器，选以赠王者。息敦船长，则絷诸车之后辐。过大市前，既而达大庭。二楹之中，佛罗上据金座，右侧坐绝世之皇后美理曼，抬惓眼睨僧众，似事弗关己者。众至王前，以额叩地，先有有司牵息敦之俘进之，为王奴。王笑纳。又数人至，赍金杯形作狮鹿之首，与蚀镂之剑，剑叶上嵌金碧，绘畋猎争战之图，北方琥珀之项佩，皆阿迭修斯贡品，为后帝寿者。又有织锦甚夥，与息敦女红之绣，后咸收纳，嫣然而笑，状甚慵。惟息敦人缚卧阶下，见一生经营所得，悉为俵散，不觉大呻。未几佛罗命客进谒。阿迭修斯免胄为礼，仪状威猛，熊腰广膊，体不甚修，少年之美已去，而面极温雅如武士，目光睒睒有英气。妇女见之，莫不倾爱。方入庭，众注目贸然自语，意皆惊异。惟美理曼慵眼惺忪，初未之见，无何渐举其首，目光射阿迭修斯面上。盈庭侍者忽见美理曼颜色转白，状如死人，以手力扼其座。佛罗见状，初不审所遇，惟询以得弗病否。后答曰，“否。吾意殆香热所蒸，故空气为变。汝且礼此生客。”佛罗乃以庄语呼曰，“欢迎汝游子。顾汝何名？且居何所？祖国何耶？”阿迭修斯俛首致对，仍伪应之，谓己名亚列白之噶普利图，为亚斐达子。此外见囚于息敦人，以至终占胜着之事，重述如告僧语。遂出其胄，并胄上矛头视王。美理曼见胄蓦立，状似欲去，顾复仰跌座上，色转苍白。赖耶旁视良久，至此呼曰，“后！速救皇后！彼晕矣！”随有侍女一人，进跪后前，以手揉之。少顷已醒，复端坐，以怒目四视曰，“孰司香者？鞭此奴胫。吾愿留此，不归予室。”言次女侍色惧引退。
佛罗以息敦人奸诈，命弃之市。其人名古离，跪阿迭修斯足次，涕泣乞命。阿迭修斯悯之，战事已过，血亦就冷，因曰，“乞佛罗恩，幸赦此人。曩舟人欲掷予人海，彼曾救予命，俾予今偿其负。”佛罗曰，“今徇汝意，且赦此人。惟报仇而终以慈悲，其事为愚。万事未毕之前，诸负悉偿矣。”因命古离为美理曼玉工，专司金银饰物。阿迭修斯则给宅宫中，喜其美壮，将任为卫士之长。
礼毕，阿迭修斯偕僧俱出。美理曼复举其目，望影久之，面忽转頳，作蔷薇色，如红晕之象牙，即息敦人常染作王家马饰者。阿迭修斯见皇后忽惧忽赧，心大疑，意彼虽绝丽，而视之怵然，似此心预告以不吉。因询老僧，请为言后意所属，且曰，“妇人见我作惧态者，吾故常见。顾吾虽久客，乃从未一见此状。彼人诚美，然在是间君后之邦，有难言者矣。”僧闻言不答而笑。阿迭修斯见其状似窘，且忆命去胄上矛头之事，问益急。僧意似惓，又爱客不欲重拂客意，而事久幽，亦欲一吐。因引阿迭修斯至室中，为语皇后美理曼之往事。

[book_title]第六章　叙美理曼往事
将作大匠雅萌之僧赖耶，初述后事，意滋不愿，言甚缓，顾未几即乐述不倦，如老人常态，且亦乐分事之负荷。问阿迭修斯曰，“如汝言，皇后美矣。顾在汝旅中，乃未见尤胜者乎？”阿迭修斯曰，“彼诚美，惟吾更愿其尊荣安乐，且得佳偶也。”僧曰，“吾所欲言者即此。纵以吾命偿此事之值，吾亦弗惜。以一老人庸命，易他人顺境，未为弗廉。惟汝知此后，亦当助予，并助后也。彼夫佛罗猛纳达，为圣剌美绥斯皇子。皇即永生之佛罗，太阳之子，居阿施利者也。”阿迭修斯曰，“殆谓先皇已升遐者欤？”僧曰，“彼今与阿施利居，而美理曼实其女而异母。”阿迭修斯诧曰，“兄乃妻妹耶？”僧曰，“然。此吾王家旧制，肇自前皇上古之时诃勒诸孙者。此吾国旧制。”阿迭修斯曰，“此主人故制，自生客观之，事亦颇佳。”言时容甚敬。僧曰，“此旧习，亦圣制也。顾妇人能造风习，亦时能破之。如美理曼者，在诸妇人中，最为绝特，即对死者，尚未肯就范，今则居然听命矣。然事乃至是。其兄猛纳达，即今之佛罗，未即位时，为凯舒王子，有从妹甚多，中以美理曼为尤美，世皆以月儿名之，且聪慧无畏，又得间受学，为王家妇女所鲜知者，具有此古国所传秘密智慧，凡其知习，舍上古女皇泰亚外，无人能及。当日有众师授学，予即其一。”言至此少止，似心有感于不快之事者。少须复曰，“彼童时，予已为其师，故与彼独稔。彼舍父母外，亦独爱我。以彼爱故鲜也，而诸不爱中，又以其兄为最。彼善言而王子讷，彼无畏而王子怯，自儿时即被讪笑。时以口才胜之，即赛车亦胜，故先皇仅命为步卒之长。吾国民喜隐，与王子角，胜之滋易。以鲁钝无智，而美理曼则嘲弄之不厌。盖虽童稚之时，即恕王子，谓他日若加双冕为佛罗，则己必投闲终身，寒饿以死，实素不协也。”阿迭修斯曰，“此极奇！如诸女中应简一人为后，彼乃为王子所选。”僧曰，“然。其事薢茩甚奇，王子之父圣剌美绥斯，力主此婚。即王子初亦弗欢，不亚美理曼，顾父之意旨，即神意也。
一日为古格恩象戏，王子又负。此戏本非妇人所为，而美理曼则于时定其胜着。先是彼命予制新象戏之具，上刻猫首，以亚硕埤坚木为之。予亲为刻就，每夕教之弈，以予于此戏颇有名也。一日薄暮，王子猎狮于力毗亚之山，顾无所获，心滋不乐，以杖怒抶猎者而返。至宫次，呼酒大饮。饮深，心益沉闷。方入宫回私室顷，以鞭笞其狗。忽回首见美理曼在大棕榈间，与予作象戏，坐树荫之下，衣紫白之衣，玄发之上，着一金蛇，颜色美丽如天神哈梭。哈梭者，司爱之神。亦如意昔斯，居亚门谛，与古皇弈也。顾以老人言，彼诚美艳，人莫与伦，胜者仅得一人，即俗所谓客神哈梭者。”尔时阿迭修斯又忆引港导者之言，亦弗语。僧又曰，“王子见状，似欲一泄其愤。予见其至，即起而鞠躬。美理曼则颓然倚象牙之椅，以纤手乱棋局，命女侍哈太色加移局他去。而哈太色加之目，乃潜睨王子不置。猛纳达近徐曰，‘翁主无恙。顾在此何作？’随举马箠指猫首棋子曰，‘此非妇人之戏。累累之子，亦非同男子柔肠，在局中能以爱力拨之使动者。是戏乃需机智，汝胡弗事尔女红，行得操其胜算？’美理曼咥然笑曰，‘吾亦问王子无恙，顾君言大可笑。汝猎弗获，诚不如就汝食堂。若在是中，帝或贶汝以佳况。’王子就吾空椅而坐曰，‘此且勿言。惟吾智尚存，当让汝一寺一僧五弓兵，而仍胜汝。’”僧言至此，申之曰，“此皆象戏中名也。时美理曼意似适，大呼曰，‘吾愿与汝一决，惟弗乐人让我，今且置䞈，试弈三次，吾置额上金环，汝则置汝蛇冠，胜者并得二物。’予闻言亟曰，‘否否，此孤注太钜矣。’王子应曰，‘钜细弗论，惟彼侮我已久，今与吾角，当知智力终不逮男子。而将来之佛罗凯舒王子，未必亚于儿女子也。美理曼，吾今如汝意。’美理曼曰，‘汝今且行，日落时在前室相见，携录事来，命记胜负，赖耶为判者，掌䞈物。慎哉巴虚之金尊，今夜弗得复饮，惧予胜汝也。’王子愤然而去，美理曼大笑。予则预知不祥，所赌过重，事亦过奇，欲有所谏，继思美理曼自喜，未必予听，遂止。已而日暮，约二时后，王子果偕录事来，见美理曼已端坐堂中，前置一棋局。王子无言就坐，旋问孰先下子者。美理曼曰，‘且止，盍先置注？’因脱束发金蛇授予，披发于背，徐曰，‘如予负者，永弗能再御蛇冠。’王子亦自脱其冠曰，‘予一呼吸顷，汝弗复着此矣。’予受双冠视之，其制微异，美理曼者以一蛇为饰，王子之冠为孪蛇。美理曼复曰，‘嗟夫！王子，吾惧阿施利死亡之大神，会且待汝，以彼喜世上荏人。汝盍入局，先下子矣！’王子闻言，似感恶朕而怒，惟无言，先弈甚娴。美理曼应之，不甚为意，贸然进攻，状极轻率，遂负。王子呼曰，‘佛罗死矣！’以手乱局，且嘲曰，‘何如？吾今胜汝！须知汝仅妇人之戏，知有攻而弗知守。’美理曼曰，‘未也，尚余其二。今局已整，吾先矣。’此次弈意大异，王子竭全力，仅获一寺与两弓兵。未几美理曼即曰，‘佛罗死矣。’棋局又易，王子不复夸，意似薄怒。予为整局，录事则记胜负入册。是时王子当先，呼曰，‘吾凭妥司大神之灵，行以盛仪酬此次之胜利。’美理曼亦曰，‘吾凭巴虚大神之灵，当日为颂祷。’盖彼为女子，故吁女贞之神，然亦为司复仇之神，则美理曼所独异也。王子冷笑曰，‘此事适哉，汝良宜凭猫首为誓。’美理曼答曰，‘然，甚当。以彼或假予爪牙，王子先矣。’王子遂弈，术甚精，相侵甚急。又剧斗久之，美理曼大丧其子，几不支，而色忽变，似心中别得玄机者。王子则命酒自饮，美理曼亦倚椅注视棋局，斗出奇计为伏，王子竟坠伏中，不能出。虽厚誓于妥司之神，酬以庙貌，而誓竟弗效。美理曼乃讥之曰，‘神弗汝闻，以神文人也。’王子愤甚，饮益烈。则又曰，‘愚夫恒于酒中索其机智，然惟哲者始得之耳。汝试视此，佛罗死矣。今我已胜，赖耶予仆，归我金蛇，否否，并持王子蛇冠来，吾当御此，以此全为我有。猛纳达，予究竟胜汝矣！’遂起立镫光之下，戴双蛇之冠，嘲王子不已，且命臣服胜者，出纤手令亲以唇。王子眩其美，乃弗怒，惟立而平视。久之呼曰，‘嗟夫辟多也，第汝洵美。彼简汝为吾后，自非无因，吾终恕吾老父也。’美理曼冷然曰，‘虽然，吾乃终不彼恕。’时王子被酒已醉，突曰，‘汝行为吾后，吾今当亲吻，万事毕竟强者胜耳。’遽起逐。美理曼方欲走避，已为所攫，提带牵就，强亲其吻，始纵之去。美理曼面色转白如死，瞥见旁悬匕首，疾掣之，揕王子胸。使当时不急引避者，势且立死。方击时，美理曼呼曰，‘王子，吾今以此报汝吻也。’顾刃不中，仅批其臂，方欲再击，已为予所掣，不得下。王子负伤，惧且怒曰，‘汝妖蛇，吾曾告汝，愿否弗论，吾终当亲汝吻，今乃以此报我耶？’美理曼微笑，怒已少泄。予引王子出就医，为理其创。既去，予复返，语美理曼曰，‘翁主奈何为此？汝亦知尔父已决以汝嫔王子。今奈何伤之至剧如此？’美理曼曰，‘赖耶勿言！吾不彼属。彼庸夫耳，乃称佛罗之子。彼为予兄，顾予弗能为兄妻。天性哀鸣，敌斯旧俗。’予曰，‘不然，此王家旧法，亦尔父意也。即尔祖明神，亦罔弗尔。意昔斯之与阿施利，妥思美斯大帝之与噶美南哈，皆垂为明训。子子孙孙，永保守之。吾今语汝，汝宜自审。吾爱汝不异所生，故为汝计，汝实无能幸免。须知佛罗之榻，即佛罗御座之阶。汝爱权力，而权力之门在是。一旦主人当去，则汝独为此门之主矣。’美理曼曰，‘汝言诚不愧王臣。嗟夫吾心，宁弗郁郁，顾吾尚能御之。须知今夕之弈，非出偶然，将来运命，即寓此楸枰中耳。汝不见彼人之冕，已加吾额耶？其初彼当胜，吾已预觉，事实如斯，故吾虽衔恨，而终委身于彼。至第二局，予当赢矣。此孪蛇之冠，将属吾有，为古国格恩双冠之王，如古后哈㛭普。以予强也，强者于理宜胜。’予曰，‘然。顾汝当视明神，勿转汝力为弱，以汝太任性而动。在妇人心中，七情之过，恒为愚事之门。恐汝今日怨，明日爱矣。’美理曼傲然四顾曰，‘吾何爱？美理曼非得一人足用吾爱者，不能有所爱。’予曰，‘尔时奈何？’美理曼曰，‘生死以之，有当其道者，祸及其身。赖耶，今别矣。’
语已不即行，忽作他语，为予二人外所弗能解，亦弗能道者，此盖岩城古民之僵语。岩城者，吾侪先祖发祥地也。其言曰，‘我将去。’予闻声股栗，以人用是语，则心无善念可知。美理曼微触所得金蛇，又曰，‘我将去之，而咨诸彼，是为汝所知者。’予仆地，抱膝呼曰，‘吾女吾女，幸勿为此巨眚。行念家国，毋扰睡者使觉，毋温冷者使生。’美理曼仅一点首，即起自去。”
僧述竟，色甚惨澹。阿迭修斯曰，“彼意云何？”赖耶匿面手中，良久始自语曰，“孺子，汝亦毋扰睡者使觉。嘻！吾舌已缄，今所告汝，已逾他人，汝勿问，但听可耳。彼辈复来矣，罗亚巴虚与雅萌诸神，会且祸彼。煞德红豕之喙，大啮彼等于亚门谛之中。而绥勃克之鱼，亦将砺其石齿向彼，噬之至于永久。”阿迭修斯曰，“赖耶，汝何仇彼等之深也，且来者何人？吾闻其歌声与步响矣。”时果有足音，起于宫墙之外，且行且歌，音甚高抗。歌曰，
“惟神示朕，吾主圣尊。聿降厥沴，于彼格恩。撕擘繁华，纤屑靡存。神鬼旁皇，蹋面无言。
孰召蛙黾，填兹灵殿。孰致尘埃，污兹冠缘。恨种诸皇，爰淄厥面。已矣已矣，神绝格恩，祸来无间。”
赖耶听歌声已远，曰，“此即侮圣之妖巫，与诸奴所谓亚普拉者。彼等道术，殊不亚吾曹。以其渠亦吾国僧侣，故具同等之智力。彼辈素未行歌如是，顾百害丛生，天未明时，当得噩耗。明神其厌若辈，彼当待时以去。如皇后美理曼能任其自去，槁死于山林者，事诚大善。特无如坚持王心，无奈何耳。”

[book_title]第七章　皇后见梦
亚普拉行歌渐远，声息不复入听。鼓音歌韵，就灭如死。时复入寂，赖耶乃曰，“吾今当语汝以此事之究竟。尔后美理曼在彼父母之前，终暂按其雄心，降意以从。惟必求所以偿者，凡事皆与佛罗并，不受抑索，此即偿也。且当布告诸庙暨各市，言后与佛罗，同为两界之嗣子，自是婚事乃决。盖自象戏之夜，其人即大变，见王子不复嘲笑，状亦柔顺。无何大婚之期近，在大潮之月上弦，佛罗翁主，乃嫔于王子。其事轰传全国，惟美理曼立神庙中时，其手冰冷，如睡于阿施利膝上之人。方乘大辇过丹尼斯大门，傲然四顾，状极严冷。逮闻人民欢呼之声，呼美理曼者，声至高抗，而猛纳达之名至沉寂，几不能闻，始为一笑。及宴，美理曼披白衣坐筵上，懔然不动，虽王子时睨视之，终不一盼。宴甚久，将阑，有音乐歌者进。美理曼即起告辞，偕侍者入室。予见此状，心为之悲，又倦甚，遂返吾居，持工具将作，以吾方受命建明神古帝之宫也。坐未定，即闻叩门声。门辟，一妇人披重裘而入，去其裘，立予前，则美理曼也。尚袭嫁时之衣，语予曰，‘赖耶，今勿多责。予尚得少顷自由，欲趁此一视汝工。虽然，此戏言耳，幸勿驳诘。以予喜观老人额上皱纹，为高年与智惠之錾所镌者。吾自童年，即视汝画纸为图，图吾国明神死鬼所居之庙貌。赖耶，汝技甚善，以汝所建树，乃能雕镂寒石，藻饰宇墙，一如意匠所指示。而我之所建，则惟在心尘中耳。我之遗命，亦即书此尘埃之上。我死后当累为一大墓，壮丽过于人间，而题墓门曰，此繁华末寺之中，建者女皇美理曼，实焉攸居。’彼言时，旨微而语甚烈。予止之曰，‘否。汝勿为是言。今夕非汝婚期乎？胡为此时，尚来此地？’美理曼曰，‘予来何为？予今殆复为孩提矣。赖耶试视，尽埃及妇人，当无有含羞饮恨，如汝所爱美理曼者。即倚市门之女，犹较我为优。神志愈高，则零落亦甚。予今自卖于羞耻之中，权力即其代价。祸哉妇人之运命，乃仅以容色为尊。祸哉汝所知古昔之顾问。祸哉予也，乃致予胸臆呼吸中之睡者使觉，冷者使温，而彼乃引我入于巨戾。嗟夫赖耶！汝曷弗蹴我，且批吾颊，力唾此王家之倡美理曼，乃为王冠，至自卖其身？噫！吾恨彼，此伪为王状之鄙夫，吾终恨之。今试视此。’言次，自衣中出白花一丛掷地上，此花盖惟吾二人知其用者。彼又曰，‘今日吾已二次，欲以此花自了，并了结予此日之耻辱，与贪恋之空华。顾吾手欲举终止，则吾有他念。予美理曼当终留人间，必待践彼坟墓，碎其影象，驱彼之名，出诸埃及诸庙，如彼等之驱哈㛭普然，乃已。’彼言至此忽止，虽素不知泣之人，时亦泪下如雨。未几又曰，‘否，勿触我，此但愤泪耳。美理曼为命运之主，非命运为美理曼主也。今王子待我，我当行。老友曷前亲吾额？此顷予尚为汝所知之美理曼，后此即将永永不能亲我。虽然，今美理曼已为格恩之后，汝亦当为国中第一流人，傍予御座之足迹。今行矣。’言已披裘，弃花炉火中，飘然竟逝。予心益戚，以予知美理曼非常妇人，可与为善，亦能为大厉也。
次日黄昏，予工作如旧，而门又启，一妇人入，去其面衣，则又美理曼也，面色青白而庄严。余方起立，彼即止余。余期期言曰，‘宁王子，汝夫——’语未已，即答曰，‘赖耶且勿言王子。昨与汝谭，吾心甚倦。吾为人妻，殆一佳偶。然今且弗论。’言已而笑，状甚奇，余为退避。彼又曰，‘今余当诚言矣。昨夜吾梦甚恶，思汝智而积学，因行告汝，其为我释之。余在梦中见一男子，爱之至弗能言，吾心几与相击，即吾魂亦属之彼人。吾盖居其神光之中，爱之至于永远。佛罗为吾夫，顾梦中则不之爱。未几，忽来一妇人，自海中出，较余尤美，颜色如朝日之照山，亦爱此男子，而男子亦爱之。余二人遂为爱而争，以美敌美，以智斗智，继以魔术相拒。二人彼此互胜，初无定着，至末次，余终胜，遂就婚仪。尔时余视怀中人，则赫然惟有一尸，大惊而寤。逮复入睡，见余已易他衣，操他种之语，其人仍立吾前，而此妇人亦在余后。余复转变，仍为故我，二人又争斗至久，此次余乃负。既觉复睡，则已立异地，非复埃及，又似久远之前，曾至其处者。居群坟之中，四周有黑色之鬼面，环而向余。余此时仍着厥物为带，坟外岩上，皆泐僵语，来自先祖故地之文。余与妇人，忽复互易，又争斗久之，余似小胜，突有火海扑余而醒。逮复睡，梦境益复错乱。顾今已弗能尽忆，惟争斗至不可纪数，至末次而彼终胜。
余梦中大呼求护神，俾脱梦境，又欲索光明以烛是事，于是过去之户忽开。余于是中，似见幻象。在不知几何年前，余与梦中男子，起自杳冥，以目相视，相爱至弗能言，且誓世世弗能为别。是时余等皆非世人，已具神性，美艳伟大，异于尘众，快乐相处，不亚昊苍。顾在欢娱中，乃闻厥声。是即尔所稔知，为当日吾抿汝谏，进与商榷之物。而吾曹情爱之吻，终致睡者以觉，情爱之火，冷者为温，又侮明神，不致崇祀。以吾侪自知当永住不灭，如彼神身。神乃大怒，携余等至前训之。余闻其言，体至为战。神曰，汝同命互全之孪子，今以汝曹情爱之吻，致觉彼睡者，情爱之火，温彼冷者故，以汝曹弗念赐汝生命爱乐之大神故，其伏汝罪。汝曹今当自二而三，历久乃复合而二。行当上穷圣天，下极地狱。汝曹虽得不死，顾仍当被死亡之衣。自生及生，仍当居处爱憎，以迄于死。将各凭命数，于瞢昧忽略之中，按世界自然之律，而自造其孽障。又以爱故，当入于罪业羞耻之渊，时生时灭，迭相胜负。凭汝一本三因之运命，以待惩罚末日之至。又以数言，则不变之循环，于焉自遇。将有盲朦之黑幕，下幂汝目。汝曹愚事，乃将显示，如卷轴之展。逮汝曹忧苦既终，乃复自二而一。
时余二人大惧，拥抱不释。神又曰，汝一本之孪子，今将命汝所闻之大神，剖判汝曹，今其三人。
言次，余苦痛如裂，气力皆尽。见梦中妇人荣光俨然，冠金星，傍余二人而立。余侪乃为三人。而余与男子间，则彼宛转如伤，是即尔所稔知之物。男子见此妇人，立而诧视。女乃冁然笑，张手就之，如己有者。时余虽在梦中，乃知嫉妒临命之苦痛，战栗而醒。此即余之噩梦。今以告汝，盍为我解之？’余曰，‘此事函义玄崇，余未克解。惟不问汝如何者，余必相助。’美理曼曰，‘吾知汝爱我。惟汝视此事太轻，此固仅为梦境，顾使世间一日果有是事，吾恐将不出诸慈悲之神，而出诸威厉之煞德，或恐怖之巴虚。彼掷其祸影于吾睡眠镜景之间，须知大数已定，必难幸免。吾今已为尘埃野马，随咈德之呼吸而升沉，时吹诸古祠之颠，时或为奴厮所践踏，有时则坠深渊，逮时至复出。吾故弗爱吾夫，彼名佛罗，然非吾所当爱之一。吾固知弗爱良佳，盖爱者奴事也。嗟夫！心冷之时，腕力乃壮。吾得为后，执格恩古地元首佛罗之髯而左右之，诚吾意。以吾生非以侍人，惟以治人。今试俟其究竟，赖耶，汝胡弗视圣母意昔斯座次神光，已遍照廷市，及诸水滨，发为曙光？以是而月儿之名，亦将泛滥于格恩全境。迨及终局，则意昔斯尚当于未曙之前，一过死人之地，美理曼之声，亦当一日闭诸冢下，更何有者？’
美理曼言已而去，颜色斗然惨白，无新妇之愉容，其盼视尤为诡异，殆如天吴之面，望荒原沙漠时耳。”僧言至此略止。阿迭修斯曰，“可异哉皇后！惟此新妇之史，与噩梦之中，究于余何与者？”僧曰，“事固有出汝之意外者，吾述此事既竟，尔亦可知此中关系矣。”

[book_title]第八章　三灵
僧曰，“未几，圣佛罗剌美绥斯上宾，归诸阿施利。吾以此手亲合其榇，入窆室中，坐居以待复活末日之至。美理曼与猛纳达登极为格恩君主。皇后之对佛罗，情极冷酷，虽佛罗事事依违，迄未有效，而二人又止一子，故爱情不久遂漓。且皇后喜胜，其制御佛罗，不异他人。惟吾运则大佳，被以殊宠，为格恩将作大匠，且命长雅萌僧众。
一日，美理曼偶设宴宫中，招佛罗饮，哈太色加旁侍。其人为皇后侍婢之长，亦美妇人，而性傲岸无礼数，久得佛罗恩幸。是日佛罗被酒，公然在度间握其手为戏，哈太色加饮浊醪亦醉，容渐肆，如其常态，惟后佯作不见。哈太色加忽举金尊，牛饮尽其半，遣一奴进后，呼曰，‘举此祝吾姊健康！’此意甚简明，闻者皆解，盖显以佛罗二妻自居，欲与皇后并。美理曼初不欲争佛罗之爱，惟权位则所必争。闻言颦蹙，黑瞳中闪然有光，举杯微近唇次，即置之，随举己杯将答礼，先弄杯于掌中，复伪作自饮状，软语之曰，‘哈太色加婢子，盍亦釂此为答？以吾思汝不久且大于皇后。’言次，宦者已赍金尊至，而此愚人竟误会后意，向后微点首，纤手一挥，举杯已饮。刹那间，即大呼仆桌上而死。时座客皆恐惧失措，嘿不敢声。美理曼则微笑，视玄发之首，仆于几间丛花之上。佛罗狂怒而起，大呼宿卫，令执后。后悉挥退之，冷然微语佛罗曰，‘毋敢触我，龛侎已盥圣油之皇后。否者汝弗得活，恐运且如彼。猛纳达，汝勿忘婚誓。吾为皇后，宁汝之荡妇所得戏弄，以残沥辱吾齿颊，且字吾为姊者乎？汝勿尔，即吾目盲，吾耳未塞也。今彼已处置甚当，汝别择贤后可耳。’
佛罗惧后已久，遂不语。美理曼则晏坐御椅中，自弄胸前金克茀为戏，视人舁尸出，置诸阿施利之庙。众客亦告别欲去，以众情甚惧，未几即尽。惟帝后与予尚在，佛罗怒且怖，自语曰，‘悍妇，吾甚恨当日遇汝之时，乃羡汝美。汝胜我矣，顾戒之，吾终尔主，他日复侵我者，当凭斐犂睡者之灵黜汝，付身刑吏，使褫尔魄，令随汝所杀者以去。’美理曼兀傲答曰，‘佛罗知之，汝若以一指见及者，汝灭亡矣。汝弗能杀我，惟我能御汝。今亦以同誓作证，吾凭斐犂睡者之灵，汝若一手拒我，或芘逆夫者，立死。吾非易欺至是者，以吾有密使，汝弗能见。猛纳达陛下，汝当知吾谙古后泰亚之道术。今听之，汝但为此，他勿更言。汝自向其路，离我弗得相随。吾后也，则吾仍为故后。国中之事，虽云主之由汝，而吾亦执其柄必平。尔后即从此别，以尔畏我，我虽不爱他人，亦不汝爱也。’佛罗心怦然，惧意复返，应曰，‘今如汝言，吾惟恨当初薢茩时耳，吾心欲望之偿，今乃如此。尔后吾曹当异寝分食，惟朝议是偕，以二人之终末一也。美理曼，吾知汝能，汝勿愳谓将杀汝。世间举矛掷天者，恒自中也。赖耶吾仆，汝昔尝证吾侪婚誓，今亦证此离书。美理曼，汝古格恩之皇后，自是不为吾妻。珍重别矣！’言毕，郁勃而去。美理曼目送之曰，‘否，吾不为猛纳达妻，然仍为龛侎之后。噫！我亦倦矣。赖耶视我否运何如者？百事皆备，而爱独无。吾今视百事亦病。吾昔冀权，今已属吾，然权究何物？是犹一杖，吾以之挞浩气，辄随击而合。嗟夫！吾度此不情之时光，身外众生，悉归顽钝。吾信为之疲矣，使有一时之爱，则宁一时而死。将来之事，其或自揭其幕，而示余以时之真相乎？赖耶语我，宁汝胆尚壮，敢为是事耶？’言次，引吾袖，就耳畔作僵语曰，‘厥妇，吾所杀，汝所见者。’余惊曰，‘唉，皇后何言？余所见者……厥妇……如何？呜呼！此举殆甚恶也。’美理曼曰，‘此举甚善，亦甚当。汝应知彼尸肉之寒，为时尚早。吾今有术，能乘彼未寒之前，召其精魂，令语神智。以彼当此时，能了彻未来一切，如阿施利也。’余呼曰，‘后勿尔，是侮圣甚矣。吾辈毋得惊扰死者，惧守护之神且怒。’美理曼曰，‘余必为是。汝怖者勿行，吾将自去。余喜得智慧，故当独获之。设竟以此行死者，当为汝后美理曼书曰，以究厥存，乃获厥实。’余曰，‘否，汝勿独行。余亦略谙道术，或能为汝驱除不若。设汝决构厥凶，则余亦永为汝仆，无敢后耳。’美理曼曰，‘甚善。今夜如国中常例，其尸必致诸宫门之侧阿施利大神庙中，以待灌油者之至。今当乘彼尸体冷逾吾心之前，偕余赴鬼众主翁之宅。’遂入室，裹皂色长袍，同趋阿施利庙。及门次，门者问曰，‘圣阿施利在上，过者何人？其速语！’余曰，‘将作大匠盥圣油之长老赖耶，及他人来。速启户。’门者曰，‘否，户弗能启也。是中有人，毋得惊扰。’余曰，‘谁氏？’曰，‘皇后所杀之女侍。’余曰，‘后今遣人视死者。’门者为一僧，见余旁被面幂之人，瞿然而惊，呼曰，‘赖耶长老，符信何耶？’余鞠躬举御章示之，门乃辟。
余入庙，燃所携小烛，乘微光度外庭。至圣殿幕外，殿中除死人龛间所焚，无得以火入。余遂熄烛，于是龛火荧荧，遽度幙外照。美理曼至，呼曰，‘启户。’余启之，携手俱进。见龛上庋巨燎，室不甚宽大，以此仅丹尼斯神庙之小者，而爝火之光，已不能照及四壁，破决沉暗，即觇画壁神祇，亦朦胧不甚可辨，惟返照龛后阿施利大神之像，明晰如画。神端坐，以希奄黑石为质，周身裹缠尸之帛，戴上界金冠，持圣节，端作钩状，与惩恶之鞭。膝上置白物，状至吓人，即哈太色加裸体之尸，今夕死于皇后之手者。尸首倚神胸次，长发分披两肩，拱手当心，以绳系之。其人虽死，而目光炯然，仍函生气，直视庭户。丹尼斯习俗，凡贵人死，必置此一夜。予见之，觉心际沉沉然，微语后曰，‘汝试视之，一小时前，彼尚荡妇耳，今赖汝力，乃倏被以尊严，超于人间之荣显。汝竟敢召既纵之魂，返诸躯壳宁乎？汝当自思。即竭汝全力，盖不易致。且即使有应，亦虞恐怖之言，吾侪将不胜受也。’后曰，‘不然。吾何惧？吾曾受学，知以何名召傐，翱翔于无妄重庭之闼，复以何术返之。吾何惧？特汝心滋悸者，其离余，使余自作。’余曰，‘否。吾亦受学，理当无去。惟吾意目前之事，殊渎圣耳。’
美理曼不答，举其手向天，色嗒焉如死者之面。余乃引杖作圈，绕两人所立地，围及龛像与膝际之尸。余立其中，作圣咒数四，以辟除是时当集之不祥。美理曼遂出药末少许，撒龛火中，凡三次。每撒辄有火焰一团，随之而起，随起随灭。术中此着尤要，以死者必藉火始现，而死者之三灵，即如乘其一以成形也。当火光融于空中，飞越像顶时，美理曼高呼哈太色加者三，乃曰，‘吾今以大厉之名召汝，哈太色加，吾召汝于重庭之阈，吾召汝于轮回之门，吾召汝于死亡之户。吾以尔我死生之，命汝来自汝所，应吾所问。’言既，寂无应。未几而阿施利神莞尔似笑，膝上之尸，张目厉视空际。余耳语曰，‘凶事之成，易不如是。汝曾受学于恐怖之世界，如汝能之，则使厥词出诸汝口，不尔当返。’美理曼曰，‘否，吾必诵厥词。’乃起至神像之侧，以衣蔽其首，两手坚握哈太色加之足。余见状即踞地，匿面不敢视，以不蔽面且闻厥词者，人且立死。时美理曼乃诵恐怖之词，气息甚微，几不能动一飞羽。其词神，笔弗能述，惟力则无所不达，能启亚门谛死者之聪，诵时声不可闻。而返响所生，如电霆下击，乘雨脚风翼，倏忽掠殿而至，屋山为摇，古寺之基，亦震荡如乘秋风之树叶。随有巨声嚄曰，‘其去幂。汝曹生人，其视汝敢召之惧景。’余去覆首之衣，立而平视，不觉大怖。见环吾杖迹立者，皆群死人，如大野之沙，不可计极，以怪目睇吾二人。是时龛火希微欲绝，而室仍微明，以群鬼与哈太色加之目相映，故为生白。鬼面倏忽转变，无一息之停。其空中面目，经吾曹所视，即复化没，转瞬复生，百变其态，无一同者。时群鬼山积，自屋脊至地，层层而列，如金字塔之坡，景色惨厉。余曾受学，知当死亡集余圈外时，亦惟死可以制惧。因默诵死人主者阿施利尊天之名，以求救护。方余念此不可思议名时，千万鬼面，即俯伏似拜，又如相语，面目变化，愈益神速。余振其气力曰，‘美理曼勿惧，惟善自戒备。’美理曼曰，‘否，吾所惧者，惟觉性之幕已穿。吾以一时间历视众鬼，彼永永近吾道路，而其眼光之窥吾秘虑者，亦永永无间，吾故无惧。’言次，行近圈缘，呼曰，‘问汝曹萨嘑死者之精灵无恙。吾于是中，亦会当占其一席者也。’美理曼进，圈外之鬼，乃恇然而退，相距一步。时众鬼中忽出二腕，黝黑而巨，直攫美理曼，手指攫拿，离其胸者不逾一粟。美理曼稍却而笑曰，‘仇鬼勿尔，汝力未逮，胡能破决此圈？顾今当言正事矣。哈太色加听之，吾今再凭尔我生死之召汝，汝其必至。嗟汝，昔为荡妇而今兹大于皇后之汝。’
于是阿施利膝上之尸，忽别分一身，立于吾前，不异蛇之出蜕，状与哈太色加无辨，举止风貌支体皆同。惟躯壳仍挺卧神膝之上，以立吾前者，仅其佉也。时佉以哈太色加之声言曰，‘汝今召我何为？以汝手而陨吾躯，吾今已非汝侣，胡为见扰？’美理曼曰，‘吾需此耳。汝其为言将来之事，虽众前毋恇，吾诏汝矣。趣言！’佉曰，‘否，美理曼，我弗能也。吾仅为佉，坟墓中之居者耳，为汝所杀哈太色加之尸神。当护视其死，以逮复活，安知将来？汝其自问知者。’后曰，‘汝且旁立勿去。’佉如命。后复呼哈太色加，即闻有拍翅声。见阿施利像上，立一大鸟而人面，即哈太色加之貌，此名为侼。侼言曰，‘汝今召我何为？以汝手而陨吾躯，吾今已非汝侣，汝胡为自下界中曳我来？’美理曼曰，‘吾需此耳。汝其为言将来之事，吾诏汝矣。趣言！’侼曰，‘否，美理曼，我弗能也。吾仅为哈太色加之侼，当飞行自死至生，自生入死，以迄复觉，吾安知将来？汝其自问知者。’后曰，‘汝且止。’侼亦止。美理曼复呼哈太色加应召，膝上死者之睑大启，坟墓中居者暨羽翼之使者，目亦益张。旋闻风声怒号，有火焰之舌至自暗中，飞集哈太色加额上。殿中无数死鬼，齐注目视之。哈太色加乃言，唇绝不动，而有声朗然曰，‘美理曼，汝今召我何为？以汝手而陨吾躯，吾今已非汝侣，胡为见扰，招我自无妄重庭之闼，而返诸下界？’美理曼曰，‘汝傐，吾以是故见召。吾倦现世，欲知未来之情状，而彼睡者之枳舌，告我无语，彼冷者之口亦喑。吾今凭神语，以能启死人之口者强汝，汝其告余。惟汝洞达万象，试示我以何者为余生之负荷。’傐曰，‘爱为汝生之负荷，而死又汝爱之负荷。视哉，有人北来，为汝所爱。当爱之自生度生，迄于万事皆毕而止。汝试自忆卧佛罗榻上所得之觭梦，记取其隐言。美理曼，汝名已盛传于人间世，亦已闻诸亚门谛矣。汝运非恶，汝当得彼于血污悲哀之中。吾言如是，其任余去。’美理曼曰，‘汝言甚善，顾汝勿行。吾今再凭生死之，以神语诏汝。其为言在此世间，余生能得彼人为吾所当爱者耶？’傐曰，‘美理曼，汝当于罪恶狡狯忧悲之中得彼，又将于羞耻嫉妒苦痛之中失之。以汝虽强且美，然终为尤强且美者所得。汝将以身灭为彼人之酬，而心亡为汝运之获。顾此时者，彼女究当避汝，而彼之足迹，则常趁汝而行，亦复趁彼，以彼固汝属二人之有也。逮及一日，汝亦必偿彼女，以术偿术，以恶偿恶。余言如此，任吾行矣。’美理曼曰，‘否，傐，汝毋即行，试示我以余仇之面，并及余爱。’傐曰，‘汝敢三询我，汝良勇哉，顾吾亦当三答。此别而后，吾将遇汝于吾所从来之地，重庭之闼前矣。今试观汝所杀哈太色加之面。’余辈仰视，见面果渐变，其傍之佉与展翼立阿施利顶之侼，两形亦变为美妇人，至于不可言传，如女郎之春睡。又视之，则哈太色加头上忽垂一影，如视其睡状，面为睑甲所蔽，不可见。惟见冠金制双角之兜鍪，而兜上赫然着一青铜之破矛头也。其人擐北人亚圭澥之甲，发垂双肩，美如水仙花萼。时傐以哈太色加之声言曰，‘其认汝仇，并识尔爱。珍重别矣！’言已，声寂，诸光悉褪，火焰之舌，瞥然上冲而去。万亿鬼目，各骇然相顾，互语不已。美理曼痴立良久不语，既而寤，急麾之曰，‘汝侼汝佉，去矣去矣。’人面巨鸟闻言，展翅自去，女形之佉，则行近尸次，倏与复合。地上鬼众，悉瞪目疾视，渐化而灭。美理曼与余，乃复幂面，诵神语，此时语甚高，而返响起于唇际，乃呦呦如耳语。未几殿复动摇，如遇风雨。余侪去幂，则龛火复明，在空虚沉寂中，惟哈太色加之尸，仍卧阿施利膝上，阴森逼人。美理曼力握余臂，颓然语曰，‘今事已了，我甚惧现在之所经，与夫将来所当届。赖耶，汝巴美斯子，其导余返，余弗能矣。’吾遂引之归宫，而心甚不宁，如负重荷。孺子审此，此皇后所以惊心于北来擐甲之人，于双角金胄间，着已折矛头者也。”
[book_chapter]第二篇

[book_title]第一章　亚普拉之男巫
游子噶普利图，听将作大匠雅萌上座巴美斯子长老赖耶陈述已，乃曰，“是殆均有神意也。”言已复默，少选，举目视老人曰，“赖耶，汝所言事，乃极奇妙。吾浪游海上，又流寓异地至久，得饱览各国人情，且闻神人之语，怪梦灵迹，杂沓而遇，又曾身下冥界，殆即此间所谓亚门谛者，一观死人部落，顾未闻异事如是。赖耶，汝宁不忆吾初至面汝后时，即觉盼我甚异，似曾相识。今如汝言，则后盖尝遇我于梦境与幻象中耳。然试告我，后幻中所见垂玄色卷发，被亚圭澥金铠，冠金兜鍪而上着一破矛头者，究何人耶？”赖耶曰，“面吾坐者即是，抑不知吾目所见，或神人也。”阿迭修斯笑曰，“吾非神人，惟曩日皂弓鸣噭，利镞飞扬时，息敦人亦曾以神见况。赖耶汝绩学之士，盍为我释其隐？”时老僧低眉视地，旋复仰瞩，默祷智慧之神妥司。祷已，乃曰，“人也，汝自海上，为皇后美理曼赍爱之末运而来，而己则自赍其死运。吾所知止此，他则弗能。吾今吁汝，汝北方金甲之游子，汝面函美，诚为人中最伟大甜蜜之人，而汝舌亦巧，速返速返，其返汝从来之海与旧游之乡。”阿迭修斯曰，“不然，人之避其灭亡，曷不如是？吾将死，且必死矣。顾须知我今此之来，实非觅美理曼之爱。”僧曰，“良然。第汝或当遇之，以天下往往求爱者多失，弗求反得也。”阿迭修斯曰，“吾来为觅他爱，吾将以终老为度。”僧曰，“若然，吾将祷天帝助汝，得汝所欢，则格恩或弗沦于苦境。顾在埃及，实无美逾吾后者，汝当速求诸远耳。今余将去给事圣雅萌之庙，以余为是中上座，惟佛罗命余，须先偕汝入宫赴燕，今行矣。”
赖耶引阿迭修斯出私邸，至辟多庙旁佛罗宫衙，自侧门入。先至一室，为佛罗赐阿迭修斯者。室中遍画兽首神像，熣灿夺目，又有象椅数座，卧椅亦用檀楠，镂银为饰，与镀金卧榻一。未几，阿迭修斯入浴，有黑瞳少女为之盥洗，又灌以香油，冠以荷花之冠。浴顷，侍者劝客勿复擐金甲，与此巨弓矢箙，可并旁置。顾阿迭修斯不应，以方庋弓时，弓又微鸣兆战，遂甲而出。赖耶引之至一堂中，即别去，约酒阑时复来。阿迭修斯独俟少选，骤闻角鸣，鼓声累累不绝。广幔忽揭，美理曼与佛罗猛纳达已出，皆以荷花蔷薇为冠，后随朝人宫婢数辈。后严妆，曳御服，雪色之臂，外幂绣锦，肩上披紫袍，颈御金环，两腕束金跳脱，镂制甚良。其容庄严华美，额际皎然而白，目光幽艳而视甚傲，似有梦意宿于睫影之下者。后为佛罗，躯干殊伟，而重额块然，状亦郁郁，以彼日虞祸至，故忧怖日长。美理曼入室迅视，旋言曰，“游子善哉！汝战装而来，足荣吾宴。”阿迭修斯曰，“吾方庋弓，陡作战响，故虽赴后宴，不敢解甲。”后曰，“噶普利图，汝弓乃尔先知耶？吾昔在乐人弹词中，曾闻是说。彼盖挟列籁自北海来，唱阿迭修斯巨弓之曲。”佛罗曰，“且勿论乐人，惟汝今以甲至者亦佳。汝弓一歌，吾心为动，惧战且近也。”后曰，“纵战且近，游子且从我行耳。”阿迭修斯遂尾帝后行，久之抵一华堂，多刻古代战斗宴会之像。壁画之上，图剌美绥斯缅猛独驱契多万众故事，及村人猎禽于丛薄中，偕一大猫为田犬。阿迭修斯自岛居时与海若宴后，久不见如是景矣。堂之后半，隆起如坫状，上坐佛罗，其侧为后。阿迭修斯则傍后而坐，擐巴黎斯遗甲，皂弓穹然，倚象椅立，盛宴遂始。人人皆饮啖自得，后亦不言，惟时时于重睑之下，以倦眼睨视生客。
轰饮方乐，忽室端之门大启，宿卫皆怖，退缩而蹶。见二人立阈外，面色黄褐而枯槁，又羸瘠，似久于野游而病者。鼻曲如鹰喙，目睛黄色如狮，腰缠兽皮，缀革纽为扣，举其袒腕，摇杉木之卜竿，状甚凶猛。二人均已老髦，其一白发，一髡如埃及之僧。方举杖时，卫士皆战栗如被挞之犬，坐客均匿面不敢正视，不动者独后与阿迭修斯耳。佛罗亦震恐，第怒吼曰，“嗟夫阿施利！亚普拉日者竟复至此。孰纵之入户者？死亡待汝矣。”于是髡者作大声呼佛罗三，乃曰，“佛罗，今听耶和华言，汝能任吾族自去乎？”佛罗曰，“余弗任其去。”髡者又呼佛罗三，曰，“佛罗，今听耶和华言，汝弗任之去者，举汝格恩王孙隶皂之嫛婗，与夫驴畜牛牲之兽子，将均为耶和华所掊。汝今能任吾族自去乎？”佛罗未答。席间之客，咸大呼曰，“佛罗可任其去。以亚普拉故，致大祸降于格恩。今可任其去。”佛罗心渐摇，方欲纵之，美理曼遽遮其言曰，“汝勿任奴辈去。降殃国中者，非自诸奴，亦非奴辈之神，此寄居丹尼斯城之哈梭妄神为咎耳。汝素虽巽懦，第今可勿惧，但逐哈梭而留奴勿纵。吾有数城宜筑，是诸奴者，当承斯役。”佛罗遂叱曰，“忤奴，吾诏汝，以明日始，尔民当任重荷，倍于曩日。而彼辈之背，亦将承笞痕，湼之至赤。吾弗任其去。”二人闻言大噭，举杖上指，倏然而逝，无敢以手犯之者，惟坐而嗫嚅，喃喃不已。阿迭修斯颇怪佛罗，胡以不使宿卫剚此妄人，致败佳会。美理曼见其目光耿然，知有所疑，随语之曰，“噶普利图，汝当知吾国近有巨殃，蚤蝇蛙鼠为害，昼晦沉沉，而清水一旦变为血色。凡是诸障，佛罗意均出自幻士妖僧为奴辈长。此奴盖在吾国任浚筑城隍之役者，惟余深悉其蕴，知是为爱之神女哈梭所降罚，以彼妄妇人自炫于丹尼斯市，遂见崇拜，致夺哈梭之座。”阿迭修斯曰，“彼哈梭既以下民易祀而降怒，顾胡以尚容妄人寄居此城弗去？”后曰，“否。彼乃受容许耶，是事当问佛罗。吾意殆以美逾常人而然，见者大都云尔，惟余则不之见。仅彼男子自往跪拜，或遥遥奔赴之耳。须知以一国之后，乃谒客民于几下，其事良为希有。即使彼诚妇人，非下界之魅，而其来何从，亦不可知，殆与汝噶普利图等也。惟汝尚欲少详者，宜进询佛罗。如妄神所在，守者谁氏，以至阈次拒斗之状，当无弗知。”阿迭修斯乃转向佛罗曰，“佛罗能使余闻其细乎？”佛罗昂首，状极疑窘，未几曰，“游子，吾将语汝。以汝老于游，多历异地，且面明神无数，与闻此事，或能为助。当吾父圣剌美绥斯缅猛御极之时，一日，哈梭圣庙守者自梦中醒，斗见庙奥立一妇人，衣亚圭澥之衣，盖为美之自相。顾彼等视之，乃不能言其何似。一人见之黝然，在他人目中则艳，人各一相，无有同时。女视众微笑，曼声而歌，爱念入于人心，各各拟为自意惟一之心上人也。惟欲就拥之者，辄相距不可卒近，若或沮之。逮二次强进，即仆地死。久之众皆自制其心，不复生念，惟崇为地上之哈梭，供以酒食，媵以颂祷，如是者三年。年终，圣庙守者偶觇哈梭，则已杳矣，百物不存，但有记念印于人心，而人有论者，谓此记念，虽较之宇宙万汇，盖尤贵而可宝也。
又二十年，吾嗣父位登极为双冠之王。一日忽有使者奔呼于道曰，‘哈梭返格恩矣！哈梭返格恩矣！’而人之无能近其美者如故也。余闻信，便往视状，见庙外人已大集，哈梭方立塔檐，任人瞻仰。容色变换，有如曙光，又唱艳歌，声声入听。各人闻之，恍如所欢之声，或生而离，或死而别者。方哈梭似变化其颜色时，人人胸中，咸似有一巨冢起伏。如是者数月，曼歌不已。每月之一日，许人进斗，胜哈梭而有之，顾及门辄退，设再前者，即有剑声作于空际，仆地死，而无夷伤，此盖诚也。吾亦曾前进，终受冥拒而退。顾众中亦惟吾聆其妙音，睹其华色，而不复进，然吾亦以是得弗死。”
美理曼曰，“在众生中，亦惟汝一人自爱其生，乃逾世界欲也。汝亦尝为此妖巫所蛊，顾汝命乃重于彼美，遂弗复前拥之矣。噶普利图，汝今当知是地忧患之由，正以国人爱恋彼巫，至发为狂呓。彼以异面接人，幻歌蛊众。当立塔檐时，汝行见下民昏妄，为狂气所中，辄披发泣祷，冲决庙庭，至于户外，为护神所沮，逮再接再厉，即被冥剑而死。余今语汝，以是妖故，是地祸哉。凡百祸害，悉由彼故降于格恩，决非吾诸奴狂觋能作之祟。使有一人能决其禁卫，入与之面而杀之，灾沴自息，将转为格恩日食之粟矣。或者汝游子即其人乎？”言次，注视甚奇，徐曰，“第此仅为吾之咨榷，设汝往与斗，恐亦被蛊，吾侪会且失此巨人。”阿迭修斯应曰，“后言当。顾用吾力，且益以神助者，事或得济。然吾意设非神人，则处以情辞爱吻，已足柔之。似较餍以青锋，为尤当也。”后然薄愠，颦蹙曰，“汝在余前作尔许语，殊不当。使果能尔，巫必无幸。行且进之阿施利，为新妇耳。”阿迭修斯见美理曼似妒哈梭之美，且嫉其柔情广誉，遂不复语。

[book_title]第二章　凶夜
夜宴就阑，而历时甚缓，以人人悉含惧意，男女皆默。有时而饮，亦如添滴油于垂死之火，虽生机复炽，作以狂笑，而终如柴荆着火偶爆，经时即歇。阿迭修斯饮绝少，但静坐以观何者将至。后则凝视其所爱之人，为大众广座中，仅此一人足少为欢者。忽焉座后之门陡辟，满堂皆震，客栗然疾顾，疑有恶耗。然进者非他，盖埃及筵间劝酒人也。捧一死人之像，刻木如莽密，竟前呼曰，“王，饮酒，且行乐耳！人生几何，行且类彼。饮酒，且行乐耳！”遂举像至佛罗猛纳达前。佛罗方颓坐不语，斗见挺然包裹之像，叠两手面贴金箔，惊绝，怒且笑。对阿施利信识顶礼后，厉声叱曰，“吾侪今宵殊无需汝，死亡已逼，何待汝无言之说法。死哉，死亡逼矣！”言已，倒卧御椅上，金杯随落，自嚼其髯。美理曼进以低声作朗语曰，“汝亦人乎？若然，胡尚愳终局之至？宁吾辈闻死亡之名，始于今夕乎？汝盍念彼猛加罗大帝，念彼建筑义尔金塔之先王？惟彼公明温直，敬畏尊天，天帝乃锡以死，在六载之中，为之大赉。彼岂尝叹战仆，如汝今日之状，至为奴言所吓者乎？非也。彼盖智胜天人，自夜造昼，且二倍其年，以酒燕情爱，从事于叵耳希树镫光之林。诸宾其来，吾曹且谋乐方，纵为时已迫，亦姑壮其气。且饮酒耳！”佛罗曰，“汝言良然，且饮毋念。彼赐人以死之神，亦赐酒也。”因睁目怒视，似索室中何物足为排遣者。突言曰，“游子，汝乃弗饮。吾曾于酾酒之时汝，汝朔方汉子，于意云何？宁汝曹瘠地之旸光，乃无暍力足以酝育葡萄耶？汝状殊寒，似素饮水者。汝胡以自寒其生至是？今来前，试以格恩红酒祝我，取巴虚之杯来。”言次，又顾侍者曰，“取王者所饮巴虚之杯来。”膳人长乃去，自御库中赍大金尊至，形作狮首，可容酒十二量，是为古器，以巴虚而神，昔露丹奴赠妥思美斯物也。佛罗呼曰，“湛以醇酒。汝北方游子，乃见杯而失色乎？吾今寿汝，汝亦寿我。”阿迭修斯曰，“否，吾曩曾尝依思摩卢之酒，亦曾与一目食人之狞野居停主人共饮。”此时以闻王言而怒，故瞀然失其智慧，惟后闻答独。佛罗曰，“今以巴虚之杯寿我。”阿迭修斯曰，“王幸恕我。酒之为物，能使智者愚，强者羸。吾意今夕者，正须吾侪智力时也。”佛罗唶曰，“懦夫，与我盏，吾为汝饮，壮游子胆。”遂举金尊立饮之。饮已复坐，身摇摇然，垂首至于胸次。阿迭修斯怒，艴然呼曰，“与居停争，其事虽恶，顾亦不可拒王之请，今亦与我盏。”遂受金尊，举之甚高，酹少许于地，以酬其神，而时已恚极，颇失常度，朗语曰，“吾举此，为客神哈梭饮也。”言已饮尽，置杯于几。此时美理曼方以怒目潜视，而轻锐之声，亦陡作于座旁，是为巨弓之歌，又有激弦之音，如矢之前趣。阿迭修斯闻此，目光如炬，知利矢健飞，集人胸次时近矣。佛罗遽醒听之，后亦闻其声，顾阿迭修斯，又视其弓曰，“乐人之言不妄哉，是弓非他，盖隳城人阿迭修斯物耳。噶普利图听之，汝巨弓乃复浩唱，顾其因安在？”阿迭修斯曰，“此以群鸟已萃战桥，鸣骹行当飞翔空际，而鬼魂亦将就于沉灭而然。吾今告后，其速集禁卫，仇迫矣。”佛罗沉醉，已为恐怖消灭都尽，即命侍侧卫士往召其侣。未几已集，堂中寂然无声，客亦不语，景象凄绝如死，殆犹雷雨前之空气然。座人心中皆闷绝，独阿迭修斯虽不审仇来何方，而自默计其战状。美理曼亦仍兀坐，视堂中诸景，时益入寂，愳意亦益深。忽闻有大声掠堂而过，如鼓巨翮，宫衙宏础，至为之摇。众愕顾，似屋脊忽已四散，仰见空中有恐怖之影，一瞥遽逝，群星灼灼，自影中外耀。既而屋复合，四筵愈静，众相视以目，面色转白，独阿迭修斯尚弗为摇。少焉满堂忽动，客陆续起立，旋复大呼颠仆而死，或横几侧，或伏地上。阿迭修斯立握其弓，指数之，则座上二十一人，已俄顷尽矣。余众木然罔知所措，以为怖念所中，几不辨死者为己，抑邻座之客。惟美理曼以冷眼微睨，似无所怯，以彼不畏神人，更不知怖生死也。
方数死人时，复微闻有声喃喃作于宫外，既而渐厉，如千万人之足音。门随辟，一妇人仓皇入，仅蔽衵衣，抱裸体婴儿，进嗥曰，“佛罗洎汝后，其视汝子，视汝雏婴。伤哉佛罗，伤哉吾后，殇者汝子也。吾方抚之入睡，乃忽殒吾怀抱中。”因置死儿几上，与荷冠金盏红酒之罂相次。佛罗奋起大噭，自褫其衣。美理曼亦起，然不哭，攫儿尸搂之，目光炯然，似愳且怒，徐曰，“今试视此恶妇妄哈梭，降于吾侪之祸为何若？”言出，座客多跃起，呼曰，“是决不由吾属崇祀之圣哈梭，惟彼黝黑亚普拉之妖神，实降斯祸，而所留遗孽。后乃尚执不容去，是诸障害，殊不异汝与佛罗圣顶所发生。”言次，宫外呼叱益狞恶，发为嗥声，宫墙皆震，凡三数次。是声为埃及素所未闻者，虽阿迭修斯亦惊怖变色，默自祷神，乞提阿尼之女亚孚罗大谛为助。忽而门又大启，卫士涌入，皆异地壮士，顾今则面色已转青白，瞪目甚怪，口张颚垂。阿迭修斯闻卫士甲声珊然，力已来复，以彼虽畏明神与其报复，而凡夫之剑，则非所惧。是时弓唱数四，即拈之，曲巨膝试弯，弹弦有声，呼曰，“佛罗醒，仇至矣。室中累累者，卫士其尽在此耶？”其长答曰，“宫中生余之士，已尽于是，余者为怒神所掊，已挺然僵矣。”言未已，有人狂奔来，不顾生人，亦不见死者，盖即雅萌上座赖耶其人也。顾盼异常，似含大惧，猝呼曰，“佛罗佛罗，尔民之倒毙通衢者，既以千计，室中亦咸满死人，辟多与雅萌寺僧，亦多仆地而绝。”后闻报呼曰，“老人，汝言止此乎？”僧曰，“未也，城中士卒，目睹死殇，因佈而狂，至杀其长。吾今从雅萌僧众中来者，亦幸免耳。以彼等执言谓诸祸之来，悉胎于佛罗弗纵亚普拉使去，今已乌合，将弑佛罗，行且及汝，其众不下数千，且均操兵器。”佛罗听已，颓坐而呻。后乃语阿迭修斯曰，“噶普利图，前者汝弓唱战，今战果在宫门矣。”阿迭修斯曰，“人虽无眚，不可弗惧明神。若突战进攻，与愤争决斗，殊少所惧。咦！汝曹卫士，其近而环予，死期已届，出于神意，勿颓然色如死灰。胡惧人间剑刃为者？”呼时状极威猛，抽其矢一一列案上。卫士见之，气少壮，因作两行，环王坐而立，凡五十一人，亦各理其弓，出矢于箙。
少选，有男妇声起于户外。座中生余王家华胄与诸宾客，闻声均起，窜匿卫士之后。随有人攻门，砉然而落，众拥入，皆操兵刃，围立堂前。中有兵士叛营而至者，亦有为死人灌油者，今夜事本甚烦，顾离而弗作，虽受鬼谴而死，亦弗辟易，亦有锻冶师长，日亲炉火，面目黝黑，有录事，伏案久，曲其背穹然，有染人手作紫色，有渔师，方自渊至，又有织人矬其身，与寺门之痫者，彼等皆贪恋生趣，以佛罗弗任奴去，致降灾沴，乃由怖入狂。后随妇人，臂间咸挽殇儿，捶毁宫中金碧，撕裂壁上悬饰，又以空杯掷战栗座隅之命妇，大嗥欲嗄，索佛罗血，竞曰，“佛罗安在？尔示我以佛罗与后美理曼所在，会当杀之。吾属嫛婗咸死，堆累如丘，犹息诃圣水涅血时之鱼矣。死亡之由，肇自妖觋，乃佛罗与后独坚持其意，必令亚普拉长在格恩。是何为者？”言次，众见佛罗猛纳达已毕瑟匿两重卫士之后，惟美理曼不惧，于中，默然卓立。尔时忽自卫士中出，胸前仍拥死儿，立众前，目光四射，灼灼明于额上蛇冠之色，叱曰，“汝曹退，汝曹退！致凶死者非余，亦非佛罗，以吾侪固亦分享其死祸。”因举其儿曰，“此祸实由哈梭，为汝曹崇祀之妄神，能易面变色，转弄尔心，溺于狂恋。以此巫故，致汝曹陷于巨戾。百凡祸本，悉根于巫，汝曹第往分析其庙，支解其体，则仇复而国安，即自脱于祸患。”众立而听之，喃喃自语者少顷，如将跃之狮，立而作势，未几复前突，呼曰，“进进！磔之磔之！”又合噪曰，“吾属爱哈梭而恨汝，以汝实降祸于吾侪，今汝弗得活。”万众悉呺且傌，竞以足垫及瓦石投卫士。中有一人引弓注美理曼之胸而射，矢疾前几着，美理曼见箭芒闪然，急谋所制，是法非常人所能行，且亦将不免其死。而后则急举其儿，如战士之持盾，众矢悉贯其上，尸肉为披，镞几及于后胸，美理曼乃弃死儿于地。阿迭修斯见状颇骇，以生平未见此象，因大叫作亚佉亚战声，一跃登其前几。跃时，金甲锵然而震。登后四顾，出矢着弦，弯弓至于耳际。此弓盖无他人能满弯如是者。弓弛，弦声噭如春燕，利矢前掠，空气为鸣，及堂尽端，砉然直中持弓射皇后者，心贯坚甲，箭羽穿人而过，色作殷红。复前中敌后一人，亦殒，同仆于地。众大惊。而弦又鸣，矢继至，当者立死，彻盾钉于胸。众暴怒益进。堂中为箭影所遮尽黑，卫士见阿迭修斯射，心为之壮，亦健斗，而众不少却。惟见阿迭修斯甲光灿然，矗立不动。是时忽有黑烟发于堂中，悬物为牖风所吹，左右而动。金人手中之镫，受击悉坠，桌上桷间，悉满插利矢。时有一矛掷中巴虚之杯，杯破。顾此昏黑烟尘战声矢雨之中，皂弓鸣弦，仍续续不绝，着人之际，长骹呼咈有声。而乱众之矢，则中甲悉坠，仅如微霰之击寺瓦，或轻雪降于野麋角上耳。众进且詈，顾旋落如雪，或一跃复跌于案上。阿迭修斯久射，视矢且就尽，因思事已大危，以堂后户外与妇人坐次，又有众持兵自侧进攻。然阿迭修斯已老于战，世殊无其敌手。时卫士长已中矛死，己即代之，召余众立坐前，作大环，处佛罗眷属与诸女宾于中。又拾死人遗剑一，掷佛罗前，令自卫躯命与王者之位。而佛罗以殇子且中酒故，睹此凶事，神已外越，但持剑而颤。美理曼遂夺之，仗而立，以自卫，盖彼殊不欲如诸妇人踞地不起，惟卓立阿迭修斯之后，亦不顾飞矛流矢之来。佛罗亦立，以两手抱其面。时众又进射，且攀坐前坛坫欲上。阿迭修斯蒙盾拔剑待之，掊击甚凶，人无得免。众人目中如见三刃齐举，银靶之剑深下，此盖昔日斐爱基人欧黎耶路之赠也。卫士亦助之击刺，冀自存其命。乱众乃退，如潮之下，留死者而去。未几复前，顾复被击而退。时卫士已夷伤过半，力亦就尽，阿迭修斯心渐怖，然尚时作趣语以振起之。美理曼亦勖以奋勇，谓命当死者宜善死如男子。无何战浪益恶，冲决凶猛，势甚险恶，矛矢之铁篱垂决。阿迭修斯乃以一身孤立于美理曼与剑刃之间，是剑即枯渴欲饮后血并及佛罗者，其勇猛之状，殊为格恩所未有。方危时，堂外猝作大声，锐利出于战嚣剑响与大众呻吟之上，声呼佛罗者三，曰，“佛罗，汝今能任吾族自去乎？”众闻言皆止，卫士亦下其盾，恶战已了，惟相痴视。见堂端有亚普拉二古僧，各持杉杖，自死者与卧人之间来。众大呼曰，“此妖巫，此亚普拉妖巫也。”相率恇然而动，无意于战。僧行渐近，如不经意，惟前行践地下血酒与残几断臂而过，直至佛罗前，又呼佛罗者三，曰，“佛罗，死者汝格恩之乳子，皆毙于耶和华之手矣。汝今能任吾族自去乎？”佛罗举首，亦呼曰，“汝去，及汝所有悉去。汝曹速行，使格恩弗再见汝面。”众民闻言，生意复返。城内众生，与死于刃剑，死于疫疠诸死者，一时入寂。时既入寂，又复入寐，遂复入忘，忘者诚天帝赐人最胜之物也。

[book_title]第三章　青铜浴室
恶夜既逝，朝阳复出。赖耶赍佛罗之命，与曙光俱来，抵阿迭修斯室不遇。宦者言朝起便行，就息敦船长古离，即今后玉工也。古离与王家诸奴同居宫中，赖耶遂亦就之。逮至闻锤声似击金石，阿迭修斯正在小庭，立宫墙日影之下，已不擐甲，袒其臂，着格恩工人小衣，俯视冶炉。炉中然火，青烟袅袅，化于晨光而没。手持小锤，侧置铁砧，上有金甲肩叶一片，余甲则堆置炉旁。息敦人古离旁立，执雕镂之器。赖耶呼阿迭修斯伪名曰，“老夫问讯噶普利图朝来无恙。顾汝置砧炉何为耶？”阿迭修斯笑曰，“吾方自补其甲。夜来堂前之战，吾器之伤，非止一处。”因指其盾，则上有深痕，横切白牛之像。白牛者，巴黎斯盾识也。阿迭修斯又目古离曰，“息敦人，速炽之。”古离蹲地，鼓二皮鞞扇火，至于白热。阿迭修斯取甲叠其破处，击以锤，接处旋固而光致。时辄与赖耶闲谈。赖耶倚杉杖立，杖甚长，顶饰青石，作频婆果形，曰，“汝从亚列白来，吾意必为王子，今乃为此，良奇。吾国尊者，从未自用其力。”阿迭修斯曰，“国不同则事自异，如吾国无妻妹之俗，如尔王家。然吾犹记昔日浪游过风帝之岛，亦曾见如是之新妇也。”言时，忽忆在亚利亚岛时，王者雅鲁斯曾授一囊，中贮噫气，因复言曰，“吾手无弗能作，春则耕于绿野，或驱牛群，或在埴壤以犁治畦，或造舟筑室，亦能作金工生活，冶金铁青铜之属，皆能兼之。”赖耶曰，“或事战斗，余目击其实矣。游子听之，今佛罗猛纳达与后美理曼有旨命汝。”言次，出贝叶一卷，以金线束之，举之至额，仰首似祷。阿迭修斯方锤击胄上矛头，问曰，“是囷然之卷，云以遗我者何耶？”赖耶乃去束展卷，致其掌中。阿迭修斯惊曰，“噫！是中为何？此盖图绘，乃极纤巧，红色之蜥蜴，坐立人物之小像，有斧有蛇有鸟有介。”遂以书返赖耶曰，“长老，此标识究何为者？”僧曰，“是佛罗命中书长所作，用诏汝者。诏进汝为巴虚禁军之长，统王家宿卫。以昨宵旧长已殒，故佛罗以高爵相属。设汝肯臣之者，且许汝第宅，并有食采，南方一城，供汝酒浆，北方一城，供汝米粟。”阿迭修斯赧然曰，“吾虽几鬻为奴，顾弗能臣事他人，佛罗厚我，殊为非分。”老人殷勤询曰，“汝将去格恩耶？”阿迭修斯曰，“吾愿索吾所求之人，无论何届，或在此处，或须他行。”僧曰，“则吾将何以报王？”阿迭修斯曰，“时光能生智慧。设汝能为导者，余将一游城市。吾前经多城，宏大皆不逮此。吾侪行时，当筹所对。”时方修其胄，以缮甲已竟，乃拔胄上青铜矛头，衡之以指，又试其锋曰，“是一良刃，若弗经锤击者更佳。”遂顾古离曰，“息敦人，此事当了矣。汝物之属我者二，一汝命一矛头也。前者已归汝命，矛头则借为我用，今盍亦取之返？”遂掷矛头付玉工。息敦人答曰，“贵人，余谢汝惠。”即拾插腰间，而牙际作微声曰，“仇者之赐，祸之遗也。”
阿迭修斯披甲，复冠兜鍪，语赖耶曰，“老友，今可出示以汝国城景矣。”赖耶见息敦人微笑，凶狡有战状，如海中沙昙那然，顾亦不言。惟召卫士一人来，己则偕客出宫门而去。涂中情状，入阿迭修斯目中，至为奇异。凡自朱门巨户以迄蓬荜之家，无不有妇人哀泣，如唱挽歌。而陋巷之中，乃有矮屋无数，门楣上悉画血痕三条为标识，伺屋中声息甚欢，如方宴乐。是间殆有两族，一笑一哭也。出入涂血屋中者甚众。妇人多徒手去，及归，辄满持金宝银环及杯盏紫锦之属。其人色皆黝黑，目灼灼甚利，状如肉攫，往来道上，欢呼甚嚣，杂格恩男女悲鸣声中，无敢以一手见加，亦无有诃之者。众中突出一人颀然，攫赖耶杖，冷笑曰，“老丈，盍假我杖？假汝宝杖，便我旅行。无他，吾暂借耳。他日耶枯勃自野重来，会当还汝。”阿迭修斯返顾，其人见之却退，微哂自去，曰，“昨宵筵间，吾曾见汝，并闻汝巨弓之鸣。汝非格恩土著也。惟彼辈诚温柔长者，耶枯勃得见，为惠多矣。”阿迭修斯转询赖耶曰，“老人，今汝曹怪境，究何所遭？吾平生见闻中，此殆最奇者矣。胡以无敢举手敌贼以自卫其货？”僧大呻曰，“格恩遘凶，亚普拉恨种，于遁入荒野之前，劫掠格恩居者。”言顷，忽见一贵妇人号泣而来，以其夫已死，而其子其弟，亦咸殇于疫。彼系出王家，严妆金玉，颈着金子，方趣辟多祠礼拜，有奴执扇随侍。二亚普拉妇人见之，趋呼曰，“假我金饰。”乃竞前默卸其金制颈饰与跳脱子等，堆其足次。二人分取已，各嘲笑之，呼曰，“汝王家贵女，顾今也汝良人与子弟安在？今也汝始偿吾曹工值，与吾曹手制无藁之砖，并日出时所集之枯芦坠叶。今汝竟以此偿奴长手中之笞策。顾今也汝夫汝子与汝弟者究安在？”嘲已自去，惟余妇人哭于道周。阿迭修斯睹状大诧，欲夺之，返诸故主。第赖耶力劝，谓惧祸且及二人，遂自嚣乱中径过。涂次，但见掠夺死亡与恐怖三事。母哭其婴，新妇哭其夫者，在在皆是。又有亚普拉人，凶猛如海鸥，各夺小儿玩具，与暂厝户外将葬莽密所佩之神符。途中又见一担水夫哭其死驴，此驴盖其人倚为生活者也。
久之，众嚣渐远。至辟多祠侧一庙前，庙中塔檐，正向城中市屋，而内庭则倚丹尼斯城壁，惟面水者是庙。虽非极大，顾以状言，亦已宏美，用希奄黑石为之。石面又悉刻哈梭圣像，人身牛首，或作美妇人状，手持杖，上刻莲蕊与一生命之符，颈环众神之围领。赖耶曰，“噶普利图，是间为客神哈梭所居，即汝昨夜为之饮者。汝在后前作此，殊不晓事。以后执言降菑者即此哈梭，顾彼实未有眚。余知格恩之祸，皆造自亚普拉人与受吾侪教育而叛道之僧侣。”阿迭修斯曰，“特未知今日哈梭将自现其身否？”僧曰，“此当问诸庙中人。今且从我行耳。”二人遂自夹道中行，两旁皆列天吴之像。已而进女神园中，达第一重塔外，有僧监门，赖耶视以符，门大启，二人偕入，至庭次，及第二塔前而止。赖耶因指示阿迭修斯，谓塔檐何处为哈梭所立，立而歌，至使听者心皆融化如蜡。言已，叩关三数，遂入客堂。众僧咸集，以灰自撒其顶，哭悼寺中死者，见赖耶雅萌上座与阿迭修斯擐金甲而入，哭皆止。有古僧一人，前而致辞，与赖耶问讯，并询何作。赖耶携阿迭修斯见僧众，为言昨夜拯王之事，且曰，“第哈梭登塔而唱，期何时耶？以游子欲一瞻颜色，且聆歌声也。”寺僧俯首阿迭修斯之前，庄语曰，“今后三日之午，哈梭当显法身于塔顶。第汝壮士自海来者，幸听余言，如汝洵非神者，无能目击其美，即见之，命运会如前人，以爱哈梭，乃卒为哈梭而死。”阿迭修斯笑曰，“余非神人，顾或敢一瞻其美。如吾心诏余，谓当更前者，亦敢进面冥守之神。”僧曰，“若然，汝生与汝浪游之末日届矣。今从吾行，当示汝以状，此即欲胜获哈梭者也。”遂伸手握阿迭修斯，引之过一巷，盖自墙中削成者。既而抵一斗室，森黑而深，惟阿迭修斯之甲，闪然有光，如夜中镫火。室倚城垣而建，墙根屋脊间，绝无光耀，中列浴器，制用青铜，浴盘中卧黝黑之埃及人。卧处有微光，见数人作戚容，以油灌卧者肢体，状如阿迭修斯家居，少女以香油见傅时也。赖耶与阿迭修斯前，灌油者皆赧然引避，状类群狗攫食，见行人而却。此中景象甚异，阿迭修斯进视浴者与被浴之人，心顿沉，以卧青铜器中者皆陈死人，而流注身上者亦非凡水，觉有味甚劣，似苏打也。寺僧曰，“是处卧人，皆当日欲前趣哈梭者。进至神座之次，其处为哈梭所坐，握金梭，且织且歌。此卧者十人，一一欲进拥之，顾一一皆复掊死。今将处以厚葬，故方为之饰，俾入茔穴。”阿迭修斯曰，“诚哉！往者吾临血色大海时，乃离舟后光明之域，而自向幽暗，其处沉黑，远隔镫台之光。吾于此怪境，所见甚奇，殊远越昔日浪游所经之城，与所泛之海也。”寺僧曰，“今已告汝，使汝随彼辈之行而志彼辈之欲，则不远当同在此室，沐是中之水矣。他事多妄，此独甚诚。凡求爱者无不自趣死亡，而其来又至速。”阿迭修斯重视死者，不觉却慄，至金甲为动。彼在战中海上，初不惧死人之面，顾此次事甚新怪，殊不欲久观，思复就日光空气中，少苏其息，遂自室疾出。寺僧视之微笑。逮出穴，心乃复壮，又遍问哈梭之事，谓其居何所，杀拜者又何状。寺僧曰，“今当示汝。”遂引之过客堂，出隘巷，至一小庭。庭中立哈梭圣座，为一大室，以石膏为之，光自屋脊下射，铁扉严闭，前悬达亚织锦之幔。座顶有梯，直达庙颠，以至塔檐。僧曰，“游子，此石膏座即哈梭之居。自此梯上经屋脊而达塔顶。每日余等置饮食幔中，引之至奥。惟其中何状，余辈亦弗深知，以素未涉足，且亦无与哈梭面者。哈梭每登塔而唱，唱已归座。是时外庭之户大开，人悉狂拥而入，一一奔向垂幔之前，第未及幔辄退，逮复前者，随有兵声一击，即无言而死，殆惟哈梭之歌，尚留胸次耳。”阿迭修斯曰，“顾此操兵之士谁氏？”僧曰，“是弗能知。生人安知此者？今来前，可傍神座之户而听，当闻哈梭歌声，第行毋惧，惟勿近护守之限。”阿迭修斯前，而心颇犹豫，寺僧行几抵幕，赖耶则拱立甚遥。二人至幕外，立而听之。神座中忽来歌声，声甚美而利且放，撩阿迭修斯心，神思忽涌，陡忆长别之故乡伊色加，与壮时乐事，洎伊利阿神造之风城。彼殊不能自言，胡以忽念此种种？而歌声又何以撩人至是？寺僧曰，“听之，此哈梭方歌方织，凡夫死亡之网也。”语已，歌亦遂止。阿迭修斯心默自咨，将即奋进，冀博佳运，抑暂忍须臾？既而定意少耐，待目击他人进攻者何状，再进未晚。遂退，状若甚诧，别寺僧偕赖耶俱出。过丹尼斯之市，见亚普拉人掠夺市民如故。
已而至宫中，归其居室。自念当以何术面庙中奇妇人，又免青铜之浴。沉思至久，天已入夕，有召者来，命登堂与佛罗同饭。阿迭修斯闻召即行，遇佛罗与美理曼后于外室，随之至堂次。是堂即前夜拒暴徒之地，今已舁去尸体，惟白石上铺毡尚留血星，濯弗能去，而壁上及屋脊之最高处，亦有飞箭数枝集其上。使无此数者，几不复知一日之前，乃有大战，而夷伤复至巨也。
座中，佛罗至沉郁不欢，侍宴诸人，亦以室有死亡，重以重忧巨辱，降于格恩，备极悲苦。独后美理曼者，初不以雏儿之死，少有涕泪，盖彼怒而非忧，深腐心于佛罗，乃纵奴群使逝。愁宴未已，四座无欢，忽闻似有大队步声，与牛声牟牟然，又有凯歌杂作，声至宏壮，如有十千合唱者，盖亚普拉之歌也。歌曰，
“神镫故故，照吾前路兮。格恩沉沉，凶眹来赴兮。
地有古皇，而主是搒掠。民亦有神，而投厥面以。
彼意昔斯有犊，主是褫而彼谑。截罗亚之日车，而断其驭索。
主呼耶枯勃，吾民爰起。彼膝其弛，呜呜而死。”（其一）
“主赉吾货，一掠而得之。吾掠何得？银鬘金卮。
猗耶和华，吾父吾友。眷佑耶枯勃，而煦育是久。
主叱彼神，而神折厥首。荒凉大庭，爬虫是走。
主障日面，光曜爰灭。古皇有鞭，揉之断折。”（其二）
“主持笞策，罚其生民。吾背何负，忧患囷仑。
惟及厥裔，而然是作。其作如海潮，而荡彼憾之田郭。
彼有古皇，主是搒掠。民亦有神，而投厥面以。
咦咦！神镫故故，照吾前路兮。格恩沉沉，祸来赴兮。”（其三）
其函意如是，而声又犷厉。阿迭修斯起请去，立于宫门之前，恐诸奴且进掠王家帑藏。佛罗点首，阿迭修斯取弓出，美理曼从之，立宫门影中察其状。见队前有多人秉炬，沿大道行，曜如白日。男子群行，悉臂叉刃，炬光照青铜芒上与掠自格恩兵士之金盔，点点有光。次来群妇人，挝大鼓而舞，歌得胜之歌。其后少间，忽来八黑髯壮男子，肩舁金色大柩，四周皆雕绘有文。美理曼微语曰，“此亚普拉古巫遗体也。彼携群奴来此，拯众于饥馑之中。忤奴汝行且槁饿于野，仍呼号而求格恩之肉臛耳。”此时已为怒所制，因大叫，语舁榇者曰，“汝曹今后将无一人能复面此地。为昔日尔族妖巫，引汝曹为避难之区者。汝曹当饥且渴，复呼吁格恩明神，顾神弗汝闻。汝曹会且尽死，白骨所列，荒野且为皓皓矣。今行勿复返，吾祝汝曹平安也。”言顷，其容甚猛，辞意益可畏怖。亚普拉人闻之战栗，妇人行歌亦顿止。阿迭修斯睨后诧曰，“世宁妇人乃尔心硬？设有人当其情爱战争之道者，殆哉。”美理曼微笑自语曰，“奴辈将不复歌于吾门，游子来，彼等迟我矣。”遂握阿迭修斯，将之返堂中。宾客咸侧耳逖听，至于夜阑。逮亚普拉行尽，其数殆如大漠之沙，不可计极。既而行渐远，足音已澌，美理曼乃顾佛罗曰，“猛纳达，汝良懦夫，既懦夫，且奴性也。汝惧祸，不知祸实来自汝崇拜之哈梭，而汝乃纵奴使去，能弗羞恧？宁吾辈先王，遗徽如是？今乃任奴辈蹂躏主国，剥夺居人，而是居人者，又即哺育彼辈，如母乳其婴，庇覆使长之人。”后言时，气甚森苦。佛罗曰，“然则吾应何作？”美理曼曰，“诸事悉了，已无可为。游子，顾汝意云何耶？”阿迭修斯曰，“生客献咨，义似不适。”后曰，“勿尔，姑言之。”阿迭修斯曰，“此国明神，吾殊弗深悉。惟使是民为神所眷者，坐视可耳。设不尔，则佛罗可集兵卒，袭其不意，痛击之。此非甚难，彼辈行携妇稚，且杂辎重，必累坠不适于战。”阿迭修斯盖仅知战者也。后闻之大悦，击掌呼曰，“佛罗听之，听此良策也。”时佛罗中酒，且亚普拉人已去，惧亦锐灭，胆渐壮，终而顿足起誓，呼雅萌阿施利辟多与其父剌美绥斯名，誓追击之。因立召宫中兵官之长至，诏之。又遣使者四出，告大城节度，令发兵后进。尔时佛罗忽向阿迭修斯曰，“今晨吾遣赖耶诏汝，尚无返言。汝今愿为战将，从吾行乎？”阿迭修斯惟不欲臣他人，惟喜战斗，心为之动，尚夷犹未答。美理曼迅答曰，“猛纳达，吾意汝出征时，宜令噶普利图居丹尼斯为卫士长，以吾不能丁此凶时，无所守卫。彼诚壮士，使允为我守者，则我意安，睡眠都适矣。”阿迭修斯亦正欲往见哈梭，好奇冒险，是其素性，因白佛罗，言留长禁卫，意无不可。而佛罗亦遂允。

[book_title]第四章　椒房
次日亭午，佛罗率御军自丹尼斯启行，取道野城，向亚普拉去路恶草红色海而进。赖耶不在行数，自御一车送之，阿迭修斯同乘。行一时许，兵众见亚佉亚人，诧视甚怪，以兵从荒岛来，故见闻极隘。阿迭修斯初未以所诧告赖耶，惧人笑其故国小陋，今观佛罗兵队，意良不满，乃问赖耶，“谓格恩全力，尽在是耶？”僧答言，“此仅四一以上，埃及佣兵尚不在此数。”阿迭修斯始知己所从来之地，以较漫游所经海陆诸民，已蔚然大国矣。未几，已临歧路，赖耶驱车近佛罗辇。将别去，佛罗复呼阿迭修斯登辇，语之曰，“游子，汝为余誓之。汝名噶普利图，其来何从，亲舍安在，余虽不知，顾汝当信誓。吾行中必忠侍后美理曼，勿造祸于吾家。汝诚巨人，亦美丰仪，力绝众人。顾吾心不无疑虑，以吾意汝狡，恐或以汝故而祸及吾身。”阿迭修斯曰，“佛罗，汝意尔者，可辟余弗使卫后。吾自审前此二夜，未尝有不利于王。尔时暴徒以死祸之故，直犯乘舆，王与室家，亦几膏其刃。”佛罗久视，似甚疑，徐出其手，阿迭修斯握之，凭䄂斯，亚孚罗大谛，亚㛭尼，亚叵罗诸神立誓，不负其托。佛罗曰，“游子，吾信汝矣。须知汝能自守其誓者，他日将有大赉，为格恩第二人，无与伦比。惟使不诚，汝当凶死。”阿迭修斯曰，“吾不蕲赏，亦弗畏死，以吾自知仅此一着，乃当死耳。顾吾今当力守誓言弗贰。”遂对佛罗鞠躬复下，返赖耶车中。与兵众为别，而兵皆呼曰，“游子勿离我去。”以彼等视之，恍如金甲神人舍之去也。阿迭修斯亦不乐，意盖喜战，且亦恶亚普拉人。而车遂行，至日落时，已返宫禁。
是夜阿迭修斯侍皇后饭，饭已，美理曼命随入室内。室为后独坐之处，香烟散馥，燃芬芳之镫，而光不甚显，中置镂金象牙卧椅，四壁悉图天神王者战争爱恋之故事。后入室自倚锦椅，命阿迭修斯旁坐，相距甚近，后袍几拂其足。阿迭修斯虽非恶妇女者，而意殊不欢，甚疑此玄睛之后。徐举首视之，美乃不可以状，舍海伦外，无复有生人能略彷彿者。后先言曰，“吾侪受游子大惠未报，故吾殊乐闻汝生事迹，其人乃即拯吾曹生命者。汝今告我，汝生何所，父家安在，与游历之异域，转战之事迹，及伊利阿城陷时状，且汝金甲胡自来耶？如北方乐人所歌不妄，则彼不幸之巴黎斯亦袭金甲，正此状也。”阿迭修斯甚恨乐人及其所歌，乃曰，“乐人妄耳，彼随地拾集陈旧弹词，助其簧舌。巴黎斯或曾擐此甲，此他亦尚有人。吾购自克烈忒行估，初不问故主谁氏，至伊利阿之战，诚在戎行。顾吾年尚幼，从克烈忒之伊特美纽，得少许俘获而已。财帛子女归王，吾辈则受剑击，此战状也。”言时，状甚卤莽，吐其不平，作剑士常态。美理曼且听且潜窥之，婉娈而笑曰，“噶普利图，此事极奇。顾汝之巨弓，其弦能作燕子鸣者，又何自来？余闻乐人言，则伊伽利亚之欧列图亦曾有此。”阿迭修斯受诘环顾，如人已入伏中，处处但见敌人剑光照日而耀，因徐曰，“吾得此弓之事，盖极离奇。吾前曾运铁至西方一湾，泊而登陆，导者告余，谓名伊色加。余相其地，诸无所有，惟见死人，似在巨疫流行之后者。时偶在败屋中见此弓卧地，乃得而宝之，盖良弓也。”美理曼曰，“此较前事尤奇，汝既偶然得巴黎斯之甲，又偶然得欧列图之弓。此弓者，余知为阿迭修斯所用，曾杀其仇于堂中。噶普利图，汝当知前夕会食，汝立筵前，大弓高鸣矢飞人死之际，殊令余忆阿迭修斯诛仇时之歌也。盖阿迭修斯之名，虽在格恩，亦已盛扬久矣。”言次，直注视不瞬。阿迭修斯佯为不知，惟云昔亦曾闻此说，顾颇疑乐人妄言，使所述信，则一人安能敌百。美理曼自榻徐徐半起其身，发下垂，蜿蜒如金蛇，而彼起时亦如蛇状，注其倦眼曰，“异哉，此诚更奇。勒兑氏子伊色加之阿迭修斯，乃不自知杀仇之事。嘻，异哉！汝噶普利图即阿迭修斯也。”
阿迭修斯之颈，时已入罟获中矣。彼亦自觉，默计者久之，乃漫应曰，“吾闻诸人云，数年前阿迭修斯复作朔方之游，尔后似不再返。吾亦尝遇之战场，其躯干盖较我为修。”美理曼曰，“吾又闻诸人云，阿迭修斯有两舌，且狡如老狸。游子今试目我，会当示汝即阿迭修斯否也。”遂前倚，迫阿迭修斯，发蓬蓬拂其额际，双目厉张。阿迭修斯大窘，然不能去，又耻为妇女之目光所屈，仅能还视。未少时，即觉头脑飘然而轻，血筦中血皆震颤，时复停止。时后又言，声极远，似有垣间之，曰，“游子今盍返视，告余所见？”阿迭修斯如言，见室之暗陬，陡起微光，状若东方初曙，光中有物如大木马，马后有黑石巨塔，耸于云表，并城垣郭门与家屋之像。木马旁门忽启，一人探首出，戴兜鍪健视。视时，天际一白色星，蚩然下坠，余光映及面际，阿迭修斯视之，则己面也。以是乃忆昔事，曾在伊利阿城中，自木马空腹外侦，时有一星陨于围城，为多罗末日之兆。美理曼又自远朗语曰，“再视之。”阿迭修斯即见暗中现一穴口，在棕榈双树之下，坐男女二人。月色莽苍而起，光映瞑海高树，以及穴前。女子容色甚美，垂辫发，衣华饰，但目似包泪而昏，彼盖神女加黎普娑，为亚德罗斯之女。男子时偶仰瞩，颜色憔悴，以思乡而病，则又阿迭修斯状也。因又忆当日在海中小岛，临去之夜，曾与加黎普娑坐此间话别。美理曼之声又曰，“今重视之。”阿迭修斯复向暗中，见面前斗现伊色加败屋，庭中有尸灰之阜，焦骨赫然。阜侧卧一人，手足拘挛地上，状极悲苦，少须渐举其首，阿迭修斯识之，则又己貌也。此瞬息间室中阴影已过，血筦复动，见美理曼仍坐其侧，向之嫣然笑曰，“游子，汝见不甚奇耶？”阿迭修斯曰，“然，事诚大怪。后幸告我，汝操何术，能令吾目作如是观耶？”美理曼曰，“噶普利图，余有道术，远胜格恩巫觋，吾能以此知他人过去之事，而其人为吾所爱。”言至此忽止，既而曰，“余能使陈迹复活，现诸目前。今试语我，所见何人？宁非伊色加人阿迭修斯，勒兑之子，抑非汝面乎？”阿迭修斯自审无免，终曰，“所见者信其人，亦为余面，吾今自承，诚即伊色加之阿迭修斯，非他人矣。”
美理曼大愉笑曰，“吾术高深，竟能制世中最狡诡之人。阿迭修斯，汝今应知美理曼之自能烛远矣。汝其诚言毋诳，汝此来究将何求？”阿修迭斯心又自商，忆及赖耶所谈之梦，是事后初不料其已知者。又忆后在幻中曾见所欢与哈太色加之语，不觉大惧。以胄上矛头之识，后已深悉其人，而彼又誓于佛罗，不能受后之恋。况亚孚罗大谛在伊色加所训，亦谓当专求意中人黄金海伦，毋得旁涉。今为时至险，正介于神誓与女祸之间。阿迭修斯但深怖其誓，惧主客之神䄂斯且怒，沉思久之，乃直言曰，“吾诚以语后，乃者负诅，漂流北方，逮今始归伊色加，而吾家已荒，国人皆死，妻子仅留死灰。中夜乃梦女神降训，是神吾初不甚崇拜，曰伊兑利亚之亚孚罗大谛，此国则名哈梭。神命余行，且为彼役，遂许以大赉，谓此行当得一人相俟于此，为余不死之爱。”美理曼倾听既久，至此不复更听，以彼自揣己必为亚孚罗大谛所许之人。阿迭修斯方欲再言，而美理曼已直前拥之，如蛇之纠结，作低语几不可闻，惟意中似有所谓曰，“阿迭修斯，此信然乎？宁彼爱神信遣汝行，使求余来乎？吾亦方翘企待子，俟吾欢之来。嘻！日胡如是其重耶？吾心渊然，此数年中，惟日冀彼人即而就我，为情之酸苦，如何可言。顾今终有究竟之见，见吾梦魂中所见之人矣。”言次，举首亲其吻。是时其心目唇吻之中，乃似无不有言者，而言惟一字曰爱。
阿迭修斯耐之久久，脑中诸念，已为危险与爱情澡雪都尽。彼生平入于窘乡，莫过于此，殆已就束缚，非刃可断，已落网罟，无术能脱矣。在一端为欢爱，而他端为破誓，且亦将永永失其意中之人。以前承神诫，谓使沾恋他人，将与海伦永绝。顾欲拒皇后者，他且弗论，即自审亦无此力，敢直云非此来诚求之人也。然在此时，狡谋固未失其用，遂告后曰，“后听之，吾辈殆仅据梦境耳，汝梦为吾欢，醒时当记为佛罗妇。且佛罗者，余之主人，而余又有严誓在。”美理曼自阿迭修斯颈间敛手徐起，归其金榻，状极颓唐，喉际微作回声曰，“吾醒时，诚忆己为佛罗妻。顾以吾言，则非其实。游子，佛罗无关于我，所关者殆一名耳。”阿迭修斯曰，“吾誓奈何？且佛罗厚遇我，前者吾已允力卫汝于恶，今此事了矣。”美理曼曰，“虽然，设佛罗弗复归者如何？”阿迭修斯曰，“其时更论。今吾有责，须视卫士去矣。”言已，即起自去。美理曼自语曰，“此人甚奇。彼以欢故，不辞远道而来，今复以誓自筑藩篱于二人之间，何耶？吾意须加以惠。佛罗猛纳达，是为吾夫，饮食自乐，许汝者止此，今汝日短矣。”

[book_title]第五章　戾祠
昔北海筝人有言曰，“疾如飞鸟，或如心也。”今晨游子之心，正复如是，迅如夜鸟归飞。回忆椒房中闻见之事，心绪潮涌，犹母禽之抱其。彼今乃介于美妇人与誓言之间，而此誓者，其破之也尤较常誓为凶，且非本愿。以美理曼虽美且智，顾其恋情幻术，已足怖人，殊不亚拒而得其仇报。设求至善之策，殆惟迁延其事，以待佛罗之归。虽事或凶终，顾甚欲去丹尼斯，寻彼世界之欲。是间有河，殊神怪，因思当溯之而上。此河传说甚夥，盖发源神地，为圣善之伊淑丕亚人所居。其人正直，甲于世界。每宴，虽诸大明神，亦多为坐客。阿迭修斯意自此上者，可达善地，如为咈德所允，或能一见海伦。然咈德实已允于前，凡所经历，无不由其号召，而此咈德者，乃已以游子示美理曼于梦寐中矣。阿迭修斯思久，心少轻，自念昔在昼晦中渡血海而来，则此后自当涉血而去，以达咈德指示之境。遂扫其牢愁，起而盥浴，又傅油栉发，且被铠。以忽忆今日哈梭当唱于塔檐，引民瞻仰，亦思往觇冥守鬼神与人鏖搏之状，遂祷亚孚罗大谛下助，倾酒待之，而祷竟无验。惟偶于金杯酒影中，瞥见己貌，觉己转美，了无耄态，少壮且泽，状如若干年前，乘皂舟返顾多罗风城劫余烟火时也。以是知神力无垠，无时不冥相守护，特在异道之国，不欲显示法身耳。思至此，心益壮如童时，百忧皆去，死亡恶梦，亦并弗知。
阿迭修斯乃自饮啖，逮饱始已。起取短剑悬腰际，皂弓则置室中。将出门，赖耶已入，曰，“噶普利图早行安往？且胡以丰美遽尔，年事乃返少耶？”阿迭修斯曰，“无他，但酣睡耳。吾夜眠甚适，浪游憔悴，已离我去，故复如未临血海时矣。”老僧笑曰，“使汝以此睡乡秘诀，市诸埃及妇人，汝生当不忧匮乏。”僧言次，虽信客言为诚，顾亦知由于神意。阿迭修斯答曰，“吾将赴哈梭之庙，今为哈梭登塔作歌招众之日，汝当忆之。赖耶，盍偕行乎？”僧曰，“否否，噶普利图，我弗往也。吾已老耄，顾此垂枯血筦之中，血尚匍匐而动，如吾往视，万一亦中于狂，将趋进赴吾死所矣。在例，凡人皆得进听哈梭之歌，惟须悉幂其目。顾听歌者必且自褫，张目视之，乃与众同死。嗟夫！噶普利图且止，愿汝勿行。吾爱汝亦弗审何由，殊弗乐睹汝之死。虽然，设偶而……”言至此，状如自语，复曰，“尔游子竟死者，则吾所臣侍之人，会且幸尔。”阿迭修斯曰，“赖耶毋怖，事已前定，安有第二死法？”又自语曰，“曾执兵抗岩间怖物唏洛之人，乃睹凡怖之色凡爱之相而返者，世无是事。”赖耶自搓其手，状几欲哭，以彼心中见如是健者，乃将自即于死，似深可愍痛者。而阿迭修斯竟出，至市上，赖耶尾之，相距数武。已而抵一道，两旁悉列天吴，自砖城外壁，直达哈梭之庙。道中大众蚁聚，备各各种色，各各年貌。有王子乘舆，舁以数人，与阅阀子弟，多乘车马，亦有农奴满污泥滓，跛者自持其拐，蹩蹩然，又有瞽人，以大犬为导而至。复见男子前行，数妇女随之，皆其母妻姊妹，或盟婚之女郎，哭泣于道，且以软语劝所爱，众臂挽抱，欲曳之返。
途中有老妪呼曰，“嗟夫，吾儿吾儿，听尔母训，勿面哈梭，以汝见之，会当立死。而为吾子者，又仅一汝，汝之二兄，皆夭死矣。吾老且茕，宁汝亦欲舍我去乎？汝勿尔狂易。汝为吾最爱之儿，吾爱抚护育，为时滋永。今速来归，吾祷汝速来归也。”顾其子若弗闻者，直前趋哈梭之门。
又一少妇美秀而文，左抱雏婴，右则挽其夫锦袍之裾，呼曰，“嗟夫，吾夫吾夫，宁吾弗汝爱，弗和婉顺汝，汝乃竟欲瞻此哈梭凶厉之神光乎？人言彼美，盖死美也，又岂吾之爱汝，乃弗及五年前死者洛依之女，汝之故妻末黎沙乎？视之，盍视汝儿？此汝儿生仅七日也。吾虽在产蓐中，亦起而尾汝，行此艰难之路，纵以是死，吾心亦甘。此是汝儿，容彼与汝咨议。如必应尔者，则宁死我，汝其勿前。汝所欲见，不为神女，殆极恶之鬼伯，脱自上界，来索汝命者也。嗟夫！使汝信弗我惬，宁汝别娶，我当欢迎新妇之来，惟汝万勿自趋死路。”时其夫竟弗理，第瞪目视塔顶。方牵曳间，少妇忽踬于路，使非阿迭修斯掣之起，至于道周，此少妇雏婴，必同毙车轮之下矣。
尔时景益凄怖，满路但闻妇人祝祷悲怨之声，而人咸弗闻，锐进不止。赖耶曰，“汝今已见爱之为力。凡妇人至美，恒足曳人入于灭亡。”阿迭修斯曰，“然，此景良奇。汝属哈梭手中，沃血诚已不少。”赖耶曰，“游子，汝亦将以己血荐之矣。”阿迭修斯曰，“吾意不至是，顾终当与面，今且弗言。”时已达青铜门次，众聚俟其外，数逾几百。少顷有老僧出，自门隙外呼，是僧盖即当日引游子观青铜浴室者，曰，“有欲入庭面哈梭者令近，顾尔众须知有人能得哈梭者，哈梭即从之，惟使不能前者死，即瘗此中，不复见日光矣。汝曹知之，哈梭降格恩以来，思进得之者共七百二十三人，而今长卧窟室中者，遗体亦共七百二十二具。惟佛罗猛纳达，虽觌哈梭，终得生还，一人而已。虽然，是中窟室尚有余地，足容君辈。孰欲来面哈梭者进矣！”是语发，门外妇人号哭之声大作，益力抱所爱者颈，状如狂厥。顾亦有效者。壮意渐尽，遂恇惝不敢入门，相率归去。惟中有曾远眺哈梭者，辄掊妇人而脱，竟趋祠门，数约二十。赖耶见状，牵阿迭修斯臂曰，“汝其勿入乎！曷背此死亡？从我遄返，吾蕲汝速归也。”阿迭修斯曰，“否，吾进矣。”赖耶撮路尘撒顶上，大哭而去，直至宫中后美理曼所。
僧众启青铜门侧之户，众一一入。此辈皆自墙外了见哈梭者数，故无复能止其欲。方入门，即有二僧前执其手，以布幂两目，俾得聆歌声而不至睹哈梭之面，惟有弗愿或无须幂者则止。是日有二人弗幂，一即挥妻颠路周者，一瞽人也，彼虽弗睹美色，顾已闻歌而狂，故亦集。大众既进，独阿迭修斯未行。时众忽惊顾，斗见一人突前，状似久旅困于风尘者，黑髯黑目，鼻下曲如鸷鸟之喙，前呼曰，“止，毋阖。吾自归荒之亚普拉中日夜兼行而来，且别妻孥牲畜与所许领地，冀一见哈梭之美。毋阖为！”寺僧曰，“进进。格恩育此辈以长成，乃劫掠其母地，今除其一矣，其人入。”僧将键户，而阿迭修斯前，金甲触阈，珊然有声。寺僧识之曰，“将军诚不惜其命，来入此门耶？”阿迭修斯曰，“然，进耳。顾死当未必。”遂入，铜户旋阖。二僧前为幂目，阿迭修斯殊弗耐，却之曰，“勿尔，吾今日本欲一见来者。”僧曰，“去，狂人，其去而就死。”言已，引众至庭心，可瞻塔顶。寺僧亦自包其目卧地上。少顷，庭内外皆寂，似待哈梭之出。阿迭修斯乃度门隙外望，见人人悉翘首视塔，女子亦辍啼静立。逮回视庭中人，乃各伏地，昂头而瞩，似目光能透帛而出者。瞽者亦然，唇翕辟如语，然无声息。是时见塔趺有微影一圈，以渐而澹，日色渐中，初余一线，后并此亦失。阳炎如火，正当塔尖之上，于此时中忽来一声，微弱而美。甫发，门内外皆作长叹，唇吻指爪，亦拘挛搐搦。阿迭修斯亦叹，顾不自知何以。继而歌声渐迩，音亦益高，庙外高阜上之观者，渐睹作歌之人，又大噪，状似狂易，悉力捶青铜之门，与四周石壁，以拳额撞突，又互登他人肩，历齿狂啮铁栓，号叫求入。而妇人亦锐啼，以臂挽曳令归，诅骂哈梭不已。如是者又少选，阿迭修斯仰视，则塔上已立一女子。方其出时，众又寂，其人颀长，被素衣，胸前悬血色宝石作星状，煜煜有光，石有红质，点滴下坠，涴衣上，顾不久旋灭，衣白如故。金发飘动，映日而辉，素领尽袒，举一手加额，似暂匿其美曜者。是之为状，诚不能名之曰美，但美之自相而已。由众人视之，莫不在其心坎，为元始之爱，或弗能得，或得而失者。四面又有神光环绕，如残日之剩影，时所歌为要盟之曲，声声恰如人意。阿迭修斯心亦翕然应之，如箜篌为妙手所击也。歌曰，
“婉婉问欢兮，问欢情之向谁。相思相失兮，惟夫君其有之。
载辞旧欢兮，梦痕溘其都尽。载离长眠兮，为夫君而终醒。
恶梦袭斯匡床兮，深宵见兹大魅。鬘汝欢以新生兮，兼幽情与古爱。
胡恶梦大魅为兮，惟圣且神。相失相思兮，忍余死以待君。”
歌止，听者皆呻，声噌吰相应。阿迭修斯视身旁卧人，已悉裂其缚褫之。惟祠中老僧虽亦卧而呻，似不为动，目幂如故。塔上人仍举其手，歌又作，词曰，
“尔胡余慕？且余须兮。浮图之下，众胡为是于于兮？尔会胜我，且挫余兮，命弗得长。偷吾生之须臾兮，爱为吾僇。而死倏其前狙兮，搂其新妇，而揉碎是繁花之株株兮。
尔聆余诏，诏渊如兮。众视所觉，而美是攸居兮。噫消瘦之胡自？凡夫蠢其笑呼兮。夜阑何守，守空无兮。美不常住，先朝阳而槁枯兮。伊人有欢，爱其殂兮。”
既阕，景状转寂，哈梭忽曲身向塔下，状几坠，徐舒其手，向地似握抱状，容光皆现。阿迭修斯视之，目光为夺，如瞩亭午之日，中心冥然，觉世界皆失，但闻嚣满耳而已。众狂呼，乃无听者。一人嗄曰，“视之视之，试视其发，乃黑逾鸦翼，其眼乃暗如夜光也。嗟夫！吾欢吾欢！”第二人噭曰，“视之视之，世宁有天色如彼目之青，水花如彼腕之白者乎？”第三人喁喁自语曰，“其貌正如吾数年前所婚者，初挑其面幕时也。其笑嫣然，如漩洑之在水，拳发至美，而状乃温嫩如婴儿。”第四人曰，“世宁有妇人庄丽如是？试视其额皎洁，眼波深黑，朱唇微窝，而尤雍容其度。此诚神女之降，殊值吾曹瞻拜也。”其第五人即从亚普拉中来者，闻之，呼曰，“自吾观之，乃不如是。彼色苍白而艳，躯干修颀，而风姿柔妙，发作棕色，目亦棕，且大如牡鹿。唉，彼盼我矣，森森然殆希为吾欢也。”阿迭修斯旁之瞽人亦锐叫曰，“吾目启矣！吾目启矣！吾已见塔檐，并此佳日。爱触吾目，目遂悉张。今且视彼，彼凡数状，宁止一耶？咦，是为美之自相，光色何若，弗能言喻。今容吾死，今容吾死，以吾目启矣，吾见美之自相矣。吾今知世界劳劳，其奔走寻求者何事，暨吾曹之胡以死，与夫趣死以求者为何者矣。”

[book_title]第六章　宫门者
众嚣杂作，忽起忽沉，率妄呼妇人之名，为经生离或死别者，亦有人木立如痴，以当世界欲之前，噤不能语，宛在梦影中，得见其久慕弗得所欢之面也。阿迭修斯既见，以手承面，立而覃思，而余人悉狂，失其常度。顾阿迭修斯乃何见耶？盖即毕生所求之物。朅来遍历海陆，初不审所求为何，因之如抱饥心，浪游不已，今者心之苦饥，将或止矣。顾是间乃又间以死篱，目不可见，使彼前趋，其能胜冥守之神，径越其界乎？又宁此界大众悉败，而彼能独胜乎？抑所见亦仅幻象怪图，自记忆界中偶尔而出者乎？阿迭修斯乃叹，举首复视，见塔顶立一少女，顶青铜水器，彼乃识之。昔在汀达留思王国中，驱车涉欧罗津时，曾与一面，而见梦于寂寞岛中者，状亦如是。再叹复视，乃见妇人独坐，面即少女之面，而益美艳，顾似怀忧不怿，亦含古羞，彼亦识之。昔自亚佉亚营垒伪丐入多罗城，曾与一面，而在伊利阿拯其命时，所见亦同。阿迭修斯重叹复视，此次见黄金海伦矣，玉立塔顶，两臂外伸，目上视，颊含微，乃为曙光不绝之微笑也。彼知此形信美之自相，盖明神所遣净美之灵，以集众生悦乐与生亡者，自烦扰中，引彼辈使达不可思议之末路。海伦久立，似神光已烛域外，而塔下众生，至呼翕皆静。彼乃复歌，且歌且却，未几已杳，但有余音袅袅，汩㳷人意而已，
“孰合欢而共命，旦夕惨其将离兮。伊惆怅而长别，会双宿之有时兮。精魂冥通，长相思兮。神明湛净，胡涴而胡疵兮。古欢抑抑，上灵台兮。芳情有希，未参差兮。
伊惆怅而长别，会双宿之有时兮。彼姝婉其延伫，望韶光之迟迟兮。黄尘晻暧，点芳姿兮。容黯澹其若瘁，百忧悍以来欺兮。形躯妄累，犹是羁縻兮。缅丰神之绰约，嗟已去而胡之兮。
宁爱缘之多戾，夫夫尚其有怡兮。彼众生之罔爱，胥是索而是蕲兮。惟乐有真，非俗能淄兮。惟是与彼，永追随兮。媵以欢娱，无或亏兮。天上人间，爱莫能萎兮。
入梦恍其有遇，遇彼姝之珊而兮。美人迟暮，颜色倘其未衰兮。世界胡状，骎寒澌兮。凡歌已唱，尽微辞兮。梦魂把晤，欢相知兮。幽情宛转，故娇小而葳蕤兮。”
观者闻歌，狂气又作。门外人复投身自掷庙门，妇人大啼，争来劝沮，且诅哈梭。以妇人聆此歌声，初无所与，但力挽其家人，即为所爱，又倚以得食者，而男子已蜂涌欲入重门。门内哈梭之座在焉，亦有数人投地，力抓不释，如人在梦中，将坠无底之壑，辄仆地求免，顾虽噩梦中，而见梦者乃仍向穴口寸寸而进，如为冥中怪手所引。此时卧者亦然，仍作蛇行，盖为意欲之力所引耳，或以足距石冀弗前。而两人手爬行益猛，终而欲却仍前，渐抵重门之次，拘挛屈曲，如负伤之蛇，以绳曳诸地上。盖凡人来面哈梭，实无得生还者。时僧众亦起，去翳目之帛，启其重门，少进即神座之幔，摇摇如为风动，用达亚织锦为之。有歌声度幔而出，老僧呼曰，“前，孰欲得哈梭者前。”声出，阿迭修斯将前。顾心地尚澄，不为欲克，智亦未漓，因以心问心，拟暂视先者何状。而众又时前时却，似恐怖爱欲互争于中者。既而瞽者前矣，其犬例不许入，已置门外，乃令僧相之。瞽者唶曰，“汝曹怖耶？懦夫诸君，我无愳也。得见哈梭神光而死，胜于虚生。长老端吾身正面，吾前矣。事虽至恶无却，吾仅一死耳。”僧如言，扶之近幔，令正立。瞽者大呼突前，忽似为物所抓，倒掷而退，如树叶因风，飘然仆于大地。瞽蹶起又前，复仆。至第三次，挥杖乱击而进，杖方下，至半空忽止，啌然如撞盾木，碎断而坠，随有声作如击剑，其人颠，立
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:57:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>