<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="天皇伏牺氏连山易爻卦大象,传,太古河图代姓纪,天皇伏牺氏皇策辞,人皇神农氏归藏易爻卦大象,传,人皇神农氏政典,地皇轩辕氏乾坤易爻卦大象,传,地皇轩辕氏政典,《古三坟》全文在线阅读,《古三坟》全文在线下载,大玄古籍书库">
<meta name="description" content="崇山君，君臣相，君民官，君物龙，君阴后，君阳师，君兵將，君象首。。伕山臣，臣君侯，臣民土，臣物龟，臣阴子，臣阳父，臣兵卒，臣象股。。列山民，民君食，民臣力，民物货，民阴妻，民阳夫，民兵器，民象体。。兼山物，物君金，物臣木，物民土，物阴水，物阳火，物兵执，物象春。。潜山阴，阴君土，阴臣野，阴民鬼，阴物兽，阴阳乐，阴兵妖，阴象冬。。连山阳，阳君天，阴臣干，阳民神，阳物禽，阳阴礼，阳兵谴，阳象夏。。藏山兵，兵君帅，兵臣佐，兵民军，兵物材，兵阴谋，兵阳阵，兵象秋。。叠山象，象君日，象臣月，象民星，象物云，象阴夜，">
<title>《古三坟》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《古三墳》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">[漢 (公元前206年 - 220年)]</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">字史算醫,</span> <br/>
          字数： <span class="inputVal" id="bknum">[book_length]6551</span> <br/>
          说明： <span class="inputVal" id="bkdec">崇山君，君臣相，君民官，君物龍，君陰后，君陽師，君兵將，君象首。
伕山臣，臣君侯，臣民土，臣物龜，臣陰子，臣陽父，臣兵卒，臣象股。
列山民，民君食，民臣力，民物貨，民陰妻，民陽夫，民兵器，民象體。
兼山物，物君金，物臣木，物民土，物陰水，物陽火，物兵執，物象春。
潛山陰，陰君土，陰臣野，陰民鬼，陰物獸，陰陽樂，陰兵妖，陰象冬。
連山陽，陽君天，陰臣幹，陽民神，陽物禽，陽陰禮，陽兵譴，陽象夏。
藏山兵，兵君帥，兵臣佐，兵民軍，兵物材，兵陰謀，兵陽陣，兵象秋。
疊山象，象君日，象臣月，象民星，象物雲，象陰夜，象陽晝，象兵氣。

[book_title]傳
崇山君，崇高其山君之象也。君臣相，相位至貴君之臣也。君民官，君臨百官以為民也。君物龍，龍善變化，能致雲雨，為君物也。君陰后，君妻曰后，正婚姻也。君陽師，君師賢聖以詢道也。君兵將，君不兵眾，專務將佐也。君象首。首統方來，君之象也。
伏山臣，潛伏其山臣之象也。臣君侯，建侯軍民，分方治也。臣民士，士守常業，臣之民也。臣物龜，死不改㞯，勸以義也。臣陰子，子為臣陰，訓事父也。臣陽父，父為臣陽，以訓子也。臣兵卒，臣以卒為兵，假其力也。臣象股。臣象股肱，以佐身也。
列山民，山有行列，民之象也。民君食，民所尊崇，以食為本務，故為君矣。民臣力，民之使力，如君使臣也。民物貨，四民之物，貨為本也。民陰妻，民之有妻，以成家也。民陽夫，女之從夫，以有歸也。民兵器，生民之兵，以利用也。民象體。民為邦本，如肌體也。
兼山物，高下相兼，物之象也。物君金，金主利用，物之君也。物臣木，木為金所剋服，故為臣矣。物民土，土生萬類，為物民矣。物陰水，水性潤下，物之陰也。物陽火，火性炎土，物之陽也。物兵埶，物之相剋勝制，故為兵也。物象春。春主發生，物之象也。
潛山陰，深潛其山，陰之象也。陰君土，地德廣大為</span> <br/>
          封面： <span class="inputVal" id="bkimg">Z_11735.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《古三墳》
[book_date][漢 (公元前206年 - 220年)]
[book_length]6551
[book_img]Z_11735.jpg


[book_chapter]山墳

[book_title]天皇伏犧氏連山易爻卦大象
崇山君，君臣相，君民官，君物龍，君陰后，君陽師，君兵將，君象首。
伕山臣，臣君侯，臣民土，臣物龜，臣陰子，臣陽父，臣兵卒，臣象股。
列山民，民君食，民臣力，民物貨，民陰妻，民陽夫，民兵器，民象體。
兼山物，物君金，物臣木，物民土，物陰水，物陽火，物兵執，物象春。
潛山陰，陰君土，陰臣野，陰民鬼，陰物獸，陰陽樂，陰兵妖，陰象冬。
連山陽，陽君天，陰臣幹，陽民神，陽物禽，陽陰禮，陽兵譴，陽象夏。
藏山兵，兵君帥，兵臣佐，兵民軍，兵物材，兵陰謀，兵陽陣，兵象秋。
疊山象，象君日，象臣月，象民星，象物雲，象陰夜，象陽晝，象兵氣。

[book_title]傳
崇山君，崇高其山君之象也。君臣相，相位至貴君之臣也。君民官，君臨百官以為民也。君物龍，龍善變化，能致雲雨，為君物也。君陰后，君妻曰后，正婚姻也。君陽師，君師賢聖以詢道也。君兵將，君不兵眾，專務將佐也。君象首。首統方來，君之象也。
伏山臣，潛伏其山臣之象也。臣君侯，建侯軍民，分方治也。臣民士，士守常業，臣之民也。臣物龜，死不改㞯，勸以義也。臣陰子，子為臣陰，訓事父也。臣陽父，父為臣陽，以訓子也。臣兵卒，臣以卒為兵，假其力也。臣象股。臣象股肱，以佐身也。
列山民，山有行列，民之象也。民君食，民所尊崇，以食為本務，故為君矣。民臣力，民之使力，如君使臣也。民物貨，四民之物，貨為本也。民陰妻，民之有妻，以成家也。民陽夫，女之從夫，以有歸也。民兵器，生民之兵，以利用也。民象體。民為邦本，如肌體也。
兼山物，高下相兼，物之象也。物君金，金主利用，物之君也。物臣木，木為金所剋服，故為臣矣。物民土，土生萬類，為物民矣。物陰水，水性潤下，物之陰也。物陽火，火性炎土，物之陽也。物兵埶，物之相剋勝制，故為兵也。物象春。春主發生，物之象也。
潛山陰，深潛其山，陰之象也。陰君土，地德廣大為陰君也。陰臣野，野分地理，故為陰臣也。陰民鬼，人死曰鬼，陰之民也。陰物獸，獸行于地，陰之物也。陰陽樂，樂本聲音，為陰之陽也。陰兵妖，陰告人主，厥罰妖異也，陰象冬。冬主閉藏，陰之象也。
連山陽，山之相連如陽氣也。陽君天，天覆群物，陽之君也。陽臣幹，十幹相配，陽之臣也。陽民神，神變萬物，陽之民也。陽物禽，禽飛戾天，陽之物也。陽陰禮，禮主卑己，陽之陰也。陽兵譴，天垂譴象，陽之兵也。陽象夏。夏長萬物，陽之象也。
藏山兵，藏剛于地，兵之象也。兵君帥，帥以統眾，兵之君也。兵臣佐，佐以輔帥，兵之臣也。兵民軍，軍有行列，兵之民也。兵物材，山生五材，兵之物也。兵陰謀，謀善計，兵之陰也。兵陽陣，陣兵誓眾，兵之陽也。兵象秋。秋主發物，兵之象也。
疊山象，石疊其山，如天象也。象君日，日為陽精，象之君也。象臣月，月為陰精，象之臣也。象民星，星有行列，明象照也。象物雲，雲有異形，象萬物也。象陰夜，夜景幽暗，象之陰也。象陽晝，晝日明察，象之陽也。象兵氣。氣形妖異，象之兵也。

[book_title]太古河圖代姓紀
清氣未升，濁氣未沉，遊神未靈，五色未分。中有其物，冥冥而性存，謂之混沌。混沌為太始。太始者、元胎之萌也，太始之數一，一為太極，太極者、天地之父母也。一極易，天高明而清，地博厚而濁，謂之太易。太易者、天地之變也，太易之數二，二為兩儀，兩儀者、陰陽之形也，謂之太初。太初者、天地之交也，太初之數四，四盈易，四象變而成萬物，謂之太素。太素者、三才之始也，太素之數三，三盈易，天地孕而生男女，謂之三才。三才者、天地之備也，遊神動而靈，故飛走潛化，動植蟲魚之類必備於天地之間，謂之太古。
太古者、生民之始也，太古之人皆壽，盈易始三男三女，冬聚夏散，食鳥獸、蟲魚、草木之實，而男女搆精，以女生為姓，始三頭謂之合雄紀，生子三世，合雄氏沒，子孫相傳，記其壽命，謂之敘命紀。通紀四姓，生子二世，男女眾多，群居連逋，從強而行，是謂連逋紀。生子一世，通紀五姓，是謂五姓紀。天下群居，以類相親，男女眾多，分為九頭，各有居方，故號居方氏。沒，生子三十二世，強弱相迫，欲生吞害。中有神人，提挺而治，故號提挺氏。提挺氏生子三十五世，通紀七十二姓，故號通姓氏。
有巢氏生太古之先，覺識於天地、草木、蟲魚、鳥獸，俾人居巢穴，積鳥獸之肉，聚草木之實。天下九頭，咸歸有巢，始君也，動止群，群相聚而尊事之，壽，一太易，本通姓氏之後也。
燧人氏、有巢子也，生而神靈，教人炮食，鑽木取火，天下生靈尊事之。始有日中之市，交易其物；有傳教之臺，有結繩之政，壽，一太易，本通姓氏之後也。
伏犧氏、燧人子也，因風而生，故風姓。末甲八太七，成三十二易草木，草生月，雨降，日河汎，時龍馬負圖，蓋分五色，文開五易，甲象崇山。天皇始畫八卦，皆連山名易，君臣、民物、陰陽、兵象始明於世。圖出，後二成二十二易草木，木枯月；命臣飛龍氏造六書，後草木一易，木王月；命臣潛龍氏作甲曆，伏制犧牛，治金成器，教民炮食，易九頭為九牧，因尊事為禮儀，因龍出而紀官，因鳳來而作樂。命降龍氏何率萬民，命水龍氏平治水土，命火龍氏炮治器用，因居方而置城郭，天下之民號曰天皇。太昊伏犧有庖升龍氏，本通姓氏之後也。

[book_title]天皇伏犧氏皇策辭
昔在天皇居於君位，咨於將，咨於相，咨於民，垂皇策辭：
皇曰：惟我生無道，承父居方，三十二易草木，上升君位。我父燧皇歸世，未降河圖，生民結繩而無不信。於末甲八太七，成三十二易草木。惟我老極時，生人眾多，群群蟲聚，欲相吞害。惟天至仁，於草生月，天雨降，河龍馬負圖，神開我心。子其未生，我畫八卦，自上而下，咸安其居。後二成二十二易草木，皇曰：命子襄居我飛龍之位，主我圖文，代我咨於四方上下，無或私。襄曰：咸若咨眾之辭，君無念哉！後一易草木。皇曰：命子英居我潛龍之位，主我陰陽甲曆，咨於四方上下無或差。英曰：依其法亦順，君無念哉！皇曰：無為。後二十二易草木，昊英氏進曆於君。曰：曆起甲寅。皇曰：甲日寅辰，乃鳩眾於傳教臺，告民，示始甲寅。易二月，天王升傳教臺，乃集生民，后女媧子無之右，上相共工，下相皇桓。飛龍朱襄氏、潛龍昊英氏居君左右，栗陸氏居北，赫胥氏居南，昆連氏居西，葛天氏居東，陰康氏居下。九州之牧各統其人，群居於外。皇曰：咨予上相共工，我惟老極無為，子惟扶我正道，咨告於民，俾知甲曆、日月歲時，自茲始，無或不記。子勿怠。共工曰：工居君臣之位，無有勞，君其念哉！皇曰：下相皇桓，我惟老極無為，子惟扶我正道，撫愛下民，同力，咨告於民，俾知甲曆、日月歲時，自茲始，無或不記。子其勿怠。桓曰：居君臣之位，無有勞，君其念哉！皇曰：栗陸子居我水龍之位，主養草木，開道泉源，無或失時。子其勿怠。陸曰：竭力於民，君其念哉！皇曰：大庭主我屋室，視民之未居者，喻之，借力同搆其居，無或寒凍。庭曰：順民之辭。皇曰：陰康子居水土，俾民居處，無或漂流，勤於道，達於下。康曰：順君之辭。皇曰：渾沌子居我降龍之位，惟主於民。皇曰：昆連子主我刀斧，無俾野獸、犧虎之類，傷殘生命，無俾同類、大力之徒區逐微弱，子其伏之。連曰：專主兵事，君無念哉！皇曰：四方之君咸順我辭，則世無害。惟愛於民，則位不危。皇曰：子無懷安，惟安於民。民安子安，民危子危，子其念哉。
[book_chapter]氣墳

[book_title]人皇神農氏歸藏易爻卦大象
天氣歸，歸藏定位，歸生魂，歸動乘舟，歸長兄，歸有造物，歸止居域，歸殺降。
地氣藏，藏歸交，藏生卵，藏動鼠，藏長姊，藏育化物，藏止重門，藏殺盜。
木氣生，生歸孕，生藏害，生動勳陽，生長元胎，生育澤，生止性，生殺相剋。
風氣動，動歸乘軒，動藏受種，動生機，動長風，動育源，動止戒，動殺虐。
火氣長，長歸從師，長藏從夫，長生志，長動麗，長育違道，長止平，長殺順性。
水氣育，育歸流，育藏海，育生愛，育動漁，育長苖，育止養，育殺傗。
山氣止，止歸約，止藏淵，生止貌，止動濟，止長植物，止育潤，止殺寬宥。
金氣殺，殺歸尸，殺藏墓，殺生無忍，殺動干戈，殺長戰，殺育無傷，殺止動。

[book_title]傳
天氣歸，聖人以禮下賢智。歸藏定位，聖人以儀辨尊卑。歸生魂，聖人以明神變。歸動乘舟，聖人以造舟楫。歸長兄，聖人以辨兄弟。歸育造物，聖人以明天意。歸止居域，聖人以居生民。歸殺降。聖人以存歸類。
地氣藏，聖人以藏智於國。藏歸交，聖人以道接生靈。藏生卵，聖人以仁及飛鳥。藏動鼠，聖人以防佞倖。藏長姊，聖人以分男女。藏育化物，聖人以察地理。藏止重門，聖人以謹啟閉。藏殺盜。聖人以防民亂。
木氣生，聖人以行仁政。生歸孕，聖人以察生產。生藏害，聖人以異居室。生動勳陽，聖人以行慶錫。生長元胎，聖人以測大象。生育澤，聖人以待天時。生止性，聖人以隨民心，順民性。生殺相剋。聖人以防民事。
風氣動，聖人以宣號令。動歸乘軒，聖人以造車輪。動藏受種，聖人以播百穀。動生機，君子以通變化。動長風，聖人以通達治道。動育源，聖人以溉灌民田。動止戒，聖人以慎起居，防禍亂。動殺虐，聖人以戒殺伐。
火氣長，聖人以明長幼。長歸從師，聖人以立學教民。長藏從夫，聖人以教婦道。長生志，聖人以量能受事。長動麗，聖人以置網罟。長育違道，聖人以防民逆。長止平，聖人以均有無，平阿黨。長殺順性。聖人以盡物壽。
水氣育，聖人以教民育材。育歸流，聖人以䟽通群議。育藏海，聖人以仁廣納萬慮。育生愛，聖人以恤窮民。育動漁，聖人以教民漁網。育長苖，聖人以教農鋤耨。育止養，聖人以教民孝。育教傗。聖人以教養六畜。
山氣止，聖人以安萬國。止歸約，聖人以教民歸信。止藏淵，聖人以深治道。止生貌，聖人以形辨貴賤，色正賢否。止動濟，聖人以置民器，利民用。止長植物，聖人以名草藥辨味性。止育潤，聖人以開河渠，澤潤草木。止殺寬宥。聖人以御凶亂。
金氣殺，聖人以順天殺物。殺歸尸，聖人以封丘之。殺藏墓，聖人以穴丘之。殺生無忍，聖人以遠庖廚。殺動干戈，聖人以定禍亂。殺長戰，聖人以陳卒伍。殺育無傷，聖人以用非常。殺止亂。聖人以刑伐格治。

[book_title]人皇神農氏政典
政典曰：惟天生民，惟君奉天，惟食喪祭、衣服教化，一歸於政。皇曰：我惟生無德，咸若古政。嗟爾四方之君，有官有業，乃子乃父，乃兄乃弟，無亂於政。昔二君始王，未有書契，結繩而治，交易而生，亦惟歸政。昔在天皇肇脩文教，始畫八卦，明君臣、民物、陰陽、兵象以代結繩之政，出言惟辭，制器惟象，動作惟變，卜筮惟占。
天皇氏歸氣，我惟代政，惟若古道以立政。皇曰：正天時，因地利，惟厚於民。民惟邦本，食惟民天；農不正，食不豐；民不正，業不專。惟民有數，惟食有節，惟農有教，林林生人，無亂政典。政典曰：君正一道，二三凶；臣正一德，有常吉；時正惟四，亂時不植；氣正惟和，氣亂作癘；官正惟百，民正惟四；色正惟五，惟質惟良；病正四百四，藥正三百六十五，過數乃亂，而昏而毒。
道正常，過政反僻；刑正平，過政反私；祿正滿，過政反侈；禮正度，過政反僭；樂正和，過政反流；治正簡，過政反亂；喪正哀，過政反遊；干戈正亂，過政反危；市肆正貨，過政反邪；譏禁正非，過政失用。皇曰：嗟爾有官有業，乃子乃父，乃兄乃弟，咸若我辭，一歸於正。皇曰：君相信任惟正，相君俌位惟忠，相官統治惟公，官相代位惟勤，民官撫愛惟仁，官民事上惟業。父無不義，厥子惟孝；兄無不友，厥弟惟恭。夫不遊，妻不淫；師不怠，教不失。刑者、形也，形爾身；道者、導也，導爾志；禮者、制也，制爾情；樂者、和也，和爾聲；政者、正也，正其事。
[book_chapter]形墳

[book_title]地皇軒轅氏乾坤易爻卦大象
乾形天，地天降氣，日天中道，月天夜明，山天曲上，川天曲下，雲天成陰，氣天習蒙。
坤形地，天地圓丘，日地圜宮，月地斜曲，山地險徑，川地廣平，雲地高林，氣地下濕。
陽形日，天日昭明，地日景隨，日月從朔，山日沉西，川日流光，雲日蔽霠，氣日昏蔀。
陰形月，天月淫，地月伏輝，日月代明，山月升騰，川月東浮，雲月藏宮，氣月冥陰。
土形山，天山岳，地山磐石，日山危峰，月山斜巔，川山島，雲山岫，氣山巖。
水形川，天川漢，地川河，日川湖，月川曲池，山川澗，雲川溪，氣川泉。
雨形雲，天雲祥，地雲黃霙，日雲赤曇，月雲素雯，山雲疊峰，山雲流瘴，氣雲散彩。
風形氣，天氣垂氤，地氣騰氳，日氣晝圍，月氣夜圓，山氣籠烟，川氣浮光，雲氣流霞。

[book_title]傳
乾形天，聖人以仰觀天象。地天降氣，聖人以推中氣，正歲年。日天中道，聖人以分晝景。月天夜明，聖人以辨昏象。山天曲上，聖人以慎行求諫。川天曲下，聖人以察姦佞。雲天成陰，聖人以澤蔭庶物。氣天習蒙。聖人以至明燭幽。
坤形地，聖人以辨方隅。天地圓丘，聖人以祀上帝。日地圜宮，聖人以祭日。月地斜曲，聖人以正經界。山地險徑，聖人以通道路。川地廣平，聖人以設溝洫。雲地高林，聖人以教人取材。氣地下濕。聖人以教民漉網。
陽形日，聖人以繼照下。天日昭明，聖人以求賢代明。地日景隨，聖人以德教化民。日月從朔，聖人以推氣候。山日沉西，聖人以思賢繼治。川日流光，聖人以恩及蟲魚。雲日蔽霠，聖人以明察左右。氣日昏蔀。聖人以脩國政。
陰形月，聖人以命相代政。天月淫，聖人以機密大臣。地月伏輝，聖人以訪求賢隱。日月代明，聖人以君臣代政。山月升騰，聖人以命相統治。川月東浮，聖人以恩及命婦。雲月藏宮，聖人以慎內政。氣月冥陰。聖人以慎群小。
土形山，聖人以正名岳鎮。天山岳，聖人以嚴恭崇祀。地山磐石，聖人以深固基業。日山危峰，聖人以慎孤高。月山斜巔，聖人以慎危覆。川山島，聖人以防濫僭。雲山岫，聖人以振財祿賢。氣山巖。聖人以深宮養性。
水形川，聖人以設法無弊。天川漢，聖人以辨時候。地川河，聖人以紀地理。日川湖，聖人以聚財養士。月川曲池，聖人以教民漉網。山川澗，聖人以通江海。雲川溪，聖人以思求隱逸。氣川泉。聖人以通溉民田。
雨形雲，聖人以雲瑞紀官。天雲祥，聖人以符應天命。地雲黃霙，聖人以土德推曆。日雲赤曇，聖人以防慎火災。月雲素雯，聖人以占測治亂。山雲疊峰，聖人以意決災異。川雲流瘴，聖人以防備水患。氣雲散彩。聖人以決兵勝敗。
風形氣，聖人以決亂。天氣垂氤，聖人以辨時候。地氣騰氳，聖人以辨妖孽。日氣晝圍，聖人以決災變。月氣夜圓，聖人以定方象。山氣籠烟，聖人以取金玉。川氣浮光，聖人以採珠寶。雲氣流霞。聖人以辨怪異。

[book_title]地皇軒轅氏政典
皇曰：嗟爾天師，俌相正五，百官、士子、農夫、啇人、工技，咸若我言。政典曰：國無邪教，市無淫貨，地無荒土，官無濫士，邑無游民。山不童，澤不涸，其正道至矣。正道至，則官有常職，民有常業；父子不背恩，夫婦不背情，兄弟不去義；禽獸不失長，草木不失生。
政典曰：方圓、角直、曲斜、凹凸必有形，遠近、高下、長短、疾緩必有制，寒暑、燥濕、風雨、逆順必有時，金木、水火、土石、羽毛必有濟，布帛、桑麻、筋角、齒革必有用，百工器用必有制。聖人治天下，權以聚財，財以施智，智以傗賢，賢以輔道，道以統下，下以事上，上以施仁，仁以保位，位以制義，義以俌禮，禮以制情，情以敦信，信以一德，德以明行，行以崇教，教以歸政，政以崇化，化以順性，性以存命，命以保生，生以終壽。
皇曰：岐伯天師，爾司日月、星辰、陰陽、曆數，爾正爾考，無有差貸。先時者殺，不及時者殺，爾惟戒哉。
皇曰：后土中正，爾識山川、草木、蟲魚、鳥獸，爾掌爾察，無亂田制以作田訟，爾惟念哉。
皇曰：龍東正，爾分爵祿、賢智，爾咨爾行，無掩大賢以恡財，無庇惡德以私賞。
皇曰：融南正，爾平禮服、祭祀，爾正惟，無亂國制以僭上，無廢祀事以簡恭，爾惟念哉。
皇曰：太封西正，爾分干戈、刑法，爾掌爾平。
皇曰：太常北正，爾居田制、民事，爾訓爾均，百工惟良，山川爾圖，爾惟勤恭哉。
皇曰：天師俌相五正，百官、士子、農夫、啇人、工技，咸順我言，終身於休。

        </div>
      </div>
    </div>
  </div>
</div>
<!--update:2025-08-30 10:03:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>