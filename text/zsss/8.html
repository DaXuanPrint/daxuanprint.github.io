<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷上,卷下,《周髀算经》全文在线阅读,《周髀算经》全文在线下载,大玄古籍书库">
<meta name="description" content="夫高而大者，莫大於天；厚而广者，莫广於地。体恢洪而廓落，形脩广而幽清，可以玄象课其进退，然而宏远不可指掌也。可以晷仪验其长短，然其巨阔不可度量也。虽穷神知化不能极其妙，探𦣱索隱不能尽其微，是以诡异之说出，则两端之理生，遂有浑天、盖天，兼而並之。故能弥纶天地之道，有以见天地之𦣱，则浑天有灵宪之文，盖天有周髀之法，累代存之，官司是掌，所以钦若昊天，恭授民时。爽以暗蔽，才学浅昧，隣高山之仰止，慕景行之轨辙，负薪余日，聊观《周髀》。其旨约而远，其言曲而中，將恐废替，濡滯不通，使谈天者无所取则，輒依经为图，诚冀颓毁">
<title>《周髀算经》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《周髀算經》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">[漢] 公元前50年-100年</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">字史算醫,</span> <br/>
          字数： <span class="inputVal" id="bknum">[book_length]7704</span> <br/>
          说明： <span class="inputVal" id="bkdec">夫高而大者，莫大於天；厚而廣者，莫廣於地。體恢洪而廓落，形脩廣而幽清，可以玄象課其進退，然而宏遠不可指掌也。可以晷儀驗其長短，然其巨闊不可度量也。雖窮神知化不能極其妙，探𦣱索隱不能盡其微，是以詭異之說出，則兩端之理生，遂有渾天、蓋天，兼而並之。故能彌綸天地之道，有以見天地之𦣱，則渾天有靈憲之文，蓋天有周髀之法，累代存之，官司是掌，所以欽若昊天，恭授民時。爽以暗蔽，才學淺昧，隣高山之仰止，慕景行之軌轍，負薪餘日，聊觀《周髀》。其旨約而遠，其言曲而中，將恐廢替，濡滯不通，使談天者無所取則，輒依經為圖，誠冀頹毀重仞之墻，披露堂室之奧，庶博物君子，時逈思焉。

[book_title]卷上
昔者周公問於商高曰：「竊聞乎大夫善數也，請問古者包犧立周天曆度。夫天不可階而升，地不可得尺寸而度。請問數安從出？」
商高曰：「數之法，出於圓方。圓出於方，方出於矩。矩出於九九八十一。故折矩，以為句廣三，股脩四，徑隅五。既方之外，半其一矩。環而共盤，得成三、四、五。兩矩共長二十有五，是謂積矩。故禹之所以治天下者，此數之所生也。」
句股圓方圖：右圖：左圖：
周公曰：「大哉言數！請問用矩之道？」
商高曰：「平矩以正繩，偃矩以望高，覆矩以測深，臥矩以知遠，環矩以為圓，合矩以為方。方屬地，圓屬天，天圓地方。方數為典，以方出圓。笠以寫天。天青黑，地黃赤。天數之為笠也，青黑為表，丹黃為裏，以象天地之位。是故知地者智，知天者聖。智出於句，句出於矩。夫矩之於數，其裁制萬物，唯所為耳。」周公曰：「善哉！」
昔者榮方問於陳子，曰：「今者竊聞夫子之道。知日之高大，光之所照，一日所行，遠近之數，人所望見，四極之窮，列星之宿，天地之廣袤，夫子之道皆能知之。其信有之乎？」陳子曰：「然。」榮方曰：「方雖不省，願夫子幸而說之。今若方者可教此道邪？」陳子曰：「然。此</span> <br/>
          封面： <span class="inputVal" id="bkimg">Z_11738.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《周髀算經》
[book_date][漢] 公元前50年-100年
[book_length]7704
[book_img]Z_11738.jpg


[book_title]序
夫高而大者，莫大於天；厚而廣者，莫廣於地。體恢洪而廓落，形脩廣而幽清，可以玄象課其進退，然而宏遠不可指掌也。可以晷儀驗其長短，然其巨闊不可度量也。雖窮神知化不能極其妙，探𦣱索隱不能盡其微，是以詭異之說出，則兩端之理生，遂有渾天、蓋天，兼而並之。故能彌綸天地之道，有以見天地之𦣱，則渾天有靈憲之文，蓋天有周髀之法，累代存之，官司是掌，所以欽若昊天，恭授民時。爽以暗蔽，才學淺昧，隣高山之仰止，慕景行之軌轍，負薪餘日，聊觀《周髀》。其旨約而遠，其言曲而中，將恐廢替，濡滯不通，使談天者無所取則，輒依經為圖，誠冀頹毀重仞之墻，披露堂室之奧，庶博物君子，時逈思焉。

[book_title]卷上
昔者周公問於商高曰：「竊聞乎大夫善數也，請問古者包犧立周天曆度。夫天不可階而升，地不可得尺寸而度。請問數安從出？」
商高曰：「數之法，出於圓方。圓出於方，方出於矩。矩出於九九八十一。故折矩，以為句廣三，股脩四，徑隅五。既方之外，半其一矩。環而共盤，得成三、四、五。兩矩共長二十有五，是謂積矩。故禹之所以治天下者，此數之所生也。」
句股圓方圖：右圖：左圖：
周公曰：「大哉言數！請問用矩之道？」
商高曰：「平矩以正繩，偃矩以望高，覆矩以測深，臥矩以知遠，環矩以為圓，合矩以為方。方屬地，圓屬天，天圓地方。方數為典，以方出圓。笠以寫天。天青黑，地黃赤。天數之為笠也，青黑為表，丹黃為裏，以象天地之位。是故知地者智，知天者聖。智出於句，句出於矩。夫矩之於數，其裁制萬物，唯所為耳。」周公曰：「善哉！」
昔者榮方問於陳子，曰：「今者竊聞夫子之道。知日之高大，光之所照，一日所行，遠近之數，人所望見，四極之窮，列星之宿，天地之廣袤，夫子之道皆能知之。其信有之乎？」陳子曰：「然。」榮方曰：「方雖不省，願夫子幸而說之。今若方者可教此道邪？」陳子曰：「然。此皆算術之所及。子之於算，足以知此矣。若誠累思之。」
於是榮方歸而思之，數日不能得。復見陳子曰：「方思之不能得，敢請問之。」陳子曰：「思之未熟。此亦望遠起高之術，而子不能得，則子之於數，未能通類。是智有所不及，而神有所窮。夫道術，言約而用愽者，智類之明。問一類而以萬事達者，謂之知道。今子所學，算數之術，是用智矣，而尚有所難，是子之智類單。夫道術所以難通者，既學矣，患其不博。既博矣，患其不習。既習矣，患其不能知。故同術相學，同事相觀。此列士之愚智，賢不肖之所分。是故能類以合類，此賢者業精習智之質也。夫學同業而不能入神者，此不肖無智而業不能精習。是故算不能精習，吾豈以道隱子哉？固復熟思之。」
榮方復歸，思之，數日不能得。復見陳子曰：「方思之以精熟矣。智有所不及，而神有所窮，知不能得。願終請說之。」陳子曰：「復坐，吾語汝。」於是榮方復坐而請。陳子說之曰：「夏至南萬六千里，冬至南十三萬五千里，日中立竿測影。此一者天道之數。周髀長八尺，夏至之日晷一尺六寸。髀者，股也。正晷者，句也。正南千里，句一尺五寸。正北千里，句一尺七寸。日益表南，晷日益長。候句六尺，即取竹，空徑一寸，長八尺，捕影而視之，空正掩日，而日應空之孔。由此觀之，率八十寸而得徑一寸。故以句為首，以髀為股。從髀至日下六萬里，而髀無影。從此以上至日，則八萬里。若求邪至日者，以日下為句，日高為股。句、股各自乘，并而開方除之，得邪至日，從髀所旁至日所十萬里。以率率之，八十里得徑一里。十萬里得徑千二百五十里。故曰，日晷徑千二百五十里。」
日高圖：
法曰：「周髀長八尺，句之損益寸千里。故曰：極者，天廣袤也。今立表高八尺以望極，其句一丈三寸。由此觀之，則從周北十萬三千里而至極下。」榮方曰：「周髀者何？」
陳子曰：「古時天子治周，此數望之從周，故曰周髀。髀者，表也。日夏至南萬六千里，日冬至南十三萬五千里，日中無影。以此觀之，從南至夏至之日中十一萬九千里。北至其夜半亦然。凡徑二十三萬八千里。此夏至日道之徑也，其周七十一萬四千里。從夏至之日中，至冬至之日中十一萬九千里。北至極下亦然。則從極南至冬至之日中二十三萬八千里。從極北至其夜半亦然。凡徑四十七萬六千里。此冬至日道徑也，其周百四十二萬八千里。從春秋分之日中北至極下十七萬八千五百里。從極下北至其夜半亦然。凡徑三十五萬七千里，周一百七萬一千里。故曰：月之道常緣宿，日道亦與宿正。南至夏至之日中，北至冬至之夜半，南至冬至之日中，北至夏至之夜半，亦徑三十五萬七千里，周一百七萬一千里。
「春分之日夜分以至秋分之日夜分，極下常有日光。秋分之日夜分以至春分之日夜分，極下常無日光。故春秋分之日夜分之時，日所照適至極，陰陽之分等也。冬至、夏至者，日道發歛之所生也至，晝夜長短之所極。春秋分者，陰陽之脩，晝夜之象。晝者陽，夜者陰。春分以至秋分，晝之象。秋分至春分，夜之象。故春秋分之日中光之所照北極下，夜半日光之所照亦南至極。此日夜分之時也。故曰：日照四旁各十六萬七千里。
「人望所見，遠近宜如日光所照。從周所望見北過極六萬四千里，南過冬至之日三萬二千里。夏至之日中，光南過冬至之日中光四萬八千里，南過人所望見一萬六千里，北過周十五萬一千里，北過極四萬八千里。冬至之夜半日光南不至人所見七千里，不至極下七萬一千里。夏至之日中與夜半日光九萬六千里過極相接。冬至之日中與夜半日光不相及十四萬二千里，不至極下七萬一千里。夏至之日正東西望，直周東西日下至周五萬九千五百九十八里半。冬至之日正東西方不見日。以算求之，日下至周二十一萬四千五百五十七里半。凡此數者，日道之發歛。冬至、夏至，觀律之數，聽鐘之音。冬至晝，夏至夜。差數及，日光所還觀之，四極徑八十一萬里，周二百四十三萬里。
「從周至南日照處三十萬二千里，周北至日照處五十萬八千里，東西各三十九萬一千六百八十三里半。周在天中南十萬三千里，故東西矩中徑二萬六千六百三十二里有奇。周北五十萬八千里。冬至日十三萬五千里。冬至日道徑四十七萬六千里，周一百四十二萬八千里。日光四極當周東西各三十九萬一千六百八十三里有奇。」
此方圓之法。
萬物周事而圓方用焉，大匠造制而規矩設焉，或毀方而為圓，或破圓而為方。方中為圓者謂之圓方，圓中為方者謂之方圓也。
七衡圖：
凡為此圖，以丈為尺，以尺為寸，以寸為分，分一千里。凡用繒方八尺一寸。今用繒方四尺五分，分為二千里。
呂氏曰：「凡四海之內，東西二萬八千里，南北二萬六千里。」
凡為日月運行之圓周，七衡周而六間，以當六月節。六月為百八十二日、八分日之五。故日夏至在東井極內衡，日冬至在牽牛極外衡也。衡復更終冬至。故曰：一歲三百六十五日、四分日之一，一歲一內極，一外極。三十日、十六分日之七，月一外極，一內極。是故衡之間萬九千八百三十三里、三分里之一，即為百步。欲知次衡徑，倍而增內衡之徑。二之以增內衡徑。次衡放此。
內一衡徑二十三萬八千里，周七十一萬四千里。分為三百六十五度、四分度之一，度得一千九百五十四里二百四十七步、千四百六十一分步之九百三十三。
次二衡徑二十七萬七千六百六十六里二百步，周八十三萬三千里。分里為度，度得二千二百八十里百八十八步、千四百六十一分步之千三百三十二。
次三衡徑三十一萬七千三百三十三里一百步，周九十五萬二千里。分為度，度得二千六百六里百三十步、千四百六十一分步之二百七十。
次四衡徑三十五萬七千里，周一百七萬一千里。分為度，度得二千九百三十二里七十一步、千四百一十分步之六百六十九。
次五衡徑三十九萬六千六百六十六里二百步，周一百一十九萬里。分為度，度得三千二百五十八里十二步、千四百六十一分步之千六十八。
次六衡徑四十三萬六千三百三十三里一百步，周一百三十萬九千里。分為度，度得三千五百八十三里二百五十四步、千四百六十一分步之六。
次七衡徑四十七萬六千里，周一百四十二萬八千里。分為度，得三千九百九里一百九十五步、千四百六十一分步之四百五。
其次，日冬至所北照，過北衡十六萬七千里。為徑八十一萬里，周二百四十三萬里。分為三百六十五度四分度之一，度得六千六百五十二里二百九十三步、千四百六十一分步之三百二十七。過此而往者，未之或知。或知者，或疑其可知，或疑其難知。此言上聖不學而知之。故冬至日晷丈三尺五寸，夏至日晷尺六寸。冬至日晷長，夏至日晷短。日晷損益，寸差千里。故冬至、夏至之日，南北遊十一萬九千里，四極徑八十一萬里，周二百四十三萬里。分為度，度得六千六百五十二里二百九十三步、千四百六十一分步之三百二十七。此度之相去也。
其南北游，日六百五十一里一百八十二步、一千四百六十一分步之七百九十八。
術曰：置十一萬九千里為實，以半歲一百八十二日、八分日之五為法，而通之，得九十五萬二千，為實。所得一千四百六十一為法，除之。實如法得一里。不滿法者，三之，如法得百步。不滿法者，十之，如法得十步。不滿法者，十之，如法得一步。不滿法者，以法命之。

[book_title]卷下
凡日月運行，四極之道。極下者，其地高人所居六萬里，滂沱四隤而下。天之中央，亦高四旁六萬里。故日光外所照徑八十一萬里，周二百四十三萬里。故日運行處極北，北方日中，南方夜半。日在極東，東方日中，西方夜半。日在極南，南方日中，北方夜半。日在極西，西方日中，東方夜半。凡此四方者，天地四極四和，晝夜易處，加四時相及。然其陰陽所終，冬至所極，皆若一也。
天象蓋笠，地法覆槃。天離地八萬里，冬至之日雖在外衡，常出極下地上二萬里。故日兆月，月光乃出，故成明月。星辰乃得行列。是故秋分以往到冬至，三光之精微，以成其道遠。此天地陰陽之性自然也。
欲知北極樞，璿周四極。常以夏至夜半時北極南游所極，冬至夜半時北游所極，冬至日加酉之時西游所極，日加卯之時東游所極。此北極璿璣四游。正北極璿璣之中，正北天之中。正極之所游，冬至日加酉之時，立八尺表，以繩繫表顛，希望北極中大星，引繩致地而識之。又到旦，明日加卯之時，復引繩希望之，首及繩致地而識其端，相去二尺三寸。故東西極二萬三千里，其兩端相去正東西。中折之以指表，正南北。加此時者，皆以漏揆度之。此東、西、南、北之時。其繩致地所識，去表丈三寸，故天之中去周十萬三千里。何以知其南北極之時？以冬至夜半北游所極也北過天中萬一千五百里，以夏至南游所極不及天中萬一千五百里。此皆以繩繫表顛而希望之，北極至地所識丈一尺四寸半，故去周十二萬四千五百里，過天中萬一千五百里；其南極至地所識九尺一寸半，故去周九萬一千五百里，其南不及天中萬一千五百里。此璿璣四極南北過不及之法，東、西、南、北之正勾。
周去極十萬三千里。日去人十六萬七千里。夏至去周一萬六千里。夏至日道徑二十三萬八千里，周七十一萬四千里。春、秋分日道徑三十五萬七千里，周一百七萬一千里。冬至日道徑四十七萬六千里，周一百四十二萬八千里。日光四極八十一萬里，周二百四十三萬里。從周南三十萬二千里。
璿璣徑二萬三千里，周六萬九千里。此陽絕陰彰，故不生萬物。其術曰，立正勾定之。以日始出，立表而識其晷。日入，復識其晷。晷之兩端相直者，正東西也。中折之指表者，正南北也。極下不生萬物。何以知之？冬至之日去夏至十一萬九千里，萬物盡死；夏至之日去北極十一萬九千里，是以知極下不生萬物。北極左右，夏有不釋之冰。
春分、秋分，日在中衡。春分以往日益北，五萬九千五百里而夏至。秋分以往日益南，五萬九千五百里而冬至。中衡去周七萬五千五百里。中衡左右冬有不死之草，夏長之類。
此陽彰陰微，故萬物不死，五穀一歲再熟。
凡北極之左右，物有朝生暮獲。
立二十八宿，以周天曆度之法。
術曰：倍正南方，以正勾定之。即平地徑二十一步，周六十三步。令其平矩以水正，則位徑一百二十一尺七寸五分。因而三之，為三百六十五尺、四分尺之一，以應周天三百六十五度、四分度之一。審定分之，無令有纖微。分度以定，則正督經緯。而四分之一，合各九十一度十六分度之五。於是圓定而正。則立表正南北之中央，以繩繫顛，希望牽牛中央星之中。則復望須女之星先至者。如復以表繩希望須女先至，定中。即以一游儀希望牽牛中央星，出中正表西幾何度。各如游儀所至之尺，為度數。游在於八尺之上，故知牽牛八度。其次星放此，以盡二十八宿度，則之矣。
立周度者，各以其所先至游儀度上。車輻引繩，就中央之正以為轂，則正矣。日所以入，亦以周定之。欲知日之出入，即以三百六十五度、四分度之一而各置二十八宿。以東井夜半中，牽牛之初臨子之中。東井出中正表西三十度十六分度之七，而臨未之中，牽牛初亦當臨丑之中，於是天與地税，乃以置周二十八宿。置以定，乃復置周度之中央立正表。以冬至、夏至之日，以望日始出也，立一游儀於度上，以望中央表之晷。晷參正，則日所出之宿度。日入放此。
牽牛去北極百一十五度千六百九十五里二十一步、千四百六十一分步之八百一十九。
術曰：置外衡去北極樞二十三萬八千里，除璿璣萬一千五百里。其不除者二十二萬六千五百里以為實。以內衡一度數千九百五十四里二百四十七步、千四百六十一分步之九百三十三以為法。實如法得一度。不滿法，求里、步。約之合三百得一以為實。以千四百六十一分為法，得一里。不滿法者三之，如法得百步。不滿法者又上十之，如法得一步。不滿法者，以法命之。次放此。
婁與角去北極九十一度六百一十里二百六十四步、千四百六十一分步之千二百九十六。
術曰：置中衡去北極樞十七萬八千五百里以為實。以內衡一度數為法。實如法得一度。不滿法者，求里、步。不滿法者，以法命之。
東井去北極六十六度千四百八十一里一百五十五步、千四百六十一分步之千二百四十五。
術曰：置內衡去北極樞十一萬九千里，加璿璣萬一千五百里，得十三萬五百里以為實。
以內衡一度數為法。實如法得一度。不滿法者求里、步。不滿者，以法命之。
凡八節二十四氣，氣損益九寸九分、六分分之一。冬至晷長一丈三尺五寸，夏至晷長一尺六寸。問次節損益寸數長短各幾何？
冬至晷長一丈三尺五寸，小寒丈二尺五寸，大寒丈一尺五寸一分，立春丈五寸二分，雨水九尺五寸二分，啟蟄八尺五寸四分，春分七尺五寸五分，清明六尺五寸五分，穀雨五尺五寸六分，立夏四尺五寸七分，小滿三尺五寸八分，芒種二尺五寸九分，夏至一尺六寸，小暑二尺五寸九分，大暑二尺五寸八分，立秋四尺五寸七分，處暑五尺五寸六分，白露六尺五寸五分，秋分七尺五寸五分，寒露八尺五寸四分，霜降九尺五寸三分，立冬丈五寸二分，小雪丈一尺五寸一分，大雪丈二尺五寸。
凡為八節二十四氣，氣損益九寸九分、六分分之一。冬至、夏至為損益之始。
術曰：置冬至晷，以夏至晷減之，餘為實。以十二為法。實如法得一寸。不滿法者，十之，以法除之，得一分。不滿法者，以法命之。月後天十三度、十九分度之七。
術曰：置章月二百三十五，以章歲十九除之，加日行一度，得十三度、十分九度之七。此月一日行之數，即後天之度及分。
小歲月不及故舍三百五十四度、萬七千八百六十分度之六千六百一十二。
術曰：置小歲三百五十四日、九百四十分日之三百四十八，以月後天十三度、十九分度之七乘之，為實。又以度分母乘日分母為法。實如法，得積後天四千七百三十七度、萬七千八百六十分度之六千六百一十三。以周天三百六十五度、萬七千八百六十分度之四千四百六十五除之。其不足除者，此月不及故舍之分度數。他皆放此。
大歲月不及故舍十八度、萬七千八百六十分度之萬一千六百二十八。
術曰：置大歲三百八十三日、九百四十分日之八百四十七。以月後天十三度、十九分度之七乘之為實。又以度分母乘日分母為法。實如法得積後天五千一百三十二度、萬七千八百六十分度之二千六百九十八。以周天除之。其不足除者，此月不及故舍之分度數。
經歲月不及故舍百三十四度、萬七千八百六十分度之萬一百里。
術曰：置經歲三百六十五日、九百四十分日之二百三十五，以月後天十三度十九分度之七乘之為實。又以度分母乘日分母為法。實如法，得積後天四千八百八十二度、萬七千八百六十分度之萬四千五百七十。以周天除之。其不足除者，此月不及故舍之分度數。
小月不及故舍二十二度、萬七千八百六十分度之七千七百三十五。
術曰：置小月二十九日，以月後天十三度、十九分度之七乘之為實。又以度分母乘日分母為法。實如法得積後天三百八十七度、萬七千八百六十分度之萬二千二百二十。以周天分除之。其不足除者，此月不及故舍之分度數。大月不及故舍三十五度、萬七千八百六十分度之萬四千三百三十五。
術曰：置大月三十日，以月後天十三度、十九分度之七乘之為實。又以度分母乘日分母為法。實如法得積後天四百一度、萬七千八百六十分度之九百四十。以周天除之。其不足除者，此月不及故舍之分度數。
經月不及故舍二十九度、萬七千八百六十分度之九千四百八十一。
術曰：置經月二十九日、九百四十分日之四百九十九，以月後天十三度、十九分度之七乘之為實。又以度分母乘日分母為法。實如法得積後天三百九十四度、萬七千八百六十分度之萬三千九百四十六。以周天除之。其不足除者，此月不及故舍之分度數。
冬至晝極短，日出辰而入申。陽照三，不覆九。東西相當正南方。夏至晝極長，日出寅而入戌。陽照九，不覆三。東西相當正北方。
日出左而入右，南北行。
故冬至從坎，陽在子，日出巽而入坤，見日光少，故曰寒。夏至從離，陰在午，日出艮而入乾，見日光多，故曰暑。日月失度而寒暑相姦。往者詘，來者信也，故屈信相感。故冬至之後日右行，夏至之後日左行。左者往，右者來。故月與日合為一月，日復日為一日，日復星為一歲。外衡冬至，內衡夏至，六氣復返，皆謂中氣。
陰陽之數，日月之法。十九歲為一章。四章為一蔀，七十六歲。二十蔀為一遂，遂千五百二十歲。三遂為一首，首四千五百六十歲。七首為一極，極三萬一千九百二十歲。生數皆終，萬物復始。天以更元，作紀曆。
何以知天三百六十五度、四分度之一，而日行一度？而月後天十三度、十九分度之七。二十九日、九百四十分日之四百九十九為一月，十二月、十九分月之七為一歲。周天除之。其不足除者，如合朔。古者包犧、神農制作為曆，度元之始，見三光未如其則。日、月、列星，未有分度。日主晝，月主夜，晝夜為一日。日月俱起建星。月度疾，日度遲。日、月相逐於二十九日、三十日間，而日行天二十九度餘，未有定分。於是三百六十五日南極影長，明日反短。以歲終日影反長，故知之三百六十五日者三，三百六十六日者一。故知一歲三百六十五日、四分日之一，歲終也。月積後天十三周，又與百三十四度餘，無慮後天十三度、十九分度之七，未有定。於是日行天七十六周，月行天千一十六周，及合於建星。置月行後天之數，以日後天之數除之，得一十三度、十九分度之七，則月一日行天之度。復置七十六歲之積月，以七十六歲除之，得十二月、十九分月之七，則一歲之月。
置周天度數，以十二月、十九分月之七除之，得二十九日、九百四十分日之四百九十九，則一月日之數。

        </div>
      </div>
    </div>
  </div>
</div>
<!--update:2025-08-30 10:03:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>