<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="世祖光武皇帝,显宗孝明皇帝,肃宗孝章皇帝,穆宗孝和皇帝,孝殤皇帝,恭宗孝安皇帝,敬宗孝顺皇帝,孝冲皇帝,孝质皇帝,威宗孝桓皇帝,孝灵皇帝,百官表,律历志,礼志,乐志,郊祀志,地理志,车服志,光烈阴皇后,明德马皇后,章德竇皇后,敬隱宋皇后,孝和阴皇后,和熹邓皇后,顺烈梁皇后,竇贵人,孝崇匽皇后,孝桓邓皇后,灵帝宋皇后,灵思何皇后,齐武王縯,北海靖王兴,北海敬王睦,赵孝王良,刘弘,刘梁,城阳恭王祉,东海恭王彊,沛献王辅,楚王英,济南安王康,东平宪王苍,阜陵质王延,广陵思王荆,中山简王焉,琅邪孝王京,彭城靖王恭">
<meta name="description" content="世祖光武皇帝，高祖九世孙，承文、景之统，出自长沙定王发，定王生舂陵节侯。舂陵本在零陵郡，节侯孙考侯以土地下湿，元帝时，求封南阳蔡阳白水乡，因故国名曰舂陵。。皇考初为济阳令，济阳有武帝行过宫，常封闭。上將生，皇考以令舍下湿，开宫后殿居之。建平元年十二月甲子夜上生时，有赤光，室中尽明。皇考异之，使卜者王长卜之。长曰：「此善事不可言。」是岁嘉禾生，一茎九穗，大於凡禾，县界大丰熟，因名上曰秀。是岁凤皇来集济阳，故宫皆画凤凰。圣瑞萌兆，始形於此。上为人隆准，日角，大口，美鬚眉，长七尺三寸。在舂陵时，望气者苏伯阿望舂">
<title>《东观汉记》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《東觀漢記》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">[東漢] 60年-160年</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">字史算醫,</span> <br/>
          字数： <span class="inputVal" id="bknum">[book_length]104243</span> <br/>
          说明： <span class="inputVal" id="bkdec">世祖光武皇帝，高祖九世孫，承文、景之統，出自長沙定王發，定王生舂陵節侯。舂陵本在零陵郡，節侯孫考侯以土地下濕，元帝時，求封南陽蔡陽白水鄉，因故國名曰舂陵。
皇考初為濟陽令，濟陽有武帝行過宮，常封閉。上將生，皇考以令舍下濕，開宮後殿居之。建平元年十二月甲子夜上生時，有赤光，室中盡明。皇考異之，使卜者王長卜之。長曰：「此善事不可言。」是歲嘉禾生，一莖九穗，大於凡禾，縣界大豐熟，因名上曰秀。是歲鳳皇來集濟陽，故宮皆畫鳳凰。聖瑞萌兆，始形於此。上為人隆準，日角，大口，美鬚眉，長七尺三寸。在舂陵時，望氣者蘇伯阿望舂陵城曰：「美哉！王氣鬱鬱蔥蔥。」仁智明遠，多權略，樂施愛人。在家重慎畏事，勤於稼穡。兄伯升好俠，非笑上事田作，比之高祖兄。年九歲而南頓君卒，隨其叔父在蕭，入小學，後之長安，受尚書於中大夫廬江許子威。資用乏，與同舍生韓子合錢買驢，令從者僦，以給諸公費。大義略舉，因學世事。朝政每下，必先聞知，具為同舍解說。高才好學，然亦喜遊俠，鬥雞走馬，具知閭里姦邪，吏治得失。時會朝請，舍長安尚冠里，南陽大人往來長安，為之邸，闇稽疑議。為季父故舂陵侯詣大司馬府，訟地皇元年十二月壬寅前租二萬六千斛、芻稿錢若干萬。時宛人朱福亦為舅訟租于尤。尤止車獨與上語，不視福。上歸，戲福曰：「嚴公寧視卿邪？」王莽時，雒陽以東米石二千，莽遣三公將運關東諸倉賑貸窮乏，又分遣大夫謁者教民煮木為酪，酪不可食，重為煩擾，流民入關者數十萬人。置養贍官以廩之，盜發其廩，民餓死者十七八，人民相食。末年，天下大旱，蝗蟲蔽天，盜賊群起，四方潰畔。荊州下江平林兵起，王匡、王鳳為之渠率。時南陽旱餓，而上田獨收。宛大姓李伯玉從弟軼數遣客求上，上欲避之。先是時伯玉同母兄公孫臣為醫，伯升請呼難，伯升殺之。上恐其怨，故避之。使來者言李氏欲相見款誠無他意，上乃見之，懷刀自備，入見。</span> <br/>
          封面： <span class="inputVal" id="bkimg">Z_11749.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《東觀漢記》
[book_date][東漢] 60年-160年
[book_length]104243
[book_img]Z_11749.jpg


[book_chapter]紀一

[book_title]世祖光武皇帝
世祖光武皇帝，高祖九世孫，承文、景之統，出自長沙定王發，定王生舂陵節侯。舂陵本在零陵郡，節侯孫考侯以土地下濕，元帝時，求封南陽蔡陽白水鄉，因故國名曰舂陵。
皇考初為濟陽令，濟陽有武帝行過宮，常封閉。上將生，皇考以令舍下濕，開宮後殿居之。建平元年十二月甲子夜上生時，有赤光，室中盡明。皇考異之，使卜者王長卜之。長曰：「此善事不可言。」是歲嘉禾生，一莖九穗，大於凡禾，縣界大豐熟，因名上曰秀。是歲鳳皇來集濟陽，故宮皆畫鳳凰。聖瑞萌兆，始形於此。上為人隆準，日角，大口，美鬚眉，長七尺三寸。在舂陵時，望氣者蘇伯阿望舂陵城曰：「美哉！王氣鬱鬱蔥蔥。」仁智明遠，多權略，樂施愛人。在家重慎畏事，勤於稼穡。兄伯升好俠，非笑上事田作，比之高祖兄。年九歲而南頓君卒，隨其叔父在蕭，入小學，後之長安，受尚書於中大夫廬江許子威。資用乏，與同舍生韓子合錢買驢，令從者僦，以給諸公費。大義略舉，因學世事。朝政每下，必先聞知，具為同舍解說。高才好學，然亦喜遊俠，鬥雞走馬，具知閭里姦邪，吏治得失。時會朝請，舍長安尚冠里，南陽大人往來長安，為之邸，闇稽疑議。為季父故舂陵侯詣大司馬府，訟地皇元年十二月壬寅前租二萬六千斛、芻稿錢若干萬。時宛人朱福亦為舅訟租于尤。尤止車獨與上語，不視福。上歸，戲福曰：「嚴公寧視卿邪？」王莽時，雒陽以東米石二千，莽遣三公將運關東諸倉賑貸窮乏，又分遣大夫謁者教民煮木為酪，酪不可食，重為煩擾，流民入關者數十萬人。置養贍官以廩之，盜發其廩，民餓死者十七八，人民相食。末年，天下大旱，蝗蟲蔽天，盜賊群起，四方潰畔。荊州下江平林兵起，王匡、王鳳為之渠率。時南陽旱餓，而上田獨收。宛大姓李伯玉從弟軼數遣客求上，上欲避之。先是時伯玉同母兄公孫臣為醫，伯升請呼難，伯升殺之。上恐其怨，故避之。使來者言李氏欲相見款誠無他意，上乃見之，懷刀自備，入見。固始侯兄弟為上言：「天下擾亂饑餓，下江兵盛，南陽豪右雲擾。」因具言讖文事。「劉氏當復起，李氏為輔。」上殊不意，獨內念李氏富厚，父為宗卿師，語言譎詭，殊非次第，嘗疾毒諸家子數犯法令，李氏家富厚，何為如是，不然諾其言。諸李遂與南陽府掾史張順等連謀。上深念良久，天變已成，遂市兵弩，絳衣赤幘。時伯升在舂陵亦已聚會客矣。上歸舊廬，望見廬南若火光，以為人持火，呼之，光遂盛，赫然屬天，有頃不見，異之。遂從南郭歸宅，乃與伯升相見。初，伯升之起也，諸家子弟皆逃自匿，曰：「伯升殺我。」及聞上至，絳衣大冠，將軍服，乃驚曰：「以為獨伯升如此也，中謹厚亦如之。」皆合會，共勞饗新市、平林兵王鳳、王匡等，因率舂陵子弟隨之，兵合七八千人。上騎牛與俱，殺新野尉後乃得馬。光武起義兵，暮聞塚上有哭聲，後有人著大冠絳單衣。使劉終詐稱江夏吏，誘殺湖陽尉。五威將軍嚴尤擊下江兵，上奉糗一斛，脯三十朐詣幕府營。進圍宛城。王莽遣大司徒王尋、大司空王邑將兵來征，更始立，以上為太常偏將軍。時無印，得定武侯家丞印，佩之入朝。二公兵到潁川，嚴尤、陳茂與合。尤問城中出者，言上不敢取財物，但合會諸兵為之計策。尤笑言曰：「是美眉目者耶？欲何為乃如此？」初，莽遣二公，欲盛威武，以振山東，甲衝輣，干戈旌旗，戰攻之具甚盛。至驅虎豹犀象，奇偉猛獸，以長人巨無霸為壘尉，自秦、漢以來師出未曾有也。上邀之於陽關。二公兵盛，漢兵反走，上馳入昆陽，諸將惶恐，各欲散歸。與諸將議：「城中兵穀少，宛城未拔，力不能相救。今昆陽即破，一日之間，諸將亦滅。不同力救之，反欲歸守其妻子財物耶？」諸將怒曰：「劉將軍何以敢如此！」上乃笑，且去，唯王常是上計。會候騎還，言大兵已來，長數百里，望不見其後尾，前已至城北矣。諸將遽請上，上到，為陳相救之勢。諸將素輕上，及迫急，上為畫成敗，皆從所言。時漢兵八九千人，留王鳳令守城，夜出城南門。二公兵已五六萬到，遂環昆陽城作營，圍之數重，雲車十餘丈，瞰臨城中，旗幟蔽野，塵熛連雲，金鼓之聲數十里。或為地突，或為衝車撞城，積弩射城中，矢下如雨，城中負戶而汲。二公自以為功成漏刻。有流星墜尋營中，正晝有雲氣如壞山，直營而霣，不及地尺而散，吏士皆壓伏。時漢兵在定陵郾者，聞二公兵盛，皆怖。上歷說其意，為陳大命，請為前行諸部堅陣。上將步騎千餘，前去大軍四五里。二公遣步騎數千乘合戰，上奔之，斬首數十級。諸部將喜曰：「劉將軍平生見小敵怯，今見大敵勇，甚奇怪也。」上復進，二公兵卻，諸部乘之，斬首數百千級，連勝。遂令輕足將書與城中諸將，言宛下兵復到，而陽墜其書。讀之，恐。上遂選精兵三千人，從城西水上奔陣。二公兵於是大奔北，殺司徒王尋，而昆陽城中兵亦出，中外並擊。會天大雷風，暴雨下如注，水潦成川，滍水盛溢。二公大眾遂潰亂，奔赴水溺死者以數萬，滍水為之不流。王邑、嚴尤、陳茂輕騎乘死人渡滍水逃去。漢軍盡獲其珍寶輜重車甲，連月不盡。五月，齊武王拔宛城。六月，上破二公於昆陽。破宛後數日，收伯升部將劉稷，而伯升強爭之。更始遂用譖訴，復收伯升，即日皆物故。上降潁陽，雖得入，意不安。門下有擊馬著鼓者，馬驚硠磕。鄧晨起走出視之，乃馬也。上在父城，徵詣宛，拜上為破虜大將軍，封武信侯。更始害齊武王，光武飲食語笑如平常，獨居輒不御酒肉，枕席有涕泣處。更始欲北之雒陽，以上為司隸校尉，先到雒陽整頓官府，文書移與屬縣，三輔官府吏東迎雒陽者見更始諸將過者已數十輩，皆冠幘，衣婦人衣，諸于繡擁缧，大為長安所笑。知者或畏其衣，奔走入邊郡。見司隸官屬，皆相指視之，極望老吏或垂涕曰：「粲然復見漢官威儀。」賢者蟻附。更始欲以近親巡行河北，大司徒賜言上第一可用。更始以上為大司馬，遣之河北。十月，上持節度孟津，鎮撫河北，安集百姓。上至邯鄲，趙王庶兄胡子進狗●馬醢。故趙繆王子臨說上灌赤眉。趙王庶兄胡子立邯鄲卜者王郎為天子，移檄購求公十萬戶。光武為王郎所追，至饒陽，稱邯鄲使者，入傳舍。廚吏方進食，官屬從者饑，遮奪之。吏卒驚起聚語，乃椎鼓數十通，詐言邯鄲將軍至，官屬皆懼失色。上臨升車還坐，曰：「請邯鄲將軍入。」久乃升，後有傳呼，寺門開之，是雒陽吏耳。上出，蒙犯霜雪。光武大會真定，自擊筑。上率鄧禹等擊王郎橫野將軍劉奉，大破之，還過鄧禹營，禹進食炙魚，上大餐啗。時百姓以上新破大敵，欣喜聚觀，見上餐啗，勞勉吏士，威嚴甚厲，於是皆竊言曰：「劉公真天人也。」世祖引兵攻邯鄲，連戰，郎兵挫折。郎遣諫議大夫杜長威持節詣軍門，上遣棨戟迎，延請入軍，見公據地曰：「實成帝遺體子輿也。」公曰：「正使成帝復生，天下不可復得也。況詐子輿乎！」長威請降得萬戶侯。公曰：「一戶不可得。」長威曰：「邯戰雖鄙，君臣并力城守，尚可支一歲，終不君臣相率而降但得全身也。」辭去。而郎少傅李立反郎，開城門。漢兵破邯鄲，誅郎。入王宮收文書，得吏民謗毀公言可擊者數千章，公會諸將燒之，曰：「令反側者自安也。」上圍邯鄲未下，彭寵遺米糒魚鹽以給軍糧，由是破邯鄲。更始遣使者即立公為蕭王。諸將議上尊號，上不許。又擊破銅馬，受降適畢，封降賊渠率，諸將未能信，賊亦兩心。上敕降賊各歸營勒兵待，上輕騎入，按行賊營。賊將曰：「蕭王推赤心置人腹中，安得不投死。」由是皆自安。詔馮異軍鴈門，卒萬餘人降之。光武北擊尤來、大搶、五幡於元氏，追至北平，連破之。後反為所敗，軍中不見光武，或云已歿。上已乘王豐小馬先到矣，營門不覺。上破賊，入漁陽，諸將上尊號，上不許。議曹掾張祉言：「俗以為燕人愚，方定大事，反與愚人相守，非計也。」上大笑。光武發薊還，士眾喜樂，師行鼓舞，鼓聲歌詠，八荒震動。過范陽，命諸將收葬吏士。至中山，諸將復請上尊號，曰：「帝王不可久曠。大王社稷為計，萬姓為心。」耿純說上曰：「天時人事，已可知矣。」初，王莽時，上與伯升及姊婿鄧晨、穰人蔡少公燕語，少公道讖言劉秀當為天子，或曰是國師劉子駿也。上戲言：「何知非僕耶？」坐者皆大笑。時傳聞不見赤伏符文軍中所，上未信，到鄗，上所與在長安同舍諸生彊華自長安奉赤伏符詣鄗，與上會。群臣復固請，上奏世祖曰：「符瑞之應，昭然著聞矣。」乃命有司設壇於鄗南千秋亭五成陌。六月己未，即皇帝位。燔燎告天，禋於六宗。改元為建武，改鄗為高邑。十月，帝入雒陽，幸南宮，遂定都焉。光武破聖公，與朱伯然書曰：「交鋒之日，神星晝見，太白清明。」二年正月，益吳漢、鄧禹等封。上封功臣皆為列侯，大國四縣，餘各有差。博士丁恭等議：「古帝王封諸侯不過百里，故利以建侯，取法於雷。」上曰：「古之亡國，皆以無道，未嘗聞封功臣地多而滅者也。」乃遣謁者，即授印綬。自漢草創德運，正朔服色未有所定，高祖因秦，以十月為正，以漢水德，立北畤而祠黑帝。至孝文，賈誼、公孫臣以為秦水德，漢當為土德。至孝武，倪寬、司馬遷猶從土德。自上即位，案圖讖，推五運，漢為火德。周蒼漢赤，水生火，赤代蒼，故上都雒陽。制郊兆於城南七里，北郊四里，為圓壇，天地位其上，皆南面西上。行夏之時，時以平旦，服色、犧牲尚黑，明火德之運，徽熾尚赤，四時隨色，季夏黃色。議者曰：「昔周公郊祀后稷以配天，宗祀文王以配上帝。圖讖著伊堯赤帝之子，俱與后稷並受命而為王。漢劉祖堯，宜令郊祀帝堯以配天，宗祀高祖以配上帝。」有司奏議曰：「追跡先代，無郊其五運之祖者。故禹不郊白帝，周不郊帝嚳。漢雖唐之苗，堯以歷數命舜，高祖自感赤龍火德，承運而起，當以高祖配堯之後，還復於漢，宜脩奉濟陽成陽縣堯冢，雲臺致敬祭祀禮亦宜之。」上遣游擊將軍鄧隆與幽州牧朱浮擊彭寵，隆軍潞，浮軍雍奴，相去百餘里。遣吏上奏言：「寵破在旦暮。」上讀檄未竟，怒曰：「
兵必敗，比汝歸可知。」吏還，未至隆軍，果為寵兵掩擊破。浮軍遠，至不能救，以兵走幽州。咸曰上神。南越獻白雉。三年，光武征秦豐，幸舊宅。十月，上幸舂陵，祠園廟，大置酒，與舂陵父老故人為樂。以皇祖皇考墓為昌陵，後改為章陵，因以舂陵為章陵縣。隗囂上書，報以殊禮。四年五月，上幸盧奴，為征彭寵故也。自王莽末，天下旱霜連年，百穀不成。元年之初，耕作者少，民饑饉，黃金一斤易粟一石。至二年秋，天下野穀旅生，麻菽尤盛，或生瓜菜协實，野蠶成繭被山，民收其絮，採獲穀果，以為蓄積。至是歲，野穀生者稀少，而南畝亦益闢矣。建武五年，初起太學，諸生吏子弟及民以義助作。上自齊歸，幸太學，賜博士弟子有差。野穀彌多。六年二月，吳漢下朐城，天下悉定，唯獨公孫述、隗囂未平。上曰：「取此兩子置度外。」乃休諸將，置酒，賞賜之。每幸郡國，下輿見吏輒問以數十百歲能吏次第，下至掾史。簡練臣下之行，下無所隱其情，道數十歲事若案文書，吏民驚惶，不知所以，人自以見識，家自以蒙恩。遠臣受顏色之惠，坐席之間，以要其死力。當此之時，賊檄日以百數，憂不可勝，上猶以餘間講經藝，發圖讖。制告公孫述，署曰「公孫皇帝」。囂雖遣子入侍，尚持兩心。囂故吏馬援謂囂曰；「到朝廷凡數十見，自事主未常見明主如此也。材直驚人，其勇非人之敵。開心見誠，與人語，好醜無所隱諱。圖講天下事，極盡下恩。兵事方略，量敵校勝。闊達多大節，與高帝等。經學博覽，政事文辯，前世無比。」囂曰：「如卿言，勝高帝耶？」曰：「不如也。高帝大度，無可無不可。今上好吏事，動如節度，不飲酒。」囂大笑曰：「如卿言，反復勝也。」代郡太守劉興將數百騎攻賈覽，上狀檄至，光武知其必敗，報書曰：「欲復進兵，恐失其頭首也。」詔書到，興已為覽所殺。長史得檄，以為國家坐知千里也。七年正月，詔群臣奏事無得言「聖人」。又舊制上書以青布囊素裹封書，不中式不得上。既上，詣北軍待報，前後相塵，連歲月乃決。上躬親萬機，急於下情，乃令上書啟封則用，不得刮璽書，取具文字而已。奏詣闕，平旦上，其有當見及冤結者，常以日出時，騶騎馳出召入，其餘以俟中使者出報，即罷去，所見如神，遠近不偏，幽隱上達，民莫敢不用情。追念前世，園陵至盛，王侯外戚，葬埋僭侈，吏民相效，浸以無限，詔誥天下令薄葬。八年閏月，車駕西征，河西大將軍竇融與五郡太守步騎三萬迎上。隗囂士眾震壞，皆降，囂走入城。吳漢、岑彭追守之。九年正月，隗囂餓，出城餐糗糒，腹脹死。十二年，吳漢引兵擊公孫述，入犍為界，小縣多城守未下。詔書告漢直擁兵到成都，據其心腹，後城營自解散。漢意難前，獨言朝廷以為我縛賊手足矣。遣輕騎至成都，燒市橋，武陽以東小城營皆奔走降，竟如詔書。漢兵乘勝追奔，述距守。詔書又戒漢曰：「成都十萬人，不可輕也。且堅據廣都城，去之五十里，待其即營攻城，罷倦引去，乃首尾擊之，勿與爭鋒。述兵不敢來，轉營即之，移徙輒自堅。」十一月，眾軍至城門，述自將，背城而戰。吳漢攻之，述軍大破，刺傷述，扶輿入壁，其夜死。夷述妻子，傳首於洛陽。縱兵大掠，舉火燔燒。上聞之，下詔讓吳漢副將劉禹曰：「城降，嬰兒老母，口以萬數，一旦放兵縱火，聞之可為酸鼻。家有弊帚，享之千金。禹宗室子孫，故嘗更職，何忍行此？仰視天，俯視地，觀於放麑啜羹之義，二者孰仁矣。失斬將吊民之義。」又議漢殺述親屬太多。是時名都王國有獻名馬寶劍，直百金。馬以駕鼓車，劍以賜騎士。苑囿池烃之官廢，弋獵之事不御。雅性不喜聽音樂，手不持珠玉，衣服大絹，而不重綵。征伐嘗乘革輿羸馬。公孫述故哀帝時，即以數郡備天子用。述破，益州乃傳送瞽師、郊廟樂、葆車、乘輿物，是後乃稍備具焉。述伏誅之後，而事少閑，官曹文書減舊過半，下縣吏無百里之繇，民無出門之役。十三年，封殷紹嘉公為宋公，周承休公為衛公。越裳獻白兔。十四年，封孔子後孔志為褒成侯。十五年，詔曰：「刺史太守多為詐巧，不務實核，苟以度田為名，聚人田中，並度廬屋里落，聚人遮道啼呼。」十七年，上以日食避正殿，讀圖讖多，御坐廡下淺露，中風發疾，苦眩甚。左右有白大司馬史，病苦如此，不能動搖。自強從公，出乘，以車行數里，病差。四月二日，車駕宿偃師。病差數日，入南陽界，到葉。以車騎省，留數日行，黎陽兵馬千餘匹，遂到章陵，起居平愈。幸章陵，修園廟舊宅田里舍。鳳皇至，高八九尺，毛羽五彩，集潁川，群鳥並從，蓋地數頃，留十七日乃去。商賈重寶，單車露宿，牛馬放牧，道無拾遺。十九年，光武下詔曰：「唯孝宣皇帝有功德，其上尊號曰中宗。」上幸南陽、汝南，至南頓，止令舍，大置酒，賜吏民，復南頓田租一歲。吏民叩頭言：「皇考居此日久，陛下識知寺舍，每來輒加厚恩，但復一歲少薄，願復十歲。」上曰：「
天下重寶大器，常恐不任，日慎一日，安敢自遠期十歲。」復增一歲。二十年六月，上風眴黃癉病發甚，以衛尉關內侯陰興為侍中，興受詔雲臺廣室。甘露降四十五日。二十五年，烏桓獻貂豹皮，詣闕朝賀。二十六年正月，詔曰：「前以用度不足，吏祿薄少，乃自益其俸。」自三公下至佐史各有差。初作壽陵，始營陵地於臨平亭南。將作大匠竇融上言：「園陵廣袤，無慮所用。」帝曰：「古帝王之葬，皆陶人瓦器，木車茅馬，使後世之人不知其處。臨平望平陰，河水洋洋，舟船泛泛，善矣夫！周公、孔子猶不得存，安得松、喬與之而共遊乎！太宗識終始之義，景帝能遵孝道，遭天下反覆，而獨完其福，豈不美哉！今所制地，不過二三頃，無為山陵，陂池裁令流水而已。迭興之後，亦無丘壟，使合古法。今日月已逝，當豫自作。臣子奉承，不得有加。」乃令陶人作瓦器。
上常自細書，一札十行，報郡縣。旦聽朝，至日晏，夜講經聽誦。坐則功臣特進在側，論時政畢，道古行事，次說在家所識鄉里能吏，次第比類。又道忠臣孝子義夫節士，坐者莫不激揚悽愴，欣然和悅。群臣爭論上前，常連日。皇太子嘗承間言：「陛下有禹、湯之明，而失黃、老養性之道。今天下大安，少省思慮，養精神。」上答曰：「我自樂此。」時城郭丘墟，掃地更為，上悔前徙之。三十年，有司奏封襌。詔曰：「災異連仍，日月薄食，百姓怨歎，而欲有事於太山，汙七十二代編錄，以羊皮雜貂裘，何強顏耶？」三十二年，群臣復奏言：「登封告成，為民報德，百王所同也。」遂登太山，勒石紀號。改元為中元。中元元年，上幸長安，祠長陵，還洛陽宮。是時醴泉出於京師，郡國飲醴泉者，痼疾皆愈，獨眇蹇者不差。有赤草生於水涯。郡國上甘露降。群臣上言：「
地祇靈應而失草萌，宜命太史撰具郡國所上。」上遂不聽，是以史官鮮記焉。冬十月甲申，使司空馮魴告祠高廟曰：「高皇呂太后不宜配食。薄太后慈仁，孝文皇帝賢明，子孫賴福，延至於今，宜配食地祇高廟。今上薄太后尊號為高皇后，遷呂太后於園，四時上祭。」是歲，起明堂、辟雍、靈臺，及北郊兆域。二年二月戊戌，帝崩於南宮前殿，在位三十三年，時年六十二。遺詔曰：「
朕無益百姓，如孝文皇帝舊制，葬務從約省。刺史二千石長吏皆無離城郭，無遣吏及因郵奏。」太子襲尊號為皇帝。群臣奏謚曰光武皇帝，廟曰世祖。三月，葬原陵。
漢以炎精布耀，或幽而光。
上東西赴難，以車上為家，傳榮合戰，跨馬操兵，身在行伍。
帝即有仁聖之明，氣勢形體，天然之姿，固非人之敵，翕然龍舉雲興，三雨而濟天下，蕩蕩人無能名焉。
光武詔曰：「明設丹青之信，廣開束手之路。」
光武功臣鄧禹等二十八人皆為侯，封餘功臣一百八十九人。
帝以天下既定，思念欲完功臣爵土，不令以吏職為過，故皆以列侯就第，恩遇甚厚，遠方貢甘珍，必先遍賜列侯，而大官無餘。有功輒增封邑，故皆保全。
光武封新野主子鄧泛為吳侯，伯父皇皇考姊子周均為富波侯，追封外祖樊重為壽張侯，重子丹為射陽侯，孫茂為平望侯，尋玄鄉侯，從子沖更父侯，后父陰睦宣恩侯，子識原鹿侯，就為信陽侯，皇考女弟子來歙征羌侯，弟由宜西侯，以寧平公主子李雄為新市侯，后父郭昌為陽安侯，子流綿曼侯，兄子竟新郪侯，匡發干侯，以姨子馮邯為鍾離侯。
光武皇帝雖發師旁縣，人馬席薦羈靽皆有成賈，而貴不侵民，樂與官市。
[book_chapter]紀二

[book_title]顯宗孝明皇帝
孝明皇帝諱陽，一名莊，世祖之中子也。建武四年五月甲申，皇子陽生，豐下銳上，顏赤色，有似於堯，上以赤色名之曰陽。年十歲通春秋，上循其頭曰「吳季子」。陽對曰：「愚戇無比。」及阿乳母以問師傅，曰：「少推誠對。」師傅無以易其辭。母光烈皇后，初讓尊位為貴人，故帝年十二以皇子立為東海公，三歲進爵為王。幼而聰明叡智，容貌壯麗，世祖異焉，數問以政議，應對敏達，謀謨甚深。溫恭好學，敬愛師傅，所以承事兄弟，親密九族，內外周洽。世祖愈珍上德，以為宜承先序。建武十七年十月，詔廢郭皇后，立陰貴人為皇后，以上為皇太子，治尚書，備師法，兼通四經，略舉大義，博觀群書，以助術學，無所不照。中元二年二月，世祖崩，皇太子即位。帝即祚。長思遠慕，至踰年，乃率諸王侯、公主、外戚、郡國計吏上陵，如會殿前禮。正月，上謁原陵，夢先帝、太后如平生，親率百官上陵，其日降甘露，積於樹，百官取以薦。會畢，上伏御床視太后鏡奩中物，感動悲涕，令易脂澤妝具。左右皆泣，莫能仰視。長水校尉樊鯈奏言，先帝大業，當以時施行，欲使諸儒共正經義，頗令學者得以自助。於是下太常、將軍、大夫、博士、議郎、郎官及諸王諸儒會白虎觀，講議五經同異。明帝封太后弟陰興子慶為鮦陽侯，子博隱強侯，陰盛為無錫侯，楚王舅子許昌龍舒侯。永平二年正月，上宗祀光武皇帝於明堂，上及公卿列侯始服冕冠、衣裳。祀畢，登靈臺。三月，上初臨辟雍，行大射禮。十月，上幸辟雍，初行養老禮。詔曰：「十月元日，始尊事三老，兄事五更，安車狈輪，朕親袒割牲，祝哽在前，祝噎在後。三老常山李躬，年耆學明，以二千石祿養終身。五更沛國桓榮，以尚書教朕十有餘年，其賜爵關內侯，食邑五千戶。」甲子，上幸長安，祠高廟，遂有事十一陵。歷覽館舍邑居舊處，會郡縣吏，勞賜作樂。有縣三老大言：「陛下入東都，臣望顏色容儀，類似先帝，臣一驩喜。百官嚴設如舊時，臣二驩喜。見吏賞賜，識先帝時事，臣三驩喜。陛下聽用直諫，默然受之，臣四驩喜。陛下至明，懲艾酷吏，視人如赤子，臣五驩喜。進賢用能，各得其所，臣六驩喜。天下太平，德合於堯，臣七驩喜。」帝令上殿，欲觀上衣，因舉虎頭衣以畏三老。上曰：「屬者所言我堯，削章不如飽飯。」十一月，詔京兆、右扶風以中牢祠蕭何、霍光，出郡錢穀給蕭何子孫，在三百里內者，悉令侍祠。永平三年詔曰：「登靈臺，正儀度。」春二月，圖二十八將於雲臺，冊曰：「部符封侯，或以德顯。」秋八月，詔曰：「琁璣鈐曰：『有帝漢出，德洽作樂，名予。』」會明帝改其名，郊廟樂曰太予樂，正樂官曰太予樂官，以應圖讖。十月，上與皇太后幸南陽章陵，周觀舊廬，召見陰、鄧故人。上在于道所幸見吏，勞賜省事畢，步行觀部署，不用輦。甲夜讀眾書，乙夜盡乃寐，先五鼓起，率常如此。四年，詔書曰：「朕親耕於藉田，以祈農事。」五年十月，上幸鄴，趙王栩會鄴，賜錢百萬。六年，廬江太守獻寶鼎，出王雒山，納於太廟。詔曰：「易鼎足象三公，豈非公卿奉職得理乎？太常其以礿祭之日陳鼎於廟，以備器用。」七年，公卿以芝生前殿，奉觴上壽。八年十月，上臨辟雍，養三老、五更。禮畢，上手書赦令，尚書僕射持節詔三公。九年，詔為四姓小侯置學。十年閨月，行幸南陽，祠章陵。以日北至，復祠於舊宅。禮畢，召校官弟子作雅樂，奏鹿鳴，上自御塤箎和之，以娛嘉賓。至南頓，勞饗三老、官屬。是時天下安平，人無徭役，歲比登稔，百姓殷富，粟斛三十，牛被野。十二年，以益州徼外哀牢王率眾慕化，地曠遠，置永昌郡。十三年二月，上耕藉田畢，賜觀者食。有一諸生前舉手曰：「
善哉！文王之遇太公也。」上書板曰：「生非太公，予亦非文王也。」有司奏楚王英聚姦猾。十四年，帝作壽陵，陵東北作廡，長三丈，五步出外為小廚，財足祠祀。明帝自制石槨，廣丈二尺，長二丈五。十五年二月，東巡狩。癸亥，帝耕於下邳。三月，幸孔子宅，祠孔子及七十二弟子。御講堂，命太子、諸王說經。幸東平王宮。上憐廣陵侯兄弟，賜以服御之物，又以皇子輿馬，悉賦予之。十七年春，甘露仍降，樹枝內附，芝生前殿，神雀五色，翔集京師。是夜，上夢見先帝、太后，夢中喜覺，因悲不能寐。明旦上陵，百官、胡客悉會，太常丞上言陵樹華有甘露，上令百官採甘露。受賜畢，罷，上從席前伏御床，視太后鏡奩中物，流涕，敕易奩中脂澤妝具。自帝即位，遵奉建武之政，有加而無損。初，世祖閔傷前世權臣太盛，外戚預政，上濁明主，下危臣子，漢家中興，唯宣帝取法。至於建武，朝無權臣，外族陰、郭之家，不過九卿，親屬勢位，不能及許、史、王氏之半。至永平，后妃外家貴者，裁家一人備列將校尉，在兵馬官，充奉宿衛，闔門而已無封侯豫朝政者。自皇子之封，皆減舊制。嘗案輿地圖，皇后在傍，言鉅鹿、樂成、廣平各數縣，租穀百萬，帝令滿二千萬止。諸小王皆當略與楚、淮陽相比，什減三四，曰：「我子不當與先帝子等。」又國遠而小於王，善節約謙儉如此。八月，帝崩于東宮前殿，在位十八年，時年四十八，謚曰孝明皇帝，葬顯節陵。十二月，有司奏上尊號曰顯宗，廟與世宗廟同日而祠，祫祭於世祖之堂，共進武德之舞，如孝文皇帝祫祭高廟故事。孝明皇帝尤垂意於經學，即位，刪定擬議，稽合圖讖，封師太常桓榮為關內侯，親自制作五行章句。每饗射禮畢，正坐自講，諸儒並聽，四方欣欣。是時學者尤盛，冠帶搢紳遊辟雍而觀化者以億萬計。

[book_title]肅宗孝章皇帝
孝章皇帝諱炟，孝明皇帝太子。永平三年二月，以皇子立為太子。年四歲，幼而聰達才敏，多識世事，動容進止，聖表有異。壯而仁明謙恕，溫慈惠和，寬裕廣博，親愛九族，矜嚴方厲，威而不猛。既志於學，始治尚書，遂兼五經，周覽古今，無所不觀。於是上敬重之，每事諮焉。以至孝稱，孜孜膝下。永平十八年，孝明皇帝崩，帝即位。
詔曰：「行太尉事趙憙，三世在位，為國元老，其以憙為太尉。」
建初二年，詔齊相其止勿復送冰紈、方空縠、吹綸絮也。
建初四年，詔諸王、諸儒會白虎觀，講五經同異。
章帝元和元年，日南獻白雉、白犀。
章帝行幸，敕御史、司空，道橋所過歷樹木，今方春月，無得有所伐，輅車可引避也。
章帝元和二年，東巡狩，至於岱宗，柴望畢，有黃鵠三十從西南來，經祀壇上，東過於宮，翱翔而上。孔子後褒成侯等咸來助祭。祀五帝於汶上明堂，耕於定陶。
祠禮畢，命儒者論難。
章帝東巡狩，祠泰山，還，幸東平王宮，涕泣沾襟。
章帝元和二年，鳳皇三十九、麒麟五十一、白虎二十九、黃龍四、青龍、黃鵠、鸞鳥、神馬、神雀、九尾狐、三足烏、赤烏、白兔、白鹿、白鷰、白鵲、甘露、嘉瓜、秬秠、明珠、芝英、華平、朱草、木連理實，日月不絕，載於史官，不可勝紀。
鳳皇見肥城句窳亭槐樹上。
章帝元和二年，三足烏集沛國。三年，代郡高柳烏子生三足，大如雞，色赤，頭上有角，長寸餘。五月戊申，詔曰：「乃者白烏、神雀、甘露屢臻，降自京師。」又有赤烏、白燕。
元和三年，白虎見彭城。
章帝章和元年，嘉穀孳生。
章和中，有華平生也。
章帝時，白狐見，群臣上壽。
章帝時，美陽得銅酒樽，采色青黃，有古文。
章帝賜尚書劍各一，手署姓名，韓稜楚龍泉，郅壽蜀漢文，陳寵濟南鍛成。一室兩刃，其餘皆平劍。其時論者以為稜淵深有謀，故得龍泉。壽明達有文章，故得文劍。寵敦朴，有善於內，不見於外，故得鍛成劍，皆因名而表意。
明德太后姊子夏壽等私呼虎賁張鳴與敖戲爭鬥，上特詔曰：「爾虎賁將軍，蒙國厚恩，位在中臣，宿衛禁門，當進人不避仇讎，舉罰不避親戚。今者反於殿中交通輕薄，虎賁蘭內所使，至命欲相殺於殿下，不避門內，畏懦恣縱，始不逐捕，此皆生於不學之門所致也。」
章帝時，嘉禾嘉麥，日月不絕。
章和元年詔：「芝草之類，歲月不絕。」
序曰：孝乎惟孝，友于兄弟，聖之至要也。乾乾夕惕，寅畏皇天，帝王之上行也。明德慎罰，湯、文所務也。密靜天下，容於小大，高宗之極致也。肅宗兼茲四德，以繼祖考。臣下百僚，力誦聖德，紀述明詔，不能辨章，豈敢空言增廣，以累日月之光。

[book_title]穆宗孝和皇帝
孝和皇帝諱涛，章帝之中子也。母曰梁貴人，早薨。上自岐嶷，至於總角，孝順聰明，寬和篤仁。孝章由是深珍之，以為宜承天位。年四歲，以皇子立為太子，初治尚書，遂兼覽書傳，好古樂道，無所不照。章和二年春二月，章帝崩，太子即位。永元元年，詔有司京師離宮園池，悉以假貧人也。二年二月壬午，日有食之，史官不覺，涿郡言之。三年春正月，帝加元服。時太后詔袁安為賓，賜束帛、乘馬。詔曰：「高祖功臣，蕭、曹為首，有傳世不絕之誼。曹相國後容城侯無嗣，朕甚愍焉。望長陵東門，見二臣之墓，生既有節，終不遠身，誼臣受寵，古今所同。遣使者以中牢祠，大鴻臚悉求近親宜為嗣者，須景風紹封，以彰厥功。」四年春正月，單于乞降，賜玉具劍，羽蓋車一駟，中郎將持節衛護焉。六月，大將軍竇憲潛圖弒逆，幸北宮，詔收捕憲黨射聲校尉郭茏，使謁者收憲大將軍印綬，遣憲及弟篤、景就國，到皆自殺。五年正月，宗祀五帝於明堂，遂登靈臺，望雲物，大赦天下。自京師離宮果園上林廣成囿悉以假貧人，恣得收捕，不收其稅。六月，郡國大雨雹，大如鴈子。六年六月，和帝初令伏閉晝日。七月，京師旱。幸洛陽寺，錄囚徒，舉冤獄。未還宮而澍雨。九年春正月，永昌徼外蠻夷及擅國重譯奉貢。改殯梁皇后於承光宮，儀比敬園。初，后葬有闕，竇后崩後，乃議改葬。十年五月丁巳，京師大雨，南山水流出至東郊，壞民廬舍。十一年，復置右校尉官，置在西河鵠澤縣。十二年，象林蠻夷攻燔官寺。秭歸山高四百餘丈，崩填谿水，厭殺百餘人。十一月癸酉夜，白氣長三丈，起國東北，指軍市十日。是月，西域蒙奇、疏勒二國歸義。十三年春正月上日，上以五經義異，書傳意殊，親幸東觀，覽書林，閱篇籍。十六年十一月己丑，行幸緱氏，登百坯山。元興元年五月，右扶風雍地裂。朝無寵族，政如砥矢，惠澤沾濡，鴻恩茂篤。外憂庶績，內勤經藝，自左右近臣，皆誦詩、書。德教在寬，仁恕並洽。是以黎元寧康，方國協和，貞符瑞應，八十餘品，帝讓而不宣，故靡得而記。元興元年十二月，帝崩于章德前殿，在位十七年，時年二十七，葬順陵，廟曰穆宗。
序曰：穆宗之嗣世，正身履道，以奉大業。賓禮耆艾，動式舊典。宮無嬪嬙鄭、衛之讌，囿無槃樂遊畋之豫。躬履玄德，虛靜自損。是以屢獲豐年，遠近承風云爾。

[book_title]孝殤皇帝
孝殤皇帝諱隆，和帝之少子也。和帝皇子數十，生者輒夭，故殤帝養於民。元興元年十二月，和帝崩。是日倉卒，殤帝時生百餘日，乃立以為皇太子。其夜即位，尊皇后鄧氏為皇太后。帝在襁褓，太后臨朝。殤帝詔省荏弱平簟。延平元年八月，帝崩于崇德前殿，年二歲，葬康陵。
孝殤襁褓承統，寢疾不豫，天命早崩，國祚中絕，社稷無主，天下敖然，賴皇太后臨朝，孔子稱「有婦人焉」，信哉！
[book_chapter]紀三

[book_title]恭宗孝安皇帝
孝安皇帝諱祜，清河孝王第二子也。少聰明敏達，慈仁惠和，寬容博愛，好樂施予。自在邸第，數有神光赤蛇嘉應，照耀於室內。又有赤蛇盤紆殿屋床笫之間，孝王常異之。年十歲，善史書，喜經籍，和帝甚喜重焉，號曰「諸生」。數燕見在禁中，特加賞賜，下及玩弄之物，諸王子莫得與比。殤帝即位，鄧后臨朝，以帝幼小，詔留於清河邸，欲為儲副。殤帝崩，以王青蓋車迎，齊於殿中，拜為長安侯，乃即帝位。謙讓恪懃，孜孜經學，志在供養，委政長樂宮。永初元年，徼外羌龍橋等六種慕義降附。永昌獻象牙、熊子。號皇太后母鄧夫人為新野君。新城山泉水大出，突壞人田，水深三丈。十一月，上始講尚書，书於典藝。二年春正月，帝加元服。六月，雹大如芋魁、雞子，風拔樹發屋。閏七月，徼外羌薄申等八種舉眾降。三年，鴈門烏桓及鮮卑叛，戰九原高梁谷。四年，司隸、豫、袞、徐、青、冀六州蝗。新野君薨，贈以玄玉赤紱，賻錢三千萬，布三萬匹。五年，漢陽人杜琦叛，琦自稱安漢將軍。漢陽故吏杜習手刺殺之。六年正月甲寅，謁宗廟。七年，郡國蝗飛過。濱水縣彭城、廣陽、廬江、九江穀九十萬斛，送敖倉。元初元年，日南地坼長百八十二里，廣五十六里。二年，青衣蠻夷堂律等歸義。安定太守杜恢與司馬鈞等并威擊羌，恢乘勝深入，至北地靈州丁奚城，為虜所害，鈞擁兵不救，收鈞下獄。蠻田山、高少等攻城，殺長吏。州郡募五里蠻夷、六亭兵追擊，山等皆降。賜五里、六亭渠率金帛各有差。四年，武庫火，燒兵物百二十五種，直千萬以上。詔曰：「方今八月案比之時。」虔人種羌大豪恬狼等詣度遼將軍降。延光二年，九真言嘉禾生，禾百五十六本，七百六十八穗。三年，鳳皇集濟南臺丞霍穆舍樹上，賜帛各有差。衛縣木連理，定陵縣木連理。潁川上言白鹿見。潁川上言麟見。黃龍見歷城，又見諸縣。四年三月，帝崩于葉縣，在位十九年，時年三十二。御車所止，飲食、百官、鼓漏、起居、車騎、鹵簿如故。及還宮，皇后與兄顯，中常侍江京、樊豐等共與偽詐，不欲令群臣知上道崩，欲偽道得病，遣司徒等分詣郊廟社稷，告天請命，誣罔靈衹，以亡為存。其夕發喪，群寮百姓，如喪考妣，塞外蠻夷，致祭涕泣。葬恭陵。
立章帝孫濟北惠王壽子北鄉侯犢。
聖德炳著。

[book_title]敬宗孝順皇帝
孝順皇帝諱保，孝安長子也。母早薨，追謚恭愍皇后。上幼有簡厚之質，體有敦愨之性，寬仁溫惠。始入小學，誦孝經章句，和熹皇后甚嘉之，以為宜奉大統。年六歲，永寧元年，為皇太子。受業尚書，兼資敏達。初，乳母王男、廚監邴吉為大長秋江京、中常侍樊豐等所譖愬，京懼有後害，遂共搆太子，太子坐廢為濟陰王。安帝崩，北鄉侯即尊位。王廢絀，不得上殿臨棺，而悲哀泣血，不下餐粥。北鄉侯薨，車騎將軍閻顯等議：「前不用濟陰王，今用怨人。」白閻太后，復徵諸王子，閉門發兵。中黃門孫程等十九人共討賊臣，以迎濟陰王於德陽殿西鍾下，即皇帝位。司空劉授以阿附惡逆，辟召非其人，策罷。永建元年，太傅馮石、太尉劉熹以阿黨權貴，李郃以人多疾疫免。三年，大傅桓焉無清介辟召，策罷。四年，漢陽率善都尉蒲密因桂陽太守文礱獻大明珠。詔曰：「
海內頗有災異，而礱不推忠竭誠，而喻明珠之瑞，求媚煩擾，珠今封卻還。」太尉劉光、司空張皓以陰陽不和，久託病，策罷。司徒許敬為陵轢使者策罷，以千石祿終身。六年，葉調國王遣使師會詣闕貢獻，以師會為漢歸義葉調邑君，賜其君紫綬，及撣國王雍由亦賜金印紫綬。陽嘉元年，望都、蒲陰狼殺女子九十七人，為不祠北岳所致。詔曰：「政失厥中，狼災為應，至乃殘食孤幼。博訪其故，山岳尊靈，國所望秩，而比不奉祠，淫刑放濫，害加孕婦。」二年，汝南童子謝廉、河南童子趙遠，年十二，各通一經。以太學初繕，應化而至，皆除郎中。疏勒王盤遣使文時詣闕，獻師子、封牛，師子形似虎，正黃，有髯耏，尾端茸毛大如斗。冬十月庚午，以春秋為辟雍，隸太學，隨月律。十月作應鍾，三月作姑洗。元和以來，音戾不調，修復黃鍾，作樂器，如舊典。四年，太尉施延以選舉貪污，策罷。詔曰：「朕以不德，謫見于天，零陵言日食，京師不覺。」永和元年，大將軍夫人躬先率下，淑慎其身，追號為開封君。六年十二月詔：「故將軍馬賢，前伐西夷，克敵深入，父子三人同命，其以漢中南鄭之武陽亭封賢孫承先為武陽亭侯，食租稅。」漢安元年，雒陽劉漢等百九十七家為火所燒，其九十家不自存，詔賜錢廩穀。時以遠近獻馬眾多，園廄充滿，始置承華廄令，秩六百石。八月，遣侍中杜喬、光祿大夫周舉等八人分行州郡，頒宣風化，舉實臧否。二年，詔禁民無得酤賣酒麴。建康元年八月，帝崩于玉堂前殿，在位十九年，時年三十。遺詔無起寢廟，衣以故服，珠玉玩好皆不得下，務為節約。葬憲陵，廟曰敬宗。
有司奏言：「孝順皇帝弘秉聖哲，龍興統業，稽乾則古，欽奉鴻烈。寬裕晏晏，宣恩以極，躬自菲薄，以崇玄默。遺詔貽約，顧念萬國。衣無製新，玩好不飾。塋陵損狹，不起寢廟，遵履前制，敬刔慎終，有始有卒。《孝經》曰：『愛敬盡於事親，而德教加於百姓。』詩云：『敬慎威儀，惟民之則。』臣請上尊號曰敬宗廟，天子世世獻奉，藏主祫祭，進武德之舞，如祖宗故事。」露布奏可。
中常侍籍建，遇姦追臣，追封為汝陰東鄉侯。

[book_title]孝沖皇帝
孝沖皇帝諱炳，順帝之少子也。年三歲，是時皇太子數不幸，國副未定，有司上言宜建聖嗣。建康元年四月，立為太子。順帝崩，太子即帝位，尊皇后梁氏為皇太后。帝幼弱，太后臨朝。永熹元年正月，帝崩于玉堂前殿，在位一年，葬懷陵。

[book_title]孝質皇帝
孝質皇帝諱纘，章帝玄孫，千乘貞王之曾孫也，樂安王孫，渤海王子也。年八歲，茂質純淑，好學尊師，有聞於郡國。孝沖帝崩，徵封建平侯，即皇帝位。傳勉頭及所帶玉印、鹿皮冠、黃衣詣洛陽，詔懸夏城門外，章示百姓。本初元年閏六月，帝崩於玉堂前殿，在位一年，時方九歲，葬靜陵。

[book_title]威宗孝桓皇帝
孝桓皇帝諱志，章帝曾孫，河間孝王孫，蠡吾侯翼之長子也，母曰匽夫人。年十四，襲爵，始入，有殊於人，梁太后欲以女弟妃之。本初元年四月，徵詣雒陽。既至，未及成禮，會質帝崩，無嗣，太后密使瞻察威儀才明，任奉宗廟，遂與兄冀定策於禁中，迎帝即位，時年十五。太后猶臨朝，御卻非殿。改元建和。元年，芝草生中黃藏府。江舍及李堅等伏誅。永興二年，光祿勳府吏舍夜壁下忽有青氣，掘之，得玉玦，各有鉤，長七寸三分，玦周五寸四分，身中皆有雕鏤。詔司隸：「蝗水為災，五穀不登，令所傷郡國皆種蕪菁，以助民食。」延熹元年三月己酉，初置鴻德苑，置令。二年，大將軍梁冀輔政，縱橫為亂。帝與中常侍單超等五人共謀誅之，於是封超等為五侯。五侯暴恣日甚，毒流天下。司徒韓縯、司空孫朗並坐不衛宮，止長壽亭，減死一等。以爵贖之。初置祕書監，掌典圖書，古今文字，考合異同。燒當等八種羌叛，護羌校尉段熲追擊到積石山。三年，白馬令李雲坐直諫誅。四年，京師雨雹，大如雞子。五年，長沙賊起，時攻沒蒼梧，取銅虎符，太守甘定、刺史侯輔各奔出城。以京師水旱疫病，帑藏空虛，虎賁、羽林不任事者住寺，減半奉。時賊乘刺史車，屯據臨湘，居太守舍。賊萬人以上屯益陽，殺長吏。七年冬十月，上幸雲夢，至新野公主、壽張敬侯廟。詔曰：「存善繼絕，實藉德貞。武騎都尉樊演高祖父重，以光武皇帝元舅，扶助中興，追封壽張侯，謚曰敬，祖父茂封冠軍平望鄉侯，五國並建，其二絕者祠之。」八年，妖賊蓋登稱「太皇帝」，有璧二十，珪五，鐵券十一，後伏誅。九年，戴異鉏田得金印，到廣陵以與龍尚。七月，祀黃老於北宮濯龍中，以文罽為壇，飾金銀釦器，采色眩耀，祠用三牲，太官設珍饌，作倡樂，以求福祥。名臣少府李膺等並為閹人所譖誣為黨人，下獄死。永康元年，西河言白兔見。在位二十一年崩，年三十六。
桓帝好音樂，善琴笙。

[book_title]孝靈皇帝
到夏門外萬壽亭，群臣謁見。
靈帝時，故大僕杜密、故長樂少府李膺各為鉤黨。尚書曰下本州考治。時上年十三，問諸常侍曰：「何鉤黨？」諸常侍對曰：「鉤黨人即黨人也。」即可其奏。
會稽許昭聚眾自稱大將軍，立父生為越王，攻破郡縣。
陳行相師遷奏，沛相魏愔，前為陳相，與陳王寵交通。
使中郎將堂谿典請雨，因上言改崇高山名為嵩高山。
有白衣人入德陽殿門，白衣人言「梁伯夏教我上殿」，與中黃門桓賢語，因忽不見。
有黑氣墯所御溫明殿庭中，如車蓋隆起，奮迅，五色，有頭，體長十餘丈，形貌似龍。
靈帝光和四年，初置綠驥廄，領受郡國調馬。
光和四年，郡國上芝英。
五年，帝起四百尺觀於阿亭道。
中平二年，造萬金堂於西園。
三年，又造南宮玉堂，築廣成苑。
靈帝鑄黃鍾二千斛，四懸於嘉德端門內，二在雲臺殿前也。
[book_chapter]表

[book_title]百官表
竇憲作大將軍，置長史、司馬員吏官屬，位次太傅。
大將軍出征，置中護軍一人。
其將軍不常置，比公者又有驃騎將軍。建武二十年，復置驃騎將軍，位次公，有長史一人。
度遼將軍司馬二人。
章帝又置祀令、丞，延平元年省。
永平六年，以廷尉皆曹吏強為廷尉，以明用達法理，超遷非次。
大鴻臚，漢舊官，建武元年復置。屬官大行丞一人，大行丞有治禮員三十七人，主齋祠儐贊九賓之禮。又有公室，主調中都官斗食以下，功次相補。
鴻臚三十六人，其陳寵、左雄、朱寵、龐參、施延並遷公。
其主薨無子，置傅一人守其家。
桓帝延熹元年三月己酉，置鴻德苑，置令。
州牧刺史，漢舊官，建元元年復置牧，十八年改為刺史，督二千石。
交趾刺史，持節。
其紹封削絀者，中尉、內史官屬亦以率減。
建武元年，復設諸侯王金璽綟綬，公、侯金印紫綬。九卿、執金吾、河南尹秩皆中二千石，大長秋、將作大匠、度遼諸將軍，郡太守、國傅相皆秩二千石，校尉、中郎將、諸郡都尉、諸國行相、中尉、內史、中護軍、司直秩皆二千石，以上皆銀印青綬。中外官尚書令、御史中丞、治書侍御史、公將軍長史、中二千石丞、正、平、諸司馬、中宮王家僕、雒陽令秩皆千石，尚書、中謁者、謁者、黃門缈從四僕射、諸都監、中外諸都官令、都候、司農部丞、郡國長史、丞、候、司馬、千人秩皆六百石，家令、侍、僕秩皆六百石，雒陽市長秩四百石，主家長秩皆四百石，以上皆銅印黑綬。諸署長、楫櫂丞秩三百石，諸秩千石者，其丞、尉皆秩四百石，秩六百石者，丞、尉秩三百石，四百石者，其丞、尉秩二百石，縣國丞、尉亦如之，縣、國三百石長相，丞、尉亦二百石，明堂、靈臺丞、諸陵校長秩二百石，丞、尉、校長以上皆銅印黃綬。縣國守宮令、相或千石或六百石，長相或四百石或三百石，長相皆以銅印黃綬。而有秩者侍中、中常侍、光祿大夫秩皆二千石，太中大夫秩皆比二千石，尚書、諫議大夫、侍御史、博士皆六百石，議郎、中謁者秩皆比六百石，小黃門、黃門侍郎、中黃門秩皆比四百石，郎中秩皆比三百石，太子舍人秩二百石。
[book_chapter]志

[book_title]律曆志
凡律所革，以變律呂，相生至六十。

[book_title]禮志
立春之日，立青旛，施土牛於門外，以示兆民。
章帝行幸，敕立春之日，京都百官皆衣青衣，令史皆服青幘。
漢承秦滅學，庶事草創，明堂、辟雍闕而未舉。武帝封禪，始立明堂於泰山，猶不於京師。元始中，王莽輔政，庶績復古，乃起明堂、辟雍。

[book_title]樂志
漢樂四品：一曰大予樂，典郊廟、上陵殿諸食舉之樂。郊樂，易所謂「先王以作樂崇德，殷薦上帝」，周官「若樂六變，則天神皆降，可得而禮也」。宗廟樂，虞書所謂「琴瑟以詠，祖考來假」，詩云「肅雍和鳴，先祖是聽」。食舉樂，王制謂「天子食舉以樂」，周官「王大食則令奏鍾鼓」。二曰周頌雅樂，典辟雍、饗射、六宗、社稷之樂。辟雍、饗射，孝經所謂「移風易俗，莫善於樂」，禮記曰「揖讓而治天下者，禮樂之謂也」。社稷，詩所謂「琴瑟擊鼓，以御田祖」者也。禮記曰「夫樂施於金石，越於聲音，用乎宗廟、社稷，事乎山川、鬼神」，此之謂也。三曰黃門鼓吹，天子所以宴樂群臣，詩所謂「坎坎鼓我，蹲蹲舞我」者也。其短簫鐃歌，軍樂也。其傳曰黃帝岐伯所作，以建威揚德，風勸士也。蓋周官所謂「王師大獻則令凱樂，軍大獻則令凱歌」也。孝章皇帝親著歌詩四章，列在食舉，又制雲臺十二門詩，各以其月祀而奏之。熹平四年正月中，出雲臺十二門新詩，下大予樂官習誦，被聲，與舊詩並行者，皆當撰錄，以成樂志。

[book_title]郊祀志
太尉趙憙上言曰：「自古帝王，每世之隆，未嘗不封禪。陛下聖德洋溢，順天行誅，撥亂中興，作民父母，修復宗廟，救萬姓命，黎庶賴福，海內清平。功成治定，群司禮官咸以為宜登封告成，為民報德。百王所同，當仁不讓。宜登封岱宗，正三雍之禮，以明靈契，望秩群神，以承天心也。」
中元元年正月，群臣復奏言：「登封告成，為民報德，百王所同。陛下輒拒絕不許，臣下不敢頌功述德業。謹按河雒讖書，赤漢九世，當巡封泰山，凡三十六事，傅奏左帷。陛下遂以仲月令辰，遵岱嶽之正禮，奉圖雒之明文，以和靈瑞，以為兆民。」上曰：「至泰山乃復議。國家德薄，災異仍至，圖讖蓋如此。」
上東巡狩，至泰山，有司復奏河雒圖記表章赤漢九世尤著明者，前後凡三十六事。與博士充等議，以為「殷統未絕，黎庶繼命，高宗久勞，猶為中興。武王因父，受命之列，據三代郊天，因孔子甚美其功，後世謂之聖王。漢統中絕，王莽盜位，一民莫非其臣，尺土靡不其有，宗廟不祀，十有八年。陛下無十室之資，奮振於匹夫，除殘去賊，興復祖宗，集就天下，海內治平，夷狄慕義，功德盛於高宗、武王。宜封禪為百姓祈福。請親定刻石紀號文，太常奏儀制」。詔曰：「許。昔小白欲封，夷吾難之；季氏欲旅，仲尼非焉。蓋齊諸侯，季氏大夫，皆無事於泰山。今予末小子，巡祭封禪，德薄而任重，一則以喜，一則以懼。喜於得承鴻業，帝堯善及子孫之餘賞，蓋應圖籙，當得是當。懼於過差，執德不弘，言道不篤，為議者所誘進，後世知吾罪深矣。」
北夷作寇，千里無煙火，無雞鳴狗吠之聲。
封禪，其玉牒文秘，天子事也。
明帝宗祀五帝於明堂，光武皇帝配之。
詔曰：「經稱『秩元祀，咸秩無文』。祭法『功施於民則祀之，以死勤事則祀之，以勞定國則祀之，能禦大災則祀之。以日月星辰，民所瞻仰也；山林川谷丘陵，民所取材用也。非此族也，不在祀典』。傳曰：『聖王先成民而致力於神。』又曰：『山川之神，則水旱癘疫之災，於是乎禜之。日月星辰之神，則雪霜風雨之不時，於是乎禜之。』孝文十二年令曰：『比年五穀不登，欲有以增諸神之祀。』王制曰：『山川神祇有不舉者，為不敬。』今恐山川百神應典祀者尚未盡秩，其議增修群祀宜享祀者，以祈豐年，以致嘉福，以蕃兆民。詩不云乎：『懷柔百神，及河喬嶽。』有年報功，不私幸望，豈嫌同辭，其義一焉。』
祠禮畢，命儒者論難。
孝成時，匡衡奏立北郊，復祠六宗。至建武都雒陽，制郊祀，六宗廢不血食，大臣上疏謂宜復舊。上從公議，由是遂祭六宗。
永平三年八月丁卯，公卿奏議世祖廟登歌八佾舞名。東平王蒼議，以為漢制舊典，宗廟各奏其樂，不皆相襲，以明功德。秦為無道，殘賊百姓，高皇帝受命誅暴，元元各得其所，萬國咸熙，作武德之舞。孝文皇帝躬行節儉，除誹謗，去肉刑，澤施四海，孝景皇帝制昭德之舞。孝武皇帝功德茂盛，威震海外，開地置郡，傳之無窮，孝宣皇帝制盛德之舞。光武皇帝受命中興，撥亂反正，武暢方外，震服百蠻，戎狄奉貢，宇內治平，登封告成，修建三雍，肅穆典祀，功德巍巍，比隆前代。以兵平亂，武功盛大。歌所以詠德，舞所以象功，世祖廟樂名宜曰大武之舞。元命包曰：「緣天地之所雜樂為之文典。」文王之時，民樂其興師征伐，而詩人稱其武功。琁機鈐曰：「有帝漢出，德洽作樂。」各與虞韶、禹夏、湯護、周武無異，不宜以名舞。協圖徵曰：「大樂必易。」詩傳曰：「頌言成也，一章成篇，宜列德，故登歌清廟一章也。」漢書曰：「百官頌所登御者，一章十四句。」依書文始、五行、武德、昭德、盛德修之舞，節損益前後之宜，六十四節為舞，曲副八佾之數。十月烝祭始御，用其文始、五行之舞如故。進武德舞歌詩曰：「於穆世廟，肅雍顯清，俊乂翼翼，秉文之成。越序上帝，駿奔來寧，建立三雍，封禪泰山，章明圖讖，放唐之文。休矣惟德，罔射協同，本支百世，永保厥功。」詔書曰：「驃騎將軍議可。」進武德之舞如故。
章帝初即位，賜東平憲王蒼書曰：「朕夙夜伏思，念先帝躬履九德，對於八政勞謙克己終始之度，比放三宗誠有其美。今迫遺詔，誡不起寢廟，臣子悲結，僉以為雖於更衣，猶宜有所宗之號，以克配功德。宗廟至重，朕幼無知，寤寐憂懼。先帝每有著述典議之事，未嘗不延問王，以定厥中。願王悉明處，乃敢安之。公卿議駁，今皆并送。及有可以持危扶顛，宜勿隱。思有所承，公無困哉！」太尉憙等奏：「禮，祖有功，宗有德。孝明皇帝功德茂盛，宜上尊號曰顯宗，四時祫食於世祖廟，如孝文皇帝在高廟之禮，奏武德、六始、五行之舞。」蒼上言：「昔者孝文廟樂曰昭德之舞，孝武廟樂曰盛德之舞，今皆祫食於高廟，昭德、盛德之舞不進，與高廟同樂。今孝明皇帝主在世祖廟，當同樂，盛德之樂無所施；如自立廟當作舞樂者，不當與世宗廟盛德之舞同名，即不改作舞樂，當進武德之舞。臣愚毡鄙陋，廟堂之論，誠非所當聞所宜言。陛下體純德之妙，奮至謙之意，猥歸美於載列之臣，故不敢隱蔽愚情，披露腹心。誠知愚鄙之言，不可以仰四門賓于之議。伏惟陛下以至德當成、康之隆，天下乂安刑措之時也。百姓盛歌元首之德，股肱貞良，庶事寧康。臣欽仰聖化，嘉羡盛德，危顛之備，非所宜稱。」上復報曰：「有司奏上尊號曰顯宗，藏主更衣，不敢違詔。祫食世祖，廟樂皆如王議。以正月十八日始祠。仰見榱桷，俯視几筵，眇眇小子，哀懼戰慄，無所奉承。愛而勞之，所望於王也。」
建初四年八月，上以公卿所奏明德皇后在世祖廟坐位駁議示東平憲王蒼，蒼上言：「文、武、宣、元祫食高廟，皆以后配。先帝所制，典法設張。《大雅》曰：「昭哉來御，從其祖武。』又曰：『不愆不忘，率由舊章。』明德皇后宜配孝明皇帝。」
永初六年，皇太后入宗廟，於世祖廟與皇帝交獻焉，如光烈皇后故事。

[book_title]地理志
蕭何墓在長陵東司馬門道北百步。
霍光墓在茂陵東司馬門道南四里。
王莽分鉅鹿為和成郡。
蛇丘有芳陘山。
東緡，縣名，屬山陽郡。
光武中興，都洛陽，又於南陽置南都。
魯陽鄉在尋陽縣。
西海有勝山。
秦時改為太末，有龍丘山在東，有九石特秀，色丹，遠望如蓮華。萇之隱處有一巖穴如窗牖，中有石旣，可寢處。
建安二十年，復置漢寧郡，分漢中之安陽、西城。又分鍚、上庸為上庸郡，置都尉。
安帝即位之年，分三縣來屬。
臨濟，王莽更名利居，安帝永初二年，改從今名。
永興元年，鄉三千六百八十二，亭萬二千四百四十二。

[book_title]車服志
天子行有錫罕。
永平二年正月，公卿議春南北郊，東平王蒼議曰：「孔子曰：『行夏之時，乘殷之路，服周之冕。』為漢制法。高皇帝始受命創業，制長冠以入宗廟。光武受命中興，建明堂，立辟雍。陛下以聖明奉遵，以禮服龍袞，祭五帝。禮缺樂崩，久無祭天地冕服之制。按尊事神祇，絜齋盛服，敬之至也。日月星辰，山龍華藻，天王袞冕十有二旒，以則天數；旂有龍章日月，以備其文。今祭明堂宗廟，圓以法天，方以則地，服以華文，象其物宜，以降神明，肅雍備思，博其類也。天地之禮，冕冠裳衣，宜如明堂之制。」
武冠，俗謂之大冠。
貴人、相國綠綬，三采，綠紫白，純綠圭。公、侯、將軍紫綬，二采，紫白，純紫圭。公主封君同。九卿、中二千石青綬，三采，青白紅，純青圭。千石、六百石黑綬，二采，青紺，純青圭。四百、三百、二百石黃綬，一采，純黃圭。百石青紺綬，一采，宛轉繆織圭。
孝明帝作蠙珠之佩，以郊祀天地。
賜段熲亦幘，故知自上下通服之，皆烏也。廚人綠，馭人赤，輿輦人黃，駕五輅人逐車色。其承遠遊進賢者，施以掌導，謂之介幘。承武弁者，施以笄導，謂之平巾。
[book_chapter]傳一

[book_title]光烈陰皇后
有陰子公者，生子方，方生幼公，公生君孟，名睦，即后之父也。
上微時，過新野，聞后美，心悅之。後至長安，見執金吾車騎甚盛，因歎曰：「仕宦當作執金吾，娶妻當得陰麗華。」更始元年，遂納后於宛。
光烈陰皇后，上即位，立為貴人。上以后性賢仁，宜母天下，欲授以尊位。后輒退讓，自陳不足以當大位。
後為皇后。
失親數十年，言及未嘗不流涕。

[book_title]明德馬皇后
明德皇后嘗久病，至卜者家為卦，問咎祟所在。卜者卦定釋蓍，仰天歎息。卜者乃曰：「此女明年小疾，必將貴。遂為帝妃，不可言也。」
后長七尺二寸，青白色，方口美髮。
明帝馬皇后美髮，為四起大髻，但以髮成，尚有餘，繞髻三匝，復出諸髮。眉不施黛，裝不求飾。獨左眉角小缺，補之如粟。常稱疾而終身得意。
先人後己，發於至誠。
薦達左右。
永平三年春，有司奏請立長秋宮，以率八妾。上未有所言。皇太后曰：「馬貴人德冠後宮。」遂登至尊。先是數日，后夢有小蟲飛無數隨著身，入皮膚中，復飛出。
明德皇后既處椒房，太官上飯，累餚膳備副，重加幕覆，輒撤去，譴敕令與諸舍相望也。
明德馬后不喜出入游觀，希嘗臨御涜牖。
馬后袍極麤疏，諸主朝望見，反以為綺。后曰：「此繒染色好，故直用之。」
明德馬皇后嘗有不安，時在敬法殿東廂，上令太夫人及兄弟得入見。
馬皇后志在克己輔上，不以私家干朝廷。兄馬防為虎賁中郎將，弟為黃門郎，訖永平世不遷。
明德馬后，時上欲封諸舅，外間白太后，曰：「吾自念親屬皆無柱石之功，俗語曰：『時無赭，澆黃土。』」
太后詔曰：「吾萬乘主，欲身率眾，身服大練縑裙，食不求所甘，左右傍人皆無薰香之飾。前過濯龍門上，見外家問起居，車如流水，馬如遊龍，倉頭衣綠恳，領袖正白，顧視御者，不及之。亦不譴怒，但絕其歲用，冀以默止讙耳。」
上欲封諸舅，馬太后輒斷絕曰：「計之熟矣，勿有疑也。至孝之行，安親為上。今遭變異，穀價數倍，憂惶晝夜，不安坐臥，而欲封爵，違逆慈母之拳拳。吾素剛急，有胸中氣，不可不慎。穰歲之後，唯子之志，吾但當含飴弄孫，不能復知政。」
后素謹慎，小感慨輒自責，如平生事舅姑。時新平主家御者失火，及北閣後殿，深以自過，起居不忻。至正月當上原陵，言我守備不精，慚見原陵，不上。
明德馬后置織室，蠶於濯龍中，數往來觀視，內以為娛樂，外以先女功。
明德后詔書流布，咸稱至德，王主諸家，莫敢犯禁。廣平、鉅鹿、樂成王在邸，入問起居，帝望見車騎鞍勒皆純黑，無金銀綵飾，馬不踰六尺，於是以白太后，即賜錢各五百萬，於是施親戚，被服自如。

[book_title]章德竇皇后
進止得適，人事修備。
后性敏給。

[book_title]敬隱宋皇后
敬隱宋后以王莽末年生，遭世倉卒，其母不舉，棄之南山下。時天寒，冬十一月，再宿不死。外家出過於道南，聞有兒啼聲，憐之，因往就視，有飛鳥紆翼覆之，沙石滿其口鼻，能喘，心怪偉之，以有神靈，遂取而持歸養，長至年十三歲，乃以歸宋氏。
章帝宋貴人，時竇皇后內寵方盛，以貴人名族，節操高妙，心內害之，欲為萬世長計，陰設方略，讒毀貴人，由是母子見疏。數月，誣奏貴人使婢為蠱道祝詛，七年，遂被譖暴卒。

[book_title]孝和陰皇后
孝和陰皇后，聰慧敏達，有才能，善史書。永元二年，選入掖庭，為貴人，託以先后近屬，故有寵
巫蠱咒詛。

[book_title]和熹鄧皇后
和熹鄧后年五歲，太夫人為剪髮，夫人年老目冥，並中后額，雖痛忍而不言，一額盡傷。左右怪而問之，后言：「夫人哀我為斷髮，難傷老人意，故忍之耳。」
和熹皇后六歲，諸兄持后髮，后曰：「身體髮膚，受之父母，不敢毀傷，孝之始也，奈何弄人髮乎？」
六歲能書。
諸兄讀經，難問其意。
和熹鄧后七歲讀論語，志在書傳，母常非之曰：「當習女工，今不是務，寧當學博士耶？」后重違母意，晝則縫紉，夜私買脂燭讀經傳，宗族外內皆號曰「諸生」。
和熹鄧皇后嘗夢捫天體，蕩蕩正青，滑如磄●，有若鍾乳，后仰嗽之。以訊占夢，言堯夢攀天而上，湯夢及天舐之，皆聖主之夢。
博覽五經傳記。
和熹鄧后遜位，手書謝表，深陳德薄，不足以奉承宗廟，充少君之位。
和熹鄧后即位，萬國貢獻悉禁絕，惟歲時供紙墨而已。
鄧太后賜馮貴人步搖一具。
和熹后時，新遭大憂，法禁未設，宮中亡大珠一篋，主名不立。太后念欲下掖庭考問之，恐有無辜僵仆者，乃親自臨見宮人，一一閱問，察其顏色，開示恩信。宮人盜者，即時其服，不加鞭箠，不敢隱情，宮人驚，咸稱神明。
鄧太后雅性不好淫祀。
鄧太后臨朝，上林鷹犬，悉斥放之。
下□尚書曰：「國家離亂，大匇未安，黃門鼓吹，曷有燕樂之志。欲罷黃門鼓吹。」
和熹鄧后稱制，永初二年三月，京師旱，至五月朔，太后幸雒陽寺，省庶獄，舉冤囚。徒杜泠不殺人，自誣，被掠羸困，使輿見，畏吏，不敢自理。吏將去，微疾舉頸，若欲有言，太后察視覺之，即呼還問狀，遂信，即時收令下獄抵罪，尹左遷。行未還宮，澍雨大降。
鄧太后嘗體不安，左右憂惶，至令禱祠，願以人為代。太后聞之，即譴怒，敕掖庭令以下：「何故乃有此不祥之言？」左右咸流涕，歎太后臨大病，不自顧，而念兆民。後病瘳，豈非天地之應與？
和熹鄧后自遭大憂，及新野君仍喪，諸兄常悲傷思慕，羸瘦骨立，不能自勝。

[book_title]順烈梁皇后
有光景之祥。
九歲誦論語。
孝順梁皇后，永建三年春三月丙午，選入掖庭。相工茅通見之，瞿然驚駭，卻再拜賀曰：「此所謂日角偃月，相之極貴，臣所未嘗見。」太史卜之，兆得壽房，又筮之，得坤之比。
順帝陽嘉元年，立順烈皇后。是時自冬至春不雨，尊后之日，嘉澍沾渥。
太后攝政。

[book_title]竇貴人
竇章女，順帝初，入掖庭為貴人，早卒。帝追思之，詔史官樹碑頌德，章自為之辭。

[book_title]孝崇匽皇后
申貴人生孝穆皇帝，趙夫人為穆皇后，匽夫人生桓帝。帝既立，追謚趙夫人為穆皇后，匽夫人為博園貴人。和平元年，桓帝詔曰：「博園匽貴人履高明之懿德，資淑美之嘉會，與天合靈，篤生朕躬，『欲報之德』，詩所感歎，今以貴人為孝崇皇后。」

[book_title]孝桓鄧皇后
孝桓帝鄧后，字猛，父香，早死，猛母宣改嫁為掖庭民梁紀妻。紀者，襄城君孫壽之舅也。壽引進令入掖庭，得寵為貴人，故冒姓為梁氏。

[book_title]靈帝宋皇后
左道。

[book_title]靈思何皇后
長七尺一寸。書鈔卷二三
[book_chapter]傳二

[book_title]齊武王縯
縯字伯升。王莽末年，天下大旱，蝗蟲蔽天，盜賊群起，四方潰畔。伯升遂起兵舂陵。
伯升進圍宛，莽素震其名，大懼，使畫伯升像於埻，旦起射之。
平林後部攻新野，不下，宰潘臨登城言曰：「得司徒劉公一信，願先下。」及伯升軍至，即開門降。
伯升作攻城鬥車，上曰：「地車不可用，誰當獨居此上者？」伯升曰：「此兵法也。」上曰：「兵法但有所圖畫者，實不可用。」伯升遂作之。後有司馬犯軍令，當斬，坐鬥車上。
更始遂共謀誅伯升，大會諸將，以成其計。更始取伯升寶劍視之，繡衣御史申屠建隨獻玉玦，更始竟不能發。
劉伯升部將宗人劉稷，數陷陣潰圍，勇冠三軍。聞更始立，怒曰：「本起兵圖大事者，伯升兄弟，更始何為者耶？」更始聞而心忌之。以稷為抗威將軍，稷不肯拜。更始乃收稷，將誅之，伯升固爭，並執伯升，即日害之。

[book_title]北海靖王興
興遷弘農太守，縣吏張申有伏罪，興收申案論，郡中震慄。時年旱，分遣文學循行屬縣，理冤獄，宥小過，應時甘雨澍降。
北海靖王興，上撫育如子，每朝廷有異政，京師雨澤，秋稼好醜，輒驛馬下問興。其見親重如此。

[book_title]北海敬王睦
北海敬王睦，顯宗之在東宮，尤見幸。而睦性謙恭好士，名儒宿德，莫不造門。永平中，法憲頗峻，睦乃謝絕賓客，放心音樂。歲終，遣中大夫奉璧朝賀，召而謂曰：「朝廷設問寡人，大夫將何辭對？」使者曰：「大王忠孝慈仁，敬賢樂士，臣雖螻蟻，敢不以實？」睦曰：「吁，子危我哉！此乃孤幼時進趨之行也。大夫其對以孤襲爵已來，志意衰惰，聲色是娛，犬馬是好。」使者受命而行。
北海敬王睦善草書，臨病，明帝驛馬令作草書尺牘十首焉。

[book_title]趙孝王良
光武初起兵，良搏手大呼曰：「我欲詣納言嚴將軍。」叱上起去。出閤，令人視之。還白方坐啗脯，良復讙呼。上言「不可讙露」。明旦欲去。前白良曰：「欲竟何時詣嚴將軍所？」良意下，曰：「我為詐汝耳，當復何苦乎？」
乾私出國，到魏郡鄴、易陽，止宿亭，令奴金盜取亭席，金與亭佐孟常爭言，以刃傷常，部吏追逐，乾藏逃，金絞殺之，懸其屍道邊樹。國相舉奏，詔書削中丘。

[book_title]劉弘
劉弘，字禹孫，年十五，治歐陽尚書，布衣徒行，請誦孜孜。
弘字孺孫，先起義兵，卒。

[book_title]劉梁
梁字季少，病筋攣卒。

[book_title]城陽恭王祉
初名終，後改為祉。
劉敞曾祖節侯買，以長沙定王子封於零道之舂陵鄉，為舂陵侯。敞父仁嗣侯，於時見戶四百七十六，以舂陵地勢下濕，有山林毒氣，難以久處，上書願減戶徙南陽，留男子昌守墳墓，元帝許之。初元四年，徙南陽之白水鄉，猶以舂陵為國名，遂與眾弟鉅鹿都尉回往家焉。仁卒，敞謙儉好義，推父時金寶財產與昆弟。荊州刺史上其義行，拜盧江都尉。
敞臨廬江歲餘，遭旱，行縣，人持枯稻，自言稻皆枯。吏強責租。敞應曰：「太守事也。」載枯稻至太守所。酒數行，以語太守，太守曰：「無有。」敞以枯稻示之，太守曰：「都尉事邪？」敞怒叱太守曰：「鼠子何敢爾！」刺史舉奏，莽徵到長安，免就國。
敞為嫡子終娶宣子女習為妻，宣使嫡子姬送女入門，二十餘日，義起兵。
祉以建武二年三月見於懷宮。

[book_title]東海恭王彊
東海恭王彊，光武皇帝長子也。母郭后。建武二年六月，立為皇太子。十七年十月，郭后廢為中山太后。自郭后廢，彊不自安，數因左右陳誠，願備藩輔。十九年六月，彊廢為東海王。二十八年十月，就國，兼食東海、魯國二郡二十九縣，租入倍諸王，賞賜恩寵絕無倫比，置虎賁旄頭雲罕，宮殿設鍾廪之懸。彊性聰達恭謙，臨之國，比上書讓還東海十九縣，又因皇太子固辭。上不許，以彊章示公卿大夫，深嘉歎之。
東海王彊薨，上發魯相所上檄，下床伏地，舉聲盡哀，至長樂宮，白太后，因出幸津門亭發喪。
東海王彊薨，追念彊雅性恭儉，不欲令厚葬以違其意，詔中常侍杜岑、東海傅相曰：「王恭謙好禮，以德自終。敕官屬遣送，務行約省，茅車瓦器，以成王志。」
東海王彊孫頃王肅，性謙儉，修恭王法。永初中，以西羌未平，上錢二千萬。元初中，復上縑萬疋，以助國費。

[book_title]沛獻王輔
沛獻王輔，善京氏易。永平五年秋，京師少雨，上御雲臺，召尚席取卦具自卦，以周易卦林占之，其繇曰：「蟻封穴戶，大雨將集。」明日大雨。上即以詔書問輔曰：「道豈有是耶？」輔上書曰：「案易卦震之蹇，蟻封穴戶，大雨將集。蹇，艮下坎上，艮為山，坎為水。山出雲為雨，蟻穴居而知雨，將雲雨，蟻封穴，故以蟻為興文。」詔報曰：「善哉！王次序之。」
沛王、楚王來朝，皆就國，明帝告諸王傅相，王諸子年五歲以上，皆令帶列侯印，復送綬十九枚，為諸王子在道欲急帶之也。
沛獻王輔，性恭嚴有威，好經書，論集經傳圖讖，作五經通論。奉蕃以至沒，遵履法度，未嘗犯禁，稱為賢王。

[book_title]楚王英
楚王英奉送黃縑三十五疋、白紈五疋入贖，楚相以聞，詔書還贖縑紈，以助伊蒲塞桑門之盛饌。
光武子楚王英謀反自殺。

[book_title]濟南安王康
濟南安王康，多殖財貨，大治宮室，起內第，奴婢千四百人。

[book_title]東平憲王蒼
東平王蒼，少好經書，雅有智慧。
東平憲王蒼，少有孝友之質，寬仁弘雅。中元二年，光武帝崩，明帝詔曰：「東平王蒼，寬博有謀，可以託六尺之孤，臨大節而不可奪，其以蒼為驃騎將軍，位在三公上。」
是時四方無虞，蒼以天下化平，宜修禮樂，乃與公卿共議定南北郊冠冕車服制度，乃祖廟登歌八佾舞數。蒼以親輔政，盡心王室，每有議事，上未嘗不見從，名稱日重。
東平憲王蒼開東閤，延英雄。
東平憲王蒼上書表薦名士左馮翊桓虞等，虛己禮下，與參政事。
上嘗問東平王蒼曰：「在家何業最樂？」蒼對曰：「為善最樂。」上嗟歎之。
東平王蒼與諸王朝京師，月餘還。帝臨送歸宮，悽然懷思，乃遣使手詔諸國曰；「辭別之後，獨坐不樂，因就車歸，伏軾而吟，瞻望永懷，實勞我心，誦及采菽，以增歎息。」
明帝詔書示諸國曰：「詔問東平王蒼處家何等最樂，王對曰：『
為善最樂。』」帝曰：「其言甚大，副其腰腹。」蒼美鬢髯，腰帶八尺二寸。
上以所自作光武皇帝本紀示東平憲王蒼，蒼因上世祖受命中興頌。上甚善之，以問校書郎，此與誰等，皆言類相如、揚雄，前代史岑比之。
建初三年，上賜東平王蒼書曰：「歲月騖過，山陵浸遠，孤心慘愴。饗衛士南宮，皇太后因過按行閱視舊時衣物。惟王孝友之德，今以光烈皇后假髻、帛巾各一、衣一篋遺王，可時瞻視，以慰凱風寒泉之思。今魯國孔氏尚有仲尼車輿冠履，明德盛者，光靈遠也。致宛馬一匹。聞武帝歌天馬，霑赤汗，今親見其然，血從前髆上小孔中出。」
四年，蒼上疏願朝。上以王觸寒涉道，使中謁者賜乘輿貂裘。蒼到洛陽，使鴻臚持節郊迎，引入，不在讚拜之位，升殿乃拜，上親答拜。蒼上疏曰：「賜奉朝請，咫尺天顏，事過典故。」諸王歸國，上特留蒼。賜以祕書列圖、道術祕方。至八月飲酎畢，有司復奏遣蒼，乃許之。手詔賜蒼曰：「骨肉天性，誠不以遠近親疏，然數見顏色，情重昔時，中心戀戀，惻然不能言。」於是車駕祖送，流涕而訣。復賜乘輿服御，珍寶鞍馬，錢布以億萬計。
東平王蒼到國後病水氣喘逆，上遣太醫丞相視之，小黃門侍疾。置驛馬，傳起居，以千里為程。
東平王蒼葬，章帝詔有司加賜鸞輅乘馬，龍旂九旒，虎賁百人。
章帝幸東平，祭東平王墓，云：「思其人，到其鄉，其處在，其人亡。」

[book_title]阜陵質王延
阜陵質王延在國侈泰驕佚。

[book_title]廣陵思王荊
廣陵思王荊，性刻急隱害，喜文法，有才能。中元二年，世祖崩，不悲哀，而作飛書與東海王彊，說之，令舉兵為逆亂。彊得荊書，即執其行書者，封上之。以親親隱其事，遣荊止河南宮。
廣陵王荊祝詛，自殺。

[book_title]中山簡王焉
簡王焉以郭太后少子，獨留京師。

[book_title]琅邪孝王京
琅邪孝王京就國都，雅好宮室，窮極技巧，壁帶玉飾以金銀。
光烈皇后崩，明帝悉以太后所遺金寶賜京。

[book_title]彭城靖王恭
恭賜號靈壽王，未有國邑。
恭子男丁前妻物故，酺侮慢丁小妻，恭怒，閉酺馬廄，酺亡，夜詣彭城縣欲上書，恭遣從官倉頭曉令歸，數責之，乃自殺。
丙為都鄉侯，國為安鄉侯，丁為魯陽鄉侯。
定兄據卞亭侯，弟光昭陽亭侯，固公梁亭侯，興蒲亭侯，延昌城亭侯，祀梁父亭侯，堅西安亭侯，代林亭侯。

[book_title]樂成靖王黨
樂成靖王黨，善史書，喜正文字。

[book_title]樂成王萇
安帝詔曰：「樂成王居諒闇，衰服在身，彈棋為戲，不肯謁陵。」

[book_title]下邳惠王衍
和帝賜恭詔曰：「皇帝問彭城王始夏無恙。蓋聞堯親九族，萬國協和，書典之所美也。下邳王被病沈滯之疾，昏亂不明，家用不寧，姬妾適庶，諸子分爭，紛紛至今。前太子卬頑凶失道，陷于大辟，是後諸子更相誣告，迄今適嗣未知所定，朕甚傷之。惟王與下邳王恩義至親，正此國嗣，非王而誰？禮重適庶之序，春秋之義大居正。孔子曰：『惟仁者能好人，能惡人。』貴仁者所好惡得其中也。太子國之儲嗣，可不慎歟！王其差次下邳諸子可為太子者上名，將及景風拜授印綬焉。」

[book_title]梁節王暢
梁節王暢上疏曰：「筋骨相連，命在絲髮。」

[book_title]清河王慶
永元四年，移幸北宮章德殿，講白虎觀，慶得入省宿止。
十五年，有司以日食陰盛，奏遣諸王侯就國。詔曰：「甲子之異，責由一人。諸王幼稚，早離顧復，弱冠相育，常有蓼莪、凱風之哀。選懦之恩，知非國典，且復宿留。」

[book_title]平原王勝
平原王葬，鄧太后悲傷，命史官述其行跡，為作傳誄，藏于王府。
[book_chapter]傳三

[book_title]劉玄
劉玄，字聖公，光武族兄也。弟為人所殺，聖公結客欲報之。客犯法，聖公避吏於平林。吏繫聖公父子張。聖公詐死，使人持喪歸舂陵，吏乃出子張，聖公因自逃匿。王莽末，南方飢饉，人庶群入野澤，掘鳧茈而食，更相侵奪。新市人王匡、王鳳為平理諍訟，遂推為渠帥，眾數百人。諸亡命往從之，數月間至七八千人，號新市兵。平林人陳牧、廖湛復聚眾千餘人，號平林兵。聖公入平林中，與伯升會，遂共圍宛。聖公號更始將軍。自破甄阜等，眾庶來降十餘萬。諸將立劉氏，南陽英雄皆歸望於伯升。然漢兵以新市、平林為本，其將帥素習聖公，因欲立之。而朱鮪立壇城南淯水上，詣伯升。呂植通禮經，為謁者，將立聖公為天子儀以示諸將。馬武、王匡以為王莽未滅，不如且稱王。張卬拔劍擊地曰：「稱天公尚可，稱天子何謂不可！」於是諸將軍起，與聖公至於壇所，奉通天冠進聖公。於是聖公乃拜，冠，南面而立，改元為更始元年。上為太常偏將軍。上破二公於昆陽城，而更始收劉稷及伯升，即日皆物故。上馳詣宛謝罪，更始大慚。長安中兵攻王莽，斬首，收璽綬詣宛。更始入便坐黃堂上視之，曰：「莽不如此，當與霍光等。」更始韓夫人曰：「莽不如此，帝那為得之？」更始北都洛陽，李松等自長安傳輿服御物，及中黃門從官至洛陽。關中咸相望天子，更始遂西發洛陽，李松奉引，車馬奔，觸北闕鐵柱門，三馬皆死。更始至長安，居東宮，鍾鼓帷帳，宮人數千，官府閭里，御府帑藏，皆安堵如舊。更始上前殿，郎吏以次侍。更始愧恧，俯刮席與小常侍語，郎吏怪之。更始納趙萌女為后，有寵，遂委政於趙萌，日在後庭與婦人书飲，諸將軍言事，更始醉不能見。時不得已，乃令侍中坐帷內與語，諸將識非更始聲，出皆怨之。韓夫人尤嗜酒，每侍飲，見常侍奏事，輒怒曰：「帝方對我飲，正用此時持事來乎！」起，抵破書案。所置牧守交錯，州郡不知所從。趙萌以私事捽侍中。侍中曰：「陛下救我。」更始言：「大司馬縱之。」萌曰：「臣不受詔。」遂斬之。更始在長安自恣，三輔苦之。又所署官爵皆群小，里閭語曰：「使兒居市決，作者不能得。傭之市空返，問何故，曰：今日騎都尉往會日也。」被服威儀，不似衣冠，或繡面衣、錦蔥、諸于、襜褕，罵詈道路，為百姓之所賤。長安中為之歌曰：「灶下養，中郎將。爛羊胃，騎都尉。爛羊頭，關內侯。」由是四方不復信向京師。雒陽人韓鴻為謁者，更始二年，使持節降河北，拜除二千石。其冬，赤眉十餘萬人入關。徐宣、樊崇等入至弘農枯樅山下，與更始將軍蘇茂戰。崇北至蓩鄉，轉至湖。引兵入上林，更始騎出廚城門，諸婦女皆從後車呼更始，當下拜城。更始下馬拜謝城，乃去，至高陵。上聞更始失城，乃下詔封更始為淮陽王，而赤眉劉盆子亦下詔以聖公為長沙王。更始仍許赤眉，求降，上璽綬，乃封為畏威侯。赤眉謝祿曰：「三輔兵多欲得更始，一旦失之，合兵攻公，自滅之道也。」遂害更始。詔鄧禹收葬於霸陵。
下江王風、王延兵侵疆，與荊州牧戰，鉤牧車屏●泥，刺款款陪乘，度足以得牧，然不敢害，尚願望赦。
三輔豪傑入長安，攻未央宮。庚戌，杜虞殺莽於漸臺，東海公賓就得其首，傳詣宛，封滑侯。

[book_title]朱鮪
朱鮪等遂會城南洧水上沙中，設壇，立聖公為天子。
鮪破，上大喜，諸將軍賀，思上尊號。
更始大司馬朱鮪守洛陽，吳漢諸將圍守數月不下。世祖以岑彭嘗為鮪校尉，令彭說鮪曰：「赤眉已得長安，今公誰為守乎？蕭王受命平定燕、趙，百姓安土歸心，賢俊四面雲集。今北方清淨，大兵來攻洛，保一城，欲何望乎？不如亟降。」鮪曰：「大司徒公被害時，鮪與其謀，又諫更始無遣上北伐，自知罪深，故不敢降耳。」彭還詣河陽白上，上謂彭復往曉之：「夫建大事者，不忌小怨。今降，官爵可保，況誅罰乎？」上指水曰：「河水在此，吾不食言。」彭奉上旨，復至城下說鮪，因曰：「彭往者得執鞭侍從，蒙薦舉拔擢，深受厚恩，思以報義，不敢負公。」鮪從城上下索曰：「必信，可乘上。」彭趨索欲上。鮪見其不疑，即曰：「旦蚤與我會上東門外。」彭如期往，與鮪交馬語。鮪輕騎詣彭降，彭為殺羊具食。鮪曰：「身為降虜，未見吳公，諸將不敢食。」彭即令鮪自縛，與俱見吳公，將詣行在所河津亭。上即時解鮪縛，復令彭夜送歸洛陽。
成德侯朱鮪玄孫杞，坐殺人國除。

[book_title]申屠志
申屠志以功封汝陰王，上書以非劉氏還王璽，改為潁陽侯。

[book_title]王郎
宮婢生子，正與同時，即易之。
知命者謂侍郎韓公等。
王郎遣諫議大夫杜威持節詣軍門，上遣棨戟迎，延請入軍。威稱說實成帝遺體子輿也。上曰：「設使成帝復生，天下不可復得，況詐子輿乎！」

[book_title]蘇茂
蘇茂殺淮陽太守，得其郡，營廣樂。大司馬吳漢圍茂，茂將其精兵突至湖陵，與劉永相會。

[book_title]龐萌
龐萌為平狄將軍，與蓋延共擊董憲，詔書獨下延，而不及萌，萌以為延譖己，自疑，遂反。上聞之，大怒，乃自將兵討萌，與諸將書曰：「吾常以龐萌為社稷臣，將軍得無笑其言乎？」

[book_title]王閎
王閎者，王莽叔父平阿侯譚子也。王莽篡位，潛忌閎，乃出為東郡太守。閎懼誅，常繫藥手內。莽敗，漢兵起，閎獨完全。

[book_title]彭寵
彭寵，字伯通，南陽宛人也。父宏，哀帝時為漁陽太守，有名於邊。容貌飲食絕眾。是時單于來朝，當道二千石皆選容貌飲食者，故宏徙為雲中太守。
彭宏元始中遷河南太守，至澠池，夜逢小賊叩馬，宏下車，曰：「將軍哀之。」車中有監御史馬況，奏舉，宏乃坐免。
浮密奏寵，上徵之。寵既自疑，其妻勸寵無應徵，「今漁陽大郡，兵馬眾多，奈何為人所奏，而棄此去」。寵與所親信吏計議，吏皆怨浮，勸寵止不應徵。
夢臝袒冠幘，踰城，髡徒推之。寵堂上聞蝦钶聲在火罏下，鑿地求之，不得。
彭寵奴子密等三人共謀劫寵，寵時齋，獨在便坐室中，晝臥。子密等三奴縛龐著床板，告外吏：「大王解齋，吏皆便休。」又用寵聲呼其妻入室，見寵，驚曰：「奴反！」奴乃捽其妻頭，擊其頰。寵曰：「趣為諸將軍辨裝。」兩奴將妻入取寵物，一奴守寵。寵謂奴曰：「若小兒，我素所愛，今解我縛，當以女珠妻若。」小奴見子密聽其語，遂不得解。子密收金玉衣物，使寵妻縫兩縑囊。夜解寵手，令作記告城門將軍云：「今遣子密等詣子后蘭卿所，其開門出，勿稽留。」書成，即斷寵及妻頭，置縑囊中，西入上告。世祖封子密為不義侯。
彭寵故舊渤海趙寬妻子家屬依託寵居，寬仇家趙伯有好奴，以賕寵。寵貪之，為盡殺寬家屬。寵之绗德不仁貪狼如此。

[book_title]盧芳
芳，安定人。屬國胡數千畔，在參蠻，芳從之，詐姓劉氏，自稱西平王。會匈奴句林王將兵來降參蠻胡，芳因隨入匈奴，留數年。單于以中國未定，欲輔立之，遣毋樓且王求入五原，與假號將軍李興等結謀，興北至單于庭迎芳。芳外倚匈奴，內因興等，故能廣略邊郡。
[book_chapter]傳四

[book_title]李通
齊武王常殺通同母弟申屠臣，上不得已過通，乃買半臿佩刀裹之。至通舍，時病臥，因持上手得刀。通異之，乃謂上曰：「一何武也！」上曰：「以備不虞耳。」
王莽前隊大夫誅謀反者，李次元聞事發覺，被馬欲出。馬駕在轅中，惶遽著鞍上馬，出門顧見車方自覺，乃止。
李通娶寧平公主。為大司空。通性謙恭，常避權勢，謝病不視事。
李通上疏曰：「臣經術短淺，智能空薄。」
李通上大司空印綬，以特進奉朝請。及有司奏請封諸皇子，帝感通首創大謀，即日封通少子雄為邵陵侯。每幸南陽，常遣使者以太牢祀通父冢。
子音嗣。音卒，子定嗣。定卒，子箕嗣。

[book_title]鄧晨
晨曾祖父隆，揚州刺史，祖父勳，交阯刺史。
晨與上共載出，逢使者不下車，使者怒，頗加恥辱。上稱江夏卒史，晨更名侯家丞。使者以其詐，將至亭，欲罪之，新野宰潘叔為請，得免。
鄧晨，南陽人，與上起兵，新野吏乃燒晨先祖祠堂，汙池室宅，焚其冢墓。宗族皆怒，曰：「家自富足，何故隨婦家入湯鑊中？」晨終無恨色。
光武微時與鄧晨觀讖，云「劉秀當為天子」。或言「國師公劉秀當之」。光武曰：「安知非僕乎？」建武三年，上徵鄧晨還京師，數讌見，說故舊平生為忻樂。晨從容謂帝曰：「僕竟辨之。」帝大笑。
鄧晨為陳留郡，興鴻郤陂，益地數千頃，溉郡稻，常以豐熟，兼流給他郡。

[book_title]來歙
來歙，字君叔，南陽新野人也。父沖。歙有大志慷慨，治春秋左氏，東詣洛陽見上，上大喜，曰：「君叔獨勞苦。」即解所被襜襦以衣歙，拜太中大夫。
來歙，字君叔，南陽人也。建武五年，持節送馬援，奉璽書於隗囂。囂遣子恂隨入侍。時山東略定，帝謀西收囂兵，與俱伐蜀。囂將王元說囂，故狐疑不決。歙素剛直，遂發憤責之曰：「
國家以公知臧否，曉廢興，故以手書暢至意。足下推忠誠，遣伯春委質，是君臣父子信也。今乃欲從佞惑之言，為族滅之計，叛主負子，違背忠信。吉凶之決，在於今日。」因欲前刺囂，囂起入，部勒兵，將殺歙，歙徐杖節就車而去。
上聞得略陽，甚悅。左右怪上數破大敵，今得小城，何足以喜？然上以略陽囂所依阻，心腹已壞，則制其支體易也。
囂圍來歙於略陽，世祖詔曰：「桃花水出，船槃皆至，郁夷、陳倉，分部而進者也。」
上大發關東兵，自將上隴，隗囂眾潰走，圍解。於是置酒高會，勞賜諸將，來歙班坐絕席，在諸將之右，賜歙妻縑千疋。
光武使來歙監諸將。
來歙征公孫述，詔於汧積穀六萬斛，驢四百頭負馱。
隗囂破後，有五谿六種寇侵，見便鈔掠，退阻營塹。來歙乃大治攻具衝車度塹，遂與五谿戰，大破之。
來歙與蓋延攻公孫述將王元。破之，蜀人大懼，使刺客刺歙，歙未死，馳告蓋延。延見歙，伏悲不能仰視。歙叱曰：「故呼卿，欲屬以軍事，而反效兒女子泣涕乎！」延收淚強起，受所誡。歙自書表，投筆抽刃而死。
帝嘉歙忠節，復封歙弟由為宜西鄉侯。

[book_title]鄧禹
鄧禹，字仲華，南陽新野人。年十三，能誦詩，受業長安。時上亦遊學京師，禹年雖幼，而見上知非常人，遂相親附。
鄧禹，字仲華，南陽人也。更始既至雒陽，以世祖為大司馬，使安集河北。禹聞之，自南陽發，北徑渡河，追至鄴謁，上見之甚驩，謂曰：「我得拜除長吏。生遠來，寧欲仕耶？」禹曰：「不願也。」
鄧禹聞上安集河北，即杖策北渡，追及於鄴。上欣其至。禹進說曰：「更始雖都關西，今山東未安，赤眉、青犢之屬，動以萬數，三輔假號，往往群聚。更始既未有所挫，而不自聽斷，諸將皆庸人屈起，志在財幣，爭用威力，朝夕自快，非有忠良明智，深慮遠圖，欲尊主安民者。明公雖建蕃輔之功，猶恐無所成立。於今之計，莫如攬延英雄，務悅民心，立高祖之業，救萬民之命。以公而慮天下，不足定也。」上大悅，因令左右號禹曰鄧將軍，常宿止於中，與定計議。
上至廣阿，止城門樓上，披輿地圖，指示鄧禹曰：「天下郡國如是，我乃始得一處，卿言天下不足定，何也？」
上破邯鄲，誅王郎，欲北發突騎。禹曰：「吳漢有智謀，諸將鮮能及者。」上以禹為知人。
光武即位，拜鄧禹為大司徒。制曰：「前將軍鄧禹，深執忠孝，與朕謀謨帷幄，決勝千里。孔子曰：『自吾有回也，門人日以親。』封禹為酇侯。」
赤眉入長安，鄧禹乘勝獨克，而師行有紀，皆望風相攜以迎降者，日以千數，眾號百萬
鄧禹為司徒，討赤眉，不以時進，光武敕曰：「司徒，堯也；赤眉，桀也。今長安飢民。孰不延望？」
自馮愔反後，鄧禹威稍損，又乏食。赤眉還入長安，鄧禹與戰，敗走，至高陵，軍士飢餓，皆食藻菜。帝乃徵禹還，敕曰：「赤眉無穀，自當來降，吾折箠笞之，非諸將憂也。」
鄧禹與赤眉戰，赤眉佯敗，棄輜重走，車皆載土，以豆覆其上。兵士飢，爭取之。赤眉引還擊之，軍潰亂。時百姓饑，人相食，黃金一斤易豆五升，道路斷隔，委輸不至，軍士悉以协實為糧。
鄧禹攻赤眉，輒不利，吏士散亡盡，禹獨與二十四騎還詣雒陽。
建武中，鄧禹罷三公，以列侯就第，位特進。
鄧禹，右將軍官罷，以特進奉朝請。
鄧禹篤於經書，教學子孫。
鄧禹，字仲華，以元功拜太傅。進見東向，甚見尊寵。
序曰：賢駿思聖主，風雲從龍武，自然之應也。鄧禹以弱冠睹廢興之兆，嬴糧策馬，以追世祖，遂信竹帛之願，建社稷之謀，襲蕭何之爵位，可謂材難矣。受命之初，躬率六師。中興治定，勒號泰山。聖上繼體，立師傅，位三公，功德之極，而禹兼之。易稱「
利見大人」，詩有「自求多福」，其禹之謂與？

[book_title]鄧訓
鄧訓，字平叔，謙恕下士，無貴賤見之如舊，朋友子往來門內，視之如子，有過加鞭扑之教。太醫皮巡從獵上林還，暮宿殿門下，寒疝病發。時訓直事，聞巡聲，起往問之，巡曰：「冀得火以熨背。」訓身至太官門為求火，不得，乃以口噓其背，復呼同廬郎共更噓，至朝遂愈也。
鄧訓，字平叔，永平中，治滹抟、石臼河，從都廬至羊腸倉，欲令通漕。太原吏民苦轉運，所經三百八十九隘，前後沒溺死者不可勝筭。建初三年，拜訓謁者，使監領其事，更用驢輦，歲省億萬計，活徒士數千人。
鄧訓嘗將黎陽營兵屯狐奴，後遷護烏桓校尉，黎陽營故吏皆戀慕，故吏最貧羸者舉國，念訓嘗所服藥北州少乏，又知訓好青泥封書，從黎陽步推鹿車於雒陽市藥，還過趙國易陽，並載青泥一襆，至上谷遺訓。其得人心如是。
鄧訓為護烏桓校尉，吏士常大病瘧，轉易至數十人。訓身煮湯藥，咸得平愈。其無妻者，為適配偶。
訓坐私與扈通書，免歸。燕人思慕，為之作歌。
鄧訓拜張掖太守，以身率下，河西改俗，鄰郡則之。
訓為護羌校尉，時迷吾子迷唐，別與武威種羌合兵萬騎，來至塞下，未敢攻訓，先欲脅月氏胡。訓擁衛諸故，令不得戰。
訓發湟中秦、胡、羌兵四千人，出塞掩擊迷唐於鴈谷。
鄧訓為護羌校尉，乃發湟中六千人，令長史任尚將之，縫革為舡，乃置於暂上以渡河，掩擊胡羌盧落大豪，多有斬獲。
鄧訓為護羌校尉，諸胡皆喜。羌俗，恥病死，每病臨困，輒持刀以自刺。訓聞有困病者，輒拘持束縛，不與兵刃，使醫藥療治，愈者非一，小大莫不感悅。訓病卒，吏民羌胡愛惜，旦夕臨者數千人，或以刀自割，又刺殺犬馬牛羊，曰：「鄧使君已死，我曹皆死耳。」前烏桓吏士皆奔走道路，至以空城郭。家家立祠，每有病，輒禱求福。

[book_title]鄧鴻
永平六年，鄧鴻行車騎將軍，位在九卿上，絕坐。

[book_title]鄧陟
鄧陟，字昭伯。鄧訓五子，及女弟為貴人，立為皇后，陟三遷虎賁中郎將。延平元年，拜為車騎將軍、儀同三司。儀同三司始自陟也。
鄧陟兄弟常居禁中，陟謙退，不欲久在內，連求還第，太后乃許。
永初元年，以定策增封鄧陟三千戶。讓不獲，遂逃避使者，間闕上疏，自陳情焉。
殤帝崩，惟安帝宜承大統，車騎將軍鄧陟定策禁中，封陟為上蔡侯。

[book_title]鄧悝
鄧俚，字叔昭。安帝即位，拜悝城門校尉。自延平之初，以國新遭大憂，故悝兄弟率常在中供養兩宮，比上疏自陳：「愚闇糞朽，幸得遭值明盛，兄弟充列顯位，並侍帷幄，豫聞政事，無拾遺一言之助，以補萬分，而久在禁省，日月益長，罪責日深，唯陛下哀憐。」

[book_title]鄧弘
鄧弘，字叔紀。和熹后兄也。天資喜學，師事劉述，常在師門，布衣徒行，講誦孜孜。奴醉，擊長壽亭長，亭長將詣第白之。弘即見亭長，賞錢五千，厲聲曰：「健直當然。」異日，奴復與宮中衛士忿爭，衛士歐箠奴，弘聞，復賞五千。
鄧弘收恤故舊，無所失，父所厚同郡郎中王臨，年老貧乏，弘常居業給足，乞與衣裘輿馬，施之終竟。
鄧弘薨，有司復請加謚曰昭成君，發五校輕車騎士為陳，至葬所，所施皆如霍光故事，皇太后但令門生輓送。

[book_title]鄧閶
鄧閶，字季昭，遷黃門侍郎。于時國家每有災異水旱，閶側身暴露，憂懼动侦，形於顏色，公卿以下，咸高尚焉，漢興以來，為外戚儀表。
鄧太后報鄧閶曰：「長歸冥冥，往而不反。」
鄧閶，字季昭，拜侍中，出則陪乘，入侍左右，忠言善謀，先納善聖法誡臣輔之言，朝夕獻納，雖得于上，身在親近，不敢自恃，敬之心彌篤。
鄧氏自中興後，累世寵貴，凡侯者二十九人，公二人，大將軍以下十三人，中二千石十四人，州牧郡守四十八人，其餘侍中、大夫、郎、謁者，不可勝數，東京莫與為比。

[book_title]鄧豹
鄧豹，字伯庠，遷大匠，工無虛張之繕，徒無飢寒之色。

[book_title]鄧遵
鄧遵，元初中，遷度遼將軍，討擊羌虜，斬首八百餘級，得鎧弩刀矛戟楯匕首二三千枚。
鄧遵破匈奴，得釜鑊二三千枚。
鄧遵破匈奴，得劍匕首二三千枚。
鄧遵破諸羌，詔賜鄧遵金剛鮮卑緄帶一具，虎頭鞶囊一，金錯刀五十，辟把刀、墨再屈環橫刀、金錯屈尺八佩刀各一，金蚩尤辟兵鉤一。

[book_title]寇恂
更始時，大司馬朱鮪在雒陽。上欲南定河內，問禹曰：「諸將誰可使守河內者？」禹曰：「寇恂文武備足，有牧民御眾之才。河內富實，南迫雒陽，非寇恂莫可使也。」上拜寇恂為河內太守，行大將軍事。
上拜寇恂河內太守，恂移書屬縣，講兵肄射，伐淇園之竹，治矢百餘萬。
上傳聞朱鮪破河內，有頃，寇恂檄至，上大喜，曰：「吾知寇子翼可任也。」諸將軍賀，因上尊號。
寇恂為河內守，上即位，高邑軍食急。恂以驪馬送穀，前後不絕。
光武以寇恂為河內太守，行大將軍事。恂同門生董崇說恂曰：「上新即位，四方未定，而君以此時據大郡，此讒人所側目，怨禍之府也，宜思功遂身退之計。」恂然其言，因病不視事。
建武二年，寇恂為潁川太守，便道之官，郡大生旅豆，收得一萬餘斛，以應給諸營。
執金吾賈復在汝南，部將殺人潁川，捕得，寇恂乃戮之於市。復以為恥，過潁川，謂左右曰：「吾今見恂，必手劍之。」恂知其謀，不欲與相見。恂曰：「昔藺相如屈於廉頗者，為國也。」乃刔屬縣盛供具，一人皆兼二人之饌。恂乃出迎於道，稱疾還。賈復勒兵欲追之，而吏士皆醉，遂過去。恂遣谷崇以狀聞，上乃徵恂。恂至引見，時復先在座，欲起相避。上曰：「
天下未定，兩虎安得私鬥？今日朕分之。」於是受賜，極歡宴，遂同載車出，相與結厚。
寇恂為潁川守，郡中政理，賊不入界。
寇恂為河內太守，徵入為金吾，潁川盜賊群起。車駕南征，恂從至潁川，盜賊悉降。百姓遮道曰：「願從陛下復借寇君一年。」上乃留恂。
隗囂死，其將高峻擁兵據高平，帝入關，將自征之。寇恂時從。上議遣使降之，帝乃謂恂曰：「卿前止吾此舉，今為吾行也。若峻不即降，引耿弇等五營擊之。」恂奉璽書至高平，峻遣軍師皇甫文謁，辭禮不屈。恂怒，將誅文。諸將諫曰：「高峻精兵萬人，卒多強弩，西遮隴道，連年不下。今欲降之，反戮其使，無乃不可乎？」恂不應，遂斬之，遣其副歸告峻曰：「軍師無禮，已戮之矣。欲降，急降；不欲，固守。」峻惶恐，即日開城降。諸將皆賀，因曰：「敢問戮其使而降城，何也？」恂曰：「皇甫文，峻之腹心，其所計事者也。今來不屈，無心降耳。」諸將皆曰：「非所及也。」

[book_title]馮異
異薦邑子銚期、叔壽、殷建、左隆等，光武皆以為掾史。
齊武王以譖愬遇害，上與眾會飲食笑語如平常。馮異侍從親近，見上獨居，不御酒肉，坐臥枕席有泣涕處，異獨入叩頭，寬解上意。
馮異因間進說曰：「天下同苦王氏，思漢久矣。更始諸將縱橫暴虐，所至虜掠，百姓失望。今專命方面，施行恩德。夫有桀、紂之亂，乃見湯、武之功。民人飢渴，易為充飽。宜急分遣官屬，徇行郡縣，理冤結，布惠澤。」上納之。
王朗起兵，上自薊東南馳，晨夜草舍，夜至饒陽燕蔞亭。時天寒烈，眾皆飢疲，馮異上豆粥。明旦，上謂諸將曰：「昨日得公孫豆粥，飢寒俱解。」
上聞王郎軍將至，復驚去。至南宮，天大雨，上引車入道傍空舍，灶中有火，馮異抱薪，鄧禹炊火，上對灶炙衣。馮異進一笥麥飯兔肩，因渡呼抟河。
馮異，字公孫，為人謙退，與諸將相逢，輒引車避道。每止頓，諸將共論功伐，異常屏止樹下，軍中號「大樹將軍」。
異敕吏士，非交戰受敵，常行諸營之後，相逢引車避之，由是無爭道變鬥。
更始遣舞陰王李軼、廩丘王田立、大司馬朱鮪、白虎公陳矯將兵號三十萬，與河南太守武勃共守雒陽。上乃拜異為孟津將軍，軍河上，以拒朱鮪等。
上報異曰：「軼多詐不信，人不能得其要領，今移其書。」
上以馮異為孟津將車，屯河上，擊走朱鮪，追至雒陽城門，環城一匝乃還。上聞之，大喜，諸將皆賀。
黃龍見於河，諸將勸光武立，乃召馮異。馮異曰：「更始敗亡，天下無主。」上曰：「我夢乘龍上天，覺悟，心中動悸。」異因下席再拜賀曰：「此天命發於精神。心中動悸，大王重慎之性也。」異遂與諸將定議上尊號。
馮異，潁川人，建武中，征賊還過陽翟，詔異上冢，別下潁川太守、都尉及三百里內長吏皆會，使中大夫致牛酒，宗族會郡縣給費。
建武二年，遣馮異西擊赤眉於關中，車駕送至河南，賜以乘輿七尺玉具劍，敕異曰：「念自修整，無為郡縣所笑。」異頓首受命。
黽池霍郎、陝王長、湖濁惠、華陰陽沈等稱將軍者皆降。
異與赤眉遇於華陰，降其將劉始、王重等。
馮異，字公孫，拜為征西將軍，與赤眉相距。上命諸將士屯澠池，為赤眉所乘，反走上回谿阪。異復合兵追擊，大破之殽底。璽書勞異曰：「垂翅回谿，奮翼澠池，失之東隅，收之桑榆。」
使者宋嵩西上，因以章示異。
光武引見馮異，誦於公卿曰：「是我起兵時主簿，為吾披荊棘定關中者也。」
上賜馮異璽書曰：「聞吏士精銳，水火不避，購賞之賜，必不令將軍負丹青，失斷金也。」

[book_title]馮彰
永平五年，封平鄉侯，食鬱林潭中。
彰子普坐鬥殺游徼，會赦，國除。

[book_title]岑彭
岑彭亡歸宛，與貳師嚴尤共城守。
更始遣立威王張卬與將軍淫偉鎮淮陽，偉反，擊走卬。彭引兵攻偉，破之。
光武使吳漢收謝躬，令岑彭助漢為方略，拜為刺姦大將軍，督察眾營。上以常自所持節授岑彭，從平河北。
岑彭伐樹木開道，直出黎丘。
岑彭據津鄉，當江南荊、揚之咽喉，清淨江湖，諸蠻夷貢獻，於是江南之珍奇食物始流通焉。
岑彭引兵從車駕破天水，與吳漢圍隗囂於西城。敕彭曰：「兩城若下，便可將兵南擊蜀虜。人苦不知足，既平隴，復望蜀。每一發兵，頭鬢為白。」
岑彭與吳漢圍隗囂，時以縑囊盛土為堤，灌西城，谷水從地中數丈涌出，故城不拔。
彭東入弘農界，百姓持酒肉迎軍，曰：「蒙將軍為後拒，全子弟得生還也。」
彭與吳漢發桂陽、零陵、長沙委輸濯卒，凡六萬餘人，騎五千匹，皆會荊門。
彭若出界，即以太守號付後將軍，選官屬守州中長吏。

[book_title]岑起
起，元初中，坐事免。

[book_title]賈復
賈復，字君文，治尚書，事舞陰李生，李生奇之，謂門人曰：「賈生容貌志意如是，而勤於學，此將相之器。」
賈復為縣掾，迎鹽河東，會盜賊起，等輩放散其鹽，復獨完還致縣中。
復馬羸，光武解右驂以賜之。
時上置兩府官屬，復與段孝共坐。孝謂復曰：「卿將軍督，我大司馬督，不得共坐。」復曰：「俱劉公吏，有何尊卑？」官屬以復不遜，上調官屬補長吏，共白欲以復為鄗尉，上署報不許。
賈復以偏將軍從上拔邯鄲，擊青犢於射犬，大戰，日中，賊陣堅不卻。上傳召復曰：「吏士飢，且可朝食。」復曰：「先破之，然後食耳。」於是被羽先登，所向皆靡，諸將皆服其勇。
賈復北與五校戰於真定，大破之。復傷瘡甚，上驚。復病尋愈，追及上，上見大喜。
徵詣雒陽，拜左將軍，南擊赤眉新城，轉西入關，擊盆子於澠池，破之。
吳漢擊蜀未破，上書請復自助，上不遣。
上以復敢深入，希令遠征，而壯其勇節，常自從之，故復少方面之勳。諸將每論功，復未曾有言。上輒曰：「賈君之功，我自知之。」
復闔門養威重，授易經，起大義。
上以天下既定，思念欲完功臣爵土，不令以吏職為過，故皆以列侯就第也。

[book_title]賈宗
賈宗，字武孺，為朔方太守。匈奴常犯塞，得生口，問：「太守為誰？」曰：「賈武孺。」曰：「寧賈將軍子邪？」曰：「是。」皆放遣還，是後更不入塞。
賈宗，字武孺，為長水校尉。宗性方正，奉職愛士，及在朝廷，數言便宜，深見親異，賞賜殊厚。上美宗既有武節，又兼經術，每宴會，令與當世大儒司徒丁鴻問難經傳。

[book_title]馮駿
長沙中尉馮駿將兵詣彭，璽書拜駿為威虜將軍。

[book_title]張豐
涿郡太守張豐舉兵反。初，豐好方術，有道士言豐當為天子，以五綵囊盛石繫豐肘，云「石中有玉璽」。豐信之，遂以反。既當斬，猶曰肘有玉璽，椎破之，豐乃知被詐，仰天歎曰：「當死無所恨。」

[book_title]秦豐
豐，邔縣人，少學長安，受律令，歸為縣吏。更始元年起兵，攻得邔、宜城、鄀、編、臨沮、中廬、襄陽、鄧、新野、穰、湖陽、蔡陽，兵合萬人。

[book_title]鄧奉
光武以鄧奉為輔漢將軍。
鄧奉拒光武瓜里。
[book_chapter]傳五

[book_title]吳漢
吳漢，字子顏，南陽人。韓鴻為使者，使持節，降河北，拜除二千石，人為言：「吳子顏，奇士也，可與計事。」
吳漢為人質厚少文，造次不能以辭語自達，鄧禹及諸將多所薦舉。再三召見，其後勤勤不離公門，上亦以其南陽人，漸親之。
上既破邯鄲，誅王郎，召鄧禹宿，夜語曰：「吾欲北發幽州突騎，諸將誰可使者？」禹曰：「吳漢可。吳漢與鄧弘俱客蘇弘，稱道之。禹數與語，其人勇鷙有智謀，諸將鮮能及者。」上於是以漢為大將軍。漢遂斬幽州牧苗曾，上以禹為知人。
吳漢與蘇茂、周建戰，漢躬被甲持戟，告令諸部將曰：「
聞鼓聲皆大呼俱進，後至者斬。」遂鼓而進，賊兵大破。
北擊清河長垣及平原五里賊，皆平之。
吳漢擊富平、獲索二賊於平原。明年春，賊率五萬餘人夜攻漢營，軍中驚亂，漢堅臥不動。
公孫述大司馬田戎將兵下江關，至南郡，據浮橋於江水，吳漢鋸絕橫橋，大破之。
吳漢進逼成都，阻江北為營，使副將武威將軍劉禹將萬餘人屯於江南。
吳漢伐蜀，分營於水南水北，北營戰不利，乃銜枚引兵往合水南營，大破公孫述。
吳漢兵守成都，公孫述將延岑遣奇兵出吳漢兵後，襲擊破漢，漢墮水，緣馬尾得出。
吳漢平成都，乘筏從江下巴郡，盜賊解散。
吳漢性忠厚，篤於事上，自初從征伐，常在左右，上未安，則側足屏息，上安然後退舍。兵有不利，軍營不完，漢常獨繕檠其弓戟，閱其兵馬，激揚吏士。上時令人視吳公何為，還言方作戰攻具，上常曰：「吳公差強人意，隱若一敵國矣。」封漢廣平侯。
吳漢當出師，朝受詔，夕即引道，初無辦嚴之日，故能常任職，以功名終。
吳漢嘗出征，妻子在後買田業。漢還，讓之曰：「軍師在外，吏士不足，何多買田宅乎！」遂盡以分與昆弟外家。
吳漢爵位奉賜最尊重，然但治宅，不起巷第。夫人先死，薄葬小墳，不作祠堂，恭儉如此。疾篤，車駕親臨，問所欲言。對曰：「臣愚無所識知，唯願慎無赦而已。」病薨，奏謚曰：「有司議宜以為武。」詔特賜曰忠侯。無後，國除。
序曰：自古異代之忠，其詳不可得聞也。已近觀大漢高祖、世祖受命之會，建功垂名之忠，察其屈伸，固非鄉舉里選所能拔也。吳漢起鄉亭，由逆旅假階韓鴻，發筴彭寵，然後遇乎聖王，把旄杖鉞，佐平諸夏，東征海嵎，北臨塞漠，西踰隴山，南平巴、蜀，遂斬公孫述、延岑、劉永、董憲之首，斯其跨制州域，竊號帝王，章章可數者。熛起糜沸之徒，其所灑掃眾矣。天下既定，將帥論功，吳公為大。覽其戰剋行事，無知名，無勇功，令合於孫、吳。何者？建武之行師，計出於主心，勝決廟堂，將帥咸承璽書，倚威靈，以治剋亂，以智取愚，其勢然也。及漢持盈守位，勞謙小心，懼以終始，勒功帝佐，同名上古，盛矣哉！

[book_title]蓋延
蓋延，字巨卿，漁陽要陽人，身長八尺，彎弓三百斤，以氣勢聞。
延為幽州從事。
圍劉永於睢陽，永驚懼，引兵走出魚門，延追擊，大破之。斬其魯郡太守梁丘壽。又破永沛郡太守陳脩，斬之。
時蓋延因齋戒祠高祖廟。
董憲將賁休舉蘭陵城降，憲聞之，自郯圍休。時延及龐萌在楚，請往救之。帝敕曰：「可直往擊郯，則蘭陵必自解。」
延上疏辭曰：「臣幸得受天戈，誅逆虜，奉職未稱，久留天誅，常恐汙辱名號，不及等倫。天下平定已後，曾無尺寸可數，不得預竹帛之編。明詔深閔，儆戒備具，每事奉循詔命，必不敢為國之憂也。」
龐萌還攻蓋延，延與戰，破之。詔書勞延曰：「龐萌一夜反叛，相去不遠，營壁不堅，殆令人齒相擊，而將軍聞之，夜告臨淮、楚國，有不可動之節，吾甚美之。夜聞急少能若是。」
永初七年，鄧太后紹封延曾孫恢為廬亭侯。

[book_title]陳俊
俊初調補曲陽長，上曰：「欲與君為左右，小縣何足貪乎？」俊即拜，解印綬，上以為安集掾。
建武二年春，攻匡城賊，下四縣。
光武賜陳俊絳衣三百領，以衣中堅同心之士也。

[book_title]陳浮
詔書以祝阿益濟南國，故徙浮封蘄春侯。

[book_title]臧宮
臧宮，字君翁，為輔威將軍，將兵擊諸郡，至中盧，屯駱越。是時公孫述將田戎、任滿與征南大將軍岑彭相距於荊門，諸將戰，數不利，越人謀欲畔漢附蜀。宮兵少，不足以制也。會屬縣送委輸牛車三百餘兩至，宮即設變，夜斷城門限，令委輸車回轉出入，隆隆至明。越人候伺者聞車聲不絕，而門限斷，以官兵大來，乃奉牛酒勞軍，由是遂安。
臧宮，字君公，以城門校尉轉左中郎將，征武陵蠻。
有德之君，以樂樂民。無德之君，以樂樂身。

[book_title]耿況
太史官曰：耿況、彭寵俱遭際會，順時承風，列為蕃輔，忠孝之策，千載一遇也。

[book_title]耿弇
耿弇，字伯昭，扶風人。更始使侍御史黃黨即封世祖為蕭王，上在邯鄲宮，晝臥溫明殿。耿弇入造床下請間，因說曰：「今更始失政，天下可馳檄而定。今使者來欲罷兵，不可聽也。兵一罷，不可復會也。」上曰：「國家已都長安，天下大定，何用兵為？」弇曰：「青、徐之賊，銅馬、赤眉之屬數十輩，輩數十萬眾，皆東至海，所嚮無前，聖公不能辦也，敗必不久。」帝起坐曰：「卿失言，我擊卿。」弇曰：「大王哀厚弇如父子，故披赤心為大王陳事。」上曰：「我戲卿耳。何以言之？」弇曰：「百姓患苦王莽苛刻日久，聞劉氏復興，莫不欣喜，望風從化，而去虎口就慈母，倒戟橫矢不足以喻明。公首事，南破昆陽，敗百萬師。今復定河北，以義征伐，表善懲惡，躬自克薄以待士民，發號嚮應，望風而至。天下至重，公可自取，無令他姓得之。」上曰：「卿若東得無為人道之。」弇曰：「此重事，不敢為人道也。」
耿弇討張步，與濟南王費邑合戰，大破之，斬邑首，傳詣行在。所斷賊頭入示巨里，歸其親屬，外以執為思，內臣怖之。
光武以耿弇為建威大將軍，從攻雒陽。
張步都臨淄，使弟玄武將軍藍將兵守西安，去臨淄四十里，耿弇引軍營臨淄、西安之間。弇視西安城小而堅，藍兵又精，未易攻也。臨淄諸郡太守相與雜居，人不專一，其聲雖大而虛，易攻。弇內欲攻之，告令軍中治攻具，後五日攻西安，復縱生口令歸。藍聞之，晨夜守城。至其日夜半，令軍皆食，會明，求乞攻西安，臨淄不能救也。弇曰：「然吾故揚言欲攻西安，今方自憂治城具，而吾攻臨淄，一日必拔，何救之有？吾得臨淄即西安孤，必復亡矣，所謂一舉而兩得者也。且西安城堅，精兵二萬人，攻之未可卒下，卒必多死傷。正使得其城，張藍引兵突臨淄，更強勒兵，憑城觀人虛實，吾深入敵城，後無轉輸，旬月之間，不戰而困，諸軍不見是爾。」弇遂擊臨淄，至日中破之。張藍聞臨淄破，果將其眾亡。
張步攻耿弇營，合戰，弇升王宮環臺望之。耿弇擊張步於東城，飛矢中弇股，以手中刀截之，軍中無知者。
張步攻耿弇，時上在魯，聞弇為步所攻，自往救之，未至，陳俊謂弇曰：「虜兵盛，可且閉營休士，以須上來。」弇曰：「
乘輿且到，臣子當擊牛釃酒以待百官，反欲以賊虜遺君父耶？」乃出大戰，自旦及昏，復大破之。後數日，車駕至臨淄，自勞軍也。
弇凡平城陽、琅邪、高密、膠東、東萊、北海、齊、千乘、濟南、平原、泰山、臨淄等郡。
耿弇追張步，步奔平壽，乃肉袒負斧鑕於軍門，而弇勒兵入據其城，樹十二郡旗鼓，令步兵各以郡人詣旗下，眾尚十餘萬，輜重七千餘兩，皆罷歸鄉里。
耿弇少好學，習父業。常見郡試騎士，建旗鼓，肄馳射，由是好將帥之事。凡所平郡三十六，屠城三百，未嘗挫折。

[book_title]耿國
耿國，字叔憲。
為大司農，曉邊事，能論議，數上便宜事，天子器之。

[book_title]耿秉
耿秉與竇固出白山擊車師，後王安得震怖，從數百騎走出門，脫帽抱馬足乞降。
耿秉為征西將軍，鎮撫單于以下。及薨，賜朱棺玉衣。南單于舉國發哀，犁面流血。
耿秉性勇壯，而簡易於事軍，行常自被甲在前，休止不結營部。然遠斥候，明要誓，有警，軍陣立成，士卒皆樂為死。

[book_title]耿恭
耿恭，字伯宗。永平中，始置西域都護、戊己校尉，乃以恭為戊己校尉，屯後王部金蒲城。謁者關寵為戊己校尉，屯前王部柳中城。恭至部，移檄烏孫，示漢威德，大昆彌以下皆歡喜，遣使獻名馬，願遣子入侍。
匈奴破殺後王安得，攻金蒲城，耿恭以毒藥傅矢，傳語匈奴：「漢家箭神，中其瘡者必有異。」因發強弩射之，虜中矢者，視瘡皆沸，並大驚。相謂曰：「漢兵神，真可畏也。」遂解去。
耿恭以疏勒城傍有水，徙居之。匈奴來攻，絕其澗水。城中穿井十五丈，無水。吏士渴乏，笮馬糞汁飲之。恭曰：「聞貳師將軍拔佩刀刺山而飛泉出，今漢德神靈，豈有窮乎！」乃正衣服，向井拜，為吏請禱，身自率士負籠，有頃，飛泉涌出，吏士驚喜，皆稱萬歲。於是令士且勿飲，先和泥塗城，並揚示之。
耿恭在疏勒，救兵不至，車師復叛，與匈奴共攻恭。數月，食盡窮困，乃龋鎧弩，食其筋革。恭與士眾推誠，共同死生，故無二心。
恭發疏勒時尚有二十六人，隨路死沒，三月至敦煌，唯餘十三人。恭母先卒，及還，追行喪制，有詔使五官中郎將馬嚴齎牛酒釋服。
車師太子比特訾降。
恭坐將兵不憂軍事，肆心縱欲，飛鷹走狗，游戲道上，虜至不敢出，得詔書怨懟，徵下獄。
耿氏自中興以後訖建安之末，大將軍九人，卿十三人，尚公主三人，列侯十九人，中郎將、護羌校尉及刺史、二千石數十百人，遂與漢興衰。

[book_title]銚期
銚期，字次況，為光武賊曹掾，從平河北。上至薊，時王郎檄書到，薊中起兵應王郎。上趨駕出，百姓聚觀，喧呼滿道，遮路不得行。期騎馬奮戟，瞋目大呼左右曰：「蹕。」大眾披辟。後上即位，上笑曰：「卿欲遂蹕耶？」
光武使鄧禹發房子兵二千人，以銚期為偏將軍，別攻真定宋子餘賊，拔樂陽、稿、肥纍者也。
銚期從擊王郎將兒宏、劉奉於鉅鹿下，期先登陷陣，手殺五十餘人，創中額，攝幘復戰，遂大破之。
銚期為太中大夫，從到雒陽，拜為衛尉。是時隴蜀未降，麻賦往□□屯。上輕與期門近出。期當車前叩頭曰：「臣聞古今之戒，變生不意，誠不願陛下微行數出。」有詔車騎罷還。
期疾病，使使者存問，加賜醫藥甚厚。其母問期當封何子？期言：「受國家恩深，常慚負，如死，不知當何以報國，何宜封子也！」上甚憐之。

[book_title]王霸
袓父為詔獄丞。
上為大司馬，以王霸為功曹令史，從渡河北，賓客隨者數十人，稍稍引去，上謂霸曰：「潁川從我者皆去，而子獨留，始驗疾風知勁草。」
王郎起，上在薊，郎移檄購上。上令王霸至市中募人，將以擊郎。市人皆大笑，舉手●揄之，霸慚而去。
光武發邯鄲，晨夜馳騖，傳聞王郎兵在後，吏士惶恐。南至下曲陽呼抟河，導吏還言河水流澌，無船，不可渡。官屬益懼，畏為王郎所及。上不然也，遣王霸往視之，實然。王霸恐驚眾，雖不可渡，且臨水止，尚可為阻，即還曰「冰堅可渡」。士眾大喜。上笑曰：「果妄言也。」比至河，河流澌已合可履。上令霸護渡，馬欲僵，以囊盛沙布冰上，遂得渡。渡未畢軍，冰解。上謂霸曰：「安吾眾能濟者，卿力也。」謂官屬曰：「王霸從我勞苦，前遇冰變，權時以安吏士，是天瑞也。為善不賞，無以勸後。」即日以霸為軍正，賜爵關內侯。
劉文及蘇茂臣於劉永，上遣王霸討之。霸至，遂閉門堅守，勞賜吏士，作倡樂，賊懽呼，雨射營中，中霸前酒樽，霸安坐不動。
光武以王霸為討虜將軍，擊董憲。
王霸為上谷太守，脩飛狐道至平城，堆石布土，三百餘里。

[book_title]祭遵
上過潁陽，祭遵以縣吏數進見，上愛其容儀，署為門下吏。
祭遵從征河北，為軍市令。舍中兒犯法，遵格殺之。上怒，命收遵。時主簿陳副諫曰：「明公常欲眾軍整齊，今遵奉法不避，是教令行也。」上乃貸之，以為刺姦將軍。語諸將曰：「當備祭遵，吾舍中兒犯令尚殺之，必不私諸卿也。」
祭遵為征虜將軍，將兵北入箕關，與弘農、厭新、柏華聚、蠻中賊合戰，中弩矢，入口洞出，舉袖掩口，血流袖中。眾見遵傷，卻退。遵呵吏士，吏士進戰，皆一擊十，大破之。
祭遵襲略陽，遣護軍王忠皆持鹵刀斧伐樹開道。至略陽，襲隗囂。
隗囂破，上從長安東歸過钐，幸祭遵營，勞之，士眾作黃門武樂，至夜御燈火。時遵有疾，詔賜重茵，覆以御蓋。
時遵屯钐。詔書曰：「將軍連年距難，眾兵即卻，復獨按部，功勞爛然。兵退無宿戒，糧食不豫具，今乃調度，恐力不堪。國家知將軍不易，亦不遺力。今送縑千匹，以賜吏士。」
祭遵奉公，賞賜與士卒，家無私財，身衣布衣韋蔥，臥布被終身，夫人裳不加綵，士以此重之。
祭遵病薨，喪至河南，詔遣百官皆詣喪所。上車駕素服往弔，望城門舉音，遂哭而至哀慟。復幸城門，閱過喪車，瞻望涕泣。上親臨祠以太牢，儀如孝宣帝臨霍將軍故事。
時下宣帝臨霍將軍儀，令公卿讀視，以為故事。
祭遵薨，喪至河南，博士范升上疏曰：「遵為將軍，取士皆用儒術，對酒娛樂，必雅歌投壺。又建為孔子立後，奏置五經大夫。雖在軍旅，心存王室，不忘俎豆，可謂守死善道者也。」乃贈將軍，給侯印綬，朱輪容車，遣校尉發騎士四百人，被玄甲、兜鍪，兵車軍陣送葬。
祭遵死後，每至朝會，上常歎曰：「安得憂國奉公之臣如祭征虜者！」
上數嗟歎，衛尉銚期見上感慟，對曰：「陛下至仁，哀念祭遵不已，群臣各懷慚懼。」
潁陽侯祭遵無子，國除。

[book_title]祭肜
祭肜，字次孫，早孤，以至孝稱。值天下亂，野無煙火，而祭肜獨在冢側。每賊過，見其尚幼而有志節，奇而哀之。
祭肜為襄賁令，是時盜賊尚未悉平，而襄賁清靜。詔書增秩一等，賜縑百疋，策書勉勵。
祭肜為遼東太守，至則厲兵馬，遠斥候。肜有勇力，能貫三百斤弓，虜每犯塞，常為士卒先鋒，數破之。
祭肜為遼東太守，鮮卑奉馬一疋，貂裘二領。
祭肜為遼東守，撫夷狄以恩信，皆畏而愛之。
祭肜為遼東太守，肜之威聲揚於北方，胡夷皆來內附，野無風塵，乃悉罷緣邊屯兵。及肜卒，烏桓、鮮卑追思無已，每朝京師，過肜冢拜謁，仰天號泣乃去。
祭肜素清儉，在遼東三十年，衣無儲副。帝嘉其功效，賜錢百萬，衣服刀劍，下至杯案食物，大小重沓。
祭肜膂力過人，常貫三百斤弓，入為太僕。從帝至魯，過孔子講堂，帝指子路室曰：「此太僕室也。太僕，吾之禦侮也。」

[book_title]祭參
鮮卑千餘騎攻肥如城，殺略吏人，祭參坐沮敗，下獄誅。

[book_title]郭況
郭況謹慎，上書，除黃門侍郎，年十六。
郭況為城門校尉。況，皇后弟，貴重，賓客輻湊，而況恭儉謙遜，遵奉法度，不敢驕奢。
郭況遷大鴻臚，上數幸其第，飲酒，賞賜金帛甚盛，京師號況家為金穴，言其貴極也。

[book_title]鄧讓
讓夫人，光烈皇后姊也。

[book_title]孫咸
讖曰：「孫咸征狄。」今以平狄將軍孫咸行大司馬事。咸以武名官，應圖讖云。

[book_title]蔣翊
蔣翊，字元卿，後母憎之，伺翊寢，操斧斫之，值翊如廁。

[book_title]楊正
楊正為京兆功曹，光武崩，京兆尹出西域，賈胡共起帷帳設祭，尹車過帳，胡牽車令拜。尹疑止車，正在前導曰：「禮，天子不食支庶，況夷狄乎！」刔壞祭，遂去。

[book_title]耿嵩
耿嵩，字文都，鉅鹿人。履清高之節，髫童介然特立，不隨於俗，鄉黨大人莫不敬異之。王莽敗，盜賊起，宗族在兵中，穀食饑貴，人民相食，宗家數百人，升合分糧。時嵩年十二三，宗人長少咸共推令主廩給，莫不稱平。

[book_title]張重
張重，日南計吏，形容短小，明帝問云：「何郡小吏？」答曰：「臣日南計吏，非小吏也。」

[book_title]姜詩
姜詩，字士遊，廣漢雒人。遭值年荒，與婦傭作養母。賊經其里，束兵安步，云「不可驚孝子」。母好飲江水，兒常取水溺死。夫婦痛，恐母知，詐云行學，歲作衣投于江中，俄而涌泉，出於舍側，味如江水，井旦出鯉魚一雙。
賊經姜詩里，不敢驚孝子，致米肉而去。詩埋之。後吏譴詩，掘出示之。
[book_chapter]傳六

[book_title]任光
任光，字伯卿，初為鄉嗇夫。漢兵攻宛，軍人見光冠服鮮明，令解衣，將斬而奪之。會光祿勳劉賜適至，視光容貌長者，乃救全之。
扶柳縣廷掾持王郎檄詣府白光，光斬之於市。
光武平河北，任光伯卿暮入堂陽，使騎皆炬火，天地赫然盡赤，堂陽驚怖，即夜降。

[book_title]任隗
任隗從羽林監遷虎賁中郎將。
建武八年，始置將作大匠，自任隗始。
任隗，字仲和，拜司空。永元初，外戚秉權，朝臣畏竦，莫敢抗省。惟隗與袁安同心合意，數犯嚴諫，舉竇憲并諸黨，免官爭奏。
屯卒，子騰嗣。

[book_title]李忠
李忠，字仲都，父為高密中尉，忠發兵奉世祖，為右將軍，封武固侯。時無綬，上自解所佩綬以賜之。
上初至不脫衣帶，衣服垢薄，使忠解澣長襦，忠更作新袍恊鮮支小單衣狲而上之。
上會諸將，問破賊所得物，唯李忠獨無所掠。上曰：「我欲賜之，諸君無望乎？」即以所乘大驪馬及繡被衣物賜之。
王郎遣將攻信都，信都大姓馬寵等開城內之，收太守宗廣及李忠母妻子，皆繫獄，而令親屬招呼忠。時寵弟從忠為校尉，忠即時召見，責數以背恩反城，因格殺之。諸將皆驚曰：「家屬在人手中，殺其弟，何猛也！」忠曰：「若縱賊不誅，則二心也。」上聞而美之，謂忠曰：「今吾兵已成也，將軍可歸救老母妻子。」忠曰：「蒙明公大恩，思得效命，誠不敢內顧宗親。」
病溼痺，免。

[book_title]李純
永平二年，坐純母禮殺威弟季。

[book_title]邳彤
邳彤，字偉君，信都人也。王莽分鉅鹿為和成郡，居下曲陽，以彤為卒正。更始即位，上以大司馬平河北，至曲陽，彤舉城降，為後大將軍。
信都反為王郎，所置信都王捕繫邳彤父弟及妻子，使為手書呼彤曰：「降者封爵，不降者滅族。」彤泣報曰：「事君者不得顧家。彤親所以至今得安於信都者，劉公之恩。公事方爭國，不得復念私也。」

[book_title]劉植
光武以劉植為驍騎將軍，攻中山。
昌成侯桓公孫述，坐與楚謀反，國除。

[book_title]劉歆
劉歆，字細君。

[book_title]劉嘉
劉嘉，字共仲。
建武九年，以劉嘉為驍騎將軍，攻涿郡。

[book_title]耿純
耿純於邯鄲見上，遂自結納，獻馬及縑帛數百疋。
王郎舉尊號，欲收純，純持節與從吏夜逃出城，駐節道中，詔取行者車馬，得數十，馳歸宋子，與從兄訢、宿、植俱詣上所在盧奴，言王郎反狀。
耿純，字伯山，率宗族賓客二千餘人，皆衣縑襜褕、絳巾，奉迎上於費。上目之，大悅。
耿純率宗族歸光武，時郡國多降邯鄲，純兄歸燒宗家廬舍。上以問純，純曰：「恐宗人賓客，卒有不同，故焚燒廬舍，絕其反顧之望。」上大笑。
時真定王劉揚造作讖記云：「赤九之後，癭揚為主。」揚病癭，欲以惑眾。建武二年，遣純持節，行赦令於幽、冀。至真定，時揚弟臨邑侯讓及從兄紺各擁兵萬餘人，揚自恃眾強而純意安靜，即從官屬詣之。揚入見純，純接以禮敬，因延請其兄弟，皆入，迺閉閤悉誅之。
耿純，字伯山，鉅鹿人。請治一郡，盡力自效。上笑曰：「卿乃欲以治民自效。」乃拜純為東郡太守，後坐事免。上過東郡，數千人號呼涕泣，云「願復得耿君」。上復以純為東郡太守。

[book_title]朱祜
朱福，字仲先。南陽宛人也。少孤，歸外家復陽劉氏。上為舂陵侯訟逋租于大司馬嚴尤，時福亦為復陽侯訟逋租于尤，尤止車獨與上語，不視福等。上歸，戲福曰：「嚴公寧視卿耶？」
上復以朱祜為護軍，常舍止於中。祜侍醼，從容曰：「長安政亂，公有日角之相。」從以觀上風采。上曰：「召刺姦收護軍！」祜由是不復言。
光武起拜朱祜建義大將軍，賜絳八百疋。
光武以朱祜為建義將軍，攻朱鮪。
收得所盜茂陵武帝廟衣、印、綬。
封朱祜為鬲侯，邑七千三百戶。祜自陳功薄而國大，願受南陽五百戶足矣，上不許。
光武嘗與朱福共車而出，過候司隸陳崇。崇，南陽人也，與上通家。福持車在外，以為上當自達道，今崇請之，上不說，辭出就車，崇大笑，曰：「獨我當相見，念卿不復，故不道也。」常戲狎之如是，福愈恭慎自附。
上在長安時，嘗與祜共買蜜合藥。上追念之，賜祜白蜜一石，問：「何如在長安時共買蜜乎？」其親厚如此。
初，光武學長安時，過朱祜，祜嘗留上，須講竟，乃談話。及帝登位，車駕幸祜第，上謂祜曰：「主人得無去我講乎？」祜曰：「不敢。」

[book_title]景丹
王莽時舉有德行、能言語、通政事、明文學之士，丹以言語為固德侯相。
景丹率眾至廣阿。上在廣阿，聞外有大兵來，登城，勒兵在西門樓。上問：「何等兵？」丹等對言：「上谷、漁陽兵。」上曰：「為誰來乎？」對曰：「為劉公。」即請丹入，人人勞勉，恩意甚備。
光武以景丹為驃騎將軍。
建武二年，定封景丹櫟陽侯。上謂丹曰：「今關東故王國，雖數縣，不過櫟陽萬戶邑。富貴不歸故鄉，如衣錦夜行，故以封卿。」
丹從上至懷，病瘧，見上在前，瘧發寒慄。上笑曰：「聞壯士不病瘧，今漢大將軍反病瘧邪？」使小黃門扶起，賜醫藥。還歸雒陽，病遂加。
拜弘農太守，曰：「弘農逼近京師，知將軍病，但得將軍威重，臥而鎮之可也。」

[book_title]王梁
光武拜王梁為大司空，以武強為侯國。
王梁為中郎將，與景丹、祭遵合擊蠻中，破之，詔梁別北守天中關。

[book_title]馬成
馬成為郟令，上征河北，成羸衣步擔，渡河詣上。
馬成繕治亭障，自西河至渭橋，河上至安邑，太原至井陘，中山至鄴，皆築保壁，起烽燧，十里一候。

[book_title]劉隆
建武時，天下墾田多不實，詔下州郡檢覈其事，百姓嗟怨。時州郡各遣使奏事，帝見陳留吏牘上有書，視之，云「潁川、弘農可問，河南、南陽不可問」。帝詰吏由趣，吏不服，抵言於長安街得之。帝怒。時東海公年十二，在幄後言曰：「吏受郡敕，當欲以墾田相方耳。」帝曰：「即如此，何故言河南、南陽不可問？」對曰：「河南帝城，多近臣，南陽帝鄉，多近親，田宅踰制，不可為准。」帝令虎賁詰問吏，吏首服，如顯宗言。遣謁者考實，具知姦狀。
建武二十年，左中郎將劉隆為驃騎將軍，即日行大司馬事。

[book_title]傅俊
傅俊從上迎擊王尋等於陽關，漢兵反走，還汝水上，上以手飲水，澡盥鬚眉塵垢，謂俊曰：「今日罷倦甚，諸卿寧憊邪？」
傅俊以建武二年從至河內，時漁陽未下，遣俊持節使徵宛王劉賜，迎光烈皇后于淯陽鄧奉家，時為皇后祐落車發至宛，迎寧平公主。

[book_title]堅鐔
堅鐔，字子皮。
光武以堅鐔為揚化將軍。
堅鐔北當董訢，一年間道路隔絕，糧餽不屬，鐔疏食菜羹，與士眾共之。

[book_title]馬武
建武六年，馬武與眾將上隴擊隗囂，身被甲兜鍪，持戟奔擊，殺數十人，囂追兵盡還，武中矢傷。
[book_chapter]傳七

[book_title]竇融
以軍功封寧武男。
河西太守竇融遣使獻竖駝。
遣司馬虞封間行通書。
竺曾弟嬰報怨，殺屬國侯王胤等，曾慚而去郡，融承制拜曾為武鋒將軍。
竇融將兵牧敘州。
詔封竇融曰：「行河西五郡大將軍、敘州牧、張掖屬國都尉竇融，執志忠孝，扶微救危，仇疾反虜隗囂，率厲五郡精兵，羌胡畢集，兵不血刃，而虜土崩瓦解，功既大矣。篤意分明，斷之不疑，吾甚嘉之。其以六安安豐、陽泉、蓼、安風凡四縣封融為安豐侯。」
竇融光武時數辭爵位，不許，因上疏曰：「臣融年五十三，有一子，年十五，質性頑鈍，臣融朝夕教導以經藝，不得令觀天文，見讖記，誠欲令恭肅畏事，恂恂脩道，不願其有才能，何況乃當傳以連城廣土，享侯國哉！」他日會見，迎詔曰：「公欲讓職還土，今相見，不宜論也。」
竇融嗣子穆尚內黃公主，而融弟顯親侯竇友嗣子固尚沮陽公主，穆長子勳尚東海恭王女。竇氏一公，兩侯，三公主，四二千石，相與並代，自祖至孫，官府补第相望，奴婢千數，雖親戚功臣，莫與為比。
融年老，子孫驕慢，乞骸骨歸第，詔許之。融卒，謁者奏穆父子自謂失勢，帝令將家屬歸本郡。

[book_title]竇固
竇固，字孟孫，少為黃門郎，謙讓有節操。
中元二年，以竇固為中郎將，監羽林左騎。破西羌還，是時竇氏公、侯、二千石並在朝廷，門內尚三公主，賞賜恩寵榮於當世，親戚功臣無與為等也。
明帝欲征匈奴，竇固議曰：「塞外草美，馬不須穀。」
竇固為奉車都尉，與駙馬都尉耿秉等北征匈奴，遂滅西域，開通三十六國。在邊數年，羌胡親愛之。羌胡見客，炙肉未熟，人人長跪前割之，血流指間，進之於固，固輒為啗，不穢賤之，是以愛之如父母也。
竇固，字孟孫，為衛尉，奉兩宮宿衛。上而見重當世，仁厚恭謹；下而賑施宗族，甚有名稱。

[book_title]竇憲
竇憲恃宮掖聲勢，遂以賤直奪沁水公主園田，公主不敢訴。後肅宗駕出過園，指以問憲，憲陰嗚不得對。發覺，帝大怒，召憲切責曰：「今貴主尚見枉奪，何況小臣乎！」
章帝崩，竇太后臨政，竇憲為大將軍，食邑二萬戶，弟景執金吾，瑰將作大匠、光祿勳。
竇憲作大將軍，置長史、司馬員吏官屬，位次太傅。
大將軍竇憲封武陽侯，食邑二萬戶，憲固辭封。詔曰：「大將軍憲前歲出征，克滅北狄，朝加封賞，固辭不受。舅氏舊典，並蒙爵土。其封憲冠軍侯，邑二萬戶。」
竇憲兄弟並列位，威鎮四海。
竇憲以特進見禮依三公，並未開封。

[book_title]竇章
時謂東觀為老氏藏室。
竇章女初入掖庭為貴人，早卒。帝追思之，詔史官樹碑頌德，帝自為之辭。

[book_title]馬援
馬援，字文淵，扶風茂陵人。
遠祖徙茂陵成懽里。
通生賓，宣帝時以郎持節，號使君，使君生仲，仲官至玄武司馬；仲生援。
援三兄，況字長平，余字聖卿，員字季主。
受齊詩，師事潁川滿昌。
援以況出為河南太守，次兩兄為吏京師，見家用不足，乃辭況欲就邊郡畜牧。
馬援外類倜儻簡易，而內重禮，事寡嫂，雖在閫內，必幘然後見之也。
馬援為郡督郵，送囚至府，囚有重罪，援哀而縱之，亡命北地，遇赦留。
馬援歎曰：「凡殖產，貴其能施民也，否則守錢奴耳。」乃盡散以班昆弟故舊，身衣羊裘皮蔥。
隗囂甚重馬援，以為綏德將軍。時公孫述稱帝，囂使援往觀之。援素與述同鄉里，相善，以為至當握手迎如平生，而述方盛陳陛衛，以延援入，交拜禮畢，就館，更為援製荅布單衣、交讓冠，會百官於宗廟，立舊交之位。述鸞旗旄騎，警蹕就車，禮甚盛，欲以援封侯，食大將軍位。賓客皆樂留，援曉之，因而辭歸，謂囂曰：「子陽井底蛙耳，不如專意東方。」囂乃使援奉書洛陽。援初到，敕令中黃門引入，時上在宣德殿南廡下，但幘坐。上迎，笑謂之曰：「卿遨遊二帝間，見卿，使人慚。」援頓首謝曰：「當今之世，非獨君擇臣，臣亦擇君。臣與公孫述同縣，少小相善。臣前至蜀，述陛戟而後進臣。今臣遠來，陛下何知非刺客而簡易如此？」於是上復笑曰：「卿非刺客，顧說客耳。」援乃曰：「天下反覆，自盜名字者不可勝數。今見陛下，恢廓大度，同符高祖，乃知帝王自有真也。」帝甚壯之。
援說囂曰：「前到朝廷，上凡十四見。開心見誠。」
馬援與楊廣書曰：「車丞相高祖園寢郎，一月九遷為丞相者，知武帝恨誅衛太子，上書訟之。」
上自征隗囂，至漆，諸侯多以王師之重，不宜遠入險阻，計未決。會召馬援，因說隗囂側足無所立，將帥土崩之勢，兵進必破之狀，於上前聚米為山川，指畫地勢，上曰：「
虜在吾目中矣。」囂眾大潰。
馬援為隴西太守，擊羌，中矢貫腓脛，上聞，賜羊三千、牛三百頭以養病。
帝從援議，詔武威太守梁統，悉還金城客民。
馬援，字文淵，扶風人。為隴西太守，務開寬信，恩以待下，任吏以職，但總大體而已。賓客故人，日滿其門。諸曹時白外事，輒曰：「此丞、掾任，何足相煩。若大姓侵小民，黠羌欲旅距，此乃太守事耳。」
馬援從隴西太守遷虎賁中郎將。
馬援在隴西，上書曰：「富民之本，在於食貨，宜如舊鑄五銖錢。」三府凡十三難，援一一解之，條奏其狀。帝從之，天下賴其便。
馬援自還京師，數被進見。援長七尺五寸，色理髮膚眉目容貌如畫。閑進對，尤善述前事，每言及三輔長者至閭里少年皆可觀，皇太子、諸王聞者，莫不屬耳忘倦。
馬援擊尋陽山賊，上書曰：「除其竹木，譬如嬰兒頭多蟣蝨而剃之，蕩蕩然蟣蝨無所復依。」書奏，上大悅，出尚璽書，數日，黃門取頭蝨章持入，因出小黃門頭有蝨者，皆剃之。
光武以馬援為伏波將軍。
援上書：「臣所假伏波將軍印，書『伏』字，『犬』外嚮。城皋令印，『皋』字為『白』下『羊』；丞印『四』下『羊』；尉印『白』下『人』，『人』下『羊』。即一縣長吏，印文不同，恐天下不正者多。符印所以為信也，所宜齊同。」薦曉古文字者，事下大司空正郡國印章。奏可。
馬援好事，至荔浦，見冬筍名笣筍，上言：「禹貢『厥笣橘柚』，疑謂是也，其味美於春夏筍。」
馬援擊交阯，從容謂官屬曰：「吾從弟少遊嘗哀吾慷慨多大志，曰：『士生一世，但取衣食裁足，乘下澤車，御款段馬，為郡掾吏，守墳墓，鄉里稱為善人，斯可矣。致求盈餘，但自苦耳。』當吾在浪泊、西里、烏間，虜未滅之時，下潦上霧，毒氣熏蒸，仰視烏鳶跕跕墮水中，臥念少遊平生時語，何可得也！」
馬援與兄子嚴敦書云：「學龐伯高不就，猶為謹敕士，所謂刻鵠不成尚類鶩者。效杜季良而不成，陷為天下輕薄子，所謂畫虎不成反類狗也。」
馬援平交阯，上言太守蘇定張眼視錢，●目討賊，怯於戰功，宜加切敕。後定果下獄。
馬援於交阯鑄銅馬，奏曰：「臣聞行天者莫如龍，行地者莫如馬。臣援師事楊子阿。孝武帝時，善相馬者東門京鑄作銅馬法獻之，立馬於魯班門外，更名曰金馬門。臣既備數家骨法，以所得駱越銅，鑄以為馬，高二尺五寸，圍四尺五寸，謹獻。」詔置馬德陽殿下。
馬援振旅還京師，賜衣服、酒、床、什器，粟五百斛，侯車一乘，朝見位次隨九卿之□。
馬援曰：「方今匈奴、烏桓尚擾北邊，欲自請擊之。男兒要當死於邊野，以馬革裹尸還墓耳，何能臥床上在兒女子手中耶？」故人孟冀曰：「諒為烈士，當如此矣！」
馬援行亭鄣，到右北平，詔書賜援鉅鹿縑三百疋。
馬援，字文淵，建武二十四年，威武將軍劉尚擊武陵五谿蠻夷，深入，軍沒。援因復請行。時年六十二，帝愍其老，未許之。援自請曰：「臣尚能被甲上馬。」帝令試之。援據鞍顧眄，以示可用。帝笑曰：「矍鑠哉是翁也！」遂遣援。
二月到武陵臨鄉。

[book_title]馬廖
廖少習易經，清約沈靜。援擊武谿無功，卒于師，廖不得嗣爵。
馬廖、任傀皆從羽林監遷虎賁中郎將。
馬廖上疏長樂宮曰：「夫改政移風，必有其本。長安語曰：『城中好高髻，四方高一尺。城中好廣眉，四方過半額。城中好廣袖，四方用疋帛。』」
司隸校尉梁松奏特進防、光、廖、廖子豫，三家奴婢千人，兄弟父子並受爵土，榮顯冠世，多買京師膏腴美田，作大廬，近帶城郭，妨困小民。

[book_title]馬防
永平十五年，上始欲征匈奴，與竇固等議出兵調度，皆以為塞外草美，可不須馬穀，其各以。固等將兵到燉煌，當出塞上，請馬穀。上以固言前後相違，怒不與穀。皆言按軍出塞，無穀馬故事。馬防言：「當與穀。」上曰：「何以言之？」防對曰：「宣帝時，五將出征，按其奏言：『匈奴候騎得漢馬矢，見其中有粟，知漢兵出，以故引去。』以是言之，馬當與穀。」上善其用意微緻，敕下調馬穀，防遂見親近。
馬防征西羌，上喜防功，令史官作頌，頌其功伐。
章帝建初三年，馬防為車騎將軍、城門校尉，置掾史，位在九卿上，絕席，班同三事。詔封兄弟二人各六千戶，防為潁陽侯，特以前參醫藥，懃勞省闥，綏定西羌，以襄城羹亭千二百五十戶增防，身帶三綬，寵貴至盛。
馬防，字公平，為光祿勳，宿衛宮省。上數幸防府，賞賜飲食，行每日出。
大予丞鮑鄴等上作樂事，下防。防奏言：「建初二年七月鄴上言，天子食飲，必順於四時五味，而有食舉之樂。所以順天地，養神明，求福應也。今官雅樂獨有黃鍾，而食舉樂但有太簇，皆不應月律，恐傷氣類。可作十二月均，各應其月氣。公卿朝會，得聞月律，乃能感天，和氣宜應。詔下太常評焉。太常上言，作樂器直錢百四十六萬，奏寢。今明詔復下，臣防以為可須上天之明時，因歲首之嘉月，發太簇之律，奏雅頌之音，以迎和氣。」時以作樂器費多，遂獨行十月迎氣樂也。
馬防，字孝孫，拜執金吾，性矜嚴公正，上言孝章，議多見用。
馬防子鉅，為常從小侯，六年正月齋宮中，上欲冠鉅，夜拜為黃門侍郎，御章臺下殿，陳鼎俎，自臨冠之。防兄弟奴婢各千人已上。
馬防多牧馬畜，賦歛羌胡。帝不喜之，數加譴敕，所以禁遏甚備，由是權勢稍損，賓客亦衰。

[book_title]馬光
光遭母喪，哀慟感傷，形骸骨立。
馬光，字叔山，為衛尉，上以光謹敕畏慎，特親異之。
馬光，字叔山，監越騎校尉。視事，帥厲吏士，教習有方。時五校尉令在北軍營中，光以為五校尉主禁兵武備，所以宿衛兩宮，不宜在一處，表請二校尉附北宮。詔書許越騎、射聲等治北宮。
章帝與舅馬光詔曰：「朝送鹿膾，寧用飯也。」
馬光，字叔山，拜太僕，視事減省諸費，歲千萬以上。
光前坐黨附竇憲，歸國，為憲客奴所誣告。奴名玉當。初，竇氏有事，玉當亡，私從光乞，不與。恨去，懷挾欲中光。官捕得玉當，因告言光與憲有惡謀，光以被誣不能自明，乃自殺。光死後，憲他奴郭扈自出證明光、憲無惡言，光子朗上書迎光喪葬舊塋，詔許之。

[book_title]馬客卿
馬援子客卿，幼而歧嶷，年六歲，能應接諸公，專對賓客。嘗有死罪亡命者來過，客卿逃匿不令人知。外若訥而內沉敏。援甚奇之，以為將相器，故以客卿字焉。

[book_title]馬嚴
余卒時，嚴七歲，依姊婿父九江連率平阿侯王述。明年，母復終，會述失郡，居沛郡。建武三年，余外孫右扶風曹貢為梧安侯相，迎嚴歸，養視之。至四年，叔父援從車駕東征，過梧安，乃將嚴兄弟西。嚴年十三至雒陽，留寄郎朱仲孫舍，大奴步護視之也。
嚴從其故門生肆都學擊劍，習騎射。
從司徒祭酒陳元受春秋左氏。
帝詔馬嚴留仁壽闥，與校書郎杜撫、班固定建武注記。
顯宗拜馬嚴持兵長史，將北軍五校士、羽林兵三千人，屯西河美稷，衛護南單于，聽置司馬、從事。牧守謁敬，同之將軍。敕嚴過武庫，祭蚩尤，帝親御阿閣，觀其士眾，時人榮之。
馬嚴拜御史中丞，賜冠幘衣服車馬。嚴為司馬，職典蘭臺，外營州牧，舉劾按章，申明舊典，奉法察舉，無所迴避，百寮憚之。
馬嚴，字威卿，為五官中郎將，邊境每有事，輒下嚴處便宜。上初立，汲汲欲知下情，引納嚴，敕有所聞見輒言。帝令自今以往，諸上便宜封表，遣子以往，都使詣省門，帝自勞以手書。
馬嚴為陳留太守。建初中，嚴病，遣功曹史李龔奉章詣闕。上親召見龔，問疾病形狀，以黃金十斤、葛縛佩刀、書刀、革帶付龔，賜嚴，遣太醫送方藥。

✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:03:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>