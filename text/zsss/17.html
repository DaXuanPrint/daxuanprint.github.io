<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="隱公元年,隱公二年,隱公三年,隱公四年,隱公五年,隱公六年,隱公七年,隱公八年,隱公九年,隱公十年,隱公十一年,桓公元年,桓公二年,桓公三年,桓公四年,桓公五年,桓公六年,桓公七年,桓公八年,桓公九年,桓公十年,桓公十一年,桓公十二年,桓公十三年,桓公十四年,桓公十五年,桓公十六年,桓公十七年,桓公十八年,庄公元年,庄公二年,庄公三年,庄公四年,庄公五年,庄公六年,庄公七年,庄公八年,庄公九年,庄公十年,庄公十一年,庄公十二年,庄公十三年,庄公十四年,庄公十五年,庄公十六年,庄公十七年,庄公十八年,庄公十">
<meta name="description" content="元年春，王正月。虽无事，必举正月，谨始也。公何以不言即位？成公志也。焉成之？言君之不取为公也。君之不取为公何也？將以让桓也。让桓正乎？曰不正。《春秋》成人之美，不成人之恶。隱不正而成之，何也？將以恶桓也。其恶桓何也？隱將让而桓弒之，则桓恶矣。桓弒而隱让，则隱善矣。善则其不正焉何也？《春秋》贵义而不贵惠，信道而不信邪。孝子扬父之美，不扬父之恶。先君之欲与桓，非正也，邪也。虽然，既胜其邪心以与隱矣，已探先君之邪志而遂以与桓，则是成父之恶也。兄弟，天伦也。为子受之父，为诸侯受之君，已废天伦而忘君父以行小惠，曰小">
<title>《春秋穀梁传》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《春秋穀梁傳》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">[西漢 (公元前206年 - 9年)]</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">字史算醫,</span> <br/>
          字数： <span class="inputVal" id="bknum">[book_length]57467</span> <br/>
          说明： <span class="inputVal" id="bkdec">元年春，王正月。雖無事，必舉正月，謹始也。公何以不言即位？成公志也。焉成之？言君之不取為公也。君之不取為公何也？將以讓桓也。讓桓正乎？曰不正。《春秋》成人之美，不成人之惡。隱不正而成之，何也？將以惡桓也。其惡桓何也？隱將讓而桓弒之，則桓惡矣。桓弒而隱讓，則隱善矣。善則其不正焉何也？《春秋》貴義而不貴惠，信道而不信邪。孝子揚父之美，不揚父之惡。先君之欲與桓，非正也，邪也。雖然，既勝其邪心以與隱矣，已探先君之邪志而遂以與桓，則是成父之惡也。兄弟，天倫也。為子受之父，為諸侯受之君，已廢天倫而忘君父以行小惠，曰小道也。若隱者可謂輕千乘之國，蹈道則未也。
三月，公及邾儀父盟於眛。及者何？內為志焉爾。儀，字也。父，猶傅也，男子之美稱也。其不言邾子何也？邾之上古微，未爵命於周也。不日，其盟渝也。眛，地名也。
夏，五月，鄭伯克段於鄢。克者何？能也。何能也？能殺也。何以不言殺？見段之有徒眾也。段，鄭伯弟也。何以知其為弟也？殺世子母弟目君，以其目君，知其為弟也。段，弟也而弗謂弟，公子也而弗謂公子，貶之也。段失子弟之道矣，賤段而甚鄭伯也。何甚乎鄭伯？甚鄭伯之處心積慮成於殺也。於鄢，遠也。猶曰取之其母之懷中而殺之云爾，甚之也。然則為鄭伯者宜奈何？緩追逸賊，親親之道也。
秋，七月，天王使宰咺來歸惠公、仲子之賵。母以子氏，仲子者何？惠公之母，孝公之妾也。禮，賵人之母則可，賵人之妾則不可。君子以其可辭。受之，其志不及事也。賵者何也？乘馬曰賵，衣衾曰襚，貝玉曰含，錢財曰賻。
九月，及宋人盟於宿。及者何？內卑者也。宋人外卑者也。卑者之盟不日。宿，邑名也。
冬，十有二月，祭伯來。來者，來朝也。其弗謂朝何也？寰內諸侯非有天子之命，不得出會諸侯。不正其外交，故弗與朝也。聘弓鍭矢不出竟埸，束修之肉不行竟中，有至尊者不貳之也。公子益師卒。大夫日卒，正也。</span> <br/>
          封面： <span class="inputVal" id="bkimg">Z_11747.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《春秋穀梁傳》
[book_date][西漢 (公元前206年 - 9年)]
[book_length]57467
[book_img]Z_11747.jpg


[book_chapter]隱公

[book_title]隱公元年
元年春，王正月。雖無事，必舉正月，謹始也。公何以不言即位？成公志也。焉成之？言君之不取為公也。君之不取為公何也？將以讓桓也。讓桓正乎？曰不正。《春秋》成人之美，不成人之惡。隱不正而成之，何也？將以惡桓也。其惡桓何也？隱將讓而桓弒之，則桓惡矣。桓弒而隱讓，則隱善矣。善則其不正焉何也？《春秋》貴義而不貴惠，信道而不信邪。孝子揚父之美，不揚父之惡。先君之欲與桓，非正也，邪也。雖然，既勝其邪心以與隱矣，已探先君之邪志而遂以與桓，則是成父之惡也。兄弟，天倫也。為子受之父，為諸侯受之君，已廢天倫而忘君父以行小惠，曰小道也。若隱者可謂輕千乘之國，蹈道則未也。
三月，公及邾儀父盟於眛。及者何？內為志焉爾。儀，字也。父，猶傅也，男子之美稱也。其不言邾子何也？邾之上古微，未爵命於周也。不日，其盟渝也。眛，地名也。
夏，五月，鄭伯克段於鄢。克者何？能也。何能也？能殺也。何以不言殺？見段之有徒眾也。段，鄭伯弟也。何以知其為弟也？殺世子母弟目君，以其目君，知其為弟也。段，弟也而弗謂弟，公子也而弗謂公子，貶之也。段失子弟之道矣，賤段而甚鄭伯也。何甚乎鄭伯？甚鄭伯之處心積慮成於殺也。於鄢，遠也。猶曰取之其母之懷中而殺之云爾，甚之也。然則為鄭伯者宜奈何？緩追逸賊，親親之道也。
秋，七月，天王使宰咺來歸惠公、仲子之賵。母以子氏，仲子者何？惠公之母，孝公之妾也。禮，賵人之母則可，賵人之妾則不可。君子以其可辭。受之，其志不及事也。賵者何也？乘馬曰賵，衣衾曰襚，貝玉曰含，錢財曰賻。
九月，及宋人盟於宿。及者何？內卑者也。宋人外卑者也。卑者之盟不日。宿，邑名也。
冬，十有二月，祭伯來。來者，來朝也。其弗謂朝何也？寰內諸侯非有天子之命，不得出會諸侯。不正其外交，故弗與朝也。聘弓鍭矢不出竟埸，束修之肉不行竟中，有至尊者不貳之也。公子益師卒。大夫日卒，正也。不日卒，惡也。

[book_title]隱公二年
二年春，公會戎於潛。會者，外為主焉爾。知者慮，義者行，仁者守，有此三者然後可以出會。會戎，危公也。
夏，五月，莒人入向。入者，內弗受也。向，我邑也。無侅帥師入極。入者，內弗受也。極，國也。苟焉以入人為志者，人亦入之矣。不稱氏者，滅同姓，貶也。
秋，八月庚辰，公及戎盟於唐。
九月，紀履緰來逆女。逆女，親者也。使大夫，非正也。以國氏者，為其來交接於我，故君子進之也。
冬，十月，伯姬歸於紀。禮，婦人謂嫁曰歸，反曰來歸，從人者也。婦人在家制於父，既嫁制於夫，夫死從長子。婦人不專行，必有從也。伯姬歸於紀，此其如專行之辭何也？曰非專行也。吾伯姬歸於紀，故志之也。其不言使，何也？逆之道微，無足道焉爾。紀子伯、莒子盟於密。或曰紀子伯莒子而與之盟。或曰年同爵同，故紀子以伯先也。
十有二月乙卯，夫人子氏薨。夫人薨不地。夫人者，隱之妻也。卒而不書葬，夫人之義從君者也。鄭人伐衛。

[book_title]隱公三年
三年春，王二月己巳，日有食之。言日不言朔，食晦日也。其日有食之何也？吐者外壤，食者內壤。闕然不見其壤，有食之者也。有，內辭也。或，外辭也。有食之者，內於日也。其不言食之者何也？知其不可知，知也。
三月庚戌辰，天王崩。高曰崩，厚曰崩，尊曰崩。天子之崩，以尊也。其崩之何也？以其在民上，故崩之。其不名何也？大上，故不名也。
夏，四月辛卯，尹氏卒。尹氏者何也？天子之大夫也。外大夫不卒，此何以卒之也？於天子之崩為魯主，故隱而卒之。
秋，武氏子來求賻。武氏子者何也？天子之大夫也。天子之大夫，其稱武氏子何也？未畢喪，孤未爵。未爵使之，非正也。其不言使何也？無君也。歸死者曰賵，歸生者曰賻。曰歸之者，正也。求之者，非正也。周雖不求，魯不可以不歸。魯雖不歸，周不可以求之。求之為言，得不得未可知之辭也。交譏之。
八月庚辰，宋公和卒。諸侯日卒，正也。
冬，十有二月，齊侯、鄭伯盟於石門。癸未，葬宋繆公。日葬，故也，危不得葬也。

[book_title]隱公四年
四年春，王二月，莒人伐杞，取牟婁。《傳》曰：言伐言取，所惡也。諸侯相伐取地於是始，故謹而志之也。戊申，衛祝吁弒其君完。大夫弒其君，以國氏者，嫌也，弒而代之也。
夏，公及宋公遇於清。及者，內為志焉爾。遇者，志相得也。宋公、陳侯、蔡人、衛人伐鄭。
秋，翬帥師會宋公、陳侯、蔡人、衛人伐鄭。翬者何也？公子翬也。其不稱公子何也？貶之也。何為貶之也？與於弒公，故貶之也。
九月，衛人殺祝吁於濮。稱人以殺，殺有罪也。祝吁之挈，失嫌也。其月，謹之也。於濮者，譏失賊也。
冬，十有二月，衛人立晉。衛人者，眾辭也。立者，不宜立者也。晉之名，惡也。其稱人以立之，何也？得眾也。得眾則是賢也。賢則其曰不宜立，何也？《春秋》之義，諸侯與正而不與賢也。

[book_title]隱公五年
五年春，公觀魚於棠。《傳》曰常事曰視，非常曰觀。禮，尊不親小事，卑不屍大功。魚，卑者之事也，公觀之，非正也。
夏，四月，葬衛桓公。月葬，故也。
秋，衛師入郕。入者，內弗受也。郕，國也。將卑師眾曰師。
九月，考仲子之宮。考者，何也？考者，成之也，成之為夫人也。禮，庶子為君，為其母築宮，使公子主其祭也。於子祭，於孫止。仲子者，惠公之母。隱孫而修之，非隱也。初獻六羽。初，始也。穀梁子曰：舞《夏》，天子八佾，諸公六佾，諸侯四佾。初獻六羽，始僭樂矣。《尸子》曰：舞《夏》，自天子至諸侯皆用八佾。初獻六羽，始厲樂矣。邾人、鄭人伐宋。螟。蟲災也。甚則月，不甚則時。
冬，十有二月辛巳，公子彄卒。隱不爵命大夫，其曰公子彄何也？先君之大夫也。宋人伐鄭，圍長葛。伐國不言圍邑，此其言圍何也？久之也。伐不逾時，戰不逐奔，誅不填服。苞人民，毆牛馬，曰侵。斬樹木，壞宮室，曰伐。

[book_title]隱公六年
六年春，鄭人來輸平。輸者墮也。平之為言，以道成也。來輸平者，不果成也。
夏，五月辛酉，公會齊侯，盟於艾。
秋，七月。
冬，宋人取長葛。外取邑不志，此其志何也？久之也。

[book_title]隱公七年
春，王三月，叔姬歸於紀。其不言逆何也？逆之道微，無足道焉爾。滕侯卒。滕侯無名，少曰世子，長曰君，狄道也。其不正者名也。
夏，城中丘。城為保民為之也。民眾城小則益城。益城無極。凡城之志，皆譏也。齊侯使其弟年來聘。諸侯之尊，弟兄不得以屬通。其弟雲者，以其來接於我，舉其貴者也。
秋，公伐邾。
冬，天王使凡伯來聘。戎伐凡伯於楚丘以歸。凡伯者何也？天子之大夫也。國而曰伐，此一人而曰伐，何也？大天子之命也。戎者衛也。戎衛者，為其伐天子之使，貶而戎之也。楚丘，衛之邑也。以歸，猶愈乎執也。

[book_title]隱公八年
八年春，宋公、衛侯遇於垂。不期而會曰遇。遇者，志相得也。
三月，鄭伯使宛來歸邴。名宛，所以貶鄭伯，惡與地也。庚寅，我入邴。入者，內弗受也。日入，惡入者也。邴者，鄭伯所受命於天子而祭泰山之邑也。
夏，六月己亥，蔡侯考父卒。諸侯日卒，正也。辛亥，宿男卒。宿，微國也。未能同盟，故男卒也。
秋，七月庚午，宋公、齊侯、衛侯盟於瓦屋。外盟不日，此其日何也？諸侯之參盟於是始，故謹而日之也。誥誓不及五帝，盟詛不及三王，交質子不及二伯。
八月，葬蔡宣公。月葬，故也。
九月辛卯，公及莒人盟於包來。可言公及人，不可言公及大夫。螟。
冬，十有二月，無侅卒。無侅之名，未有聞焉。或曰，隱不爵大夫也。或說曰，故貶之也。

[book_title]隱公九年
九年春，天王使南季來聘。南，氏姓也。季，字也。聘，問也。聘諸侯，非正也。
三月癸酉，大雨，震，電。震，雷也。電，霆也。庚辰，大雨雪。志疏數也。八日之間再有大變，陰陽錯行，故謹而日之也。雨月，志正也。俠卒。俠者，所俠也。弗大夫者，隱不爵大夫也。隱之不爵大夫何也？曰不成為君也。
夏，城郎。
秋，七月。無事焉，何以書？不遺時也。
冬，公會齊侯於防。會者，外為主焉爾。

[book_title]隱公十年
十年春，王二月，公會齊侯、鄭伯於中丘。
夏，翬帥師會齊人、鄭人伐宋。
六月壬戌，公敗宋師於菅。內不言戰，舉其大者也。辛未取郜，辛巳取防。取邑不日，此其日何也？不正其乘敗人而深為利、取二邑，故謹而日之也。
秋，宋人、衛人入鄭。宋人、蔡人、衛人伐載。鄭伯伐取之，不正其因人之力而易取之。故主其事也。
冬，十月壬午，齊人、鄭人入郕。入者，內弗受也。日入，惡入者也。郕，國也。

[book_title]隱公十一年
十有一年春，滕侯、薛侯來朝。天子無事，諸侯相朝，正也。考禮修德，所以尊天子也。諸侯來朝時正也，特言同時也，累數皆至也。
夏，五月，公會鄭伯於時來。
秋，七月壬午，公及齊侯、鄭伯入許。
冬，十有一月壬辰，公薨。公薨不地，故也。隱之，不忍地也。其不言葬何也？君弒，賊不討，不書葬，以罪下也。隱十年無正，隱不自正也。元年有正，所以正隱也。
[book_chapter]桓公

[book_title]桓公元年
元年春。王。桓無王，其曰王何也？謹始也。其曰無王何也？桓弟弒兄，臣弒君，天子不能定，諸侯不能救，百姓不能去。以為無王之道，遂可以至焉爾。元年有王，所以治桓也。正月，公即位。繼故不言即位，正也。繼故不言即位之為正何也？曰先君不以其道終，則子弟不忍即位也。繼故而言即位，則是與聞乎弒也。繼故而言即位，是為與聞乎弒何也？曰先君不以其道終，己正即位之道而即位，是無恩於先君也。
三月，公會鄭伯於垂。會者，外為主焉爾。鄭伯以璧假許田。假，不言以，言以非假也。非假而曰假，諱易地也。禮，天子在上，諸侯不得以地相與也。無田則無許可知矣，不言許，不與許也。許田者，魯朝宿之邑也。邴者，鄭伯之所受命而祭泰山之邑也。用見魯之不朝於周而鄭之不祭泰山也。
夏，四月丁未，公及鄭伯盟於越。及者，內為志焉爾。越，盟地之名也。
秋，大水。高下有水災，曰大水。
冬，十月。無事焉，何以書？不遺時也。《春秋》編年，四時具而後為年。

[book_title]桓公二年
二年春，王正月戊申，宋督弒其君與夷，桓無王，其曰：王何也？正與夷之卒也。及其大夫孔父。孔父先死，其曰及何也？書尊及卑，《春秋》之義也。孔父之先死何也？督欲弒君而恐不立，於是乎先殺孔父，孔父閒也。何以知其先殺孔父也？曰子既死，父不忍稱其名，臣既死，君不忍稱其名。以是知君之累之也。孔，氏，父，字謚也。或曰其不稱名，蓋為祖諱也，孔子故宋也。滕子來朝。
三月，公會齊侯、陳侯、鄭伯於稷，以成宋亂。以者，內為志焉爾，公為志乎成是亂也。此成矣，取不成事之辭而加之焉。於內之惡，而君子無遺焉爾。
夏，四月，取郜大鼎於宋，戊申納於太廟。桓內弒其君，外成人之亂，受賂而退，以事其祖，非禮也。其道以周公為弗受也。郜鼎者，郜之所為也。曰宋，取之宋也，以是為討之鼎也。孔子曰：名從主人，物從中國，故曰郜大鼎也。
秋，七月，紀侯來朝。朝時，此其月何也？桓內弒其君，外成人之亂，於是為齊侯、陳侯、鄭伯討數日以賂。己即是事而朝之。惡之，故謹而月之也。蔡侯、鄭伯會於鄧。
九月，入杞。我入之也。公及戎盟於唐。
冬，公至自唐。桓無會，而其致何也？遠之也。

[book_title]桓公三年
三年春，正月，公會齊侯於嬴。
夏，齊侯、衛侯胥命於蒲。胥之為言，猶相也。相命而信諭，謹言而退，以是為近古也。是必一人先。其以相言之何也？不以齊侯命衛侯也。
六月，公會杞侯於郕。
秋，七月壬辰朔，日有食之，既。言日言朔，食正朔也。既者盡也，有繼之辭也。公子翬如齊逆女。逆女，親者也。使大夫，非正也。
九月，齊侯送姜氏於言雚。禮，送女，父不下堂，母不出祭門，諸母兄弟不出闕門。父戒之曰：「謹慎從爾舅之言！」母戒之曰：「謹慎從爾姑之言！」諸母般，申之曰：「謹慎從爾父母之言！」送女逾竟，非禮也。公會齊侯於言雚。無譏乎？曰為禮也。齊侯來也，公之逆而會之可也。夫人姜氏至自齊。其不言翬之以來何也？公親受之於齊侯也。子貢曰：「冕而親迎，不已重乎？」孔子曰：「合二姓之好，以繼萬世之後，何謂已重乎？」
冬，齊侯使其弟年來聘。有年。五穀皆熟為有年也。

[book_title]桓公四年
四年春，正月，公狩於郎。四時之田，皆為宗廟之事也。春曰田，夏曰苗，秋曰蒐，冬曰狩。四時之田用三焉，唯其所先得，一為干豆，二為賓客，三為充君之庖。
夏，天王使宰渠伯糾來聘。

[book_title]桓公五年
五年春，正月甲戌、己丑，陳侯鮑卒。鮑卒，何為以二日卒之？《春秋》之義，信以傳信，疑以傳疑。陳侯以甲戌之日出，己丑之日得。不知死之日，故舉二日以包也。
夏，齊侯、鄭伯如紀。天王使任叔之子來聘。任叔之子者，錄父以使子也。故微其君臣而著其父子，不正父在子代仕之辭也。葬陳桓公。城祝丘。
秋，蔡人、衛人、陳人從王伐鄭。舉從者之辭也。其舉從者之辭何也？為天王諱伐鄭也。鄭，同姓之國也，在乎冀州。於是不服，為天子病矣。大雩。螽。螽，蟲災也。甚則月，不甚則時。
冬，州公如曹。外相如不書，此其書何也？過我也。

[book_title]桓公六年
六年春，正月，寔來。寔來者，是來也。何謂是來？謂州公也。其謂之是來何也？以其畫我，故簡言之也。諸侯不以過相朝也。
夏，四月，公會紀侯於郕。
秋，八月壬午，大閱。大閱者何？閱兵車也。修教明諭，國道也。平而修戎事，非正也。其日，以為崇武，故謹而日之，蓋以觀婦人也。蔡人殺陳佗。陳佗者，陳君也。其曰陳佗何也？匹夫行，故匹夫稱之也。其匹夫行奈何？陳侯喜獵，淫獵於蔡，與蔡人爭禽。蔡人不知其是陳君也，而殺之。何如知其是陳君也？兩下相殺，不道。其不地，於蔡也。
九月丁卯，子同生。疑故志之，時曰同乎人也。
冬，紀侯來朝。

[book_title]桓公七年
七年春，二月己亥，焚鹹丘。其不言邾鹹丘何也？疾其以火攻也。
夏，谷伯綏來朝。鄧侯吾離來朝。其名何也？失國也。失國，則其以朝言之何也？嘗以諸侯與之接矣，雖失國，弗損吾異日也。

[book_title]桓公八年
八年春，正月己卯，烝。烝，冬事也，春興之，志不時也。天王使家父來聘。
夏，五月丁丑，烝。烝，冬事也，春夏興之，黷祀也。志不敬也。
秋，伐邾。
冬，十月，雨雪。祭公來，遂逆王后於紀。其不言使焉何也？不正其以宗廟之大事，即謀於我，故弗與使也。遂，繼事之辭也。其曰遂逆王后，故略之也，或曰天子無外，王命之則成矣。

[book_title]桓公九年
九年春，紀季姜歸於京師。為之中者歸之也。
夏，四月。
秋，七月。
冬，曹伯使其世子射姑來朝。朝不言使，言使非正也。使世子伉諸侯之禮而來朝，曹伯失正矣。諸侯相見曰朝。以待人父之道待人之子，以內為失正矣。內失正，曹伯失正，世子可以已矣，則是放命也。《尸子》曰：「夫已，多乎道。」

[book_title]桓公十年
十年春，王正月庚申，曹伯終生卒。桓無王，其曰王何也？正終生之卒也。
夏，五月，葬曹桓公。
秋，公會衛侯於桃丘，弗遇。弗遇者，志不相得也。弗，內辭也。
冬，十有二月丙午，齊侯、衛侯、鄭伯來戰於郎。來戰者，前定之戰也。內不言戰，言戰則敗也。不言其人，以吾敗也。不言及者，為內諱也。

[book_title]桓公十一年
十有一年春，正月，齊人、衛人、鄭人盟於惡曹。
夏五月癸未，鄭伯寤生卒。
秋，七月，葬鄭莊公。
九月，宋人執鄭祭仲。宋人者，宋公也。其曰人何也？貶之也。突歸於鄭。曰突，賤之也。曰歸，易辭也。祭仲易其事，權在祭仲也。死君難，臣道也。今立惡而黜正，惡祭仲也。鄭忽出奔衛。鄭忽者，世子忽也。其名，失國也。柔會宋公、陳侯、蔡叔，盟於折。柔者何？吾大夫之未命者也。公會宋公於夫鐘。
冬，十有二月，公會宋公於闞。

[book_title]桓公十二年
十有二年春，正月。
夏，六月壬寅，公會紀侯、莒子，盟於曲池。
秋，七月丁亥，公會宋公，燕人盟於谷丘。
八月壬辰，陳侯躍卒。公會宋公於虛。
冬，十有一月，公會宋公於龜。丙戌，公會鄭伯，盟於武父。丙戌，衛侯晉卒。再稱日，決日義也。
十有二月，及鄭師伐宋，丁未，戰於宋。
非與所與伐戰也。不言與鄭戰，恥不和也。於伐與戰，敗也。內諱敗，舉其可道者也。

[book_title]桓公十三年
十有三年春，二月，公會紀侯、鄭伯。己巳，及齊侯、宋公、衛侯、燕人戰，齊師、宋師、衛師、燕師敗績。其言及者，由內及之也。其曰戰者，由外言之也。戰稱人，敗稱師，重眾也。其不地，於紀也。
三月，葬衛宣公。
夏，大水。
秋，七月。
冬，十月。

[book_title]桓公十四年
十有四年春，正月，公會鄭伯於曹。無冰。無冰，時燠也。
夏，五。鄭伯使其弟御來盟。諸侯之尊，弟兄不得以屬通。其弟雲者，以其來我舉其貴者也。來盟，前定也。不日，前定之盟不日。孔子曰：聽遠音者，聞其疾而不聞其舒；望遠者，察其貌而不察其形。立乎定、哀以指隱、桓，隱、桓之日遠矣。夏五，傳疑也。
秋，八月壬申，御廩災。乙亥，嘗。御廩之災不志，此其志何也？以為唯未易災之餘而嘗可也。志不敬也。天子親耕以共粢盛，王后親蠶以共祭服，國非無良農工女也，以為人之所盡事其祖檷，不若以己所自親者也。何用見其未易災之餘而嘗也？曰甸粟，而內之三宮，三宮米而藏之御廩，夫嘗必有兼甸之事焉。壬申，御廩災。乙亥嘗。以為未易災之餘而嘗也。
冬，十有二月丁巳，齊侯祿父卒。宋人以齊人、蔡人、衛人、陳人伐鄭。以者，不以者也。民者，君之本也。使人以其死，非正也。

[book_title]桓公十五年
十有五年春，二月，天王使家父來求車。古者諸侯時獻於天子，以其國之所有；故有辭讓而無徵求。求車非禮也，求金甚矣。
三月乙未，天王崩。
夏，四月己巳，葬齊僖公。
五月，鄭伯突出奔蔡。譏奪正也。鄭世子忽復歸於鄭。反正也。許叔入於許。許叔，許之貴者也。莫宜乎許叔，其曰入何也？其歸之道，非所以歸也。公會齊侯於蒿。邾人、牟人、葛人來朝。
秋，九月，鄭伯突入於櫟。
冬，十有一月，公會宋公、衛侯、陳侯於袲，伐鄭。地而後伐，疑辭也。非其疑也。

[book_title]桓公十六年
十有六年春，正月，公會宋公、蔡侯、衛侯於曹。
夏，四月，公會宋公、衛侯、陳侯、蔡侯伐鄭。
秋，七月，公至自伐鄭。桓無會，其致何也？危之也。
冬，城向。
十有一月，衛侯朔出奔齊。朔之名，惡也。天子召而不往也。

[book_title]桓公十七年
十有七年春，正月丙辰，公會齊侯、紀侯，盟於黃。二月丙午，公及邾儀父盟於趡。
夏，五月丙午，及齊師戰於郎。內諱敗，舉其可道者也。不言其人，以吾敗也。不言及之者，為內諱也。
六月丁丑，蔡侯封人卒。
秋，八月，蔡季自陳歸於蔡。蔡季，蔡之貴者也。自陳，陳有奉焉爾。癸巳，葬蔡桓侯。及宋人、衛人伐邾。
冬，十月朔，日有食之。言朔不言日，食既朔也。

[book_title]桓公十八年
十有八年春，王正月，公會齊侯於濼。公與夫人姜氏遂如齊。濼之會，不言及夫人何也？以夫人之伉，弗稱數也。
夏，四月丙子，公薨於齊。其地，於外也。薨稱公，舉上也。丁酉，公之喪至自齊。
秋，七月。
冬，十有二月己丑，葬我君桓公。葬我君，接上下也。君弒賊不討，不書葬，此其言葬，何也？不責逾國而討於是也。桓公葬而後舉謚，謚所以成德也，於卒事乎加之矣。知者慮，義者行，仁者守，有此三者備，然後可以會矣。
[book_chapter]莊公

[book_title]莊公元年
元年春，王正月。繼弒君不言即位，正也。繼弒不言即位之為正何也？曰先君不以其道終，則子不忍即位也。
三月，夫人孫於齊。孫之為言，猶孫也。諱奔也。接練時，錄母之變，始人之也。不言氏姓，貶之也。人之於天也，以道受命；於人也，以言受命。不若於道者，天絕之也。不若於言者，人絕之也。臣子大受命。
夏，單伯逆王姬。單伯者何？吾大夫之命乎天子者也。命大夫，故不名也。其不言如何也？其義不可受於京師也。其義不可受於京師何也？曰：躬君弒於齊，使之主婚姻，與齊為禮，其義固不可受也。
秋，築王姬之館於外。築，禮也。於外，非禮也。築之為禮何也？主王姬者必自公門出。於廟則已尊，於寢則已卑，為之築節矣。築之外，變之正也。築之外，變之為正何也？仇讎之人，非所以接婚姻也；衰麻，非所以接弁冕也。其不言齊侯之來逆何也：不使齊侯得與吾為禮也。
冬，十月乙亥，陳侯林卒。諸侯日卒，正也。王使榮叔來錫桓公命。禮有受命，無來錫命。錫命非正也。生服之，死行之，禮也。生不服，死追錫之，不正甚矣！王姬歸於齊。為之中者歸之也。齊師遷紀、郱、鄑、郚。紀，國也；郱、鄑、郚，國也。或曰：遷紀於郱、鄑、郚。

[book_title]莊公二年
二年春，王二月，葬陳莊公。
夏，公子慶父帥師伐於餘丘。國而曰伐。於餘丘，邾之邑也，其曰伐，何也？公子貴矣，師重矣，而敵人之邑，公子病矣。病公子，所以譏乎公也。其一曰，君在而重之也。
秋，七月，齊王姬卒。為之主者卒之也。
冬，十有二月，夫人姜氏會齊侯於禚。婦人既嫁不逾竟，逾竟非正也。婦人不言會，言會非正也。饗，甚矣！乙酉，宋公馮卒。

[book_title]莊公三年
三年春，王正月，溺會齊師伐衛。溺者何也？公子溺也。其不稱公子何也？惡其會仇讎而伐同姓，故貶而名之也。
夏，四月，葬宋莊公。月葬，故也。
五月，葬桓王。《傳》曰：改葬也。改葬之禮緦，舉下緬也。或曰郤屍以求諸侯。天子志崩不志葬，必其時也，何必焉？舉天下而葬一人，其義不疑也。志葬，故也，危不得葬也。日近不失崩。不志崩，失天下也。獨陰不生，獨陽不生，獨天不生，三合然後生。故曰母之子也可，天之子也可。尊者取尊稱焉，卑者取卑稱焉。其曰王者，民之所歸往也。
秋，紀季以酅入於齊也。酅，紀之邑也。入於齊者，以酅事齊也。入者，內弗受也。
冬，公次於郎。次止也，有畏也。欲救紀而不能也。

[book_title]莊公四年
四年春，王二月，夫人姜氏饗齊侯於祝丘。饗，甚矣！饗齊侯，所以病齊侯也。
三月，紀伯姬卒。外夫人不卒，此其言卒，何也？吾女也，適諸侯則尊同，以吾為之變，卒之也。
夏，齊侯、陳侯、鄭伯遇於垂。紀侯大去其國。大去者，不遺一人之辭也。言民之從者，四年而後畢也。紀侯賢而齊侯滅之，不言滅而曰大去其國者，不使小人加乎君子。
六月乙丑，齊侯葬紀伯姬。外夫人不書葬，此其書葬何也？吾女也，失國，故隱而葬之。
秋，七月。
冬，公及齊人狩於郜。齊人者，齊侯也。其曰人何也？卑公之敵，所以卑公也。何為卑公也？不復仇而怨不釋，刺釋怨也。

[book_title]莊公五年
五年春，王正月。
夏，夫人姜氏如齊師。師而曰如，眾也，婦人既嫁不逾竟，逾竟非禮也。
秋，郳黎來來朝。郳，國也。黎來，微國之君，未爵命者也。
冬，公會齊人、宋人、陳人、蔡人伐衛。是齊侯，宋公也，其曰人何也？人諸侯，所以人公也。其人公何也？逆天王之命也。

[book_title]莊公六年
六年春，王三月，王人子突救衛。王人，卑者也。稱名，貴之也。善救衛也。救者善，則伐者不正矣。
夏，六月，衛侯朔入於衛。其不言伐衛納朔何也？不逆天王之命也。入者，內弗受也。何用弗受也？為以王命絕之也。朔之名，惡也。朔入逆則出順矣。朔出入名，以王命絕之也。
秋，公至自伐衛。惡事不致，此其致何也？不致，則無用見公之惡事之成也。螟。
冬，齊人來歸衛寶。以齊首之，分惡於齊也。使之如下齊而來我然，惡戰則殺矣。

[book_title]莊公七年
七年春，夫人姜氏會齊侯於防。婦人不會，會非正也。
夏，四月辛卯昔，恆星不見。恆星者，經星也。日入至於星出，謂之昔。不見者，可以見也。夜中星隕如雨。其隕也如雨，是夜中與？《春秋》著以傳著，疑以傳疑。中之幾也，而曰夜中，著焉爾。何用見其中也？失變而錄其時，則夜中矣。其不曰恆星之隕何也？我知恆星之不見，而不知其隕也；我見其隕而接於地者，則是雨說也。著於上，見於下，謂之雨；著於下，不見於上，謂之隕，豈雨說哉？
秋，大水。高下有水災，曰大水。無麥、苗。麥，苗，同時也。
冬，夫人姜氏會齊侯於谷。婦人不會，會非正也。

[book_title]莊公八年
八年春，王正月，師次於郎，以俟陳人、蔡人。次，止也。俟，待也。甲午，治兵。出曰治兵，習戰也。入曰振旅，習戰也。治兵而陳、蔡不至矣，兵事以嚴終，故曰：善陳者不戰，此之謂也。善為國者不師，善師者不陳，善陳者不戰，善戰者不死，善死者不亡。
夏，師及齊師圍郕。郕降於齊師。其曰降於齊師何？不使齊師加威於成阜也。
秋，師還。還者，事未畢也，遁也。
冬，十有一月癸未，齊無知弒其君諸兒。大夫弒其君以國氏者，嫌也，弒而代之也。

[book_title]莊公九年
九年春，齊人殺無知。無知之挈，失嫌也。稱人以殺大夫，殺有罪也。公及齊大夫盟於暨。公不及大夫，大夫不名，無君也。盟，納子糾也。不日，其盟渝也。當齊無君，制在公矣。當可納而不納，故惡內也。
夏，公伐齊納糾。當可納而不納，齊變而後伐，故乾時之戰不諱敗，惡內也。齊小白入於齊。大夫出奔，反以好曰歸，以惡曰入。齊公孫無知弒襄公，公子糾、公子小白不能存，出亡。齊人殺無知而迎公子糾於魯。公子小白不讓公子糾先入，又殺之於魯，故曰齊小白入於齊，惡之也。
秋，七月丁酉，葬齊襄公。
八月庚申，及齊師戰於乾時，我師敗績。
九月，齊人取子糾殺之。外不言取，言取，病內也。取，易辭也，猶曰取其子糾而殺之云爾。十室之邑，可以逃難，百室之邑，可以隱死。以千乘之魯而不能存子糾，以公為病矣。
冬，浚洙。浚洙者，深洙也。著力不足也。

[book_title]莊公十年
十年春，王正月，公敗齊師於長勺。不日，疑戰也。疑戰而曰敗，勝內也。
二月，公侵宋。侵時，此其月何也？乃深其怨於齊，又退侵宋以眾其敵，惡之，故謹而月之。
三月，宋人遷宿。遷，亡辭也。其不地，宿不復見也。遷者，猶未失其國家以往者也。
夏，六月，齊師、宋師次於郎。次，止也。畏我也。公敗宋師於乘丘。不日，疑戰也。疑戰而曰敗，勝內也。
秋，九月，荊敗蔡師於莘，以蔡侯獻武歸。荊者楚也。何為謂之荊？狄之也。何為狄之？聖人立，必後至，天子弱，必先叛：故曰荊，狄之也。蔡侯何以名也？絕之也。何為絕之？獲也。中國不言敗，此其言敗何也？中國不言敗，蔡侯其見獲乎？其言敗何也？釋蔡侯之獲也。以歸，猶愈乎執也。
冬，十月，齊師滅譚，譚子奔莒。

[book_title]莊公十一年
十有一年春，王正月。
夏，五月戊寅，公敗宋師於鄑。內事不言戰，舉其大者。其日，成敗之也。宋萬之獲也。
秋，宋大水。外災不書，此何以書？王者之後也。高下有水災曰大水。
冬，王姬歸於齊。其志，過我也。

[book_title]莊公十二年
十有二年春，王三月，紀叔姬歸於酅。國而曰歸，此邑也，其曰歸，何也？吾女也，失國，喜得其所，故言歸焉爾。
夏，四月。
秋，八月甲午，宋萬弒其君捷。宋萬，宋之卑者也。卑者以國氏，及其大夫仇牧，以尊及卑也。仇牧閒也。
冬，十月，宋萬出奔陳。

[book_title]莊公十三年
十有三年春，齊人、宋人、陳人、蔡人、邾人會於北杏。是齊侯、宋公也，其曰人，何也？始疑之。何疑焉？桓非受命之伯也，將以事授之者也。曰：「可以乎？未乎？」舉人，眾之辭也。
夏，六月，齊人滅遂。遂，國也。其不日，微國也。
秋，七月。
冬，公會齊侯，盟於柯。曹劌之盟也，信齊侯也。桓盟雖內與，不日，信也。

[book_title]莊公十四年
十有四年春，齊人、陳人、曹人伐宋。
夏，單伯會伐宋。會，事之成也。
秋，七月，荊入蔡。荊者，楚也。其曰荊何也？州舉之也。州不如國，國不如名，名不如字。
冬，單伯會齊侯、宋公、衛侯、鄭伯於鄄。復同會也。

[book_title]莊公十五年
十有五年春，齊侯、宋公、陳侯、衛侯、鄭伯會於鄄。復同會也。
夏，夫人姜氏如齊。婦人既嫁不逾竟，逾竟非禮也。
秋，宋人、齊人、邾人伐郳。鄭人侵宋。
冬，十月。

[book_title]莊公十六年
十有六年春，王正月。
夏，宋人、齊人、衛人伐鄭。
秋，荊伐鄭。
冬，十有二月，會齊侯、宋公、陳侯、衛侯、鄭伯、許男、曹伯、滑伯、滕子，同盟於幽。同者，有同也，同尊周也。不言公，外內寮一疑之也。邾子克卒。其曰子，進之也。

[book_title]莊公十七年
十有七年春，齊人執鄭詹。人者，眾辭也。以人執，與之辭也。鄭詹，鄭之卑者。卑者不志，此其志，何也？以其逃來志之也。逃來則何志焉？將有其末，不得不錄其本也。鄭詹，鄭之佞人也。
夏，齊人殲於遂。殲者盡也。然則何為不言遂人盡齊人也？無遂之辭也。無遂則何為言遂？其猶存遂也。存遂奈何？曰齊人滅遂，使人戍之。遂之因氏飲戍者酒而殺之，齊人殲焉。此謂狎敵也。
秋，鄭詹自齊逃來。逃義曰逃。
冬，多麋。

[book_title]莊公十八年
十有八年春，王三月，日有食之。不言日，不言朔，夜食也。何以知其夜食也？曰：王者朝日。故雖為天子，必有尊也，貴為諸侯，必有長也。故天子朝日，諸侯朝朔。
夏，公追戎於濟西。其不言戎之伐我何也？以公之追之。不使戎邇於我也。「於濟西」者，大之也。何大焉？為公之追之也。
秋，有蜮。一有一亡曰有。蜮，射人者也。
冬，十月。

[book_title]莊公十九年
十有九年春，王正月。
夏，四月。
秋，公子結媵陳人之婦於鄄，遂及齊侯、宋公盟。媵，淺事也，不志此其志，何也？辟要盟也。何以見其辟要盟也？媵，禮之輕者也；盟，國之重也。以輕事遂乎國重，無說。其曰陳人之婦，略之也。其不日，數渝，惡之也。夫人姜氏如莒。婦人既嫁不逾竟，逾竟非正也。
冬，齊人、宋人、陳人伐我西鄙。其曰鄙，遠之也。其遠之何也？不以難邇我國也。

[book_title]莊公二十年
二十年春，王二月，夫人姜氏如莒。婦人既嫁不逾竟，逾竟非正也。
夏，齊大災。其志，以甚也。
秋，七月。
冬，齊人伐我。

[book_title]莊公二十一年
二十有一年春，王正月。
夏，五月辛酉，鄭伯突卒。
秋，七月戊戌，夫人姜氏薨。婦人弗目也。冬，十有二月，葬鄭厲公。

[book_title]莊公二十二年
二十有二年春，王正月，肆大眚。肆，失也。眚，災也。災，紀也，失，故也。為嫌天子之葬也。癸丑，葬我小君文姜。小君，非君也。其曰君何也？以其為公配，可以言小君也。陳人殺其公子禦寇。言公子而不言大夫，公子未命為大夫也。其曰公子何也？公子之重視大夫，命以執公子。
夏，五月。
秋，七月丙申，及齊高傒盟於防。不言公，高傒伉也。
冬，公如齊納幣。納幣，大夫之事也。禮有納采，有問名，有納徵，有告期，四者備而後娶，禮也。公之親納幣，非禮也，故譏之。

[book_title]莊公二十三年
二十有三年春，公至自齊。祭叔來聘。其不言使，何也？天子之內臣也。不正其外交，故不與使也。
夏，公如齊觀社。常事曰視，非常曰觀。觀，無事之辭也，以是為屍女也。無事不出竟。公至自齊。公如往時，正也。致月，故也。如往月、致月，有懼焉爾。荊人來聘善累而後進之。其曰人，何也？舉道不待再。公及齊侯遇於谷。及者，內為志焉爾。遇者，志相得也。蕭叔朝公。微國之君未爵命者。其不言來，於外也。朝於廟，正也，於外，非正也。
秋，丹桓宮楹。禮，天子、諸侯黝堊，大夫倉，士黈，丹楹，非禮也。
冬，十有一月，曹伯射姑卒。
十有二月甲寅，公會齊侯，盟於扈。

[book_title]莊公二十四年
二十有四年春，王三月，刻桓宮桷。禮，天子之桷，斫之櫳之，加密石焉。諸侯之桷，斫之櫳之。大夫斫之。士斫本。刻桷，非正也。夫人，所以崇宗廟也，取非禮與非正而加之於宗廟，以飾夫人，非正也。刻桓宮桷，丹桓宮楹，斥言桓宮以惡莊也。葬曹莊公。
夏，公如齊逆女。親迎，恆事也，不志。此其志何也？不正其親迎於齊也。
秋，公至自齊。迎者，行見諸，捨見諸。先至，非正也。
八月丁丑，夫人姜氏入。入者，內弗受也。日入，惡入者也。何用不受也？以宗廟弗受也。其以宗廟弗受何也？娶仇人子弟，以薦捨於前，其義不可受也。戊寅，大夫、宗婦覿用幣。覿，見也。禮，大夫不見夫人，不言及不正。其行婦道，故列數之也。男子之贄，羔、雁、雉、腒。婦人之贄，棗、栗、鍛，修。用幣，非禮也。用者，不宜用者也。大夫，國體也，而行婦道，惡之，故謹而日之也。大水。
冬，戎侵曹。曹羈出奔陳。赤歸於曹。郭公。赤，蓋郭公也。何為名也？禮，諸侯無外歸之義，外歸非正也。

[book_title]莊公二十五年
二十有五年春，陳侯使女叔來聘。其不名何也？天子之命大夫也。
夏，五月癸丑，衛侯朔卒。
六月辛未朔，日有食之。言日言朔，食正朔也。鼓、用牲於社。鼓，禮也。用牲，非禮也。天子救日，置五麾，陳五兵、五鼓，諸侯置三麾，陳三鼓、三兵；大夫擊門，士擊柝。言充其陽也。伯姬歸於杞。其不言逆何也？逆之道微，無足道焉爾。
秋，大水。鼓、用牲於社、於門。高下有水災，曰大水。既戒鼓而駭眾，用牲可以已矣。救日以鼓兵，救水以鼓眾。
冬，公子友如陳。

[book_title]莊公二十六年
二十有六年春，公伐戎。
夏，公至自伐戎。曹殺其大夫。言大夫而不稱名姓，無命大夫也。無命大夫而曰大夫，賢也，為曹羈崇也。
秋，公會宋人、齊人伐徐。
冬，十有二月癸亥朔，日有食之。

[book_title]莊公二十七年
二十有七年春，公會杞伯姬於洮。
夏，六月，公會齊侯、宋公、陳侯、鄭伯，同盟於幽。同者有同也，同尊周也，於是而後授之諸侯也。其授之諸侯何也？齊侯得眾也。桓會不致，安之也。桓盟不日，信之也。信其信，仁其仁。衣裳之會十有一，未嘗有歃血之盟也，信厚也。兵車之會四，未嘗有大戰也，愛民也。
秋，公子友如陳葬原仲。言葬不言卒，不葬者也。不葬而曰葬，諱出奔也。
冬，杞伯姬來。莒慶來逆叔姬。諸侯之嫁子於大夫，主大夫以與之。來者，接內也。不正其接內，故不與夫婦之稱也。杞伯來朝。公會齊侯於城濮。

[book_title]莊公二十八年
二十有八年春，王三月甲寅，齊人伐衛。衛人及齊人戰，衛人敗績。於伐與戰，安戰也。戰衛，戰則是師也。其曰人，何也？微之也。何為微之也？今授之諸侯，而後有侵伐之事，故微之也。其人，衛何也？以其人齊，不可不人衛也。衛小齊大，其以衛及之，何也？以其微之，可以言及也。其稱人以敗，何也？不以師敗於人也。
夏，四月丁未，邾子瑣卒。
秋，荊伐鄭。荊者楚也。其曰荊，州舉之也。公會齊人、宋人救鄭。善救鄭也。
冬，築微。山林藪澤之利，所以與民共也。虞之，非正也。大無麥，禾。大者，有顧之辭也，於無禾及無麥也。臧孫辰告糴於齊。國無三年之畜，曰國非其國也。一年不升，告糴諸侯。告，請也。糴，糴也。不正，故舉臧孫辰以為私行也。國無九年之畜，曰不足。無六年之畜，曰急。無三年之畜，曰國非其國也。諸侯無粟，諸侯相歸粟，正也。臧孫辰告糴於齊，告然後與之。言內之無外交也。古者稅什一，豐年補敗，不外求而上下皆足也。雖累凶民，民弗病也。一年不艾而百姓饑，君子非之。不言如，為內諱也。

[book_title]莊公二十九年
二十有九年春，新延廄。延廄者，法廄也。其言新，有故也。有故則何為書也？古之君人者，必時視民之所勤：民勤於力，則功築罕；民勤於財，則貢賦少；民勤於食，則百事廢矣。冬築微，春新延廄，以其用民力為已悉矣。
夏，鄭人侵許。
秋，有蜚。一有一亡曰有。
冬，十有二月，紀叔姬卒。城諸及防。可城也，以大及小也。

[book_title]莊公三十年
三十年春，王正月。
夏，師次於成。次，止也，有畏也。欲救鄣而不能也。不言公，恥不能救鄣也。
秋，七月，齊人降鄣。降猶下也。鄣，紀之遺邑也。
八月癸亥，葬紀叔姬。不曰卒而曰葬，閔紀之亡也。
九月庚午朔，日有食之。鼓、用牲於社。
冬，公及齊侯遇於魯濟。及者，內為志焉爾。遇者，志相得也。齊人伐山戎。齊人者，齊侯也。其曰人，何也？愛齊侯乎山戎也。其愛之何也？桓內無因國，外無從諸侯，而越千里之險北伐山戎，危之也。則非之乎？善之也。何善乎爾？燕，周之分子也，貢職不至，山戎為之伐矣。

[book_title]莊公三十一年
三十有一年春，築台於郎。
夏，四月，薛伯卒。築台於薛。
六月，齊侯來獻戎捷。齊侯來獻捷者，內齊侯也。不言使，內與同，不言使也。獻戎捷，軍得曰捷。戎，菽也。
秋，築台於秦。不正罷民三時，虞山林藪澤之利，且財盡則怨，力盡則懟，君子危之，故謹而志之也。或曰：倚諸桓也。桓外無諸侯之變，內無國事，越千里之險，北伐山戎，為燕闢地。魯外無諸侯之變，內無國事，一年罷民三時，虞山林藪澤之利，惡內也。
冬，不雨。

[book_title]莊公三十二年
三十有二年春，城小谷。
夏，宋公、齊侯遇於梁丘。遇者，志相得也。梁丘，在曹、邾之間，去齊八百里。非不能從諸侯而往也，辭所遇，遇所不遇，大齊桓也。
秋，七月癸巳，公子牙卒。
八月癸亥，公薨於路寢。路寢，正寢也。寢疾居正寢，正也。男子不絕於婦人之手，以齊終也。
冬，十月乙未，子般卒。子卒日，正也；不日，故也。有所見則日。公子慶父如齊。此奔也，其曰「如」何也？諱莫如深，深則隱。苟有所見，莫如深也。狄伐邢。
[book_chapter]閔公

[book_title]閔公元年
元年春，王正月。繼弒君不言即位，正也。親之非父也，尊之非君也，繼之如君父也者，受國焉爾。齊人救邢。善救邢也。
夏，六月辛酉，葬我君莊公。莊公葬而後舉謚，謚所以成德也，於卒事乎加之矣。
秋，八月，公及齊侯盟於洛姑。盟納季子也。季子來歸。其曰季子，貴之也。其曰來歸，喜之也。
冬，齊仲孫來。其曰齊仲孫，外之也。其不目而曰仲孫，疏之也。其言齊，以累桓也。

[book_title]閔公二年
二年春，王正月，齊人遷陽。
夏，五月乙酉，吉禘於莊公。吉禘者，不吉者也。喪事未畢而舉吉祭，故非之也。
秋，八月辛丑，公薨。不地，故也。其不書葬，不以討母葬子也。
九月，夫人姜氏孫於邾。孫之為言猶孫也。諱奔也。公子慶父出奔莒。其曰出，絕之也。慶父不復見矣。
冬，齊高子來盟。其曰來，喜之也。其曰高子，貴之也。盟立僖公也。不言使何也？不以齊侯使高子也。十有二月，狄入衛。鄭棄其師。惡其長也。兼不反其眾，則是棄其師也。
[book_chapter]僖公

[book_title]僖公元年
元年春，王正月。繼弒君不言即位，正也。齊師、宋師、曹師次於聶北，救邢。救不言次，言次非救也。非救而曰救，何也？遂齊侯之意也。是齊侯與？齊侯也。何用見其是齊侯也？曹無師，曹師者曹伯也。其不言曹伯，何也？以其不言齊侯，不可言曹伯也。其不言齊侯，何也？以其不足乎揚，不言齊侯也。
夏，六月，邢遷於夷儀。遷者，猶得其國家以往者也。其地，邢復見也。齊師、宋師、曹師城邢。是向之師也，使之如改事然，美齊侯之功也。
秋，七月戊辰，夫人姜氏薨於夷。夫人薨不地，地，故也。齊人以歸。不言以喪歸，非以喪歸也。加喪焉，諱以夫人歸也，其以歸薨之也。楚人伐鄭。
八月，公會齊侯、宋公、鄭伯、曹伯、邾人於檉。
九月，公敗邾師於偃。不日，疑戰也。疑戰而曰敗，勝內也。
冬，十月壬午，公子友帥師敗莒師於麗，獲莒挐。莒無大夫，其曰莒挐何也？以吾獲之目之也。內不言獲，此其言獲何也？惡公子之紿。紿者奈何？公子友謂莒挐曰：「吾二人不相說，士卒何罪？」屏左右而相搏，公子友處下，左右曰「孟勞！」孟勞者，魯之寶刀也。公子友以殺之。然則何以惡乎紿也？曰棄師之道也。
十有二月丁巳，夫人氏之喪至自齊。其不言姜，以其殺二子，貶之也。或曰為齊桓諱殺同姓也。

[book_title]僖公二年
二年春，王正月，城楚丘。楚丘者何？衛邑也。國而曰城，此邑也，其曰城何也？封衛也。則其不言城衛何也？衛未遷也。其不言衛之遷焉何也？不與齊侯專封也。其言城之者，專辭也。故非天子不得專封諸侯。諸侯不得專封諸侯，雖通其仁以義而不與也。故曰仁不勝道。
夏，五月辛巳，葬我小君哀姜。虞師、晉師滅夏陽。非國而曰滅，重夏陽也。虞無師，其曰師何也？以其先晉，不可以不言師也。其先晉何也？為主乎滅夏陽也。夏陽者，虞虢之塞邑也。滅夏陽而虞虢舉矣。虞之為主乎滅夏陽何也？晉獻公欲伐虢，荀息曰：「君何不以屈產之乘、垂棘之璧而借道乎虞也？」公曰：「此晉國之寶也，如受吾幣而不借吾道，則如之何？」荀息曰：「此小國之所以事大國也。彼不借吾道，必不敢受吾幣。如受吾幣而借吾道，則是我取之中府而藏之外府，取之中廄而置之外廄也。」公曰：「宮之奇存焉，必不使受之也。」荀息曰：「宮之奇之為人也，達心而懦，又少長於君，達心則其言略，懦則不能強諫，少長於君則君輕之。且夫玩好在耳目之前，而患在一國之後，此中知以上乃能慮之，臣料虞君中知以下也。」公遂借道而伐虢。宮之奇諫曰：「晉國之使者，其辭卑而幣重，必不便於虞。」虞公弗聽，遂受其幣而借之道。宮之奇諫曰：「語曰：『脣亡則齒寒。』其斯之謂與！」挈其妻子以奔曹。獻公亡虢，五年而後舉虞。荀息牽馬操璧而前曰：「璧則猶是也，而馬齒加長矣！」
秋，九月，齊侯、宋公、江人、黃人盟於貫。貫之盟，不期而至者，江人、黃人也。江人、黃人者，遠國之辭也。中國稱齊、宋，遠國稱江、黃，以為諸侯皆來至也。
冬，十月，不雨。不雨者，勤雨也。楚人侵鄭。

[book_title]僖公三年
三年春，王正月，不雨。不雨者，勤雨也。
夏，四月，不雨。一時言不雨者，閔雨也。閔雨者，有志乎民者也。徐人取舒。
六月，雨。雨雲者，喜雨也。喜雨者，有志乎民者也。
秋，齊侯、宋公、江人、黃人會於陽谷。陽谷之會，桓公委、端、搢笏而朝諸侯，諸侯皆諭乎桓公之志。
冬，公子季友如齊蒞盟。蒞者位也。其不日，前定也。不言及者，以國與之也。不言其人，亦以國與之也。楚人伐鄭。

[book_title]僖公四年
四年春，王正月，公會齊侯、宋公、陳侯、衛侯、鄭伯、許男、曹伯侵蔡。蔡潰。潰之為言，上下不相得也。侵，淺事也。侵蔡而蔡潰，以桓公為知所侵也。不土其地，不分其民，明正也。遂伐楚，次於陘。遂，繼事也。次，止也。
夏，許男新臣卒。諸侯死於國，不地；死於外，地。死於師，何為不地？內桓師也。楚屈完來盟於師，盟於召陵。楚無大夫，其曰屈完何也？以其來會桓，成之為大夫也。其不言使，權在屈完也。則是正乎？曰非正也。以其來會諸侯，重之也。來者何？內桓師也。於師，前定也。於召陵，得志乎桓公也。得志者，不得志也，以桓公得志為僅矣。屈完曰：「大國之以兵向楚何也？」桓公曰：「昭王南征不反。菁茅之貢不至，故周室不祭。」屈完曰：「菁茅之貢不至，則諾。昭王南征不反，我將問諸江！」齊人執陳袁濤塗。齊人者，齊侯也。其人之，何也？於是哆然外齊侯也，不正其逾國而執也。
秋，及江人、黃人伐陳。不言其人及之者何？內師也。
八月，公至自伐楚。有二事偶，則以後事致，後事小，則以先事致。其以伐楚致，大伐楚也。葬許穆公。
冬，十有二月，公孫茲帥師會齊人、宋人、衛人、鄭人、許人、曹人侵陳。

[book_title]僖公五年
五年春，晉侯殺其世子申生。目晉侯，斥殺，惡晉侯也。杞伯姬來朝其子。婦人既嫁不逾竟，逾竟非正也。諸侯相見曰朝，伯姬為志乎朝其子也。伯姬為志乎朝其子，則是杞伯失夫之道矣。諸侯相見曰朝，以待人父之道待人之子，非正也。故曰杞伯姬來朝其子，參譏也。
夏，公孫茲如牟。公及齊侯、宋公、陳侯、衛侯、鄭伯、許男、曹伯會王世子於首戴。及以會，尊之也。何尊焉？王世子雲者，唯王之貳也。雲可以重之存焉，尊之也。何重焉？天子世子，世天下也。
秋，八月，諸侯盟於首戴。無中事而復舉諸侯何也？尊王世子而不敢與盟也。尊則其不敢與盟何也？盟者不相信也，故謹信也，不敢以所不信而加之尊者。桓，諸侯也，不能朝天子，是不臣也。王世子，子也，塊然受諸侯之尊己而立乎其位，是不子也。桓不臣，王世子不子，則其所善焉何也？是則變之正也。天子微，諸侯不享覲。桓控大國，扶小國，統諸侯，不能以朝天子，亦不敢致天王。尊王世子於首戴，乃所以尊天王之命也。世子含王命會齊桓，亦所以尊天王之命也。世子受之可乎？是亦變之正也。天子微，諸侯不享覲。世子受諸侯之尊己，而天王尊矣，世子受之可也。鄭伯逃歸，不盟。以其去諸侯，故逃之也。楚人滅弦。弦子奔黃。弦，國也。其不日，微國也。
九月戊申朔，日有食之。
冬，晉人執虞公。執不言所，於地縕於晉也。其曰公何也？猶曰其下執之之辭也。其猶下執之之辭何也？晉命行乎虞民矣。虞虢之相救，非相為賜也，今日亡虢而明日亡虞矣。

[book_title]僖公六年
六年春，王正月。
夏，公會齊侯、宋公、陳侯、衛侯、曹伯伐鄭，圍新城。伐國不言圍邑，此其言圍何也？病鄭也，著鄭伯子罪也。
秋，楚人圍許，諸侯遂救許。善救許也。
冬，公至自伐鄭。其不以救許致何也？大伐鄭也。

[book_title]僖公七年
七年春，齊人伐鄭。
夏，小邾子來朝。鄭殺其大夫申侯。稱國以殺大夫，殺無罪也。
秋，七月，公會齊侯、宋公、陳世子款、鄭世子華，盟於寧母。衣裳之會也。曹伯班卒。公子友如齊。
冬，葬曹昭公。

[book_title]僖公八年
八年春，王正月，公會王人、齊侯、宋公、衛侯、許男、曹伯、陳世子款，盟於洮。王人之先諸侯何也？貴王命民。朝服雖敝，必加於上，弁冕雖舊，必加於首，周室雖衰，必先諸侯。兵車之會也，鄭伯乞盟，以向之逃歸乞之也。乞者，重辭也，重是盟也。乞者，處其所而請與也。蓋汋之也。
夏，狄伐晉。
秋，七月，禘於大廟，用致夫人。用者，不宜用者也。致者，不宜致者也。言夫人，必以其氏姓。言夫人而不以氏姓，非夫人也，立妾之辭也，非正也。夫人之，我可以不夫人之乎？夫人卒葬之，我可以不卒葬之乎？一則以宗廟臨之，而後貶焉；一則以外之弗夫人，而見正焉。
冬，十有二月丁未，天王崩。

[book_title]僖公九年
九年春，王三月丁丑，宋公御說卒。
夏，公會宰周公、齊侯、宋子、衛侯、鄭伯、許男、曹伯於葵丘。天子之宰，通於四海。宋其稱子何也？未葬之辭也。禮，柩在堂上孤無外事。今背殯而出會，以宋子為無哀矣。
秋，七月乙酉，伯姬卒。內女也，未適人不卒，此何以卒也？許嫁笄而字之，死則以成人之喪治之。
九月戊辰，諸侯盟於葵丘。桓盟不日，此何以日？美之也。為見天子之禁，故備之也。葵丘之會，陳牲而不殺，讀書加於牲上，壹明天子之禁，曰：「毋雍泉，毋訖糴，毋易樹子，毋以妾為妻，毋使婦人與國事！」甲子，晉侯詭諸卒。
冬，晉裡克殺其君之子奚齊。其君之子云者，國人不子也。國人不子何也？不正其殺世子申生而立之也。

[book_title]僖公十年
十年春，王正月，公如齊。狄滅溫，溫子奔衛。晉裡克弒其君卓，及其大夫荀息。以尊及卑也，荀息閒也。
夏，齊侯、許男伐北戎。晉殺其大夫裡克。稱國以殺，罪累上也。裡克弒二君與一大夫，其以累上之辭言之何也？其殺之不以其罪也。其殺之不以其罪奈何？裡克所為殺者，為重耳也。夷吾曰：「是又將殺我乎？」故殺之，不以其罪也。其為重耳弒奈何？晉獻公伐虢，得麗姬。獻公私之，有二子，長曰奚齊，稚曰卓子。麗姬欲為亂，故謂君曰：「吾夜者夢夫人趨而來，曰：『吾苦畏！』胡不使大夫將衛士而衛塚乎？」公曰：「孰可使？」曰：「臣莫尊於世子，則世子可。」故君謂世子曰：「麗姬夢夫人趨而來，曰：『吾苦畏！』女其將衛士而往衛塚乎！」世子曰：「敬諾！」築宮，宮成。麗姬又曰：「吾夜者夢夫人趨而來，曰：『吾苦饑！』世子之宮已成，則何為不使祠也？」故獻公謂世子曰：「其祠！」世子祠。已祠，致福於君。君田而不在。麗姬以鴆為酒，藥脯以毒。獻公田來，麗姬曰：「世子已祠，故致福於君。」君將食，麗姬跪曰：「食自外來者，不可不試也。」覆酒於地而地賁。以脯與犬，犬死。麗姬下堂而啼呼，曰：「天乎天乎！國，子之國也，子何遲於為君？」君喟然歎曰：「吾與女未有過切，是何與我之深也！」使人謂世子曰：「爾其圖之！」世子之傅裡克謂世子曰：「入自明！入自明則可以生，不入自明則不可以生。」世子曰：「吾君已老矣，已昏矣！吾若此而入自明，則麗姬必死；麗姬死，則吾君不安。所以使吾君不安者，吾不若自死。吾寧自殺以安吾君，以重耳為寄矣！」刎脰而死。故里克所為弒者，為重耳也。夷吾曰：「是又將殺我也。」
秋，七月。
冬，大雨雪。

[book_title]僖公十一年
十有一年春，晉殺其大夫㔻鄭父。稱國以殺，罪累上也。
夏，公及夫人姜氏會齊侯於陽谷。
秋，八月，大雩。雩月，正也。雩得雨曰雩，不得雨曰旱。
冬，楚人伐黃。

[book_title]僖公十二年
十有二年春，王正月庚午，日有食之。
夏，楚人滅黃。貫之盟，管仲曰：「江、黃遠齊而近楚。楚，為利之國也。若伐而不能救，則無以宗諸侯矣。」桓公不聽，遂與之盟。管仲死，楚伐江滅黃，桓公不能救，故君子閔之也。
秋，七月。
冬，十有二月丁丑，陳侯杵臼卒。

[book_title]僖公十三年
十有三年春，狄侵衛。
夏，四月，葬陳宣公。公會齊侯、宋公、陳侯、衛侯、鄭伯、許男、曹伯於鹹。兵車之會也。
秋，九月，大雩。
冬，公子友如齊。

[book_title]僖公十四年
十有四年春，諸侯城緣陵。其曰諸侯，散辭也。聚而曰散何也？諸侯城，有散辭也，桓德衰矣。
夏，六月，季姬及繒子遇於防，使繒子來朝。遇者，同謀也。來朝者，來請己也。朝不言使，言使非正也。以病繒子也。
秋，八月辛卯，沙鹿崩。林屬於山為鹿。沙，山名也。無崩道而崩，故志之也。其日，重其變也。狄侵鄭。
冬，蔡侯肸卒。諸侯時卒，惡之也。

[book_title]僖公十五年
十有五年春，王正月，公如齊。楚人伐徐。
三月，公會齊侯、宋公、陳侯、衛侯、鄭伯、許男、曹伯，盟於牡丘。兵車之會也。遂次於匡。遂，繼事也。次，止也，有畏也。公孫敖帥師及諸侯之大夫救徐。善救徐也。
夏，五月，日有食之。
秋，七月，齊師、曹師伐厲。
八月，螽。螽，蟲災也。甚則月，不甚則時。
九月，公至自會。季姬歸於繒。己卯晦，震夷伯之廟。晦，冥也。震，雷也。夷伯，魯大夫也。因此以見天子至於士皆有廟：天子七廟，諸侯五，大夫三，士二。故德厚者流光，德薄者流卑。是以貴始，德之本也；始封必為祖。
冬，宋人伐曹。楚人敗徐於婁林。夷狄相敗，志也。
十有一月壬戌，晉侯及秦伯戰於韓。獲晉侯。韓之戰，晉侯失民矣，以其民未敗而君獲也。

[book_title]僖公十六年
十有六年春，王正月戊申朔，隕石於宋五。先隕而後石何也？隕而後石也。於宋四竟之內曰宋。後數，散辭也。耳治也。是月，六鶂退飛過宋都。是月也，決不日而月也。六鶂退飛過宋都，先數，聚辭也，目治也。子曰：石，無知之物，鶂，微有知之物。石無知，故日之；鶂微有知之物，故月之。君子之於物，無所苟而已。石、鶂且猶盡其辭，而況於人乎？故五石六鶂之辭不設，則王道不亢矣。民所聚曰都。
三月壬申，公子季友卒。大夫日卒，正也。稱公弟叔仲，賢也。大夫不言「公子」、公孫」，疏之也。
夏，四月丙申，繒季姬卒。
秋，七月甲子，公孫茲卒。大夫日卒，正也。
冬，十有二月，公會齊侯、宋公、陳侯、衛侯、鄭伯、許男、邢侯、曹伯於淮。兵車之會也。

[book_title]僖公十七年
十有七年春，齊人、徐人伐英氏。
夏，滅項。孰滅之？桓公也。何以不言桓公也？為賢者諱也。項，國也，不可滅而滅之乎？桓公知項之可滅也，而不知己之不可以滅也。既滅人之國矣，何賢乎？君子惡惡疾其始，善善樂其終。桓公嘗有存亡繼絕之功，故君子為之諱也。
秋，夫人姜氏會齊侯於卞。
九月，公至自會。
冬，十有二月乙亥，齊侯小白卒。此不正，其日之何也？其不正，前見矣。其不正之前見何也？以不正入虛國，故稱嫌焉爾。

[book_title]僖公十八年
十有八年春，王正月，宋公、曹伯、衛人、邾人伐齊。非伐喪也。
夏，師救齊。善救齊也。
五月戊寅，宋師及齊師戰於甗。齊師敗績。戰不言伐，客不言及；言及，惡宋也。狄救齊。善救齊也。
秋，八月丁亥，葬齊桓公。
冬，邢人、狄人伐衛。狄其稱人何也？善累而後進之。伐衛，所以救齊也，功近而德遠矣。

[book_title]僖公十九年
十有九年春，王三月，宋人執滕子嬰齊。
夏，六月，宋公、曹人、邾人盟於曹南。繒子會盟於邾。己酉，邾人執繒子，用之。微國之君，因邾以求與之盟。人因己以求與之盟，己迎而執之。惡之，故謹而日之也。用之者，叩其鼻以衈社也。
秋，宋人圍曹。衛人伐邢。
冬，會陳人、蔡人、楚人、鄭人盟於齊。梁亡。自亡也，湎於酒，淫於色，心昏耳目塞，上無正長之治，大臣背叛，民為寇盜。梁亡，自亡也。如加力役焉，湎不足道也。梁亡，鄭棄其師，我無加損焉，正名而已矣。梁亡，出惡正也。鄭棄其師，惡其長也。

[book_title]僖公二十年
二十年春，新作南門。作，為也。有加其度也。言新，有故也，非作也。南門者，法門也。
夏，郜子來朝。
五月己巳，西宮災。謂之新宮，則近為檷宮。以謚言之，則如疏之然，以是為閔宮也。鄭人入滑。
秋，齊人、狄人盟於邢。邢為主焉爾。邢小，其為主何也？其為主乎救齊。
冬，楚人伐隨。隨，國也。

[book_title]僖公二十一年
二十有一年春，狄侵衛。宋人、齊人、楚人盟於鹿上。
夏，大旱。旱，時，正也。
秋，宋公、楚子、陳侯、蔡侯、鄭伯、許男、曹伯會於雩。執宋公以伐宋。以，重辭也。
冬，公伐邾。楚人使宜申來獻捷。捷，軍得也。其不曰宋捷何也？不與楚捷於宋也。
十有二月癸丑，公會諸侯盟於薄。會者，外為主焉爾。釋宋公。外釋不志，此其志何也？以公之與之盟目之也。不言楚，不與楚專釋也。

[book_title]僖公二十二年
二十有二年春，公伐邾，取須句。
夏，宋公、衛侯、許男、滕子伐鄭。
秋，八月丁未，及邾人戰於升陘。內諱敗，舉其可道者也。不言其人，以吾敗也。不言及之者，為內諱也。
冬，十有一月己巳朔，宋公及楚人戰於泓。宋師敗績。日事遇朔曰朔。《春秋》三十有四戰，未有以尊敗乎卑，以師敗乎人者也。以尊敗乎卑，以師敗乎人，則驕其敵。襄公以師敗乎人，而不驕其敵何也？責之也。泓之戰，以為復雩之恥也。雩之恥，宋襄公有以自取之。伐齊之喪，執滕子，圍曹，為雩之會，不顧其力之不足而致楚成王，成王怒而執之。故曰，禮人而不答，則反其敬；愛人而不親，則反其仁；治人而不治，則反其知。過而不改，又之，是謂之過。襄公之謂也。古者被甲嬰冑，非以興國也，則以征無道也，豈曰以報其恥哉？宋公與楚人戰於泓水之上。司馬子反曰：「楚眾我少，鼓險而擊之，勝無幸焉。」襄公曰：「君子不推人危，不攻人厄。須其出。」既出，旌亂於上，陳亂於下。子反曰：「楚眾我少，擊之，勝無幸焉。」襄公曰：「不鼓不成列。」須其成列而後擊之，則眾敗而身傷焉，七月而死。倍則攻，敵則戰，少則守。人之所以為人者，言也。人而不能言，何以為人？言之所以為言者，信也。言而不信，何以為言？信之所以為信者，道也。信而不道，何以為道？道之貴者時，其行勢也。

[book_title]僖公二十三年
二十有三年春，齊侯伐宋，圍閔。伐國不言圍邑，此其言圍何也？不正其以惡報惡也。
夏，五月庚寅，宋公茲父卒。茲父之不葬何也？失民也。其失民何也？以其不教民戰，則是棄其師也。為人君而棄其師，其民孰以為君哉！
秋，楚人伐陳。
冬，十有一月，杞子卒。

[book_title]僖公二十四年
二十有四年春，王正月。
夏，狄伐鄭。
秋，七月。
冬，天王出居於鄭。天子無出。出，失天下也。居者，居其所也。雖失天下，莫敢有也。晉侯夷吾卒。

[book_title]僖公二十五年
二十有五年春，王正月丙午，衛侯毀滅邢。毀之名何也？不正其伐本而滅同姓也。
夏，四月癸酉，衛侯毀卒。宋蕩伯姬來逆婦。婦人既嫁不逾竟。宋蕩伯姬來逆婦，非正也。其曰婦何也？緣姑言之之辭也。宋殺其大夫。其不稱名姓，以其在祖之位，尊之也。
秋，楚人圍陳，納頓子於頓。納者，內弗受也。圍，一事也。納，一事也。而遂言之，蓋納頓子者陳也。葬衛文公。
冬，十有二月癸亥，公會衛子、莒慶，盟於洮。莒無大夫，其曰莒慶何也？以公之會目之也。

[book_title]僖公二十六年
二十有六年春，王正月己未，公會莒子、衛寧速，盟於向。公不會大夫，其曰寧速何也？以其隨莒子，可以言會也。齊人侵我西鄙。公追齊師，至巂，弗及。人，微者也。侵，淺事也。公之追之，非正也。至巂，急辭也。弗及者，弗與也，可以及而不敢及也。其侵也曰人，其追也曰師，以公之弗及大之也。弗及，內辭也。
夏，齊人伐我北鄙。衛人伐齊。公子遂如楚乞師。乞，重辭也。何重焉？重人之死也，非所乞也。師出不必反，戰不必勝，故重之也。
秋，楚人滅夔，以夔子歸。夔，國也。不日，微國也。以歸，猶愈乎執也。
冬，楚人伐宋，圍閔。伐國不言圍邑，此其言圍何也？以吾用其師目其事也，非道用師也。公以楚師伐齊，取谷。以者，不以者也。民者，君之本也。使民以其死，非其正也。公至自伐齊。惡事不致，此其致之何也？危之也。

[book_title]僖公二十七年
二十有七年春，杞子來朝。
夏，六月庚寅，齊侯昭卒。
秋，八月乙未，葬齊孝公。乙巳，公子遂帥師入杞。
冬，楚人、陳侯、蔡侯、鄭伯、許男圍宋。楚人者，楚子也。其曰人何也？人楚子，所以人諸侯也。其人諸侯何也？不正其信夷狄而伐中國也。
十有二月甲戌，公會諸侯盟於宋。

[book_title]僖公二十八年
二十有八年春，晉侯侵曹。晉侯伐衛。再稱晉侯，忌也。公子買戍衛。不卒戍，刺之。先名後刺，殺有罪也。公子啟曰：「不卒戍者，可以卒也。可以卒而不卒，譏在公子也，刺之可也。」楚人救衛。
三月丙午，晉侯入曹，執曹伯，畀宋人。入者，內弗受也。日入，惡入者也。以晉侯而厈執曹伯，惡晉侯也。畀，與也。其曰人何也？不以晉侯畀宋公也。
夏，四月己巳，晉侯、齊師、宋師、秦師及楚人戰於城濮。楚師敗績。楚殺其大夫得臣。衛侯出奔楚。五月癸丑，公會晉侯、齊侯、宋公、蔡侯、鄭伯、衛子、莒子，盟於踐土。諱會天王也。陳侯如會。如會，外乎會也，於會受命也，公朝於王所。朝不言聽，言所者，非其所也。
六月，衛侯鄭自楚復歸於衛。自楚，楚有奉焉爾。復者，復中國也。歸者，歸其所也。鄭之名，失國也。衛元咺出奔晉。陳侯款卒。
秋，杞伯姬來。公子遂如齊。
冬，公會晉侯、宋公、蔡侯、鄭伯、陳子、莒子、邾子、秦人於溫。諱會天王也。天王守於河陽。全天王之行也。為若將守而遇諸侯之朝也，為天王諱也。水北為陽，山南為陽。溫，河陽也。壬申，公朝於王所。朝於廟，禮也，於外，非禮也。獨公朝與？諸侯盡朝也。其日，以其再致天子，故謹而日之。主善以內，目惡以外。言曰公朝，逆辭也，而尊天子。會於溫，言小諸侯。溫，河北地，以河陽言之，大天子也。日繫於月，月繫於時。壬申，公朝於王所，其不月，失其所繫也。以為晉文公之行事為已傎矣！晉人執衛侯，歸之於京師。此入而執，其不言入何也？不外王命於衛也。歸之於京師，緩辭也，斷在京師也。衛元咺自晉復歸於衛。自晉，晉有奉焉爾。復者，復中國也。歸者，歸其所也。諸侯遂圍許。遂，繼事也。曹伯襄復歸於曹。復者，復中國也。天子免之，因與之會。其曰復，通王命也。遂會諸侯圍許。遂，繼事也。

[book_title]僖公二十九年
二十有九年春，介葛盧來。介，國。葛盧，微國之君未爵者也。其曰來，卑也。公至自圍許。
夏，六月，公會王人、晉人、宋人、齊人、陳人、蔡人、秦人，盟於翟泉。
秋，大雨雹。
冬，介葛盧來。

[book_title]僖公三十年
三十年春，王正月。
夏，狄侵齊。
秋，衛殺其大夫元咺。稱國以殺，罪累上也，以是為訟君也。衛侯在外，其以累上之辭言之何也？待其殺而後入也。及公子瑕。公子瑕，累也，以尊及卑也。衛侯鄭歸於衛。晉人、秦人圍鄭。介人侵蕭。
冬，天王使宰周公來聘。天子之宰，通於四海。公子遂如京師，遂如晉。以尊遂乎卑，此言不敢叛京師也。

[book_title]僖公三十一年
三十有一年春，取濟西田。公子遂如晉。夏，四月，四卜郊，不從，乃免牲，猶三望。夏，四月，不時也。四卜，非禮也。免牲者，為之緇衣熏裳，有司玄端，奉送至於南郊，免牛亦然。乃者，亡乎人之辭也。猶者，可以已之辭也。
秋，七月。
冬，杞伯姬來求婦。婦人既嫁不逾竟，杞伯姬來求婦，非正也。狄圍衛。
十有二月，衛遷於帝丘。

[book_title]僖公三十二年
三十有二年春，王正月。
夏，四月己丑，鄭伯捷卒。衛人侵狄。
秋，衛人及狄盟。
冬，十有二月己卯，晉侯重耳卒。

[book_title]僖公三十三年
三十有三年春，王二月，秦人入滑。滑，國也。齊侯使國歸父來聘。
夏，四月辛巳，晉人及姜戎敗秦師於餚殳。不言戰而言敗何也？狄秦也。其狄之何也？秦越千里之險，入虛國，進不能守，退敗其師徒，亂人子女之教，無男女之別，秦之為狄，自餚殳之戰始也。秦伯將襲鄭，百里子與蹇叔子諫曰：「千里而襲人，未有不亡者也。」秦伯曰：「子之塚木已拱矣，何知！」師行，百里子與蹇叔子送其子而戒之，曰：「女死，必於餚殳之巖金之下。我將屍女於是！」師行，百里子與蹇叔子隨其子而哭之。秦伯怒曰：「何為哭吾師也？」二子曰：「非敢哭師也。哭吾子也。我老矣！彼不死，則我死矣！」晉人與姜戎要而擊之餚殳，匹馬倚輪無反者。晉人者，晉子也。其曰人何也？微之也。何為微之？不正其釋殯而主乎戰也。癸巳，葬晉文公。日葬，危不得葬也。狄侵齊。公伐邾，取訾樓。
秋，公子遂帥師伐邾。晉人敗狄於箕。
冬，十月，公如齊。
十有二月，公至自齊。乙巳，公薨於小寢。小寢，非正也。隕霜不殺草。未可殺而殺，舉重也。可殺而不殺，舉輕也。李梅實。實之為言，猶實也。晉人、陳人、鄭人伐許。
[book_chapter]文公

[book_title]文公元年
元年春，王正月，公即位。繼正即位，正也。
二月癸亥，日有食之。天王使叔服來會葬。葬曰會，其志重天子之禮也。
夏，四月丁巳，葬我君僖公。薨稱公，舉上也。葬我君，接上下也。僖公，葬而後舉謚，謚所以成德也，於卒事乎加之矣。天王使毛伯來錫公命。禮有受命，無來錫命，錫命非正也。晉侯伐衛。叔孫得臣如京師。衛人伐晉。
秋，公孫敖會晉侯於戚。
冬，十月丁未，楚世子商臣弒其君髡。日髡之卒，所以謹商臣之弒也。夷狄不言正、不正。公孫敖如齊。

[book_title]文公二年
二年春，王二月甲子，晉侯及秦師戰於彭衙。秦師敗績。丁丑，作僖公主。作，為也。為僖公主也。立主，喪主於虞，吉主於練。作僖公主，譏其後也。作主、壞廟有時日，於練焉壞廟。壞廟之道，易簷可也，改塗可也。
三月乙巳，及晉處父盟。不言公，處父伉也，為公諱也。何以知其與公盟？以其日也。何以不言公之如晉？所恥也。出不書，反不致也。
夏，六月，公孫敖會宋公、陳侯、鄭伯、晉士谷，盟於垂斂。內大夫可以會外諸侯。
自十有二月不雨，至於秋七月。歷時而言不雨，文不憂雨也。不憂雨者，無志乎民也。
八月丁卯，大事於大廟，躋僖公。大事者何？大是事也，著祫、嘗。祫祭者，毀廟之主，陳於大祖，未毀廟之主，皆升合祭於大祖。躋，升也，先親而後祖也，逆祀也。逆祀，則是無昭穆也。無昭穆，則是無祖也。無祖，則無天也。故曰：文無天。無天者，是無天而行也。君子不以親親害尊尊，此《春秋》之義也。
冬，晉人、宋人、陳人、鄭人伐秦。公子遂如齊納幣。

[book_title]文公三年
三年春，王正月，叔孫得臣會晉人、宋人、陳人、衛人、鄭人伐沈。沈潰。
夏，五月，王子虎卒。叔服也，此不卒者也，何以卒之？以其來會葬，我卒之也。或曰，以其嘗執重以守也。秦人伐晉。
秋，楚人圍江。雨螽於宋。外災不志，此何以志也？曰，災甚也。其甚奈何？茅茨盡矣。著於上，見於下，謂之雨。
冬，公如晉。
十有二月己巳，公及晉侯盟。晉陽處父帥師伐楚救江。此伐楚，其言救江何也？江遠楚近，伐楚所以救江也。

[book_title]文公四年
四年春，公至自晉。
夏，逆婦姜於齊。其曰婦姜，為其禮成乎齊也。其逆者誰也？親逆而稱婦，或者公與？何其速婦之也？曰公也。其不言公何也？非成禮於齊也。曰婦，有姑之辭也。其不言氏何也？貶之也。何為貶之也？夫人與有貶也。狄侵齊。
秋，楚人滅江。晉侯伐秦。衛侯使寧俞來聘。
冬，十有一月壬寅，夫人風氏薨。

[book_title]文公五年
五年春，王正月，王使榮叔歸含且賵。含，一事也。賵，一事也。兼歸之，非正也。其曰且，志兼也。其不言來，不周事之用也。賵以早，而含以晚。三月辛亥，葬我小君成風。王使毛伯來會葬。會葬之禮於鄙上。
夏，公孫敖如晉。秦人入鄀。
秋，楚人滅六。
冬，十月甲申，許男業卒。

[book_title]文公六年
六年春，葬許僖公。
夏，季孫行父如陳。
秋，季孫行父如晉。
八月乙亥，晉侯驩卒。
冬，十月，公子遂如晉。葬晉襄公。晉殺其大夫陽處父。稱國以殺，罪累上也。襄公已葬，其以累上之辭言之何也？君漏言也，上洩則下暗，下暗則上聾。且暗且聾，無以相通。射姑殺者也。射姑之殺奈何？曰：晉將與狄戰，使狐射姑為將軍，趙盾佐之。陽處父曰：「不可！古者君之使臣也，使仁者佐賢者，不使賢者佐仁者。今趙盾賢，夜姑仁，其不可乎！」襄公曰：「諾！」謂夜姑曰：「吾始使盾佐女，今女佐盾矣。」夜姑曰：「敬諾！」襄公死，處父主竟上事，射姑使人殺之。君漏言也，故士造辟而言，詭辭而出，曰：「用我則可，不用我則無亂其德。」晉狐射姑出奔狄。閏月不告月，猶朝於廟。不告月者何也？不告朔也。不告朔則何為不言朔也？閏月者，附月之餘日也，積分而成於月者也。天子不以告朔，而喪事不數也。猶之為言，可以已也。

[book_title]文公七年
七年春，公伐邾。
三月甲戌，取須句。取邑不日，此其日何也？不正其再取，故謹而日之也。遂城郚。遂，繼事也。
夏，四月，宋公壬臣卒。宋人殺其大夫。稱人以殺，誅有罪也。戊子，晉人及秦人戰於令狐。晉先蔑奔秦。不言出，在外也。輟戰而奔秦，以是為逃軍也。狄侵我西鄙。
秋，八月，公會諸侯、晉大夫，盟於扈。其曰諸侯，略之也。
冬，徐伐莒。公孫敖如莒蒞盟。蒞，位也。其曰位何也？前定也。其不日，前定之盟不日也。

[book_title]文公八年
八年春，王正月。
夏，四月。
秋，八月戊申，天王崩。
冬，十月壬午，公子遂會晉趙盾，盟於衡雍。乙酉，公子遂會雒戎，盟於暴。公孫敖如京師，不至而復。丙戌，奔莒。不言所至，未如也。未如則未復也。未如而曰如，不廢君命也。未復而曰復，不專君命也。其如，非如也。其復，非復也。唯奔莒之為信，故謹而日之也。螽。宋人殺其大夫司馬。司馬，官也。其以官稱，無君之辭也。宋司城來奔。司城，官也。其以官稱，無君之辭也。來奔者不言出，舉其接我也。

[book_title]文公九年
九年春，毛伯來求金。求車猶可，求金甚矣！夫人姜氏如齊。
二月，叔孫得臣如京師。京，大也。師，眾也。言周，必以眾與大言之也。辛丑，葬襄王。天子志崩不志葬。舉天下而葬一人，其道不疑也。志葬，危不得葬也。日之，甚矣，其不葬之辭也！晉人殺其大夫先都。
三月，夫人姜氏至自齊。卑以尊致，病文公也。晉人殺其大夫士縠，及箕鄭父。稱人以殺，誅有罪也。鄭父，累也。楚人伐鄭。公子遂會晉人、宋人、衛人、許人，救鄭。
夏，狄侵齊。
秋，八月，曹伯襄卒。
九月癸酉，地震。震，動也。地，不震者也。震，故謹而日之也。
冬楚子使萩來聘。楚無大夫，其曰荻何也？以其來，我襃之也。秦人來歸僖公、成風之襚。秦人弗夫人也，即外之弗夫人而見正焉。葬曹共公。

[book_title]文公十年
十年春，王三月辛卯，臧孫辰卒。
夏，秦伐晉。楚殺其大夫宜申。自正月不雨，至於秋七月。歷時而言不雨，文不閔雨也。不閔雨者，無志乎民也。及蘇子盟於女栗。
冬，狄侵宋。楚子、蔡侯次於厥貉。

[book_title]文公十一年
十有一年春，楚子伐麇。
夏，叔彭生會晉郤缺於承匡。
秋，曹伯來朝。公子遂如宋。狄侵齊。
冬，十月甲午，叔孫得臣敗狄於鹹。不言帥師而言敗，何也？直敗一人之辭也。一人而曰敗，何也？以眾焉言之也。《傳》曰：長狄也，弟兄三人，佚宕中國，瓦石不能害。叔孫得臣，最善射者也，射其目，身橫九畝，斷其首而載之，眉見於軾。然則何為不言獲也？曰古者不重創，不禽二毛，故不言獲，為內諱也。其之齊者，王子成父殺之則未知其之晉者也。

[book_title]文公十二年
十有二年春，王正月，郕伯來奔。杞伯來朝。
二月庚子，子叔姬卒。其曰子叔姬，貴也，公之母姊妹也。其一傳曰，許嫁以卒之也。男子二十而冠，冠而列丈夫，三十而娶。女子十五而許嫁，二十而嫁。
夏，楚人圍巢。
秋，滕子來朝。秦伯使術來聘。
冬，十有二月戊午，晉人、秦人戰於河曲。不言及，秦、晉之戰已亟，故略之也。季孫行父帥師，城諸及鄆。稱帥師，言有難也。

[book_title]文公十三年
十有三年春，王正月。
夏，五月壬午，陳侯朔卒。邾子蘧篨卒。自正月不雨，至於秋七月。大室屋壞。大室屋壞者，有壞道也，譏不修也。大室，猶世室也。周公，曰大廟；伯禽，曰大室；群公，曰宮。禮，宗廟之事，君親割，夫人親舂，敬之至也。為社稷之主，而先君之廟壞，極稱之，志不敬也。
冬，公如晉。衛侯會公於沓。狄侵衛。
十有二月己丑，公及晉侯盟。還自晉。還者，事未畢也。自晉，事畢也。鄭伯會公於棐。

[book_title]文公十四年
十有四年春，王正月，公至自晉。邾人伐我南鄙。叔彭生帥師伐邾。
夏，王月乙亥，齊侯潘卒。
六月，公會宋公、陳侯、衛侯、鄭伯、許伯、曹伯、晉趙盾。癸酉，同盟於新城。同者，有同也，同外楚也。
秋，七月，有星孛入於北斗。孛之為言，猶茀也。其曰入北斗，斗有環域也。公至自會。晉人納捷菑於邾。弗克納。是郤克也，其曰人何也？微之也。何為微之也？長轂五百乘，綿地千里，過宋、鄭、滕、薛，𤔫入千乘之國，欲變人之主；至城下然後知，何知之晚也！弗克納，未伐而曰弗克何也？弗克其義也。捷菑，晉出也。犬矍且，齊出也。犬矍且，正也。捷菑，不正也。
九月甲申，公孫敖卒於齊。奔大夫不言卒，而言卒，何也？為受其喪，不可不卒也。其地，於外也。齊公子商人弒其君捨。捨未逾年，其曰君何也？成捨之為君，所以重商人之弒也。商人其不以國氏何也？不以嫌代嫌也。捨之不日何也？未成為君也。宋子哀來奔。其曰子哀，失之也。
冬，單伯如齊。齊人執單伯。私罪也。單伯淫於齊，齊人執之。齊人執之叔姬。叔姬同罪也。

[book_title]文公十五年
十有五年，春，季孫行父如晉。
三月，宋司馬華孫來盟。司馬，官也，其以官稱，無君之辭也。來盟者何？前定也。不言及者，以國與之也。
夏，曹伯來朝。齊人歸公孫敖之喪。
六月辛丑朔，日有食之。鼓，用牲於社。單伯至自齊。大夫執則致，致則名，此其不名，何也？天子之命大夫也。晉郤缺帥師伐蔡。戊申，入蔡。
秋，齊人侵我西鄙。其曰鄙，遠之也，其遠之何也？不以難介我國也。季孫行父如晉。
冬，十有一月，諸侯盟於扈。
十有二月，齊人來歸子叔姬。其曰子叔姬，貴之也。其言來歸何也？父母之於子，雖有罪，猶欲其免也。齊侯侵我西鄙，遂伐曹，入其郛。

[book_title]文公十六年
十有六年春，季孫行父會齊侯於陽谷。齊侯弗及盟。弗及者，內辭也。行父失命矣，齊得內辭也。
夏，五月，公四不視朔。天子告朔於諸侯，諸侯受乎檷廟，禮也。公四不視朔，公不臣也，以公為厭政以甚矣。
六月戊辰，公子遂及齊侯盟於師丘。復行父之盟也。
秋，八月辛未，夫人姜氏薨。毀泉台。喪不貳事，貳事，緩喪也。以文為多失道矣。自古為之，今毀之，不如勿處而已矣。楚人、秦人、巴人滅庸。
冬，十有一月，宋人弒其君杵臼。

[book_title]文公十七年
十有七年春，晉人、衛人、陳人、鄭人伐宋。
夏，四月癸亥，葬我小君聲姜。齊侯伐我西鄙。六月癸未，公及齊侯盟於谷。諸侯會於扈。
秋，公至自谷。
冬，公子遂如齊。

[book_title]文公十八年
十有八年春，王二月丁丑，公薨於台下。台下，非正也。秦伯罃卒。
夏，五月戊戌，齊人弒其君商人。
六月癸酉，葬我君文公。
秋，公子遂、叔孫得臣如齊。使，舉上客而不稱介，不正其同倫而相介，故列而數之也。
冬，十月，子卒。子卒不日，故也。夫人姜氏歸於齊。惡宣公也，有不待貶絕而罪惡見者，有待貶絕而惡從之者。侄娣者，不孤子之意也，一人有子，三人緩帶。一曰就賢也。季孫行父如齊。莒弒其君庶其。
[book_chapter]宣公

[book_title]宣公元年
元年春，王正月，公即位。
繼故而言即位，與聞乎故也。公子遂如齊逆女。
三月，遂以夫人婦姜至自齊。其不言氏，喪未畢，故略之也。其曰婦，緣姑言之之辭也。遂之挈，由上致之也。
夏，季孫行父如齊。晉放其大夫胥甲父於衛。放猶屏也。稱國以放，放無罪也。公會齊侯於平州。公子遂如齊。
六月，齊人取濟西田。內不言取。言取，授之也，以是為賂齊也。
秋，邾子來朝。楚子、鄭人侵陳，遂侵宋。遂，繼事也。晉趙盾帥師救陳。善救陳也。宋公、陳侯、衛侯、曹伯會晉師於棐林，伐鄭。列數諸侯而會晉趙盾，大趙盾之事也。其曰師何也？以其大之也。於棐林，地而從伐鄭，疑辭也。此其地何？則著其美也。
冬，晉趙穿帥師侵崇。晉人、宋人伐鄭。伐鄭，所以救宋也。

[book_title]宣公二年
二年春，王二月壬子，宋華元帥師及鄭公子歸生帥師戰於大棘。宋師敗績。獲宋華元。獲者，不與之辭也。言盡其眾以救其將也。以三軍敵華元，華元雖獲，不病矣。秦師伐晉。
夏，晉人、宋人、衛人、陳人侵鄭。
秋，九月乙丑，晉趙盾弒其君夷皋。穿弒也，盾不弒，而曰盾弒何也？以罪盾也。其以罪盾何也？曰靈公朝諸大夫，而暴彈之，觀其辟丸也。趙盾入諫，不聽，出亡，至於郊。趙穿弒公而後反趙盾，史狐書賊，曰：「趙盾弒公。」盾曰：「天乎天乎！予無罪。孰為盾而忍弒其君者乎？」史狐曰：「子為正卿，入諫不聽，出亡不遠，君弒，反不討賊則志同，志同則書重，非子而誰？故書之。」曰晉趙盾弒其君夷皋者，過在下也。曰於盾也，見忠臣之至，於許世子止，見孝子之至。
冬，十月乙亥，天王崩。

[book_title]宣公三年
三年春，王正月，郊牛之口傷。之口，緩辭也。傷自牛作也。改卜牛。牛死，乃不郊。事之變也。乃者，亡乎人之辭也。猶三望。葬匡王。楚之伐陸渾戎。
夏，楚人侵鄭。
秋，赤狄侵齊。宋師圍曹。
冬，十月丙戌，鄭伯蘭卒。葬鄭穆公。

[book_title]宣公四年
四年春，王正月，公及齊侯平莒及郯。莒人不肯。及者，內為志焉爾。平者，成也。不肯者，可以肯也。公伐莒，取向。伐猶可。取向，甚矣！莒人辭不受治也。伐莒，義兵也。取向，非也，乘義而為利也。秦伯稻卒。
夏，六月乙酉，鄭公子歸生弒其君夷。赤狄侵齊。
秋，公如齊。公至自齊。
冬，楚子伐鄭。

[book_title]宣公五年
五年春，公如齊。
夏，公至自齊。
秋，九月，齊高固來逆子叔姬。諸侯之嫁於大夫，主大夫以與之。來者，接內也。不正其接內，故不與夫婦之稱也。叔孫得臣卒。
冬，齊高固及子叔姬來。及者，及吾子叔姬也。為使來者，不使得歸之意也。楚人伐鄭。

[book_title]宣公六年
六年春，晉趙盾、衛孫免侵陳。此帥師也，其不言帥師何也？不正其敗前事，故不與帥師也。
夏，四月。
秋，八月，螽。
冬，十月。

[book_title]宣公七年
七年春，衛侯使孫良夫來盟。來盟，前定也。不言及者，以國與之。不言其人，亦以國與之。不日，前定之盟不日。
夏，公會齊侯伐萊。
秋，公至自伐萊。大旱。
冬，公會晉侯、宋公、衛侯、鄭伯、曹伯於黑壤。

[book_title]宣公八年
八年春，公至自會。
夏，六月，公子遂如齊，至黃乃復。乃者，亡乎人之辭也。復者，事畢也。不專公命也。辛巳，有事於大廟。仲遂卒於垂。為若反命而後卒也。此公子也，其曰仲何也？疏之也。何為疏之也？是不卒者也，不疏，則無用見其不卒也。則其卒之何也？以譏乎宣也。其譏乎宣何也？聞大夫之喪，則去樂，卒事。壬午，猶繹。猶者，可以已之辭也。繹者，祭之旦日之享賓也。萬入，去龠。以其為之變，譏之也。戊子，夫人熊氏薨。晉師、白狄伐秦。楚人滅舒鄝。
秋，七月甲子，日有食之，既。
冬，十月己丑，葬我小君頃熊。雨，不克葬。葬既有日，不為雨止，禮也。雨，不克葬，喪不以制也。庚寅，日中而克葬。而，緩辭也。足乎日之辭也。城平陽。楚師伐陳。

[book_title]宣公九年
九年春，王正月，公如齊。公至自齊。
夏，仲孫蔑如京師。齊侯伐萊。
秋，取根牟。
八月，滕子卒。
九月，晉侯、宋公、衛侯、鄭伯、曹伯會於扈。晉荀林父帥師伐陳。辛酉，晉侯黑臀卒於扈。其地，於外也。其日，未逾竟也。
冬，十月癸酉，衛侯鄭卒。宋人圍滕。楚子伐鄭。晉郤缺帥師救鄭。陳殺其大夫洩冶。稱國以殺其大夫，殺無罪也。洩冶之無罪如何？陳靈公通於夏征舒之家，公孫寧、儀行父亦通其家。或衣其衣，或衷其襦，以相戲於朝。洩冶聞之，入諫，曰：「使國人聞之則猶可，使仁人聞之則不可。」君愧於洩冶，不能用其言而殺之。

[book_title]宣公十年
十年春，公如齊。公至自齊。齊人歸我濟西田。公娶齊，齊由以為兄弟，反之。不言來，公如齊受之也。
夏，四月丙辰，日有食之。己巳，齊侯元卒。齊崔氏出奔衛。氏者，舉族而出之之辭也。公如齊。
五月，公至自齊。癸巳，陳夏征舒弒其君平國。
六月，宋師伐滕。公孫歸父如齊。葬齊惠公。晉人、宋人、衛人、曹人伐鄭。
秋，天王使王季子來聘。其曰王季，王子也。其曰子，尊之也。聘，問也。公孫歸父帥師伐邾，取繹。大水。季孫行父如齊。
冬，公孫歸父如齊。齊侯使國佐來聘。饑。楚子伐鄭。

[book_title]宣公十一年
十有一年春，王正月。
夏，楚子、陳侯、鄭伯盟於夷陵。公孫歸父會齊人伐莒。
秋，晉侯會狄於欑函。不言及，外狄。
冬，十月，楚人殺陳夏征舒。此入而殺也，其不言入何也？外征舒於陳也。其外征舒於陳何也？明楚之討有罪也。丁亥，楚子入陳。入者，內弗受也。日入，惡入者也。何用弗受也？不使夷狄為中國也。納公孫寧、儀行父於陳。納者，內弗受也。輔人之不能民，而討，猶可；入人之國，制人之上下，使不得其君臣之道，不可。

[book_title]宣公十二年
十有二年春，葬陳靈公。楚子圍鄭。
夏，六月乙卯，晉荀林父帥師，及楚子戰於邲。晉師敗績。績，功也。功，事也。日，其事敗也。
秋，七月。
冬，十有二月戊寅，楚子滅蕭。晉人、宋人、衛人、曹人同盟於清丘。宋師伐陳。衛人救陳。

[book_title]宣公十三年
十有三年春，齊師伐莒。
夏，楚子伐宋。
秋，螽。
冬，晉殺其大夫先谷。

[book_title]宣公十四年
十有四年春，衛殺其大夫孔達。
夏，五月壬申，曹伯壽卒。晉侯伐鄭。
秋，九月，楚子圍宋。葬曹文公。
冬，公孫歸父會齊侯於谷。

[book_title]宣公十五年
十有五年春，公孫歸父會楚子於宋。
夏，五月，宋人及楚人平。平者成也，善其量力而反義也。人者，眾辭也。平稱眾，上下欲之也。外平不道，以吾人之存焉道之也。
六月癸卯，晉師滅赤狄潞氏，以潞子嬰兒歸。滅國有三術，中國謹日，卑國月，夷狄不日。其曰潞子嬰兒，賢也。秦人伐晉。王札子殺召伯、毛伯。王札子者，當上之辭也。殺召伯、毛伯，不言其何也？兩下相殺也。兩下相殺，不志乎《春秋》，此其志何也？矯王命以殺之，非忿怒相殺也，故曰以王命殺也。以王命殺則何志焉？為天下主者天也，繼天者君也，君之所存者命也。為人臣而侵其君之命而用之，是不臣也；為人君而失其命，是不君也。君不君，臣不臣，此天下所以傾也。
秋，螽。仲孫蔑會齊高固於無婁。初稅畝。初者始也。古者什一，藉而不稅。初稅畝，非正也。古者三百步為裡，名曰井田。井田者，九百畝，公田居一。私田稼不善，則非吏；公田稼不善，則非民。初稅畝者，非公之去公田而履畝十取一也，以公之與民為已悉矣。古者公田為居，井灶蔥韭盡取焉。
冬，蝝生。蝝非災也。其曰蝝，非稅畝之災也。饑。

[book_title]宣公十六年
十有六年春，王正月，晉人滅赤狄甲氏，及留吁。
夏，成周宣榭災。周災不志也，其曰宣榭何也？以樂器之所藏目之也。
秋，郯伯姬來歸。
冬，大有年。五穀大熟為大有年。

[book_title]宣公十七年
十有七年春，王正月庚子，許男錫我卒。丁未，蔡侯申卒。
夏，葬許昭公。葬蔡文公。
六月癸卯，日有食之。己未，公會晉侯、衛侯、曹伯、邾子，同盟於斷道。同者有同也，同外楚也。
秋，公至自會。
冬，十有一月壬午，公弟叔肸卒。其曰公弟叔肸。賢之也。其賢之何也？宣弒而非之也。非之，則胡為不去也？曰兄弟也。何去而之，與之財，則曰：「我足矣。」織屨而食，終身不食宣公之食。君子以是為通恩也，以取貴乎《春秋》。

[book_title]宣公十八年
十有八年春，晉侯、衛世子臧伐齊。公伐杞。
夏，四月。
秋，七月，邾人戕繒子於繒。戕猶殘也，兌殺也。甲戌，楚子呂卒。夷狄不卒，卒，少進也。卒而不日，日，少進也。日而不言正、不正，簡之也。公孫歸父如晉。
冬，十月壬戌，公薨於路寢。正寢也。歸父還自晉。還者，事未畢也。自晉，事畢也。與人之子守其父之殯，損殯而奔其父之使者，是亦奔父也。至檉，遂奔齊。遂，繼事也。
[book_chapter]成公

[book_title]成公元年
元年春，王正月，公即位。
二月辛酉，葬我君宣公。無冰。終時無冰則志，此未終時而言無冰何也？終無冰矣，加之寒之辭也。
三月，作丘甲。作，為也。丘為甲也。丘甲，國之事也。丘作甲，非正也。丘作甲之為非正何也？古者立國家，百官具，農工皆有職以事上。古者有四民，有士民，有商民，有農民，有工民。夫甲，非人人之所能為也。丘作甲，非正也。
夏，臧孫許及晉侯盟於赤棘。
秋，王師敗績於貿戎。不言戰，莫之敢敵也。為尊者諱敵不諱敗，為親者諱敗不諱敵，尊尊親親之義也。然則孰敗之？晉也。
冬，十月。季孫行父禿，晉郤克眇，衛孫良夫跛，曹公子手僂，同時而聘於齊。齊使禿者御禿者，使眇者御眇者，使跛者御跛者，使僂者御僂者。蕭同侄子處台上而笑之。聞於客。客不說而去，相與立胥閭而語，移日不解。齊人有知之者，曰：「齊之患，必自此始矣！」

[book_title]成公二年
二年春，齊侯伐我北鄙。
夏，四月丙戌，衛孫良夫帥師及齊師占於新築，衛師敗績。
六月癸酉，季孫行父、臧孫許、叔孫僑如、公孫嬰齊帥師，會晉郤克、衛孫良夫、曹公子手，及齊侯戰於鞍。齊師敗績。其日，或曰日其戰也，或曰日其悉也。曹無大夫，其曰公子何也？以吾之四大夫在焉，舉其貴者也。
秋，七月，齊侯使國佐如師。己酉，及國佐盟於爰婁。鞍去國五百里，爰婁去國五十里。壹戰綿地五百里，焚雍門之茨，侵車東至海。君子聞之，曰：「夫甚，甚之辭焉，齊有以取之也。」齊之有以取之何也？敗衛師於新築，侵我北鄙，敖郤獻子，齊有以取之也。爰婁在師之外。郤克曰：「反魯、衛之侵地，以紀侯之甗來，以蕭同侄子之母為質，使耕者皆東其畝，然後與子盟。」國佐曰：「反魯、衛之侵地，以紀侯之甗來，則諾。以蕭同侄子之母為質，則是齊侯之母也，齊侯之母猶晉君之母也，晉君之母猶齊侯之母也，使耕者盡東其畝，則是終土齊也：不可！請壹戰，壹戰不克，請再，再不克，請三，三不克，請四，四不克，請五，五不克，舉國而授！」於是而與之盟。
八月壬午，宋公鮑卒。庚寅，衛侯速卒。取汶陽田。
冬，楚師、鄭師侵衛。
十有一月，公會楚公子嬰齊於蜀。楚無大夫，其曰公子何也？嬰齊亢也。丙申，公及楚人、秦人、宋人、陳人、衛人、鄭人、齊人、曹人、邾人、薛人、繒人盟於蜀。楚其稱人何也？於是而後公得其所也。會與盟同月，則地會不地盟；不同月，則地會地盟。此其地會地盟何也？以公得其所，申其事也。今之屈，向之驕也。

[book_title]成公三年
三年春，王正月，公會晉侯、宋公、衛侯、曹伯伐鄭。辛亥，葬衛穆公。
二月，公至自伐鄭。甲子，新宮災，三日哭。新宮者，檷宮也。三日哭。哀也。其哀，禮也。迫近不敢稱謚，恭也。其辭恭且哀，以成公為無譏矣。乙亥，葬宋文公。
夏，公如晉。鄭公子去疾帥師伐許。公至自晉。
秋，叔孫僑如帥師圍棘。大雩。晉郤克、衛孫良夫伐牆咎如。
冬，十有一月，晉侯使荀庚來聘。衛侯使孫良夫來聘。丙午，及荀庚盟。丁未，及孫良夫盟。其日，公也。來聘而求盟，不言及者，以國與之也。不言其人，亦以國與之也。不言求，兩欲之也。鄭伐許。

[book_title]成公四年
四年春，宋公使華元來聘。
三月壬申，鄭伯堅卒。杞伯來朝。
夏，四月甲寅，臧孫許卒。公如晉。葬鄭襄公。
秋，公至自晉。
冬，城鄆。鄭伯伐許。

[book_title]成公五年
五年春，王正月，杞叔姬來歸。婦人之義：嫁曰歸，反曰來歸。仲孫蔑如宋。
夏，叔孫僑如會晉荀首於谷。梁山崩。不日，何也？高者有崩道也。有崩道，則何以書也？曰梁山崩，壅遏河三日不流。晉君召伯尊而問焉。伯尊來，遇輦者，輦者不辟。使車右下而鞭之。輦者曰：「所以鞭我者，其取道遠矣。」伯尊下車而問焉，曰：「子有聞乎？」對曰：「梁山崩，壅遏河三日不流。」伯尊曰：「吾為此召我也。為之奈何？」輦者曰：「天有山，天崩之。天有河，天壅之。雖召伯尊如之何？」伯尊由忠問焉，輦者曰：「君親素縞，帥群臣而哭之，既而祠焉，斯流矣。」伯尊至。君問之，曰：「梁山崩，壅遏河三日不流。為之奈何？」伯尊曰：「君親素縞，帥群臣而哭之，既而祠焉，斯流矣。」孔子聞之，曰：「伯尊其無績乎，攘善也！」
秋，大水。
冬，十一月己酉，天王崩。十有二月己丑，公會晉侯、齊侯、宋公、衛侯、鄭伯、曹伯、邾子、杞伯，同盟於蟲牢。

[book_title]成公六年
六年春，王正月，公至自會。
二月辛巳，立武宮。立者，不宜立也。取鄟。鄟，國也。衛孫良夫帥師侵宋。
夏，六月，邾子來朝。公孫嬰齊如晉。壬申，鄭伯費卒。
秋，仲孫蔑、叔孫僑如帥師侵宋。楚公子嬰齊帥師伐鄭。
冬，季孫行父如晉。晉欒書帥師救鄭。

[book_title]成公七年
七年春，王正月，鼷鼠食郊牛角。不言日，急辭也，過有司也。郊牛日展斛角而知傷，展道盡矣，其所以備災之道不盡也。改卜牛，鼷鼠又食其角。又，有繼之辭也。其，緩辭也。曰：亡乎人矣，非人之所能也，所以免有司之過也。乃免牛。乃者，亡乎人之辭也。免牲者，為之緇衣纁裳，有司玄端，奉送至於南郊。免牛亦然。免牲不曰不郊，免牛亦然。吳伐郯。
夏，五月，曹伯來朝。不郊，猶三望。
秋，楚公子嬰齊帥師伐鄭。公會晉侯、齊侯、宋公、衛侯、曹伯、莒子、邾子、杞伯救鄭。
八月戊辰，同盟於馬陵。公至自會。吳入州來。
冬，大雩。雩，不月而時，非之也。冬無為雩也。衛孫林父出奔晉。

[book_title]成公八年
八年春，晉侯使韓穿來言汶陽之田，歸之於齊。於齊，緩辭也，不使盡我也。晉欒書帥師侵蔡。公孫嬰齊如莒。宋公使華元來聘。
夏，宋公使公孫壽來納幣。晉殺其大夫趙同、趙括。
秋，七月，天子使召伯來錫公命。禮有受命，無來錫命，錫命非正也。曰天子何也？曰見一稱也。
冬，十月癸卯，杞叔姬卒。晉侯使士燮來聘。叔孫僑如會晉士燮、齊人、邾人伐郯。衛人來媵。媵淺事也，不志。此其志何也？以伯姬之不得其所，故盡其事也。

[book_title]成公九年
九年春，王正月，杞伯來逆叔姬之喪以歸。傳曰：夫無逆出妻之喪，而為之也。公會晉侯、齊侯、宋公、衛侯、鄭伯、曹伯、莒子、杞伯，同盟於蒲。公至自會。
二月，伯姬歸於宋。
夏，季孫行父如宋致女。致者，不致者也。婦人在家制於父，既嫁制於夫。如宋致女，是以我盡之也。不正，故不與內稱也。逆者微，故致女。詳其事，賢伯姬也。晉人來媵。媵，淺事也，不志，此其志何也？以伯姬之不得其所，故盡其事也。
秋，七月丙子，齊侯無野卒。晉人執鄭伯。晉欒書帥師伐鄭。不言戰，以鄭伯也。為尊者諱恥，為賢者諱過，為親者諱疾。
冬，十有一月，葬齊頃公。楚公子嬰齊帥師伐莒。庚申，莒潰。其日，莒雖夷狄，猶中國也。大夫潰莒而之楚，是以知其上為事也。惡之，故謹而日之也。楚人入鄆。秦人、白狄伐晉。鄭人圍許。城中城。城中城者，非外民也。

[book_title]成公十年
十年春，衛侯之弟黑背帥師侵鄭。
夏，四月，五卜郊，不從，乃不郊。夏，四月，不時也。五卜強也。乃者，亡乎人之辭也。
五月，公會晉侯、齊侯、宋公、衛侯、曹伯，伐鄭。齊人來媵。丙午，晉侯獳卒。
秋，七月，公如晉。
冬，十月。

[book_title]成公十一年
十有一年春，王三月，公至自晉。晉侯使郤犨來聘。己丑，及郤犨盟。
夏，季孫行父如晉。
秋，叔孫僑如如齊。
冬，十月。

[book_title]成公十二年
十有二年春，周公出奔晉。周有入無出。其曰出，上下一見之也。言其上下之道無以存也。上雖失之，下孰敢有之？今上下皆失之矣。
夏，公會晉侯、衛侯於瑣澤。
秋，晉人敗狄於交剛。中國與夷狄不言戰，皆曰敗之。夷狄不日。
冬，十月。

[book_title]成公十三年
十有三年春，晉侯使郤錡來乞師。乞，重辭也。古之人重師，故以乞言之也。
三月，公如京師。公如京師不月，月非如也。非如而曰如，不叛京師也。
夏，五月，公自京師，遂會晉侯、宋公、衛侯、鄭伯、曹伯、邾人、滕人伐秦。言受命，不敢叛周也。曹伯廬卒於師。《傳》曰：閔之也。公、大夫，在師曰師，在會曰會。
秋，七月，公至自伐秦。
冬，葬曹宣公。葬時，正也。

[book_title]成公十四年
十有四年春，王正月，莒子硃卒。
夏，衛孫林父自晉歸於衛。
秋，叔孫僑如如齊逆女。鄭公子喜帥師伐許。
九月，僑如以夫人婦姜氏至自齊。大夫不以夫人，以夫人非正也。刺不親迎也。僑如之挈，由上致之也。
冬，十月庚寅，衛侯臧卒。秦伯卒。

[book_title]成公十五年
十有五年春，王二月，葬衛定公。
三月乙巳，仲嬰齊卒。此公孫也，其曰仲何也？子由父疏之也。癸丑，公會晉侯、衛侯、鄭伯、曹伯、宋世子成、齊國佐、邾人，同盟於戚。晉侯執曹伯歸於京師。以晉侯而斥執曹伯，惡晉侯也。不言之，急辭也。斷在晉侯也。公至自會。
夏，六月，宋公固卒。楚子伐鄭。
秋，八月庚辰，葬宋共公。月卒日葬，非葬者也。此其言葬，何也？以其葬共姬，不可不葬共公也。葬共姬，則其不可不葬共公何也？夫人之義不逾君也，為賢者崇也。宋華元出奔晉。宋華元自晉歸於宋。宋殺其大夫山。宋魚石出奔楚。
冬，十有一月，叔孫僑如會晉士燮、齊高無咎、宋華元、衛孫林父、鄭公子鰍、邾人，會吳於鐘離。會又會，外之也。許遷於葉。遷者，猶得其國家以往者也。其地，許復見也。

[book_title]成公十六年
十有六年春，王正月，雨，木冰。雨而木冰也。誌異也。《傳》曰：根枝折。
夏，四月辛未，滕子卒。鄭公孫喜帥師侵宋。
六月丙寅朔，日有食之。晉侯使欒黶來乞師。甲午晦，晉侯及楚子、鄭伯戰於鄢陵。楚子、鄭師敗績。日事遇晦曰晦。四體偏斷曰敗，此其敗則目也。楚不言師，君重於師也。楚殺其大夫公子側。
秋，公會晉侯、齊侯、衛侯、宋華元、邾人於沙隨。不見公。不見公者，可以見公也。可以見公而不見公，譏在諸侯也。公至自會。公會尹子、晉侯、齊國佐、邾人伐鄭。曹伯歸自京師。不言所歸，歸之善者也。出入不名，以為不失其國也。歸為善，自某歸次之。
九月，晉人執季孫行父，捨之於苕丘。執者不捨，而捨，公所也；執者致，而不致，公在也。何其執而辭也？猶存公也。存意，公亦存也？公存也。
冬，十月乙亥，叔孫僑如出奔齊。
十有二月乙丑，季孫行父及晉郤犨盟於扈。公至自會。乙酉，刺公子偃。大夫曰卒，正也。先刺後名，殺無罪也。

[book_title]成公十七年
十有七年春，衛北宮括帥師侵鄭。
夏，公會尹子、單子、晉侯、齊侯、宋公、衛侯、曹伯、邾人，伐鄭。六月乙酉，同盟於柯陵。柯陵之盟，謀復伐鄭也。
秋，公至自會。不曰至自伐鄭也，公不周乎伐鄭也。何以知公之不周乎伐鄭？以其以會致也。何以知其盟復伐鄭也？以其後會之人盡盟者也。不周乎伐鄭，則何為日也？言公之不背柯陵之盟也。齊高無咎出奔莒。
九月辛丑，用郊。夏之始，可以承春。以秋之末承春之始，蓋不可矣。九月用郊，用者不宜用也。宮室不設，不可以祭；衣服不修，不可以祭；車馬器械不備，不可以祭；有司一人不備其職，不可以祭。祭者薦其時也，薦其敬也，薦其美也，非享味也。晉侯使荀罃來乞師。
冬，公會單子、晉侯、宋公、衛侯、曹伯、齊人、邾人伐鄭。言公不背柯陵之盟也。
十有一月，公至自伐鄭。壬申，公孫嬰齊卒於貍蜃。十一月無壬申；壬申，乃十月也。致公而後錄，臣子之義也。其地，未逾竟也。
十有二月丁巳朔，日有食之。邾子貜且卒。晉殺其大夫郤錡、郤犨、郤至。自禍於是起矣。楚人滅舒庸。

[book_title]成公十八年
十有八年春，王正月，晉殺其大夫胥童。庚申，晉弒其君州蒲。稱國以弒其君，君惡甚矣。齊殺其大夫國佐。公如晉。
夏，楚子、鄭伯伐宋。宋魚石復入於彭城。公至自晉。晉侯使士匄來聘。
秋，杞伯來朝。
八月，邾子來朝。築鹿囿。築不志，此其志何也？山林藪澤之利，所以與民共也；虞之，非正也。己丑，公薨於路寢。路寢，正也。男子不絕婦人之手，以齊終也。
冬，楚人、鄭人侵宋。晉侯使士魴來乞師。
十有二月，仲孫蔑會晉侯、宋公、衛侯、邾子、齊崔杼，同盟於虛朾。丁未，葬我君成公。
[book_chapter]襄公

[book_title]襄公元年
元年春，王正月，公即位。繼正即位，正也。仲孫蔑會晉欒黶、宋華元、衛寧殖、曹人、莒人、邾人、滕人、薛人，圍宋彭城。系彭城於宋者，不與魚石，正也。
夏，晉韓厥帥師伐鄭。仲孫蔑會齊崔杼、曹人、邾人、杞人，次於鄫。
秋，楚公子壬夫帥師侵宋。
九月辛酉，天王崩。邾子來朝。
冬，衛侯使公孫剽來聘。晉侯使荀罃來聘。

[book_title]襄公二年
二年春，王正月，葬簡王。鄭師伐宋。
夏，五月庚寅，夫人姜氏薨。
六月庚辰，鄭伯睔卒。晉師、宋師、衛寧殖侵鄭。其曰衛寧殖，如是而稱於前事也。
秋，七月，仲孫蔑會晉荀罃、宋華元、衛孫林父、曹人、邾人於戚。
己丑，葬我小君齊姜。叔孫豹如宋。
冬，仲孫蔑會晉荀罃、齊崔杼、宋華元、衛孫林父、曹人、邾人、滕人、薛人、小邾人於戚，遂城虎牢。若言中國焉，內鄭也。楚殺其大夫公子申。

[book_title]襄公三年
三年春，楚公子嬰齊帥師伐吳。公如晉。
夏，四月壬戌，公及晉侯盟於長樗。公至自晉。
六月，公會單子、晉侯、宋公、衛侯、鄭伯、莒子、邾子、齊世子光。己未，同盟於雞澤。同者，有同也，同外楚也。陳侯使袁僑如會。如會，外乎會也。於會受命也。戊寅，叔孫豹及諸侯之大夫及陳袁僑盟。及以及，與之也。諸侯以為可與則與之，不可與則釋之。諸侯盟，又大夫相與私盟，是大夫張也。故雞澤之會，諸侯始失正矣，大夫執國權。曰袁僑，異之也。
秋，公至自晉。
冬，晉荀罃帥師伐許。

[book_title]襄公四年
四年春，王三月己酉，陳侯午卒。
夏，叔孫豹如晉。
秋，七月戊子，夫人姒氏薨。葬陳成公。
八月辛亥，葬我小君定姒。
冬，公如晉。陳人圍頓。

[book_title]襄公五年
五年春，公至自晉。
夏，鄭伯使公子發來聘。叔孫豹、繒世子巫如晉。外不言如而言如，為我事往也。仲孫蔑、衛孫林父會吳於善稻。吳謂善伊，謂稻緩。號從中國，名從主人。
秋，大雩。楚殺其大夫公子壬夫。公會晉侯、宋公、陳侯、衛侯、鄭伯、曹伯、莒子、邾子、滕子、薛伯、齊世子光、吳人、繒人於戚。公至自會。
冬，戍陳。內辭也。楚公子貞帥師伐陳。公會晉侯、宋公、衛侯、鄭伯、曹伯、莒子、邾子、滕子、薛伯、齊世子光，救陳。
十有二月，公至自救陳。善救陳也。辛未，季孫行父卒。

[book_title]襄公六年
六年春，王三月壬午，杞伯姑容卒。
夏，宋華弱來奔。
秋，葬杞桓公。滕子來朝。莒人滅繒。非滅也。中國日，卑國月，夷狄時。繒，中國也；而時，非滅也。家有既亡，國有既滅。滅而不自知，由別之而不別也。莒人滅繒，非滅也，非立異姓以蒞祭祀，滅亡之道也。
冬，叔孫豹如邾。季孫宿如晉。
十有二月，齊侯滅萊。

[book_title]襄公七年
七年春，郯子來朝。
夏，四月，三卜郊，不從，乃免牲。夏，四月，不時也。三卜，禮也。乃者，亡乎人之辭也。小邾子來朝。城費。
秋，季孫宿如衛。
八月，螽。
冬，十月，衛侯使孫林父來聘。壬戌，及孫林父盟。楚公子貞帥師圍陳。
十有二月，公會晉侯、宋公、陳侯、衛侯、曹伯、莒子、邾子於鄬。鄭伯髡原如會，未見諸侯；丙戌，卒於操。未見諸侯，其曰如會何也？致其志也。禮，諸侯不生名。此其生名何也？卒之名也。卒之名，則何為加之如會之上？見以如會卒也。其見以如會卒何也？鄭伯將會中國，其臣欲從楚，不勝，其臣弒而死。其言不弒何也？不使夷狄之民加乎中國之君也。其地，於外也。其日，未逾竟也。日卒，時葬，正也。陳侯逃歸。以其去諸侯，故逃之也。

[book_title]襄公八年
八年春，王正月，公如晉。
夏，葬鄭僖公。鄭人侵蔡，獲蔡公子濕。人，微者也。侵，淺事也。而獲公子，公子病矣。季孫宿會晉侯、鄭伯、齊人、宋人、衛人、邾人於邢丘。見魯之失正也，公在而大夫會也。公至自晉。莒人伐我東鄙。
秋，九月，大雩。
冬，楚公子貞帥師伐鄭。晉侯使士匄來聘。

[book_title]襄公九年
九年春，宋災。外災不志，此其志何也？故宋也。
夏，季孫宿如晉。
五月辛酉，夫人姜氏薨。
秋，八月癸未，葬我小君穆姜。
冬，公會晉侯、宋公、衛侯、曹伯、莒子、邾子、滕子、薛伯、小邾子、齊世子光，伐鄭。
十有二月己亥，同盟於戲。不異言鄭，善得鄭也。不致，恥不能據鄭也。楚子伐鄭。

[book_title]襄公十年
十年春，公會晉侯、宋公、衛侯、曹伯、莒子、邾子、滕子、薛伯、杞伯、小邾子、齊世子光，會吳於柤。會又會，外之也。
夏，五月甲午，遂滅傅陽。遂，直遂也。其曰遂何？不以中國從夷狄也。公至自會。會夷狄不致，惡事不致，此其致何也？存中國也。中國有善事則並焉，無善事則異之，存之也。汲鄭伯，逃歸陳侯，致柤之會，存中國也。楚子貞、鄭公孫輒帥師伐宋。晉師伐秦。
秋，莒人伐我東鄙。公會晉侯、宋公、衛侯、曹伯、莒子、邾子、齊世子光、滕子、薛伯、杞伯、小邾子，伐鄭。
冬，盜殺鄭公子斐、公子發、公孫輒。稱盜以殺大夫，弗以上下道，惡上也。戍鄭虎牢。其曰鄭虎牢，決鄭乎虎牢也。楚公子貞帥師救鄭。公至自伐鄭。

[book_title]襄公十一年
十有一年春，王正月，作三軍。作，為也。古者天子六師，諸侯一軍。作三軍，非正也。
夏，四月，四卜郊，不從，乃不郊。夏，四月，不時也。四卜，非禮也。鄭公孫捨之帥師侵宋。公會晉侯、宋公、衛侯、曹伯、齊世子光、莒子、邾子、滕子、薛伯、杞伯、小邾子，伐鄭。
秋，七月己未，同盟於京城北。公至自伐鄭。不以後致，盟後復伐鄭也。楚子、鄭伯伐宋。公會晉侯、宋公、衛侯、曹伯、齊世子光、莒子、邾子、滕子、薛伯、杞伯、小邾子伐鄭，會於蕭魚。公至自會。伐而後會，不以伐鄭致，得鄭伯之辭也。楚人執鄭行人良霄。行人者，挈國之辭也。
冬，秦人伐晉。

[book_title]襄公十二年
十有二年春，王三月，莒人伐我東鄙，圍邰。伐國不言圍邑，舉重也。取邑不書圍。安足書也？季孫宿帥師救邰，遂入鄆。遂，繼事也。受命而救邰，不受命而入鄆，惡季孫宿也。
夏，晉侯使士魴來聘。
秋，九月，吳子乘卒。
冬，楚公子貞帥師侵宋。公如晉。

[book_title]襄公十三年
十有三年春，公至自晉。
夏，取邿。秋，九月庚辰，楚子審卒。
冬，城防。

[book_title]襄公十四年
十有四年春，王正月，季孫宿，叔老會晉士丐、齊人、宋人、衛人、鄭公孫蠆、曹人、莒人、邾人、滕人、薛人、杞人、小邾人，會吳於向。
二月乙未朔，日有食之。
夏，四月，叔孫豹會晉荀偃、齊人、宋人、衛北宮括、鄭公孫蠆、曹人、莒人、邾人、滕人、薛人、杞人、小邾人，伐秦。己未，衛侯出奔齊。莒人侵我東鄙。
秋，楚公子貞帥師伐吳。
冬，季孫宿會晉士丐、宋華閱、衛孫林父、鄭公孫蠆、莒人、邾人於戚。

[book_title]襄公十五年
十有五年春，宋公使向戌來聘。
二月己亥，及向戌盟於劉。劉夏逆王后於齊。過我，故志之也。
夏，齊侯伐我北鄙，圍成。公救成，至遇。季孫宿、叔孫豹帥師城成郛。
秋，八月丁巳，日有食之。邾人伐我南鄙。
冬，十有一月癸亥，晉侯周卒。

[book_title]襄公十六年
十有六年春，王正月，葬晉悼公。
三月，公會晉侯、宋公、衛侯、鄭伯、曹伯、莒子、邾子、薛伯、杞伯、小邾子於湨梁。戊寅，大夫盟。湨梁之會，諸侯失正矣。諸侯會而曰大夫盟，正在大夫也。諸侯在而不曰諸侯之大夫，大夫不臣也。晉人執莒子、邾子以歸。齊侯伐我北鄙。
夏，公至自會。
五月甲子，地震。叔老會鄭伯、晉荀偃、衛寧殖、宋人，伐許。
秋，齊侯伐我北鄙，圍成。大雩。
冬，叔孫豹如晉。

[book_title]襄公十七年
十有七年春，王二月庚午，邾子瞷卒。宋人伐陳。
夏，衛石買帥師伐曹。
秋，齊侯伐我北鄙，圍桃。齊高厚帥師伐我北鄙，圍防。
九月，大雩。宋華臣出奔陳。
冬，邾人伐我南鄙。

[book_title]襄公十八年
十有八年春，白狄來。
夏，晉人執衛行人石買。稱行人，怨接於上也。
秋，齊侯伐我北鄙。
冬，十月，公會晉侯、宋公、衛侯、鄭伯、曹伯、莒子、邾子、滕子、薛伯、杞伯、小邾子，同圍齊。非圍而曰圍齊，有大焉，亦有病焉。非大而足同與？諸侯同罪之也，亦病矣。曹伯負芻卒於師。閔之也。楚公子午帥師伐鄭。

[book_title]襄公十九年
十有九年春，王正月，諸侯盟於祝柯。晉人執邾子。公至自伐齊。《春秋》之義：已伐而盟復伐者則以伐致，盟不復伐者則以會致。祝柯之盟，盟復伐齊與？曰非也。然則何為以伐致也？曰與人同事，或執其君，或取其地。取邾田自漷水。軋辭也。其不日，惡盟也。季孫宿如晉。葬曹成公。
夏，衛孫林父帥師伐齊。
秋，七月辛卯，齊侯環卒。晉士匄帥師侵齊，至谷，聞齊侯卒，乃還。還者，事未畢之辭也。受命而誅生，死，無所知其怒。不伐喪，善之也。善之則何為未畢也？君不屍小事，臣不專大名，善則稱君，過則稱己，則民作讓矣。士匄外專君命。故非之也。然則為士匄者宜奈何？宜墠帷而歸命乎介。
八月丙辰，仲孫蔑卒。齊殺其大夫高厚。鄭殺其大夫公子嘉。
冬，葬齊靈公。城西郛。叔孫豹會晉士匄於柯。城武城。

[book_title]襄公二十年
二十年春，王正月辛亥，仲孫速會莒人，盟於向。
夏，六月庚申，公會晉侯、齊侯、宋公、衛侯、鄭伯、曹伯、莒子、邾子、滕子、薛伯、杞伯、小邾子，盟於澶淵。
秋，公至自會。仲孫速帥師伐邾。蔡殺其大夫公子濕。蔡公子履出奔楚。陳侯之弟光出奔楚。諸侯之尊，弟兄不得以屬通。其弟雲者，親之也。親而奔之，惡也。叔老如齊。
冬，十月丙辰朔，日有食之。季孫宿如宋。

[book_title]襄公二十一年
二十有一年春，王正月，公如晉。邾庶其以漆閭丘來奔。以者，不以者也。來奔者不言出，舉其接我者也。漆閭丘不言及，小大敵也。
夏，公至自晉。
秋，晉欒盈出奔楚。
九月庚戌朔，日有食之。
冬，十月庚辰朔，日有食之。
曹伯來朝。公會晉侯、齊侯、宋公、衛侯、鄭伯、曹伯、莒子、邾子於商任。庚子，孔子生。

[book_title]襄公二十二年
二十有二年春，王正月，公至自會。
夏，四月。
秋，七月辛酉，叔老卒。
冬，公會晉侯、齊侯、宋公、衛侯、鄭伯、曹伯、莒子、邾子、滕子、薛伯、杞伯、小邾子於沙隨。公至自會。楚殺其大夫公子追舒。

[book_title]襄公二十三年
二十有三年春，王二月癸酉朔，日有食之。
三月己巳，杞伯匄卒。
夏，邾畀我來奔。葬杞孝公。陳殺其大夫慶虎及慶寅。稱國以殺，罪累上也。及慶寅，慶寅累也。陳侯之弟光自楚歸於陳。晉欒盈復入於晉，入於曲沃。
秋，齊侯伐衛，遂伐晉。
八月，叔孫豹帥師救晉，次於雍渝。言救後次，非救也。己卯，仲孫速卒。
冬，十月乙亥，臧孫紇出奔邾。其日，正臧孫紇之出也。蘧伯玉曰：「不以道事其君者，其出乎！」晉人殺欒盈。惡之，弗有也。齊侯襲莒。

[book_title]襄公二十四年
二十有四年春，叔孫豹如晉。仲孫羯帥師侵齊。
夏，楚子伐吳。
秋，七月甲子朔，日有食之，既。齊崔杼帥師伐莒。大水。
八月癸巳朔，日有食之。公會晉侯、宋公、衛侯、鄭伯、曹伯、莒子、邾子、滕子、薛伯、杞伯、小邾子於夷儀。
冬，楚子、蔡侯、陳侯、許男伐鄭。公至自會。陳針宜咎出奔楚。叔孫豹如京師。大饑。五穀不升為大饑。一谷不升謂之嗛，二谷不升謂之饑，三谷不升謂之饉，四谷不升謂之康，五穀不升謂之大侵。大侵之禮，君食不兼味，台榭不塗，弛侯，廷道不除，百官布而不制，鬼神禱而不祀，此大侵之禮也。

[book_title]襄公二十五年
二十有五年春，齊崔杼帥師伐我北鄙。
夏，五月乙亥，齊崔杼弒其君光。莊公失言，淫於崔氏。公會晉侯、宋公、衛侯、鄭伯、曹伯、莒子、邾子、滕子、薛伯、杞伯、小邾子於夷儀。
六月壬子，鄭公孫捨之帥師入陳。
秋，八月己巳，諸侯同於重丘。公至自會。衛侯入於夷儀。楚屈建帥師滅舒鳩。
冬，鄭公孫夏帥師伐陳。
十有二月，吳子謁伐楚，門於巢，卒。以伐楚之事門於巢，卒。也。於巢者，外乎楚也。門於巢，乃伐楚也。諸侯不生名，取卒之名加之伐楚之上者，見以伐楚卒也。其見以伐楚卒何也？古者大國過小邑，小邑必飾城而請罪，禮也。吳子謁伐楚至巢，入其門，門人射吳子，有矢創，反捨而卒。古者雖有文事，必有武備，非巢之不飾城而請罪，非吳子之自輕也。

[book_title]襄公二十六年
二十有六年春，王二月辛卯，衛寧喜弒其君剽。此不正，其日何也？殖也立之，喜也君之，正也。衛孫林父入於戚以叛。甲午，衛侯衎復歸於衛。日歸，見知弒也。
夏，晉侯使荀吳來聘。公會晉人、鄭良霄、宋人、曹人於澶淵。
秋，宋公殺其世子座。晉人執衛寧喜。
八月壬午，許男寧卒於楚。
冬，楚子、蔡侯、陳侯伐鄭。葬許靈公

[book_title]襄公二十七年
二十有七年春，齊侯使慶封來聘。
夏，叔孫豹會晉趙武、楚屈建、蔡公孫歸生、衛石惡、陳孔奐、鄭良霄、許人、曹人於宋。衛殺其大夫寧喜。稱國以殺，罪累上也。寧喜弒君，其以累上之辭言之何也？嘗為大夫，與之涉公事矣。寧喜由君弒君，而不以弒君之罪罪之者，惡獻公也。衛侯之弟專出奔晉。專，喜之徒也。專之為喜之徒何也？己雖急納其兄，與人之臣謀弒其君，是亦弒君者也。專其曰弟何也？專有是信者。君賂不入乎喜而殺喜，是君不直乎喜也。故出奔晉，織絇邯鄲，終身不言衛。專之去，合乎春秋。
秋，七月辛巳，豹及諸侯之大夫盟於宋。湨梁之會，諸侯在而不曰諸侯之大夫，大夫不臣也，晉趙武恥之。豹雲者，恭也。諸侯不在而曰諸侯之大夫，大夫臣也。其臣，恭也。晉趙武為之會也。
冬，十有二月乙亥朔，日有食之。

[book_title]襄公二十八年
二十有八年，春，無冰。
夏，衛石惡出奔晉。邾子來朝。
秋，八月，大雩。仲孫羯如晉。
冬，齊慶豐來奔。
十有一月，公如楚。
十有二月甲寅，天王崩。乙未，楚子昭卒。

[book_title]襄公二十九年
二十有九年，春，公在楚。閔公也。
夏，五月，公至自楚。喜之也。致君者，殆其往而喜其反，此致君之意義也。庚午，衛侯衎卒。閽弒吳子余祭。閽，門者也，寺人也。不稱名姓，閽不得齊於人。不稱其君，閽不得君其君也。禮：君不使無恥，不近刑人，不狎敵，不邇怨。賤人，非所貴也；貴人，非所刑也；刑人，非所近也。舉至賤而加之吳子，吳子近刑人也。閽弒吳子余祭，仇之也。仲孫羯會晉荀盈、齊高止、宋華定、衛世叔儀、鄭公孫段、曹人、莒人、邾人、滕人、薛人、小邾人、城杞。古者天子封諸侯，其地足以容其民，其民足以滿城以自守也。杞危而不能自守，故諸侯之大夫相帥以城之，此變之正也。晉侯使士鞅來聘。杞子來盟。吳子使札來聘。吳其稱子何也？善使延陵季子，故進之也。身賢，賢也，使賢，亦賢也。延陵季子之賢，尊君也。其名，成尊於上也。
秋，七月，葬衛獻公。齊高止出奔北燕。其曰北燕，從史文也。
冬，仲孫羯如晉。

[book_title]襄公三十年
三十年春，王正月，楚子使薳罷來聘。
夏，四月，蔡世子般弒其君固。其不日，子奪父政，是謂夷之。
五月甲午，宋災。伯姬卒。取卒之日，加之災上者，見以災卒也。其見以災卒奈何？伯姬之捨失火，左右曰：「夫人少辟火乎？」伯姬曰：「婦人之義，傅母不在，宵不下堂。」左右又曰：「夫人少辟火乎？」伯姬曰：「婦人之義，保母不在，宵不下堂。」遂逮乎火而死。婦人以貞為行者也，伯姬之婦道盡矣。詳其事，賢伯姬也。天王殺其弟佞夫。《傳》曰：諸侯且不首惡，況於天子乎？君無忍親之義。天子、諸侯所親者，唯長子、母弟耳。天王殺其弟佞夫，甚之也。王子瑕奔晉。
秋，七月，叔弓如宋，葬共姬。外夫人不書葬，此其言葬何也？吾女也；卒災，故隱而葬之也。鄭良宵出奔許，自許入於鄭，鄭人殺良霄。不言大夫，惡之也。
冬，十月，葬蔡景公。不日卒而月葬，不葬者也。卒而葬之，不忍使父失民於子也。晉人、齊人、宋人、衛人、鄭人、曹人、莒人、邾人、滕人、薛人、杞人、小邾人會於澶淵，宋災故。會不言其所為，其曰宋災故何也？不言災故，則無以見其善也。其曰人何也？救災以眾。何救焉？更宋之所喪財也。澶淵之會，中國不侵伐夷狄，夷狄不入中國，無侵伐八年。善之也，晉趙武、楚屈建之力也。

[book_title]襄公三十一年
三十有一年春，王正月。
夏，六月辛巳，公薨於楚宮。楚宮，非正也。
秋，九月癸巳，子野卒。子卒日，正也。己亥，仲孫羯卒。
冬，十月，滕子來會葬。癸酉，葬我君襄公。
十有一月，莒人弒其君密州。
[book_chapter]昭公

[book_title]昭公元年
元年春，王正月，公即位。繼正即位，正也。叔孫豹會晉趙武、楚公子圍、齊國弱、宋向戌、衛齊惡、陳公子招、蔡公孫歸生、鄭罕虎、許人、曹人於郭。
三月，取鄆。
夏，秦伯之弟針出奔晉。諸侯之尊，弟兄不得以屬通。其弟雲者，親之也。親而奔之，惡也。
六月丁巳，邾子華卒。
晉荀吳帥師敗狄於大原。《傳》曰：中國曰大原，夷狄曰大鹵。號從中國，名從主人。
秋，莒去疾自齊入於莒。莒展出奔吳。叔弓帥師疆鄆田。疆之為言，猶竟也。葬邾悼公。
冬，十有一月己酉，楚子卷卒。楚公子比出奔晉。

[book_title]昭公二年
二年春，晉侯使韓起來聘。
夏，叔弓如晉。
秋，鄭殺其大夫公孫黑。
冬，公如晉，至河乃復。恥如晉，故著有疾也。季孫宿如晉。公如晉而不得入，季孫宿如晉而得入，惡季孫宿也。

[book_title]昭公三年
三年春，王正月丁未，滕子原卒。
夏，叔弓如滕。
五月，葬滕成公。
秋，小邾子來朝。
八月，大雩。
冬，大雨雹。北燕伯款出奔齊。其曰北燕，從史文也。

[book_title]昭公四年
四年春，王正月，大雨雪。
夏，楚子、蔡侯、陳侯、鄭伯、許男、徐子、滕子、頓子、鬍子、沈子、小邾子、宋世子佐、淮夷會於申。楚人執徐子。
秋，七月，楚子、蔡侯、陳侯、許男、頓子、鬍子、沈子、淮夷伐吳。執齊慶封，殺之。此入而殺，其不言入何也？慶封封乎吳鐘離。其不言伐鐘離何也？不與吳封也。慶封其以齊氏何也？為齊討也。靈王使人以慶封令於軍中，曰：「有若齊慶封弒其君者乎？」慶封曰：「子一息，我亦且一言。」曰：「有若楚公子圍弒其兄之子而代之為君者乎？」軍人粲然皆笑。慶封弒其君而不以弒君之罪罪之者，慶封不為靈王服也，不與楚討也。《春秋》之義：用貴治賤，用賢治不肖，不以亂治亂也。孔子曰：「懷惡而討，雖死不服。」其斯之謂與！遂滅厲。遂，繼事也。
九月，取繒。
冬，十有二月乙卯，叔孫豹卒。

[book_title]昭公五年
五年春，王正月，捨中軍。貴復正也。楚殺其大夫屈申。公如晉。
夏，莒牟夷以牟婁及防茲來奔。以者，不以者也。來奔者不言出。及防茲，以大及小也。莒無大夫，其曰牟夷何也？以其地來也。地以來則何以書也？重地也。
秋，七月，公至自晉。戊辰，叔弓帥師，敗莒師於賁泉。狄人謂賁泉失台，號從中國，名從主人。秦伯卒。
冬，楚子、蔡侯、陳侯、許男、頓子、沈子、徐人、越人伐吳。

[book_title]昭公六年
六年春，王正月，杞伯益姑卒。葬秦景公。
夏，季孫宿如晉。葬杞文公。宋華合比出奔衛。
秋，九月，大雩。
冬，楚，薳罷帥師伐吳。叔弓如楚。齊侯伐北燕。

[book_title]昭公七年
七年春，王正月，暨齊平。平者成也。暨猶暨暨也，暨者不得已也，以外及內曰暨。
三月，公如楚。叔孫婼如齊蒞盟。蒞，位也。內之前定之辭謂之蒞，外之前定之辭謂之來。
夏，四月甲辰朔，日有食之。
秋，八月戊辰，衛侯惡卒。鄉曰衛齊惡今曰衛侯惡，此何為君臣同名也？君子不奪人名，不奪人親之所名，重其所以來也，王父名子也。
九月，公至自楚。
冬，十有一月癸未，季孫宿卒。
十有二月癸亥，葬衛襄公。

[book_title]昭公八年
八年春，陳侯之弟招殺陳世子偃師。鄉曰陳公子招，今曰陳侯之弟招何也？曰盡其親，所以惡招也。兩下相殺，不志乎《春秋》，此其志何也？世子雲者，唯君之貳也。雲可以重之存焉，志之也。諸侯之尊，弟兄不得以屬通。其弟雲者，親之也。親而殺之，惡也。
夏，四月辛丑，陳侯溺卒。叔弓如晉。楚人執陳行人干征師，殺之。稱人以執大夫，執有罪也。稱行人，怨接於上也。陳公子留出奔鄭。
秋，蒐於紅。正也。因蒐狩以習用武事，禮之大者也。艾蘭以為防，置旃以為轅門，以葛覆質以為槷，流旁握，御轚者不得入。車軌塵，馬候蹄，揜禽旅，御者不失其馳，然後射者能中。過防弗逐，不從奔之道也。面傷不獻，不成禽不獻。禽雖多，天子取三十焉。其餘與士眾，以習射於射宮，射而中，田不得禽則得禽；田得禽而射不中，則不得禽。是以知古之貴仁義而賤勇力也。陳人殺其大夫公子過。大雩。
冬，十月壬午，楚師滅陳。執陳公子招，放之於越。殺陳孔奐。惡楚子也。葬陳哀公。不與楚滅，閔之也。

[book_title]昭公九年
九年春，叔弓會楚子於陳。許遷於夷。
夏，四月，陳火。國曰災，邑曰火。火不志，此何以志？閔陳而存之也。
秋，仲孫貜如齊。
冬，築郎囿。

[book_title]昭公十年
十年春，王正月。
夏，齊欒施來奔。
秋，七月，季孫意如、叔弓、仲孫貜帥師伐莒。戊子，晉侯彪卒。
九月，叔孫婼如晉。葬晉平公。
十有二月甲子，宋公成卒。

[book_title]昭公十一年
十有一年春，王二月，叔弓如宋。葬宋平公。
夏，四月丁巳，楚子虔誘蔡侯般，殺之於申。何為名之也？夷狄之君誘中國之君而殺之，故謹而名之也。稱時，稱月，稱日，稱地，謹之也。楚公子棄疾帥師圍蔡。
五月甲申，夫人歸氏薨。大蒐於比蒲。仲孫貜會邾子盟於祲祥。
秋，季孫意如會晉韓起、齊國弱、宋華亥、衛北宮佗、鄭罕虎、曹人、杞人於厥憖。
九月己亥，葬我小君齊歸
冬，十有一月丁酉，楚師滅蔡，執蔡世子友以歸，用之。此子也，其曰世子何也？不與楚殺也。一事注乎志，所以惡楚子也。

[book_title]昭公十二年
十有二年春，齊高偃帥師，納北燕伯於陽。納者，內不受也。燕伯之不名何也？不以高偃挈燕伯也。
三月壬申，鄭伯嘉卒。
夏，宋公使華定來聘。公如晉，至河乃復。季孫氏不使遂乎晉也。
五月，葬鄭簡公。楚殺其大夫成虎。
秋，七月。
冬，十月，公子憖出奔齊。楚子伐徐。晉伐鮮虞。其曰晉，狄之也。其狄之何也？不正其與夷狄交伐中國，故狄稱之也。

[book_title]昭公十三年
十有三年春，叔弓帥師圍費。
夏，四月，楚公子比自晉歸於楚。弒其君虔於乾溪。自晉，晉有奉焉爾。歸而弒，不言歸，言歸非弒也。歸一事也，弒一事也，而遂言之，以比之歸弒，比不弒也。弒君者日，不日，比不弒也。楚公子棄疾殺公子比。當上之辭也。當上之辭者，謂不稱人以殺，乃以君殺之也。討賊以當上之辭，殺，非弒也。比之不弒有四。取國者稱國以弒，楚公子棄疾殺公子比，比不嫌也。《春秋》不以嫌代嫌。棄疾主其事，故嫌也。
秋，公會劉子、晉侯、齊侯、宋公、衛侯、鄭伯、曹伯、莒子、邾子、滕子、薛伯、杞伯、小邾子於平丘。八月甲戌，同盟於平丘，公不與盟。同者有同也，同外楚也。公不與盟者，可以與而不與，譏在公也。其日，善是盟也。晉人執季孫意如以歸。公至自會。蔡侯廬歸於蔡。陳侯吳歸於陳。善其成之，會而歸之，故謹而日之。此未嘗有國也，使如失國辭然者，不與楚滅也。
冬，十月，葬蔡靈公。變之不葬有三：失德不葬，弒君不葬，滅國不葬。然且葬之，不與楚滅，且成諸侯之事也。公如晉，至河乃復。吳滅州來。

[book_title]昭公十四年
十有四年春，意如至自晉。大夫執則致，致則名。意如惡，然而致，見君臣之禮也。
三月，曹伯滕卒。
夏，四月。
秋，葬曹武公。
八月，莒子去疾卒。
冬，莒殺其公子意恢。言公子而不言大夫，莒無大夫也。莒無大夫而曰公子意恢，意恢賢也。曹、莒皆無大夫。其所以無大夫者，其義異也。

[book_title]昭公十五年
十有五年春，王正月，吳子夷末卒。
二月癸酉，有事於武宮，龠入，叔弓卒，去樂卒事。君在祭樂之中，聞大夫之喪，則去樂卒事，禮也。君在祭樂之中，大夫有變，以聞可乎？大夫，國體也。古之人重死，君命無所不通。
夏，蔡朝吳，出奔鄭。
六月丁巳朔，日有食之。
秋，晉荀吳帥師伐鮮虞。
冬，公如晉。

[book_title]昭公十六年
十有六年春，齊侯伐徐。楚子誘戎蠻子殺之。
夏，公至自晉。
秋，八月己亥，晉侯夷卒。
九月，大雩。季孫意如如晉。
冬，十月，葬晉昭公。

[book_title]昭公十七年
十有七年春，小邾子來朝。
夏，六月甲戌朔，日有食之。
秋，郯子來朝。
八月，晉荀吳帥師滅陸渾戎。
冬，有星孛於大辰。一有一亡曰有。於大辰者，濫於大辰也。楚人及吳戰於長岸。兩夷狄曰敗，中國與夷狄亦曰敗。楚人及吳戰於長岸，進楚子，故曰戰。

[book_title]昭公十八年
十有八年春，王三月，曹伯須卒。
夏，五月壬午，宋、衛、陳、鄭災。其志，以同日也。其日，亦以同日也。或曰人有謂鄭子產曰：「某日有災」。子產曰：「天者神，子惡知之？」是人也，同日為四國災也。
六月，邾人入鄅。
秋，葬曹平公。
冬，許遷於白羽。

[book_title]昭公十九年
十有九年春，宋公伐邾。
夏，五月戊辰，許世子止弒其君買。日殺，正卒也。正卒，則止不弒也。不弒而曰弒，責止也。止曰：「我與夫弒者。」不立乎其位，以與其弟虺。哭泣歠飦粥，嗌不容粒，未逾年而死，故君子即止自責而責之也。己卯，地震。
秋，齊高發帥師伐莒。
冬，葬許悼公。日卒時葬，不使止為弒父也。曰子既生，不免乎水火，母之罪也；羈貫成童，不就師傅，父之罪也；就師學問無方，心志不通，身之罪也；心志既通，而名譽不聞，友之罪也；名譽既聞，有司不舉，有司之罪也；有司舉之，王者不用，王者之過也。許世子不知嘗藥，累及許君也。

[book_title]昭公二十年
二十年春，王正月。
夏，曹公孫會自夢出奔宋。自夢者，專乎夢也。曹無大夫，其曰公孫何也？言其以貴取之，而不以叛也。
秋，盜殺衛侯之兄輒。盜，賤也。其曰兄，母兄也。目衛侯，衛侯累也。然則何為不為君也？曰有天疾者，不得入乎宗廟。輒者何也？曰兩足不能相過，齊謂之綦，楚謂之綦，衛謂之輒。
冬，十月，宋華亥、向寧、華定出奔陳。
十有一月辛卯，蔡侯廬卒。

[book_title]昭公二十一年
二十有一年春，王三月，葬蔡平公。
夏，晉侯使士鞅來聘。宋華亥、向寧、華定自陳入於宋南裡以叛。自陳，陳有奉焉爾。入者，內弗受也。其曰宋南裡，宋之南鄙也。以者，不以者也。叛，直叛也。
秋，七月壬午朔，日有食之。
八月乙亥，叔輒卒。
冬，蔡侯東出奔楚。東者，東國也。何為謂之東也？王父誘而殺焉，父執而用焉，奔而又奔之。曰東，惡之而貶之也。公如晉，至河乃復。

[book_title]昭公二十二年
二十有二年春，齊侯伐莒。宋華亥、向寧、華定自宋南裡出奔楚。自宋南裡者，專也。大搜於昌間。秋而曰搜。此春也，其曰搜何也？以搜事也。
夏，四月乙丑，天王崩。
六月，叔鞅如京師。葬景王。王室亂。亂之為言，事未有所成也。劉子、單子以王猛居於皇。以者，不以者也。王猛嫌也。
秋，劉子、單子以王猛入於王城。以者，不以者也。入者，內弗受也。
冬，十月，王子猛卒。此不卒者也；其曰卒，失嫌也。
十有二月癸酉朔，日有食之。

[book_title]昭公二十三年
二十有三年春，王正月，叔孫婼如晉。癸丑，叔鞅卒。晉人執我行人叔孫婼。晉人圍郊。
夏，六月，蔡侯東國卒於楚。
秋，七月，莒子庚輿來奔。戊辰，吳敗頓、胡、沈、蔡、陳、許之師於雞甫。鬍子髡、沈子盈滅。中國不言敗，此其言敗，何也？中國不敗，鬍子髡、沈子盈其滅乎？其言敗，釋其滅也。獲陳夏囓。獲者，非與之辭也，上下之稱也。天王居於狄泉。始王也。其曰天王，因其居而王之也。尹氏立王子朝。立者，不宜立者也。朝之不名何也？別嫌乎尹氏之朝也。
八月乙未，地震。
冬，公如晉，至河，公有疾，乃復。疾不志，此其志何也？釋不得入乎晉也。

[book_title]昭公二十四年
二十有四年春，王二月丙戌，仲孫貜卒。婼至自晉。大夫執則致，致則挈，由上致之也。
夏，五月乙未朔，日有食之。
秋，八月大雩。丁酉，杞伯郁厘卒。
冬，吳滅巢。葬杞平公。

[book_title]昭公二十五年
二十有五年春，叔孫婼如宋。
夏，叔倪會晉趙鞅、宋樂大心、衛北宮喜、鄭游吉、曹人、邾人、滕人、薛人、小邾人於黃父。有鴝鵒來巢。一有一亡曰有。來者，來中國也。鴝鵒穴者而曰巢，或曰：增之也。
秋，七月上辛，大雩。季辛，又雩。季者，有中之辭也。又，有繼之辭也。
九月乙亥，公孫於齊。孫之為言，猶孫也。諱奔也。次於陽州。次，止也。齊侯唁公於野井。吊失國曰唁。唁公不得入於魯也。
冬，十月戊辰，叔孫婼卒。
十有一月己亥，宋公佐卒於曲棘。邡公也。
十有二月，齊侯取鄆。取，易辭也。內不言取，以其為公取之，故易言之也。

[book_title]昭公二十六年
二十有六年春，王正月，葬宋元公。
三月，公至自齊，居於鄆。公次於陽州，其曰至自齊何也？以齊侯之見公，可以言至自齊也。居於鄆者，公在外也。至自齊，道義不外公也。
夏，公圍成。非國不言圍。所以言圍者，以大公也。
秋，公會齊侯、莒子、邾子、杞伯、盟於鄟陵。公至自會。居於鄆。公在外也。至自會，道義不外公也。
九月庚申，楚子居卒。
冬，十月，天王入於成周。周，有入無出也。尹氏、召伯、毛伯以王
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:03:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>