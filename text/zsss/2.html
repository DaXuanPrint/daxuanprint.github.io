<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="辨脉法,平脉法,伤寒例,辨痓湿暍脉证,辨太阳病脉证并治法上,辨太阳病脉证并治,辨太阳脉证并治下,辨阳明脉证并治,辨少阳病脉证并治,辨太阴脉证并治,辨少阴病脉证并治,辨厥阴病脉证并治,辨霍乱病脉证并治,辨阴阳易差后劳復病证并治,辨不可发汗病脉证并治,辨可发汗证并治,辨发汗后病脉证并治,辨不可吐,辨可吐,辨不可下病脉证并治,辨可下病脉证并治,辨发汗吐下后脉证并治,《伤寒论》全文在线阅读,《伤寒论》全文在线下载,大玄古籍书库">
<meta name="description" content="问曰：脉有阴阳者，何谓也？荅曰：凡脉大、浮、数、动、滑，此名阳也；脉沉、濇、弱、弦、微，此名阴也。凡阴病见阳脉者生，阳病见阴脉者死。。问曰：脉有阳结阴结者，何以別之？荅曰：其脉浮而数，能食，不大便者，此为实，名曰阳结也。期十七日当剧。其脉沉而迟，不能食，身体重，大便反硬，名曰阴结也。期十四日当剧。。问曰：病有洒淅恶寒，而復发热者何？荅曰：阴脉不足，阳往从之；阳脉不足，阴往乘之。曰：何谓阳不足？荅曰：假令寸口脉微，名曰阳不足，阴气上入阳中，则洒淅恶寒也。曰：何谓阴不足？荅曰：假令尺脉弱，名曰阴不足，阳气下陷">
<title>《伤寒论》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《傷寒論》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">[東漢 (25年 - 220年)]</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">字史算醫,</span> <br/>
          字数： <span class="inputVal" id="bknum">[book_length]40418</span> <br/>
          说明： <span class="inputVal" id="bkdec">問曰：脈有陰陽者，何謂也？荅曰：凡脈大、浮、數、動、滑，此名陽也；脈沉、濇、弱、弦、微，此名陰也。凡陰病見陽脈者生，陽病見陰脈者死。
問曰：脈有陽結陰結者，何以別之？荅曰：其脈浮而數，能食，不大便者，此為實，名曰陽結也。期十七日當劇。其脈沉而遲，不能食，身體重，大便反硬，名曰陰結也。期十四日當劇。
問曰：病有灑淅惡寒，而復發熱者何？荅曰：陰脈不足，陽往從之；陽脈不足，陰往乘之。曰：何謂陽不足？荅曰：假令寸口脈微，名曰陽不足，陰氣上入陽中，則灑淅惡寒也。曰：何謂陰不足？荅曰：假令尺脈弱，名曰陰不足，陽氣下陷入陰中，則發熱也。
陽脈浮，陰脈弱者，則血虛。血虛則筋急也。
其脈沉者，榮氣微也。
其脈浮，而汗出如流珠者，衛氣衰也。
榮氣微者，加燒針，則血流不行，更發熱而躁煩也。
脈藹藹如車蓋者，名曰陽結也。
脈纍纍如循長竿者，名曰陰結也。
脈瞥瞥如羹上肥者，陽氣微也。
脈縈縈如蜘蛛絲者，陽氣衰也。
脈綿綿如瀉漆之絕者，亡其血也。
脈來緩，時一止復來者，名曰結。脈來數，時一止復來者，名曰促。脈陽盛則促，陰盛則結，此皆病脈。
陰陽相摶，名曰動。陽動則汗出，陰動則發熱。形冷惡寒者，此三焦傷也。
若數脈見于關上，上下無頭尾，如豆大，厥厥動搖者，名曰動也。
陽脈浮大而濡，陰脈浮大而濡，陰脈與陽脈同等者，名曰緩也。
脈浮而緊者，名曰弦也。弦者狀如弓弦，按之不移也。脈緊者，如轉索無常也。
脈弦而大，弦則為減，大則為芤。減則為寒，芤則為虛。寒虛相搏，此名為革。婦人則半產漏下，男子則亡血失精。
問曰：病有戰而汗出，因得解者，何也？荅曰：脈浮而緊，按之反芤，此為本虛，故當戰而汗出也。其人本虛，是以發戰。以脈浮，故當汗出而解也。
若脈浮而數，按之不芤，此人本不虛；若欲自解，但汗出耳，不發戰也。
問曰：病有不戰而汗出解者，何也？荅曰：脈大而浮數</span> <br/>
          封面： <span class="inputVal" id="bkimg">Z_11732.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《傷寒論》
[book_date][東漢 (25年 - 220年)]
[book_length]40418
[book_img]Z_11732.jpg


[book_title]辨脈法
問曰：脈有陰陽者，何謂也？荅曰：凡脈大、浮、數、動、滑，此名陽也；脈沉、濇、弱、弦、微，此名陰也。凡陰病見陽脈者生，陽病見陰脈者死。
問曰：脈有陽結陰結者，何以別之？荅曰：其脈浮而數，能食，不大便者，此為實，名曰陽結也。期十七日當劇。其脈沉而遲，不能食，身體重，大便反硬，名曰陰結也。期十四日當劇。
問曰：病有灑淅惡寒，而復發熱者何？荅曰：陰脈不足，陽往從之；陽脈不足，陰往乘之。曰：何謂陽不足？荅曰：假令寸口脈微，名曰陽不足，陰氣上入陽中，則灑淅惡寒也。曰：何謂陰不足？荅曰：假令尺脈弱，名曰陰不足，陽氣下陷入陰中，則發熱也。
陽脈浮，陰脈弱者，則血虛。血虛則筋急也。
其脈沉者，榮氣微也。
其脈浮，而汗出如流珠者，衛氣衰也。
榮氣微者，加燒針，則血流不行，更發熱而躁煩也。
脈藹藹如車蓋者，名曰陽結也。
脈纍纍如循長竿者，名曰陰結也。
脈瞥瞥如羹上肥者，陽氣微也。
脈縈縈如蜘蛛絲者，陽氣衰也。
脈綿綿如瀉漆之絕者，亡其血也。
脈來緩，時一止復來者，名曰結。脈來數，時一止復來者，名曰促。脈陽盛則促，陰盛則結，此皆病脈。
陰陽相摶，名曰動。陽動則汗出，陰動則發熱。形冷惡寒者，此三焦傷也。
若數脈見于關上，上下無頭尾，如豆大，厥厥動搖者，名曰動也。
陽脈浮大而濡，陰脈浮大而濡，陰脈與陽脈同等者，名曰緩也。
脈浮而緊者，名曰弦也。弦者狀如弓弦，按之不移也。脈緊者，如轉索無常也。
脈弦而大，弦則為減，大則為芤。減則為寒，芤則為虛。寒虛相搏，此名為革。婦人則半產漏下，男子則亡血失精。
問曰：病有戰而汗出，因得解者，何也？荅曰：脈浮而緊，按之反芤，此為本虛，故當戰而汗出也。其人本虛，是以發戰。以脈浮，故當汗出而解也。
若脈浮而數，按之不芤，此人本不虛；若欲自解，但汗出耳，不發戰也。
問曰：病有不戰而汗出解者，何也？荅曰：脈大而浮數，故知不戰汗出而解也。
問曰：病有不戰不汗出而解者，何也？荅曰：其脈自微，此以曾經發汗、若吐、若下、若亡血，以內無津液，此陰陽自和，必自愈，故不戰不汗出而解也。
問曰：傷寒三日，脈浮數而微，病人身涼和者，何也？荅曰：此為欲解也。解以夜半。脈浮而解者，濈然汗出也；脈數而解者，必能食也；脈微而解者，必大汗出也。
問曰：脈病欲知愈未愈者，何以別之？荅曰：寸口、關上、尺中三處，大小、浮沉、遲數同等，雖有寒熱不解者，此脈陰陽為和平，雖劇當愈。
立夏得洪大脈，是其本位，其人病身體苦疼重者，須發其汗。若明日身不疼不重者，不須發汗。若汗濈濈自出者，明日便解矣。何以言之？立夏得洪大脈，是其時脈，故使然也。四時倣此。
問曰：凡病欲知何時得？何時愈？荅曰：假令夜半得病，明日日中愈；日中得病，夜半愈。何以言之？日中得病，夜半愈者，以陽得陰則解也。夜半得病，明日日中愈者，以陰得陽則解也。
寸口脈，浮為在表，沉為在裏，數為在府，遲為在藏。假令脈遲，此為在藏也。
趺陽脈浮而濇，少陰脈如經也，其病在脾，法當下利。何以知之？若脈浮大者，氣實血虛也。今趺陽脈浮而濇，故知脾氣不足，胃氣虛也。以少陰脈弦而浮，纔見此為調脈，故稱如經也。若反滑而數者，故知當屎膿也。
寸口脈浮而緊，浮則為風，緊則為寒。風則傷衛，寒則傷榮。榮衛俱病，骨節煩疼，當發其汗也。
趺陽脈遲而緩，胃氣如經也。趺陽脈浮而數，浮則傷胃，數則動脾，此非本病，醫特下之所為也。榮衛內陷，其數先微，脈反但浮，其人必大便硬，氣噫而除。何以言之？本以數脈動脾，其數先微，故知脾氣不治，大便硬，氣噫而除。今脈反浮，其數改微，邪氣獨留，心中則飢，邪熱不殺穀，潮熱發渴，數脈當遲緩，脈因前後度數如法，病者則飢。數脈不時，則生惡瘡也。
師曰：病人脈微而濇者，此為醫所病也。大發其汗，又數大下之，其人亡血，病當惡寒，後乃發熱，無休止時。夏月盛熱，欲著複衣，冬月盛寒，欲裸其身，所以然者，陽微則惡寒，陰弱則發熱。此醫發其汗，令陽氣微，又大下之，令陰氣弱，五月之時，陽氣在表，胃中虛冷，以陽氣內微，不能勝冷，故欲著複衣；十一月之時，陽氣在裏，胃中煩熱，以陰氣內弱，不能勝熱，故欲裸其身。又陰脈遲濇，故知血亡也。
脈浮而大，心下反硬，有熱屬藏者，攻之，不令發汗。屬府者，不令溲數。溲數則大便硬，汗多則熱愈，汗少則便難，脈遲尚未可攻。脈浮而洪，身汗如油，喘而不休，水漿不下，體形不仁，乍靜乍亂，此為命絕也。又未知何藏先受其災，若汗出髮潤，喘不休者，此為肺先絕也。陽反獨留，形體如煙熏，直視搖頭，此心絕也。脣吻反青，四肢漐習者，此為肝絕也。環口黧黑，柔汗發黃者，此為脾絕也。溲便遺失、狂言、目反直視者，此為腎絕也。又未知何藏陰陽前絕，若陽氣前絕，陰氣後竭者，其人死，身色必青；陰氣前絕，陽氣後竭者，其人死，身色必赤，腋下溫，心下熱也。
寸口脈浮大，而醫反下之，此為大逆。浮則無血，大則為寒，寒氣相搏，則為腸鳴，醫乃不知而反飲冷水，令汗大出，水得寒氣，冷必相搏，其人即䭇。
趺陽脈浮，浮則為虛，浮虛相搏，故令氣䭇，言胃氣虛竭也。脈滑則為噦，此為醫咎，責虛取實，守空迫血。脈浮鼻中燥者，必衂也。
諸脈浮數，當發熱而灑淅惡寒。若有痛處，飲食如常者，畜積有膿也。
脈浮而遲，面熱赤而戰惕者，六七日當汗出而解；反發熱者差遲。遲為無陽，不能作汗，其身必痒也。
寸口脈陰陽俱緊者，法當清邪中於上焦，濁邪中於下焦。清邪中上，名曰潔也；濁邪中下，名曰渾也。陰中於邪，必內慄也。表氣微虛，裏氣不守，故使邪中於陰也。陽中於邪，必發熱、頭痛、項強、頸攣、腰痛、脛酸，所為陽中霧露之氣。故曰清邪中上，濁邪中下。陰氣為慄，足膝逆冷，便溺妄出。表氣微虛，裏氣微急，三焦相溷，內外不通。上焦怫鬱，藏氣相熏，口爛食齗也。中焦不治，胃氣上衝，脾氣不轉，胃中為濁。榮衛不通，血凝不流。若衛氣前通者，小便赤黃，與熱相搏，因熱作使，遊於經絡，出入藏府，熱氣所過，則為癰膿。若陰氣前通者，陽氣厥微，陰無所使，客氣內入，嚏而出之，聲嗢咽塞。寒厥相逐，為熱所擁，血凝自下，狀如豚肝，陰陽俱厥，脾氣孤弱，五液注下。下焦不闔，清便下重，令便數難，臍築湫痛，命將難全。
脈陰陽俱緊者，口中氣出，脣口乾燥，踡臥足冷，鼻中涕出，舌上胎滑，勿妄治也。到七日已來，其人微發熱，手足溫者，此為欲解；或到八日已上，反大發熱者，此為難治。設使惡寒者，必欲嘔也；腹內痛者，必欲利也。
脈陰陽俱緊，至於吐利，其脈獨不解，緊去入安，此為欲解。若脈遲至六七日不欲食，此為晚發，水停故也，為未解；食自可者為欲解。
病六七日，手足三部脈皆至，大煩而口噤不能言，其人躁擾者，必欲解也。若脈和，其人大煩，目重，臉內際黃者，此為欲解也。
脈浮而數，浮為風，數為虛，風為熱，虛為寒，風虛相搏，則灑淅惡寒也。
脈浮而滑，浮為陽，滑為實，陽實相搏，其脈數疾，衛氣失度，浮滑之脈數疾，發熱汗出者，此為不治。
傷寒欬逆上氣，其脈散者死，謂其形損故也。

[book_title]平脈法
問曰：脈有三部，陰陽相乘。榮衛血氣，在人體躬。呼吸出入，上下於中，因息遊布，津液流通。隨時動作，效象形容，春弦秋浮，冬沉夏洪。察色觀脈，大小不同，一時之間，變無經常，尺寸參差，或短或長。上下乖錯，或存或亡。病輒改易，進退低昂。心迷意惑，動失紀綱。願為具陳，令得分明。師曰：子之所問，道之根源。脈有三部，尺寸及關。榮衛流行，不失衡銓。腎沉心洪，肺浮肝弦，此自經常，不失銖分。出入升降，漏刻周旋，水下二刻，一周循環。當復寸口，虛實見焉。變化相乘，陰陽相干。風則浮虛，寒則牢堅；沉潛水畜，支飲急弦；動則為痛，數則熱煩。設有不應，知變所緣，三部不同，病各異端。太過可怪，不及亦然，邪不空見，中必有姦，審察表裏，三焦別焉，知其所舍，消息診看，料度府藏，獨見若神。為子條記，傳與賢人。師曰：呼吸者，脈之頭也。初持脈，來疾去遲，此出疾入遲，名曰內虛外實也。初持脈，來遲去疾，此出遲入疾，名曰內實外虛也。
問曰：上工望而知之，中工問而知之，下工脈而知之，願聞其說。師曰：病家人請云，病人若發熱，身體疼，病人自臥。師到，診其脈，沉而遲者，知其差也。何以知之？表有病者，脈當浮大，今脈反沉遲，故知愈也。
假令病人云，腹內卒痛，病人自坐。師到，脈之，浮而大者，知其差也。何以知之？若裏有病者，脈當沉而細，今脈浮大，故知愈也。
師曰：病家人來請云，病人發熱煩極。明日師到，病人向壁臥，此熱已去也。設令脈不和，處言已愈。設令向壁臥，聞師到，不驚起而盻視，若三言三止，脈之，嚥唾者，此詐病也。設令脈自和，處言汝病大重，當須服吐下藥，鍼灸數十百處，乃愈。
師持脈，病人欠者，無病也。脈之呻者，病也。言遲者，風也。搖頭言者，裏痛也。行遲者，表強也。坐而伏者，短氣也。坐而下一腳者，腰痛也。裏實護腹如懷卵物者，心痛也。
師曰：伏氣之病，以意候之，今月之內，欲有伏氣。假令舊有伏氣，當須脈之。若脈微弱者，當喉中痛似傷，非喉痺也。病人云：實咽中痛，雖爾今復欲下利。
問曰：人病恐怖者，其脈何狀？師曰：脈形如循絲纍纍然，其面白脫色也。
問曰：人不飲，其脈何類？師曰：其脈自濇，脣口乾燥也。
問曰：人愧者，其脈何類？師曰：脈浮而面色乍白乍赤。
問曰：經說脈有三菽、六菽重者，何謂也？師曰：脈者人以指按之，如三菽之重者，肺氣也；如六菽之重者，心氣也；如九菽之重者，脾氣也；如十二菽之重者，肝氣也；按之至骨者，腎氣也。假令下利，寸口、關上、尺中悉不見脈，然尺中時一小見，脈再舉頭者，腎氣也。若見損脈來至，為難治。
問曰：脈有相乘，有縱有橫，有逆有順，何也？師曰：水行乘火，金行乘木，名曰縱；火行乘水，木行乘金，名曰橫；水行乘金，火行乘木，名曰逆；金行乘水，木行乘火，名曰順也。
問曰：脈有殘賊，何謂也？師曰：脈有弦、緊、浮、滑、沉、濇，此六者名曰殘賊，能為諸脈作病也。
問曰：脈有災怪，何謂也？師曰：假令人病，脈得太陽，與形證相應，因為作湯。比還送湯如食頃，病人乃大吐，若下利，腹中痛。師曰：我前來不見此證，今乃變異，是名災怪。又問曰：何緣作此吐利？答曰：或有舊時服藥，今乃發作，故名災怪耳。
問曰：東方肝脈，其形何似？師曰：肝者，木也，名厥陰。其脈微弦濡弱而長，是肝脈也。肝病自得濡弱者，愈也；假令得純弦脈者，死。何以知之？以其脈如弦直，是肝藏傷，故知死也。
南方心脈，其形何似？師曰：心者，火也，名少陰。其脈洪大而長，是心脈也。心病自得洪大者，愈也。假令脈來微去大，故名反，病在裏也。脈來頭小本大者，故名覆，病在表也。上微頭小者，則汗出；下微本大者，則為關格不通，不得尿。頭無汗者可治，有汗者死。
西方肺脈，其形何似？師曰：肺者，金也，名大陰。其脈毛浮也，肺病自得此脈。若得緩遲者，皆愈；若得數者，則劇。何以知之？數者南方火，火剋西方金，法當癰腫，為難治也。
問曰：二月得毛浮脈，何以處言至秋當死？師曰：二月之時，脈當濡弱，反得毛浮者，故知至秋死。二月肝用事，肝脈屬木，應濡弱，反得毛浮者，是肺脈也。肺屬金，金來剋木，故知至秋死。他皆倣此。
師曰：脈肥人責浮，瘦人責沉。肥人當沉，今反浮；瘦人當浮，今反沉，故責之。
師曰：寸脈下不至關，為陽絕；尺脈上不至關，為陰絕。此皆不治，決死也。若計其餘命死生之期，期以月節剋之也。
師曰：脈病人不病，名曰行尸，以無王氣，卒眩仆不識人者，短命則死。人病脈不病，名曰內虛，以無穀神，雖困無苦。
問曰：翕奄沉，名曰滑，何謂也？沉為純陰，翕為正陽，陰陽和合，故令脈滑。關尺自平，陽明脈微沉，食飲自可。少陰脈微滑，滑者緊之浮名也，此為陰實，其人必股內汗出，陰下濕也。
問曰：曾為人所難，緊脈從何而來？師曰：假令亡汗、若吐，以肺裏寒，故令脈緊也。假令欬者，坐飲冷水，故令脈緊也。假令下利，以胃中虛冷，故令脈緊也。
寸口衛氣盛，名曰高；榮氣盛，名曰章；高章相搏，名曰綱。衛氣弱，名曰惵；榮氣弱，名曰卑；惵卑相搏，名曰損。衛氣和，名曰緩；榮氣和，名曰遲；遲緩相搏，名曰沉。
寸口脈緩而遲，緩則陽氣長，其色鮮，其顏光，其聲商，毛髮長；遲則陰氣盛，骨髓生，血滿，肌肉緊薄鮮硬。陰陽相抱，榮衛俱行，剛柔相搏，名曰強也。
趺陽脈滑而緊，滑者胃氣實，緊者脾氣強。持實擊強，痛還自傷，以手把刃，坐作瘡也。
寸口脈浮而大，浮為虛，大為實。在尺為關，在寸為格。關則不得小便，格則吐逆。
趺陽脈伏而濇，伏則吐逆，水穀不化，濇則食不得入，名曰關格。
脈浮而大，浮為風虛，大為氣強，風氣相搏，必成癮疹，身體為痒，痒者名泄風，久久為痂癩。
寸口脈弱而遲，弱者衛氣微，遲者榮中寒。榮為血，血寒則發熱；衛為氣，氣微者心內飢，飢而虛滿不能食也。
趺陽脈大而緊者，當即下利，為難治。
寸口脈弱而緩，弱者陽氣不足，緩者胃氣有餘。噫而吞酸，食卒不下，氣填於膈上也。
趺陽脈緊而浮，浮為氣，緊為寒；浮為腹滿，緊為絞痛。浮緊相搏，腸鳴而轉，轉即氣動，膈氣乃下。少陰脈不出，其陰腫大而虛也。
寸口脈微而濇，微者衛氣不行，濇者榮氣不足。榮衛不能相將，三焦無所仰，身體痺不仁。榮氣不足，則煩疼，口難言；衛氣虛，則惡寒數欠，三焦不歸其部。上焦不歸者，噫而酢吞；中焦不歸者，不能消穀引食；下焦不歸者，則遺溲。
趺陽脈沉而數，沉為實，數消穀。緊者病難治。
寸口脈微而濇，微者衛氣衰，濇者榮氣不足。衛氣衰，面色黃；榮氣不足，面色青。榮為根，衛為葉，榮衛俱微，則根葉枯槁，而寒慄欬逆，唾腥吐涎沫也。
趺陽脈浮而芤，浮者衛氣衰，芤者榮氣傷，其身體瘦，肌肉甲錯，浮芤相搏，宗氣衰微，四屬斷絕。
寸口脈微而緩，微者衛氣疏，疏則其膚空；緩者胃氣實，實則穀消而水化也。穀入於胃，脈道乃行，而入於經，其血乃成。榮盛則其膚必疏，三焦絕經，名曰血崩。
趺陽脈微而緊，緊為寒，微則為虛，微緊相搏，則為短氣。
少陰脈弱而濇，弱者微煩，濇者厥逆。
趺陽脈不出，脾不上下，身冷膚硬。
少陰脈不至，腎氣微，少精血，奔氣促迫，上入胸膈，宗氣反聚，血結心下，陽氣退下，熱歸陰股，與陰相動，令身不仁，此為尸厥。當刺期門、巨闕。
寸口脈微，尺脈緊，其人虛損多汗，知陰常在，絕不見陽也。
寸口諸微亡陽，諸濡亡血，諸弱發熱，諸緊為寒。諸乘寒者，則為厥，鬱冒不仁，以胃無穀氣，脾濇不通，口急不能言，戰而慄也。
問曰：濡弱何以反適十一頭？師曰：五臟六腑相乘，故令十一。
問曰：何以知乘腑？何以知乘臟？師曰：諸陽浮數為乘腑，諸陰遲濇為乘臟也。

[book_title]傷寒例
《陰陽大論》云：春氣溫和，夏氣暑熱，秋氣清涼，冬氣冷冽，此則四時正氣之序也。冬時嚴寒，萬類深藏，君子固密，則不傷於寒。觸冒之者，乃名傷寒耳。其傷於四時之氣，皆能為病。以傷寒為毒者，以其最成殺厲之氣也。
中而即病者，名曰傷寒；不即病者，寒毒藏於肌膚，至春變為溫病，至夏變為暑病。暑病者，熱極重於溫也。是以辛苦之人，春夏多溫熱病，皆由冬時觸寒所致，非時行之氣也。
凡時行者，春時應暖而復大寒，夏時應大熱而反大涼，秋時應涼而反大熱，冬時應寒而反大溫，此非其時而有其氣。是以一歲之中，長幼之病多相似者，此則時行之氣也。
夫欲候知四時正氣為病，及時行疫氣之法，皆當按斗曆占之。九月霜降節後，宜漸寒，向冬大寒，至正月雨水節後，宜解也。所以謂之雨水者，以冰雪解而為雨水故也。至驚蟄二月節後，氣漸和暖，向夏大熱，至秋便涼。
從霜降以後，至春分以前，凡有觸冒霜露，體中寒即病者，謂之傷寒也。九月十月，寒氣尚微，為病則輕；十一月十二月，寒冽已嚴，為病則重；正月二月，寒漸將解，為病亦輕。此以冬時不調，適有傷寒之人，即為病也。其冬有非節之暖者，名曰冬溫。冬溫之毒，與傷寒大異，冬溫復有先後，更相重沓，亦有輕重，為治不同，證如後章。
從立春節後，其中無暴大寒，又不冰雪，而有人壯熱為病者，此屬春時陽氣，發於冬時伏寒，變為溫病。
從春分以後至秋分節前，天有暴寒者，皆為時行寒疫也。三月四月，或有暴寒，其時陽氣尚弱，為寒所折，病熱猶輕；五月六月，陽氣已盛，為寒所折，病熱則重；七月八月，陽氣已衰，為寒所折，病熱亦微。其病與溫及暑病相似，但治有殊耳。
十五日得一氣，於四時之中，一時有六氣，四六名為二十四氣也。然氣候亦有應至而不至，或有未應至而至者，或有至而太過者，皆成病氣也。但天地動靜，陰陽鼓擊者，各正一氣耳。是以彼春之暖，為夏之暑；彼秋之忿，為冬之怒。是故冬至之後，一陽爻升，一陰爻降也。夏至之後，一陽氣下，一陰氣上也。斯則冬夏二至，陰陽合也；春秋二分，陰陽離也。
陰陽交易，人變病焉。此君子春夏養陽，秋冬養陰，順天地之剛柔也。小人觸冒，必嬰暴疹。須知毒烈之氣留在何經，而發何病，詳而取之。是以春傷於風，夏必飱泄；夏傷於暑，秋必病瘧；秋傷於濕，冬必咳嗽；冬傷於寒，春必病溫。此必然之道，可不審明之。
傷寒之病，逐日淺深，以施方治。今世人傷寒，或始不早治，或治不對病，或日數久淹，困乃告醫。醫人又不依次第而治之，則不中病。皆宜臨時消息制方，無不效也。今搜採仲景舊論，錄其證候、診脈、聲色，對病真方有神驗者，擬防世急也。
又土地溫涼，高下不同，物性剛柔，飡居亦異。是黃帝興四方之問，岐伯舉四治之能，以訓後賢，開其未悟者，臨病之工，宜須兩審也。
凡傷於寒則為病熱，熱雖甚不死。若兩感於寒而病者必死。
尺寸俱浮者，太陽受病也，當一二日發。以其脈上連風府，故頭項痛，腰脊強。
尺寸俱長者，陽明受病也，當二三日發。以其脈俠鼻、絡於目，故身熱、目疼、鼻乾、不得臥。
尺寸俱弦者，少陽受病也，當三四日發。以其脈循脅絡於耳，故胸脅痛而耳聾。此三經皆受病，未入於府者，可汗而已。
尺寸俱沉細者，太陰受病也，當四五日發。以其脈布胃中絡於嗌，故腹滿而嗌乾。
尺寸俱沉者，少陰受病也，當五六日發。以其脈貫腎絡於肺，繫舌本，故口燥舌乾而渴。
尺寸俱微緩者，厥陰受病也，當六七日發。以其脈循陰器絡於肝，故煩滿而囊縮。此三經皆受病，已入於府，可下而已。
若兩感於寒者，一日太陽受之，即與少陰俱病，則頭痛、口乾、煩滿而渴；二日陽明受之，即與太陰俱病，則腹滿、身熱、不欲食、讝語；三日少陽受之；即與厥陰俱病，則耳聾，囊縮而厥，水漿不入，不知人者，六日死。若三陰三陽、五藏六府皆受病，則榮衛不行，府藏不通，則死矣。其不兩感於寒，更不傳經，不加異氣者，至七日太陽病衰，頭痛少愈也；八日陽明病衰，身熱少歇也；九日少陽病衰，耳聾微聞也；十日太陰病衰，腹減如故，則思飲食；十一日少陰病衰，渴止舌乾，已而嚏也；十二日厥陰病衰，囊縱，少腹微下，大氣皆去，病人精神爽慧也。若過十三日以上不間，尺寸陷者，大危。若更感異氣變為他病者，當依舊壞證病而治之。
若脈陰陽俱盛，重感於寒者，變為溫瘧。陽脈浮滑，陰脈濡弱者，更遇於風，變為風溫。陽脈洪數，陰脈實大者，遇溫熱，變為溫毒。溫毒為病最重也。陽脈濡弱，陰脈弦緊者，更遇溫氣，變為溫疫。以此冬傷於寒，發為溫病。脈之變證，方治如說。
凡人有疾，不時即治，隱忍冀差，以成痼疾。小兒女子，益以滋甚。時氣不和，便當早言，尋其邪由，及在腠理，以時治之，罕有不愈者。患人忍之，數日乃說，邪氣入藏，則難可制。此為家有患，備慮之要。
凡作湯藥，不可避晨夜，覺病須臾，即宜便治，不等早晚，則易愈矣。若或差遲，病即傳變，雖欲除治，必難為力。服藥正如方法，縱意違師，不須治之。
凡傷寒之病，多從風寒得之。始表中風寒，入裏則不消矣。未有溫覆而當不消散者，不在證治。擬欲攻之，猶當先解表，乃可下之。若表已解而內不消，非大滿，猶生寒熱，則病不除。若表已解而內不消，大滿大實，堅有燥屎，自可除下之，雖四五日，不能為禍也。若不宜下而便攻之，內虛熱入，協熱遂利，煩燥諸變，不可勝數，輕者困篤，重者必死矣。
夫陽盛陰虛，汗之則死，下之則愈；陽虛陰盛，汗之則愈，下之則死。夫如是，則神丹安可以誤發，甘遂何可以妄攻。虛盛之治，相背千里，吉凶之機，應若影響，豈容易哉！況桂枝下咽，陽盛則斃；承氣入胃，陰盛以亡。死生之要，在乎須臾，視身之盡，不暇計日。此陰陽虛實之交錯，其候至微，發汗吐下之相反，其禍至速，而醫術淺狹，懵然不知病源，為治乃悞，使病者殞歿，自謂其分，至今冤魂塞於冥路，死屍盈於曠野，仁者鑒此，豈不痛歟！
凡兩感病俱作，治有先後，發表攻裏，本自不同，而執迷妄意者，乃云神丹、甘遂合而飲之，且解其表，又除其裏，言巧似是，其理實違。夫智者之舉錯也，常審以慎；愚者之動作也，必果而速。安危之變，豈可詭哉！世上之士，但務彼翕習之榮，而莫見此傾危之敗。惟明者居然能護其本，近取諸身，夫何遠之有焉。
凡發汗，溫服湯藥，其方雖言日三服，若病劇不解，當促其間，可半日中盡三服。若與病相阻，即便有所覺。重病者，一日一夜當晬時觀之。如服一劑，病證猶在，故當復作本湯服之。至有不肯汗出，服三劑乃解；若汗不出者，死病也。
凡得時氣病，至五六日，而渴欲飲水，飲不能多，不當與也。何者？以腹中熱尚少，不能消之，便更與人作病也。至七八日，大渴欲飲水者，猶當依證與之。與之常令不足，勿極意也。言能飲一斗，與五升。若飲而腹滿，小便不利，若喘若噦，不可與之。忽然大汗出，是為自愈也。
凡得病，反能飲水，此為欲愈之病。其不曉病者，但聞病飲水自愈，小渴者乃強與飲之，因成其禍，不可復數。
凡得病，厥脈動數，服湯藥更遲，脈浮大減小，初躁後靜，此皆愈證也。
凡治溫病，可刺五十九穴。又身之穴三百六十有五，其三十九穴灸之有害，七十九穴刺之為災，并中髓也。
凡脈四損，三日死。平人四息，病人脈一至，名曰四損。脈五損，一日死。平人五息，病人脈一至，名曰五損。脈六損，一時死。平人六息，病人脈一至，名曰六損。
脈盛身寒，得之傷寒；脈虛身熱，得之傷暑。脈陰陽俱盛，大汗出不解者死。脈陰陽俱虛，熱不止者死。脈至乍疏乍數者死。脈至如轉索者，其日死。讝言妄語，身微熱，脈浮大，手足溫者生。逆冷，脈沉細者，不過一日死矣。此以前是傷寒熱病證候也。

[book_title]辨痓濕暍脈證
傷寒所致太陽，痓、濕、暍，三種宜應別論，以為與傷寒相似，故此見之。
太陽病，發熱無汗，反惡寒者，名曰剛痓。
太陽病，發熱汗出，不惡寒者，名曰柔痓。
太陽病，發熱，脈沉而細者，名曰痓。
太陽病，發汗太多，因致痓。
病身熱足寒，頸項強急，惡寒，時頭熱面赤，目脈赤，獨頭面搖，卒口噤，背反張者，痓病也。
太陽病，關節疼痛而煩，脈沉而細者，此名濕痺。之候，其人小便不利，大便反快，但當利其小便。
濕家之為病，一身盡疼，發熱，身色如似熏黃。
濕家，其人但頭汗出，背強，欲得被覆向火。若下之早則噦，胸滿，小便不利，舌上如胎者，以丹田有熱，胸中有寒，渴欲得水而不能飲，則口燥煩也。
濕家，下之，額上汗出，微喘，小便利者死；若下利不止者亦死。
問曰：風濕相搏，一身盡疼痛，法當汗出而解，值天陰雨不止，醫云：此可發汗，汗之病不愈者，何也？答曰：發其汗，汗大出者，但風氣去，濕氣在，是故不愈也。若治風濕者，發其汗，但微微似欲汗出者，風濕俱去也。
濕家病，身上疼痛，發熱面黃而喘，頭痛鼻塞而煩，其脈大，自能飲食，腹中和無病，病在頭中寒濕，故鼻塞，內藥鼻中則愈。
病者一身盡疼，發熱日晡所劇者，此名風濕。此病傷於汗出當風，或久傷取冷所致也。
太陽中熱者，暍是也。其人汗出惡寒，身熱而渴也。
太陽中暍者，身熱疼重而脈微弱，此亦夏月傷冷水，水行皮中所致也。
太陽中暍者，發熱惡寒，身重而疼痛，其脈弦細芤遲，小便已，灑灑然毛聳，手足逆冷，小有勞，身即熱，口開前板齒燥。若發汗，則惡寒甚；加溫針，則發熱甚；數下之，則淋甚。

[book_title]辨太陽病脈證并治法上
太陽之為病，脈浮，頭項強痛而惡寒。
太陽病，發熱，汗出，惡風，脈緩者，名為中風。
太陽病，或已發熱，或未發熱，必惡寒，體痛，嘔逆，脈陰陽俱緊者，名曰傷寒。
傷寒一日，太陽受之，脈若靜者為不傳；頗欲吐，若燥煩，脈數急者，為傳也。
傷寒二三日，陽明少陽證不見者，為不傳也。
太陽病，發熱而渴，不惡寒者，為溫病。若發汗已，身灼熱者，名曰風溫。風溫為病，脈陰陽俱浮，自汗出，身重，多眠睡，息必鼾，語言難出。若被下者，小便不利，直視，失溲。若被火者，微發黃色，劇則如驚癇，時瘈瘲。若火熏之，一逆尚引日，再逆促命期。
病有發熱惡寒者，發於陽也；無熱惡寒者，發於陰也。發於陽者七日愈，發於陰者六日愈。以陽數七，陰數六故也。
太陽病，頭痛至七日已上自愈者，以行其經盡故也。若欲作再經者，鍼足陽明，使經不傳則愈。
太陽病欲解時，從巳至未上。
風家，表解而不了了者，十二日愈。
病人身大熱，反欲得近衣者，熱在皮膚，寒在骨髓也。身大寒，反不欲近衣者，寒在皮膚，熱在骨髓也。
太陽中風，陽浮而陰弱，陽浮者熱自發，陰弱者汗自出，嗇嗇惡寒，淅淅惡風，翕翕發熱，鼻鳴乾嘔者，桂枝湯主之。
桂枝湯方：桂枝三兩，去皮，味辛熱；芍藥三兩，味苦酸，微寒；甘草二兩，炙，味甘平；生薑三兩，切，味辛溫；大棗十二枚，擘，味甘溫。
右伍味，㕮咀，以水柒升，微火煮取三升，去滓，適寒溫，服壹升。服已須臾，歠熱稀粥壹升餘，以助藥力。溫覆令壹時許，遍身漐漐微似有汗者益佳，不可令如水流漓，病必不除。若壹服汗出病差，停後服，不必盡劑；若不汗，更服，依前法；又不汗，後服小促伇其間，半日許，令叄服盡；若病重者，壹日壹夜服，周時觀之。服壹劑盡，病證猶在者，更作服；若汗不出者，乃服至貳叄劑。禁生冷、粘滑、肉麵、五辛、酒酪、臭惡等物。
太陽病，頭痛發熱，汗出惡風者，桂枝湯主之。
太陽病，項背強几几，反汗出惡風者，桂枝加葛根湯主之。
太陽病，下之後，其氣上衝者，可與桂枝湯。方用前法。若不上衝者，不可與之。
太陽病三日，已發汗，若吐，若下，若溫鍼，仍不解者，此為壞病，桂枝不中與也。觀其脈證，知犯何逆，隨證治之。桂枝本為解肌，若其人脈浮緊，發熱汗不出者，不可與也。常須識此，勿令誤也。
若酒客病，不可與桂枝湯，得湯則嘔，以酒客不喜甘故也。
喘家，作桂枝湯，加厚朴杏子佳。
凡服桂枝湯吐者，其後必吐膿血也。
太陽病，發汗，遂漏不止，其人惡風，小便難，四支微急，難以屈伸者，桂枝加附子湯主之。
太陽病，下之後，脈促胸滿者，桂枝去芍藥湯主之。若微惡寒者，去芍藥方中加附子湯主之。
太陽病，得之八九日，如瘧狀，發熱惡寒，熱多寒少，其人不嘔，清便欲自可，一日二三度發。脈微緩者，為欲愈也。脈微而惡寒者，此陰陽俱虛，不可更發汗、更下、更吐也。面色反有熱色者，未欲解也，以其不能得小汗出，身必痒，宜桂枝麻黃各半湯。
太陽病，初服桂枝湯，反煩不解者，先刺風池、風府，卻與桂枝湯則愈。
服桂枝湯，大汗出，脈洪大者，與桂枝湯如前法。若形如瘧，日再發者，汗出必解，宜桂枝二麻黃一湯。
服桂枝湯，大汗出後，大煩渴不解，脈洪大者，白虎加人參湯主之。
太陽病，發熱惡寒，熱多寒少，脈微弱者，此無陽也，不可更汗，宜桂枝二越婢一湯方。
桂枝二越婢一湯方：桂枝，去皮；芍藥、甘草各十八銖；生薑一兩三錢，切；大棗四枚，擘；麻黃十八銖，去節；石膏二十四銖，碎，綿裹。
右柒味，㕮咀。以五升水，煮麻黃一二沸，去上沫，內諸藥，煮取二升，去滓，溫服一升。本方當裁為越婢湯、桂枝湯，合飲一升，今合為一方，桂枝二越婢一。
服桂枝湯，或下之，仍頭項強痛，翕翕發熱，無汗，心下滿微痛，小便不利者，桂枝湯去桂加茯苓白朮湯主之。
傷寒脈浮，自汗出，小便數，心煩，微惡寒，腳攣急，反與桂枝湯，欲攻其表，此誤也。得之便厥，咽中乾，煩燥，吐逆者，作甘草乾薑湯與之，以復其陽。若厥愈足溫者，更作芍藥甘草湯與之，其腳即伸。若胃氣不和，讝語者，少與調胃承氣湯。若重發汗，復加燒鍼者，四逆湯主之。
甘草乾薑湯方：甘草四兩，炙，味甘平；乾薑二兩，炮，味辛熱。
右㕮咀，以水叄升，煮取一升五合，去滓，分溫再服。
芍藥甘草湯方：白芍藥四兩，味酸，微寒；甘草四兩，炙，甘平。
右二味，㕮咀，以水叄升，煮取一升半，去滓，分溫再服之。
調胃承氣湯方：大黃四兩，去皮，清酒浸；甘草二兩，炙，味甘平；芒硝半斤，味醎苦，大寒。
右三味，㕮咀，以水叄升，煮取一升，去滓，內芒硝更上火微煮，令沸，少少溫服。
四逆湯方：甘草二兩，炙，味甘平；乾薑一兩半，味辛熱；附子一枚，生用，去皮，破八片，辛，大熱。
右三味，㕮咀，以水三升，煮取一升二合，去滓，分溫再服，強人可大附子一枚，乾薑三兩。
問曰：證象陽旦，按法治之而增劇，厥逆，咽中乾，兩脛拘急而讝語。師曰：言夜半手足當溫，兩腳當伸，後如師言。何以知此？荅曰：寸口脈浮而大，浮則為風，大則為虛，風則生微熱，虛則兩脛攣。病證象桂枝，因加附子參其間，增桂令汗出，附子溫經，亡陽故也。厥逆，咽中乾，煩燥，陽明內結，讝語煩亂，更飲甘草乾薑湯。夜半陽氣還，兩足當熱，脛尚微拘急，重與芍藥甘草湯，爾乃脛伸，以承氣湯微溏，則止其讝語，故知病可愈。

[book_title]辨太陽病脈證并治
太陽病，項背強几几，無汗，惡風，葛根湯主之。
葛根湯方：葛根四兩；麻黃三兩，去節；桂二兩，去皮；芍藥二兩，切；甘草二兩，炙；生薑三兩，切；大棗十二枚，擘。
右柒味，㕮咀，以水一斗，先煮麻黃、葛根，減二升，去沫，內諸藥，煮取三升，去滓，溫服一升，覆取微似汗，不須啜粥，餘如桂枝法將息及禁忌。
太陽與陽明合病者，必自下利，葛根湯主之。
太陽與陽明合病，不下利但嘔者，葛根加半夏湯主之。
葛根加半夏湯方：葛根四兩；麻黃三兩，去節，湯泡去黃汁，焙乾稱；生薑三兩，切；甘草二兩，炙；芍藥二兩；桂枝二兩，去皮；大棗十二枚，擘；半夏半斤，洗。
右八味，以水一斗，先煮葛根、麻黃，減二升，去白沫，內諸藥，煮取三升，去滓，溫服一升，覆取微似汗。
太陽病，桂枝證，醫反下之，利遂不止。脈促者，表未解也；喘而汗出者，葛根黃連黃芩湯主之。
葛根黃芩黃連湯方：葛根半斤；甘草二兩，炙，味甘平；黃芩二兩，味苦寒；黃連三兩，味苦寒。
右四味，以水八升，先煮葛根，減二升，內諸藥，煮取二升，去滓，分溫再服。
太陽病，頭痛發熱，身疼腰痛，骨節疼痛，惡風，無汗而喘者，麻黃湯主之。
麻黃湯方：麻黃三兩，味甘溫，去節；桂枝二兩，去皮，味辛熱；甘草一兩，炙，味甘平；杏仁七十箇，湯去皮尖，味辛溫。
右四味，以水九升，先煮麻黃，減二升，去上沫，內諸藥，煮取二升半，去滓，溫服八合，覆取微似汗，不須啜粥，餘如桂枝法將息。
太陽與陽明合病，喘而胸滿者，不可下，宜麻黃湯主之。
太陽病，十日以去，脈浮細而嗜臥者，外已解也。設胸滿脅痛者，與小柴胡湯。脈但浮者，與麻黃湯。
太陽中風，脈浮緊，發熱惡寒，身疼痛，不汗出而煩躁者，大青龍湯主之。若脈微弱，汗出惡風者，不可服。服之則厥逆，筋惕肉瞤，此為逆也，。
大青龍湯方：麻黃六兩，去節，味甘溫；桂枝二兩，去皮，味辛熱；甘草二兩，炙，味甘平；杏人四十箇，去皮尖，味苦，甘溫；生薑三兩，切，味辛溫；大棗十二枚，擘，味甘溫；石膏如鷄子大，碎，味甘，微寒。
右七味，以水九升，先煮麻黃，減二升，去上沫，內諸藥，煮取三升，去滓，溫服一升，取微似汗。汗出多者，溫粉撲之。一服汗者，停後服。汗多亡陽，遂虛，惡風煩躁，不得眠也。
傷寒脈浮緩，身不疼但重，乍有輕時，無少陰證者，大青龍湯發之。
傷寒表不解，心下有水氣，乾嘔，發熱而欬，或渴，或利，或噎，或小便不利，少腹滿，或喘者，小青龍湯主之。
小青龍湯方：麻黃三兩，去節，味甘溫；芍藥三兩，味酸，微寒；五味子半升，味酸溫；乾薑三兩，味辛熱；甘草三兩，炙，味甘平；桂枝三兩，去皮，味辛熱；半夏半升，湯洗，味辛，微溫；細辛三兩，味辛溫。
右八味，以水一斗，先煮麻黃，減二升，去上沫，內諸藥，煮取三升，去滓，溫服一升。
傷寒，心下有水氣，欬而微喘，發熱不渴。服湯已渴者，此寒去欲解也。小青龍湯主之。
太陽病，外證未解。脈浮弱者，當以汗解，宜桂枝湯。
太陽病，下之微喘者，表未解故也。桂枝加厚朴杏人湯主之。
太陽病，外證未解者，不可下也，下之為逆。欲解外者，宜桂枝湯主之。
太陽病，先發汗不解，而復下之，脈浮者不愈。浮為在外，而反下之，故令不愈。今脈浮，故知在外，當須解外則愈，宜桂枝湯主之。
太陽病，脈浮緊，無汗，發熱，身疼痛，八九日不解，表證仍在，此當發其汗。服藥已微除，其人發煩目瞑，劇者必衂，衂乃解。所以然者，陽氣重故也。麻黃湯主之。
太陽病，脈浮緊，發熱，身無汗，自衂者愈。
二陽併病，太陽初得病時，發其汗，汗先出不徹，因轉屬陽明，續自微汗出，不惡寒。若太陽病證不罷者，不可下，下之為逆。如此可小發汗。設面色緣緣正赤者，陽氣怫鬱在表，當解之熏之。若發汗不徹，不足言，陽氣怫鬱不得越，當汗不汗，其人躁煩，不知痛處，乍在腹中，乍在四肢，按之不可得，其人短氣，但坐，以汗出不徹故也，更發汗則愈。何以知汗出不徹？以脈濇故知也。
脈浮數者，法當汗出而愈。若下之，身重心悸者，不可發汗，當自汗出乃解。所以然者，尺中脈微，此裏虛。須表裏實，津液自和，便自汗出愈。
脈浮緊者，法當身疼痛，宜以汗解之。假令尺中遲者，不可發汗。何以知之然？以榮氣不足，血少故也。
脈浮者，病在表，可發汗，宜麻黃湯。
脈浮而數者，可發汗，宜麻黃湯。
病常自汗出者，此為榮氣和。榮氣和者，外不諧，以衛氣不共榮氣和諧故爾。以榮行脈中，衛行脈外，復發其汗，榮衛和則愈，宜桂枝湯。
病人藏無他病，時發熱自汗出，而不愈者，此衛氣不和也。先其時發汗則愈，宜桂枝湯主之。
傷寒脈浮緊，不發汗，因致衂者，麻黃湯主之。
傷寒，不大便六七日，頭痛有熱者，與承氣湯。其小便清者，知不在裏，仍在表也，當須發汗。若頭痛者必衂，宜桂枝湯。
傷寒發汗，解半日許復煩，脈浮數者，可更發汗，宜桂枝湯主之。
凡病若發汗、若吐、若下、若亡津液、陰陽自和者，必自愈。
大下之後，復發汗，小便不利者，亡津液故也，勿治之，得小便利，必自愈。
下之後，復發汗，必振寒，脈微細。所以然者，以內外俱虛故也。
下之後，復發汗，晝日煩躁不得眠，夜而安靜，不嘔不渴，無表證，脈沉微，身無大熱者，乾薑附子湯主之。
乾薑附子湯方：乾薑一兩，味辛熱；附子一枚，生用，去皮，破八片，味辛熱。
右二味，以水三升，煮取一升，去滓，頓服。
發汗後，身疼痛，脈沉遲者，桂枝加芍藥、生薑各一兩，人參三兩，新加湯主之。
發汗後，不可更行桂枝湯。汗出而喘，無大熱者，可與麻黃杏仁甘草石膏湯主之。
麻黃杏人甘草石膏湯方：麻黃四兩，去節，味甘溫；杏人五十箇，去皮尖，味甘溫；甘草二兩，炙，味甘平；石膏半斤，碎，綿裹，味甘寒。
右四味，以水七升，先煮麻黃，減二升，去上沫，內諸藥，煮取二升，去滓，溫服一升。本云：黃耳柸。
發汗過多，其人叉手自冒心，心下悸，欲得按者，桂枝甘草湯主之。
桂枝甘草湯方：桂枝四兩，去皮，味辛熱；甘草二兩，炙，味甘平。
右二味，以水三升，煮取一升，去滓，頓服。
發汗後，其人臍下悸者，欲作奔豚，茯苓桂枝甘草大棗湯主之。
茯苓桂枝甘草大棗湯方：茯苓半斤，味甘平；甘草二兩，炙，味甘平；大棗十五枚，擘，味甘平；桂枝四兩，去皮。
右四味，以甘爛水一斗，先煮茯苓，減二升，內諸藥，煮取三升，去滓，溫服一升，日三服。作甘爛水法，取水二斗，置大盆內，以杓揚之，水上有珠子五六千顆相逐，取用之。
發汗後，腹脹滿者，厚朴生薑甘草半夏人參湯主之。
厚朴生薑甘草半夏人參湯方：厚朴半斤，去皮，炙，味苦溫；生薑半斤，切，味辛溫；半夏半斤，洗，味辛平；人參一兩，味溫；甘草二兩，炙，味甘平。
右五味，以水一斗，煮取三升，去滓，溫服一升，日三服。
傷寒，若吐若下後，心下逆滿，氣上衝胸，起則頭眩，脈沉緊，發汗則動經，身為振振搖者，茯苓桂枝白朮甘草湯主之。
茯苓桂枝白朮甘草湯方：茯苓四兩，味甘平；桂枝三兩，去皮，味辛熱；白朮二兩，味苦，甘溫；甘草二兩，炙，味甘平。
右四味，以水六升，煮取三升，去滓，分溫叄服。
發汗病不解，反惡寒者，虛故也，芍藥甘草附子湯主之。
芍藥甘草附子湯方：芍藥三兩，味酸，微寒；甘草三兩，炙，味甘平；附子一枚，炮，去皮，破八片，味辛熱。
已上三味，以水伍升，煮取一升伍合，去滓，分溫服，疑非仲景意。
發汗若下之，病仍不解，煩躁者，茯苓四逆湯主之。
茯苓四逆湯方：茯苓六兩，味甘平；人參一兩，味甘溫；甘草二兩，炙，味甘平；乾薑一兩半，味辛熱；附子一枚，生用，去皮，破八片，味辛熱。
右伍味，以水伍升，煮取三升，去滓，溫服七合，日三服。
發汗後，惡寒者，虛故也；不惡寒，但熱者，實也。當和胃氣，與調胃承氣湯。
太陽病，發汗後，大汗出，胃中乾，煩燥不得眠，欲得飲水者，少少與飲之，令胃氣和則愈。若脈浮，小便不利，微熱消渴者，與五苓散主之。
五苓散方：豬苓十八銖，味甘平，去皮；澤瀉一兩六銖半，味酸醎；茯苓十八銖，味甘平；桂半兩，去皮，味辛熱；白朮十八銖，味甘平。
右伍味為末，以白飲和服方寸匕，日三服，多飲暖水，汗出愈。
發汗已，脈浮數，煩渴者，五苓散主之。
傷寒汗出而渴者，五苓散主之，不渴者，茯苓甘草湯主之。
茯苓甘草湯方：茯苓二兩，味甘平；桂枝二兩，去皮，味辛熱；生薑三兩，切，味辛溫；甘草一兩，炙，味甘平。
右四味，以水四升，煮取二升，去滓，分溫三服。
中風發熱，六七日不解而煩，有表裏證，渴欲飲水，水入則吐者，名曰水逆。五苓散主之。
未持脈時，病人手叉自冒心，師因教試令欬而不欬者，此必兩耳聾無聞也。所以然者，以重發汗，虛故如此。發汗後，飲水多，必喘以水灌之亦喘。發汗後，水藥不得入口為逆，若更發汗，必吐下不止。發汗吐下後，虛煩不得眠；若劇者，必反覆顛倒，心中懊憹，梔子豉湯主之。
梔子豉湯方：梔子十四枚，擘，味苦寒；香豉四合，綿裹，味苦寒。
右二味，以水四升，先煮梔子，得二升半，內豉，煮取一升半，去滓，分為二服，溫進一服。得吐者，止後服。若少氣者，梔子甘草豉湯主之。若嘔者，梔子生薑豉湯主之。
發汗，若下之，而煩熱胸中窒者，梔子豉湯主之。
傷寒五六日，大下之後，身熱不去，心中結痛者，未欲解也，梔子豉湯主之。
傷寒下後，心煩腹滿，臥起不安者，梔子厚朴湯主之。
梔子厚朴湯方：梔子十四枚，擘，味苦寒；厚朴四兩，姜炙，苦溫；枳實四枚，水浸，去穰，炒，味苦寒。
已上三味，以水三升半，煮取一升半，去滓，分二服。溫進一服，得吐者，止後服。
傷寒，醫以丸藥大下之，身熱不去，微煩者，梔子乾薑湯主之。
梔子乾薑湯方：梔子十四枚，擘，味苦寒；乾薑二兩，味辛熱。
右貳味，以水三升半，煮取一升半，去滓，分二服。溫進一服，得吐者，止後服。
凡用梔子湯，病人舊微溏者，不可與服之。
太陽病發汗，汗出不解，其人仍發熱，心下悸，頭眩，身瞤動，振振欲擗地者，真武湯主之。
咽喉乾燥者，不可發汗。
淋家不可發汗，發汗必便血。
瘡家雖身疼痛，不可發汗，發汗則痓。
衂家不可發汗，汗出必額上陷，脈急緊，直視不能眴，不得眠。
亡血家，不可發汗，發汗則寒慄而振。
汗家重發汗，必恍惚心亂，小便已陰疼，與禹餘糧丸，闕。
病人有寒，復發汗，胃中冷，必吐蚘。
本發汗而復下之，此為逆也；若先發汗，治不為逆。本先下之，而反汗之為逆；若先下之，治不為逆。
傷寒醫下之，續得下利，清穀不止，身疼痛者，急當救裏；後身疼痛，清便自調者，急當救表。救裏宜四逆湯，救表宜桂枝湯。
病發熱，頭痛，脈反沉，若不差，身體疼痛，當救其裏，宜四逆湯。
太陽病，先下之而不愈，因復發汗，以此表裏俱虛，其人因致冒，冒家汗出自愈。所以然者，汗出表和故也。得裏未和，然後復下之。
太陽病未解，脈陰陽俱停，必先振慄，汗出而解。但陽脈微者，先汗出而解；但陰脈微者，下之而解。若欲下之，宜調胃承氣湯主之。
太陽病，發熱汗出者，此為榮弱衛強，故使汗出，欲救邪風者，宜桂枝湯。
傷寒五六日，中風，往來寒熱，胸脅苦滿，默默不欲飲食，心煩喜嘔，或胸中煩而不嘔，或渴，或腹中痛，或脅下痞硬，或心下悸，小便不利，或不渴，身有微熱，或欬者，與小柴胡湯主之。
小柴胡湯方：柴胡半斤，味苦，微寒；黃芩三兩，味苦寒；人參三兩，味甘溫；甘草三兩，味甘平；半夏半升，洗，味辛溫；生薑三兩，切，味辛溫；大棗十三枚，擘，味甘溫。
右柒味，以水一斗二升，煮取六升，去滓，再煎取三升，溫服一升，日三服。若胸中煩而不嘔，去半夏、人參，加括蔞實一枚。若渴者，去半夏，加人參，合前成肆兩半，括蔞根肆兩。若腹中痛者，去黃苓，加芍藥三兩。若脅下痞硬，去大棗，加牡蠣肆兩。若心下悸，小便不利者，去黃苓，加茯苓肆兩。若不渴，外有微熱者，去人參，加桂三兩，溫覆取微汗愈。若欬者，去人參、大棗、生薑，加五味子半升、乾薑二兩。血弱氣盡，腠理開，邪氣因入，與正氣相搏，結於脅下。正邪分爭，往來寒熱，休作有時，默默不欲飲食。藏府相連，其痛必下，邪高痛下，故使嘔也。小柴胡湯主之。服柴胡湯已，渴者屬陽明也，以法治之。
得病六七日，脈遲浮弱，惡風寒，手足溫，醫二三下之，不能食而脅下滿痛，面目及身黃，頸項強，小便難者，與柴胡湯。後必下重，本渴而飲水嘔者，柴胡湯不中與也。食穀者噦。
傷寒四五日，身熱惡風，頸項強，脅下滿，手足溫而渴者，小柴胡湯主之。
傷寒，陽脈澀，陰脈弦，法當腹中急痛者，先與小建中湯，不差者，與小柴胡湯主之。
小建中湯方：桂枝三兩，去皮，味辛熱；甘草三兩，炙，味甘平；大棗十二枚，擘，味甘溫；芍藥六兩，味酸，微寒；生薑三兩，切，味辛溫；膠飴一升，味甘溫。
右六味，以水七升，煮取三升，去滓，內膠飴，更上微火消解，溫服一升，日三服。嘔家不可用建中湯，以甜故也。
傷寒中風，有柴胡證。但見一證便是，不必悉具。
凡柴胡湯病證而下之，若柴胡證不罷者，復與柴胡湯，必蒸蒸而振，卻發熱汗出而解。
傷寒二三日，心中悸而煩者，小建中湯主之。
太陽病，過經十餘日，反二三下之，後四五日，柴胡證仍在者，先與小柴胡湯。嘔不止，心下急，鬱鬱微煩者，為未解也，與大柴胡湯下之則愈。
大柴胡湯方：柴胡半斤，味甘平；黃芩三兩，味苦寒；芍藥三兩，味酸，微寒；半夏半升，洗，味辛溫；生薑五兩，切，味辛溫；枳實四枚，炙，味苦寒；大棗十二枚，擘，甘溫；大黃二兩，味苦寒。
右七味，以水一斗二升，煮取六升，去滓，再煎，溫服一升，日三服。一方用大黃二兩。若不加大黃，恐不為大柴胡湯也。
傷寒十三日不解，胸脅滿而嘔，日晡所發潮熱，已而微利。此本柴胡證，下之而不得利，今反利者，知醫以丸藥下之，非其治也。潮熱者實也，先宜小柴胡湯以解外，後以柴胡加芒消湯主之。
傷寒十三日不解，過經，讝語者，以有熱也，當以湯下之。若小便利者，大便當硬，而反下利，脈調和者，知醫以丸藥下之，非其治也。若自下利者，脈當微厥，今反和者，此為內實也，調胃承氣湯主之。
太陽病不解，熱結膀胱，其人如狂，血自下，下者愈。其外不解者，尚未可攻，當先解外。外解已，但少腹急結者，乃可攻之，宜桃核承氣湯方。
桃核承氣湯方：桃人五十箇，去皮尖，味甘平；桂枝二兩，去皮，味辛熱；大黃四兩；芒硝二兩；甘草二兩，炙。
右伍味，以水七升，煮取二升半，去滓，內芒硝，更上火微沸。下火，先食溫服伍合，日三服，當微利。
傷寒八九日，下之，胸滿煩驚，小便不利，讝語，一身盡重，不可轉側者，柴胡加龍骨牡蠣湯主之。
柴胡加龍骨牡蠣湯方：半夏二合，洗；大棗六枚；柴胡四兩；生薑一兩半；人參一兩半；龍骨一兩半；鈆丹一兩半；桂枝一兩半，去皮；茯苓一兩半；大黃二兩；牡蠣一兩半，煅。
右十一味，以水八升，煮取四升，內大黃，切如碁子，更煮一二沸，去滓，溫服一升。
傷寒，腹滿，讝語，寸口脈浮而緊，此肝乘脾也，名曰縱，刺期門。
傷寒發熱，嗇嗇惡寒，大渴欲飲水，其腹必滿，自汗出，小便利，其病欲解，此肝乘肺也，名曰橫，刺期門。
太陽病，二日反躁，反熨其背而大汗出，大熱入胃，胃中水竭，躁煩必發讝語，十餘日，振慄自下利者，此為欲解也。故其汗從腰已下不得汗，欲小便不得，反嘔，欲失溲，足下惡風，大便硬，小便當數而反不數及多。大便已，頭卓然而痛，其人足心必熱，穀氣下流故也。
太陽病中風，以火劫發汗，邪風被火熱，血氣流溢，失其常度，兩陽相熏灼，其身發黃。陽盛則欲衂，陰虛則小便難，陰陽俱虛竭，身體則枯燥。但頭汗出，劑頸而還，腹滿微喘，口乾咽爛，或不大便，久則讝語，甚者至噦，手足躁擾，捻衣摸床，小便利者，其人可治。
傷寒脈浮，醫以火迫劫之，亡陽，必驚狂，起臥不安者，桂枝去芍藥加蜀漆牡蠣龍骨救逆湯主之。
桂枝去芍藥加蜀漆龍骨牡蠣救逆湯方：桂枝三兩，去皮；甘草二兩，炙；生薑三兩，切；牡蠣五兩，熬，味酸醎；龍骨四兩，味甘平；大棗十二枚，擘；蜀漆三兩，洗去腳，味辛平。
右為末，以水一斗二升，先煮蜀漆，減二升，內諸藥，煮取三升，去滓，溫服一升。
形作傷寒，其脈不弦緊而弱。弱者必渴，被火者必讝語。弱者發熱、脈浮，解之當汗出愈。
太陽病，以火熏之，不得汗，其人必躁，到不解，必清血，名為火邪。
脈浮熱甚，反灸之，此為實。實以虛治，因火而動，必咽燥唾血。
微數之脈，慎不可灸，因火為邪，則為煩逆，追虛逐實，血散脈中，火氣雖微，內攻有力，焦骨傷筋，血難復也。脈浮宜以汗解，用火灸之，邪無從出，因火而盛，病從腰以下必重而痺，名火逆也。欲自解者，必當先煩，乃有汗而解。何以知之？脈浮，故知汗出解也。
燒針令其汗，針處被寒，核起而赤者，必發奔豚。氣從少腹上衝心者，灸其核上各一壯，與桂枝加桂湯，更加桂二兩。
火逆，下之，因燒針煩躁者，桂枝甘草龍骨牡蠣湯主之。
桂枝甘草龍骨牡蠣湯方：桂枝一兩；甘草二兩；牡蠣二兩，熬；龍骨二兩。
右為末，以水伍升，煮取二升半，去滓，溫服八合，日三服。
太陽傷寒者，加溫針必驚也。
太陽病，當惡寒發熱，今自汗出，不惡寒發熱，關上脈細數者，以醫吐之過也。一二日吐之者，腹中飢，口不能食；三四日吐之者，不喜糜粥，欲食冷食，朝食暮吐，以醫吐之所致也，此為小逆。
太陽病吐之，但太陽病當惡寒，今反不惡寒，不欲近衣，此為吐之內煩也。
病人脈數，數為熱，當消穀引食，而反吐者，此以發汗，令陽氣微，膈氣虛，脈乃數也。數為客熱，不能消穀，以胃中虛冷，故吐也。
太陽病，過經十餘日，心下溫溫欲吐，而胸中痛，大便反溏，腹微滿，鬱鬱微煩。先此時，自極吐下者，與調胃承氣湯。若不爾者，不可與。但欲嘔，胸中痛，微溏者，此非柴胡證，以嘔故知極吐下也。
太陽病六七日，表證仍在，脈微而沉，反不結胸，其人發狂者，以熱在下焦，少腹當硬滿，小便自利者，下血乃愈。所以然者，以太陽隨經，瘀熱在裏故也，抵當湯主之。
抵當湯方：水蛭三十箇，熬，味醎，苦寒；蝱蟲三十箇，熬，去翅足，味苦，微寒；桃人二十箇，去皮尖，味苦，甘平；大黃三兩，酒浸，味苦寒。
右四味為末，以水伍升，煮取三升，去滓，溫服一升，不下再服。
太陽病，身黃，脈沉結，少腹硬，小便不利者，為無血也；小便自利，其人如狂者，血證諦也，抵當湯主之。
傷寒有熱，少腹滿，應小便不利；今反利者，為有血也，當下之，不可餘藥，宜抵當丸。
抵當丸方：水蛭二十箇，味苦寒；蝱蟲二十五箇，味苦，微寒；桃人二十箇，去皮尖；大黃三兩。
右四味，杵分為四丸，以水一升，煮一丸，取七合服之，晬時當下血，若不下者更服。
太陽病，小便利者，以飲水多，必心下悸。小便少者，必苦裏急也。

[book_title]辨太陽脈證并治下
問曰：病有結胸，有藏結，其狀何如？荅曰：按之痛，寸脈浮，關脈沉，名曰結胸也。何謂藏結？答曰：如結胸狀，飲食如故，時時下利，寸脈浮，關脈小細沉緊，名曰藏結。舌上白胎滑者，難治。
藏結無陽證，不往來寒熱，其人反靜，舌上胎滑者，不可攻也。
病發於陽而反下之，熱入因作結胸，病發於陰而反下之，因作痞。所以成結胸者，以下之太早故也。結胸者，項亦強，如柔痓狀。下之則和，宜大陷胸丸方。
大陷胸丸方：大黃半斤，味苦寒；葶藶半升，熬，味苦寒；芒硝半升，味鹹寒；杏人半升，去皮尖，熬黑，味苦，甘溫。
右四味，搗篩二味，內杏人、芒硝，合研如脂，和散；取如彈丸一枚，別搗甘遂末壹錢匕，白蜜二合，水二升，煮取一升，溫頓服之，一宿乃下，如不下更服，取下為效，禁如藥法。
結胸證，其脈浮大者，不可下，下之則死。
結胸證悉具，煩燥者，亦死。
太陽病，脈浮而動數，浮則為風，數則為熱，動則為痛，數則為虛，頭痛發熱，微盜汗出而反惡寒者，表未解也。醫反下之，動數變遲，膈內拒痛，胃中空虛，客氣動膈，短氣躁煩，心中懊憹，陽氣內陷，心下因硬，則為結胸，大陷胸湯主之。若不結胸，但頭汗出，餘無汗，劑頸而還，小便不利，身必發黃也。
大陷胸湯方：大黃六兩，去皮，苦寒；芒硝一升，鹹寒；甘遂一錢，苦寒。
右三味，以水六升，先煮大黃，取二升，去滓，內芒消，煮一兩沸，內甘遂末，溫服一升，得快利，止後服。
傷寒六七日，結胸熱實，脈沉而緊，心下痛，按之石硬者，大陷胸湯主之。
傷寒十餘日，熱結在裏，復往來寒熱者，與大柴胡湯。但結胸無大熱者，此為水結在胸脅也，但頭微汗出者，大陷胸湯主之。
太陽病，重發汗而復下之，不大便五六日，舌上燥而渴，日晡所小有潮熱，從心下至少腹硬滿而痛不可近者，大陷胸湯主之。
小結胸病，正在心下，按之則痛，脈浮滑者，小陷胸湯主之。
小陷胸湯方：黃連一兩，苦寒；半夏半升，洗，辛溫；括蔞實大者一箇，味苦寒。
右三味，以水六升，先煮括蔞，取三升，去滓，內諸藥，煮取二升，去滓，分溫三服。
太陽病二三日，不能臥，但欲起，心下必結，脈微弱者，此本有寒分也。反下之，若利止，必作結胸；未止者，四日復下之，此作協熱利也。
太陽病下之，其脈促，不結胸者，此為欲解也。脈浮者，必結胸也；脈緊者，必咽痛；脈弦者，必兩脅拘急；脈細數者，頭痛未止；脈沉緊者，必欲嘔；脈沉滑者，協熱利；脈浮滑者，必下血。
病在陽，應以汗解之，反以冷水潠之，若灌之，其熱被卻不得去，彌更益煩，肉上粟起，意欲飲水，反不渴者，服文蛤散。若不差者，與五苓散。寒實結胸，無熱證者，與三物小陷胸湯，白散亦可服。
文蛤散方：文蛤五兩，味醎寒。
右一味為散，以沸湯和一錢匕服，湯用五合。
白散方：桔梗三分，味辛苦，微溫；芭豆一分，去皮心，熬黑，研如脂，平溫；貝母三分，味辛苦，平。
右件三味為末，內芭豆，更於臼中杵之，以白飲和服。強人半錢，羸者減之。病在膈上必吐，在膈下必利，不利進熱粥一杯，利過不止，進冷粥一杯。身熱，皮粟不解，欲引衣自覆者，若水以潠之、洗之，益令熱卻不得出，當汗而不汗則煩。假令汗出已，腹中痛，與芍藥三兩如上法。
太陽與少陽併病，頭項強痛，或眩冒，時如結胸，心下痞硬者，當刺大椎第一間，肺俞、肝俞，慎不可發汗，發汗則讝語。脈弦，五六日，讝語不止，當刺期門。
婦人中風發熱惡寒，經水適來，得之七八日，熱除而脈遲身涼，胸脅下滿如結胸狀，讝語者，此為熱入血室也，當刺期門，隨其實而瀉之。
婦人中風七八日，續得寒熱，發作有時，經水適斷者，此為熱入血室，其血必結，故使如瘧狀，發作有時，小柴胡湯主之。
婦人傷寒發熱，經水適來，晝日明了，暮則讝語，如見鬼狀者，此為熱入血室。無犯胃氣及上二焦，必自愈。
傷寒六七日，發熱微惡寒，支節煩疼，微嘔，心下支結，外證未去者，柴胡加桂枝湯主之。
傷寒五六日，已發汗而復下之，胸脅滿微結，小便不利，渴而不嘔，但頭汗出，往來寒熱心煩者，此為未解也，柴胡桂枝乾薑湯主之。
柴胡桂枝乾薑湯方：柴胡半斤，苦平；桂枝三兩，去皮，味辛熱；乾薑三兩，辛熱；括蔞根四兩，苦寒；黃芩三兩，苦寒；牡蠣三兩，醎寒；甘草二兩，炙，味甘平。
右七味，以水一斗二升，煮取六升，去滓，再煎取三升，溫服一升，日三服。初服微煩，復服汗出便愈。
傷寒五六日，頭汗出，微惡寒，手足冷，心下滿，口不欲食，大便硬，脈細者，此為陽微結，必有表，復有裏也。脈沉，亦在裏也。汗出為陽微，假令純陰結，不得復有外證，悉入在裏，此為半在裏半在外也。脈雖沉緊，不得為少陰病。所以然者，陰不得有汗，今頭汗出，故知非少陰也，可與小柴胡湯。設不了了者，得屎而解。
傷寒五六日，嘔而發熱者，柴胡湯證具，而以他藥下之，柴胡證仍在者，復與柴胡湯。此雖已下之，不為逆，必蒸蒸而振，卻發熱汗出而解。若心下滿而硬痛者，此為結胸也，大陷胸湯主之。但滿而不痛者，此為痞，柴胡不中與之，宜半夏瀉心湯。
半夏瀉心湯方：半夏半升，洗，辛平；黃芩，苦寒；乾薑，辛熱；人參，已上各三兩，甘溫；黃連一兩，苦寒；大棗十二枚，擘，溫甘；甘草三兩，炙，甘平。
右七味，以水一斗，煮取六升，去滓，再煮取三升，溫服一升，日三服。
太陽少陽併病，而反下之，成結胸，心下硬，下利不止，水漿不下，其人心煩。
脈浮而緊，而復下之，緊反入裏，則作痞。按之自濡，但氣痞耳。
太陽中風，下利嘔逆，表解者，乃可攻之。其人漐漐汗出，發作有時，頭痛，心下痞硬滿，引脅下痛，乾嘔短氣，汗出不惡寒者，此表解裏未和也，十棗湯主之。
十棗湯方：芫花，熬，味辛苦；甘遂，苦寒；大戟，苦寒；大棗十枚，擘，甘溫。
右上三味等分，各別搗為散。以水一升半，先煮大棗肥者十枚，取八合，去滓，內藥末。強人服一錢匕，羸人服半錢，溫服之，平旦服。若下少，病不除者，明日更服，加半錢。得快下利後，糜粥自養。
太陽病，醫發汗，遂發熱惡寒，因復下之，心下痞，表裏俱虛，陰陽氣並竭，無陽則陰獨，復加燒針，因胸煩，面色青黃，膚瞤者，難治；今色微黃，手足溫者，易愈。
心下痞，按之濡，其脈關上浮者，大黃黃連瀉心湯主之。
大黃黃連瀉心湯方：大黃二兩，味苦寒；黃連一兩，味苦寒。
右二味，以麻沸湯二升漬之，須臾絞去滓，分溫再服。
心下痞而復惡寒汗出者，附子瀉心湯主之。
本以下之，故心下痞，與瀉心湯；痞不解，其人渴而口燥煩，小便不利者，五苓散主之。
傷寒汗出解之後，胃中不和，心下痞硬，乾噫食臭，脅下有水氣，腹中雷鳴下利者，生薑瀉心湯主之。
傷寒中風，醫反下之，其人下利，日數十行，穀不化，腹中雷鳴，心下痞硬而滿，乾嘔，心煩不得安。醫見心下痞，謂病不盡，復下之，其痞益甚，此非結熱，但以胃中虛，客氣上逆，故使硬也，甘草瀉心湯主之。
傷寒服湯藥，下利不止，心下痞硬。服瀉心湯已，復以他藥下之，利不止，醫以理中與之，利益甚。理中者，理中焦，此利在下焦，赤石脂禹餘糧湯主之。復利不止者，當利其小便。
赤石脂禹餘糧湯方：赤石脂一斤，碎，味甘溫；禹餘糧一斤，碎，味甘平。
已上二味，以水六升，煮取二升，去滓，三服。
傷寒吐下後發汗，虛煩，脈甚微。八九日，心下痞硬，脅下痛，氣上衝咽喉，眩冒。經脈動惕者，久而成痿。
傷寒發汗，若吐若下，解後，心下痞硬，噫氣不除者，旋復代赭石湯主之。
旋復代赭石湯方：旋復花三兩，味醎溫；人參二兩，味甘溫；生薑五兩，切，味辛溫；半夏半升，洗，味辛溫；代赭石一兩，味苦寒；大棗十二枚，擘，甘溫；甘草三兩，炙，味甘平。
右件七味，以水一斗，煮取六升，去滓，再煎取三升，溫服一升，日三服。
下後不可更行桂枝湯，若汗出而喘，無大熱者，可與麻黃杏子甘草石膏湯。
太陽病，外證未除而數下之，遂協熱而利。利下不止，心下痞硬，表裏不解者，桂枝人參湯主之。
桂枝人參湯方：桂枝四兩，去皮，味辛熱；甘草四兩，炙，味甘平；白朮三兩，味甘平；人參三兩，味甘溫；乾薑三兩，味辛熱。
右伍味，以水九升，先煮四味，取五升，內桂，更煮取三升，溫服一升，日再夜一服。
傷寒大下後，復發汗，心下痞，惡寒者，表未解也，不可攻痞，當先解表，表解乃可攻痞。解表宜桂枝湯，攻痞宜大黃黃連瀉心湯。
傷寒發熱，汗出不解，心中痞硬，嘔吐而下利者，大柴胡湯主之。
病如桂枝證，頭不痛，項不強，寸脈微浮，胸中痞硬，氣上衝咽喉不得息者，此為胸有寒也，當吐之，宜瓜蔕散。
瓜蔕散方：瓜蔕一分，熬黃，味苦寒；赤小豆一分，味酸溫。
右二味，各別搗篩，為散已，合治之，取一錢匕。以香豉一合，用熱湯七合，煮作稀糜，去滓，取汁和散，溫頓服之。不吐者，少少加，得快吐乃止。諸亡血虛家不可與瓜蔕散。
病脅下素有痞，連在臍傍，痛引少腹，入陰筋者，此名藏結。死。
傷寒病，若吐若下後，七八日不解，熱結在裏，表裏俱熱，時時惡風，大渴，舌上乾燥而煩，欲飲水數升者，白虎加人參湯主之。
傷寒無大熱，口燥渴，心煩，背微惡寒者，白虎加人參湯主之。
傷寒脈浮，發熱無汗，其表不解者，不可與白虎湯。渴欲飲水無表證者，白虎加人參湯主之。
太陽少陽併病，心下硬，頸項強而眩者，當刺大椎、肺俞、肝俞，慎勿下之。
太陽與少陽合病，自下利者，與黃芩湯；若嘔者，黃芩加半夏生薑湯主之。
黃芩湯方：黃芩三兩，味苦寒；甘草二兩，炙，味甘平；芍藥二兩，味酸平；大棗十二枚，擘，味甘溫。
右四味，以水一斗，煮取三升，去滓，溫服一升，日再夜一服。若嘔者加半夏半升，生薑三兩。
傷寒胸中有熱，胃中有邪氣，腹中痛，欲嘔吐者，黃連湯主之。
黃連湯方：黃連，味苦寒；甘草，炙，味甘平；乾薑，味辛熱；桂枝，去皮，味辛熱；各三兩；人參二兩，味甘溫；半夏半升，洗，味辛溫；大棗十二枚，擘，味甘溫。
右七味，以水一斗，煮取六升，去滓，溫服一升，日三服，夜二服。
傷寒八九日，風濕相搏，身體疼煩，不能自轉側，不嘔不渴，脈浮虛而濇者，桂枝附子湯主之。
若其人大便硬，小便自利者，去桂枝加白朮湯主之。
桂枝附子湯方：桂枝四兩，去皮，味辛熱；附子三枚，炮，去皮，破八片，辛熱；生薑三兩，切，辛溫；甘草二兩，炙，味甘溫；大棗十二枚，擘，味甘溫。
右五味，以水六升，煮取二升，去滓，分溫三服。
風濕相搏，骨節煩疼，掣痛不得屈伸，近之則痛劇，汗出短氣，小便不利，惡風不欲去衣，或身微腫者，甘草附子湯主之。
甘草附子湯方：甘草二兩，炙，味甘平；附子二枚，炮，去皮，破，味辛熱；白朮二兩，味甘溫；桂枝四兩，去皮，味辛熱。
右四味，以水六升，煮取三升，去滓，溫服一升，日三服。初服得微汗則解。能食，汗出復煩者，服五合，恐一升多者，宜服六七合為妙。
傷寒脈浮滑，此表有熱、裏有寒，白虎湯主之。
白虎湯方：知母六兩，味苦寒；石膏一斤，碎，味甘寒；甘草二兩，甘平；粳米六合，味甘平。
右四味，以水一斗，煮米熟，湯成，去滓，溫服一升，日三服。
傷寒，脈結代，心動悸，炙甘草湯主之。
炙甘草湯方：甘草四兩，炙，味甘平；生薑三兩，切，味辛溫；桂枝三兩，去皮，味辛熱；人參二兩，味甘溫；生地黃一斤，味甘寒；阿膠二兩，味溫甘；麥門冬半升，去心，味甘平；麻子人半升，味甘平；大棗十二枚，擘，味甘溫。
右九味，以清酒七升，水八升，先煮八味，取三升，去滓，內膠烊消盡，溫服一升，日三服，一名復脈湯。
脈按之來緩，而時一止復來者，名曰結。又脈來動而中止，更來小數，中有還者反動，名曰結，陰也；脈來動而中止，不能自還，因而復動名曰代，陰也。得此脈者，必難治。

[book_title]辨陽明脈證并治
問曰：病有太陽陽明，有正陽陽明，有少陽陽明，何謂也？荅曰：太陽陽明者，脾約是也。正陽陽明者，胃家實是也。少陽陽明者，發汗，利小便已，胃中燥煩實，大便難是也。
陽明之為病，胃家實也。
問曰：何緣得陽明病？荅曰：太陽病發汗、若下、若利小便，此亡津液，胃中乾燥，因轉屬陽明，不更衣，內實，大便難者，此名陽明也。
問曰：陽明病，外證云何？荅曰：身熱，汗自出，不惡寒，反惡熱也。
問曰：病有得之一日，不發熱而惡寒者，何也？荅曰：雖得之一日，惡寒將自罷，即自汗出而惡熱也。
問曰：惡寒何故自罷？荅曰：陽明居中，土也，萬物所歸，無所復傳。始雖惡寒，二日自止，此為陽明病也。
本太陽初得病時，發其汗，汗先出不徹，因轉屬陽明也。傷寒發熱無汗，嘔不能食，而反汗出濈濈然者，是轉屬陽明也。
傷寒三日，陽明脈大。
傷寒脈浮而緩，手足自溫者，是為繫在太陰。太陰者，身當發黃；若小便自利者，不能發黃。至七八月大便硬者，為陽明病也。
傷寒轉繫陽明者，其人濈然微汗出也。
陽明中風，口苦咽乾，腹滿微喘，發熱惡寒，脈浮而緊；若下之，則腹滿，小便難也。
陽明病，若能食，名中風；不能食，名中寒。
陽明病，若中寒，不能食，小便不利，手足濈然汗出，此欲作固瘕，必大便初硬後溏。所以然者，以胃中冷，水穀不別故也。
陽明病，欲食，小便反不利，大便自調，其人骨節疼，翕翕如有熱狀，奄然發狂，濈然汗出而解者，此水不勝穀氣，與汗共併，脈緊則愈。
陽明病，欲解時，從申至戌上。
陽明病，不能食，攻其熱必噦。所以然者，胃中虛冷故也。以其人本虛，故攻其熱必噦。
陽明病脈遲，食難用飽，飽則微煩，頭眩，必小便難，此欲作穀疸。雖下之，腹滿如故。所以然者，脈遲故也。
陽明病法多汗，反無汗，其身如蟲行皮中狀者，此以久虛故也。
陽明病，反無汗而小便利，二三日嘔而欬，手足厥者，必苦頭痛；若不欬不嘔，手足不厥者，頭不痛。
陽明病，但頭眩，不惡寒，故能食而欬，其人必咽痛；若不欬者，咽不痛。
陽明病無汗，小便不利，心中懊憹者，身必發黃。
陽明病，被火，額上微汗出，小便不利者，必發黃。
陽明病，脈浮而緊者，必潮熱，發作有時。但浮者，必盜汗出。
陽明病，口燥，但欲漱水不欲嚥者，此必衂。
陽明病，本自汗出，醫更重發汗，病已差，尚微煩不了了者，此大便必硬故也。以亡津液，胃中乾燥，故令大便硬。當問其小便日幾行，若本小便日三四行，今日再行，故知大便不久出；今為小便數少，以津液當還入胃中，故知不久必大便也。
傷寒嘔多，雖有陽明證，不可攻之。
陽明病，心下硬滿者，不可攻之。攻之，利遂不止者死，利止者愈。
陽明病，面合赤色，不可攻之。，必發熱，色黃，小便不利也。
陽明病，不吐不下，心煩者，可與調胃承氣湯。
陽明病，脈遲，雖汗出不惡寒者，其身必重，短氣腹滿而喘，有潮熱者，此外欲解，可攻裏也。手足濈然而汗出者，此大便已硬也，大承氣湯主之；若汗多，微發熱惡寒者，外未解也，其熱不潮，未可與承氣湯；若腹大滿不通者，可與小承氣湯，微和胃氣，勿令大泄下。
大承氣湯方：大黃四兩，苦寒，酒洗；厚朴半斤，苦溫，炙，去皮；枳實五枚，苦寒，炙；芒硝三合，醎寒。
右四味，以水一斗，先煮二物，取五升，去滓，內大黃，煮取二升，去滓，內芒硝，更上火微一兩沸，分溫再服。得下，餘勿服。
小承氣湯方：大黃四兩；厚朴二兩，炙，去皮；枳實三枚大者，炙。
已上三味，以水四升，煮取一升二合，去滓，分溫二服。初服湯當更衣，不爾者盡飲之；若更衣者，勿服之。
陽明病，潮熱，大便微硬者，可與大承氣湯；不硬者，不與之。若不大便六七日，恐有燥屎，欲知之法，少與小承氣湯，湯入腹中，轉失氣者，此有燥屎，乃可攻之；若不轉失氣者，此但初頭硬，後必溏，不可攻之；攻之，必脹滿不能食也。欲飲水者，與水則噦。其後發熱者，必大便復硬而少也，以小承氣湯和之。不轉失氣者，慎不可攻也。
夫實則讝語，虛則鄭聲。鄭聲，重語也。直視讝語，喘滿者死，下利者亦死。
發汗多，若重發汗者，亡其陽，讝語，脈短者死，脈自和者不死。
傷寒若吐、若下後，不解，不大便五六日，上至十餘日，日晡所發潮熱，不惡寒，獨語如見鬼狀。若劇者，發則不識人，循衣摸床，惕而不安，微喘直視，脈弦者生，濇者死。微者但發熱讝語者，大承氣湯主之。若一服利，止後服。
陽明病，其人多汗，以津液外出，胃中燥，大便必硬，硬則讝語，小承氣湯主之。若一服讝語止，更莫復服。
陽明病，讝語發潮熱，脈滑而疾者，小承氣湯主之。因與承氣湯一升，腹中轉失氣者，更服一升；若不轉失氣，勿更與之。明日不大便，脈反微澀者，裏虛也，為難治，不可更與承氣湯也。
陽明病，讝語有潮熱，反不能食者，胃中必有燥屎五六枚也。若能食者，但硬爾，宜大承氣湯下之。
陽明病，下血讝語者，此為熱入血室；但頭汗出者，刺期門，隨其實而瀉之，濈然汗出則愈。
汗出讝語者，以有燥屎在胃中，此為風也，須下之，過經乃可下之。下之若早，語言必亂，以表虛裏實故也。下之則愈，宜大承氣湯。
傷寒四五日，脈沈而喘滿。沈為在裏，而反發其汗，津液越出，大便為難，表虛裏實，久則讝語。
三陽合病，腹滿身重，難以轉側，口不仁而面垢，讝語，遺尿。發汗則讝語，下之則額上生汗，手足逆冷。若自汗出者，白虎湯主之。
二陽併病，太陽證罷，但發潮熱，手足漐漐汗出，大便難而讝語者，下之則愈，宜大承氣湯。
陽明病，脈浮而緊，咽燥口苦，腹滿而喘，發熱汗出，不惡寒反惡熱，身重。若發汗則燥，心憒憒，反讝語。若加燒鍼，必怵惕煩燥，不得眠；若下之，則胃中空虛，客氣動隔，心中懊憹，舌上胎者，梔子豉湯主之。
若渴欲飲水，口乾舌燥者，白虎加人參湯主之。
若脈浮發熱，渴欲飲水，小便不利者，豬苓湯主之。
豬苓湯方：豬苓，去皮，甘平；茯苓，甘平；阿膠，甘平；滑石，碎，甘寒；澤瀉，甘醎，寒；各一兩。
右伍味，以水四升，先煮四味，取二升，去滓，內下阿膠烊消，溫服七合，日三服。
陽明病，汗出多而渴者，不可與豬苓湯，以汗多胃中燥，豬苓湯復利其小便故也。
脈浮而遲，表熱裏寒，下利清穀者，四逆湯主之。
若胃中虛冷，不能食者，飲水則噦。
脈浮發熱，口乾鼻燥，能食者則衂。
陽明病，下之，其外有熱，手足溫，不結胸，心中懊憹，飢不能食，但頭汗出者，梔子豉湯主之。
陽明病，發潮熱，大便溏，小便自可，胸脅滿不去者，小柴胡湯主之。
陽明病，脅下硬滿，不大便而嘔，舌上白胎者，可與小柴胡湯。上焦得通，津液得下，胃氣因和，身濈然而汗出解也。
陽明中風，脈弦浮大而短氣，腹都滿，脅下及心痛，久按之氣不通，鼻乾不得汗，嗜臥，一身及面目悉黃，小便難，有潮熱，時時噦，耳前後腫。刺之小差，外不解，病過十日，脈續浮者，與小柴胡湯。脈但浮，無餘證者，與麻黃湯；若不尿，腹滿加噦者，不治。
陽明病，自汗出，若發汗，小便自利者，此為津液內竭，雖硬不可攻之，當須自欲大便，宜蜜煎導而通之。若土瓜根及與大豬膽汁，皆可為導。
蜜煎導方：蜜七合一味，內銅器中微火煎之，稍凝似飴狀，攪之勿令焦著，欲可丸，併手捻作挺，令頭銳，大如指，長二寸許，當熱時急作，冷則硬。以內穀道中，以手急抱，欲大便時乃去之。
豬膽汁方：大豬膽一枚，瀉汁，和醋少許，以灌穀道中，如一食頃，當大便出。
陽明病脈遲，汗出多，微惡寒者，表未解也，可發汗，宜桂枝湯。
陽明病脈浮，無汗而喘者，發汗則愈，宜麻黃湯。
陽明病，發熱汗出，此為熱越，不能發黃也。但頭汗出，身無汗，劑頸而還，小便不利，渴引水漿者，此為瘀熱在裏，身必發黃，茵蔯湯主之。
茵蔯蒿湯方：茵蔯蒿六兩，苦，微寒；梔子十四枚，擘，苦寒；大黃二兩，去皮，苦寒。
右三味，以水一斗，先煮茵蔯，減六升，內二味，煮取三升，去滓，分溫三服，小便當利，尿如皂角汁狀，色正赤，一宿腹減，黃從小便去也。
陽明證，其人喜忘者，必有畜血。所以然者，本有久瘀血，故令喜忘，屎雖硬，大便反易，其色必黑，宜抵當湯下之。
陽明病，下之，心中懊憹而煩，胃中有燥屎者，可攻。腹微滿，初頭硬，後必溏，不可攻之。若有燥屎者，宜大承氣湯。
病人不大便五六日，繞臍痛，煩燥，發作有時者，此有燥屎，故使不大便也。
病人煩熱，汗出則解，又如瘧狀，日晡所發熱者，屬陽明也。脈實者宜下之，脈浮虛者宜發汗。下之與大承氣湯，發汗宜桂枝湯。
大下後，六七日不大便，煩不解，腹滿痛者，此有燥屎也。所以然者，本有宿食故也，宜大承氣湯。
病人小便不利，大便乍難乍易，時有微熱，喘冒不能臥者，有燥屎也，宜大承氣湯。
食穀欲嘔者，屬陽明也，吳茱萸湯主之。得湯反劇者，屬上焦也。
吳茱萸湯方：吳茱萸一升，洗，辛熱；人參三兩，甘溫；生薑六兩，切，辛溫；大棗十二枚，擘，甘溫。
右四味，以水七升，煮取二升，去滓，溫服七合，日三服。
太陽病，寸緩、關浮、尺弱，其人發熱汗出，復惡寒，不嘔，但心下痞者，此以醫下之也。如其不下者，病人不惡寒而渴者，此轉屬陽明也。小便數者，大便必硬，不更衣十日，無所苦也。渴欲飲水，少少與之，但以法救之。渴者，宜五苓散。
脈陽微而汗出少者，為自和也；汗出多者，為太過。陽脈實，因發其汗，出多者，亦為太過。太過為陽絕於裏，亡津液，大便因硬也。
脈浮而芤，浮為陽，芤為陰，浮芤相搏，胃氣生熱，其陽則絕。
趺陽脈浮而濇，浮則胃氣強，澀則小便數，浮澀相搏，大便則難，其脾為約，麻仁丸主之。
麻仁丸方：麻子仁二升，甘平；芍藥半斤，酸平；枳實半斤，炙，苦寒；大黃一斤，去皮，苦寒；厚朴一斤，炙，去皮，苦寒；杏仁一斤，去皮尖，熬，別作脂，甘溫。
右六味，為末，煉蜜為丸桐子大，飲服十丸，日三服，漸加，以和為度。
太陽病三日，發汗不解，蒸蒸發熱者，屬胃也，調胃承氣湯主之。
傷寒吐後，腹脹滿者，與調胃承氣湯。
太陽病，若吐、若下、若發汗，微煩，小便數，大便因硬者，與小承氣湯，和之愈。
得病二三日，脈弱，無太陽柴胡證，煩燥，心下硬，至四五日，雖能食，以小承氣湯，少少與，微和之，令小安。至六日，與承氣湯一升。若不大便六七日，小便少者，雖不能食，但初頭硬，後必溏，未定成硬，攻之必溏，須小便利，屎定硬，乃可攻之，宜大承氣湯。
傷寒六七日，目中不了了，睛不和，無表裏證，大便難，身微熱者，此為實也。急下之，宜大承氣湯。
陽明，發熱汗多者，急下之，宜大承氣湯。
發汗不解，腹滿痛者，急下之，宜大承氣湯。
腹滿不減，減不足言，當下之，宜大承氣湯。
陽明少陽合病，必下利，其脈不負者，順也；負者，失也。互相剋賊，名為負也。脈滑而數者，有宿食也，當下之，宜大承氣湯。
病人無表裏證，發熱七八日，雖脈浮數者，可下之。假令已下，脈數不解，合熱則消穀善飢，至六七日，不大便者，有瘀血，宜抵當湯。
若脈數不解，而下不止，必協熱而便膿血也。
傷寒，發汗已，身目為黃，所以然者，以寒濕在裏，不解故也。以為不可下也，於寒濕中求之。
傷寒七八日，身黃如橘子色，小便不利，腹微滿者，茵蔯蒿湯主之。
傷寒，身黃發熱者，梔子蘗皮湯主之。
梔子蘗皮湯方：梔子一十五箇，苦寒；甘草一兩，甘平；黃蘗二兩。
右三味，以水四升，煮取一升半，去滓，分溫再服。
傷寒瘀熱在裏，身必發黃，麻黃連軺赤小豆湯主之。
麻黃連軺赤小豆湯方：麻黃二兩，甘溫，去節；赤小豆一升，甘平；連軺二兩，連翹根也，苦寒；杏仁四十箇，甘溫，去皮尖；大棗十二枚，甘溫；生梓白皮一升，苦寒；生薑二兩，辛溫，切；甘草二兩，炙，甘平。
已上八味，以潦水一斗，先煮麻黃再沸，去上沫，內諸藥，煮取三升，分溫三服，半日服盡。

[book_title]辨少陽病脈證并治
少陽之病，口苦、咽乾、目眩也。
少陽中風，兩耳無所聞，目赤，胸中滿而煩者，不可吐下，吐下則悸而驚。
傷寒，脈弦細，頭痛，發熱者，屬少陽。少陽不可發汗，發汗則讝語。此屬胃，胃和則愈，胃不和，則煩而悸。
本太陽病不解，轉入少陽者，脅下硬滿，乾嘔不能食，往來寒熱，尚未吐下，脈沉緊者，與小柴胡湯。
若已吐、下、發汗、溫鍼，讝語，柴胡湯證罷，此為壞病，知犯何逆，以法治之。
三陽合病，脈浮大，上關上，但欲眠睡，目合則汗。
傷寒六七日，無大熱，其人燥煩者，此為陽去入陰故也。
傷寒三日，三陽為盡，三陰當受邪。其人反能食而不嘔，此為三陰不受邪也。
傷寒三日，少陽脈小者，欲已也。
少陽病，欲解時，從寅至辰上。

[book_title]辨太陰脈證并治
太陰之為病，腹滿而吐，食不下，自利益甚，時腹自痛。若下之，必胸下結硬。
太陰中風，四肢煩疼，陽微陰澀而長者，為欲愈。
太陰病，欲解時，從亥至丑上。
太陰病，脈浮者，可發汗，宜桂枝湯。
自利不渴者，屬太陰，以其藏有寒故也。當溫之，宜服四逆輩。
傷寒，脈浮而緩，手足自溫者，繫在太陰。太陰當發身黃；若小便自利者，不能發黃。至七八日，雖暴煩下利日十餘行，必自止，以脾家實，腐穢當去故也。
本太陽病，醫反下之，因而腹滿時痛者，屬太陰也，桂枝加芍藥湯主之。
太實痛者，桂枝加大黃湯主之。
太陰為病，脈弱，其人續自便利，設當行大黃、芍藥者，宜減之，以其人胃氣弱，易動故也。

[book_title]辨少陰病脈證并治
少陰之為病，脈微細，但欲寐也。
少陰病，欲吐不吐，心煩，但欲寐，五六日，自利而渴者，屬少陰也，虛故引水自救。若小便色白者，少陰病形悉具。小便白者，以下焦虛有寒，不能制水，故令色白也。
病人脈陰陽俱緊，反汗出者，亡陽也，此屬少陰，法當咽痛，而復吐利。
少陰病，欬而下利，讝語者，被火氣劫故也，小便必難，以強責少陰汗也。
少陰病，脈細沉數，病為在裏，不可發汗。
少陰病，脈微，不可發汗，亡陽故也。陽已虛，尺脈弱濇者，復不可下之。
少陰病，脈緊，至七八日，自下利，脈暴微，手足反溫，脈緊反去者，為欲解也，雖煩下利，必自愈。
少陰病，下利，若利自止，惡寒而踡臥，手足溫者，可治。
少陰病，惡寒而踡，時自煩，欲去衣被者可治。
少陰中風，脈陽微陰浮者，為欲愈。
少陰病欲解時，從子至寅上。
少陰病，吐利，手足不逆冷，反發熱者，不死。脈不至者，灸少陰七壯。
少陰病，八九日，一身手足盡熱者，以熱在膀胱，必便血也。
少陰病，但厥無汗，而強發之，必動其血，未知從何道出，或從口鼻，或從目出，是名下厥上竭，為難治。
少陰病，惡寒，身踡而利，手足逆冷者，不治。
少陰病，吐利，燥煩，四逆者死。
少陰病，下利止而頭眩，時時自冒者死。
少陰病，四逆，惡寒而身踡，脈不至，不煩而躁者死。
少陰病，六七日，息高者死。
少陰病，脈微細沉，但欲臥，汗出不煩，自欲吐，至五六日，自利，復煩躁，不得臥寐者死。
少陰病，始得之，反發熱，脈沉者，麻黃附子細辛湯主之。
麻黃附子細辛湯方：麻黃二兩，去節，甘熱；細辛二兩，辛熱；附子一枚，炮，去皮，破八片，辛熱。
右三味，以水一斗，先煮麻黃，減二升，去上沫，內藥，煮取三升，去滓，溫服一升，日三服。
少陰病，得之二三日，麻黃附子甘草湯微發汗。以二三日無裏證，故微發汗也。
麻黃附子甘草湯方：麻黃二兩，去節；甘草二兩，炙；附子一枚，炮，去皮。
右三味，以水七升，先煮麻黃一兩沸，去上沫，內諸藥，煮取三升，去滓，溫服一升，日三服。
少陰病，得之二三日以上，心中煩，不得臥，黃連阿膠湯主之。
黃連阿膠湯方：黃連四兩，苦寒；黃芩一兩，苦寒；芍藥二兩，酸平；鷄子黃二枚，甘溫；阿膠三兩，甘溫。
右五味，以水五升，先煮三物，取二升，去滓，內膠烊盡，小冷，內鷄子黃，攪令相得，溫服七合，日三服。
少陰病，得之一二日，口中和，其背惡寒者，當灸之，附子湯主之。
附子湯方：附子二枚，破八片，去皮，辛熱；茯苓三兩，甘平；人參二兩，甘溫；白朮四兩，甘溫；芍藥三兩，酸平。
右五味，以水八升，煮取三升，去滓，溫服一升，日三服。
少陰病，身體痛，手足寒，骨節痛，脈沉者，附子湯主之。
少陰病，下利便膿血者，桃花湯主之。
桃花湯方：赤石脂一斤，一半全用，一半篩末，甘溫；乾薑一兩，辛熱；粳米一升，甘平。
右三味，以水七升，煮米令熟，去滓，溫服七合，內赤石脂末方寸匕，日三服。若一服愈，餘勿服。
少陰病，二三日至四五日，腹滿，小便不利，下利不止便膿血者，桃花湯主之。
少陰病，下痢便膿血者，可刺。
少陰病，吐利，手足厥冷，煩躁欲死者，吳茱萸湯主之。
少陰病，下痢，咽痛，胸滿心煩者，豬膚湯主之。
豬膚湯方：豬膚一斤，甘寒。
右一味，以水一斗，煮取五升，去滓，加白蜜一升，白粉五合，熬香，和相得，溫分六服。
少陰病二三日，咽痛者，可與甘草湯；不差者，與桔梗湯。
甘草湯方：甘草二兩。
右一味，以水三升，煮取一升半，去滓，溫服七合，日二服。
桔梗湯方：桔梗一兩，辛甘，微溫；甘草二兩，甘平。
右二味，以水三升，煮取一升，去滓，分溫再服。
少陰病，咽中傷，生瘡，不能語言，聲不出者，苦酒湯主之。
苦酒湯方：半夏，洗，破如棗核大，十四枚，辛溫；鷄子一枚，去黃，內上苦酒，著鷄子殼中，甘，微寒。
右二味，內半夏著苦酒中，以鷄子殼置刀鐶中，安火上，令三沸，去滓，少少含嚥之。不差，更作三劑。
少陰病，咽中痛，半夏散及湯主之。
半夏散及湯方：半夏，洗，辛溫；桂枝，去皮，辛熱；甘草，炙，甘平；以上各等分。
已上三味，各別搗篩已，合治之，白飲和服方寸匕，日三服。若不能散服者，以水一升，煎七沸，內散兩方寸匕，更煎三沸，下火令小冷，少少嚥之。
少陰病，下利，白通湯主之。
白通湯方：葱白四莖，辛溫；乾薑一兩，辛熱；附子一枚，生用，去皮，破八片，辛熱。
右三味，以水三升，煮取一升，去滓，分溫再服。
少陰病，下利脈微者，與白通湯；利不止，厥逆無脈，乾嘔煩者，白通加豬膽汁湯主之。服湯，脈暴出者死，微續者生。
白通加豬膽汁方：葱白四莖；乾薑一兩；附子一枚，生，去皮，破八片；人尿五合，醎寒；豬膽汁一合，苦寒。
已上三味，以水三升，煮取一升，去滓，內膽汁、人尿，和令相得，分溫再服，若無膽亦可用。
少陰病，二三日不已，至四五日，腹痛，小便不利，四肢沉重疼痛，自下利者，此為有水氣，其人或欬，或小便利，或下利，或嘔者，真武湯主之。
真武湯方：茯苓三兩，甘平；芍藥三兩，酸平；生薑三兩，切，辛溫；白朮二兩，甘溫；附子一枚，炮，去皮，破八片，辛熱。
右五味，以水八升，煮取三升，去滓，溫服七合，日三服。後加減法：若欬者，加五味半升，細辛、乾薑各一兩。若小便利者，去茯苓。若下利者，去芍藥，加乾薑二兩。若嘔者，去附子，加生薑，足前成半斤。
少陰病，下利清穀，裏寒外熱，手足厥逆，脈微欲絕，身反不惡寒，其人面赤色，或腹痛，或乾嘔，或咽痛，或利止，脈不出者，通脈四逆湯主之。
通脈四逆湯方：甘草二兩，炙；附子大者一枚，生用，去皮，破八片；乾薑三兩，強人可四兩。
右三味，以水三升，煮取一升二合，去滓，分溫再服。其脈即出者愈。面色赤者，加葱九莖。腹中痛者，去葱，加芍藥二兩。嘔者，加生薑二兩。咽痛者，去芍藥，加桔梗一兩。利止脈不出者，去桔梗，加人參二兩。
少陰病四逆，其人或欬或悸，或小便不利，或腹中痛，或泄利下重者，四逆散主之。
四逆散方：甘草，炙，甘平；枳實，破，水漬炙乾，苦寒；柴胡，苦寒；芍藥，酸，微寒。
右四味，各拾分，搗篩，白飲和服方寸匕，日三服。欬者，加五味子、乾薑各伍分，并主下痢。悸者，加桂枝伍分。小便不利者，加茯苓伍分。腹中痛者，加附子一枚，炮令拆。泄利下重者，先以水五升，煮薤白三升，煮取三升，去滓，以散三方寸匕內湯中，煮取一升半，分溫再服。
少陰病，下利六七日，欬而嘔渴，心煩，不得眠者，豬苓湯主之。
少陰病，得之二三日，口燥咽乾者，急下之，宜大承氣湯。
少陰病，自利清水，色純青，心下必痛，口乾燥者，急下之，宜大承氣湯。
少陰病，六七日，腹脹不大便者，急下之，宜大承氣湯。
少陰病，脈沉者，急溫之，宜四逆湯。
少陰病，飲食入口則吐，心中溫溫欲吐，復不能吐，始得之，手足寒，脈弦遲者，此胸中實，不可下也，當吐之。若膈上有寒飲，乾嘔者，不可吐也，急溫之，宜四逆湯。
少陰病，下利，脈微澀，嘔而汗出，必數更衣；反少者，當溫其上，灸之。

[book_title]辨厥陰病脈證并治
厥陰之為病，消渴，氣上撞心，心中疼熱，飢而不欲食，食則吐蚘，下之利不止。
厥陰中風，脈微浮，為欲愈；不浮，為未愈。
厥陰病，欲解時，從寅至卯上。
厥陰病，渴欲飲水者，少少與之，愈。
諸四逆厥者，不可下之，虛家亦然。
傷寒先厥，後發熱而利者，必自止，見厥復利。
傷寒始發熱六日，厥反九日而利。凡厥利者，當不能食，今反能食者，恐為除中，食以索餅，不發熱者，知胃氣尚在，必愈，恐暴熱來出而復去也。後三日脈之，其熱續在者，期之旦日夜半愈。所以然者，本發熱六日，厥反九日，復發熱三日，并前六日，亦為九日，與厥相應，故期之旦日夜半愈。後三日脈之而脈數，其熱不罷者，此為熱氣有餘，必發癰膿也。
傷寒脈遲六七日，而反與黃芩湯徹其熱。脈遲為寒，今與黃芩湯，復除其熱，腹中應冷，當不能食；今反能食，此名除中，必死。
傷寒先厥後發熱，下利必自止，而反汗出，咽中痛者，其喉為痹。發熱無汗而利必自止，若不止，必便膿血。便膿血者，其喉不痺。
傷寒一二日至四五日而厥者，必發熱。前熱者後必厥，厥深者熱亦深，厥微者熱亦微。厥應下之，而反發汗者，必口傷爛赤。
傷寒病，厥五日，熱亦五日，設六日當復厥，不厥者，自愈。厥終不過五日，以熱五日，故知自愈。
凡厥者，陰陽氣不相順接，便為厥。厥者，手足逆冷是也。
傷寒，脈微而厥，至七八日，膚冷，其人躁無暫安時者，此為藏厥，非為蚘厥也。蚘厥者，其人當吐蚘。令病者靜，而復時煩，此為藏寒。蚘上入膈，故煩，須臾復止，得食而嘔，又煩者，蚘聞食臭出，其人當自吐蚘。蚘厥者，烏梅圓主之。又主久利方。
烏梅圓方：烏梅三百箇，味酸溫；細辛六兩，辛熱；乾薑十兩，辛熱；黃連一斤，苦寒；當歸四兩，辛溫；附子六兩，炮，辛熱；蜀椒四兩，去子，辛熱；桂枝六兩，辛熱；人參六兩，甘溫；黃蘗六兩，苦寒。
右十味，異搗篩，合治之，以苦酒漬烏梅一宿，去核，蒸之五升米下，飯熟擣成埿，和藥令相得，內臼中，與蜜杵二千下，員如梧梧子大。先食飲服十圓，日三服，稍加至二十圓。禁生冷、滑物、臭食等。
傷寒熱少厥微，指頭寒，默默不欲食，煩躁數日，小便利，色白者，此熱除也，欲得食，其病為愈；若厥而嘔，胸脅煩滿者，其後必便血。
病者手足厥冷，言我不結胸，小腹滿，按之痛者，此冷結在膀胱關元也。
傷寒發熱四日，厥反三日，復熱四日，厥少熱多，其病當愈。四日至七日，熱不除者，其後必便膿血。
傷寒厥四日，熱反三日，復厥五日，其病為進，寒多熱少，陽氣退，故為進也。
傷寒六七日，脈微，手足厥冷，煩燥，灸厥陰，厥不還者，死。
傷寒發熱，下利，厥逆，躁不得臥者，死。
傷寒發熱，下利至甚，厥不止者，死。
傷寒六七日，不利，便發熱而利，其人汗出不止者，死，有陰無陽故也。
傷寒五六日，不結胸，腹濡，脈虛，復厥者，不可下，此為亡血，下之死。
發熱而厥，七日，下利者，為難治。
傷寒脈促，手足厥逆者，可灸之。
傷寒脈滑而厥者，裏有熱也，白虎湯主之。
手足厥寒，脈細欲絕者，當歸四逆湯主之。
當歸四逆湯方：當歸三兩，辛溫；桂枝三兩，辛熱；芍藥三兩，酸寒；細辛三兩，辛熱；大棗二十五箇，甘溫；甘草二兩，炙，甘平；通草二兩，甘平。
右柒味，以水八升，煮取三升，去滓，溫服一升，日三服。
若其人內有久寒者，宜當歸四逆加吳茱萸生薑湯主之。
大汗出，熱不去，內拘急，四肢疼，又下利，厥逆而惡寒者，四逆湯主之。
大汗，若大下利而厥冷者，四逆湯主之。
病人手足厥冷，脈乍緊者，邪結在胸中。心中滿而煩，飢不能食者，病在胸中，當須吐之，宜瓜蔕散。
傷寒厥而心下悸者，宜先治水，當服茯苓甘草湯，卻治其厥；不爾，水漬入胃，必作利也。
傷寒六七日，大下後，寸脈沉而遲，手足厥逆，下部脈不至，咽喉不利，唾膿血，泄利不止者，為難治。麻黃升麻湯主之。
麻黃升麻湯方：麻黃二兩半，去節，甘溫；升麻一兩一分，甘平；當歸一兩一分，辛溫；知母，苦寒；黃芩，苦寒；萎蕤，甘平；各十八銖；石膏，碎，綿裹，甘寒；白朮，甘溫；乾薑，辛熱；芍藥，酸平；天門冬，去心，甘平；桂枝，辛熱；茯苓，甘平；甘草，炙，甘平；各六銖。
右十四味，以水一斗，先煮麻黃一兩沸，去上沫，內諸藥，煮取三升，去滓，分溫三服，相去如炊三斗米頃，令盡，汗出愈。
傷寒四五日，腹中痛，若轉氣下趣少腹者，此欲自利也。
傷寒本自寒下，醫復吐下之，寒格，更逆吐下；若食入口即吐，乾薑黃連黃芩人參湯主之。
乾薑黃連黃芩人參湯方：乾薑，辛熱；黃連，苦寒；黃芩，苦寒；人參，甘溫；各三兩。
右四味，以水六升，煮取二升，去滓，分溫再服。
下利，有微熱而渴，脈弱者，今自愈。
下利，脈數，有微熱汗出，今自愈；設復緊，為未解。
下利，手足厥冷，無脈者，灸之不溫，若脈不還，反微喘者，死。少陰負趺陽者，為順也。
下利，寸脈反浮數，尺中自濇者，必清膿血。
下利清穀，不可攻表，汗出必脹滿。
下利，脈沉弦者，下重也；脈大者，為未止；脈微弱數者，為欲自止，雖發熱，不死。
下利，脈沉而遲，其人面少赤，身有微熱，下利清穀者，必鬱冒，汗出而解，病人必微厥。所以然者，其面戴陽，下虛故也。
下利，脈數而渴者，今自愈；設不差，必清濃血，以有熱故也。
下利後脈絕，手足厥冷，晬時脈還，手足溫者生，脈不還者死。
傷寒下利，日十餘行，脈反實者死。
下利清穀，裏寒外熱，汗出而厥者，通脈四逆湯主之。
熱利下重者，白頭翁湯主之。
白頭翁湯方：白頭翁二兩，苦寒；黃柏，苦寒；黃連，苦寒；秦皮，苦寒；各三兩。
右四味，以水七升，煮取二升，去滓，溫服一升；不愈更服一升。
下利，腹脹滿，身體疼痛者，先溫其裏，乃攻其表。溫裏四逆湯，攻表桂枝湯。
下利，欲飲水者，以有熱故也，白頭翁湯主之。
下利，讝語者，有燥屎也，宜小承氣湯。
下利後更煩，按之心下濡者，為虛煩也，宜梔子豉湯。
嘔家有癰膿者，不可治嘔，膿盡自愈。
嘔而脈弱，小便復利，身有微熱，見厥者，難治，四逆湯主之。
乾嘔，吐涎沫，頭痛者，吳茱萸湯主之。
嘔而發熱者，小柴胡湯主之。
傷寒大吐大下之，極虛，復極汗出者，以其人外氣怫鬱，復與之水，以發其汗，因得噦。所以然者，胃中寒冷故也。
傷寒，噦而腹滿，視其前後，知何部不利，利之則愈。

[book_title]辨霍亂病脈證并治
問曰：病有霍亂者何？荅曰：嘔吐而利，名曰霍亂。
問曰：病發熱，頭痛，身疼，惡寒，吐利者，此屬何病？荅曰：此名霍亂。自吐下，又利止，復更發熱也。
傷寒，其脈微澀者，本是霍亂，今是傷寒，卻四五日，至陰經上，轉入陰必利，本嘔下利者，不可治也。欲似大便而反失氣，仍不利者，屬陽明也，便必硬，十三日愈，所以然者，經盡故也。下利後，當便硬，硬則能食者愈；今反不能食，到後經中，頗能食，復過一經能食，過之一日，當愈。不愈者，不屬陽明也。
惡寒脈微，而復利，利止，亡血也，四逆加人參湯主之。
霍亂，頭痛，發熱，身疼痛，熱多欲飲水者，五苓散主之；寒多不用水者，理中丸主之。
理中丸方：人參，甘溫；甘草，炙，甘平；白朮，甘溫；乾薑，辛熱；已上各三兩。
右四味，搗篩為末，蜜和丸，如鷄黃大，以沸湯數合，和一丸，研碎，溫服之。日三四，夜二服，腹中未熱，益至三四丸，然不及湯。湯法：以四物依兩數切，用水八升，煮取三升，去滓，溫服一升，日三服。加減法：若臍上築者，腎氣動也，去朮加桂四兩。吐多者，去朮，加生薑三兩。下多者，還用朮。悸者，加茯苓二兩。渴欲得水者，加朮，足前成四兩半。腹中痛者，加人參，足前成四兩半。寒者，加乾薑，足前成四兩半。腹滿者，去朮，加附子一枚。服湯後，如食頃，飲熱粥一升許，微自溫，勿發揭衣被。
吐利止而身痛不休者，當消息和解其外，宜桂枝湯小和之。
吐利汗出，發熱惡寒，四肢拘急，手足厥冷者，四逆湯主之。
既吐且利，小便復利而大汗出，下利清穀，內寒外熱，脈微欲絕者，四逆湯主之。
吐已下斷，汗出而厥，四肢拘急不解，脈微欲絕者，通脈四逆加豬膽汁湯主之。
吐利發汗，脈平，小煩者，以新虛不勝穀氣故也。

[book_title]辨陰陽易差後勞復病證并治
傷寒，陰陽易之為病，其人身體重，少氣，少腹裏急，或引陰中拘攣，熱上衝胸，頭重不欲舉，眼中生花，膝脛拘急者，燒裩散主之。
燒裩散方：右取婦人中裩近隱處，剪燒灰，以水和服方寸匕，日三服。小便即利，陰頭微腫，則愈。婦人病，取男子裩當燒灰。
大病差後，勞復者，枳實梔子湯主之。若有宿食者，加大黃如博碁子大五六枚。
枳實梔子豉湯方：枳實三枚，炙，苦寒；梔子十四枚，擘，苦寒；豉一升，綿裹，苦寒。
右三味，以清漿水七升，空煮取四升，內枳實、梔子，煮取二升，下豉，更煮五六沸，去滓，溫分再服，覆令微似汗。
傷寒差已後，更發熱者，小柴胡湯主之。脈浮者，以汗解之；脈沉實者，以下解之。
大病差後，從腰已下有水氣者，牡礪澤瀉散主之。
牡礪澤瀉散方：牡礪，醎平，熬；澤瀉，醎寒；括蔞根，苦寒；蜀漆，辛平，洗，去腳；葶藶，苦寒，熬；商陸根，熬，辛酸，醎平；海藻，醎寒，洗去醎；已上各等分。
右七味，異搗下篩為散，更入臼中治之，白飲和服方寸匕。小便利，止後服，日三。
大病差後，喜唾，久不了了者，胃上有寒，當以丸藥溫之，宜理中丸。
傷寒解後，虛羸少氣，氣逆欲吐者，竹葉石膏湯主之。
竹葉石膏湯方：竹葉二把，辛平；石膏一斤，甘寒；半夏半升，洗，辛溫；人參三兩，甘溫；甘草二兩，甘平，炙；粳米半升，甘，微寒；麥門冬一升，甘平，去心。
右七味，以水一斗，煮取六升，去滓，內粳米，煮米熟，湯成，去米，溫服一升，日三服。
病人脈已解，而日暮微煩，以病新差，人強與穀，脾胃氣尚弱，不能消穀，故令微煩，損穀則愈。

[book_title]辨不可發汗病脈證并治
夫以為疾病至急，倉卒尋按，要者難得，故重集諸可與不可方治，比之三陰三陽篇中，此易見也。又時有不止是三陰三陽，出在諸可與不可中也。
脈濡而弱，弱反在關，濡反在巔，微反在上，濇反在下。微則陽氣不足，濇則無血。陽氣反微，中風汗出而反躁煩。濇則無血，厥而且寒。陽微發汗，躁不得眠。
動氣在右，不可發汗，發汗則衂而渴，心苦煩，飲即吐水。
動氣在左，不可發汗，發汗則頭眩，汗不止，筋惕肉瞤。
動氣在上，不可發汗，發汗則氣上衝，正在心端。
動氣在下，不可發汗，發汗則無汗，心中大煩，骨節苦疼，目運惡寒，食則反吐，穀不得前。
咽中閉寒，不可發汗，發汗則吐血，氣欲絕，手足厥冷，欲得踡臥，不能自溫。
諸脈得數動微弱者，不可發汗，發汗則大便難，腹中乾，胃燥而煩，其形相象，根本異源。
脈微而弱，弱反在關，濡反在巔；弦反在上，微反在下。弦為陽運，微為陰寒。上實下虛，意欲得溫。微弦為虛，不可發汗，發汗則寒慄，不能自還。
欬者則劇，數吐涎沫，咽中必乾，小便不利，心中飢煩，晬時而發，其形似瘧，有寒無熱，虛而寒慄，欬而發汗，踡而苦滿，腹中復堅。
厥，脈緊，不可發汗，發汗則聲亂、咽嘶、舌萎、聲不得前。
諸逆發汗，病微者難差；劇者言亂、目眩者死，命將難全。
欬而小便利，若失小便者，不可發汗，汗出則四肢厥逆冷。
傷寒頭痛，翕翕發熱，形象中風，常微汗出，自嘔者，下之益煩，心中懊憹如飢；發汗則致痓，身強難以屈伸；熏之則發黃，不得小便；灸則發欬唾。

[book_title]辨可發汗證并治
大法，春夏宜發汗。
凡發汗，欲令手足俱周，時出以漐漐然，一時間許，亦佳。不可令如水流漓。若病不解，當重發汗。汗多必亡陽，陽虛，不得重發汗也。
凡服湯發汗，中病便止，不必盡劑。
凡云可發汗，無湯者，丸散亦可用；要以汗出為解，然不如湯，隨證良驗。
夫病脈浮大，問病者言，但便硬爾。設利者，為太逆。硬為實，汗出而解。何以故？脈浮當以汗解。
下利後，身疼痛，清便自調者，急當救表，宜桂枝湯發汗。

[book_title]辨發汗後病脈證并治
發汗多，亡陽讝語者，不可下，與柴胡桂枝湯和其榮衛，以通津液，後自愈。
此一卷，第十七篇，凡三十一證，前有詳說。

[book_title]辨不可吐
合四證，已具《太陽篇》中。

[book_title]辨可吐
大法，春宜吐。
凡用吐湯，中病即止，不必盡劑也。
病胸上諸實，胸中鬱鬱而痛，不能食，欲使人按之，而反有涎唾，下利日十餘行，其脈反遲，寸口脈微滑，此可吐之，吐之，利則止。
宿食，在上脘者，當吐之。
病人手足厥冷，脈乍結，以客氣在胸中；心下滿而煩，欲食不能食者，病在胸中，當吐之。

[book_title]辨不可下病脈證并治
脈濡而弱，弱反在關，濡反在巔，微反在上，澀反在下。微則陽氣不足，澀則無血。陽氣反微，中風、汗出而反躁煩；澀則無血，厥而且寒。陽微不可下，下之則心下痞硬。
動氣在右，不可下。下之則津液內竭，咽燥、鼻乾、頭眩、心悸也。
動氣在左，不可下。下之則腹內拘急，食不下，動氣更劇。雖有身熱，臥則欲踡。
動氣在上，不可下。下之則掌握熱煩，身上浮冷，熱汗自泄，欲得水自灌。
動氣在下，不可下。下之則腹脹滿，卒起頭眩，食則下清穀，心下痞也。
咽中閉塞，不可下。下之則上輕下重，水漿不下，臥則欲踡，身急痛，下利日數十行。
諸外實者，不可下。下之則發微熱，亡脈厥者，當臍握熱。
諸虛者，不可下。下之則大渴，求水者易愈；惡水者劇。
脈濡而弱，弱反在關，濡反在巔；弦反在上，微反在下。弦為陽運，微為陰寒。上實下虛，意欲得溫。微弦為虛，虛者不可下也。
微則為逆，欬則吐涎，下之則欬止，而利因不休，利不休，則胸中如蟲齧，粥入則出，小便不利，兩脅拘急，喘息為難，頸背相引，擘則不仁，極寒反汗出，身冷若冰，眼睛不慧，語言不休，而穀氣多入，此為除中，口雖欲言，舌不得前。
脈濡而弱，弱反在關，濡反在巔；浮反在上，數反在下。浮為陽虛，數為無血，浮為虛，數為熱。浮為虛，自汗出而惡寒；數為痛，振寒而慄。微弱在關，胸下為急，喘汗而不得呼吸，呼吸之中，痛在於脅，振寒相搏，形如瘧狀，醫反下之，故令脈數、發熱、狂走見鬼，心下為痞，小便淋瀝，小腹甚硬，小便則尿血也。
脈濡而緊，濡則胃氣微，緊則榮中寒。陽微衛中風，發熱而惡寒；榮緊胃氣冷，微嘔心內煩。醫為有大熱，解飢而發汗。亡陽虛煩躁，心下苦痞堅。表裏俱虛竭，卒起而頭眩。客熱在皮膚，悵怏不得眠。不知胃氣冷，緊寒在關元。技巧無所施，汲水灌其身。客熱應時罷，慄慄而振寒。重被而覆之，汗出而冒巔。體惕而又振，小便為微難。寒氣因水發，清穀不容間。嘔變反腸出，顛倒不得安。手足為微逆，身冷而內煩。遲欲從後救，安可復追還。
脈浮而大，浮為氣實，大為血虛。血虛為無陰，孤陽獨下陰部者，小便當赤而難，胞中當虛，今反小便利，而大汗出，法應衛家當微，今反更實，津液四射，榮竭血盡，乾煩而不得眠，血薄肉消，而成暴液。醫復以毒藥攻其胃，此為重虛，客陽去有期，必下如污埿而死。
脈數者，久數不止，止則邪結，正氣不能復，正氣卻結於藏，故邪氣浮之，與皮毛相得。脈數者，不可下，下之則必煩利不止。
脈浮大，應發汗，醫反下之，此為大逆。
嘔多，雖有陽明證，不可攻之。
太陽病，外證未解，不可下，下之為逆。
夫病陽多者熱，下之則硬。
無陽陰強，大便硬者，下之則必清穀腹滿。
傷寒發熱，頭痛，微汗出。發汗，則不識人；熏之則喘，不得小便，心腹滿；下之則短氣，小便難，頭痛，背強；加溫針則衂。
傷寒，脈陰陽俱緊，惡寒發熱，則脈欲厥。厥者，脈初來大，漸漸小，更來漸漸大，是其候也。如此者惡寒，甚者，翕翕汗出，喉中痛；熱多者，目赤脈多，睛不慧，醫復發之，咽中則傷；若復下之，則兩目閉，寒多者便清穀，熱多者便膿血；若熏之，則身發黃；若熨之，則咽燥。若小便利者，可救之；小便難者，為危殆。
傷寒發熱，口中勃勃氣出，頭痛，目黃，衂不可制，貪水者必嘔，惡水者厥。若下之，咽中生瘡，假令手足溫者，必下重便膿血。頭痛目黃者，若下之，則兩目閉。貪水者，脈必厥，其聲嚶，咽喉塞；若發汗，則戰慄，陰陽俱虛。惡水者，若下之，則裏冷不嗜食，大便完穀出；若發汗，則口中傷，舌上白胎，煩燥，脈數實，不大便，六七日後，必便血；若發汗，則小便自利也。
下利，脈大者，虛也，以其強下之故也。設脈浮革，因爾腸鳴者，屬當歸四逆湯主之。

[book_title]辨可下病脈證并治
大法，秋宜下。凡服下藥，用湯勝丸，中病即止，不必盡劑也。
下利，三部脈皆平，按之心下硬者，急下之，宜大承氣湯。
下利，脈遲而滑者，內實也。利未欲止，當下之，宜大承氣湯。
問曰：人病有宿食，何以別之？師曰：寸口脈浮而大，按之反澀，尺中亦微而澀，故知有宿食，當下之，宜大承氣湯。
下利，不欲食者，以有宿食故也，當宜下之，與大承氣湯。
下利差後，至其年月日復發者，以病不盡故也，當下之，宜大承氣湯。
下利，脈反滑，當有所去，下之乃愈，宜大承氣湯。
病腹中滿痛者，此為實也，當下之，宜大承氣湯。
傷寒後，脈沉沉者，內實也，下解之，宜大柴胡湯。
脈雙弦而遲者，必心下硬；脈大而緊者，陽中有陰也，可以下之，宜大承氣湯。

[book_title]辨發汗吐下後脈證并治
此第十卷，第二十二篇，凡四十八證，前《三陰三陽篇》中，悉具載之。
此已下諸方，於隨卷本證下雖已有，緣止以加減言之，未甚明白，似於覽者檢閱未便，今復校勘，備列于後。
桂枝加葛根湯主之方：葛根四兩；芍藥二兩；甘草二兩；生薑三兩，切；大棗十二枚，擘；桂枝二兩，去皮；麻黃三兩，去節。
右七味，以水一斗，先煮麻黃、葛根減二升，去上沫，內諸藥，煮取三升，去滓，溫服一升，覆取微似汗，不須啜粥，餘如桂枝法。
桂枝加厚朴杏子湯方：於桂枝湯方內，加厚朴二兩，否仁五十箇，去皮尖，餘依前法。
桂枝加附子湯方：於桂枝湯方內，加附子一枚，炮，去皮，破八片，餘依前法。朮附湯方，附於此方內，去桂枝，加白朮四兩，依前法。
桂枝去芍藥湯方：於桂枝湯方內，去芍藥，餘依前法。
桂枝去芍藥加附子湯方：於桂枝湯方內，去芍藥，加附子一枚，炮，去皮，破八片，餘依前法。
桂枝麻黃各半湯方：桂枝一兩十六銖，去皮；芍藥；生薑，切；甘草，炙；麻黃，各一兩，去節；大棗四枚，擘；杏仁二十四箇，湯浸，去皮尖及兩仁者。
右七味，以水五升，先煮麻黃一二沸，去上沫，內諸藥，煮取一升八合，去滓，溫服六合。
桂枝二麻黃一湯方：桂枝一兩十七銖，去皮；芍藥一兩六銖；麻黃十六銖，去節；生薑一兩六銖，切；杏仁十六箇，去皮尖；甘草一兩二銖，炙；大棗五枚，擘。
右七味，以水五升，先煮麻黃一二沸，去上沫，內諸藥，煮取二升，去滓，溫服一升，日再。
白虎加人參湯方：於白虎湯方內，加人參三兩，餘依白虎湯法。
桂枝去桂加茯苓白朮湯方：於桂枝湯方內，去桂枝，加茯苓、白朮各三兩，餘依前法，煎服。小便利，則愈。
已上九方，病證並在第二卷內。
葛根加半夏湯方：於葛根湯方內，加入半夏半升，餘依葛根湯法。
桂枝加芍藥生薑人參新加湯方：於第二卷桂枝湯方內，更加芍藥、生薑各一兩、人參三兩，餘依桂枝湯法服。
梔子甘草豉湯方：於梔子豉湯方內，加入甘草二兩，餘依前法。得吐，止後服。
梔子生薑豉湯方：於梔子豉湯方內，加生薑五兩，餘依前法。得吐，止後服。
柴胡加芒硝湯方：於小柴胡湯方內，加芒硝六兩，餘依前法。服不解，更服。
桂枝加桂湯方：於第二卷桂枝湯方內，更加桂二兩，共五兩，餘依前法。
已上六方，病證並在第三卷內。
柴胡桂枝湯方：桂枝，去皮；黃芩；人參；各一兩半；甘草一兩，炙；半夏二合半；芍藥一兩半；大棗六枚，擘；生薑一兩半，切；柴胡四兩。
右九味，以水七升，煮取三升，去滓，溫服。
附子瀉心湯方：大黃二兩；黃連；黃芩；各一兩；附子一枚，炮，去皮，破，別煮取汁。
右四味，切三味，以麻沸湯二升漬之，須臾，絞去滓，內附子汁，分溫再服。
生薑瀉心湯方：生薑四兩，切；甘草三兩，炙；人參三兩；乾薑一兩；黃芩三兩；半夏半升，洗；黃連一兩；大棗十二枚。
右八味，以水一斗，煮取六升，去滓，再煎取三升，溫服一升，日三服。
甘草瀉心湯方：甘草四兩；黃芩三兩；乾薑三兩；半夏半升，洗；黃連一兩；大棗十二枚，擘。
右六味，以水一斗，煮取六升，去滓，再煎取三升，溫服一升，日三服。
黃芩加半夏生薑湯方：於黃芩湯方內，加半夏半升、生薑一兩半，餘依黃芩湯法服。
已上五方，病證並在第四卷內。
桂枝加大黃湯方：桂枝三兩，去皮；大黃一兩；芍藥六兩；生薑三兩，切；甘草二兩，炙；大棗十二枚，擘。
右六味，以水七升，煮取三升，去滓，溫服一升，日三服。
桂枝加芍藥湯方：於第二卷桂枝湯方內，更加芍藥三兩，隨前共六兩，餘依桂枝湯法。
四逆加吳茱萸生薑湯方：當歸二兩；芍藥三兩；甘草二兩，炙；通草二兩；桂枝三兩，去皮；細辛三兩；生薑半斤，切；大棗二十五枚，擘；吳茱萸二升。
右九味，以水六升、清酒六升，和煮取五升，去滓，溫分五服。一方水酒各四升。
已上三方，病證並在第六卷內。
四逆加人參湯方：於四逆湯方內，加人參一兩，餘依四逆湯法服。
四逆加豬膽汁湯方：於四逆湯方內，加入豬膽汁半合，餘依前法服；如無豬膽，以羊膽代之。
已上二方，病證并在第七卷內。

        </div>
      </div>
    </div>
  </div>
</div>
<!--update:2025-08-30 10:03:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>