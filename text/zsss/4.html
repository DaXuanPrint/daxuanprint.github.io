<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="高祖皇帝纪一,高祖皇帝纪二,高祖皇帝纪三,高祖皇帝纪四,孝惠皇帝纪,高后纪,孝文皇帝纪上,孝文皇帝纪下,孝景皇帝纪,孝武皇帝纪一,孝武皇帝纪二,孝武皇帝纪三,孝武皇帝纪四,孝武皇帝纪五,孝武皇帝纪六,孝昭皇帝纪,孝宣皇帝纪一,孝宣皇帝纪二,孝宣皇帝纪三,孝宣皇帝纪四,孝元皇帝纪上,孝元皇帝纪中,孝元皇帝纪下,孝成皇帝纪一,孝成皇帝纪二,孝成皇帝纪三,孝成皇帝纪四,孝哀皇帝纪上,孝哀皇帝纪下,孝平皇帝纪,《前汉纪》全文在线阅读,《前汉纪》全文在线下载,大玄古籍书库">
<meta name="description" content="昔在上圣。唯建皇极。经纬天地。观象立法。乃作书契以通宇宙。扬于王庭。厥用大焉。先王以光演大业。肆於时夏。亦唯翼翼。以监厥后。永世作典。夫立典有五志焉。一曰达道义。二曰彰法式。三曰通古今。四曰著功勋。五曰表贤能。於是天人之际。事物之宜。粲然显著。罔不能备矣。世济其轨。不殞其业。损益盈虚。与时消息。虽臧否不同。其揆一也。是以圣上穆然。惟文之卹。瞻前顾后。是绍是维。臣悦职监祕书。摄官承乏。祗奉明詔。窃惟其宜。谨约撰旧书。通而敘之。总为帝纪。列其年月。比其时事。撮要举凡。存其大体。旨少所缺。务从省约。以副本书。以">
<title>《前汉纪》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《前漢紀》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">[東漢] 198年-200年</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">字史算醫,</span> <br/>
          字数： <span class="inputVal" id="bknum">[book_length]211855</span> <br/>
          说明： <span class="inputVal" id="bkdec">昔在上聖。唯建皇極。經緯天地。觀象立法。乃作書契以通宇宙。揚于王庭。厥用大焉。先王以光演大業。肆於時夏。亦唯翼翼。以監厥後。永世作典。夫立典有五志焉。一曰達道義。二曰彰法式。三曰通古今。四曰著功勳。五曰表賢能。於是天人之際。事物之宜。粲然顯著。罔不能備矣。世濟其軌。不殞其業。損益盈虛。與時消息。雖臧否不同。其揆一也。是以聖上穆然。惟文之卹。瞻前顧後。是紹是維。臣悅職監祕書。攝官承乏。祗奉明詔。竊惟其宜。謹約撰舊書。通而敘之。總為帝紀。列其年月。比其時事。撮要舉凡。存其大體。旨少所缺。務從省約。以副本書。以為要紀。未克厥中。亦各其志。如其得失。以俟君子焉。
漢興繼堯之冑。承周之運。接秦之弊。漢祖初定天下。則從火德。斬蛇著符。旗幟尚赤。自然之應。得天統矣。其後張蒼謂漢為水德。而賈誼公孫弘以為土德。及至劉向父子。乃推五行之運。以子承母。始自伏羲。以迄于漢。宜為火德。其序之也。以為易稱帝出乎震。故太皞始出于震。為木德。號曰伏羲氏。共工氏因之為水德。居水火之間。霸而不王。非其序也。炎帝承木生火。固為火德。號曰神農氏。黃帝承之。火生土。故為土德。號曰軒轅氏。帝少昊滅。帝摯承之。土生金。故為金德。號曰金天氏。帝顓頊承之。金生水。故為水德。號曰高陽氏。帝嚳承之。水生木。故為木德。號曰高辛氏。帝堯始封于唐。高辛氏衰而天下歸之。號曰陶唐氏。故為火德。即位九十載。禪位于帝舜。號曰有虞氏。故為土德。即位五十載。禪位于伯禹。號曰夏后氏。故為金德。四百四十二年。湯伐桀。王天下。號曰殷為水德。六百二十九年。武王滅紂。王天下。號曰周為木德。七百六十七年。秦昭王始滅周。而諸侯未盡從。至昭王之曾孫政。遂并天下。是為始皇帝。有天下十四年。猶共工氏焉。非其序也。自周之滅。及秦之亡。凡四十九年。而漢祖滅秦。號曰漢。故為火德矣。在昔陶唐之後。有劉累者。以</span> <br/>
          封面： <span class="inputVal" id="bkimg">Z_11734.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《前漢紀》
[book_date][東漢] 198年-200年
[book_length]211855
[book_img]Z_11734.jpg


[book_title]高祖皇帝紀一
昔在上聖。唯建皇極。經緯天地。觀象立法。乃作書契以通宇宙。揚于王庭。厥用大焉。先王以光演大業。肆於時夏。亦唯翼翼。以監厥後。永世作典。夫立典有五志焉。一曰達道義。二曰彰法式。三曰通古今。四曰著功勳。五曰表賢能。於是天人之際。事物之宜。粲然顯著。罔不能備矣。世濟其軌。不殞其業。損益盈虛。與時消息。雖臧否不同。其揆一也。是以聖上穆然。惟文之卹。瞻前顧後。是紹是維。臣悅職監祕書。攝官承乏。祗奉明詔。竊惟其宜。謹約撰舊書。通而敘之。總為帝紀。列其年月。比其時事。撮要舉凡。存其大體。旨少所缺。務從省約。以副本書。以為要紀。未克厥中。亦各其志。如其得失。以俟君子焉。
漢興繼堯之冑。承周之運。接秦之弊。漢祖初定天下。則從火德。斬蛇著符。旗幟尚赤。自然之應。得天統矣。其後張蒼謂漢為水德。而賈誼公孫弘以為土德。及至劉向父子。乃推五行之運。以子承母。始自伏羲。以迄于漢。宜為火德。其序之也。以為易稱帝出乎震。故太皞始出于震。為木德。號曰伏羲氏。共工氏因之為水德。居水火之間。霸而不王。非其序也。炎帝承木生火。固為火德。號曰神農氏。黃帝承之。火生土。故為土德。號曰軒轅氏。帝少昊滅。帝摯承之。土生金。故為金德。號曰金天氏。帝顓頊承之。金生水。故為水德。號曰高陽氏。帝嚳承之。水生木。故為木德。號曰高辛氏。帝堯始封于唐。高辛氏衰而天下歸之。號曰陶唐氏。故為火德。即位九十載。禪位于帝舜。號曰有虞氏。故為土德。即位五十載。禪位于伯禹。號曰夏后氏。故為金德。四百四十二年。湯伐桀。王天下。號曰殷為水德。六百二十九年。武王滅紂。王天下。號曰周為木德。七百六十七年。秦昭王始滅周。而諸侯未盡從。至昭王之曾孫政。遂并天下。是為始皇帝。有天下十四年。猶共工氏焉。非其序也。自周之滅。及秦之亡。凡四十九年。而漢祖滅秦。號曰漢。故為火德矣。在昔陶唐之後。有劉累者。以御龍事孔甲。為御龍氏。在商為豕韋氏。在周為唐杜氏。其適晉國者為范氏。別處秦者為劉氏。當戰國時。劉氏徙于魏。遷于沛之豐邑。處中陽里。而高祖興焉。
漢高祖諱邦。字季。初昭靈后嘗息大澤之陂。夢與神遇。是時雷電晦冥。太上皇視之。見蛟龍臨之。遂有娠而生高祖。隆準龍顏。美須髯。左股有七十二黑子。寬仁愛人。有大智度。曾為泗水亭長。嘗從王媼武負貰酒。每飲醉留寢其家。上嘗見光怪。負等異之。輒折契棄券而不責。單父人呂公好相人。有女以為貴。避讎于沛。沛令求其女不與。及見高祖狀貌。公奇之。因以女妻焉。是為呂后。生孝惠魯元公主。嘗有老父過乞漿。相呂后孝惠魯元公主皆大貴也。及見高祖。乃大喜曰。夫人兒子。蒙君之力也。君貴不可言也。遂去不復見。高祖以亭長送徒驪山。夜行經豐西澤中。有蛇當道。拔劍斬之。遂過。後人至者。見一老嫗哭蛇曰。此白帝子也。向赤帝子遇而殺之。嫗因忽然不見。高祖亡避吏於山澤中。呂后常知其處。云高祖所在。上有赤色雲氣。占氣者山東有天子氣。秦始皇帝乃東遊。欲以厭之。秦二世胡亥元年秋七月。發閭左屯漁陽。陽城人陳勝。字涉。陽夏人吳廣。字叔。皆為屯長。行至蘄。會天大雨。度已失期。失期法當斬。遂因天下之怨謀叛。陳勝以繒為書。置魚腹中。曰陳勝王。令人賣之。士卒得魚者。故已怪之矣。又令吳廣夜於叢祠中構火作狐鳴。曰大楚興。陳勝王。眾乃大驚。遂殺其將尉。號令徒屬。稱大楚。勝為大將軍。廣為都尉。攻掠城邑。至陳。眾數萬人。勝自立為楚王。大梁人張耳陳餘諫曰。將軍出萬死之計。為天下除殘賊。今始至陳為王。是示天下私也。不如立六國後。自為樹黨。進師而西。則野無交兵。縣無守城。誅暴秦。安據咸陽。以令諸侯。天下可圖也。勝不聽。以陳人武臣為將軍。耳餘為校尉。北徇趙地。當此之時。楚將徇地者甚眾。楚兵數千。聚黨者不可勝數。以吳廣為假王。監諸將。以周文為將軍。眾十餘萬。西至戲水。蓋百二十萬矣。秦令將軍章邯。赦驪山作徒七十萬人以擊之。是時吳廣別圍滎陽。不能下。將軍田臧等謀曰。假王驕。不可與計謀。乃矯陳王命誅吳廣。進兵而西。是歲太曰再經天。占曰法為大兵。天下易王。九月沛人殺其令。高祖為沛公。蕭何為丞相。曹參周勃以中涓從。夏侯嬰樊噲為舍人。蕭何即沛主獄吏。曹參沛獄掾。嬰沛廄騶。勃以織簿為產。噲以屠狗為事。皆公之舊也。是時沛公在外黃。兵眾數百人。蕭何等欲應陳勝。故召沛公立之。收沛子弟得三千人。而項籍亦起兵會稽。籍字羽。故楚將項燕之孫也。羽初起時。年二十四。身長八尺二寸。目重瞳子。力能扛鼎。與季父項梁避讎於吳。梁好為辯說。陰有大志。吳中賢士大夫皆出梁下。梁乃與籍殺會稽太守殷通。佩其印綬。自號為會稽將。籍為裨將。徇下邳縣。張耳陳餘既至趙。說豪傑曰。秦為亂政虐刑。殘賊天下。北有長城之役。南有五嶺之戍。內外搔動。百姓罷弊。財匱力盡。重以苛法。使天下父子不相聊生。陳王奮臂為天下唱始。莫不響應。於此時不成封侯之業者。非人豪也。因天下之力。誅無道之秦。報父兄之讎。而成大業者。此壯士之一時也。皆然其言。乃收兵數萬人。遂下趙十餘城。武臣自號為武信君。進軍圍范陽。范陽人蒯通為其令徐公說武信君曰。范陽令欲以其城先下君。而君不利之。則諸守皆為金城湯池。不可攻也。君計莫若以黃屋朱輪以迎范陽令。使馳鶩乎燕趙之郊。則邊城皆喜。相率而降。此由以下阪而走丸也。武信君乃以侯迎徐公。燕趙聞之。降者三十餘城。耳餘聞諸將徇地者多畏以讒得罪。又怨陳王。不以己為將軍。陳王欲誅其家。柱國房君賜諫王曰。秦王未亡而誅趙王家。是復生一秦也。不如因賀之。令進兵擊秦。勝從之。耳餘與趙王謀曰。王王趙非楚意也。楚已誅秦。必加兵於趙。不如北徇燕地以自廣。南據大河。北有燕代。楚雖勝秦。不敢制趙。若不勝秦。必重趙。趙承秦楚之弊。可以得志於天下。乃使韓廣北徇燕地。燕人欲立廣。廣曰。母在趙不可也。燕人曰。夫以楚之強不敢害趙。趙獨安敢害將軍之家。廣乃自立為王。而趙亦歸其家。趙王略地燕界。間行為燕軍所得。囚之以求割地。趙使請王。燕輒殺之。有廝養卒請使燕軍。說燕將曰。夫張耳陳餘與武臣俱。杖馬策下趙數十城。豈樂為人臣哉。顧其勢初定。且以長幼相次。先立武臣以持趙心。今趙地已服。此二人名為求王。實欲令燕殺之。而分王其地。夫以一趙尚陵少燕。今以兩賢王立。左提右挈。而齎直義。破燕必矣。燕乃遣趙王。廝養卒為御而歸。魏人周市為陳王定魏。魏人欲立市。市曰。國家昏亂。忠臣乃見。乃請於陳王。立故魏公子咎為魏王。故齊王田氏之族儋。亦殺縣令自立為齊王。章邯敗楚軍。殺周文於邯鄲。殺田臧於敖倉。楚將皆敗。秦遂攻陳破之。
沛公二年冬十月。秦將圍沛公於豐。出與戰敗之。十一月。沛公引兵之薛。令雍齒守豐。趙將李良為章邯所招。遂叛。以兵襲武臣。武臣死。張耳陳餘出走。十二月。陳勝之御莊賈。殺陳勝以降秦。楚人葬之碭。諡曰隱王。勝故中涓人。呂臣復收餘兵攻陳。以殺莊賈。是時勝先令將軍秦嘉掠地。及勝死。嘉立景駒為楚王。初。勝嘗與人傭耕。相謂曰。富貴無相忘。耕者笑曰。汝今傭耕。何富貴也。勝曰。鷰雀安知鴻鵠之志哉。及勝為王。耕者叩門曰。吾欲見涉。勝見之。出入輕慢。益發舒。勝貧賤故。毀傷威重。勝斬之。故人皆棄而去。由是無親勝者。以朱房為忠正。胡武為司過。以苛察為忠。而勝任之。是故諸將不親附。此其所以亡也。雍齒以豐叛降于魏。春正月。張耳陳餘收趙眾擊李良。良敗走歸章邯。耳餘乃立舊趙之後趙歇為趙王。沛公將見景駒。遇張良于留。良韓人。其先五世相韓。及韓亡。良弟死不葬。悉以家財求客。報讎彊秦。秦始皇東游。良募力士擊之。誤中副車。亡匿下邳。游于圯上。有一老父至。直墮其履。顧謂良曰。孺子下取履。良甚怪愕。為其老。乃取履跪而進之。父曰。孺子可教矣。後五日與吾會此。及期而良後至。老父怒之。凡三期而良先至。老父乃喜。遺書一編。曰讀此即為王者師。後十三年。見我于齊北穀城山下。黃石即我矣。遂去不復見。其書乃太公兵法也。良乃以說沛公。沛公善之。良曰。沛公殆天所授。故遂屬焉。項梁以八千人渡江。聞陳嬰已下東陽。欲與連和。嬰者故果陽令吏。縣中欲立為王。嬰母曰。汝家世貧賤。今暴得大名不祥。不如以兵屬人。事成猶得封侯。事不成。禍有所歸。而易以亡。嬰遂以兵屬梁。黥布亦以兵屬梁焉。布。六人也。少時客相之。當黥而王。及其黥也。乃欣然而喜。輸徒驪山。遂亡走至江中。聚徒屬而從項梁。夏四月。項梁殺景駒、及秦嘉止薛。沛公往從之。梁益沛公兵。遂攻豐拔之。雍齒奔魏。居巢人范增年七十餘。說梁曰。秦滅六國。楚最無罪。自懷王入秦不反。楚人憐之。故語曰。楚雖三戶。亡秦必楚。今陳勝首事不立楚後。其勢不長。今君起江東。楚蜂起之將皆爭附君者。以君世世楚將。為能復立楚後也。梁乃求懷王之孫心。心為人牧羊。六月。楚心立。號曰懷王。陳嬰為上柱國。梁為大將軍。號武信君。封沛公為武安侯。為碭郡長。張良亦說項梁立韓公子成為韓王。良為司徒。略韓地。章邯遣兵攻魏。魏將周市請救于齊楚。市以二國師不至。章邯擊殺市。遂圍臨濟。魏王咎偽使其人納降而自殺。章邯進伐齊。殺田儋。儋從弟榮收餘兵保東阿。齊王建之弟田假自立為齊王。田角為相。田簡為將軍。章邯圍東阿。沛公項梁救之。大破章邯。秋七月大雨霖。至于八月。田榮歸逐田假。立儋子市為王。己為相。榮從弟橫為將軍。田假奔楚。田角田簡奔趙。項梁遂追秦軍。使召齊王兵俱西。榮曰。楚殺田假。趙殺角。簡乃出兵。梁曰。田假窮來投我。我不忍殺。齊使曰。夫虺蝮螫手則斷手。螫足則斷足。為其害體也。夫田假角簡之在楚趙。豈有手足之戚。何故不殺。梁不聽。齊遂不肯出兵。沛公項梁敗秦師于雍丘。斬秦將李由。而梁益輕秦。有驕色。故楚令尹宋義諫曰。臣聞戰勝將驕卒惰者敗。今卒少惰矣。秦兵日盛。臣為君畏之。梁不聽。使宋義于齊。遇齊使者。義曰。武信君必敗。公徐行即免。疾行必及禍矣。九月。章邯大破楚於定陶。項梁死。齊使徐行。不及禍也。魏王咎之弟豹復收眾自立為魏王。楚懷王都彭城。約諸侯曰。先入咸陽者王之。章邯既敗項梁。以楚不足憂。乃北伐趙。大破之。趙王歇保鉅鹿。秦將王離圍之。章邯軍其南。築甬道而輸之粟。楚救趙。以宋義為上將。號曰卿子冠軍。項羽為次將。范增為下將。遣沛公別西入關。於是灌嬰以中涓從。嬰。洛陽販繒者也。是時曹參數有戰功。封為執帛侯。號建成君。
沛公三年冬十月。齊將田都叛田榮。將兵助楚。十有一月。楚師至于河上。項羽謂宋義曰。疾引兵渡河。我擊其外。趙應其內。破秦軍必矣。義曰。不然。今秦攻趙。戰勝則兵罷。我承其弊。不勝。則我鼓行而西。必舉秦矣。故不如鬥秦趙。夫擊輕銳。我不如公。坐運籌策。公不如我。因令軍中曰。猛如虎。很如羊。貪如狼。彊不可令者。皆斬。遣其子襄相齊。身送之至無鹽。飲酒高會。羽曰。將軍戮力伐秦。而久留不行。歲飢民貧。卒食半菽。軍無見糧。乃更飲酒高會。不因趙食與并擊秦。乃曰承其弊。夫以秦之彊。攻新造之趙。其勢必舉趙。趙亡而秦益彊。何弊之承。且國兵新破。王寢不安席。埽境內而屬之將軍。國家安危。在此一舉。今不卹士卒而徇私。非社稷之臣也。羽乃晨朝宋義。即入帳中。斬宋義頭以出。令軍中曰。宋義與齊王謀反。王陰令籍誅之。乃使報命於王。王以羽為大將軍。十有二月。項羽濟河。沈船破釜。燒廬舍。令人持三日糧。至則圍王離。與秦軍遇。九戰九勝。絕甬道。大破秦軍。虜王離。當此時諸侯救鉅鹿者十餘壁。莫敢進。及楚擊秦。諸侯皆從壁上望。楚戰士無不一當十。又羽呼聲動天地。諸侯軍人人莫不怖懼。於是既破秦軍。羽見諸侯上將。入轅門。膝行而前。莫敢仰視羽者。由是為諸侯上將軍。兵皆屬羽焉。於是羽威權遂振四海。初。宋義與項羽將五萬。距秦三將。當王離與羽大戰時。精兵四十萬眾。并章邯軍故也。是時枉矢西流如火。流星蛇行。若有首尾。廣長如一匹布著天。矢星墜至地即石也。枉矢所觸。天下所共伐也。凡枉矢之行。以亂平亂。項羽伐秦之應。沛公又敗秦軍于栗邑。陳餘遺章邯書曰。白起為秦將。南拔鄢郢。北坑馬服。攻城略地。不可勝計。卒賜死于杜郵。蒙恬北逐戎人。開榆中之地數千里。竟死于雲陽。何者。功多而秦不能封。因以法誅之。今將軍為將三年。所亡失以十萬數。而諸侯並起。丞相趙高專政日久。今事急。恐二世誅之。必因以法誅將軍以塞責。使人更代以免其禍。將軍居外久。多內隙。有功必死。無功亦死。且夫天亡秦。愚智皆知之。今將軍內不能直諫。外為亡國將。孤立而欲長存。豈不哀哉。章邯狐疑。陰與項羽約。未決。鉅鹿之圍。陳餘以數萬人軍在鉅鹿北。力不能救趙。張耳令張靨陳釋召餘。餘遣靨釋將五千人當秦軍。皆沒。及罷圍。耳責怒餘。餘曰。所以不進死。欲報秦也。今赴秦軍。如以肉餧虎。當何益也。耳又以為餘殺靨釋。餘怒曰。不意君之望臣深也。乃解印綬去。耳取之。遂收其軍。餘與數百人之河上漁獵。初。耳餘為刎頸交。俱隱身為里監門。餘常父事耳。由是有隙。春二月。沛公過高陽。酈食其為里監門。年六十餘。縣中謂之狂生。乃求見沛公。沛公方踞床。令兩女子洗足。食其長揖不拜。曰足下必欲舉義兵。誅無道秦。不宜距見長者。沛公輟洗謝之。食其進計曰。天下之郡。陳留當衝。四通五達之郊也。又多積粟。臣請使其令下公。即不聽。舉兵攻之。臣為內應。破陳必矣。於是沛公引兵隨而攻之。遂取陳留。號食其為廣野君。食其言弟商以為將軍。時商聚黨數千人。以兵屬焉。夏六月。沛公攻宛。韓王使張良從南陽太守呂齮保城不下。沛公欲遂西。張良曰。彊秦在前。宛兵在後。此危道也。乃圍宛。宛急。南陽太守呂齮擬自殺。其舍人陳恢。逾城出見沛公曰。宛吏懼死。皆堅守。足下盡力攻之。死傷者必眾。引兵西去。宛必隨之。足下前則失咸陽之約。後有彊宛之患。不如降之。封其守。引其甲卒而西。北城未下者。必開門而待足下矣。沛公曰善。秋七月。封南陽太守齮為殷侯。封陳恢為千戶侯。引兵而西。無不下者。軍所過不虜掠。秦民喜。章邯遂降項羽。盟于殷墟之上。立邯為雍王。置軍中。長史欣為上將。將秦降卒前行。八月。沛公攻武關。趙高殺二世以請和。求分王關中。沛公不聽。高乃立二世兄之子嬰為王。嬰立。誅滅趙高。遣兵距嶢關。張良曰。秦兵尚彊。未可輕也。願益張旗幟諸山上為疑兵。令酈食其持重寶以啗秦將。秦將果欲連和俱西。沛公欲聽之。良曰。今獨其將欲叛。士卒恐不從。從必危。不如因其懈而擊之。乃擊秦軍。大破之。遂至藍田。

[book_title]高祖皇帝紀二
漢元年冬十月。五星聚于東井。從歲星也。東井。秦之分野。五星所聚。是謂易行。有德者昌。無德者殃。沛公至霸上。秦王子嬰素車白馬。繫頸以組。奉皇帝璽降于軹道旁。沛公執之以屬吏。於是秦遂亡矣。本傳曰。賈生之過秦曰。秦孝公據崤函之固。擁雍州之地。君臣固守以闚周室。有席卷天下并吞八荒之心。當此之時。商君佐之。內立法度。務耕織。修守戰之備。外連橫而鬥諸侯。於是秦人拱手而取西河之外。及惠文武昭襄。蒙故業。因遺策。南取漢中。西取巴蜀。東割膏腴之地。收要害之郡。諸侯恐懼。會盟而謀弱秦。合從締交。相與為一。常以十倍之地。百萬之軍。仰關而攻秦。秦人開關延敵。九國之師。逡巡而不敢進。秦無亡矢遺鏃之費。而天下已困矣。於是從散約敗。爭割地而賂秦。秦有餘力而制其弊。追亡逐北。伏尸百萬。流血漂櫓。因利乘便。宰割天下。分裂山河。彊國請伏。弱國入朝。及至始皇。奮六世之餘烈。振長策而御宇內。吞二周而亡諸侯。履至尊而制六合。南取北粵之地。以為桂林象郡。百越之君。頫首繫頸。委命下吏。乃使蒙恬。北築長城而守藩籬。郤匈奴七百餘里。然後踐華為城。因河為池。據億丈之峻。臨不測之深以為固。良將勁弩。守要害之地。信臣精卒。陳利兵而誰何。天下已定。始皇之心。自以關中之固。萬世之業也。於是廢先王之典。焚百家之言。以威力為至道。以權詐為要術。百姓失望。而天下懷怨矣。故陳涉起於行陣之間。將數萬之眾。轉鬥而攻秦。斬木為兵。揭竿為旗。天下雲合響應。贏糧而影從。山東豪傑。並起而亡秦族矣。夫秦以區區之地。致萬乘之權。然後以六合為家。崤函為宮。一夫作難。而七廟隳。身死人手。為天下笑者。何也。仁義不施。而攻守之勢異也。沛公入咸陽。宮室婦女珍寶犬馬之飾甚盛。欲留之。張良諫沛公曰。秦為無道。故使沛公得至於此。今始至秦。即安其樂。此助桀為虐也。乃還軍霸上。諸將皆爭取秦寶貨。蕭何獨悉收秦圖書。十有一月。沛公與秦人約法三章。殺人者死，傷人者刑，及盜抵罪。吏人皆安堵如故。民爭獻牛酒。又讓不受。於是民知德義矣。沛公乃遣兵距關。欲王關中。是時項羽率諸侯兵四十萬眾。號百萬眾。西至新安。卒心不服出怨言。羽乃夜擊之。坑秦降卒二十餘萬人。十有二月。遂至鴻門。欲擊沛公。項羽季父項伯告張良令出。良曰。今事急亡去則不義。乃告沛公。令見項伯。自解于項羽。沛公遂見羽於鴻門。亞父范增欲擊沛公。羽不聽。范增謂項莊曰。汝入以劍舞。因擊沛公。項莊既舞。項伯常以身蔽沛公。於是甚急。賢成君樊噲聞之。杖劍楯衝門而入。立於帳下。羽曰。壯士哉。賜之卮酒豚肩。既飲酒。拔劍切肉。肉盡。因責讓羽曰。沛公先定關中。以待大王。今大王聽讒臣之言。乃欲誅沛公。臣恐天下解心疑大王也。所以遣兵守關者。以備他盜也。羽默然。遂無誅。沛公乃還霸上。范增怒曰。吾屬今為沛公虜矣。羽遂殺子嬰。收其寶貨婦女而東。燒秦宮室。火三月不滅。韓生說羽令都關中。羽曰。富貴不歸故鄉。如衣錦夜行。韓生曰。人謂楚人曰沐猴而冠。果然。羽聞之怒。殺韓生。羽所過殘賊。秦人失望。春正月。羽陽尊懷王為義帝。徙之長沙。都郴。羽自立為西楚霸王。王梁楚地九郡。都彭城。立沛公為漢王。王巴蜀漢中四十一縣。都南鄭。三分關中。立秦三將。章邯為雍王。司馬忻為塞王。董翳為翟王。黥布為九江王。徙趙王歇為代王。立張耳為常山王。徙魏王豹為西魏王。徙燕王廣為遼東王。燕將臧荼為燕王。徙齊王市為膠東王。齊將田都為齊王。趙將司馬邛數有功。立為殷王。瑕丘申陽先下河南。迎楚王於河上。立陽為河南王。吳芮率百越佐諸侯。立芮為衡山王。義帝柱國共敖。別將擊河南功多。立敖為臨江王。舊齊王建之孫田安。初以濟北數城降。立為濟北王。田榮背項梁。陳餘不從入關。故皆不王。然素聞餘賢。封南皮三縣為鄱君。別將枚鋗功多。封十萬戶侯。夏四月。諸侯皆就國。漢王欲叛楚。蕭何諫曰。雖王漢中之惡。不猶愈於死乎。且語稱天漢。其稱甚美。夫能屈於一人之下。則伸於萬人之上。湯武是也。願大王王漢。撫其民以致賢人。收用巴蜀。還定三秦。天下可圖也。乃就國。賜曹參爵為建成侯。樊噲為臨武侯。張良燒絕棧道。示無還心。良因絕棧道而還於韓。於是沛公遂至南鄭。封呂公為臨泗侯。淮陰人韓信為治粟都尉。初。信家貧。常寄食於下鄉亭長。亭長妻厭之。乃自絕而去。釣於下邳城下。有漂母憐信。食信數十日。信曰。富貴我必厚報母。母怒曰。大丈夫不能自食。吾豈求報乎。淮陰市有少年眾辱信曰。能死殺我。不能死出我跨下。信遂俛而出其跨下。市人大笑之。信母死。家貧無以葬。乃行營高敞葬地。令其傍可置萬家者。後事項羽為郎中。羽不能用而去。歸於漢。坐事當斬。已伏鑕。仰視乃見夏侯嬰曰。王不欲取天下邪。而斬壯士。太僕嬰言之於王。赦之不誅。以為都尉。蕭何知其賢。王不能用。信亡。蕭何遽自追之。不及以聞。三日乃至。王怒曰。何之。何曰。追亡者耳。王曰。諸將亡者十輩。公無所追。追信。詐也。何曰。諸將易得耳。大王必欲定天下。非信無可用者。王乃以為大將軍。何曰。大王性素慢人。每拜大將軍。若召小兒。此信所以去也。宜立壇場。齋七日。設九賓禮而拜之。既拜信。眾咸驚焉。信見王曰。今東向爭天下。豈非項王也。王曰然。信曰。大王自料勇悍仁彊孰與項王。王曰。不如也。信再拜曰。唯信亦以為大王不如也。然項王喑嗚叱吒。千人皆靡。然不能屬任賢將。此特匹夫之勇耳。項王與人恭敬。人有疾病。流涕與之分食。至於封賞。吝而不能與。此特匹婦之仁耳。雖王天下。不居關中。都彭城。又背義帝約。而以親疏王諸侯不平。所過無不殘滅。百姓不附。雖名為伯。實失天下心。故曰其強易弱。今大王誠能反其道。任天下武勇。何所不誅。以天下城邑封功臣。何所不服。以義兵從思東歸之士。何所不勝。且三秦王詐其眾降諸侯。項王詐坑秦降卒二十餘萬人。唯邯忻翳等三人得脫。秦人父兄怨此三人。痛入骨髓。大王入關。秋毫一無所取。除秦苛法。吏人無不欲得大王王秦。於諸侯之約。大王當王關中。王失職之蜀。秦人無有不恨者。今大王舉兵而東。三秦可傳檄而定也。於是王大喜。自以為得信晚也。五月。與韓信俱東。蕭何留守蜀。王進兵襲雍王章邯。敗走廢丘。令將軍樊噲圍之。王遂東。田榮怨項羽不肯王己。又不令市徙膠東。市畏楚。亡之國。六月。田榮殺市。自立為齊王。而擊田都。都亡走楚。田榮與彭越將軍印綬。令反徇梁地。越者。昌邑人也。初少年相聚百餘人。請越為長。與期會。十餘人後至。越曰。請斬最後至一人。眾皆笑曰。何至如是。越遂斬之。立約束而盟。徒屬皆驚而不敢仰視。後眾萬餘人在鉅野中無所屬。乃受榮印綬。擊殺濟北王安。榮遂并三齊之地。遼東王韓廣不肯徙之國。故燕王臧荼殺廣。并其地。塞王忻翟王翳來降。項王殺韓王成。以張良從漢入秦故也。以故吳令鄭昌為韓王。距漢。張良遺項羽書曰。漢失職之蜀。欲得關中。如約則止。不敢反也。又以齊反書遺羽曰。齊欲滅楚國。羽以故不南而北擊齊兵。九江王稱疾。遣四千人助楚。是歲實乙未也。
二年冬十月。項羽使九江王布殺義帝于郴。陳餘既怒張耳。且怒項羽之不王己也。乃請兵于齊以伐趙。破常山。趙王張耳欲走楚。齊客有甘公者說耳曰。漢王入秦。五星從歲星於東井。其占曰當以義取天下。漢入秦可謂能義矣。楚雖彊。後終屬於漢耳。乃走漢。漢以故秦柱下史陽武人張蒼為常山太守。陳餘迎趙王歇。反之於趙。立餘為代王。餘以趙王弱乃使夏說為國相居代。餘相趙。張耳間行歸漢。漢以為成信侯。河南王韓王來降。十有一月。立舊韓王孫信為韓王。使諸將略地。若一郡降者。封萬戶侯。王使人招陳餘。陳餘曰。漢殺張耳乃從。漢乃求人類耳者送其首。餘將從漢。聞耳詐死。乃止。春正月。項羽伐齊殺田榮。齊降於楚。羽焚其城郭。殺降卒。繫虜老弱。齊復叛楚降漢。漢王立社稷於長安。施恩惠。賜人爵。蜀漢人從軍者家復租稅二歲。關中人從軍者復租一歲。人年五十已上。能善道教訓者復徭役。常以十月賜民牛酒。蕭何守關中。治櫟陽宮。定約束。轉漕給軍。專任關中事。是時沛人王陵聚黨數千人在南陽。始來從漢。項羽得陵母。漢使至楚。羽使母招陵。陵母見使者曰。為我告陵。漢王長者也。終事之無二心。因伏劍死。三月。魏王豹降。陳平因魏無知始來。陳平、陽武人也。家貧好讀書。少時嘗為里中社宰。分肉甚平均。父老善之。平曰。嗟乎。使平宰天下。亦如此肉矣。事魏王及項羽不能用。歸漢。漢王與參乘。令典護諸將。諸將皆怒曰。大王一旦得楚之亡卒。乃命監護長者。王愈益任用之。王至洛陽。新城三老董公說王曰。臣聞順德者昌。逆德者亡。兵出無名。事故不成。明其為賊。敵乃可服。項王殺義帝。是天下之賊也。夫仁者不以勇。義者不以力。若三軍之眾。為之素服。以告諸侯。而事東伐。此湯武之舉也。王善之。乃與義帝發喪。大臨三日。素縞以告諸侯。夏四月。田橫立榮子廣為齊王。橫為相。止城陽。項羽與齊戰。漢王率諸侯之師凡五十六萬人東襲楚。至外黃。彭越將三萬人歸漢。漢拜為相國。令定梁地。王遂入彭城。悉收楚美人寶貨。置酒高會。羽聞之。留其將擊齊。自以精兵三萬人歸。晨襲漢軍於濉水上。從旦至日中。殺漢士卒十餘萬人。皆入濉水。濉水為之不流。漢軍大敗。圍王三匝。會天大風。揚沙晝晦。楚軍大亂。而王得與數十騎遁去。道逢孝惠魯元公主載行。楚追急。輒推墮之。夏侯嬰嘗收載之。遂得免。而太公呂后被獲于楚。時諸侯皆復歸楚。楚進兵而西。蕭何悉發關中卒詣軍。韓信亦收餘兵。與王會擊楚于京索間。大敗之。騎將灌嬰又敗楚騎于滎陽東。故楚師不能復進。陳平為亞將。屬韓信。或曰。陳平雖美丈夫。如冠玉耳。未有所知也。平居家盜婬其嫂。在官受金。王以讓魏無知。無知曰。大王所知者行也。臣所言者能也。顧其計誠足以益國耳。又何疑。王以平為護軍中尉。盡監護諸將。諸將乃不敢言。王謂群臣曰。誰能為我說九江王令背楚。項羽必留。必留三月。我之取天下。可以萬全。有儒者隨何請使。至九江。三日不得見。何說太宰曰。今臣所言是邪。大王所欲聞。非邪。何等二十人伏斧鑕於淮南市。以明大王背漢而與楚也。太宰言之於王而見之。何曰。竊見大王之與楚。何也。王曰。寡人北面而臣事之。何曰。大王臣事楚者。以為可託國也。項王伐齊。身自負版築以為士卒先。大王宜悉舉淮南之眾。身為先鋒。乃發四千人以助楚。夫北面而臣事人者。固若是乎。漢王戰於彭城。項王未出齊也。大王宜埽淮南之眾。日夜會戰。今無一人渡淮者。垂拱而觀其孰勝。夫託國於人固若是乎。大王提空名以向楚。而欲厚自託。臣竊危之。夫楚兵雖彊。負不義之名。以其背盟約而殺義帝也。漢王收諸侯之兵。還守成皋滎陽下。獨深溝高壘。分卒守徼乘塞。楚人還兵間行。以梁地深入敵國八九百里。楚欲戰則不得。攻城則力不能。老弱轉輸千里之外。漢堅守不動。進則不得前。退則不得解。楚亦不足恃也。楚勝則諸侯自危懼而相救。夫楚之彊。適足以致天下之兵耳。臣非以淮南之眾。足以亡楚也。今大王舉兵而背攻楚。楚王必留數月。漢之取天下。可以萬全。大王不與萬全之漢。而自託於危亡之楚。臣竊惑之。布陰許之。會楚使至。方急責布發兵。何直入曰。九江王已歸漢。楚何得以令發兵。布甚愕。何因令布殺使者而起兵項羽使龍且擊淮南而身攻下邑。六月漢王歸櫟陽。引水灌廢丘。章邯自殺。壬午。立子盈為太子。赦罪人。關中大飢。米斗五千。人相食。秋八月如滎陽。使酈食其說魏王豹。豹曰。漢王侮慢人。罵詈諸侯王如奴虜耳。吾不忍復見也。食其還。王問魏大將軍誰也。曰柏直也。王曰此將其口尚乳臭。不能當韓信。騎將馮敬不能當灌嬰。步將項他不能當曹參。吾無患矣。乃以韓信為左丞相。與曹參灌嬰俱擊魏。韓信聞魏不以周叔為大將軍乃喜。遂進兵。偽陳船欲渡臨晉。魏聚伏兵以距之。信乃伏兵從下陽。以木罌缶渡軍、襲安邑。虜魏王豹。初。豹有姬曰薄姬。許負相之。當生天子。豹恃此而反。豹敗。王遂納薄姬。是生文帝。
三年冬十月。韓信張良及曹參等破代。擒夏說。進伐趙。獲趙王歇。斬成安君陳餘。韓信之伐趙也。廣武君李左車說成安君陳餘曰。漢兵乘勝遠鬥。其鋒不可當也。臣聞千里餽糧。士有飢色。樵蘇後爨。師不宿飽。今井陘之道。車不得方軌。騎不得成列。行數百里。其勢糧食必在後。願足下假臣奇兵三萬人。從間路絕其輜重。足下深溝高壘勿與戰。彼前則不得鬥。退則不得還。野無所掠。不十日。兩將之頭可懸于麾下矣。陳餘曰。韓信兵號數萬。千里徑來襲我。亦不罷勞。今我二十萬。避而不擊。後有大者。何以距之。諸侯謂吾怯而輕來伐我。不聽。韓信使人闚之。知其不用廣武君計。乃敢進兵。未至井徑口三十里。止舍。夜半選輕騎二千人。人持一赤幟。從間道萆山而望趙軍。信戒曰。趙見我走。必空壁逐我。汝疾入。拔趙幟。立漢赤幟。乃使萬人先行。背水為陣。平旦。信建大將旗鼓出井陘口。趙開壁擊之。大戰良久。於是信耳佯不勝。偽棄旗鼓。走還水上軍。趙空壁爭漢旗鼓。逐信耳。於是二千騎馳入趙壁。皆拔趙幟。立漢赤幟二千。趙軍不能敗水上軍。乃還。見漢赤幟。大驚。以為漢皆已破趙眾矣。遂亂而走。趙將雖斬之不能禁。於是漢兵夾擊大破之。既而諸將問信曰。兵法右背山陵。前左水澤。今將軍令臣等反背水陣。何也。信曰。置之死地而後生。此兵法也。且信非得素拊循士大夫也。所謂驅市人而戰。故置之死地。既人人自為戰。即與生地皆走。尚安得而用之乎。諸將皆服。曰非所及也。信令軍中曰。生得廣武君購千金。信得之。乃東面師事之。問曰。吾欲北攻燕。東伐齊。何如。對曰。敗軍之將。不可以語勇。亡國之大夫。不可以圖存。又何問焉。信曰。向使成安君聽子之計。則信亦將為子擒矣。固問之。對曰。足下威振諸侯。名聞海內。然士卒罷勞。其實難用。今足下舉倦弊之兵。頓之燕堅城之下。情見力屈。曠日糧竭。若燕不拔。齊必距境以自彊。二國相持。則劉項之權。未有所分也。不如按甲休兵。日享士卒。大夫北首燕路。然後使一乘之使。奉咫尺之書。燕不敢不從。燕從而臨齊。齊雖有智者。亦不能為齊計也。兵法固有先聲而後實者。此之謂也。信曰善。乃發使使燕。燕聽命。於是請立張耳為趙王。以拊循趙眾。甲戌晦日有食之。十二月。九江王布及隨何至。布為楚所攻敗。故間行而來。王拒楚於成皋。與酈食其謀撓楚權。食其曰。昔湯伐桀。封其後于杞。武王伐殷。封其後于宋。秦滅六國。使無立錐之地。大王誠復六國之後。彼皆戴仰大王德義。願為大王臣妾。德義已行。南面稱伯。楚必斂衽而朝。王曰善。趨刻印。未行。張子房至。王以問之。良曰。大事去矣。漢王方食。良曰。臣請借前箸以籌之。昔湯武封桀紂之後者。度能制其死命也。今大王能制項籍之死命乎。其不可一矣。武王入殷。表商容之閭。釋箕子之囚。封比干之墓。今大王能乎。其不可二矣。發鉅橋之粟。散鹿臺之財。以賑貧窮。今大王能乎。其不可三矣。偃革為軒。倒戢干戈。示不復用武。今大王能乎。其不可四矣。休馬華山之陽。示無所為。今大王能乎。其不可五矣。息牛桃林之埜。示天下不復輸積。今大王能乎。其不可六矣。天下游士。離親戚捐墳墓。去故舊。從大王遊者。日夜望尺寸之地。今乃立六國後。遊士各歸事其主。從親戚及故舊。大王誰與取天下乎。其不可七矣。且楚唯無彊。六國復撓而從之。大王安得復臣之哉。其不可八矣。誠用此計。大事去矣。漢王輟食吐哺。罵酈生曰。豎儒幾敗乃公事。令趨銷印。
荀悅曰。夫立策決勝之術。其要有三。一曰形。二曰勢。三曰情。形者言其大體得失之數也。勢者言其臨時之宜也。進退之機也。情者言其心志可否之意也。故策同事等而功殊者何。三術不同也。初。張耳陳餘說陳涉以復六國。自為樹黨。酈生亦說漢王。所以說者同。而得失異者。陳涉之起也。天下皆欲亡秦。而楚漢之分。未有所定。時天下未必欲亡項也。且項羽率從六國。攻滅彊秦之時勢則不能矣。故立六國於陳涉。所謂多己之黨。而益秦之敵也。且陳涉未能專天下之地也。所謂取非其有以與人行虛惠而獲實福也。立六國于漢王。所謂割己之有以資敵。設虛名而受實禍也。此同事而異形也。及宋義待秦趙之斃。與昔卞莊刺虎同說者也。施之戰國之時。鄰國相攻。無臨時之急。則可也。戰國之立。其日久矣。一戰勝敗。未必以存亡也。其勢非能急於亡敵國也。進乘利。退自保。故累力待時。乘敵之斃。其勢然也。今楚趙所起。其與秦勢不並立。安危之機。呼吸成變。進則成功。退則受禍。此同事而異勢者也。伐趙之役。韓信軍于泜水之上。而趙不能敗。彭城之難。漢王戰于濉水之上。士卒皆赴入濉水。而楚兵大勝。何則。趙兵出國迎戰。見可而進。知難而退。懷內顧之心。無必死之計。韓信軍孤在水上。士卒必死。無有二心。此信之所以勝也。漢王深入敵國。飲酒高會。士卒逸豫。戰心不固。楚以彊大之威。而喪其國都。項羽自外而入。士卒皆有憤激之氣。救敗赴亡之急。以決一旦之命。此漢之所以敗也。且韓信選精兵以守。而趙以內顧之士攻之。項羽選精兵以攻。而漢以怠惰之卒應之。此同事而異情者也。故曰權不可預設。變不可先圖。與時遷移。應物變化。設策之機也。陳平進謀曰。項王大臣不過數人。大王能捐數萬斤金。間楚君臣。使相疑惑。可以破楚必矣。乃與陳平金四萬斤。不問出入。平多行反間。謂項羽曰。諸將功多矣。而終不得裂地而王。欲與漢為一以滅楚分王其地。項王疑之。夏四月。楚圍漢王于滎陽。歷陽侯范增欲急擊滎陽。項羽不信。增怒乞骸骨歸。未到彭城。疽發背而死。五月。紀信謂王曰。臣請誑楚。可以間出。紀信乃乘王車出東門曰。漢王降楚。楚軍皆稱萬歲。之城東觀。漢王得與數十騎出城西門。令御史大夫周苛與魏王豹守滎陽。周苛曰。反國之王。難與共守。苛乃殺魏豹。項羽見紀信非漢王。乃大驚。怒燒殺紀信。王自西入關。收兵復東。轅生說曰。今出武關。項王必引兵而南大王深壁勿與戰。項羽用兵疾如雷電。令成皋滎陽間且得休息。使韓信等輯河北趙地。連燕齊。君王乃復屯滎陽。如此則楚所備者多力分。于漢王得休息。後與之戰。破楚必矣。漢王從之。王復出軍宛葉間。項羽果引而南。漢兵深壘自守。是時彭越等擊楚。得項聲薛公于下邳。殺之。羽乃自擊彭越。越敗走。羽乃引兵還。拔滎陽。獲周苛。謂苛曰。吾方以公為將軍。封萬戶侯。能為我盡節否。苛瞋目罵之。羽怒乃烹之。遂圍成皋。下之。所殺亦無數。秋七月。有星孛于大角。大角為王坐。本志以為楚王亡之徵也。八月。王饗師河南。欲復戰。郎中令鄭忠說曰。王高壁深壘勿與戰。王乃使從兄劉賈與廬綰將兵入楚地。佐彭越。焚楚積聚。復擊破楚師於燕西。下梁地十七城。九月。東擊彭越。令大司馬曹咎長史欣守成皋。酈食其說王曰。夫敖倉天下轉輸久矣。臣聞其下乃有積粟甚多。楚人不堅守敖倉。乃引兵而東。令士卒分守成皋。此天所以資漢也。且兩雄不俱立。楚漢又相持不決。百姓搔動。海內搖蕩。農夫失耒。紅女下機。天下之心未有所定。願大王急復進兵。收滎陽。據敖倉之粟。塞成皋之險。杜太行之道。距飛狐之口。守白馬之津。以示諸侯形制之勢。則天下知所歸矣。今燕趙已定。唯齊未下。雖數十萬之師。未可以歲月破也。臣請得奉明詔說齊王。使為漢稱東藩臣。王曰。善。乃進兵復守敖倉。食其說齊王曰。知天下所歸。即齊國可得而有也。齊王曰。天下何歸。曰。漢王定三秦。出武關。而誅殺義帝之賊。收天下之兵。詔諸侯之業。降城即以侯其將。得賂即以分其士卒。與天下同其利。豪傑俊才皆樂為之用。諸侯之兵。四面而會。蜀漢之粟。方船而下。項王有殺義帝之名。有背約之負。於人之功無所記。於人之罪無所忘。戰勝而不得其賞。拔城而不得其封。非項氏莫敢用事。為人刻。印刓而不能授。積財而不能散。故天下叛之。賢才怨之。故天下歸漢。可坐而策也。夫漢王發蜀漢。定三秦。涉西河之外。授上黨之兵。北破趙魏。誅成安君。此黃帝之兵。非人之力。天之所授也。今已據敖倉之粟。塞成皋之險。守白馬之津。杜太行之阪。距飛狐之口。天下後服者先亡矣。王疾下漢。社稷可得而保也。齊王以為然。乃罷守兵。與食其日縱酒焉。

[book_title]高祖皇帝紀三
四年冬十月。韓信將伐齊。聞既和欲還。蒯通說信曰。將軍受詔擊齊。未有詔止。何以得無行乎。且酈生一儒士。仗軾下齊七十餘城。將軍以數十萬眾。乃下趙五十餘城。勞苦將士數年。反不如一豎儒之功乎。信遂襲齊。齊王以酈生為賣己。乃烹之。齊王走高密。項羽東伐外黃。外黃數日乃降。羽令男子十五已上詣城東。欲悉坑之。外黃令舍人兒年十三。說羽曰。彭越彊劫外黃。外黃恐。故且降以待大王。大王又欲坑之。百姓豈有所歸心哉。從此以東。梁地十餘城皆懼。莫敢下矣。羽赦之。羽初之山東。屬大司馬曹咎長史忻曰。漢即挑戰。慎勿與戰。勿令得東而已。我十五日必定梁地。而漢果挑戰。楚軍不出。使人辱之。數日。咎怒。渡兵汜水上。士卒半渡。漢擊破之。盡得楚國寶貨。曹咎長史忻皆自殺。王遂進兵取成皋。羽下梁十餘城。聞曹咎破乃還。羽於廣武間為高俎。置太公於其上。曰漢不急下。吾烹太公。王不聽。羽怒。欲殺太公。項伯曰。夫為天下者不顧其家。殺之無益。但益怨耳。羽從之。使人謂曰。願與王挑戰。面決雌雄。王笑謝之曰。吾寧鬥智不鬥力。羽令壯士挑戰。漢使善射者樓煩射楚三人殺之。羽大怒。即自出。瞋目叱之。樓煩目不能視。手不能發。走還入壁。王使間問之。乃羽也。王大驚。於是王與羽臨廣武間而語。王數羽曰。汝背約王我於蜀漢。其罪一也。矯殺卿子冠軍而自立。其罪二也。受命救趙。不還報命。擅劫諸侯入關。其罪三也。與懷王約入咸陽無暴掠。汝燒秦宮室。掘始皇廝。多取財寶。其罪四也。殺秦降王子嬰。其罪五也。詐坑秦卒二十萬。其罪六也。皆王諸侯善地。而徙逐其主。令臣下爭叛。其罪七也。出義帝于彭城而自都之。多自與己地。其罪八也。殺義帝於江南。其罪九也。夫為人臣自欲爭天下。大逆無道。其罪十也。吾以義兵誅殘賊。使刑餘罪人擊公。何苦乃與公挑戰。羽怒。伏弩射王。中胸。王乃捫足曰。虜中吾指。王疾甚。入成皋。中尉周昌為御史大夫。田橫請救于楚。十有一月。楚使龍且救齊。號二十萬眾。與齊合軍。或謂龍且曰。漢兵遠戰窮寇。其鋒不可當。齊楚自居其地。兵易敗散。不如深壁自守。命齊王使其信臣招所亡城。亡城聞王在。楚來救。必自叛漢。漢二千餘里。客居其間。勢無所得食。可無戰而降也。龍且曰。救齊而降之。吾有何功。今戰而勝之。齊之半可得而有。吾平生時知韓信之為人易與耳。遂將兵與韓信夾濰水而陣。信乃夜令人為萬餘囊。盛沙以壅水上流。信引兵半渡擊龍且。信佯不勝走還。龍且追之渡水。信使人決壅。龍且軍大半不得渡。即擊破之。斬龍且。虜齊王廣。田橫復立為齊王。戰敗而亡。信遂平齊。使人言于王曰。齊國多詐。請為假王以鎮之。王大怒。張良陳平躡王足。諫曰。方漢不利。寧能禁信之自王乎。不如因而立之。春二月。遣張良立信為齊王。徵其兵擊楚。曹參為左丞相。楚使武涉招信。信曰。吾嘗事項王不見用。事漢。漢深信我。我背之不祥。武涉已去。蒯通說信曰。漢王敗滎陽。傷成皋。還走宛葉間。此所謂智勇俱竭者也。楚兵困于京索之間。迫于西山而不能進。三年于此矣。銳氣挫于險塞。糧用盡于內藏。當今兩主之命。懸于足下。為足下計者。莫若兩存之。三分天下。鼎足而居。其勢莫敢先動。以足下之賢。有甲兵之眾。據彊齊。從燕趙。出空虛之地以制其後。因民之欲。西向為百姓請命。天下孰敢不聽。足下案齊國之固有淮泗之地。深拱揖讓。以懷諸侯。則天下君王相率而朝齊矣。信曰。吾豈可見利而背恩。通曰。常山王成安君為刎頸之交。而卒相滅。大夫種存亡越。伯勾踐。身死。語曰。野禽殫。走狗烹。飛鳥盡。良弓藏。敵國滅。謀臣亡。故以交友言之。則不過陳張。以君臣言之。則不過勾踐。大夫種。推此二者。足以觀之矣。且臣聞之。勇略振主者身危。功蓋天下者不賞。足下涉西河。虜魏王。擒夏說。下井陘。誅成安君之罪。以全於趙。脅燕定齊。南擁楚人之兵數十萬之眾。遂斬龍且。西向以報。此所謂功無二于天下。而英略不世出者也。足下挾不賞之功。戴振主之威。歸楚楚人不信。歸漢漢人震恐。足下欲持此安歸乎。夫勢在人臣之位。而有高天下之名。臣竊危之。夫隨廝養之役。失萬乘之權。守擔石之祿。闕卿相之位。計成而不能行者。事之禍也。故猛虎之猶豫。不如蜂蠆之致螫。孟賁之狐疑。不如童子之必至矣。夫功者難成而易敗。時者難值而易失。願足下無疑。信猶豫不忍背漢。又自以功高。漢終不奪我齊。遂謝通。通去乃佯狂為巫。秋七月。立黥布為淮南王。八月初為算賦。令軍士死者。吏為衣衾棺斂傳送其家。四方歸心焉。漢王遣侯公說項羽求太公。羽乃與漢約中分天下。割洪溝以西為漢。以東為楚。九月歸太公呂后。封侯公為平國君。項羽解而東歸。漢王欲西。張良陳平諫曰。今漢有天下大半。而諸侯皆附漢。楚兵疲食盡。此天亡之時也。不如因其幾而取之。
五年冬十月。王追項羽至陽夏南。與韓信彭越期。皆不至會。楚擊漢軍。大破之。王復深壘自守。王謂張良曰。諸侯不從奈何。對曰。大王能取睢陽以東。北至穀城。盡以王彭越。從陳以東傅海與韓信。則兩人必至而楚敗矣。王從之。信越皆至。十有二月。諸侯皆會垓下。圍項羽數重。夜聞漢軍四面皆作楚歌。羽驚曰。漢已盡得楚乎。是何楚人歌之多也。夜起飲帳中。有美人曰虞姬。有駿馬曰騅。羽乃慷慨悲歌曰。力拔山兮氣蓋世。時不利兮騅不逝。騅不逝兮可奈何。虞兮虞兮奈若何。羽遂上馬。乃從八百餘騎。直夜潰圍南出。平明。漢軍乃覺之。命騎將灌嬰以五千騎追羽。羽至陰陵。迷失道路。漢軍追及之。至東城。乃有二十八騎。追者數千。羽謂其騎曰。吾起兵八歲矣。身經九十餘戰。所當者破。未嘗敗。今困于此。固天亡我。非戰之罪也。今日固決死。願為諸君決戰。於是引其騎。因四隤山為圜陣。漢軍圍之數重。羽謂其騎曰。吾為公取彼一將。於是羽大呼馳下。漢軍皆披靡。遂取漢一將。騎將揚喜追羽。羽還叱喜。人馬皆驚。辟易數里。羽分其騎為三處。漢軍不知羽所在。分軍為三處復圍之。羽乃馳擊漢軍。復取一都尉。殺百人。羽復聚其騎。亡兩騎。於是羽引軍東至烏江。亭長曰。江東雖小。地方千里。眾數十萬。亦足以王也。願大王急渡。今獨臣有船。漢軍至無以渡。羽曰。籍與江東士弟八千人渡江而西。今無一人還者。縱江東父兄憐而王我。我何面目見之哉。吾知公長者也。吾騎此馬五歲。常以一日行千里。吾不忍殺之。以賜公。乃令騎皆去其馬。短兵接戰。復殺漢軍百人。羽亦被十餘創。乃自剄而死。楚地悉平。獨魯後降。初懷王封羽為魯公。故以魯為號。葬羽於穀城山下。漢王為之發哀。封項伯等四人為列侯。賜姓劉氏。本傳曰。項羽背關懷楚。放逐義帝。自矜功伐。而不師古。霸王之業。始欲以力征。經營天下。五年卒亡。身死東城。尚不覺悟。以為非己之罪。豈不過哉。春正月。徙齊王韓信為楚王。都下邳。信乃賜所從食漂母千金。召下鄉亭長曰。公小人也。為惠不終。賜錢百萬。召辱己少年曰。壯士哉。以為中尉。赦天下殊死已下。群臣上皇帝尊號。王辭讓而後受。二月甲午。皇帝即位于汜水之陽。以十月為正。從火德。色尚赤。以應斬白蛇神母之符。尊王后曰皇后。太子曰皇太子。迫尊先媼曰昭靈夫人。鄱君吳芮率百越佐諸侯。立芮為長沙王。越王無諸率閩中兵以佐滅秦。立無諸為越王。於是皇帝西都洛陽。夏五月。兵皆罷。令人保其山澤者。各歸其田里。自賣為人奴婢者。免為庶人。上置酒南宮。問群臣曰。吾所以得天下。羽所以失之者何。王陵對曰。陛下使人攻城略地。因以賞之。與天下同其利。項羽嫉賢妒能。有功者害之。賢者疑之。戰勝不蒙其功。得地不獲其利。所以失天下也。上曰。公知其一。未知其二。夫運籌帷幄之中。決勝千里之外。吾不如子房。鎮國家。撫百姓。給餉饋。吾不如蕭何。連百萬之眾。戰必勝。攻必取。吾不如韓信。三者皆人傑也。吾能用之。所以取天下也。羽有一范增。賢而不能用。此所以為我擒也。上問韓信曰。公相我能將幾何。信曰。陛下不過能將十萬。又問韓信。公能將幾何。對曰。臣多多益辦耳。上曰。何為為我臣。信曰。陛下雖不能將兵。而善將將。此所謂天授。非人力也。是時田橫與賓客五百人亡在海中。上遣使赦橫罪。曰。橫來。大者王。小者侯。不來將加誅。橫曰。臣烹酈食其。今聞其弟酈商為將。臣畏懼不敢奉詔。帝乃詔商曰。田橫至。敢有動者族誅。橫詣洛陽。至尸鄉亭三十里。謂其從者曰。橫與漢王並南面稱孤。今漢王為天子。而橫為亡虜。其辱已甚矣。且橫嘗烹人之兄。今與其弟並肩事主。彼雖畏詔。橫獨不媿于心哉。且陛下不過欲一見我面貌耳。今斬我頭馳三十里。容貌未及變。乃沐浴自刎。令客奉其首。上曰。嗟乎。起自布衣。兄弟三人。更立為王。豈不賢哉。為之流涕。而拜其二客為都尉。以王禮葬之。二客穿其廝旁皆自刎而從之。上聞大驚。以橫客為皆賢。聞其餘五百人在海島中。使使召之。聞橫死。亦皆自殺。楚將季布亦已亡匿。投濮陽周氏。漢購之急。周氏乃髡鉗布與家僮數十人。至魯朱家而賣之。朱家心知是季布。因買之。置田舍。乃見滕公曰。季布何罪。臣各為其主用耳。上始得天下。以私怒求一人。何示不廣也。且季布之賢。不南走越。即北走胡。夫忌壯士以資敵國。此伍子胥所以鞭荊王之墓也。夏侯嬰為言之。上乃赦布。拜為郎中。後為中郎將。布立然諾之信。時人為之語曰。得黃金百鎰。不如季布一諾。朱家者為任俠。所藏活者甚眾。豪士以百數。不伐其功。諸所嘗施。唯恐見之。賑人先於貧賤。衣不兼綵。食不重味。專以赴人之急。及布尊貴。朱家遂不復見之。上欲都洛陽。戍卒婁敬求見。說上曰。陛下都洛陽。豈欲與周室比隆哉。上曰然。敬曰。陛下取天下與周室異。周之先。自后稷堯封之邰。積德十餘世。公劉避狄居豳。太王以狄伐故去豳。杖馬策之歧。國人爭歸之。文王為西伯始受命。武王伐殷。八百諸侯。不期而會孟津之上。成王即位。周公之屬傅焉。乃營成周。都洛邑。以為此天下中。四方納貢職。道里均矣。有德則易以王。無德則易以亡。凡居此者。欲務以德致人。不欲阻險。令後世驕奢以虐人。及周之衰。分而為二。天下莫朝。周不能制。形勢弱矣。今陛下用兵取天下。大戰七十。小戰四十。使百姓肝腦塗地。暴骨中野。哭泣之聲未絕。傷夷者未起。而欲比隆周室。臣竊以陛下為不侔矣。夫秦地被山帶河。四塞以為固。卒然有急。百萬之眾可具。因秦之資。膏腴之地。此所謂金城天府之國。陛下都關中。山東雖亂。秦地可全而有也。上問群臣。群臣皆山東人。咸言周七八百年。秦二世而亡。且洛陽東有成皋。西有澠池。背河向洛。其固不敵。此亦足恃也。上疑焉。問張良。張良曰。洛陽雖有此險。其中小。不過數百里。四面受敵。此非用武之國。夫關中左崤函。右隴蜀。沃野千里。南有巴蜀之饒。北有胡宛之利。阻三面而守。獨以一面東制。諸侯安定。河渭漕輓。足以西給京師。諸侯有變。順流而下。足以委輸。此所謂金城千里天府之國。婁敬之說是也。於是上即日車駕西入關。治櫟陽宮。拜婁敬為郎中。號奉春君。賜姓劉氏。六月壬辰。大赦天下。八月。燕王臧荼反。上自將擊燕。九月虜臧荼。立太尉盧綰為燕王。綰與上同里同日生。少相愛。後以將軍從擊項羽有功。故立為代王。丞相張蒼從擊臧荼有功。封北平侯。蒼明習天下圖書。善用算術。故命以列侯居相府主郡國上計也。
六年冬。命復天下縣邑。或有告楚王信謀反。上問左右。左右皆曰。發兵以擊之。陳平曰。陛下用兵之精。孰與韓信。上曰。無能過也。平曰。陛下將有敵信者無。上曰。莫能及。平曰。臣竊為陛下危之。上曰。奈何。平曰。信未知有告反者。古者天子巡狩會諸侯。陛下偽出遊雲夢。會諸侯于陳。信必郊迎。因而執之。此一士之力。上從之。遂執信。訊信反無驗。黜信為淮陰侯。田肯賀上曰。甚善。陛下得韓信而又王關中也。夫齊東有琅邪即墨之饒。南有泰山之固。西有濁河之阻。北有渤海之利。地方二千里。帶甲百萬眾。此亦東秦。非親子弟。莫可使王齊者也。上曰。善。賜肯金五百斤。春正月丙午。立劉賈為荊王。王五十三縣。高帝兄弟四人。長曰伯。早卒。追號為武哀侯。封子信為刮羹侯。初。上微時數將客過嫂食。嫂饜食之。陽為羹盡刮釜。上聞惡之。故號其子為刮羹侯。次兄曰喜。字仲。立仲為代王。弟曰交。字游。好讀書。有才藝。從上征伐有功。立交為楚王。長庶子肥為齊王。王七十縣。以曹參為齊相國。徙韓王信于太原。都晉陽。封蕭何為酇侯。父母兄弟封侯食邑者十餘人。以蕭何舉宗從征伐故也。封曹參為平陽侯。張良為留侯。陳平為戶牖侯。後徙為曲逆侯。周勃為絳侯。樊噲為舞陽侯。酈商為武成侯。食其子疥從征伐。以父故。封疥為高梁侯。夏侯嬰為汝陰侯。灌嬰為潁陽侯。周昌為汾陰侯。大功臣封者二十餘人。其餘功未得行封。上從南宮複道上。望見群臣往往聚語。上曰。此何謂也。張良曰。陛下所封皆蕭曹故人。所誅皆平生仇讎。此屬畏不得封。又恐過失及誅。此相與謀反。上憂之。曰為之奈何。良曰。急封雍齒。雍齒上最所憎惡。群臣共知。後從征伐有功。上即封雍齒。群臣喜曰。雍齒且封。我屬無患矣。於是趨有司定功行封。封王陵為定國侯。陵始為縣豪。上兄事之。以其從上晚。故後行封。凡百四十有三人。是時民人散亡。居可得而數者纔十二三。是以大侯不過萬戶。小者不過五六百戶。封爵之日誓曰。使黃河如帶。太山如礪。國以永存。爰及苗裔。又申以丹書之信。重以白馬之盟。作八十侯之位次。陳平之始封。平辭曰。非臣之功也。上曰。吾用先生之謀。戰勝克敵。非功而何。對曰。非魏無知。安得進。上曰。若子可謂不背本矣。乃復賞無知。張良素多疾病。乃稱疾。曰。臣家五世相韓。及韓亡。不愛萬金之資。為韓報讎彊秦。天下震動。今以三寸舌為王者師。封萬戶。位為列侯。此布衣之極。於臣足矣。願棄人間事。欲從赤松子遊耳。乃學道不食穀。遂不仕。良為人容貌美麗如婦人女子。初季布異父弟丁公為楚將逐上。上迫急。顧謂丁公曰。兩賢豈相厄哉。丁公引兵而還。天下既定。斬丁公以徇軍曰。自今以後。為人臣者莫效丁公也。以蕭何功最高。群臣皆曰。臣等被甲執兵。多者百餘戰。攻城略地。各有等差。蕭何無有汗馬之勞。徒持文物論議而已。今居臣等上。何也。上曰。諸君知獵乎。發縱指示獸者。人也。追得獸者。狗也。諸君徒能走得獸。功狗也。蕭何發縱。功人也。及奏位次。群臣咸曰曹參宜第一。謁者關內侯鄂千秋進曰。曹參雖有野戰之功。此特一時之事耳。夫上與楚相距五年。失軍亡眾。跳身遁者數矣。蕭何嘗從關中遣軍補其處。非上所詔命。而數萬之眾會。上乏絕者數矣。楚漢相距滎陽數年。軍無見糧。蕭何常轉漕給食。陛下雖亡山東。蕭何常存關中以待陛下。此萬世之功也。奈何以一旦之功。而加萬世之功哉。於是令何為第一。帶劍上殿。入朝不趨。上曰。吾聞進賢受上賞。蕭何功雖高。待鄂君迺得明。於是因鄂千秋所食關內侯邑二千戶。封為安平侯。其吏二千石從入蜀漢定三秦者。皆世世復其家。上置酒。眾辱隨何曰。為天下安用腐儒哉。何曰。陛下發步卒五萬。騎五千。能以取淮南乎。上曰。不能。何曰。以二十人使淮南。王至。如陛下之意。是臣之功。賢于步卒五萬騎五千也。上曰。吾方圖子之功。以何為護軍中尉。上五日一朝太公。太公家令說公曰。天無二日。土無二王。皇帝子乃人主也。太公雖父。乃人臣也。奈何令人主朝人臣。如此威重不得申。後上朝太公。太公擁篲迎門。卻行欲拜。上大驚扶太公。太公曰。帝人主。奈何以我亂天下法。上善家令言。賜黃金五百斤。
荀悅曰。孝經云。故雖天子必有尊也。言有父也。王者必父事三老。以示天下。所以明有孝也。無父猶設三老之禮。況其存者乎。孝莫大於嚴父。故后稷配天。尊之至也。禹不先鯀。湯不先契。文王不先不窋。古之道。子尊不加於父母。家令之言。於是過矣。夏五月丙午。詔曰。人之至親。莫大於父。故父有天下。傳歸於子。子有天下。尊歸於父。此人道之極也。朕平暴亂以安天下。斯皆太公之教訓也。尊太公為太上皇。秋九月。匈奴圍太原韓王信於馬邑。信降匈奴。
七年冬十月。上自征太原匈奴。冒頓單于拒漢。漢使者闚匈奴者十輩。皆曰易擊。上使婁敬往。還曰。匈奴見羸弱。似有伏兵。不可擊。上怒曰。齊虜妄言阻吾軍。械繫之。上至平城。匈奴果圍上於白登七日。用陳平謀。說匈奴閼氏夫人。得開圍一角。上乃遁出。其計祕。世莫得聞也。士卒歌之曰。平城之下禍甚苦。七日不食。不能彎弓弩。上既還。謝敬曰。不用公言以困平城。乃斬前使者十餘輩。封敬二千戶。號建信侯。先是有月暈圍于昴參畢七重。本志以為昴畢之閒。為天街北羌胡也。街南中國也。昴為匈奴。畢為邊兵。平城之應云。匈奴攻代。代王喜棄國歸洛陽。廢為郃陽侯。辛卯立皇子如意為代王。春一月。上自平城還。見蕭何治宮室於長安甚盛。上怒曰。何治之過度。對曰。天子以四海為家。非壯麗無以重皇威。且無令後世有以過也。乃遷都長安。是時威儀未設。群臣爭功醉呼。或拔劍擊柱。上患之。博士叔孫通請制禮儀。上曰。度吾所能行者。通乃與弟子百餘人共起朝儀。大朝會長樂宮。陳車騎旌旗兵衛。群臣列位。百官執職成禮而罷。莫不祇肅。於是上歎曰。吾乃今日知為皇帝之貴。拜通為奉常。賜金五百斤。弟子皆為郎中。夏四月。行如洛陽。婁敬進計和匈奴。請以魯元公主妻單于。單于因之為女婿。有子則為外孫後世可以漸臣也。上將行之。呂后涕泣固請留之。乃止。更以宗室女為公主。妻單于。結和親。歲致金幣賂遺之。

[book_title]高祖皇帝紀四
八年冬。上擊韓王信餘寇于東垣。建武侯靳歙有功。遷為車騎將軍。上還過趙。趙相貫高伏。兵柏人亭。欲為逆。上宿心動。曰。柏人者。迫於人也。乃去之。初上過趙。王甚卑恭。上箕踞罵詈甚辱之。貫高謂王曰。皇帝遇王無禮。請殺之。王嚙其指出血曰。先人亡國。賴皇帝得復。德流乎子孫。君無出口。高等私相謂曰。吾王長者。終不背德。何為汙王。事成歸之于王。不成獨身坐之。乃陰獨為謀而王不知。十有一月。令士卒從軍死者。送歸于縣。給衣衾。長吏視葬。祠以少牢。十有二月至自東垣。春三月行如洛陽。令人無得衣錦繡綺縠絺紵。九月至自洛陽。
九年冬十月。淮南王趙王楚王來朝。置酒前殿。上為太上皇壽曰。始者大人常以臣不如仲。能治產業。今臣之業孰與仲多。殿上皆稱萬歲。十有一月。徙郡國大族豪傑名家十餘萬戶以實關中。婁敬之計也。十有二月行如洛陽。趙相貫高逆謀發覺。同謀者趙午等十餘人。皆自刎死。高曰。若皆死。誰當明王不反。乃就檻車送詣長安。言王不知。考治身無完者。終不復言。上曰。壯士哉。令人私問之。高曰。人情豈不各愛其親戚乎。今吾三族皆以論死。豈以王易吾親戚哉。具以情對。上乃詔赦趙王。嘉貫高之節。乃赦之。高曰。所不死者。欲明王不反。今王已出。吾責塞矣。且人臣有篡弒之名。將何面目復事上哉。乃仰天絕吭而死。趙王張敖尚魯元公主。故封敖為宣平侯。
荀悅曰。貫高首為亂謀。殺主之賊。雖能證明其王。小亮不塞大逆。私行不贖公罪。春秋之義大居正。罪無赦。趙王掩高之逆心。失將而必誅之義。使高得行其謀。不亦殆乎。無藩國之義。減死可也。侯之過歟。初捕趙王。詔有敢從者夷三族。趙王郎中田叔孟舒皆賢。召見之。漢朝廷臣無能出其右者。皆以為郡守。春正月。徙代王如意為趙王。夏六月乙未晦。日有食之。
十年冬十月。淮南王梁王燕王荊王楚王齊王長沙王來朝。夏五月。太上皇崩。秋七月癸卯。太上皇葬于萬年。八月令諸侯王皆立太上皇廟于國都。上欲廢太子。立戚夫人子如意。群臣爭之不能得。御史大夫周昌固爭之。上問其狀。昌為人剛直少言。對曰。臣雖口不能言。然心知其不可。陛下必欲廢太子。立戚夫人子如意。臣期不奉詔。昌嘗奏事。上方擁戚夫人。昌還走。上追之。騎昌項。上問曰。我何如主。曰。陛下桀紂主也。上笑之。後上嘗心不樂悲歌。群臣不知所謂。符璽御史郎趙堯進曰。陛下所為不樂者。非以為趙王年少。而戚夫人與呂后有隙。萬歲之後。不能自全也。上曰然。堯曰。宜為趙王置貴強相。呂后太子群臣素所憚者。上曰誰可使。對曰。周昌可相趙王。上謂昌曰。吾極知其左遷。然吾憂趙王。非公莫可相者。乃以昌為趙相。以趙堯代昌為御史大夫。初趙人方與公謂昌曰。君之吏趙堯。奇士也。且代君位。昌笑曰。堯年少刀筆吏耳。何至是乎。卒如方與公言。九月。陳豨接下賓客。從車千餘乘。初豨適代時。辭淮陰侯韓信。韓信既廢。恐懼怨望。乃與豨謀曰。趙代精兵處也。公反于外。上必自出。吾從中起。天下可圖也。豨反。上欲自擊之。建成侯周惞泣曰。陛下常自行。是無人可使。初惞從上。每有不利。終無離上之心。上以為愛我。賜上殿不趨。上遂東至邯鄲。選壯士可令將者四人。各封千戶侯。左右皆曰。此人何功而封千戶。上曰。非爾所知。夫陳豨反。趙代皆豨之有。吾以羽檄徵天下兵。未有至者。今獨邯鄲中兵至。吾何愛四千戶。不以慰趙子弟心乎。復求樂毅之後。得樂叔。封樂鄉侯。號曰華成君令吏民為豨所劫略皆赦其罪。問豨將皆故賈人。曰吾知易與之矣。乃多與金購豨將。將多降。是時沛人任敖素善於上。上以客從。拜為上黨太守。堅守不下。封敖廣阿侯。御史大夫趙堯擊豨有功。封江邑侯。詔御史曰。獄之疑者。吏或不敢決。或有死者。久而不能論。無罪者久繫。自今已後有疑獄者。各讞所屬二千石。二千石不能決。移之廷尉。廷尉不決。具奏以聞。
十一年冬十月。遣周勃征代地。春正月。淮陰侯韓信謀反。與陳豨為內應。欲夜詐詔諸宮徒奴。以襲呂后太子。其舍人告之。呂后與蕭何謀。詐令人從上所來。言陳豨已死。群臣皆賀。遂執信斬之。夷三族。信方斬。歎曰。悔不用蒯通之言。為女子所執。上自邯鄲至洛陽。召蒯通。將烹之。通曰。臣聞狗各吠非其主。當彼之時。臣但知有齊王信。不知有陛下。且秦失其鹿。天下爭逐之。高才輕足者先得。當此之時。爭欲為陛下所為。顧力不能。可盡烹邪。乃赦之。上使使者拜丞相蕭何為相國。益封五千戶。令卒五百人一都尉。為相國衛。諸群臣皆賀。故秦東陵侯邵平獨揖曰。禍自此始矣。上暴露於外。而君守其內。非有矢石之難。而益封置衛者。以今淮陰侯新反於中。有疑君心。夫置衛者衛君。非所以寵君也。顧君讓封勿受。以家財給軍。何從之。上大悅。立皇子恆為代王。都晉陽。赦天下。三月。梁王彭越反。誅三族。上擊陳豨時。徵兵梁王。梁王但遣將往。上怒之。梁王欲自行。其將扈輒曰。王始不行。見讓而往。即為擒矣。不如遂發兵反。梁王不聽稱疾。梁王太僕有罪亡者。告彭越與扈輒謀反。上捕囚越。赦為庶人。徙之蜀。道逢呂后於路。涕泣曰無罪。願歸昌邑。呂后與俱還洛陽。謂上曰。彭越壯士徙之蜀。自貽後患。不如遂誅之。呂后令其舍人告彭越復謀反。乃誅之。夷三族。梟其首。令曰。敢有收視者輒捕之。梁太傅欒布為彭越使于齊還。報命首下。祠而哭之。上欲烹之。方提頭趨湯鑊。布曰。願一言而死。曰。陛下非彭越。項氏不亡。今天下已定。彭王剖符受封。亦欲傳之萬世。今一徵兵。王不自行。而疑以為反。反形未見。以苛察誅之。臣恐功臣人人自危。彭王已死。臣生不如死。請就湯鑊。上赦之。拜為都尉。於是醢彭越。以醢遍賜諸侯。淮南王英布聞越死見醢。乃驚恐。陰有疑謀。立皇子恢為梁王。皇子友為淮陽王。夏四月。上行自洛陽。五月。遣楚人陸賈使南越。立尉佗為王。佗者。秦時為南海郡尉。因天下之亂。遂有南越。賈至。尉佗椎髻箕踞見賈。賈曰足下中國之人。親戚昆季墳墓在真定。今足下反天性。棄冠帶。欲以區區之越。與天子抗行為敵國。禍且及身矣。天子聞君王南越。不助天下誅暴秦。將欲移兵於王。天子為百姓勤勞。遣臣授君王印綬。剖符通使。王且郊迎北面稱臣。乃欲以新造未集之越。屈彊於此。漢誠聞之。掘燒王先人墳墓。夷滅宗族。遣一偏將。將十萬師以臨越。越人即殺王降漢。如反手耳。於是尉佗乃蹶然起坐而謝曰。吾居蠻夷中久。殊失禮儀。因問賈曰。我孰與蕭何曹參賢。賈曰。王則賢矣。復問我孰與皇帝賢。賈曰。皇帝起豐沛。討暴秦。誅彊楚。為天下興利除害。繼五帝三王之業。統治中國。政由一家。自天地剖判已來。未曾有也。今王眾不過數十萬。皆蠻夷崎嶇山海。譬猶漢之一郡。何乃比於漢也。佗大笑曰。吾不起中國故王此。使我起中國。何遽不若漢。乃遂受符印稱王。賜賈橐中裝直千金。餘贈送亦千金。賈還報命。拜太中大夫。賈時上前說詩書。上罵之曰。吾居馬上得天下。安用詩書乎。賈對曰。陛下居馬上得之。寧能馬上治之乎。且湯武逆取而順守。文武並用。久長之道。昔吳王夫差極武而亡。泰任刑法不變而滅。向使秦已兼天下。行仁義。法先王。陛下安得而有之。上有慚色。謂賈曰。試為我著秦之所以失天下。吾所以得天下。及古今成敗之故。賈凡著書十二篇。每奏一篇。上讀之未嘗不稱善。號其書曰新語。秋淮南王黥布謀反。謂其將曰。上老矣。厭兵。必不能自來。諸將獨韓信與彭越。今皆死矣。餘不足畏。遂反。汝陰侯問故楚令尹薛公曰。布何故反。對曰。往年殺韓信。今年殺彭越。此三人者同功一體之人。自疑禍及其身故反耳。夏侯嬰乃言薛公於上。上召問之。薛公對曰。布出上計。則山東非漢之有也。出中計。勝敗之數未可知。布出下計。陛下高枕而臥耳。上曰。何謂上計。對曰。東取吳。西取楚。并齊與魯。傳檄燕趙。固守其所。山東非漢之有。何謂中計。對曰。東取吳。西取楚。并齊韓。取魏。據敖倉之粟塞成皋之口。勝敗之數。未可見也。何謂下計。東取吳。西取蔡。歸重於越。身歸長沙。陛下無患矣。上曰。此計將安出。曰必出下計。布故驪山徒耳。致萬乘之王。此皆為身。不顧其後。不為百姓萬世之業也。上曰善。封薛公為千戶侯。上遂自征布。赦死罪已下。皆令從軍。立皇子長為淮南王。布果東擊楚。楚王分軍為三。欲以相救為奇兵。或謂楚將曰。諸侯自戰其地為散地。今分軍為三。布散其一。兩軍散走。安能相救。不聽。布果敗其一軍。而二軍皆走。布遂與帝遇于齊西會简。布兵精甚。其置陣如項羽軍。上惡之。上謂布曰。何苦反。布曰。我欲為帝耳。上罵之。遂戰。布敗。
十二年冬十月。上破布軍。布走江南。長沙王使人殺之。上擊布也。數使使勞相國。或謂何曰。君居關中。甚得百姓心。上畏君傾動關中。君何不多買人田宅。賤貰貸以自汙。不然。上心不安。何從之。上還過沛。悉召故人父老子弟置酒。上自歌曰。大風起兮雲飛揚。威加海內兮歸故鄉。安得猛士兮守四方。上乃起舞。慷慨傷懷。泣數行下。歎息曰。游子悲故鄉。吾萬歲之後。魂魄猶思沛。其以沛為朕湯沐邑。復其人。世無所與。又以豐比沛。既至長安。立豐縣。豐之枌榆故廬社。皆如舊制也。周勃定代斬陳豨。或言燕王綰與豨通謀。上召盧綰。盧綰謂其臣曰。往年族淮陰侯彭越。皆呂后計。今上疾病。呂后婦人。專欲誅異姓及大功臣。遂稱疾不行。上怒。使樊噲將兵擊之。綰將其家屬。與數千騎。居長城下。欲候上差。自入謝之。上立沛侯濞為吳王。濞者。郃陽侯仲之子也。已拜。上相曰。汝面狀有反相。漢後五十年東南有亂。豈非汝也。然天下一家。慎勿反也。濞頓首曰不敢。上過魯。以大牢祀孔子。十有二月還京師。民遮道上書數千人。言相國彊賤買民田宅。上笑曰。相國亦愛利乎。使相國自謝民。後蕭何為民復請上林苑中空地。令民得入田。無收稿為禽獸食。上怒曰。相國多受賈人金錢。為人請吾苑。乃詔下廷尉。王衛尉諫曰。相國何罪。繫之暴也。上曰。吾聞李斯相秦。有善歸主。有惡自與。今相國多受賈人錢。為請吾苑。以自媚於人。王衛尉曰。事苟有便於人而請之。宰相職也。陛下奈何乃疑相國受賈人金乎。且陛下拒楚數年。及陳豨反時。上自將兵往。當時相國守關中。關中搖足。則關西非陛下之有。相國不以此時為利乃今利賈人金錢乎。且秦以不聞其過而亡天下。夫李斯之分過。又何足法哉。上乃令相國復其位。詔為秦始皇帝置守廝三十家。楚隱王十家。復無所與。春二月。熒惑守心星。占曰王者惡之。立皇子建為燕王。上擊黥布時。為流矢所中。疾甚。呂后迎良醫。良醫曰可治。上怒曰。吾以布衣。提三尺取天下。此非天命乎。命乃在天。雖扁鵲何益。遂不使治。呂后問曰。陛下即百歲之後。蕭相國終。孰可代者。上曰曹參可。又問其次。曰王陵可。然少戇。陳平可以佐之。平智有餘。然難獨任。周勃厚重少文。然安劉氏者必勃也。可為太尉。又問其次。上曰。過此以後。非乃所知。先是上嘗疾困。惡見人。詔戶者無納群臣。群臣莫敢入。十餘日。樊噲乃排闥直入。大臣隨之。上獨枕一宦者臥。噲等見上流涕曰。陛下疾甚。大臣震恐。久不見臣等計事。顧獨枕一宦者。嗟乎。陛下獨不見趙高之事乎。上笑而起。初上欲廢太子。呂后聞之。使留侯為太子計。留侯曰。上有所不能致者四人。曰東園公。夏黃公。用里先生。綺里季。皆逃在山中。然上高之。今令太子卑辭安車。迎此四人來以為客。時隨入朝。則一助也。呂后從其計。四人果來。年皆八十。鬚眉皓白。故謂之四皓。初黥布反時。上欲使太子將兵擊布。四人相謂曰。凡來將以安太子。太子將兵。事危矣。有功則位無益也。無功從此受禍。乃令呂后對上泣涕。而言黥布善為兵。諸將皆陛下故人。今乃令太子獨將兵擊之。恐諸將莫肯為用。且懼布聞之。鼓行而西耳。陛下雖疾。彊載輜車臥而護之。諸將不敢不盡力。上乃自行。及還。其疾稍愈。欲易太子。太保叔孫通固諫曰。晉獻公以驪姬故。廢太子申生而立奚齊。晉國大亂數十年。秦不早定扶蘇。胡亥詐詔自立。使滅絕秦祀。臣敢以死爭之。上雖聽之。而心欲廢太子。及讌置酒。太子侍。四人從。上怪而問之。四人前對。各言姓名。上乃驚曰。吾召公等不奉詔。今侍太子者何。四人對曰。陛下喜罵輕士。臣等義不受辱。故亡。今聞太子仁孝。愛人敬士。天下莫不延頸願為太子死者。臣等故來。上曰煩公等幸卒調護太子。四人退。上召戚夫人指示曰。吾欲易太子。彼四人者為之輔。羽翼已成。難搖動也。太子遂定。春三月。詔曰。吾有天下十二年。于今與天下賢士大夫共安輯之。至于褒賞功臣。可謂無負矣。其不義。背天下約。擅起兵者。與天下共伐誅之。夏四月甲辰。帝崩于長安宮。呂后畏諸將大臣。與審食其謀。欲盡誅大臣。數日不發喪。酈商謂辟陽侯曰。今陳平灌嬰將十萬眾守滎陽。樊噲周勃將二十萬眾定燕代。此四人聞帝崩。諸將皆誅。必連兵還嚮京師。大臣內叛。諸將外反。亡可翹足而待。審食其言之於呂后。乃以丁未發喪。大赦天下。盧綰聞上已崩。遂亡入匈奴中。五月丙辰。皇帝葬長陵。本志曰。高祖入秦。初順人心。作三章之約。天下既定。命蕭何定律令。韓信申軍法。張蒼定章程。叔孫通制禮儀。陸賈進新語。又與功臣剖符作誓。丹書鐵券。藏之宗廟。雖日不暇給規模弘遠矣。
讚曰。高祖起於布衣之中。奮劍而取天下。不由唐虞之禪。不階湯武之王。龍行虎變。率從風雲。征亂伐暴。廓清帝宇。八載之間。海內克定。遂何天之衢。登建皇極。上古已來。書籍所載。未嘗有也。非雄俊之才。寬明之略。厤數所授。神祇所相。安能致功如此。夫帝王之作。必有神人之助。非德無以建業。非命無以定眾。或以文昭。或以武興。或以聖立。或以人崇。焚魚斬蛇。異功同符。豈非精靈之感哉。書曰。天工人其代之。易曰。湯武革命。順乎天而應乎人。其斯之謂乎。故觀秦項之所亡。察大漢之所興。得失之驗。可見於茲矣。太史公曰。夏政忠。政忠之弊野。故殷承之以敬。以敬之弊鬼。故周承之以文。以文之弊薄。救薄莫若忠。三王之道。周而復始。周秦之間。可謂文弊。秦不改文酷刑。漢承秦弊。得天下矣。

[book_title]孝惠皇帝紀
皇帝五月丙寅即位。年十六。尊高后曰皇太后。凡帝母稱皇太后。帝祖母稱太皇太后。適稱皇后。妾稱夫人。又有美人良姊。七子八子。長使少使之號。武帝制婕妤娙娥容華充衣。而元帝加昭儀之號。昭儀位視丞相。爵比諸侯王。婕妤視上卿。爵比列侯。娙娥視中二千石。爵比關內侯。容華視真二千石。爵比大上造。美人視二千石。比少上造。八子視千石。爵比中更。充衣視九百石。爵比左更。七子視八百石。比右庶長。良姊視七百石。比左庶長。長使視六百石。比五大夫。少使視四百石。比公乘。又有五官視三百石。順常視二百石。涓和娛保林良使者皆視百石。上家人子中家人子視有秩斗食。賜吏民爵。其喪事。將軍已下至佐長吏。賜金錢各有差。六百石已上。有罪當刑械者。皆容繫之。民年七十已上。十歲已下。有罪當刑者免之。吏六百已上。及故二千石家唯給軍。賦役無有所預。叔孫通為太常。定園陵宗廟及高祖廟。奏武德文始五行之舞。武德者。高祖所作。以象天下樂己行武以除亂也。文始舞者。本舜韶舞也。高祖更名文始舞。五行舞者。本周舞也。秦始皇更名五行舞。太祝迎神于廟門外。奏嘉至。猶古降神之樂也。皇帝入廟門奏禮至。以為行步之節。猶古采薺肆夏也。乾豆上奏登歌。不以管絃。欲使在位者遍聞之。猶古清廟之樂。歌再終也。下奏休成之樂。美神明既嚮也。皇帝既就東廂坐定。奏永安之樂。美禮已成也。令郡諸侯王立高廟。
元年冬。改諸侯王相國為丞相。十二月。趙王如意薨。諡曰隱王。先是太后囚戚夫人于永巷。髡鉗之令舂。且歌曰。子為王兮母為虜。終日常舂兮。與死同伍。相去數千里。誰可使告汝。呂后聞之曰。欲倚弱子邪。召趙王欲誅之。趙相周昌令王稱疾。使者三反。王不行。呂后乃召周昌。周昌至。復使召趙王。上知太后怒。自迎王于霸上。夾與起居。數月。上晨出苑中獵。趙王不能早起。太后鴆而殺之。周昌乃謝病不朝見。呂后乃斷戚夫人手足。去眼熏耳。飲以喑藥。使居鞠室中。名曰人豕。召帝視之。帝驚乃大哭。因病歲餘不能起。使人謂太后曰。此非人所為。臣不堪為太后子。終不能治天下。遂不聽政事。賜民爵。初元年故也。凡賜民爵。所以宣恩惠。慰人心。必有所由也。徙淮陽王。春正月。城長安。
二年冬十月。齊王來朝。王、上之庶兄也。上與王讌飲太后前。置王上坐。如家人禮。太后怒。酌鴆酒令齊王為壽。齊王起。上亦起。太后恐。自反卮酒。王怪之。因偽醉而出。齊內史令王獻城陽郡以尊魯元公主。為湯沐邑。太后嘉而許之。乃遣王歸國。春正月癸酉。有兩龍見於蘭陵人家井中。乙亥夕始不見。本志以為其後趙王幽死之象。隴西地震天開。東北廣十餘丈。長二十餘丈。本志曰。地動陰有餘。天裂陽不足。人主微之應。夏五月大旱。郃陽侯仲薨。七月。相國蕭何薨。諡文終侯。初何病。上自臨問。百歲之後誰可代君者。對曰。知臣莫若君。上曰。曹參何如。對曰。陛下得之矣。何死不恨。初。何買田宅。必居窮僻處。為家不治園屋。且曰。後世賢師吾約。不賢毋為勢家所奪。癸巳。齊丞相曹參為相國。初。參在齊。召長老諸先生數百人。問以時政。長老諸先生言人人殊異。膠西蓋公治黃老術。曰。治道貴清靜而民自定。參乃師蓋公。齊國大治。初田榮欲叛項羽。劫齊處士。不預者死。齊處士東郭先生梁石君隱在劫中。及榮敗。二人媿之。隱居深山。蒯通謂曹參曰。彼東郭先生隱居不出。君未嘗卑禮下節以求士也。願足下禮之。參曰諾。皆以為上客。而齊人安期生嘗干項羽。項羽不用其策。已而羽欲封之。亦不肯受封。曹參聞蕭何薨。告其舍人曰。趣治行。吾且入相矣。使者召參。參始微時與蕭何善。及為齊相有隙。至何疾。所推賢惟參。參為相國。遵何之政。擇郡國吏謹厚者則除為丞相史。其文刻深務聲名者。輒斥去之。日夜飲酒。見人有細過。專覆蓋之。府中無事。上怪而問參不治政事之意。參對曰。陛下聖德。孰與高皇帝。上曰。朕安敢望先帝。又問陛下視臣孰與蕭何。上曰。君似不及也。參曰。陛下言之是也。高皇時與蕭何定天下。法令既具。陛下垂拱。臣等守職。遵而勿失。不亦可乎。上曰善。民歌之曰。蕭何為法。較若畫一。曹參代之。守而勿失。載其清淨。民因寧謐。
三年春。發京師六百里內男女十四萬六千人。築長安城。三十日罷。以宗室女為公主。妻匈奴單于。夏五月。立閩越君繇為東甌王。初。繇與諸粵俱佐諸侯伐秦。繇功未錄。故立為王。都甌東。號東甌。六月。發諸侯王列侯徒屬一萬人城長安。秋七月。都廄災。南越王尉佗稱臣奉貢。殞石□緜諸一。
四年十月。立皇后張氏。帝長姊魯元公主女也。太后欲為重親。故配帝。
荀悅曰。夫婦之際。人道之大倫也。詩稱刑于寡妻。至于兄弟。以御于家邦。易稱正家道。家道正而天下大定矣。姊子而為后。昏於禮而黷於人情。非所以示天下。作民則也。群臣莫敢諫。過哉。春二月。舉民孝弟力田者復其身。三月大赦天下。除民挾書律。長樂宮鴻臺災。雨血于宜陽一頃。本志以為血者。洪範所謂赤祥也。一曰凡雨血有大誅。三月。未央宮冰室災。丙子織室災。本志以為冰室奉供養之饋。織室供宗廟衣服。皇后之象也。天誡若曰皇后無宗廟之德云耳。後嗣果絕。其于洪範。為火不炎上。視不明之咎。洪範著天人之變。其法本于五行。通於五事。善惡吉凶之應於是在矣。五行。一曰水。二曰火。三曰木。四曰金。五曰土。水曰潤下。火曰炎上。木曰曲直。金曰從革。土爰稼穡。田獵不宿。飲食不享。出入不節。奪民農時。及有姦謀。則木不曲直。棄法律。逐功臣。殺太子。以妾為妻。則火不炎上。好治宮室。飾臺榭。內淫亂。犯親戚。侮父兄。則稼穡不成。好攻戰。輕百姓。亂飾城郭。侵邊境。則金不從革。簡宗廟。不禱祠。廢祭祀。逆天時。則水不潤下。五事。一曰貌。二曰言。三曰視。四曰聽。五曰思。木為貌。貌曰恭。恭作肅。肅時雨若。厥福攸好德。貌失。厥咎狂。厥罰常雨。厥極惡。時則有服妖。時則有龜孽。時則有雞禍。時則有下體生於上之痾。時則有青眚青祥。惟金沴木。金為言。言曰從。從作乂。乂時暘若。厥福康寧。言失。厥咎。僭。厥罰帝暘。厥極憂。時則有詩妖。時則有介蟲之孽。時則有犬禍。時則有口舌之痾。時則有白眚白祥。惟火沴金。火為視。視曰明。明作哲。哲時燠若。厥福壽。視失。厥咎舒。厥罰常燠。厥極疾。時則有草妖。時則有蠃蟲之孽。時則有羊禍。時則有目痾。時則有赤眚赤祥。惟水沴火。水為聽。聽曰聰。聰作謀。謀時寒若。厥福富。聰失。厥咎急。厥罰常寒。厥極貧。時則有鼓妖。時則有魚孽。時則有豕禍。時則有耳痾。時則有黑眚黑祥。惟土沴水。土為思。思曰心。心曰叡。叡作聖。聖時風若。厥福考終命。思失。厥咎霧。厥罰常風。厥極凶短折。時則有脂夜之妖。時則有華孽。時則有牛禍。時則有腹心之痾。時則有黃眚黃祥。惟金木水火沴土皇之不極。厥咎眊。厥罰常陰。厥極弱。時則有射妖。時則有龍蛇之孽。時則有馬禍。時則有下人伐上之痾。時則有日月亂行。星辰逆行。此洪範之大體也。
五年十月雷。桃李杏棗實。常燠也。春正月。發京師六百里內男女十四萬五千人築長安城。三十日罷。三月。上遊離宮。叔孫通曰。古者春常獻果。今櫻桃始熟。願陛下取獻宗廟。諸果獻自此始。初。通秦時徵為待詔。陳勝等起反。二世詔問群臣博士。群臣博士咸曰。君親無將。將而必誅。宜急發兵擊反賊。二世怒。通進曰。今明主在於上。法令具於下。安得有反賊乎。此真狗盜鼠竊耳。二世乃按誅諸言反者。而拜通為博士。出曰。幾不免虎口。乃遂亡。後從漢。及天下定。通乃召魯諸生學者以定儀法。魯召二人不肯行。曰。公為人臣不忠。專面諛。不諫苟免。今兵革未休。死傷者未收。乃欲定禮樂。公去矣。無汙我。通曰。子真鄙儒。不知時變。乃去之。漢諸禮儀。皆通所定。然猶草創。未能具備矣。夫禮樂。聖人之所以興化致治。太平之本也。本志曰。五經之道同歸。而禮樂之用宜急。治身者斯須忘禮。則暴慢及之。為國者一朝忘禮。則荒亂及之。人含天地陰陽之氣。有善惡喜怒哀樂之情。人稟異性而不能節也。唯聖人能為之節。而不能絕也。故象天地而制禮樂。所以通神明。立人倫。正性情。節萬事者也。有男女之情。有妒忌之心。為制昏姻之禮。有交接長幼之序。為制鄉飲之禮。有哀死思遠之情。為制喪祭之禮。有為崇敬上之心。為制朝覲之禮。喪有哭踊之節。樂有歌舞之容。正人足以副其情。邪人足以防其失。故昏姻之禮廢。則夫婦之道闕。而淫僻之罪多。鄉飲酒之禮廢。則長幼之序失。而爭訟之獄繁。喪紀之禮廢。則骨肉之恩薄。而背死忘生者眾矣。朝覲之禮廢。則君臣之位失。而侵淩之漸起矣。故孔子曰。安上治民。莫善於禮。移風易俗。莫善於樂。禮節民心。樂和民聲。政以行之。刑以防之。禮樂刑政四達而不悖。則王道備矣。樂以治內而為同。禮以修外而為異。同則和親。異則畏敬。和親則無怨。畏敬則不爭。揖讓而治天下者。禮樂之謂也。二者並行。合為一體。畏敬之意難見。則著之於享獻辭受登降跪拜。和親之說難形。則發之於詩歌詠言鍾石管絃。盡其敬意。而不多其財賄。盡其歡心。而不留其聲音。孔子曰。禮云禮云。玉帛云乎哉。樂云樂云。鍾鼓云乎哉。言明王設禮樂之本也。故知禮樂之情者能作。識禮樂之文者能述。作者謂之聖。述者謂之明。王者必因先王之禮樂。順時施宜。有所損益。即人之心稍稍制作。至於太平而大備。周監於二代。禮文尤具。故稱經禮三百，威儀三千。於是教化浹洽。民用和睦。災害不生。禍亂不作。囹圄空虛。三十餘年。孔子美之曰：「郁郁乎文哉！吾從周。」及其衰也。諸侯縱橫。逾越法度。惡禮制之害己。去其篇籍。遭秦滅學。遂以亂亡。夫樂可以善民心。其感人深。移人疾。是故先王著其教焉。夫民有血氣心知之性。而無哀樂喜怒之常。應感而動。然後心術形焉。是故纖微譙偯之音作。而民憂思。闡諧慢易之音作。而民康樂。麤厲猛奮之音作。而民剛毅。廉直正誠之音作。而民肅敬。寬裕和睦之音作。而民慈愛。流僻邪放之音作。而民淫亂。故先王制雅頌之聲。本之情性。稽之度數。制之禮儀。合生氣之和。導五常之性。使之陽而不散。陰而不奪。剛氣不怒。柔氣不懾。四暢於中而發於外。各安其位而不相奪。足以感動民之善心。不使邪氣得襲焉。是先王立禮樂之方也。黃帝作咸池。顓頊作六莖。帝嚳作五英。堯作大章。舜作大韶。禹作大夏。湯作大濩。武王作大武。周公作勺。咸池。備矣。六莖。澤及根莖也。五英。茂也。大章。章之也。韶。繼也。夏。大也。濩。救也。武言以武功定天下。勺言酌先王之道。自夏以往。其流不可得聞也。殷頌猶有存者。周詩既備。而器用陳張。周官具矣。夫禮樂者。威儀足以充目。聲音足以動耳。詩歌足以感心。故聞其音而德和。省其詩而志正。觀其數而法立。是以薦之郊廟則鬼神享。作之朝廷則君臣和。立之學宮則萬民協。莫不虛己竦神。悅而承流。是以海內通知上德。被服其風。光耀日新。化上遷善。而不自知其所以然。至於萬物化。天地順。而嘉應祥。故《詩》云：「鍾鼓煌煌，磬管鏘鏘，降福穰穰。」《書》云：「擊石拊石，百獸率舞。」至於末世衰亂。殷紂斷棄先祖之正樂。乃作淫聲。用變亂正聲。以悅婦人。周道既闕。而王官失業。雅頌相錯。禮樂大壞。諸侯設兩觀。乘大輅。大夫八佾舞于庭。政遂郡遲而不變。於是桑閒濮上鄭衛宋楚之聲並出。內則致疾短壽。外則亂政傷民。巧偽之人。因而飾之。以熒亂富貴之耳目。庶人以求利。列國以相聞。故秦穆公遺戎樂而由餘去。齊人饋女樂而孔子行。自此禮樂喪矣。漢興乃復存之。禮樂古事。稍稍增集。夏大旱。江河水少。谿谷水絕。八月。相國曹參薨。諡懿侯。九月長安城成。十月安國侯王陵為右丞相。陳平為左丞相。賜民爵戶一級。
六年十月。齊王肥薨。諡悼惠王。夏六月。武陽侯樊噲薨。諡曰武侯。留侯張良薨。諡文成侯。高帝十四年。留侯果得穀城山下黃石。及薨。與石并葬。復置太尉官。周勃為太尉。太尉秦官掌武事。自先王之立。官名雖不同。其致一也。昔伏羲氏龍名。神農氏火師火名。黃帝雲師雲名。少昊氏鳥師鳥名。顓頊以來為民師民名。有重黎勾芒祝融后土蓐收玄冥之官。唐虞致羲和四子。十有二牧。禹作司空平水土。棄作后稷播種百穀。契作司徒訓五品。皋陶作士官正五刑。垂作共工利器用。益作朕虞育草木鳥獸。伯夷作秩宗典三禮。夔作典樂和神人。龍作納言出入帝命。夏殷所聞略焉。周官則備矣。天官廝宰。地官司徒。春官宗伯。夏官司馬。秋官司寇。冬官司空。是為六卿。太師太傅太保。坐參天子而議政事。不統職。又立三少為副。曰少師少傅少保。是為三孤。兼卿而九。秦兼天下。建皇帝之號。改立臣官。漢因循而不革。從簡易隨時之宜。丞相金印紫綬。有左右丞相。佐天子助治萬機。高帝更名相國。綠綬。復為丞相御史大夫。位上卿。副丞相。銀印青綬。太尉有長史。丞相置兩長史。御史大夫置兩丞。一曰中丞。外督部刺史。一曰內史。掌祕書。受公卿奏事。舉掌劾章。秩皆千石。武帝置丞相司直。掌左丞相。舉不法。秩比二千石。前後左右將軍。掌武衛。本周末官。秦因之。金印紫綬。位上卿。太常掌郊廟祭祀禮樂典經。景帝更名太常卿。郎中令掌宮殿門戶。宿衛屬官。武帝更名光祿勳。衛尉掌宮門衛士屯兵。諸侯司馬太僕掌輿馬屬官。廷尉掌刑辟。典客掌諸侯歸義蠻夷。景帝更名大行。武帝更為大鴻臚宗正。掌視親屬官治粟內史。掌寶貨。景帝更名大司農令。武帝要改為大司農少府。掌山海河澤之稅及供養內職屬官。凡九卿。秩皆中二千石。丞。皆千石。廷尉無丞。有正監秩。比千石。中尉掌徼巡京師。位秩與卿同。武帝更名執金吾太子太傅少府古官也。將作少府。掌治宗室事。景帝更名大匠詹事。掌后太子家令。景帝更名長信少府。武帝更名長樂少府。將作官。與詹事同。并職。景帝更名大長秋。成帝省詹事。并大長秋典。屬國事。掌蠻夷降者。武帝省職并鴻臚內史。掌京師。景帝分置左右內史。武帝更名內史為京兆尹。左內史為左馮翊主爵。中尉掌列侯。景帝更名為都尉。武帝更名為右扶風。自太子太傅至右扶風秩比二千石丞。六百石。皆秦官。唯內史為周官司隸。周官漢為司隸校尉。掌京師城門屯兵。中壘校尉。掌北軍壘門內外及掌四城門。屯騎校尉。掌騎士。步兵校尉。掌上林。苑門屯兵越騎校尉。掌馹騎馬。長水校尉。胡騎校尉。掌池陽。胡騎射聲校尉。掌待詔。射聲虎賁校尉。掌輜重。騎士皆武帝時置之。西域都尉并加官。以騎都尉使護西域。有副校尉。宣帝置也。自司隸已下至副校尉。秩比二千石。有左右丞。秩六百石。五官中郎將。左右將軍。秩比二千石。光祿大夫。秩比二千石。太中大夫。秩比二千石。掌論議諫議大夫。秩比六百石。奉車都尉。掌御乘輿。駙馬都尉。掌駙馬。秩皆二千石。侍中左右諸曹吏散騎中常侍皆加官。皆列侯將軍大夫騎都尉尚封令太醫令太官令至郎中。無常員。多至數十人。侍中中常侍皆加官。得入禁中。其後侍中。或特綰諸曹吏綬。尚書奏事諸吏。問舉劾。按不法。散騎並乘車輿。給事中黃門亦加官。所加或大夫博士議郎。掌顧問應帝。位次中常侍。侍郎左右。有給事中黃門。侍郎位從將軍大夫官。皆秦制也。凡爵二十級。一曰公士。二曰上造。三曰簪篓。四曰不更。五曰大夫。六曰官大夫。七曰公大夫。八曰公乘。九曰五大夫。十曰左庶長。十一曰右庶長。十二曰左更。十三曰中更。十四曰右更。十五曰少上造。十六曰大上造。十七曰馹馬車庶長。十八曰大庶長。十九曰關內侯。二十曰通侯。以賞功勞。皆秦制。諸侯王。高帝初置之。金印紫綬。治其監官。掌監郡縣。秩比六百石。後為刺史。郡守掌治其郡。郡都尉掌左守典職。皆有丞。縣令長掌治其縣。萬戶以上為令。秩比千石。下至六百石。而不滿萬戶為長。秩皆五百石。皆有丞尉。皆秦制。列侯所食縣曰國。皇太后公主所食曰邑。有蠻夷曰道。
荀悅曰。諸侯之制。所由來尚矣。易曰。先王建萬國。親諸侯。孔子作春秋。為後世法。譏世卿。不改世侯。昔者聖王之有天下。非所以自為。所以為民也。不得專其權利。與天下同之。唯義而已。無所私焉。封建諸侯。各世其位。欲使親民如子。愛國如家。於是為置賢卿大夫。考績黜陟。使有分土而無分民。而王者總其一統。以御其政。故有暴禮於其國者。則民叛於下。王誅加於上。是以計利慮害。勸賞畏威。各兢其力。而無亂心。及至天子失道。諸侯正之。王室微弱。則大國輔之。雖無道不得虐於天下。賢人君子有所周流。上下左右。皆相夾輔。凡此所以輔相天地之宜。以左右民者也。故民主兩利。上下俱便。是則先王之所以能永有其世也。然古之建國。或小或大。監前之弊。變而通之。夏殷之時。蓋不過百里。故諸侯微而天子彊。桀紂得肆其虐。紂脯刑侯而醢九侯。以文王之上德。不免於羑里。周承其弊。故大國方五百里。所以崇寵諸侯而自抑損也。至其末流。諸侯彊大。更相侵伐。周室卑微。禍亂用作。秦承其弊。不能正其制以求其中。而遂廢諸侯改為郡縣。以一威權。以專天下。其意主以自為。非以為民。深淺之慮。德量之殊。豈不遠哉。故秦得擅其海內之勢。無所拘忌。肆淫奢行。暴虐天下。然十四年而滅亡。故人主失道。則天下遍被其害。百姓一亂。則魚爛土崩。莫之匡救。賢人君子。復無息肩。眾庶無所遷徙。此民主俱害。上下兩危。漢興。承周秦之弊。故兼而用之。六王七國之難作者。誠失之於彊大。非諸侯治國之咎。其後遂皆郡縣治民。而絕諸侯之權矣。當時之制。未必百王之法也。凡長吏秩二千石上皆銀印青綬。比六百石已上。皆銅印墨綬。比二百石已上。皆銅印黃綬。其後雖不及六百石。其長相皆墨綬。除八百石五百石秩。
荀悅曰。先王之制祿也。下足以代耕。上足以克祀。故食祿之家。不與下民爭利。所以厲其公義。塞其私心。其或犯逾之者。則繩以政法。是以君子勸慕。小人無怨。若位苟祿薄。外而不充。憂匱是卹。所求不贍。則私利之智萌矣。放而聽之。則貪利之心濫矣。以法繩之。則下情怨矣。故位必稱德。祿必稱爵。故一物而不稱。則亂之本也。今漢之賦祿薄。而吏非員者眾。在位者貪於財產。規奪官民之利。則殖貨無厭。奪民之利。不以為恥。是以清節毀傷。公義損闕。富者比公室。貧者匱朝夕。非所為濟俗也。然古今異制。爵賦不同。祿亦如之。雖不及古。度時有可嘉也。
七年春正月辛酉朔。日有食之。是謂正朔。王者惡之。夏五月日有食之。秋八月。帝崩于未央宮。太后哭而淚不下。侍中張辟彊者。張良子。年十五餘。謂陳平曰。太后泣不下淚者。畏君等危呂氏。宜請呂產呂祿為將。監南北軍事。太后必喜。君等免禍。平從之。太后果喜而泣之淚下。九月。皇帝葬于安陵。
讚曰。本紀稱孝惠內修親親。外禮傅相。優寵齊悼趙隱。恩愛篤矣。可謂寬仁之主。遭呂太后虧損至德。枉流濫哉。深可悲矣。

[book_title]高后紀
初。高后命孝惠張皇后。取後宮美人子養之。而殺其母。以為太子。立為皇帝。皇帝年幼。高后臨朝稱制。立兄子台為楚王。台弟產為梁王。祿為趙王。封諸呂六人為列侯。高皇后將王諸呂。問右丞相王陵。王陵曰。高皇帝定天下。刑白馬而盟曰。非劉氏而王者。天下共擊之。問左丞相陳平太尉周勃。平勃對曰。高帝定天下王諸劉。今陛下稱制王諸呂。無所不可。后喜罷朝。陵讓平勃曰。諸君背要。何面目見高帝於地下。勃曰。面折廷爭。臣不如君。安漢社稷。君不如臣。后乃左遷陵為帝太傅。實奪之相權。陵謝病免。杜門不出。冬十一月。徙丞相陳平為右丞相。辟陽侯審食其為左丞相。食其。沛人也。初呂后獲於楚。食其常以舍人侍得幸。及為丞相。不典治相。監宮中事。加郎中令。群臣皆因決事。先是或毀食其於惠帝。惠帝欲誅之。平原君朱建為說惠帝幸臣閎籍孺曰。君幸於帝。天下莫不聞者。今辟陽侯幸於太后而下吏。道路皆言君讒之。今日辟陽誅。明日太后含怒。亦誅君耳。於是籍孺懼。入言於帝而出之。朱建者。故黥布相也。布之反。建諫止之。高帝賜建號平原君。建為人口辯。初名廉直。行不苟合。辟陽侯欲交建。建不肯。及建母死家貧。無以收葬。陸賈乃見辟陽侯。賀曰平原君母死。辟陽侯曰。平原君母死。何乃賀我。賈曰。平原君必不知君者為其母。今其母死家貧。無以葬之。君誠能厚送葬之。則彼為君死矣。食其乃奉百金。列侯貴人以食其故。往贈送之凡百金。而建受之。及呂氏之誅。其卒見全者。皆建之力也。後淮南厲王長誅食其。建以食其客故事及之。建自殺。
元年春正月。詔曰。孝惠帝欲除三族罪及妖言令。議未決而崩。今除之。賜民爵戶一級。夏五月丙申。趙王宮中叢臺災。立孝惠美人子五人。彊為淮陽王。不疑為恆山王。弘為襄城侯。朝為軹侯。武為壺關侯。秋七月。桃李花。高后怒御史大夫趙堯之為趙王謀也。免堯官抵罪。上黨太守任敖為御史大夫。
二年春正月。詔班序列侯功臣位次。藏于高廟。世世勿絕嗣。二月乙卯晦。地震。羌道武都道山崩。夏六月日蝕。秋七月。恆山王不疑薨。立襄城侯弘為恆山王。行五銖錢。錢之制夏殷以前無文焉。周制則有文。凡錢外圓內方。輕重以銖。周景王以錢輕。更鑄大錢文曰寶貨。肉好外有周郭。秦錢文曰半兩。重如其文。漢興復輕之。齊悼惠王子章入宿衛。封朱虛侯。
三年夏。江水漢水溢。流四千餘家。秋星晝見。伊水落水溢。流千六百餘家。汝水溢。流八百餘家。其在洪範。為水不潤下。
四年夏四月。少帝出怨言。知高后殺其母。后乃幽之于永巷。詔曰。皇帝久病昏亂。不能奉宗廟。廢之。五月。立恆山王弘為皇帝。
五年。春三月。南越王尉佗。自稱南越武帝。是時禁南越關中市鐵器。尉佗曰。先帝與我通使勿絕。今高后聽讒臣之言。別異蠻夷。此必長沙王計。欲倚中國擊滅南越。自以為功。乃自稱越帝。欲攻長沙。秋八月。淮陽王彊薨。九月。發河東上黨騎屯北地。備匈奴。
六年春星晝見。夏四月。赦天下。秩長陵令二千石。六月。匈奴寇狄道。攻河陽。行五分錢。朱虛侯弟興居封東牟侯。皆入宿衛。
七年冬十二月。匈奴寇狄道春正月趙王友死于邸。呂氏女為趙王后王后妒。讒王於高后曰。呂氏安得王。太后百年後。吾必擊之。高后怒之。至邸。令衛士圍之。不得食遂幽死。以民禮葬之長安。諡為幽王。後徙梁王恢為趙王。己丑晦。日有食之。既在營室九度。為宮室之中。高后惡之。曰此為我也。星傳曰。日者、德也。月者、刑也。日食修德。月食修刑。則災異消矣。詩云。日月告凶。不用其行。四國無政。曷用其良。言人君失政。則日月失行。中道南曰黃道。南至東井。北至牽牛。東至角。西至婁。夏至日至東井。去極近。故晷短。立八尺之表。而晷長一尺五寸八分。冬至日至於牽牛。去極遠。故晷長。立八尺之表。而晷長一丈三尺一寸四分。春分西至婁。去極中。秋分東至角。去極中。立八尺之表。而晷長七尺三寸六分。日為陽。陽用事。則日進而北。晝進而長。陽勝故為溫暑。陰用事。則日退而南。晝退而短。陰勝故為寒涼。洪範曰。日月之行。則有冬有夏有寒有暑。此之謂也。至若南北失度。晷進而長則為寒。退而短則為暑。人君急則日晷進而疾。舒則日晷退而緩。故曰急恆寒若。豫恆燠若。一曰晷長為潦若。晷短為旱若。奢為扶。扶者邪臣進。正直疏。君子不足。姦人有餘。月有九行。黑道二出黃道北。赤道二出黃道南。白道二出黃道西。青道二出黃道東。立春春分從青道。立夏夏至從赤道。立秋秋分從白道。立冬冬至從黑道。然一決之於房從中道。若月失道而妄行。出陽道則旱風。出陰道則陰雨。箕軫之星為風。畢星為雨。故月失度。入箕軫則多風。入畢星則多雨。洪範曰。星有好風。星有好雨。月之從星。則以風雨。《詩》云：「月離于畢，俾滂沱矣」，言多雨也。凡災異所起。或分野之國。角亢氐。韓鄭也。房心。宋也。尾箕。燕也。斗牛。吳也。牽牛須女。越也。虛危。齊也。營室東壁。衛也。奎婁。魯也。胃昴畢。趙也。觜參。魏也。東井鬼。秦也。柳星張。周也。翼軫。楚也。
荀悅曰。凡三光精氣變異。此皆陰陽之精也。其本在地。而上發於天也。政失於此。則變見於彼。由影之象形。響之應聲。是以明王見之而悟。敕身正己。省其咎。謝其過。則禍除而福生。自然之應也。《詩》云：「上天之載，無聲無臭」。其詳難得而聞矣。豈不然乎。災祥之報。或應或否。故稱洪範咎徵。則有堯湯水旱之災。稱消災復異。則有周宣雲漢。寧莫我聽。稱易積善有慶。則有顏冉夭疾之凶。善惡之效。事物之類。變化萬端。不可齊一。是以視聽者惑焉。若乃稟自然之數。揆性命之理。稽之經典。校之古今。乘其三勢。以通其精。撮其兩端。以御其中。參伍以變。錯綜其紀。則可以髣彿其咎矣。夫事物之性。有自然而成者。有待人事而成者。有失人事不成者。有雖加人事終身不可成者。是謂三勢。凡此三勢。物無不然。以小知大。近取諸身。譬之疾病。不治而自瘳者。有治之則瘳者。有不治則不瘳者。有雖治而終身不可愈者。豈非類乎。昔虢太子死。扁鵲治而生之。鵲曰。我非能治死為生也。能使可生者生耳。然太子不遇鵲。亦不生矣。若夫膏肓之疾。雖醫和亦不能治矣。故孔子曰。死生有節。又曰不得其死。然又曰幸而免。死生有節。其正理也。不得其死。未可以死而死。幸而免者。可以死而不死。凡此皆性命三勢之理。推此以及教化。則亦如之何哉。人有不教而自成者。待教而成者。無教化則不成者。有加教化而終身不可成者。故上智下愚不移。至於中人。可上下者也。是以推此以及天道。則亦如之。災祥之應。無所謬矣。故堯湯水旱者。天數也。洪範咎徵。人事也。魯僖澍雨。乃可救之應也。周宣旱應。難變之勢也。顏冉之凶。性命之本也。猶天迴日轉。大運推移。雖日遇禍福。亦在其中矣。今人見有不移者。因曰人事無所能移。見有可移者。因曰無天命。見天人之殊遠者。因曰人事不相干。知神氣流通者。人共事而同業。此皆守其一端。而不究終始。易曰。有天道焉。有地道焉。有人道焉。言其異也。兼三才而兩之。言其同也。故天人之道。有同有異。據其所以異而責其所以同。則成矣。守其所以同而求其所以異。則弊矣。孔子曰。好智不好學。其弊也蕩。末俗見其紛亂事變乖錯。則異心橫出。而失其所守。於是放蕩反道之論生。而誣神非聖之議作。夫上智下愚。雖不移。而教之所以移者多矣。大數之極雖不變。然人事之變者亦眾矣。且夫疾病有治而未瘳。瘳而未平。平而未復。教化之道。有教而未行。行而未成。成而有敗。故氣類有動而未應。應而未終。終而有變。遲速深淺。變化錯于其中矣。是故參差難得而均矣。天地人物之理。莫不同之。凡三勢之數。深不可識。故君子盡心力焉。以任天命。易曰窮理盡性。以至於命。其此之謂乎。呂產為相國。呂祿為上將軍。立營陵侯劉澤為琅邪王。澤高帝族昆弟。本以將軍擊陳豨有功。故封齊。齊人田生嘗遊乏資。以干澤。澤以三百金為田生壽。乃謂太后所幸中謁者張釋卿曰。太后欲王諸呂。及重自發之。恐大臣不聽。今釋卿最幸於太后。何不諷大臣以聞太后。太后必喜。呂氏既王。萬戶侯亦釋卿有。釋卿從之。諸呂已為王。高后賜釋卿金千斤。釋卿以其半進田生。田生不受。又說曰。呂氏之王也。大臣未服。今劉澤於諸劉長。大臣所信。獨不見用。常有觖望也。今令太后裂地十餘縣以王之。彼喜而去。諸呂王益固矣。遂封澤為琅邪王。夏五月。尊昭靈夫人為昭靈后。武哀侯為武哀王。高帝姊宣成夫人為昭哀后。六月。趙王恢自殺。呂產女為趙王后。後宮皆諸呂女也。擅權。王不得自恣。王有愛姬。王后鴆而殺之。王怒。悲憂自殺。呂后以為用婦人言故自殺。無思奉宗廟之禮。廢其嗣。朱虛侯章怒呂氏專權。侍宴。高后令章為酒令。章自請曰。臣將種也。請以軍法行酒令。后可之。酒酣。章進起舞曰。請為太后作歸田之歌。皇太后笑曰。汝安知田事。試說之。曰。深耕穊植。立苗欲疏。非其類者。鉗而去之。高后嘿然。有頃。諸呂有一人亡酒。章追斬之。太后及諸左右大驚。以前許章軍法。無以罪也。因罷。自是諸呂憚章。大臣皆依朱虛侯兄弟以為彊。是時大臣憂諸呂之亂。陸賈說陳平周勃曰。天下安。注意相。天下危。注意將。將相和則權不分。今為社稷計。在二君掌握耳。何不能交太尉勃乎。以千金為太尉結歡。勃亦如之。遂戳力同心。平乃賜賈金五百斤。僮百人。八月。燕王建薨。南越侵長沙。遣隆慮侯周灶將兵擊之。
八年春。封中謁者張釋卿為列侯。諸中宦者令丞。皆賜爵關內侯食邑。高后夢見物如蒼狗橶后腋。忽然不見。卜之云。趙王如意為祟。遂病腋傷。夏。江水漢水溢流萬餘家。河內水溢流萬家。秋九月辛巳。高后崩于未央宮。諸呂恐為大臣所誅。謀作亂。欲廢少帝而立呂產。朱虛侯婦呂祿女。密聞其謀告章。章乃使人陰告其兄齊王嬰。令發兵西。章及興居欲從中與大臣為內應。誅諸呂。立齊王。齊王令人誘琅邪王。欲令興二國兵。琅邪王既至。因留之。悉發琅邪兵。以中尉魏勃為將軍。并將之。呂產等遣大將軍灌嬰擊齊王。嬰乃陰與齊王約。留兵屯榮陽。曲周侯酈商。其子寄與呂祿善。周勃陳平使人執劫商。而令寄說呂祿曰。高帝與呂后定天下。劉氏所立九王。呂氏所立三王。皆大臣之義。事已布告諸侯王。諸侯王以為宜。今太后崩。少帝幼。足下不急之國守蕃。乃為上將將兵。為大臣諸侯所疑。何不速歸將軍印綬。因以兵屬太尉。請梁王亦歸相印。與大臣盟而之國。高枕而王千里。此萬世之利。祿然其計。報產及諸呂。多以為不便。計未決。祿信寄。與俱出遊。過其姑呂嬃。嬃怒曰。汝為將軍而棄軍。呂氏今無類矣。乃悉出珠玉寶器散之堂下。曰無為他人守也。八月。太尉周勃復令寄謂祿曰。帝使太尉守北軍。欲令足下之國。急歸將軍印綬辭去。不然禍且起。祿遂解印屬典客。而以兵授勃。勃入軍門。行令軍中曰。為呂氏者右袒。為劉氏者左袒。軍皆左袒。勃遂統北軍兵。而朱虛侯將率千人入未央宮斬呂產。辛酉。斬呂祿。諸呂無問長幼皆斬之。大臣謀以為少帝及諸王皆非惠帝子。欲盡誅之。立齊王。議者曰。王暴戾。虎冠之。代王母家薄氏。君子也。且代王親高帝子。於今為長。仁孝聞於天下。以子則順。以賢則大臣安。乃迎代王。東牟侯興居與太僕夏侯嬰陰共入宮中誅少帝。於是告齊王令罷兵。諸呂之始王也。呂后畏大臣及有口辯者。陸賈為太中大夫。自度不能爭之。乃謝病免。於是以所使越時囊中裝千金。以與五子。各二百斤。令為產業。賈常安車駟馬。從歌鼓瑟侍者十人。與其子約曰。過汝家。給人馬酒食。極歡十日。有寶劍直百金。所死家得寶劍一。歲中往來。及過他家。卒不過再三。遊於漢庭公卿之閒。名聲甚顯。及誅呂氏。立孝文。賈頗有力。本傳曰。當孝文之時。天下以酈寄為賣友。賣友者。謂見利而忘義。若寄父為功臣。而又被執劫。雖權賣呂祿。以安社稷。義存君親可矣。淮南丞相張蒼為御史大夫。
讚曰。本紀稱孝惠高后之時。海內得離戰爭之苦。君臣俱無為。故惠帝拱己。高后女主。制政不出房闥而天下宴然。刑罰罕用。民務稼穡。衣食滋殖矣。及福祚諸呂大過。漸至縱橫。殺戮鴆毒。生於豪彊。賴朱虛周陳。惟社稷之重。顧山河之誓。殲討篡逆。匡救漢祚。豈非忠哉。王陵之徒精潔。心過於丹青矣。

[book_title]孝文皇帝紀上
初大臣迎王於代。郎中令張武議曰。大臣未可信。王宜稱疾無行。以觀其變。中尉宋昌曰。群臣之議皆非也。夫秦失其政。豪傑並起。然卒踐天子位者。劉氏也。天下絕其望。一也。高帝王子弟。犬牙相制。所謂盤石之宗也。天下服其彊。二也。漢興。除秦苛政。人人自安難搖動。三也。今大臣雖欲為變。百姓不為使。其黨豈能專一邪。且內有朱虛東牟之親。外有諸侯之彊。必無異心矣。高帝子獨淮南王與大王。大王又長。賢聖聞於天下。故大臣迎大王。大王勿疑。卜之兆。得大橫。占曰。大橫庚庚。余為天王。夏啟以光。王乃令舅薄昭見太尉周勃還。王乃行。群臣迎于渭橋。太尉周勃進曰。請避左右以聞。宋昌曰。所言公。公言之。所言私。王者無私。勃乃跪上天子璽。王謝曰。至邸議之。閏月朔之代邸。王西向讓帝位者三。南向讓者再。遂即皇帝位。拜宋昌為衛將軍。領南北軍。赦天下。賜民爵一級。酺五日。
元年冬十月。皇帝見于高廟。車騎將軍薄昭迎皇太后于代。封太尉周勃萬戶。賜金五千斤。丞相陳平將軍灌嬰邑各三千戶。金三千斤。朱虛侯章襄平侯通二千戶。金千斤。十有二月。立趙幽王子遂為趙王。徙琅邪王澤為燕王。除收孥相坐法律。春正月。有司請早建太子。上謙讓不聽。有司固請。上曰。諸侯王功臣多有賢者。而不必子。人其以朕忘賢與有德者。而專于其子。非所以憂天下。有司請曰。立嗣必子。所從來久矣。今適宜立。而更求諸侯宗室。非高帝之志。子啟最長。敦厚慈仁。請建以為太子。上許焉而立之。封將軍薄昭為軹侯。三月。立皇太子母竇氏為皇后。初孝惠時出宮人以賜諸王。各五人。竇姬家在清河。賂主者吏願至趙。吏誤置代伍中。竇姬泣啼而行。既至代。幸於王。生景帝。而代皇后及其四子皆先亡。故竇姬為皇后。兄長君。弟廣國。字少君。家於長安。絳侯等曰。吾屬命乃懸於此兩人。為選賢人。令與居止。由此皆為退讓君子。詔曰。今方春和。草木群生之物。皆有以自樂。而吾百姓鰥寡孤獨窮困之人。咸阽於死亡而莫之省憂。朕為民父母將何如。其議所以賑貸之。於是出布帛米肉賜之。其肉刑耐罪已上。不用此令。楚元王交薨。丞相平病。讓位於太尉。周勃為左丞相。位第一。平為右丞相。位第二。大將軍灌嬰為太尉。上問勃。天下一歲決獄錢穀出入幾何。謝不知。甚媿之。上以問平。平曰。陛下即問決獄責廷尉。問錢穀責治粟內史。上曰。君所主者何事。對曰。陛下不知臣駑下。使臣待罪宰相。宰相在上佐天子。調理陰陽。下遂萬物之宜。外鎮撫四夷。內親附百姓。使公卿大夫各得其職。上曰善。勃出謂平曰。君素不教我對。平曰。處其位獨不知任。或謂勃曰。君誅諸呂。立代王。威鎮天下。受厚賞。處尊位久。即禍及身矣。勃謝病歸相印。平轉為右丞相。太中大夫陸賈使越。上賜尉佗書曰。朕頃以南越王自治之。雖然。王之號為帝。兩帝並立。豈無一乘之使以道其道路。是爭也。爭而不讓。仁者不由也。王之昆弟在真定。已使人存問。修治王先人廝墓。願與王分棄前患。從今已來。與王通使如故。故使賈喻意。南越蠻夷大長老夫臣佗曰。高后聽信讒臣。別異蠻夷。故改號聊以自娛。自帝其國。未敢有害於天下。老夫夙興夜寐。寢不安席。食不甘味。凡以不得事漢故也。陛下幸哀憐臣。通使如故。老夫死骨不朽。不敢為帝。謹北面因使者奉獻。夏四月。齊楚地震山崩。二十九所同日俱大發潰水出。本志曰。為水沴土。六月。令郡國無來獻。封衛將軍宋昌為壯武侯。又令列侯從高帝入蜀漢者。皆增邑。吏二千石已上從高帝者。皆食邑。齊王襄薨。
二年冬十月。丞相平薨。諡獻侯。十有一月乙亥。周勃復為左丞相。癸卯晦。日有食之。詔舉賢良方正直言極諫者。是時上勤於政事。躬行節約。思安百姓。身衣弋綈。所幸慎夫人。衣不曳地。幃帳無文。嘗欲為露臺。計直百金。曰。此中民十家之產。遂不為也。太中大夫賈誼說曰。管子有言。倉廩實。知禮節。民不足而可治者。未嘗聞也。古人有言曰。一夫不耕。或受之飢。一女不織。或受之寒。生之有時。而用之無度。物力必匱。且歲有飢餓。天之常行。即不幸有方二三千里之旱。國何以相卹。卒然邊境有急。數百萬之眾。國家何以饋之。方今之務。務在絕末伎遊食之巧。驅民而歸之於農。太子家令晁錯復說上曰。今土地人民不減於古。無堯湯水旱之災。而畜積不及古者。何也。以地有餘利。民有遺力。生穀之土。未盡墾耕。山澤之利。物未盡出。遊食之士。未盡歸農。夫飢寒切于肌膚。慈母不能以保赤子。君安能以有民。夫金玉寶貨。飢不可食。寒不可衣。然而眾貴之者。以上用之故也。其為物輕微易藏。在於把握。可以周流海內。而無飢寒之患。此令臣下輕倍其主。而民易去其鄉。盜賊有所勸。而逃亡者得輕資矣。粟米布帛。生於地。長於時。聚於市。非可一日而成。一日不得。則飢寒並至。是故明王貴五穀而賤金玉。今農夫五口之家。其服作者不過二人。其能耕者不過百畝。百畝之收不過三百石。春耕夏種。秋收冬藏。四時之間。無日休息。又給縣官供徭役。憂病艱難。其中勤苦如此。然復時被水旱蝗蟲之災。急政暴賦。朝令暮得。有者貴賣。無者倍舉。是賣田宅鬻子孫以償債者眾也。而商賈大者積儲倍息。小者坐列販賣。故其男不耕耘。女不蠶織。衣必重綵。食必重肉。無農夫之苦。有百千之得。因其富厚。交通王侯。力過吏勢。以利相傾。乘良策肥。千里遨遊。此商人所以兼農人。農人所以流亡也。今漢法律賤商人。商人已富貴矣。尊農夫。農夫已貧賤矣。故主之所貴。俗之所賤。法之所卑。吏之所尊。上下相反。好惡相忤。而欲國富法立。不可得矣。當今之務。在於本農。使民勸業而已。欲人務農在貴粟。貴粟之道。在於使民以粟為賞罰。今募天下入粟塞下。即得拜爵。得以除罪。如此富人有爵。農人有粟。粟有所行。而國用足矣。不過三年。塞下之粟必多矣。上從之。
荀悅曰。聖王之制。務在綱紀。明其道義而已。若夫一切之計。必推其公義。度其時宜。不得已而用之。非有大故則不由之。春正月。詔開籍田。漢初國家簡易。制度未備。衣食貲糧無限。富者衍溢。貧者或不足。若蜀郡卓氏家僮千有餘人。程鄭七八百人。皆擅山川銅鐵之利。運籌算。上爭王者之利。下固齊民之業。若宛孔氏之屬。連車騎以交通王侯。貿易貨賂。雍容垂拱。坐取百倍。皆犯王禁。陷於不軌。
荀悅曰。先王立政。以制為本。三正五行。服色厤數。承天之制。經國序民。列官布職。疆理品類。辯方定物。人倫之度。自上已下。降殺有序。上有常制。則政不頗。下有常制。則民不二。官無淫度則事不悖。民無淫制則業不廢。貴不專寵。富不獨奢。民雖積財。無所用之。故世俗易足。而情不濫。姦究不興。禍亂不作。此先王所以綱紀天下。統成大業。立德興功。為政之德也。故曰。謹權量。審法度。修廢官。四方之政行矣。本傳曰。先王之制。自天子公侯卿大夫已下。至於抱關擊柝者。其爵祿奉養死生之制。各有差品。小不得僭大。賤不得逾貴。夫然故上下有序。而民志悉定。於是裂土地之宜。教之種殖。畜養以時。而用之有節。草木未落。斤斧不入於山林。豺獺未祭。羅網不布於野澤。鷹隼未擊。罾弋不施於蹊隧。既順時而取物。然而山不槎孽。田不伐夭。豚魚麛卵。咸有常禁。所以順時宣氣。蕃阜庶物。畜足功用。如此之備。然後從四民。因其土宜。任其智力。安其居。樂其業。甘者食而美其服。欲寡而事節。財足而不爭。及至周室道衰。禮法隳壞。諸侯刻桷丹楹。大夫山節藻梲。其流至於士庶。莫不離制度。稼穡之人少。商賈之人多。穀不足而貨有餘。陵遲至於桓文之後。禮義大壞。上下相冒。國異政。家殊俗。奢靡不制。僭差無極。於是商通難得之貨。工作無用之器。士設反道之行。以追時好而取世資。偽民倍實而要名。姦夫犯難而求利。篡殺取國者為王公。劫奪成家者為侯伯。禮義不足以制君子。刑戮不足以威小人。富者土木被文繡。犬馬餧菽粟。貧者短褐不完。食疏飲水。俱為編戶齊民。而以財力相窘。雖為僕虜。猶無慍色。故夫飾變詐為姦軌。自足乎一世之間。守道隨理。不免乎飢寒之患。其化自上興。由法度之無限也。故易曰。君子裁成輔相天地之宜。以左右民。備物致用。立象成器。以為天下利。立制度之謂也。太子太傅張相如免。太中大夫石奮為太子太傅。奮。趙人也。初為小吏事高帝。恭敬謹慎。甚見親信。於是以選傅太子立趙王。遂弟辟疆為河間王。朱虛侯章為城陽王。東牟侯興居為濟北王。立皇子武為代王。參為太原王。揖為梁王。夏五月詔曰。古有誹謗之木。所以通諫者。今法有誹謗妖言之罪。是使眾臣不敢盡心。而上無由聞其過。今其除之。秋九月。初與郡守為銅虎竹使符。
三年冬十月丁酉晦。日有食之。十一月乙卯晦。又食之。詔曰。前遣列侯之國。辭未行。丞相朕之所重。其為朕率列侯之國。遂免勃就國。十二月。太尉灌嬰為丞相。罷太尉官。四月。城陽王章薨。淮南王長殺辟陽侯審食其。初。高帝八年過趙。趙王獻美人。幸有身。生厲王長。趙王不敢內之。築外宮而處之。及貫高事。盡捕王家。厲王母亦在繫中。其弟趙廉因辟陽侯言呂后。呂后妒不肯白。辟陽侯不彊爭。厲王以生母以恚自殺。趙廉奉厲王詣長安。高帝憐之。令呂后母之。厲王有才力。力能扛鼎。怨辟陽侯不赦其母。乃造辟陽侯。即自袖金椎椎殺之。馳詣闕肉袒請罪。上赦之不治。五月。匈奴寇北地河內。丞相灌嬰擊之。衛將軍軍長安。上自至高都。因幸太原。見群臣故人皆賜之。舉功行賞。復晉陽中都民三歲租。留太原。遊十餘日。濟北王興居聞上自擊胡。乃發兵反。秋大旱。七月。上自太原還。八月。將軍柴武擊濟北王興居。興居自殺。赦諸與興居反者。
四年冬十二月。丞相灌嬰薨。諡隱侯。正月御史大夫張蒼為丞相。袁盎為御史大夫。時御史大夫韋孟闕。是時上徵河東太守季布。欲以為御史大夫。聞其使酒。乃不用。遣歸郡。夏五月。復諸劉有屬籍者。家無所與。六月雨雪。秋九月。封齊悼惠王子七人為列侯。絳侯周勃有罪。逮繫詔獄。勃在國常恐懼。每郡守使丞尉行縣。勃常被甲持兵。人有告勃欲反。下廷尉。吏侵辱之。勃以千金與獄吏。吏乃止。勃以公主為證。公主孝文女。太子勝尚之。及薄昭為言薄太后。因請上曰。絳侯奉高帝璽。持兵於北軍。此時猶不反。今居一小縣乃反邪。上赦勃。復爵邑。就國。勃出曰。吾嘗將百萬眾於北軍。安知獄吏之貴哉。作顧成廟。
五年春二月地震。夏四月。除盜鑄錢令。更造四銖錢。賈誼諫曰。法使民得顧租鑄錢。錢敢雜以鉛鐵他巧者。其罪黥。然鑄錢之情。非偽雜巧則不得贏。辨利巧之甚微。其利甚厚。夫事有招禍。法有起姦。今令細民操造幣之勢。各隱屏而鑄作。因欲禁其厚利。絕其微姦。雖黥罪日報。其勢不止。農事棄捐。採銅日多。姦不可絕已。潁川人賈山上書諫曰。夫錢者無用之器。而可用易富貴。富貴者人主之操柄。令為之。是與人主共操柄。不可長也。上不聽。又上書言前世之戒曰。昔秦賦斂重數。以奉奢侈。起咸陽至雍。離宮三百。鐘鼓幃帳。不移而具。為阿房之殿。高十數仞。東西五里。南北千步。為宮室之盛。乃至於此。使其後世曾不得聚廬而託處焉。為馳道於天下。東窮燕齊。南極吳楚。江湖之上。濱海之觀畢至。道廣五十步三丈。而樹又築其外。隱以金椎。樹以青松。為馳道之麗。乃至於此。使其後世曾不得邪徑而託足焉。葬於驪山。使徒數十萬人。曠日十年。下達三泉。采合金石。冶銅錮其內。漆塗其外。被以珠玉。飾以翡翠。中成遊觀。上成山林。為葬理之奢。乃至於此。使其後世曾不得蓬塊而託葬焉。百姓不勝其役。疲弊者不得休息。飢寒者不得衣食。無罪而死刑者。無所告訴。人與之為怨。家與之為讎。天下以壞。宗廟將滅絕矣。始皇居絕滅之中。猶不自知。乃東巡狩。至會稽琅邪。刻石紀功。自以為過於堯舜。以古諡法為少。更以數為諡。欲以一至萬世。而死不盈數月。天下四面攻之。兵破於項羽。地奪於劉氏。豈不哀哉。始皇不自知無輔弼之臣。無進諫之士。縱恣行誅。是以道諛者偷合苟容。比其德則聖於堯舜。論其功則賢於湯武。天下已潰而莫之告也。《詩》云：「匪言不能，胡斯畏忌」「聽言則對，訟言如醉」，此之謂也。故聖王之制。史在前書過失。工誦箴諫。瞽誦詩諫。公卿比諫。士傳言諫。庶人謗於道。商旅議於市。然後君得聞其過而改之。見義而從之。所以承有天下也。今陛下將興堯舜之道。猶自勉以厚天下。損食膳。不聽樂。減外徭。止歲貢。省廄馬以賦郡傳。去諸苑以賦農夫。出帛十萬匹以賑貧乏。禮高年。平刑獄。天下悅喜。臣聞山東吏有布詔令。民雖老病。或扶杖而往聽之。願少須臾無死。思見德化之所成。功業之所就矣。今聞或者陛下從方正賢俊之士。與之射獵。以傷大業。臣竊悼之。願止射獵。以歲二月定明堂。造太學。修先王之道。以成萬世之基。上輒優游而納其言。然明堂太學。猶未足興。是時吳王即山鑄錢。而幸臣鄧通亦賜銅山。得自鑄錢。吳王鄧通錢甚盛矣。通。蜀人也。上嘗夢欲上天而不能。有一黃頭郎推之。顧見其衣後穿。覺而求之漸臺。見郎中鄧通衣後穿。如夢中所見。遂寵幸之。通亦謹身媚上而已。不得預政事。有善相者。相通云當貧餓死。故賜通銅山。得自鑄錢。上嘗親讌飲通家。上病癰。通嘗吮之。上曰。誰最憐我者。通曰。莫若太子。上令太子吮癰而色難。得通前吮之。太子慚。由是心恚通。及即位。以通盜去徼鑄錢。遂盡案沒入財物。卒窮餓寄死人家。徙代王武為懷陽王。徙太原王參為代王。
六年冬十月桃李花。十一月。淮南王長謀反發覺。徙蜀郡。道死於雍。諡曰厲。初長居國驕恣。不用漢法。出稱警。入稱蹕。自作法令。上令將軍薄昭與長書。責之曰。大王以千里為宅居。以萬人為臣妾。此高皇帝之厚德。今大王所行危亡之道。高皇帝之神靈。必不廟食於大王之手矣。昔周公誅管蔡以寧周室。高帝廢代王以便事。濟北舉兵。皇帝誅之以安漢。故周行之於前。漢用之於後。今大王欲以親戚之意。故望於上。大王終不可得也。宜急改行上書謝罪。王得書不悅。復令人使閩越匈奴。與棘蒲侯太子柴奇謀反。群臣廷尉雜奏表請論如法制。詔曰。朕不忍致法。其赦長死罪。廢王。有司請徙長蜀郡邛都。於是盡誅所與謀者。載長以輜車。令縣次傳送。給肉日五斤。酒五升。令美人才人得幸者十人從之。長在道怨。不肯食而死。乃以民禮葬于雍。置守墓三十家。而誅諸縣送傳不謹者。淮南王之徙也。中郎將楚人袁盎諫曰。淮南王為人剛彊。行道有不遂。陛下有殺弟之名。奈何。上曰。吾將苦之耳。令還之。及長死。上悲號甚恨。盎曰。陛下有高世之名三。此不足毀名。陛下在代時。太后嘗病三年。陛下目不交睫。睡不解衣冠。湯藥非陛下口所嘗不進。夫曾參以布衣猶難之。陛下親以王者行之。孝過曾參遠矣。諸呂用事。大臣專制。陛下從代來。乘六乘之傳。馳不測之淵。雖賁育之勇不及陛下。陛下至代邸。西向讓天下者三。南向讓者再。夫許由一讓而名立。陛下五讓。過於許由四矣。陛下遷淮南王。欲使改過。有司宿衛不慎。故病死。上意乃解。上從霸陵欲西馳下峻阪。盎進攢轡。上曰。將軍怯邪。盎曰。臣聞聖主不乘危。陛下乘六騑。馳不測之山。比有馬驚車敗。陛下縱自輕。奈高廟太后何。上乃止。上幸上林苑。皇后慎夫人在禁中嘗同坐。及坐郎署。盎卻慎夫人席。慎夫人怒。不肯坐。上怒起。盎因前說曰。臣聞尊卑有序。上下協和。妾主豈可同坐哉。陛下所幸慎夫人。適所以禍之。獨不見人豕乎。上乃悅。以語慎夫人。夫人賜盎金五十斤。宦者趙同數毀盎。盎患之。盎兄子種謂盎曰。宜庭辱之。使其毀不用。後上出。趙同參乘。盎伏之車前曰。古者天子所共與六尺乘輿者。皆天下豪俊。今漢雖乏人。陛下獨奈何與刑餘之人共載。上笑推同下。同泣下車。
七年夏四月。赦天下。六月辛酉。未央宮闕罘罳災。本志以為東闕。所以朝諸侯之門也。罘罳在外。諸侯之象也。僭大之咎也。典客馮敬為御史大夫。
八年夏。封淮南王子四人。安為阜陵侯。勃為安陽侯。賜為周陽侯。良為東城侯。梁王太傅賈誼。知上將復王之。諫曰。淮南王悖逆無道。陛下幸赦而遷之。疾病而死。天下誰不以王死之為大當。今復尊罪人之子。適足以負謗於天下耳。雖割之而王四子。四子一心。此非有白公子胥興於廣都之中。必有專諸荊軻起於兩楹之間矣。誼又上書言前世事曰。大臣彊者先反。欲天下之治安。莫若眾建諸侯而少其力。力少則易制。國小則無邪心。令海內之勢。如身之使臂。臂之使指。莫不從制。從制則天下安矣。割地定則為若干國。令諸侯王子孫。各以次授先祖之分地。其地眾而子孫少者。建以為國。空而置之。須其子孫生者舉使君之。示無所私焉。今進言者皆曰天下已治。臣獨以為未也。夫抱火厝於積薪之下。而寢其上。火未及然。因謂之安。方今之勢。何以異此。今大國之王幼弱。漢之傅相方握其事。數年之後。諸侯王皆冠。血氣方剛。漢之傅相稱疾而罷。彼自丞慰已下。偏置私人。則難作矣。射獵之娛。與安危之機孰急。以天子之位。乘今之時。尚為難治。假使陛下居齊桓之處。將能九合諸侯而一匡天下乎。假使韓信彭越黥布此數公存者。當此之時。陛下即位能自安乎。今為漢治者。無勤勞之苦。不乏鐘鼓之樂。可使諸侯軌道。天下順治也。承奉宗廟。至孝也。以育群生。至仁也。垂法立業。至明也。當時大治。使後世誦聖德。使顧成之廟稱為太宗。上配太祖。與漢罔極。以陛下之明達。因使少知治體者得在下風。致此非難也。陛下誰憚之而久不為此。今天下之勢方倒懸。天子者。天下之首。蠻夷者。天下之足。夷狄徵令。主上之操也。天下供貢。臣下之禮也。足反居上。首顧居下。倒懸如此。莫之能解。甚為執事羞之。陛下何不試以臣為屬國之官。必繫單于頸而制之死命。不獵猛敵而獵田豕。臣竊為陛下不取又今賣童僕者。為之文繡。衣之絲屢。富人嘉會。以綺縠覆牆屋。是故天子后服。所以廟而不宴者也。今庶人屋壁得為帝服。倡優下賤得為后飾。天下之不危者。殆未之有也。三代有天下之長。而秦享世之短。其故可知也。古之王者。太子始生而教。固以行矣。成王在襁褓之中。召公為太保。周公為太傅。太公為太師。太保保其身體。太傅傅其德義。太師導之教訓。又為置之三少。皆上大夫。少保少傅少師。是與太子宴者也。逐去邪人。不使見邪行者。皆選天下端士。孝弟博聞有道術者。以衛翼之。使與太子居處出入。故生則見正事。聞正言。行正道。左右前後皆正人。孔子曰。幼成若天性。習慣若自然。及太子少長。即入於太學。承師道問。既冠成人。免於保傅之嚴。則有記過之史。徹膳之宰。誹謗之木。敢諫之鼓。春朝朝日。秋暮夕月。所以明敬也。養三老五更。所以明孝弟也。行以和鸞。步中採薺。趨中大夏。所以明有度也。其於禽獸，見其生不忍其死，聞其聲不食其肉。故遠庖廚，所以長恩，且明有仁也。三代所以長久者。其輔翼太子。必有此具也。及秦即不然。棄禮義辭讓。而上告愬刑罰。使趙高傅胡亥而教之獄。所習非斬劓人。則夷三族。故胡亥今日即位。而明日射殺人。忠諫者謂之誹謗。深計者謂之妖言。視殺人如刈草莞。豈惟胡亥之性惡哉。所以導之者非其理也。人主之所慎。在其所趨舍。以禮義治民者積禮義。以刑罰治民者積刑罰。禮義積而民和親。刑罰積而民怨倍。教化行而民康樂。法令行而民哀戚。哀樂之感。禍福之應也。古者聖王制為等列。而天子加焉。故其尊不可及也。廉恥節儉。以治君子。大臣有罪。賜死而無戮辱。古者大臣有大譴呵。則白冠氂纓。盤水加劍。造請室而請罪於上。不執縛繫引而行。有大罪。北面跪而自裁。上不使人挫折而刑之。曰子大夫自有過耳。吾遇子有禮矣。上設廉恥以遇其臣。臣下則厲節行以報其上。上善其言。自是大臣有罪不及刑獄。誼又以為代邊近匈奴。而梁淮陽皆小。不足以禦捍齊趙。淮陽足以捍吳楚。則無山東之憂。萬世之利。昔秦苦心勞力以除六屬。今陛下垂拱以成六國之禍。不可以言智也。雖身之無事。萬年之後。傳之弱子。不可以言仁愛。後上徙淮陽王武為梁王。王四十餘城。有長星出于東方。
九年夏大旱。

[book_title]孝文皇帝紀下
十年冬。上行幸甘泉。將軍薄昭有罪自殺。張釋之為郎。十年不得調用。欲歸。袁盎賢之。言於上以為謁者僕射。上幸上林苑。釋之從。登虎圈。上問上林尉禽獸簿。尉不能對。虎圈嗇夫代尉對。響應無窮。上曰。為吏不當如此邪。詔釋之拜嗇夫。欲為上林令。釋之進曰。陛下以周勃張相如何如人。上曰。長者也。釋之曰。此兩人稱為長者。言事曾未出口。豈若嗇夫喋喋利口捷給哉。且秦任刀筆吏。爭以苛察相高。故政陵遲至於土崩。今以嗇夫口辯而超遷之。臣恐天下隨風而爭。口辯無實。上之化下。疾於影響。舉錯不可不察。上曰善。乃止。拜釋之為公車令。時梁王來朝。與太子共載。入朝不下司馬門。釋之禁止不得入朝。劾奏不敬。上乃免冠謝太后曰。教兒子不謹。太后使使承詔赦太子及梁王。乃得入朝。後為中郎將。從上至霸陵。上望北山。悽然傷懷。謂群臣曰。嗟乎。以北山石為槨。用紵絮斮漆。其堅豈可動哉。左右皆曰善。釋之進曰。使其中有可欲。雖錮南山猶可隙。使其中無可欲者。雖無石槨。又何戚焉。上稱善。
十一年冬十有一月。上行幸代。春正月。上至自代。夏六月。梁王楫薨。無子。國除。楫。上之少子也。好讀書。上愛之。故以賈誼為傅。王墮馬薨。誼自傷為傅無狀。旦暮哭泣。歲餘亦卒。誼時年三十。初河南太守吳公。以誼為門下吏。吳公以治郡第一。徵入為廷尉。薦誼為博士。至太中大夫。時年二十餘。表陳政事。建立制度。上以誼才任公卿。絳侯灌嬰等害之。上乃疏之。後誼為長沙王太傅。誼過湘水。作賦以辭弔屈原。為傅數年。上復思誼。乃徵之。上方坐宣室。感鬼神事。與誼言至夜半。移席就之。既罷。上曰。吾久不見賈生。自謂勝之。今見不如也。以為梁王太傅。賈誼謂漢土德。所著述凡五十八篇。匈奴寇邊狄道。
十二年冬十有二月。河決東郡酸棗。潰金隄。春正月。賜諸侯王女邑各三千戶。二月。出孝惠後宮美人令得嫁。三月。詔曰。孝弟。天下之大順也。力田。為生民之本也。三老。眾民之師也。廉直。吏民之所表也。朕甚嘉此二三大夫之行。其遣謁者勞賜各有差。及問民所疾苦。是歲吳有馬生角在耳前。上向右長三寸半。左角長二寸半。圍皆二寸。本志以為吳後舉兵為逆之象也。
十三年夏。除祕祝之官。詔曰。祕祝之官。移過於下。朕弗取。其除之。名山大川。其在諸侯封內。各有自奉祠。天子之官不領。齊及濟南國廢。令太祝歲時至祠。夏五月。詔除肉刑。時齊太倉令淳于公有罪當刑。淳于公有女五人。無男。嘗罵其女曰。生女不生男。緩急無有益。小女緹縈自傷泣。乃隨父到長安。上書曰。妾父為吏。齊國皆稱廉平。今坐法當刑。妾聞夫死者不可復生。刑者不可復贖。雖欲改過自新。其道無由。妾願沒身為官奴。以贖父刑。使得自新。天子悲憐其意。遂下令曰。夫訓導不純。而愚民陷焉。或欲改行為善。其道無由也。夫刑者。至斷支體。刻肌膚。終身不復。何其刑之痛而不得理也。其除肉刑。有以易之。遂改定律。六月。詔除民田租。
荀悅曰。古者什一而稅。以為天下之中正也。今漢民或百一而稅。可謂鮮矣。然豪彊富人。占田逾侈。輸其賦太半。官收百一之稅。民收太半之賦。官家之惠。優於三代。豪彊之暴。酷於亡秦。是上惠不通。威福分於豪彊也。今不正其本。而務除租稅。適足以資富彊。夫土地者。天下之本也。春秋之義。諸侯不得專封。大夫不得專地。今豪民占田。或至數百千頃。富過王侯。是自專封也。買賣由己。是自專地也。孝武時。董仲舒嘗言宜限民占田。至哀帝時。乃限民占田。不得過三十頃。雖有其制。卒不得施行。然三十頃有不平矣。且夫井田之制。宜於民眾之時。地廣民稀。勿為可也。然欲廢之於寡。立之於眾。土地既富。列在豪彊。卒而規之。並有怨心。則生紛亂。制度難行。由是觀之。若高帝初定天下。及光武中興之後。民人稀少。立之易矣。就未悉備。井田之法。宜以口數占田。為立科限。民得耕種。不得買賣。以贍民弱。以防兼并。且為制度張本。不亦宜乎。雖古今異制。損益隨時。然紀綱大略。其致一也。本志曰。古者建步立畝。六尺為步。步百為畝。畝百為夫。夫三為屋。屋三為井。井方一里。是為九夫。八家共之。一夫一婦。受私田百畝。公田十畝。是為八百八十畝。餘二十畝。以為廬舍。出入相交。守望相接。疾病相救。民受田。上田夫百畝。中田夫二百畝。下田夫三百畝。歲更之。換易其處。其家眾男為餘夫。亦以口受田。如此。士工商家受田。五口乃當農夫一人。有賦有稅。稅謂公田什一。及工商衡虞之人也。賦謂供車馬兵士徒之役也。民年二十受田。六十歸田。種穀必雜五種。以備災害。田中不得有樹。以妨五穀。力耕數芸。收獲如寇盜之至。還廬種桑。菜茹有畦。瓜瓠果蓏。殖於疆畔。雞豚狗豕。無失其時。女修蠶織。五十則可以衣帛。七十可以食肉。五家為比。五比為閭。四閭為族。五族為黨。五黨為州。五州為鄉。萬二千五百戶。比長位下士。自此已上。稍登一級。至鄉為卿矣。於是閭有序而鄉有庠。序以明教。庠以行禮。而視化焉。春令民畢出於野。其詩云。同我婦子。饁彼南畝。田畯至喜。則冬畢入於邑。其詩云。嗟我父子。曰為改歲。入此室處。春則出。民閭首平旦坐於右壟。比長坐於左壟。畢出而後歸。夕亦如之。入者必持薪樵。輕重相分。斑白不提挈。冬則民既入。婦人同巷。夜績女工。一月得四十五功。必相從者。所以省費燭火。同巧拙而合習俗也。男女有不得其所者。因而相與歌詠。各言其情。是月餘子。以在序室。八歲入小學。學六家四方五行書計之事。十五入大學。學先王禮樂。而知君臣之禮。其秀異者移鄉學。學於庠序之異者移於國學。學乎小學。諸侯歲貢小學之異者。移於天子之學。學於太學。命曰造士。然後爵命焉。孟春之月。群后將散。行人振木鐸以徇於路。以採詩獻之太師。比其音律。以聞於天子。三年耕則餘一年之畜。故三年有成。成此功也。故王者三載考績。三考黜陟。九年耕。餘三年之食。進業日升。謂之升平。三升曰泰。二十七年。餘九年食。謂之太平。而王業大成。刑措不用。王道興矣。故語曰。如有王者。必世而後仁。書曰。天秩有禮。天罰有罪。故聖人因天秩而制五禮。因天罰而制五刑。建司馬之官。設六軍之眾。因井田而制軍賦。地方一里為井。井十為通。通十為成。成方十里。成十為眾。眾十為同。同方百里。同十為封。封十為畿。畿方千里。故四井為邑。邑四為丘。丘十六井。有戎馬一匹。牛三頭。四丘為甸。甸六十四井。有戎馬四匹。兵車一乘。牛十二頭。甲士三人。步卒七十二人。干戈備具。是謂司馬之法。一同百里。隄封萬井。除山川坑塹城池邑居園囿街路。三千六百井。定出賦六千四百井。戎馬四百匹。兵車百乘。此卿大夫菜地之大者。是謂百乘之家。一封三百六十六里。隄封十萬井。定出賦六萬四千井。戎馬四千匹。兵車千乘。此諸侯之大者。謂之千乘之國。天子畿方千里。隄封百萬井。定出賦六十四萬井。戎馬四萬匹。兵車萬乘。戎馬車徒干戈素具。春振旅以蒐。夏茇舍以苗。秋治兵以獮。冬大閱以狩。皆於農隙以講事焉。五國為屬。屬有長。十國為連。連有率。三十國為卒。卒有正。二百一十國為州。州有牧。牧有連。卒比年簡車徒。卒正三年簡輿徒。群牧五年大簡輿徒。此先王制土定業。班民設教。立武足兵之太法也。上過渭橋。有人在橋下。乘輿馬驚。捕之屬廷尉。釋之訊之。曰。遠縣人也。聞蹕匿橋下久。已為行過。即出。見車騎即走耳。釋之奏犯蹕罰金。上怒曰。此人親驚吾馬。馬賴和柔。即令他馬固不傷敗我乎。釋之奏曰。法者天子之所與。天下共之。今如重之。是法不信於民。廷尉天下之平。今一傾。天下用法皆為之輕重。民安措其足乎。上曰善。廷尉當如是也。其後有人盜高廟坐前玉環者。下廷尉。奏當棄市。上大怒曰。此人無道。乃盜先帝器。吾欲置之族矣。釋之曰。法如是足矣。而有萬一。愚人取長陵一坏土。陛下何以加其法。上乃許之。曰廷尉當如是也。釋之以議法公平。甚重於朝廷。嘗公卿大會。立庭中。有王生者年老矣。善為黃老言。以處士召見顧謂釋之曰。為我結陉。釋之跪而結之。既罷。或以責王生。王生曰。吾老矣。且賤。自度終無益於張廷尉。張廷尉方為名臣。故使結陉。欲以重之。
十四年冬。匈奴老上單于寇邊。以十四萬騎入蕭關。殺北地都尉□邛。遂至彭陽。使騎兵入燒回中宮。候騎至雍。起烽火通甘泉。上遣王將軍屯隴西北地上郡。中尉周舍為衛將軍。郎中令張武為車騎將軍。軍渭北。車千乘騎卒十萬。上親勞軍。勒兵車。令賜吏卒。上欲自征匈奴。群臣諫不聽。皇太后固止之。乃止。東陽侯張相如為大將軍。內史欒布皆為將軍。擊匈奴出塞。師還時。上輦過郎署。見郎署長馮唐。年七十餘矣。問曰。父老何自為郎。家安在。對曰。臣趙人。上曰。吾居代時。尚食監高祛數謂我言趙將李齊之賢。戰於鉅鹿下。吾每餟食。意未嘗不在鉅鹿下也。父老知之。對曰。齊尚不如廉頗李牧之為將也。臣大父趙時為將卒善廉頗。臣父為代郡將時善李牧。故知其為人也。上曰。嗟乎。吾得廉頗李牧之為將。豈憂匈奴哉。唐曰。陛下雖得之。不能用。上怒。起入禁中。良久召唐曰。公眾辱我。獨無閑處也。何以言之。吾不能用也。唐謝因對曰。臣聞古之王者之遣將也。跪而推轂。曰自閫以內。寡人制之。自閫以外。將軍制之。軍功爵賞。皆決於外。李牧為趙將居邊。軍市之租。皆自用饗士卒。賞賜決於外。不從中覆也。委任而責成功。牧乃得展其智力。北逐單于。破東胡。滅澹林。西抑疆秦。南距韓魏。當此之時趙幾霸。會趙王遷立。用郭開讒而殺李牧。是以為秦所滅。今臣聞魏尚為雲中守。軍市之租盡以給士卒。出私養錢。五月一殺牛。以饗士卒軍人。是以匈奴遠遁。不敢近雲中之塞。虜嘗大入。尚率車騎擊之。所傷殺甚眾。上功幕府。誤差六級。文吏以法繩之。陛下下之吏。削爵罰及之。其賞不行。吏奉法必用。臣愚以為陛下賞太輕。罰太重。由此言之。陛下雖得頗牧。弗能用也。上悅。是日令唐持節赦魏尚。復以為雲中守。拜唐為車騎都尉。主中尉及郡車騎士。至景帝時為楚相。卒為名臣。荀悅曰。以孝文之明也。本朝之治。百寮之賢。而賈誼見逐。張釋之十年不見省用。馮唐白首屈於郎署。豈不惜哉。夫以絳侯之忠。功存社稷
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:03:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>