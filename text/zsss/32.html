<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="经脉诊候,经络大数,奇经八脉,荣卫三焦,藏府配像,藏府度数,虚实邪正,藏府传病,藏府积聚,泄伤寒,神圣工巧,藏府井俞,用鍼补泻,《难经》全文在线阅读,《难经》全文在线下载,大玄古籍书库">
<meta name="description" content="一难曰：十二经皆有动脉，独取寸口，以决五藏六府死生吉凶之法，何谓也？。然：寸口者，脉之大会，手太阴之脉动也。人一呼脉行三寸，一吸脉行三寸，呼吸定息，脉行六寸。人一日一夜，凡一万三千五百息，脉行五十度，周於身。漏水下百刻，荣卫行阳二十五度，行阴亦二十五度，为一周也，故五十度復会於手太阴。寸口者，五藏六府之所终始，故法取於寸口也。。二难曰：脉有尺寸，何谓也？。然：尺寸者，脉之大要会也。从关至尺是尺內，阴之所治也；从关至鱼际是寸內，阳之所治也。故分寸为尺，分尺为寸。故阴得尺內一寸，阳得寸內九分，尺寸终始一寸九分">
<title>《难经》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《難經》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">[漢 (公元前206年 - 220年)]</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">字史算醫,</span> <br/>
          字数： <span class="inputVal" id="bknum">[book_length]15227</span> <br/>
          说明： <span class="inputVal" id="bkdec">一難曰：十二經皆有動脈，獨取寸口，以決五藏六府死生吉凶之法，何謂也？
然：寸口者，脈之大會，手太陰之脈動也。人一呼脈行三寸，一吸脈行三寸，呼吸定息，脈行六寸。人一日一夜，凡一萬三千五百息，脈行五十度，周於身。漏水下百刻，榮衛行陽二十五度，行陰亦二十五度，為一周也，故五十度復會於手太陰。寸口者，五藏六府之所終始，故法取於寸口也。
二難曰：脈有尺寸，何謂也？
然：尺寸者，脈之大要會也。從關至尺是尺內，陰之所治也；從關至魚際是寸內，陽之所治也。故分寸為尺，分尺為寸。故陰得尺內一寸，陽得寸內九分，尺寸終始一寸九分，故曰尺寸也。
三難曰：脈有大過，有不及，有陰陽相乘，有覆有溢，有關有格，何謂也？
然：關之前者，陽之動，脈當見九分而浮。過者，法曰大過；減者，法曰不及。遂上魚為溢，為外關內格，此陰乘之脈也。
關以後者，陰之動也，脈當見一寸而沉。過者，法曰大過；減者，法曰不及。遂入尺為覆，為內關外格，此陽乘之脈也。故曰覆溢，是其真藏之脈，人不病而死也。
四難曰：脈有陰陽之法，何謂也？
然：呼出心與肺，吸入腎與肝，呼吸之間，脾受穀味也，其脈在中。浮者陽也，沉者陰也，故曰陰陽也。
心肺俱浮，何以別之？
然：浮而大散者，心也；浮而短濇者，肺也。
腎、肝俱沉，何以別之？
然：牢而長者，肝也；按之濡，舉指來實者，腎也。脾者中州，故其脈在中，是陰陽之法也。
脈有一陰一陽，一陰二陽，一陰三陽；有一陽一陰，一陽二陰，一陽三陰。如此之言，寸口有六脈俱動耶？
然：此言者，非有六脈俱動也，謂浮、沉、長、短、滑、濇也。浮者陽也，滑者陽也，長者陽也；沉者陰也，短者陰也，濇者陰也。所謂一陰一陽者，謂脈來沉而滑也；一陰二陽者，謂脈來沉滑而長也；一陰三陽者，謂脈來沉滑而長，時一沉也。所言一陽一陰者，謂脈來浮而濇也；一陽二陰者，謂脈來長而沉濇也；一陽三陰者，謂</span> <br/>
          封面： <span class="inputVal" id="bkimg">Z_11762.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《難經》
[book_date][漢 (公元前206年 - 220年)]
[book_length]15227
[book_img]Z_11762.jpg


[book_title]經脈診候
一難曰：十二經皆有動脈，獨取寸口，以決五藏六府死生吉凶之法，何謂也？
然：寸口者，脈之大會，手太陰之脈動也。人一呼脈行三寸，一吸脈行三寸，呼吸定息，脈行六寸。人一日一夜，凡一萬三千五百息，脈行五十度，周於身。漏水下百刻，榮衛行陽二十五度，行陰亦二十五度，為一周也，故五十度復會於手太陰。寸口者，五藏六府之所終始，故法取於寸口也。
二難曰：脈有尺寸，何謂也？
然：尺寸者，脈之大要會也。從關至尺是尺內，陰之所治也；從關至魚際是寸內，陽之所治也。故分寸為尺，分尺為寸。故陰得尺內一寸，陽得寸內九分，尺寸終始一寸九分，故曰尺寸也。
三難曰：脈有大過，有不及，有陰陽相乘，有覆有溢，有關有格，何謂也？
然：關之前者，陽之動，脈當見九分而浮。過者，法曰大過；減者，法曰不及。遂上魚為溢，為外關內格，此陰乘之脈也。
關以後者，陰之動也，脈當見一寸而沉。過者，法曰大過；減者，法曰不及。遂入尺為覆，為內關外格，此陽乘之脈也。故曰覆溢，是其真藏之脈，人不病而死也。
四難曰：脈有陰陽之法，何謂也？
然：呼出心與肺，吸入腎與肝，呼吸之間，脾受穀味也，其脈在中。浮者陽也，沉者陰也，故曰陰陽也。
心肺俱浮，何以別之？
然：浮而大散者，心也；浮而短濇者，肺也。
腎、肝俱沉，何以別之？
然：牢而長者，肝也；按之濡，舉指來實者，腎也。脾者中州，故其脈在中，是陰陽之法也。
脈有一陰一陽，一陰二陽，一陰三陽；有一陽一陰，一陽二陰，一陽三陰。如此之言，寸口有六脈俱動耶？
然：此言者，非有六脈俱動也，謂浮、沉、長、短、滑、濇也。浮者陽也，滑者陽也，長者陽也；沉者陰也，短者陰也，濇者陰也。所謂一陰一陽者，謂脈來沉而滑也；一陰二陽者，謂脈來沉滑而長也；一陰三陽者，謂脈來沉滑而長，時一沉也。所言一陽一陰者，謂脈來浮而濇也；一陽二陰者，謂脈來長而沉濇也；一陽三陰者，謂脈來沉濇而短，時一浮也。各以其經所在，名病逆順也。
五難曰：脈有輕重，何謂也？
然：初持脈，如三叔之重，與皮毛相得者，肺部也。如六菽之重，與血脈相得者，心部也。如九菽之重，與肌肉相得者，脾部也。如十二菽之重，與筋平者，肝部也。按之至骨，舉指來疾者，腎也。故曰輕重也。
六難曰：脈有陰盛陽虛，陽盛陰虛，何謂也？
然：浮之損小，沉之實大，故曰陰盛陽虛。沉之損小，浮之實大，故曰陽盛陰虛，是陰陽虛實意也。
七難曰：經言少陽之至，乍小乍大，乍短乍長；陽明之至，浮大而短；太陽之至，洪大而長；太陰之至，緊大而長；少陰之至，緊細而微；厥陰之至，沉短而敦。此六者，是平脈邪？將病脈邪？
然：皆王脈也。
其氣以何月，各王幾日？
然：冬至之後，得甲子少陽王，復得甲子陽明王，復得甲子太陽王，復得甲子太陰王，復得甲子少陰王，復得甲子厥陰王。王各六十日，六六三百六十日，以成一歲。此三陽三陰之王時日大要也。
八難曰：寸口脈平而死者，何謂也？
然：諸十二經脈者，皆係於生氣之原。所謂生氣之原者，謂十二經之根本也，謂腎間動氣也。此五藏六府之本，十二經脈之根，呼吸之門，三焦之原。一名守邪之神。故氣者，人之根本也，根絕則莖葉枯矣。寸口脈平而死者，生氣獨絕於內也。
九難曰：何以別知藏府之病耶？
然：數者府也，遲者藏也。數則為熱，遲則為寒。諸陽為熱，諸陰為寒。故以別知藏府之病也。
十難曰：一脈為十變者，何謂也？
然：五邪剛柔相逢之意也。假令心脈急甚者，肝邪干心也；心脈微急者，膽邪干小腸也；心脈大甚者，心邪自干心也；心脈微大者，小腸邪自干小腸也；心脈緩甚者，脾邪干心也；心脈微緩者，胃邪干小腸也；心脈濇甚者，肺邪干心也；心脈微濇者，大腸邪干小腸也；心脈沉甚者，腎邪干心也；心脈微沉者，膀胱邪干小腸也。五藏各有剛柔邪，故令一脈輒變為十也。
十一難曰：經言脈不滿五十動而一止，一藏無氣者，何藏也？
然：人吸者隨陰入，呼者因陽出。今吸不能至腎，至肝而還，故知一藏無氣者，腎氣先盡也。
十二難曰：經言五藏脈已絕於內，用鍼者反實其外；五藏脈已絕於外，用鍼者反實其內。內外之絕，何以別之？
然：五藏脈已絕於內者，腎肝氣已絕於內也，而醫反補其心肺；五藏脈已絕於外者，其心肺脈已絕於外也，而醫反補其腎肝。陽絕補陰，陰絕補陽，是謂實實虛虛，損不足益有餘。如此死者，醫殺之耳。
十三難曰：經言見其色而不得其脈，反得相勝之脈者即死，得相生之脈者，病即自已。色之與脈當參相應，為之奈何？
然：五藏有五色，皆見於面，亦當與寸口、尺內相應。假令色青，其脈當弦而急；色赤，其脈浮大而散；色黃，其脈中緩而大；色白，其脈浮濇而短；色黑，其脈沉濇而滑。此所謂五色之與脈，當參相應也。
脈數，尺之皮膚亦數；脈急，尺之皮膚亦急；脈緩，尺之皮膚亦緩；脈濇，尺之皮膚亦濇；脈滑，尺之皮膚亦滑。
藏各有聲、色、臭、味，當與寸口、尺內相應，其不相應者病也。假令色青，其脈浮濇而短，若大而緩為相勝；浮大而散，若小而滑為相生也。經言知一為下工，知二為中工，知三為上工。上工者十全九，中工者十全八，下工者十全六，此之謂也。
十四難曰：脈有損至，何謂也？
然：至之脈，一呼再至曰平，三至曰離經，四至曰奪精，五至曰死，六至曰命絕，此死之脈。何謂損？一呼一至曰離經，二呼一至曰奪精，三呼一至曰死，四呼一至曰命絕。此謂損之脈也。至脈從下上，損脈從上下也。
損脈之為病柰何？
然：一損損於皮毛，皮聚而毛落；二損損於血脈，血脈虛少，不能榮於五藏六府也；三損損於肌肉，肌肉消瘦，飲食不為肌膚；四損損於筋，筋緩不能自收持；五損損於骨，骨痿不能起於床。反此者，至於收病也。從上下者，骨痿不能起於床者死；從下上者，皮聚而毛落者死。
治損之法奈何？
然：損其肺者，益其氣；損其心者，調其榮衛；損其脾者，調其飲食，適寒溫；損其肝者，緩其中；損其腎者，益其精，此治損之法也。
脈有一呼再至，一吸再至；有一呼三至，一吸三至；有一呼四至，一吸四至；有一呼五至，一吸五至；有一呼六至，一吸六至；有一呼一至，一吸一至；有再呼一至，再吸一至；有呼吸再至。脈來如此，何以別知其病也？
然：脈來一呼再至，一吸再至，不大不小曰平。一呼三至，一吸三至，為適得病，前大後小，即頭痛目眩，前小後大，即胸滿短氣。一呼四至，一吸四至，病欲甚，脈洪大者，苦煩滿，沉細者，胸中痛，滑者傷熱，濇者中霧露。一呼五至，一吸五至，其人當困，沉細夜加，浮大晝加，不大不小，雖困可治，其有大小者為難治。一呼六至，一吸六至，為死脈也，沉細夜死，浮大晝死。一呼一至，一吸一至，名曰損，人雖能行，猶當著床，所以然者，血氣皆不足故也。再呼一至，呼吸再至，名曰無魂，無魂者當死也，人雖能行，名曰行尸。
上部有脈，下部無脈，其人當吐，不吐者死。上部無脈，下部有脈，雖困無能為害也。所以然者，譬如人之有尺，樹之有根，枝葉雖枯槁，根本將自生。脈有根本，人有元氣，故知不死。
十五難曰：經言春脈弦，夏脈鉤，秋脈毛，冬脈石，是王脈耶？將病脈也？
然：弦、鉤、毛、石者，四時之脈也。春脈弦者，肝，東方木也，萬物始生，未有枝葉。故其脈之來，濡弱而長，故曰弦。夏脈鉤者，心，南方火也，萬物之所盛，垂枝布葉，皆下曲如鉤。故其脈之，來疾去遲，故曰鉤。秋脈毛者，肺，西方金也，萬物之所終，草木華葉，皆秋而落，其枝獨在，若毫毛也。故其脈之來，輕虛以浮，故曰毛。冬脈石者，腎，北方水也，萬物之所藏也，盛冬之時，水凝如石。故其脈之來，沉濡而滑，故曰石。此四時之脈也。
如有變柰何？
然：春脈弦，反者為病。何謂反？
然：其氣來實強，是謂太過，病在外；氣來虛微，是謂不及，病在內。氣來厭厭聶聶，如循榆葉曰平；益實而滑，如循長竿曰病；急而勁益強，如新張弓弦曰死。春脈微弦曰平，弦多胃氣少曰病，但弦無胃氣曰死，春以胃氣為本。
夏脈鉤，反者為病。何謂反？
然：其氣來實強，是謂太過，病在外；氣來虛微，是謂不及，病在內。其脈來累累如環，如循琅玕曰平；來而益數，如雞舉足者曰病；前曲後居，如操帶鉤曰死。夏脈微鉤曰平，鉤多胃氣少曰病，但鉤無胃氣曰死，夏以胃氣為本。
秋脈微毛，反者為病。何謂反？
然：氣來實強，是謂太過，病在外；氣來虛微，是謂不及，病在內。其脈來藹藹如車蓋，按之益大曰平；不上不下，如循雞羽曰病；按之消索，如風吹毛曰死。秋脈微毛為平，毛多胃氣少曰病，但毛無胃氣曰死，秋以胃氣為本。
冬脈石，反者為病。何謂反？
然：其氣來實強，是謂太過，病在外；氣來虛微，是謂不及，病在內。脈來上大下兌，濡滑如雀之啄曰平；啄啄連屬，其中微曲曰病；來如解索，去如彈石曰死。冬脈微石曰平，石多胃氣少曰病，但石無胃氣曰死，冬以胃氣為本。
胃者，水穀之海也，主稟四時。故皆以胃氣為本，是謂四時之變病，死生之要會也。脾者，中州也，其平和不可得見，衰乃見耳。來如雀之，如水之下漏，是脾之衰見也。
十六難曰：脈有三部九候，有陰陽，有輕重，有六十首，一脈變為四時，離聖久遠，各自是其法，何以別之？
然：是其病，有內外證。
其病為之柰何？
然：假令得肝脈，其外證：善潔，面青，善怒；其內證：齊左有動氣，按之牢若痛；其病：四肢滿，閉癃，溲便難，轉節。有是者肝也，無是者非也。
假令得心脈，其外證：面赤，口乾，喜笑；其內證：齊上有動氣，按之牢若痛；其病：煩心，心痛，掌中熱而啘。有是者心也，無是者非也。
假令得脾脈，其外證：面黃，善噫，善思，善味；其內證：當齊有動氣，按之牢若痛；其病：腹脹滿，食不消，體重節痛，怠墮嗜臥，四肢不收。有是者脾也，無是者非也。
假令得肺脈，其外證：面白，善嚏，悲愁不樂，欲哭；其內證：齊右有動氣，按之牢若痛；其病：喘欬，洒淅寒熱。有是者肺也，無是者非也。
假令得腎脈，其外證：面黑，喜恐欠；其內證：齊下有動氣，按之牢若痛；其病：逆氣，少腹急痛，泄如下重，足脛寒而逆。有是者腎也，無是者非也。
十七難曰：經言病或有死，或有不治自愈，或連年月不已。其死生存亡，可切脈而知之耶？
然：可盡知也。診病若閉目不欲見人者，脈當得肝脈強急而長，而反得肺脈浮短而濇者，死也。
病若開目而渴，心下牢者，脈當得緊實而數，反得沉濡而微者，死也。
病若吐血，復鼽衂血者，脈當沉細，而反浮大而牢者，死也。
病若譫言妄語，身當有熱，脈當洪大，而手足厥逆，脈沉細而微者，死也。
病若大腹而洩者，脈當微細而濇，反緊大而滑者，死也。
十八難曰：脈有三部，部有四經，手有太陰、陽明，足有太陽、少陰，為上下部，何謂也？
然：手太陰，陽明金也；足少陰，太陽水也。金生水，水流下行而不能上，故在下部也。足厥陰，少陽木也，生手太陽、少陰火，火炎上行而不能下，故為上部。手心主，少陽火，生足太陰、陽明土，土主中宮，故在中部也。此皆五行子母更相生養者也。
脈有三部九候，各何所主之？
然：三部者，寸、關、尺也。九候者，浮、中、沉也。上部法天，主胸以上至頭之有疾也；中部法人，主膈以下至齊之有疾也；下部法地，主齊以下至足之有疾也。審而刺之者也。
人病有沉滯久積聚，可切脈而知之耶？
然：診在右脅有積氣，得肺脈結，脈結甚則積甚，結微則氣微。
診不得肺脈，而右脅有積氣者，何也？
然：肺脈雖不見，右手脈當沉伏。
其外痼疾同法耶？將異也？
然：結者，脈來去時一止，無常數，名曰結也。伏者，脈行筋下也。浮者，脈在肉上行也。左右表裏，法皆如此。假令脈結伏者，內無積聚；脈浮結者，外無痼疾；有積聚脈不結伏，有痼疾脈不浮結。為脈不應病，病不應脈，是為死病也。
十九難曰：經言脈有逆順，男女有常，而反者，何謂也？
然：男子生於寅，寅為木，陽也；女子生於申，申為金，陰也。故男脈在關上，女脈在關下。是以男子尺脈恆弱，女子尺脈恆盛，是其常也。反者，男得女脈，女得男脈也。
其為病何如？
然：男得女脈為不足，病在內；左得之，病則在左；右得之，病則在右，隨脈言之也。女得男脈為太過，病在四肢；左得之，病則在左；右得之，病則在右，隨脈言之，此之謂也。
二十難曰：經言脈有伏匿，伏匿於何藏而言伏匿耶？
然：謂陰陽更相乘，更相伏也。脈居陰部而反陽脈見者，為陽乘陰也；脈雖時沉濇而短，此謂陽中伏陰也；脈居陽部而反陰脈見者，為陰乘陽也；脈雖時浮滑而長，此謂陰中伏陽也。重陽者狂，重陰者癲。脫陽者見鬼，脫陰者目盲。
二十一難曰：經言人形病、脈不病曰生，脈病、形不病曰死，何謂也？
然：人形病，脈不病，非有不病者也，謂息數不應脈數也。此大法。
二十二難曰：經言脈有是動，有所生病。一脈輒變為二病者，何也？
然：經言是動者，氣也；所生病者，血也。邪在氣，氣為是動；邪在血，血為所生病。氣主呴之，血主濡之。氣留而不行者，為氣先病也；血壅而不濡者，為血後病也。故先為是動，後所生病也。
二十三難曰：手足三陰三陽，脈之度數，可曉以不？
然：手三陽之脈，從手至頭，長五尺，五六合三丈。
手三陰之脈，從手至胸中，長三尺五寸，三六一丈八尺，五六三尺，合二丈一尺。
足三陽之脈，從足至頭，長八尺，六八四丈八尺。
足三陰之脈，從足至胸，長六尺五寸，六六三丈六尺，五六三尺，合三丈九尺。
人兩足蹻脈，從足至目，長七尺五寸，二七一丈四尺，二五一尺，合一丈五尺。
督脈、任脈，各長四尺五寸，二四八尺，二五一尺，合九尺。
凡脈長一十六丈二尺，此所謂十二經脈長短之數也。
經脈十二，絡脈十五，何始何窮也？
然：經脈者，行血氣，通陰陽，以榮於身者也。其始從中焦，注手太陰、陽明；陽明注足陽明、太陰；太陰注手少陰、太陽；太陽注足太陽、少陰；少陰注手心主、少陽；少陽注足少陽、厥陰；厥陰復還注手太陰。
別絡十五，皆因其原，如環無端，轉相溉灌，朝於寸口、人迎，以處百病，而決死生也。
經曰：明知終始，陰陽定矣，何謂也？
然：終始者，脈之紀也。寸口、人迎，陰陽之氣通於朝使，如環無端，故曰始也。終者，三陰三陽之脈絕，絕則死。死各有形，故曰終也。
二十四難曰：手足三陰三陽氣已絕，何以為候？可知其吉凶不？
然：足少陰氣絕，即骨枯。少陰者，冬脈也，伏行而溫於骨髓。故骨髓不溫，即肉不著骨；骨肉不相親，即肉濡而卻；肉濡而卻，故齒長而枯，髮無潤澤；者，骨先死。戊日篤，己日死。
足太陰氣絕，則脈不榮其口唇。口唇者，肌肉之本也。脈不榮，則肌肉不滑澤；肌肉不滑澤，則肉滿；肉滿，則唇反；唇反，則肉先死。甲日篤，乙日死。
足厥陰氣絕，即筋縮引卵與舌卷。厥陰者，肝脈也。肝者，筋之合也。筋者，聚於陰器而絡於舌本。故脈不榮，則筋縮急；即引卵與舌；故舌卷卵縮，此筋先死。庚日篤，辛日死。筋縮急。
手太陰氣絕，即皮毛焦。太陰者，肺也，行氣溫於皮毛者也。氣弗榮則皮毛焦，皮毛焦則津液去，津液去即皮節傷，皮節傷則皮枯毛折，毛折者則毛先死。丙日篤，丁日死。
手少陰氣絕則脈不通，脈不通則血不流，血不流則色澤去，故面黑如梨，此血先死。壬日篤，癸日死。
陰氣俱絕者，則目眩轉目瞑。目瞑者，為失志；失志者，則志先死，死即目瞑也。
陽氣俱絕者，則陰與陽相離，陰陽相離，則腠理泄，絕汗乃出，大如貫珠，轉出不流，即氣先死。旦占夕死，夕占旦死。

[book_title]經絡大數
二十五難曰：有十二經，五藏六府十一耳，其一經者，何等經也？
然：一經者，手少陰與心主別脈也。心主與三焦為表裏，俱有名而無形，故言經有十二也。
二十六難曰：經有十二，絡有十五，餘三絡者，是何等絡也？
然：有陽絡，有陰絡，有脾之大絡。陽絡者，陽蹻之絡也；陰絡者，陰蹻之絡也。故絡有十五焉。

[book_title]奇經八脈
二十七難曰：脈有奇經八脈者，不扚於十二經，何謂也？
然：有陽維，有陰維，有陽蹻，有陰蹻，有衝，有督，有任，有帶之脈。凡此八脈者，皆不拘於經，故曰奇經八脈也。
經有十二，絡有十五，凡二十七氣，相隨上下，何獨不拘於經也？
然：聖人圖設溝渠，通利水道，以備不然。天雨降下，溝渠溢滿，當此之時，霶霈妄行，聖人不能復圖也。此絡脈滿溢，諸經不能復拘也。
二十八難曰：其奇經八脈者，既不拘於十二經，皆何起何繼也？
然：督脈者，起於下極之俞，並於脊裏，上至風府，入於腦。
任脈者，起於中極之下，以上毛際，循腹裏，上關元，至喉咽。
衝脈者，起於氣衝，並足陽明之經，夾齊上行，至胸中而散也。
帶脈者，起於季脅，廻身一周。
陽蹻脈者，起於跟中，循外踝上行，入風池。
陰蹻脈者，亦起於跟中，循內踝上行，至咽喉，交貫衝脈。
陽維、陰維者，維絡于身，溢畜不能環流灌溉諸經者也。故陽維起於諸陽會也，陰維起於諸陰交也。
比于聖人圖設溝渠，溝渠滿溢，流于深湖，故聖人不能拘通也。而人脈隆聖，入於八脈而不環周，故十二經亦不能拘之。其受邪氣，畜則腫熱，砭射之也。
二十九難曰：奇經之為病何如？
然：陽維維於陽，陰維維於陰，陰陽不能自相維，則悵然失志，溶溶不能自收持。陰蹻為病，陽緩而陰急。陽蹻為病，陰緩而陽急。衝之為病，逆氣而裏急。督之為病，脊強而厥。任之為病，其內苦結，男子為七疝，女子為瘕聚。帶之為病，腹滿，腰溶溶若坐水中。陽維為病苦寒熱，陰維為病苦心痛。此奇經八脈之為病也。

[book_title]榮衛三焦
三十難曰：榮氣之行，常與衛氣相隨不？
然：經言人受氣於穀。穀入於胃，乃傳與五藏六府，五藏六府皆受於氣。其清者為榮，濁者為衛，榮行脈中，衛行脈外，榮周不息，五十而復大會。陰陽相貫，如環之無端，故知榮衛相隨也。
三十一難曰：三焦者，何稟何生？何始何終？其治常在何許？可曉以不？
然：三焦者，水穀之道路，氣之所終始也。上焦者，在心下，下膈，在胃上口，主內而不出。其治在膻中，玉堂下一寸六分，直兩乳間陷者是。中焦者，在胃中脘，不上不下，主腐熟水穀。其治有齊傍。下焦者，當膀胱上口，主分別清濁，主出而不內，以傳導也。其治在齊下一寸。故名曰三焦，其府在氣街。一本曰衝。

[book_title]藏府配像
三十二難曰：五藏俱等，而心肺獨在膈上者，何也？
然：心者血，肺者氣，血為榮，氣為衛，相隨上下，謂之榮衛，通行經絡，營周於外，故令心肺在膈上也。
三十三難曰：肝青象木，肺白象金；肝得水而沉，木得水而浮；肺得水而浮，金得水而沉。其意何也？
然：肝者，非為純木也，乙角也，庚之柔。大言陰與陽，小言夫與婦。釋其微陽，而吸其微陰之氣，其意樂金，又行陰道多，故令肝得水而沉也。肺者，非為純金也，辛商也，丙之柔。大言陰與陽，小言夫與婦。釋其微陰，婚而就火，其意樂火，又行陽道多，故令肺得水而浮也。
肺熟而復沉，肝熟而復浮者，何也？故知辛當歸庚，乙當歸甲也。
三十四難曰：五藏各有聲、色、臭、味、，可曉知以不？
然：《十變》言，肝色青，其臭臊，其味酸，其聲呼，其液泣；心色赤，其臭焦，其味苦，其聲言，其液汗；脾色黃，其臭香，其味甘，其聲歌，其液涎；肺色白，其臭腥，其味辛，其聲哭，其液涕；腎色黑，其臭腐，其味鹹，其聲呻，其液唾。是五藏聲、色、臭、味、也。
藏有七神，各何所藏耶？
然：藏者，人之神氣所舍藏也。故肝藏魂，肺藏魂，心藏神，脾藏意與智，腎藏精與志也。
三十五難曰：五藏各有所，府皆相近，而心肺獨去大腸、小腸遠者，何謂也？
經言心榮肺衛，通行陽氣，故居有上；大腸、小腸傳陰氣而下，故居在下。所以相去而遠也。
又諸府者，皆陽也，清淨之處。今大腸、小腸、胃與膀胱，皆受不淨，其意何也？
然：諸府者，謂是非也。經言：小腸者，受盛之府也；大腸者，傳瀉行道之府也；膽者，清淨之府也；胃者，水穀之府也；膀胱者，津液之府也。一府猶無兩名，故知非也。
小腸者，心之府；大腸者，肺之府；胃者，脾之府；膽者，肝之府；膀胱者，腎之府。小腸謂赤腸，大腸謂白腸，膽者謂青腸，胃者謂黃腸，膀胱者謂黑腸。下焦所治也。
三十六難曰：藏各有一耳，腎獨有兩者，何也？
然：腎兩者，非皆腎也。其左者為腎，右者為命門。命門者，諸神精之所舍，原氣之所繫也。故男子以藏精，女子以繫胞，故知腎有一也。
三十七難曰：五藏之氣，於何發起，通於何許，可曉以不？
然：五藏者，當上關於九竅也。故肺氣通於鼻，鼻和則知香臭矣；肝氣通於目，目和則知白黑矣；脾氣通於口，口和則知穀味矣；心氣通於舌，舌和則知五味矣；腎氣通於耳，耳和則知五音矣。五藏不和，則九竅不通；六府不和，則留結為癰。
邪在六府，則陽脈不和；陽脈不和，則氣留之；氣留之，則陽脈盛矣。邪在五藏，則陰脈不和；陰脈不和，則血留之；血留之，則陰脈盛矣。陰氣太盛，則陽氣不得相營也，故曰格。陽氣太盛，則陰氣不得相營也，故曰關。陰陽俱盛，不得相營也，故曰關格。關格者，不得盡其命而死矣。
經言氣獨行於五藏，不營於六府者，何也？
然：氣之所行也，如水之流，不得息也。故陰脈營於五藏，陽脈營於六府，如環之無端，莫知其紀，終而復始，其不覆溢，人氣內溫於藏府，外濡於腠理。

[book_title]藏府度數
三十八難曰：藏唯有五，府獨有六者，何也？
然：所以府有六者，謂三焦也。有原氣之別焉，主持諸氣，有名而無形，其經屬手少陽，此外府也，故言府有六焉。
三十九難曰：經言府有五，藏有六者，何也？
然：六府者，正有五府也。然五藏亦有六藏者，謂腎有兩藏也。其左為腎，右為命門。命門者，謂精神之所舍也；男子以藏精，女子以繫胞，其氣與腎通，故言藏有六也。
府有五者，何也？
然：五藏各一府，三焦亦是一府，然不屬於五藏，故言府有五焉。
四十難曰：經言肝主色，心主臭，脾主味，肺主聲，腎主液。鼻者，肺之候，而反知香臭；耳者，腎之候，而反聞聲，其意何也？
然：肺者，西方金也，金生於巳，巳者南方火也，火者心，心主臭，故令鼻知香臭；腎者，北方水也，水生於申，申者西方金，金者肺，肺主聲，故令耳聞聲。
四十一難曰：肝獨有兩葉，以何應也？
然：肝者，東方木也。木者，春也。萬物始生，其尚幼小，意無所親，去太陰尚近，離太陽不遠，猶有兩心，故有兩葉，亦應木葉也。
四十二難曰：人腸胃長短，受水穀多少，各幾何？
然：胃大一尺五寸，徑五寸，長二尺六寸，橫屈受水穀三斗五升，其中常留穀二斗，水一斗五升。小腸大二寸半，徑八分分之少半，長三丈二尺，受穀二斗四升，水六升合合之太半。廻腸大四寸，徑一寸半，長二丈一尺，受穀一斗，水七升半。廣腸大八寸，徑二寸半，長二尺八寸，受穀九升三合八分合之一。故腸胃凡長五丈八尺四寸，合受水穀八斗七升六合八分合之一，此腸胃長短，受水穀之數也。
肝重四斤四兩，左三葉，右四葉，凡七葉，主藏魂。心重十二兩，中有七孔三毛，盛精汁三合，主藏神。脾重二斤三兩，扁廣三寸，長五寸，有散膏半斤，主裹血，溫五藏，主藏意。肺重三兩三兩，六葉兩耳，凡八葉，主藏魂。腎有兩枚，重一斤一兩，主藏志。
膽在肝之短葉間，重三兩三銖，盛精汁三合。胃重二斤二兩，紆曲屈伸，長二尺六寸，大一尺五寸，徑五寸，盛穀二斗，水一斗五升。小腸重二斤十四兩，長三丈二尺，廣二寸半，徑八分分之少半，左廻疊積十六曲，盛穀二斗四升，水六升三合合之太半。大腸重二斤十二兩，長二丈一尺，廣四寸，徑一寸，當齊右廻十六曲，盛穀一斗，水七升半。膀胱重九兩二銖，縱廣九寸，盛溺九升九合。
口廣二寸半，唇至齒長九分，齒以後至會厭，深三寸半，大容五合。舌重十兩，長七寸，廣二寸半。咽門重十兩，廣二寸半，至胃長一尺六寸。喉嚨重十二兩，廣二寸，長一尺二寸，九節。肛門重十二兩，大八寸，徑二寸大半，長二尺八寸，受穀九升三合八分合之一。
四十三難曰：人不食飲，七日而死者，何也？
然：人胃中常有留穀二斗，水一斗五升。故平人日再至圊，一行二升半，日中五升，七日五七三斗五升，而水穀盡矣。故平人不食飲七日而死者，水穀津液俱盡，即死矣。
四十四難曰：七衝門何在？
然：唇為飛門，齒為戶門，會厭為吸門，胃為賁門，太倉下口為幽門，太腸小腸會為闌門，下極為魄門，故曰七衝門也。
四十五難曰：經言八會者，何也？
然：府會大倉，藏會季脅，筋會陽陵泉，髓會絕骨，血會鬲俞，骨會大抒，脈太淵，氣會三焦外一筋直兩乳內也。熱病在內者，取其會之氣穴也。
四十六難曰：老人臥而不寐，少壯寐而不寤者，何也？
然：經言少壯者，血氣盛，肌肉滑，氣道通，榮衛之行不失於常，故晝日精，夜不寤。老人血氣衰，氣肉不滑，榮衛之道濇，故晝日不能精，夜不得寐也，故知老人不得寐也。
四十七難曰：人面獨能耐寒者，何也？
然：人頭者，諸陽之會也。諸陰脈皆至頸胸中而還，獨諸陽脈皆上至頭耳，故令面耐寒也。

[book_title]虛實邪正
四十八難曰：人有三虛三實，何謂也？
然：有脈之虛實，有病之虛實，有診之虛實也。脈之虛實者，濡者為虛，緊牢者為實。病之虛實者，出者為虛實，入者為實；言者為虛，不言者為實；緩者為虛，急者為實。診之虛實者，濡者為虛，牢者為實；癢者為虛，痛者為實；外痛內快，為外實內虛；內痛外快，為內實外虛。故曰虛實也。
四十九難曰：有正經自病，有五邪所傷，何以別之？
然：經言憂愁思慮則傷心；形寒飲冷則傷肺；恚怒氣逆，上而不下則傷肝；飲食勞倦則傷脾；久坐濕地，強力入水則傷腎。是正經之自病也。
何謂五邪？
然：有中風，有傷暑，有飲食勞倦，有傷寒，有中濕，此之謂五邪。
假令心病，何以知中風得之？
然：其色當赤。何以言之？肝主色，自入為青，入心為赤，入脾為黃，入肺為白，入腎為黑。肝為心邪，故知當赤色也。其病身熱，脅下滿痛，其脈浮大而絃。
何以知傷暑得之？
然：當惡臭。何以言之？心主臭，自入為焦臭，入脾為香臭，入肝為臊臭，入腎為腐臭，入肺為腥臭。故知心病傷暑得之也，當惡臭。其病身熱而煩，心痛，其脈浮大而散。
何以知飲食勞倦得之？
然：當喜苦味也。虛為不欲食，實為欲食。何以言之？脾主味，入肝為酸，入心為苦，入肺為辛，入腎為鹹，自入為甘。故知脾邪入心，為喜苦味也。其病身熱而體重嗜臥，四肢不收，其脈浮大而緩。
何以知傷寒得之？
然：當譫言妄語。何以言之？肺主聲，入肝為呼，入心為言，入脾為歌，入腎為呻，自入為哭，故知肺邪入心為譫言妄語也。其病身熱，洒洒惡寒，甚則喘咳，其脈浮大而濇。
何以知中濕得之？
然：當喜汗出不可止。何以言之？腎主濕，入肝為泣，入心為汗，入脾為液，入肺為涕，自入為唾。故知腎邪入心，為汗出不可止也。其病身熱而小腹痛，足脛寒而逆，其脈沉濡而大。此五邪之法也。
五十難曰：病有虛邪，有實邪，有賊邪，有微邪，有正邪，何以別之？
然：從後來者為虛邪，從前來者為實邪，從所不勝來者為賊邪，從所勝來者為微邪，自病者為正邪。何以言之？假令心病，中風得之為虛邪，傷暑得之為正邪，飲食勞倦得之為實邪，傷寒得之為微邪，中濕得之為賊邪。
五十一難曰：病有欲得溫者，有欲得寒者，有欲得見人者，有不欲得見人者，而各不同，病在何藏府也？
然：病欲得寒，而欲見人者，病在府也；病欲得溫，而不欲得見人者，病在藏也。何以言之？府者陽也，陽病欲得寒，又欲見人；藏者陰也，陰病欲得溫，又欲閉戶獨處，惡聞人聲，故以別知藏府之病也。
五十二難曰：府藏發病，根本等不？
然：不等也。
其不等奈何？
然：藏病者，止而不移，其病不離其處；府病者，彷彿賁嚮，上下行流，居處無常。故以此知藏府根本不同也。

[book_title]藏府傳病
五十三難曰：經言七傳者死，間藏者生，何謂也？
然：七傳者，傳其所勝也。間藏者，傳其子也。何以言之？假令心病傳肺，肺傳肝，肝傳脾，脾傳腎，腎傳心，一藏不再傷，故言七傳者死也。間藏者，傳其所生也。假令心病傳脾，脾傳肺，肺傳腎，腎傳肝，肝傳心，是母子相傳，竟而復始，如環之無端，故言生也。
五十四難曰：藏病難治，府病易治，何謂也？
然：藏病所以難治者，傳其所勝也；府病易治者，傳其子也。與七傳間藏同法也。

[book_title]藏府積聚
五十五難曰：病有積、有聚，何以別之？
然：積者，陰氣也；聚者，陽氣也，故陰沉而伏，陽浮而動。氣之所積名曰積，氣之所聚名曰聚。故積者，五藏所生；聚者，六府所成也。積者，陰氣也，其始發有常處，其痛不離其部，上下有所終始，左右有所窮處；聚者，陽氣也，其始發無根本，上下無所留止，其痛無常處，謂之聚。故以是別知積聚也。
五十六難曰：五藏之積，各有名乎？以何月何日得之？
然：肝之積名曰肥氣，在左脅下，如覆杯，有頭足。久不愈，令人發咳逆，痎瘧，連歲不已。以季夏戊己日得之。何以言之？肺病傳於肝，肝當傳脾，脾季夏適王，王者不受邪，肝復欲還肺，肺不肯受，故留結為積。故知肥氣以季夏戊己日得之。
心之積名曰伏梁，起齊上，大如臂，上至心下。久不愈，令人病煩心，以秋庚辛日得之。何以言之？腎病傳心，心當傳肺，肺以秋適王，王者不受邪，心復欲還腎，腎不肯受，故留結為積。故知伏梁以秋庚辛日得之。
脾之積名曰痞氣，在胃脘，覆大如盤。久不愈，令人四肢不收，發黃疸，飲食不為肌膚。以冬壬癸日得之。何以言之？肝病傳脾，脾當傳腎，腎以冬適王，王者不受邪，脾復欲還肝，肝不肯受，故留結為積。故知痞氣以冬壬癸日得之。
肺之積名曰息賁，在右脅下，覆大如杯。久不已，令人洒淅寒熱，喘咳，發肺壅。以春甲乙日得之。何以言之？心病傳肺，肺當傳肝，肝以春適王，王者不受邪，肺復欲還心，心不肯受，故留結為積。故知息賁以春甲乙日得之。
腎之積名曰賁豚，發於少腹，上至心下，若豚狀，或上或下無時，久不已，令人喘逆，骨痿少氣，以夏丙丁日得之。何以言之？脾病傳腎，腎當傳心，心以夏適王，王者不受邪，腎復欲還脾，脾不肯受，故留結為積。故知賁豚以夏丙丁日得之。此是五積之要法也。

[book_title]泄傷寒
五十七難曰：泄凡有幾？皆有名不？
然：泄凡有五，其名不同。有胃泄，有脾泄，有大腸泄，有小腸泄，有大瘕泄，名曰後重。胃泄者，飲食不化，色黃。脾泄者，腹脹滿，泄注，食即嘔吐逆。大腸泄者，食已窘迫，大便色白，腸鳴切痛。小腸泄者，溲而便膿血，少腹痛。大瘕泄者，裏急後重，數至圊而不能便，莖中痛。此五泄之法也。
五十八難曰：傷寒有幾？其脈有變不？
然：傷寒有五，有中風，有傷寒，有濕溫，有熱病，有溫病，其所苦各不同。中風之脈，陽浮而滑，陰濡而弱；濕溫之脈，陽濡而弱，陰小而急；傷寒之脈，陰陽俱盛而緊濇；熱病之脈，陰陽俱浮，浮之滑，沉之散濇；溫病之脈，行在諸經，不知何經之動也，各隨其經所在而取之。
腸寒有汗出而愈，下之而死者；有汗出而死，下之而愈者，何也？
然：陽虛陰盛，汗出而愈，下之即死；陽盛陰虛，汗出而死，下之而愈。
寒熱之病，候之如何也？
然：皮寒熱者，皮不可近席，毛髮焦，鼻槀，不得汗；肌寒熱者，皮膚痛，唇舌槀，無汗；骨寒熱者，病無所安，汗注不休，齒本槀痛。
五十九難曰：狂癲之病，何以別之？
然：狂之始發，少臥而不饑，自高賢也，自辨智也，自貴倨也，妄笑好歌樂，妄行不休是也。癲疾始發，意不樂，直視僵仆。其脈三部陰陽俱盛是也。
六十難曰：頭心之病，有厥痛，有真痛，何謂也？
然：手三陽之脈，受風寒，伏留而不去者，則名厥頭痛；入連在腦者，名真頭痛。其五藏氣相干，名厥心痛；其痛甚，但在心，手足青者，即名真心痛。其真心痛者，旦發夕死，夕發旦死。

[book_title]神聖工巧
六十一難曰：經言望而知之謂之神，聞而知之謂之聖，問而知之謂之工，切脈而知之謂之巧，何謂也？
然：望而知之者，望見其五色，以知其病。聞而知之者，聞其五音，以別其病。問而知之者，聞其所欲五味，以知其病所起所在也。切脈而知之者，診其寸口，視其虛實，以知其病，病在何藏府也。經言以外知之曰聖，以內知之曰神，此之謂也。

[book_title]藏府井俞
六十二難曰：藏井滎有五，府獨有六者，何謂也？
然：府者，陽也。三焦行於諸陽，故置一俞，名曰原。府有六者，亦與三焦共一氣也。
六十三難曰：《十變》言，五藏六府滎合，皆以井為始者，何也？
然：井者，東方春也，萬物之始生。諸蚑行喘息，蜎飛蠕動，當生之物，莫不以春而生。故歲數始於春，日數始於甲，故以井為始也。
六十四難曰：《十變》又言，陰井木，陽井金；陰滎火，陽滎水；陰俞土，陽俞木；陰經金，陽經火；陰合水，陽合土。陰陽皆不同，其意何也？
然：是剛柔之事也。陰井乙木，陽井庚金。陽井庚，庚者，乙之剛也；陰井乙，乙者，庚之柔也。乙為木，故言陰井木也；庚為金，故言陽井金也。餘皆倣此。
六十五難曰：經言所出為井，所入為合，其法奈何？
然：所出為井，井者，東方春也，萬物之始生，故言所出為井也。所入為合，合者，北方冬也，陽氣入藏，故言所入為合也。
六十六難曰：經言肺之原出于太淵，心之原出于太陵，肝之原出于太衝，脾之原出于太白，腎之原出于太谿，少陰之原出于兌骨，膽之原出于丘墟，胃之原出于衝陽，三焦之原出于陽池，膀胱之原出于京骨，大腸之原出于合谷，小腸之原出于腕骨。十二經皆以俞為原者，何也？
然：五藏俞者，三焦之所行，氣之所留止也。
焦所行之俞為原者，何也？
然：臍下腎間動氣者，人之生命也，十二經之根本也，故名曰原。三焦者，原氣之別使也，主通行三氣，經歷於五藏六府。原者，三焦之尊號也，故所止輒為原。五藏六府之有病者，取其原也。
六十七難曰：五藏募皆左陰，而俞在陽者，何謂也？
然：陰病行陽，陽病行陰，故令募在陰，俞在陽。
六十八難曰：五藏六府，各有井滎俞經合，皆何所主？
然：經言所出為井，所流為滎，所注為俞，所行為經，所入為合。井主心下滿，滎主身熱，俞主體重節痛，經主喘咳寒熱，合主逆氣而泄。此五藏六府其井滎俞經合所主病也。

[book_title]用鍼補瀉
六十九難曰：經言虛者補之，實者瀉之，不實不虛，以經取之，何謂也？
然：虛者補其母，實者瀉其子，當先補之，然後瀉之。不實不虛，以經取之者，是正經自生病，不中他邪也，當自取其經，故言以經取之。
七十難曰：經言春夏刺淺，秋冬刺深者，何謂也？
然：春夏者，陽氣在上，人氣亦在上，故當淺取之；秋冬者，陽氣在下，人氣亦在下，故當深取之。
春夏各致一陰，秋冬各致一陽者，何謂也？
然：春夏溫，必致一陰者，初下針，沉之至腎肝之部，得氣，引持之陰也；秋冬寒，必致一陽者，初內針，淺而浮之至心肺之部，得氣，推內之陽也。是謂春夏必致一陰，秋冬必致一陽。
七十一難曰：經言刺榮無傷衛，刺衛無傷榮，何謂也？
然：鍼陽者，臥鍼而刺之；刺陰者，先以左手攝按所鍼榮俞之處，氣散乃內針。是謂刺榮無傷衛，刺衛無傷榮也。
七十二難曰：經言能知迎隨之氣，可令調之；調氣之方，必在陰陽，何謂也？
然：所謂迎隨者，知榮衛之流行，經脈之往來也。隨其逆順而取之，故曰迎隨。調氣之方，必在陰陽者，知其內外表裏，隨其陰陽而調之，故曰調氣之方，必在陰陽。
七十三難曰：諸井者，肌肉淺薄，氣少，不足使也，刺之奈何？
然：諸井者，木也；滎者，火也。火者，木之子，當刺井者，以滎瀉之。故經言補者不可以為瀉，瀉者不可以為補，此之謂也。
七十四難曰：經言春刺井，夏刺滎，季夏刺俞，秋刺經，冬刺合者，何謂也？
然：春刺井者，邪在肝；夏刺滎者，邪在心；季夏刺俞者，邪在脾；秋刺經者，邪在肺；冬刺合者，邪在腎。
其肝、心、脾、肺、腎而繫於春、夏、秋、冬者，何也？
然：五藏一病，輒有五也。假令肝病，色青者肝也，臊臭者肝也，喜酸者肝也，喜呼者肝也，喜泣者肝也。其病眾多，不可盡言也。四時有數，而並繫於春夏秋冬者也。鍼之要妙，在於秋毫者。
七十五難曰：經言東方實，西方虛，瀉南方，補北方，何謂也？
然：金木水火土，當更相平。東方木也，西方金也。木欲實，金當平之；火欲實，水當平之；土欲實，木當平之；金欲實，火當平之；水欲實，土當平之。東方肝也，則知肝實；西方肺也，則知肺虛。瀉南方火，補北方水。南方火，火者，木之子也；北方水，水者，木之母也。水勝火，子能令母實，母能令子虛，故瀉火補水，欲令金不得平木也。經曰：不能治其虛，何問其餘。此之謂也。
七十六難曰：何謂補瀉？當補之時，何所取氣？當瀉之時，何所置氣？
然：當補之時，從衛取氣；當瀉之時，從榮置氣。其陽氣不足，陰氣有餘，當先補其陽，而後瀉其陰；陰氣不足，陽氣有餘，當先補其陰，而後瀉其陽。榮衛通行，此其要也。
七十七難曰：經言上工治未病，中工治已病者，何謂也？
然：所謂治未病者，見肝之病，則知肝當傳之與脾，故先實其脾氣，無令得受肝之邪，故曰治未病焉。中工治已病者，見肝之病，不曉相傳，但一心治肝，故曰治已病也。
七十八難曰：針有補瀉，何謂也？
然：補瀉之法，非必呼吸出內針也。
然：知為鍼者，信其左；不知為針者，信其右。當刺之時，必先以左手厭按所鍼滎俞之處，彈而努之，爪而下之，其氣之來，如動脈之狀，順鍼而刺之。得氣因推而內之，是謂補；動而伸之，是謂瀉。不得氣，乃與男外女內；不得氣，是謂十死不治也。
七十九難曰：經言迎而奪之，安得無虛？隨而濟之，安得無實？虛之與實，若得若失；實之與虛，若有若無，何謂也？
然：迎而奪之者，瀉其子也；隨而濟之者，補其母也。假令心病，瀉手心主俞，是謂迎而奪之者也。補手心主井，是謂隨而濟之者也。所謂實之與虛者，牢濡之意也。氣來實者為得，濡虛者為失，故曰若得若失也。
八十難曰：經言有見如入，有見如出者，何謂也？
然：所謂有見如入者，謂左手見氣來至，乃內針；針入見氣盡，乃出針。是謂有見如入，有見如出也。
八十一難曰：經言無實實虛虛，損不足而益有餘，是寸口脈耶？將病自有虛實耶？其損益柰何？
然：是病，非謂寸口脈也。謂病自有實虛也。假令肝實而肺虛，肝者木也，肺者金也，金木當更相平，當知金平木。假令肺實而肝虛，微少氣，用針不瀉其肝，而反重實其肺，故曰實實虛虛，損不足而益有餘，此者中工之所害也。

        </div>
      </div>
    </div>
  </div>
</div>
<!--update:2025-08-30 10:03:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>