<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="臟腑经络先后病脉证,痓湿暍病脉证治,百合狐惑阴阳毒病脉证治,疟病脉证并治,中风歷节病脉证并治,血痹虚劳病脉证并治,肺痿肺痈欬嗽上气病脉证治,奔肫气病脉证治,胸痺心痛短气病脉证治,腹满寒疝宿食病脉证治,五臟风寒积聚病脉证并治,痰饮欬嗽病脉证并治,消渴小便利淋病脉证并治,水气病脉证并治,黄疸病脉证并治,惊悸吐衄下血胸满瘀血病脉证治,呕吐噦下利病脉证治,疮痈肠痈浸淫病脉证并治,趺蹶手指臂肿转筋阴狐疝蚘虫病证治,妇人妊娠病脉证并治,妇人產后病脉证治,妇人杂病脉证并治,杂疗方,禽兽鱼虫禁忌并治,果实菜穀禁忌并治,《金匱要略》全文在线阅读,《金匱要略》全文在线下载,大玄古籍书库">
<meta name="description" content="论十三首、脉证二条。。问曰：上工治未病，何也？师曰：夫治未病者，见肝之病，知肝传脾，当先实脾，四季脾王不受邪，即勿补之。中工不晓相传，见肝之病，不解实脾，惟治肝也。。夫肝之病，补用醋，助用焦苦，益用甘味之药调之。酸入肝，焦苦入心，甘入脾。脾能伤肾，肾气微弱，则水不行；水不行，则心火气盛；心火气盛，则伤肺；肺被伤，则金气不行；金气不行，则肝气盛，故实脾则肝自愈。此治肝补脾之要妙也。肝虚则用此法，实则不在用之。。经曰：虚虚实实，补不足，损有余。是其义也。余藏准此。。夫人稟五常，因风气而生长，风气虽能生万物，亦">
<title>《金匱要略》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《金匱要略》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">[東漢] 170年-219年</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">字史算醫,</span> <br/>
          字数： <span class="inputVal" id="bknum">[book_length]37191</span> <br/>
          说明： <span class="inputVal" id="bkdec">論十三首、脈證二條。
問曰：上工治未病，何也？師曰：夫治未病者，見肝之病，知肝傳脾，當先實脾，四季脾王不受邪，即勿補之。中工不曉相傳，見肝之病，不解實脾，惟治肝也。
夫肝之病，補用醋，助用焦苦，益用甘味之藥調之。酸入肝，焦苦入心，甘入脾。脾能傷腎，腎氣微弱，則水不行；水不行，則心火氣盛；心火氣盛，則傷肺；肺被傷，則金氣不行；金氣不行，則肝氣盛，故實脾則肝自愈。此治肝補脾之要妙也。肝虛則用此法，實則不在用之。
經曰：虛虛實實，補不足，損有餘。是其義也。餘藏准此。
夫人稟五常，因風氣而生長，風氣雖能生萬物，亦能害萬物。如水能浮舟，亦能覆舟。若五臟元真通暢，人即安和，客氣邪風，中人多死。千般災難，不越三條：一者，經絡受邪，入臟腑，為內所因也；二者，四肢九竅，血脈相傳，壅塞不通，為外皮膚所中也；三者，房室、金刃、蟲獸所傷。以凡詳之，病由都盡。
若人能養慎，不令邪風干忤經絡；適中經絡，未流傳腑臟，即醫治之；四肢才覺重滯，即導引、吐納、鍼灸、膏摩，勿令九竅閉塞；更能無犯王法，禽獸災傷；房室勿令竭之，服食節其冷、熱、苦、酸、辛、甘，不遺形體有衰，病則無由入其腠理。腠者，是三焦通會元真之處，為血氣所注；理者，是皮膚臟腑之文理也。
問曰：病人有氣色見於面部，願聞其說。師曰：鼻頭色青，腹中痛，苦冷者死。鼻頭色微黑者，有水氣。色黃者，胸上有寒；色白者，亡血也。設微赤非時者死。其目正圓者痊，不治。又色青為痛，色黑為勞，色赤為風，色黃者便難，色鮮明者有留飲。
師曰：病人語聲寂然，喜驚呼者，骨節間病；語聲喑喑然不徹者，心膈間病；語聲啾啾然細而長者，頭中病。
師曰：息搖肩者，心中堅；息引胸中上氣者，欬；息張口短氣者，肺痿唾沫。
師曰：吸而微數，其病在中焦，實也，當下之即愈，虛者不治。在上焦者，其吸促；在下焦者，其吸遠，此皆難治。呼吸動搖振振</span> <br/>
          封面： <span class="inputVal" id="bkimg">Z_11761.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《金匱要略》
[book_date][東漢] 170年-219年
[book_length]37191
[book_img]Z_11761.jpg


[book_title]臟腑經絡先後病脈證
論十三首、脈證二條。
問曰：上工治未病，何也？師曰：夫治未病者，見肝之病，知肝傳脾，當先實脾，四季脾王不受邪，即勿補之。中工不曉相傳，見肝之病，不解實脾，惟治肝也。
夫肝之病，補用醋，助用焦苦，益用甘味之藥調之。酸入肝，焦苦入心，甘入脾。脾能傷腎，腎氣微弱，則水不行；水不行，則心火氣盛；心火氣盛，則傷肺；肺被傷，則金氣不行；金氣不行，則肝氣盛，故實脾則肝自愈。此治肝補脾之要妙也。肝虛則用此法，實則不在用之。
經曰：虛虛實實，補不足，損有餘。是其義也。餘藏准此。
夫人稟五常，因風氣而生長，風氣雖能生萬物，亦能害萬物。如水能浮舟，亦能覆舟。若五臟元真通暢，人即安和，客氣邪風，中人多死。千般災難，不越三條：一者，經絡受邪，入臟腑，為內所因也；二者，四肢九竅，血脈相傳，壅塞不通，為外皮膚所中也；三者，房室、金刃、蟲獸所傷。以凡詳之，病由都盡。
若人能養慎，不令邪風干忤經絡；適中經絡，未流傳腑臟，即醫治之；四肢才覺重滯，即導引、吐納、鍼灸、膏摩，勿令九竅閉塞；更能無犯王法，禽獸災傷；房室勿令竭之，服食節其冷、熱、苦、酸、辛、甘，不遺形體有衰，病則無由入其腠理。腠者，是三焦通會元真之處，為血氣所注；理者，是皮膚臟腑之文理也。
問曰：病人有氣色見於面部，願聞其說。師曰：鼻頭色青，腹中痛，苦冷者死。鼻頭色微黑者，有水氣。色黃者，胸上有寒；色白者，亡血也。設微赤非時者死。其目正圓者痊，不治。又色青為痛，色黑為勞，色赤為風，色黃者便難，色鮮明者有留飲。
師曰：病人語聲寂然，喜驚呼者，骨節間病；語聲喑喑然不徹者，心膈間病；語聲啾啾然細而長者，頭中病。
師曰：息搖肩者，心中堅；息引胸中上氣者，欬；息張口短氣者，肺痿唾沫。
師曰：吸而微數，其病在中焦，實也，當下之即愈，虛者不治。在上焦者，其吸促；在下焦者，其吸遠，此皆難治。呼吸動搖振振者，不治。
師曰：寸口脈動者，因其王時而動，假令肝王色青，四時各隨其色。肝色青而反色白，非其時色脈，皆當病。
問曰：有未至而至，有至而不至，有至而不去，有至而太過，何謂也？師曰：冬至之後，甲子夜半少陽起，少陽之時陽始生，天得溫和。以未得甲子，天因溫和，此為未至而至也；以得甲子而天未溫和，此為至而不至也；以得甲子而天大寒不解，此為至而不去也；以得甲子而天溫如盛夏五六月時，此為至而太過也。
師曰：病人脈浮者在前，其病在表；浮者在後，其病在裏。腰痛背強不能行，必短氣而極也。
問曰：經云：厥陽獨行，何謂也？師曰：此為有陽無陰，故稱厥陽。
問曰：寸脈沉大而滑，沉則為實，滑則為氣。實氣相傳，血氣入臟即死，入腑即愈，此為卒厥。何謂也？師曰：唇口青，身冷，為入臟即死；如身和，汗自出，為入腑即愈。
問曰：脈脫入臟即死，入腑即愈，何謂也？師曰：非為一病，百病皆然。譬如浸淫瘡，從口起流向四肢者，可治；從四肢流來入口者，不可治；病在外者，可治；入裏者，即死。
問曰：陽病十八，何謂也？師曰：頭痛，項、腰、脊、臂、腳掣痛。
陰病十八，何謂也？師曰：欬、上氣、喘、噦、咽、腸鳴、脹滿、心痛、拘急。
五藏病各有十八，合為九十病。人又有六微，微有十八病，合為一百八病。五勞、七傷、六極、婦人三十六病，不在其中。
清邪居上，濁邪居下，大邪中表，小邪中裏，䅽飥之邪，從口入者，宿食也。五邪中人，各有法度，風中於前，寒中於暮，溫傷於下，霧傷於上，風令脈浮，寒令脈急，霧傷皮腠，溫流關節，食傷脾胃，極寒傷經，極熱傷絡。
問曰：病有急當救裏、救表者，何謂也？師曰：病，醫下之，續得下利清穀不止，身體疼痛者，急當救裏；後身體疼痛，清便自調者，急當救表也。
夫病痼疾，加以卒病，當先治其卒病，後乃治其痼疾也。
師曰：五臟病各有得者愈，五臟病各有所惡，各隨其所不喜者為病。病者素不應食，而反暴思之，必發熱也。
夫諸病在臟欲攻之，當隨其所得而攻之，如渴者，與豬苓湯。餘皆倣此。

[book_title]痓濕暍病脈證治
論一首、脈證十二條、方十一首。
太陽病，發熱無汗，反惡寒者，名曰剛痓。太陽病，發熱汗出，而不惡寒，名曰柔痓。太陽病，發熱，脈沉而細者，名曰痓，為難治。太陽病，發汗太多，因致痓。夫風病下之則痓，復發汗，必拘急。瘡家雖身疼痛，不可發汗，汗出則痓。
病者身熱足寒，頸項強急，惡寒，時頭熱，面赤目赤，獨頭動搖，卒口噤，背反張者，痓病也。若發其汗者，寒濕相得，其表益虛，即惡寒甚；發其汗已，其脈如蛇。暴腹脹大者，為欲解，脈如故，反伏弦者痓。夫痓脈，按之緊如弦，直上下行。痓病有灸瘡，難治。
《脈經》云：痓家其脈伏堅，直上下。
太陽病，其證備，身體強，几几然，脈反沉遲，此為痓。括樓桂枝湯主之。
括蔞桂枝湯方：
括蔞根二兩，桂枝三兩，芍藥三兩，甘草二兩，生姜三兩，大棗十二枚。
右六味，以水九升，煮取三升，分溫三服，取微汗。汗不出，食頃啜熱粥發之。
太陽病，無汗而小便反少，氣上衝胸，口噤不得語，欲作剛痓，葛根湯主之。
葛根湯方：
葛根四兩；麻黃三兩，去節；桂二兩，去皮；芍藥二兩；甘草二兩，炙；生姜三兩；大棗十二枚。
右七味，㕮咀，以水一升，先煮麻黃、葛根，減二升，去沫，內諸藥，煮取三升，去滓，溫服乙升，覆取微似汗，不須啜粥。餘如桂枝湯法將息及禁忌。
痓為病，胸滿口噤，臥不著席，腳攣急，必齘齒，可與大承氣湯。
大承氣湯方：
大黃四兩，酒洗；厚朴半斤，炙，去皮；枳實五枚，炙；芒硝三合。
右四味，以水一斗，先煮二物，取五升；去滓，內大黃，煮取二升；去滓，內芒硝，更上火微一二弗，分溫再服，得下止服。
太陽病，關節疼痛而煩，脈沉而細者，此名濕痹。濕痺之候，小便不利，大便反快，但當利其小便。濕家之為病，一身盡疼，發熱，身色如熏黃也。
濕家，其人但頭汗出，背強，欲得被覆向火。若下之早則噦，或胸滿，小便不利，舌上如胎者，以丹曰有熱，胸上有寒，渴欲得飲而不能飲，則口燥煩也。濕家，下之，額上汗出，微喘，小便利者死；若下利不止者亦死。風濕相搏，一身盡疼痛，法當汗出而解，值天陰雨不止，醫云：此可發汗。汗之病不愈者，何也？蓋發其汗，汗大出者，但風氣去，濕氣在，是故不愈也。若治風濕者，發其汗，但微微似欲出汗者，風濕俱去也。濕家病，身疼發熱，面黃而喘，頭痛，鼻塞而煩，其脈大，自能飲食，腹中和無病，病在頭中寒濕，故鼻寒，內藥鼻中則愈。濕家，身煩疼，可與麻黃加朮湯發其汗為宜，慎不可以火攻之。
麻黃加朮湯方：
麻黃三兩，去節；桂枝二兩，去皮；甘草二兩，炙；杏仁七十箇，去皮、尖；白朮四兩。
右五味，以水九升，先煮麻黃，減二升，去上沫，內諸藥，煮取二升半，去滓，溫服八合，覆取微似汗。
病者一身盡疼，發熱，日晡所劇者，名風濕。此病傷於汗出當風，或久傷取冷所致也。可與麻黃杏仁薏苡甘草湯。
麻黃杏仁薏苡甘草湯方：
麻黃，去節，半兩，湯泡；甘草一兩，炙；薏苡仁半兩；杏仁十箇，去皮、火，炒。
右剉麻豆大，每服四錢匕，水盞半，煮八分，去滓溫服。有微汗，避風。
風濕，脈浮身重，汗出惡風者，防己黃耆湯主之。
防己黃耆湯方：
防己一兩；甘草半兩，炒；白朮七錢半；黃耆一兩一分，去蘆。
右剉麻豆大，每抄五錢七，生姜四片，大棗一枚，水盞半，煎八分，去滓溫服，良久再服。喘者加麻黃半兩，胃中不和者加芍藥三分，氣上衝者加桂枝三分，下有陳寒者加細辛三分。服後當如虫行皮中，從腰下如冰，後坐被上，久以一被繞腰以下，溫令微汗，差。
傷寒八九日，風濕相搏，身體疼痛，不能自轉側，不嘔不渴，脈浮虛而濇者，桂枝附子湯主之。若大便堅，小便自利者，去桂加白朮湯主之。
桂枝附子湯方：
桂枝四兩，去皮；生姜三兩，切；附子三枚，炮，去皮，破八片；甘草二兩，炙；大棗十二枚，擘。
右五味，以水六升，煮取二升，去滓，分溫三服。
白朮附子湯方：
白朮二兩；附子一枚半，炮，去皮；甘草一兩，炙；生姜一兩半，切；大棗六枚。
右五味，以水三升，煮取一升，去滓，分溫三服。一服覺身痹，半日許再服，三服都盡，其人如冒狀，勿怪，即是朮附竝走皮中，逐水氣未得除故耳。
風濕相搏，骨節疼煩，掣痛不得屈伸，近之則痛劇，汗出短氣，小便不利，惡風不欲去衣，或身微腫者，甘草附子湯主之。
甘草附子湯方：
甘草二兩，炙；附子二枚，炮，去皮；白朮二兩；桂枝四兩，去皮。
右四味，以水六升，煮取三升，去滓，溫服一升，日三服，初服得微汗則解。能食汗出復煩者，服五合。恐一升多者，服六七合為妙。
太陽中暍，發熱惡寒，身重而疼痛，其脈弦細芤遲，小便已，洒洒然毛聳，手足逆冷；小有勞，身即熱，口前開板齒燥，若發其汗，則其惡寒甚；加溫針則發熱甚；數下之則淋甚。
太陽中熱者，暍是也，汗出惡寒，身熱而渴，白虎加人參湯主之。
白虎人參湯方：
知母六兩；石膏一斤，碎；甘草二兩；粳米六合；人參三兩。
右五味，以水一斗，煮米熱湯成，去滓，溫服一升，日三服。
太陽中暍，身熱疼重而脈微弱，此以夏月傷冷水，水行皮中所致也，一物苽蒂湯主之。
一物苽蒂湯方：
苽蒂二七箇。
右剉，以水一升，煮取五合，去滓頓服。

[book_title]百合狐惑陰陽毒病脈證治
論一首、脈證三條、方十一首。
論曰：百合病者，百脈一宗，悉致其病也。意欲食復不能食，常默然，欲臥不能臥，欲行不能行，飲食或有美時，或有不用聞食臭時，如寒無寒，如熱無熱，口苦小便赤，諸藥不能治，得藥則劇吐利，如有神靈者，身形如和，其脈微數。每溺時頭痛者，六十日乃愈；若溺時頭不痛，淅然者，四十日愈；若溺快然，但頭眩者，二十日愈。其證或未病而預見，或病四五日而出，或病二十日或一月微見者，各隨證治之。
百合病發汗後者，百合知母湯主之。
百合知母湯方：
百合七枚，擘；知母三兩，切。
右先以水洗百合，漬一宿，當白沫出，去其水，更以泉水二升，煎取一升，去滓；別以泉水二升煎知母，取一升，去滓；後合和煎，取一升五合，分溫再服。
百合病下之後者，滑石代赭湯主之。
滑石代赭湯方：
百合七枚，擘；滑石三兩，碎，綿裹；代赭石彈大一枚，綿裹。
右先以水洗百合，漬一宿，當白沫出，去其水，更以泉水二升，煎取一升，去滓；別以泉水二升煎滑石、代赭，取一升，去滓，後合和重煎，取一升五合，分溫服。
百合病吐之後者，用後方主之。
百合雞子湯方：
百合七枚，擘；雞子黃一枚。
右先以水洗百合，漬一宿，當白沫出，去其水，更以泉水二升，煎取一升，去滓；內雞子黃，攪勻，煎五分，溫服。
百合病不經吐下發汗，病形如初者，百合地黃湯主之。
百合地黃湯方：
百合七枚，擘；生地黃汁一升。
右以水洗百合，漬一宿，當白沫出，去其水，更以泉水二升，煎取一升，去滓，內地黃汁，煎取一升五合，分溫再服，中病勿更服，大便當如漆。
百合病一月不解，變成渴煮，百合洗方主之。
百合洗方：
右以百合一升，以水一斗，漬之一宿，以洗身。洗已，食煮餅，勿以鹽豉也。
百合病渴不差者，用後方主之。
括蔞牡蠣散方：
括蔞根；牡蠣，熬，等分。
右為細末，飲服方寸匕，日三服。
百合病變發熱者，百合滑石散主之。
百合滑石散方：
百合一兩，炙；滑石三兩。
右為散，飲服方寸匕，日三服，當微利者，止服，熱則除。
百合病見於陰者，以陽法救之；見於陽者，以陰法救之。見陽攻陰，復發其汗，此為逆；見陰攻陽，乃復下之，此亦為逆。
狐惑之為病，狀如傷寒，熱默欲眠，目不得閉，臥起不安。蝕於喉為惑，蝕於陰為狐，不欲飲食，惡聞食臭，其面目乍赤、乍黑、乍白。蝕於上部則聲喝，甘草瀉心湯主之。
甘草瀉心湯方：
甘草四兩，黃芩、人參、乾姜各三兩，黃連九兩，大棗十二枚，半夏半斤。
右七味，水一斗，煮取六升，去滓，再煎，溫服一升，日三服。
蝕於下部則咽乾，苦參湯洗之。
：
。
。
蝕於肛者，雄黃熏之。
雄黃熏方。
右一味為末，筒瓦二枚合之，燒，向肛熏方。
病者脈數，無熱微煩，默默但欲臥，汗出。初得之三四日，目赤如鳩眼；七八日目四眥黑。若能食者，膿已成也。赤豆當歸散主之。
赤小豆當歸散方：
赤小豆三升，浸令牙出，曝乾；當歸。
右二味，杵為散，漿水服方寸匕，日三服。
陽毒之為病，面赤班班如錦文，咽喉痛，唾膿血。五日可治，七日不可治，升麻鱉甲湯主之。
陰毒之為病，面目青，身痛如被杖，咽喉痛。五日可治，七日不可治，升麻鱉甲湯去雄黃蜀椒主之。
升麻鱉甲湯方：
升麻二兩；當歸一兩；蜀椒炒去汁，一兩；甘草二兩；鱉甲手指大一片，炙；雄黃半兩，研。
右六味，以水四升，煮取一升，頓服之，老小再服，取汗。

[book_title]瘧病脈證并治
證二條、方六首。
師曰：瘧脈自弦，弦數者多熱，弦遲者多寒。弦小緊者下之差，弦遲者可溫之，弦緊者可發汗，針灸也。浮大者可吐之，弦數者風發也，以飲食消息止之。
病瘧，以月一日發，當以十五日愈；設不差，當月盡解；如其不差，當去何？師曰：此結為癥瘕，名曰瘧母，急治之，宜鱉甲煎丸。
鱉甲煎丸方：
鱉甲十二分，炙；烏扇三分，燒；黃芩三分；柴胡六分；鼠婦三分，熬；乾姜二分；大黃三分；芍藥五分；桂枝三分；葶藶一分，熬；石韋三分，去毛；厚朴三分；牡丹五分，去心；瞿麥二分；紫盛三分；半夏一分；人參一分；䗪虫五分，熬；附膠三分，炙；蜂窠四分，炙；赤消十二分；蜣蜋六分，熬；桃仁二分。
右二十三味為末，取鍛竈下灰一斗，清酒一斛五斗，浸灰，候酒盡一半，著鱉甲於中，煮令泛爛如膠漆，絞取汁，內諸藥，煎為丸如梧子大，空心服七丸，日三服。
師曰：陰氣孤絕，陽氣獨發，則熱而少氣煩冤，手足熱而欲嘔，名曰瘧。若但熱不寒者，邪氣內藏於心，外舍分肉之間，令人消鑠脫肉。
溫瘧者，其脈如平，身無寒但熱，骨節疼煩，時嘔，白虎加桂枝湯主之。
白虎加桂枝湯方：
知母六兩；甘草二兩，炙；石膏一斤；粳米二合；桂去皮，三兩。
右剉，每五錢，水一盞半，煎至八分，去滓，溫服，汗出即愈。
瘧多寒者，名曰牡瘧，蜀漆散主之。
蜀漆散方：
蜀漆，燒去腥；雲母，燒二日夜；龍骨等分。
右三味，杵為散，未發前以漿水服半錢。溫瘧加蜀漆半分，臨發時服一錢匕。
附《外臺秘要》方：
牡蠣湯：治牡瘧。
牡蠣四兩，熬；麻黃去節，四兩；甘草二兩；蜀漆三兩。
右四味，以水八升，先煮蜀漆、麻黃，去上沫，得六升，內諸藥，煮取二升，溫服一升。若吐，則勿更服。
柴胡去半夏加括蔞湯：治瘧病發渴者，亦治勞瘧。
柴胡八兩，人參、黃芩、甘草各三兩，括蔞根四兩，生姜二兩，大棗十二枚。
右七味，以水一斗二升，煮取六升，去滓，再煎取三升，溫服一升，日二服。
柴胡桂蔞湯：治瘧寒多微有熱，或但寒不熱。
柴胡半斤；桂枝三兩，去皮；乾姜二兩；括蔞根四兩；黃芩三兩；牡蠣三兩，熬；甘草二兩，炙。
右七味，以水一斗二升，煮取六升，去滓，再煎取三升，溫服一升，日三服。初服微煩，復服汗出便愈。

[book_title]中風歷節病脈證并治
論一首、脈證三條、方十二首。
夫風之為病，當半身不遂，或但臂不遂者，此為痹。脈微而數，中風使然。寸口脈浮而緊，緊則為寒，浮則為虛，寒虛相搏，邪在皮膚。浮者血虛，絡脈空虛，賊邪不瀉，或左或右，邪氣反緩，正氣即急，正氣引邪，喎僻不遂。邪在於絡，肌膚不仁；邪在於經，即重不勝；邪入於腑，即不識人；邪入於臟，舌即難言，口吐涎。
侯氏黑散：治大風，四肢煩重，心中惡寒不足者。
菊花四十分，白朮十分，細辛三分，茯苓三分，牡蠣三分，桔梗八分，防風十分，人參三分，礬石三分，黃芩五分，當歸三分，乾姜三分，芎藭三分，桂枝三分。
右十四味，杵為散，酒服方寸一，日一服。初服二十日，溫酒調服，禁一切魚肉大蒜，常宜冷食，六十日止，即藥積在腹中不下也，熱食即下矣，冷食自能助藥力。
寸口脈遲而緩，遲則為寒，緩則為虛，榮緩則為亡血，衛緩則為中風。邪氣中經，則身痒而癮疹。心氣不足，邪氣入中，則胸滿而短氣。
風引湯：除熱癱癇。
大黃、乾姜、龍骨各四兩，桂枝三兩，甘草、牡蠣各二兩，寒水石、滑石、赤石脂、白石脂、紫石英、石膏各六兩。
右十二味，杵，麤篩，以韋囊盛之。取三指撮，井花水三升，煮三沸，溫服一升。
防己地黃湯：治病如狂狀妄行，獨語不休，無寒熱，其脈浮。
防己一錢，桂枝三錢，防風三錢，甘草一錢。
右四味，以酒一盃，漬之一宿，絞取汁；生地黃二斤，㕮咀，蒸之如斗米飯久；以銅器盛其汁，更絞地黃汁，和分再服。
頭風摩散方：
大附子一枚，炮；鹽等分。
右二味，為散，沐了，以方寸匕，已摩疾上，令藥力行。
寸口脈沉而弱，沉即主骨，弱即主筋，沉即為腎，弱即為肝。汗出入水中，如水傷心，歷節黃汗出，故曰歷節。
跌陽脈浮而滑，滑則穀氣實，浮則汗自出。
少陰脈浮而弱，弱則血不足，浮則為風，風血相搏，即疼痛如掣。盛人脈濇小，短氣汗出，歷節疼不可屈伸，此皆飲酒汗出當風所致。
諸肢節疼痛，身體尪羸，腳腫如脫，頭眩短氣，溫溫欲吐，桂枝芍藥知母湯主之。
桂枝芍藥知母湯方：
桂枝四兩；芍藥三兩；甘草二兩；麻黃二兩；生姜五兩；白朮五兩；知母四兩；防風四兩；附子二兩，炮。
右九味，以水七升，煮取二升，溫服七合，日三服。
味酸則傷筋，筋傷則緩，名曰泄；醎則傷骨，骨傷則痿，名曰枯；枯泄相搏，名曰斷泄。榮氣不通，衛不獨行，榮衛俱微，三焦無所御，四屬斷絕，身體羸瘦，獨足腫大，黃汗出，脛冷。假令發熱，便為歷節也。
痛歷節，不可屈伸，疼痛，烏頭湯主之。
烏頭湯方：治腳氣疼痛，不可屈伸。
麻黃、芍藥、黃氐各三兩；甘草，；川烏五枚，㕮咀，以蜜二升，煎取一升，即出烏豆。
右五味，㕮咀四味，以水三升，煮取一升，去滓，內蜜煎中，更煎之，服七合。不知，盡服之。
礬石湯：治腳氣沖心。
礬石二兩。
右一味，以漿水一斗五升，煎三五沸，浸腳良。
附方：
《古今錄驗》續命湯：治中風痱，身體不能自收，口不能言，冒昧不知痛處，或拘急不得轉側。
麻黃、桂枝、當歸、人參、石膏、乾姜、甘草各三兩，芎藭，杏仁四十枚。
右九味，以水一斗，煮取四升，當小汗，薄覆脊，憑几坐，汗出則愈。不汗更服，無所禁，勿當風。并治但伏不得臥，欬逆上氣，面目浮腫。
《千金》三黃湯：治中風，手足拘急，百節疼痛，煩熱心亂，惡寒，經日不欲飲食。
麻黃五錢，獨活四錢，細辛二錢，黃茋二錢，黃芩三錢。
右五味，以水六升，煮取二升，溫三服。一服小汗，二服大汗。心熱加大黃二錢，腹滿加枳實一枚，氣逆加人參三錢，悸加牡蠣三錢，渴加括蔞根三錢，先有寒加附子一枚。
《近效方》：朮附湯：治風虛頭重胘，苦極，不知食味，暖肌補中，益精氣。
白朮二兩；附子一枚半，炮，去皮；甘草一兩，炙。
右三味，剉，每五錢匕，姜五片，棗一枚，水盞半，煎七分，去滓，溫服。
崔氏八味丸：治腳氣上入，小腹不仁。
乾地黃八兩；山茱萸、署蕷各四兩；澤瀉、茯苓、牡丹皮各三兩；桂枝，附子，炮，各一兩。
右八味，末之，煉蜜和丸梧子大，酒下十五丸，日再服。
《千金方》越婢加朮湯：治內極，熱則身體津脫，腠理開，汗大泄，厲風氣，下焦腳弱。
麻黃六兩，石膏半斤，生姜三兩，甘草二兩，白朮四兩，大棗十五枚。
右六味，以水六升，先煮麻黃，去上沫，內諸藥，煮取三升，分溫三服。惡風加附子一枚，炮。

[book_title]血痹虛勞病脈證并治
論一首、脈證九條、方九首。
問曰：血痺病從何得之？師曰：夫尊榮人骨弱肌膚盛，重困疲勞汗出，臥不時動搖，加被微風，遂得之。但以脈自微濇在寸口，關上小緊，宜鍼引陽氣，令脈和，緊去則愈。
血痺陰陽俱微，寸口關上微，尺中小緊，外證身體不仁，如風痹狀，黃耆桂枝五物湯主之。
黃耆桂枝五物湯方：
黃耆三兩，芍藥三兩，桂枝三兩，生姜六兩，大棗十二枚。
右五味，以水六升，煮取二升，溫服七合，日三服。
夫男子平人，脈大為勞，極虛亦為勞。
男子面色薄者，主渴及亡血，卒喘悸，脈浮者裏虛也。男子脈虛沉弦，無寒熱，短氣裏急，小便不利，面色白，時目瞑兼衄，小腹滿，此為勞使之然。勞之為病，其脈浮大，手足煩，春夏劇，秋冬瘥，陰寒精自出，酸削不能行。
男子脈浮弱而濇，為無子，精氣清冷。夫失精家，小腹弦急，陰頭寒，目眩髮落，脈極虛芤遲，為清穀，亡血，失精。脈得諸芤動微緊，男子失精，女子夢交，桂枝龍骨牡蠣湯主之。
桂枝加龍骨牡蠣湯方：
桂枝、芍樂、生姜各三兩，甘草二兩，大棗十二枚，龍骨、牡蠣。
右七味，以水七升，煮取三升，分溫三服。
天雄散方：
天雄三兩，炮；白朮八兩；桂枝六兩；龍骨三兩。
右四味，杵為散，酒服半錢匕，日三服，不知，稍增之。
男子平人，脈虛弱經微者，善盜汗也。
人年五六十，其病脈大者，痹俠背行，若腸鳴，馬刀俠癭者，皆為勞得之。脈沉小遲，名脫氣，其人疾行則喘喝，手足逆寒，腹滿，甚則溏泄，食不消化也。脈弦而大，弦則為減，大則為芤，減則為寒，芤則為虛，虛寒相搏，此名為革。婦人則半產漏下，男子則亡血失精。
虛勞裏急，悸，衄，腹中痛，夢失精，四肢痠痛，手足煩熱，咽乾口燥，小建中湯主之。
小建中湯方：
桂枝三兩，去皮；甘草三兩，炙；大棗十二枚；芍藥八兩；生姜二兩；膠飴一升。
右六味，以水七升，煮取三升，去滓，內膠飴，更上微火消解，溫服一升，日三服。
虛勞裏急，諸不足，黃耆建中湯主之。
虛勞腰痛，少腹拘急，小便不利者，八味腎氣丸主之。
虛勞諸不足，風氣百疾，薯蕷丸主之。
薯蕷丸方：
薯蕷三十分；當歸、桂枝、麯、乾地黃、豆黃卷各十分；甘草二十八分；人參七分；芎藭、芍藥、白朮、麥門冬、杏仁各六分；柴胡、桔梗、茯苓各五分；阿膠七分；乾姜三分；白斂二分；防風六分；大棗百枚，為膏。
右二十一味，末之，煉蜜和丸如彈子大，空腹酒服一丸，一百丸為劑。
虛勞虛煩不得眠，酸棗湯主之。
酸棗湯方：
酸棗仁一升，甘草一兩，知母二兩，茯苓二兩，芎藭二兩。
右五味，以水八升，煮酸棗仁得六升，內諸藥，煮取三升，分溫三服。
五勞虛極，羸瘦腹滿，不能飲食，食傷，憂傷，飲傷，房室傷，饑傷，勞傷，經絡榮衛氣傷，內有乾血，肌膚甲錯，兩目黯黑。緩中補虛，大黃䗪虫丸主之。
大黃䗪虫丸方：
大黃十分，蒸；黃芩二兩；甘草三兩；桃仁一升；杏仁一升；芍藥四兩；乾地黃十兩；乾漆一兩；蝱虫一升；水蛭百枚；蠐螬一升；䗪虫半升。
右十二味，末之，煉蜜為丸小豆大，酒飲服五丸，日三服。
附方：
《千金翼》炙甘草湯：治虛勞不足，汗出而悶，脈結悸，行動如常，不出百日，危急者，十一日死。
甘草四兩，炙；桂枝、生姜各三兩；麥門冬半斤；麻仁半斤；人參、阿膠各二兩；大棗三十枚；生地黃一斤。
右九味，以酒七升，水八升，先煮八味，取三升，去滓，內膠消盡，溫服一升，日三服。
《肘後》獺肝散：治冷勞，又主鬼症一門相染。
獺肝一具，炙乾末之，水服方寸匕，日三服。

[book_title]肺痿肺癰欬嗽上氣病脈證治
論三首、脈證四條、方十五首。
問曰：熱在上焦者，因欬為肺痿。肺痿之病，何從得之？師曰：或從汗出，或從嘔吐，或從消渴，小便利數，或從便難，又被快藥下利，重亡津液，故得之。曰：寸口脈數，其人欬，口中反有濁唾涎沫者何？師曰：為肺痿之病。若口中辟辟燥，欬即胸中隱隱痛，脈反滑數，此為肺癰。欬唾濃血，脈數虛者為肺痿，數實者為肺癰。
問曰：病欬逆，脈之，何以知此為肺癰？當有膿血，吐之則死，其脈何類？師曰：寸口脈微而數，微則為風，數則為熱；微則汗出，數則惡寒。風中於衛，呼氣不入；熱過於榮，吸而不出。風傷皮毛，熱傷血肺。風舍於肺，其人則欬，口乾喘滿，咽燥不渴，時唾濁沫，時時振寒。熱之所過，血為之凝滯，畜結癰膿，吐如米粥。始萌可捄，膿成則死。
上氣面浮腫，肩息，其脈浮大，不治；又加利尤甚。
上氣喘而躁者，屬肺脹，欲作風水，發汗則愈。
肺痿吐涎沫而不咳者，其人不渴，必遺尿，小便數，所以然者，以上虛不能制下故也。此為肺中冷，必眩，多涎唾，甘草乾姜湯以溫之。若服湯已渴者，屬消渴。
甘草乾姜湯方：
甘草四兩，炙；乾姜二兩，炮。
右㕮咀，以水三升，煮取一升五合，去滓，分溫再服。
欬而上氣，喉中水雞聲，射干麻黃湯主之。
射干麻黃湯方：
射干十三枚，一法三兩；麻黃四兩；生姜四兩；細辛、紫苑、款冬花各三兩；五味子半升；大棗七枚；半夏大者，洗，八枚，一法半斤。
右九味，以水一斗二升，先煮麻黃兩沸，去上沫，內諸藥，煮取三升，分溫三服。
欬逆上氣，時時唾濁，但坐不得服，皂莢丸主之。
皂莢丸方：
皂莢八兩，刮去皮，用酥炙。
右一味，末之，蜜丸梧子大，以棗膏和湯服三丸，日三夜一服。
欬而脈浮者，厚朴麻黃湯主之。
厚朴麻黃湯方：
厚朴五兩，麻黃四兩，石膏如雞子大，杏仁半升，半夏半升，乾姜二兩，細辛二兩，小麥一升，五味子半升。
右九味，以水一斗二升，先煮小麥熱，去滓，內諸藥，煮取三升，溫服一升，日三服。
脈沉者，澤漆湯主之。
澤漆湯方：
半夏半升；紫參五兩；澤漆三斤，以東流水五斗，煮取斗五；生姜五兩；白前五兩；甘草、黃芩、人參、桂枝各三兩。
右九味，㕮咀，內澤漆汁中，煮取五升，溫服五合，至夜盡。
大逆上氣，咽喉不利，止逆下氣者，麥門冬湯主之。
麥門冬湯方：
麥門冬七升，半夏一升，人參二兩，甘草二兩，粳米三合，大棗十二枚。
右六味，以水一斗二升，煮取六升，溫服一升，日三夜一服。
肺癰，喘不得臥，葶藶大棗瀉肺湯主之。
葶藶大棗瀉肺湯方：
葶藶，炙令黃色，搗丸如彈丸大；大棗十二枚。
右先以水三升，煮棗取二升，去棗，內葶藶，煮取一升，頓服。
欬而胸滿，振脈寒，數，咽乾不渴，時出濁唾腥臭，久久吐膿如米粥者，為肺癰，桔梗湯主之。
桔梗湯方：
桔梗一兩，甘草二兩。
右二味，以水三升，煮取一升，分溫再服，則吐膿血色。
欬而上氣，此為肺脹，其人喘，目如脫狀，脈浮大者，越婢加半夏湯主之。
越婢加半夏湯方：
麻黃六兩，石膏半斤，生姜三兩，大棗十五枚，甘草二兩，半夏半升。
右六味，以水六升，先煮麻黃，去上沫，內諸藥，煮取一升，分溫三服。
肺脹，欬而上氣，煩燥而喘，脈浮者，心下有水，小青龍加石膏湯主之。
小青龍加石膏湯方：
麻黃、芍藥、桂枝、細辛、甘草、乾姜各三兩，五味子、半夏各半升，石膏二兩。
右九味，以水一斗，先煮麻黃，去上沫，內諸藥，煮取三升。強人服一升，羸者減之，日三服，小兒服四合。
附方：
《外臺》炙甘草湯：治肺痿涎唾多，心中溫溫液液者。
《千金》甘草湯：
甘草。
右一味，以水三升，煮減半，分溫三服。
《千金》生姜甘草湯：治肺痿欬唾涎沫不止，咽燥而渴。
生姜五兩，人參二兩，甘草四兩，大棗十五枚。
右四味，以水七升，煮取三升，分溫三服。
《千金》桂枝去芍藥加皂莢湯：治肺痿吐涎沫。
桂枝、生姜各三兩；甘草二兩；大棗十枚；皂莢二枚，去皮子，炙焦。
右五味，以水七升，微微大煮取三升，分溫三服。
《外臺》桔梗白散：治欬而胸滿，振寒，脈數，咽乾不渴，時出濁唾腥臭，久久吐膿如米粥者，為肺癰。
桔梗、貝母各三分；巴豆一分，去皮，熬，研如脂。
右三味，為散，強人飲服半錢匕，羸者減之。病在膈上者吐膿血，膈下者瀉出；若下多不止，飲冷水一盃。
《千金》葦莖湯：治欬有微熱煩滿，胸中甲錯，是為肺癰。
葦莖二升，薏苡仁半升，桃仁五十枚，瓜辦半升。
右四味，以水一斗，先煮葦莖得五升，去滓，內諸藥，煮取二升，服一升，再服，當吐如膿。
肺癰胸滿脹，一身面目浮腫，鼻塞清涕出，不聞香臭酸辛，欬逆上氣，喘鳴迫塞，葶藶大棗瀉肺湯主之。

[book_title]奔肫氣病脈證治
論二首、方三首。
師曰：病有奔豚，有吐膿，有驚怖，有火邪，此四部病，皆從驚發得之。師曰：奔豚病從小腹起，上衝咽喉，發作欲死，復還止，皆從驚恐得之。
奔豚氣上衝胸，腹痛，往來寒熱，奔豚湯主之。
奔豚湯方：
甘草、芎藭、當歸各二兩，半夏四兩，黃芩二兩，生葛五兩，芍藥二兩，生姜四兩，甘李根白皮一升。
右九味，以水二斗，煮取五升，溫服一升，日三夜一服。
發汗後，燒針令其汗，針處被寒，核起而赤者，必發賁豚，氣從小腹上至心，灸其核上各一壯，與桂枝加桂湯主之。
桂枝加桂湯方：
桂枝五兩；芍藥三兩；甘草三兩，炙；生姜三兩；大棗十二枚。
右五味，以水七升，微火煮取三升，去滓，溫服一升。
發汗後，臍下悸者，欲作賁豚，茯苓桂枝甘草大棗湯主之。
茯苓桂枝甘草大棗湯方：
茯苓半斤；甘草二兩，炙；大棗十五枚；桂枝四兩。
右四味，以甘爛水一斗，先煮茯苓，減二升，內諸藥，煮取三升，去滓，溫服一升，日三服。

[book_title]胸痺心痛短氣病脈證治
論一首、脈證一條、方十首。
師曰：夫脈當取太過不及，陽微陰弦，即胸痺而痛，所以然者，責其極虛也。今陽虛知在上焦，所以胸痺心痛者，以其陰弦故也。平人無寒熱，短氣不足以息者，實也。
胸痺之病，喘息欬唾，胸背痛，短氣，寸口脈沉而遲，關上小緊數，用後方主之。
括蔞薤白白酒湯方：
括蔞實一枚，搗；薤白半升；白酒七升。
右三味，同煮取二升，分溫再服。
胸痺不得臥，心痛徹背者，括蔞薤白半夏湯主之。
括蔞薤白半夏湯方：
括蔞實一枚，；薤白三兩；半夏半斤；白酒一斗。
右四味，同煮取四升，溫服一升，日三服。
胸痺心中痞留，氣結在胸，胸滿，脅下逆槍心，枳實薤白桂枝湯主之，人參湯亦主之。
：
枳實四枚；厚朴四兩；薤白半斤；桂枝一兩；括蔞一枚，搗。
右五味，以水五升，先煮枳實、厚朴，取一升，去滓，內諸藥，煮數沸，分溫三服。
人參湯方：
人參、甘草、乾姜、白朮各三兩。
右四味，以水八升，煮取三升，溫服一升，日三服。
胸痺，胸中氣寒，短氣，茯苓杏仁甘草湯主之，橘枳姜湯亦主之。
茯苓杏仁甘草湯方：
茯苓三兩，杏仁五十箇，甘草一兩。
右三味，以水一斗，煮取五升，溫服一升，日三服，不差更服。
橘枳姜湯方：
橘皮一斤，枳實三兩，生姜半斤。
右三味，以水五升，煮取二升，分溫再服。
胸痺緩急者，用後方主之。
薏苡附子散方：
薏苡仁十五兩；大附子十枚，炮。
右二味，杵為散，服方寸匕，日三服。
心中痞，諸逆心懸痛，桂枝生姜枳實湯主之。
桂姜枳實湯方：
桂枝、生姜各三兩，枳實五枚。
右三味，以水六升，煮取三升，分溫三服。
心痛徹背，背痛徹心，烏頭赤石脂丸主之。
赤石脂丸方：
蜀椒一兩，一法二分；烏頭一分，炮；附子半兩，炮，一法一分；乾姜一兩，一法一分；赤石脂一兩，一法二分。
右五味，末之，蜜丸如梧子大，先食服一丸，日三服。
九痛丸：治九種心痛。
附子三兩，炮；生狼牙一兩，炙香；巴豆一兩，去皮、心，熬，研如脂；人參、乾姜、吳茱萸各一兩。
右六味，沫之，煉蜜丸如梧子大，酒下，強人初服三丸，日三服；弱者二丸。兼治卒中惡，腹脹痛，口不能言。又治連年積冷，流注心胸痛，并冷腫上氣，落馬墜車血疾等，皆主之。忌口如常法。

[book_title]腹滿寒疝宿食病脈證治
論一首、脈證十六條、方十五首。
趺陽脈微弦，法當腹滿，不滿者必便難，兩胠疼痛，此虛寒從下上也，當以溫藥服之。
病者腹滿，按之不痛為虛，痛者為實，可下之。舌黃未下者，下之黃自去。腹滿時減，復如故，此為寒，當與溫藥。病者痿黃，躁而不渴，胸中寒實，而利不止者死。寸口脈弦者，即脅下拘急而痛，其人嗇嗇惡寒也。
夫中寒家喜欠，其人清涕出，發熱色和者，善嚏。中寒，其人下利，以裏虛也，欲嚏不能，此人肚中寒。
夫瘦人繞臍痛，必有風冷，穀氣不行，而反下之，其氣必衝，不衝者，心下則痞也。
病腹滿，發熱十日，脈浮而數，飲食如故，厚朴七物湯主之。
厚朴七物湯方：
厚朴半斤，甘草、大黃各三兩，大棗十枚，枳實五枚，桂枝二兩，生姜五兩。
右七味，以水一斗，煮取四升，溫服八合，日三服。嘔者加半夏五合，下利去大黃，寒多者加生姜至半斤。
腹中寒氣，雷鳴切痛，胸脅逆滿，嘔吐，附子粳米湯主之。
附子粳米湯方：
附子一枚，炮；半夏半升；甘草一兩，大棗十枚，粳米半升。
右五味，以水八升，煮米熟湯成，去滓，溫服一升，日三服。
痛而閉者，用後湯主之。
厚朴三物湯方：
厚朴八兩，大黃四兩，枳實五枚。
右三味，以水一斗二升，先煮二味，取五升，內大黃，煮取三升，溫分一升，以利為度。
按之心下滿痛者，此為實也，當下之，宜大柴胡湯主之。
大柴胡湯方：
柴胡半斤；黃芩三兩；芍藥二兩；半夏半升，洗；枳實四枚，；大棗二兩；大棗十二枚；生姜五兩。
右八味，以水一斗二升，煮取六升，去滓，再煎，溫服一升，日三服。
腹滿不減，減不足言，當須下之，宜大承氣湯。
大承氣湯方：
大黃四兩，酒洗；厚朴半斤，去皮，炙；枳實五枚，炙；芒硝二合。
右四味，以水一斗，先煮二物，取五升，去滓，內大黃，煮取二升，內芒硝，更上火微一二沸，分溫再服，得下，餘勿服。
心胸中大寒痛，嘔不能飲食，腹中寒，上衝皮起，出見有頭足，上下痛而不可觸近，宜用後湯。
大建中湯方：
蜀椒二合，汁；乾姜四兩；人參二兩。
右三味，以水四升，煮取二升，去滓，內膠飴一升，微火煎取一升半，分溫再服；如一炊頃，可飲粥二升，後更服，當一日食糜，溫覆之。
脅下偏痛，發熱，其脈緊弦，此寒也，以溫藥下之，宜用後湯。
大黃附子湯方：
大黃三兩；附子三枚，炮；細辛二兩。
右三味，以水五升，煮取二升，分溫三服；若強人煮取二升半，分溫三服。服後如人行四五里，進一服。
寒氣厥逆，赤丸主之。
赤丸方：
茯苓四兩；半夏四兩，洗，一方用桂；烏頭二兩，炮；細辛一兩。
右六味，末之，內真珠為色，蜜煉丸如麻子大，先食酒飲下三丸，日再夜一服；不知，稍增之，以知為度。
腹痛，脈弦而緊，弦則衛氣不行，即惡寒；緊則不欲食，邪正相搏，即為寒疝。寒疝遶臍痛，苦發則白汗出，手足厥冷，其脈沉弦者，大烏頭煎主之。
烏頭煎方：
烏頭大者五枚，熬，去皮，不㕮咀。
右以水三升，煮取一升，去滓，內蜜二升，煎令水氣盡，取二升，強人服七合，弱人服五合。不差，明日更服，不可日再服。
寒疝腹中痛，及脅痛裏急者，宜用後方。
當歸生姜羊肉湯方：
當歸三兩，生姜五兩，羊肉一斤。
右三味，以水八升，煮取三升，溫服七合，日三服。若寒多者，加生姜成一斤；痛多而嘔者，加橘皮二兩，白朮一兩。加生姜者，亦加水五升，煮取三升二合服之。
寒疝腹中痛，逆冷，手足不仁，若身疼痛，灸刺諸藥不能治，抵當用後方。
烏頭桂枝湯方：
烏頭。
右一味，以蜜二斤，煎減半，去滓，以桂枝湯五合解之，得一升後，初服二合，不知，即服三合，又不知，復加至五合。其知者如醉狀，得吐者為中病。
桂枝湯方：
桂枝三兩，去皮；芍藥三兩；甘草二兩，炙；生姜三兩；大棗十二枚。
右五味，剉，以水七升，微火煮取三升，去滓。
其脈數而緊乃弦，狀如弓弦，按之不移。脈數弦者，當下其寒；脈緊大而遲者，必心下堅；脈大而緊者，陽中有陰，可下之。
附方：
《外臺》烏頭湯：治寒疝腹中絞痛，賊風入攻五臟，拘急不得轉側，發作有時，瘦人陰縮，手足厥逆。
《外臺》柴胡桂湯方：治心腹卒中痛者。
柴胡四兩，黃芩、人參、芍藥、桂枝、生姜各一兩半，甘草一兩，半夏二合，大棗六枚。
右九味，以水六升，煮取三升，溫服一升，日三服。
《外臺》走馬湯：治中惡心痛腹脹，大便不通。
巴豆二枚，去皮、心，熬；杏仁二枚。
右二味，以綿纏，搥令碎，熱湯二合，捻取白汁，飲之當下。老小量之，通治飛尸鬼擊病。
問曰：人病有宿食，何以別之？師曰：寸口脈浮而大，按之及濇，尺中亦微而濇，故知有宿食，大承氣湯主之。脈數而滑者實，此有宿食，下之愈，宜大承氣湯。下利不飲食者，有宿食也，下之，宜大承氣湯。
大承氣湯方。
宿食在上脘，當吐之，宜瓜蒂散。
瓜蒂散方：
瓜蒂一分，熬黃；赤小豆一分，煮。
右二味，杵為散，以香豉七合煮取汁，和散一錢匕，溫服之；不吐者，少加之，以快吐為度而止。
脈緊如轉索無常者，有宿食也。脈緊，頭痛風寒，腹中有宿食不化也。

[book_title]五臟風寒積聚病脈證并治
論二首、脈證十七條、方二首。
肺中風者，口燥而喘，身運而重，冒而腫脹。肺中寒，吐濁涕。肺死臟，浮之虛，按之弱如葱葉，下無根者死。
肝中風者，頭目瞤，兩脅痛，行常傴，令人嗜甘。肝中寒者，兩臂不舉，舌本燥，喜太息，胸中痛，不得轉側，食則吐而汗出也。肝死臟，浮之弱，按之如索不來，或曲如蛇行者死。肝著，其人當欲蹈其胸上，先未苦時，但欲飲熱，旋復花湯主之。
心中風者，翕翕發熱，不能起，心中饑，食即嘔吐。心中寒者，其人苦病心如噉蒜狀，劇者心痛徹背，背痛徹心，譬如蠱注。其脈浮者，自吐乃愈。心傷者，其人勞倦，即頭面赤而下重，心中痛而自煩，發熱，當臍跳，其脈弦，此為心臟傷所致也。心死臟，浮之實如麻豆，按之益躁疾者死。
邪哭使魂魄不安者，血氣少也；血氣少者屬於心，心氣虛者，其人則畏，合目欲眠，夢遠行而精神離散，魂魄妄行。陰氣衰者為癲，陽氣衰者為狂。
脾中風者，翕翕發熱，形如醉人，腹中煩重，皮目瞤瞤而短氣。脾死臟，浮之大堅，按之如覆盃潔潔，狀如搖者死。
趺陽脈浮而濇，浮則胸氣強，濇則小便數，浮濇相搏，大便則堅，其脾為約，麻子仁丸主之。
麻子仁丸方：
麻子仁二升，芍藥半斤，枳實一斤，大黃一斤，厚朴一尺，杏仁一升。
右六味，末之，煉蜜和丸梧子大，飲服十丸，日三，以知為度。
腎著之病，其人身體重，腰中冷，如坐水中，形如水狀，反不渴，小便自利，飲食如故，病屬下焦，身勞汗出，衣裏冷濕，久久得之，腰以下冷痛，腹重如帶五千錢，乾姜苓朮湯主之。
甘草乾姜茯苓白朮湯方：
甘草、白朮各二兩，乾姜、茯苓各四兩。
右四味，以水五升，煮取三升，分溫三服，腰中即溫。
腎死臟，浮之堅，按之亂如轉丸，益下入尺中者死。
問曰：三噍竭部，上噍竭善噫，何謂也？師曰：上焦受中焦氣未和，不能消穀，故能噫耳。下焦竭，即遺溺失便，其氣不和，不能自禁制，不須治，久則愈。
師曰：熱在上焦者，因欬為肺痿；熱在中焦者，則為堅；熱在下焦者，則尿血，亦令淋秘不通。大腸有寒者，多鶩溏；有熱者，便腸垢。小腸有寒者，其人下重便血，有熱者，必痔。
問曰：病者積、有聚、有䅽氣，何謂也？師曰：積者藏病也，終不移；聚者府病也，發作有時，展轉痛移，為可治；䅽氣者，脅下痛，按之則愈，復發為䅽氣。諸積大法，脈來細而附骨者，乃積也。寸口積在胸中；微出寸口，積在喉中；關上積在臍傍；上關上，積在心下；微下關，積在少腹。尺中，積在氣衝。脈出左，積在左；脈出右，積在右；脈兩出，積在中央，各以其部處之。

[book_title]痰飲欬嗽病脈證并治
論一首、脈證二十一條、方十九首。
問曰：夫飲有四，何謂也？師曰：有痰飲、有懸飲、有溢飲、有支飲。
問曰：四飲何以為異？師曰：其人素盛今瘦，水走腸間，瀝瀝有聲，謂之痰飲；飲後水流在脅下，欬唾引痛，謂之懸飲；飲水流行，歸於四肢，當汗出而不汗出，身體疼重，謂之溢飲；欬逆倚息，短氣不得臥，其形如腫，謂之支飲。
水在心，心下堅築，短氣，惡水，不欲飲。水在肺，吐涎沫，欲飲水。水在脾，少氣身重。水在肝，脅下支滿，嚏而痛。水在腎，心下悸。
夫心下有留飲，其人背寒冷，如水大。留飲者，脅下痛引缺盃，欬嗽則輒已。胸中有留飲，其人短氣而渴，四肢歷節痛；脈沉者，有留飲。膈上病痰，滿喘欬吐，發則寒熱，背痛腰疼，目泣自出，其人振振身瞤劇，必有伏飲。
夫病人飲水多，必暴喘滿，凡食少飲多，水停心下，甚者則悸，微者短氣。脈雙弦者寒也，皆大下後◇虛；脈偏弦者飲也。肺飲不弦，但苦喘短氣。支飲亦喘而不能臥，加短氣，其脈平也。病痰飲者，當以溫藥和之。
心下有痰飲，胸脅支滿，目胘，用後方。
茯桂甘白湯方：
茯苓四兩，桂枝、白朮各三兩，甘草二兩。
右四味，以水六升，煮取三升，分溫三服，小便則利。
夫短氣有微飲，當從小便去之，苓桂朮甘湯主之，腎氣丸亦主之。
病者脈伏，其人欲自利，利反快，雖利，心下續堅滿，此為留飲欲去故也，甘遂半夏湯主之。
甘遂半夏湯方：
甘遂大者三枚；半夏十二枚，以水一升，煮取半升，去滓；芍藥五枚；甘草如指大一枚，炙。
右四味，以水二升，煮取半升，去滓，以蜜半升，和藥汁煎取八合，頓服之。
脈浮而細滑，傷飲。脈弦數，有寒飲，冬夏難治。脈沉而弦者，懸飲內痛。病懸飲者，十棗湯主之。
十棗湯方：
芫花，熬；甘遂、大戟各等分。
右三味，搗篩，以水一升五合，先煮肥大棗十枚，取九合，去滓，內藥末。強人服一錢匕，羸人服半錢，平旦服；不下者，明日更加半錢，得快下後，糜粥自養。
病溢飲者，當發其汗，大青龍湯主之，小青龍湯亦主之。
大青龍湯方：
麻黃六兩，去節；桂枝二兩，去皮；甘草二兩，炙；杏仁四十箇，去皮、尖；生姜三兩；大棗十二枚；石膏如雞子大，研。
右七味，以水九升，先煮麻黃，減二升，去上沫，內諸藥，煮取三升，去滓，溫服一升，取微似汗。汗多者，溫粉粉之。
小青龍湯方：
麻黃去節，三兩；芍藥三兩；五味子半斤；乾姜三兩；甘草三兩，炙；細辛三兩；桂枝三兩，去皮；半夏半升，湯洗。
右八味，以水一斗，先煮麻黃，減二升，去上沫，內諸藥，煮取三升，去滓，溫服一升。
膈間支飲，其人喘滿，心下痞堅，面色墨黑，其脈沉緊，得之數十日，醫吐下之不愈，朮防己湯主之。虛者即愈，實者三日復發，復愈不愈者，宜朮防己湯去石膏加茯苓芒硝湯主之。
朮防己湯方：
朮防己三兩；石膏十二枚，雞子大；桂枝二兩；人參四兩。
右四味，以水六升，煮取二升，分溫再服。
朮防己加茯苓芒硝湯方：
朮防己、桂枝各二兩；人參，芒硝三合，茯苓各四兩。
右五味，以水六升，煮取二升，去滓，內芒硝，再微煎，分溫再服，微利則愈。
心下有支飲，其人若冒眩，澤瀉湯主之。
澤瀉湯方：
澤瀉五兩，白朮二兩。
右二味，以水二升，煮取一升，分溫再服。
支飲胸滿者，厚朴大黃湯主之。
厚朴大黃湯方：
厚朴一尺，大黃六兩，枳實四兩。
右三味，以水五升，煮取二升，分溫再服。
支飲不得息，葶藶大棗瀉肺湯主之。
嘔家本渴，渴者為欲解，今反不渴，心下有支飲故也，小半夏湯主之。
小半夏湯方：
半夏一升，生姜半斤。
右二味，以水七升，煮取一升半，分溫再服。
腹滿，口舌乾燥，此腸間有水氣，己椒藶黃丸主之。
防椒葶黃丸方：
防己；椒目；葶藶，熬；大黃各一兩。
右四味，末之，蜜丸如梧子大，先食飲服一丸，日三服，稍增，口中有津液。渴者，加芒硝半兩。
卒嘔吐，心下痞，膈間有水，眩悸者，半夏加茯苓湯主之。
小半夏加茯苓湯方：
半夏一升，生姜半斤，茯苓三兩，一法四兩。
右三味，水七升，煮取一升五合，分溫再服。
假令瘦人，臍下有悸，吐涎沫而，此水也，五苓散主之。
五苓散方：
澤瀉一兩一分；豬苓三分，去皮；茯苓三分；白朮三分；桂二分，去皮。
右五味，為末，白飲服方寸匕，日三服，多飲暖水，汗出愈。
附方：
《外臺》茯苓飲：治心胸中有停痰宿水，自吐出水後，心胸間虛，氣滿不能食，消痰氣，令能食。
茯苓、人參、白朮各三兩，枳實二兩，橘皮二兩半，生姜四兩。
右六味，水六升，煮取一升八合，分溫三服，如人行八九里，進之。
欬家其脈弦，為有水，十棗湯主之。
夫有支飲家，欬煩，胸中痛者，不卒死，至一百日一歲，宜十棗湯。
人欬數歲，其脈弱者可治，實大數者死，其脈虛者必若冒，其人本有支飲在胸中故也，治屬飲家。欬逆倚息，不得臥，小青龍湯主之。
青龍湯下已，多唾口燥，寸脈沉，尺脈微，手足厥逆，氣從小腹上衝胸咽，手足痺，其面翕然熱如醉狀，因復下流陰股，小便難，時復冒者，與茯苓桂枝五味甘草湯，治其氣衝。
桂苓五味甘草湯方：
茯苓四兩；桂枝四兩，去皮；甘草，炙，三兩；五味子半升。
右四味，以水八升，煮取三升，去滓，分三溫服。
衝氣即低，而反更欬，胸滿者，用桂苓五味甘草湯，去桂加生姜、細辛，以治其欬滿。
苓甘五味姜辛湯方：
茯令四兩，甘草、乾姜、細辛各三兩，五味半升。
右五味，以水八升，煮取三升，去滓，溫服半升，日三服。
欬滿即止，而更復渴，衝氣復發者，以細辛、乾姜為熱藥也。服之當遂滿，而渴反止者，為支飲也。支飲者，法當冒，冒者必嘔，嘔者復內半夏，以去其水。
桂苓味甘去桂四姜辛夏湯方：
茯苓四兩，甘草、細辛、乾姜各二兩，五味、半夏各半升。
右六味，以水八升，煮取三升，去滓，溫服半升，日三服。
水去嘔止，其人形腫者，加杏仁主之。其證應內麻黃，以其人遂痺，故不內之。若逆而內之者，必厥。所以然者，以其人血虛，麻黃發其陽故也。
苓芍姜味辛夏仁湯：
茯苓四兩；甘草三兩；五味半升；乾姜三兩；細辛三兩；半夏半升；杏仁半升，去皮、尖。
右七味，以水一斗，煮取三升，去滓，溫服半升，日三服。
若面熱如醉，此為冒熱，上衝熏其面，加大黃以利之。
茯甘姜味辛夏仁黃湯：
茯苓四兩，甘草三兩，五味半升，乾姜三兩，細辛三兩，半夏半升，杏仁半升，大黃三兩。
右八味，以水一斗，煮取三升，去滓，溫服半升，日三服。
先渴後嘔，為水停心下，此屬飲家，小半夏茯苓湯主之。

[book_title]消渴小便利淋病脈證并治
脈證九條、方六首。
厥陰之為病，消渴，氣上衝心，心中疼熱，熱而不欲食，食即吐，下之不肯止。寸口脈浮而運，浮即為虛，運即為勞，虛則衛氣不足，勞則榮氣竭。跌陽脈浮而數，浮即為氣，數即消穀而大堅，氣盛則溲數，數數即堅，堅數相搏，即為消渴。
男子消渴，小便反多，以飲一斗，小便一斗，腎氣丸主之。
脈浮，小便不利，微熱消渴者，宜利小便，發汗，五苓散主之。
渴欲飲水，水入則吐者，名曰水逆，五苓散主之。渴欲飲水不止者，文蛤散主之。
文蛤散方：
文蛤四兩。
右一味，杵為散，以沸湯五合，和服方寸匕。
淋之為病，小便如粟狀，小腹弦急，痛引臍中。趺陽脈數，胃中有熱，即滿穀引食，大便必堅，小便即數。
淋家不可發汗，發汗則必便血。
小便不利者，有水氣，其人若渴，用丸主之。
括蔞瞿麥丸：
括蔞根二兩；茯苓、薯蕷各三兩；附子一枚，炮；瞿麥一兩。
右五味，末之，煉蜜丸梧子大，飲服三丸，日三服，不知，增至七八丸，以小便利，腹中溫為知。
小便不利，蒲灰散主之，滑石白魚散、茯苓戎鹽湯並主之。
蒲灰散方：
蒲灰七分，滑石二分。
右二味，杵為散，飲服方寸匕，日三服。
滑石白魚散：
滑石二分；亂髮二分，燒；白魚二分。
右三味，杵為散，飲服半錢匕，日三服。
茯苓戎鹽湯方：
茯苓半斤；白朮二兩；戎鹽彈丸大，一枚。
右三味。
渴欲飲水，口乾若燥者，白虎加人參湯主之。
脈浮發熱，渴欲飲水，小便不利者，豬苓湯主之。
豬苓湯方：
豬苓，去皮；茯苓；阿膠；滑石；澤瀉各一兩。
右五味，以水四升，先煮四味，取二升，去滓，內膠洋消，溫服七合，日三服。

[book_title]水氣病脈證并治
論七首、脈證五條、方十首。
師曰：病有風水、有皮水、有正水、有石水、有黃汗。風水其脈自浮，外證骨節疼痛，惡風；皮水其脈亦浮，外證腑腫，按之沒指，不惡風，其腹如鼓，不渴，當發其汗。正水其脈沉遲，外證自喘；石水其脈自沉，外證腹滿不喘。黃汗其脈沉遲，身發熱，胸滿，四肢頭面腫，久不愈，必致癰膿。
脈浮而洪，浮則為風，洪則為氣，風氣相搏，風強則為隱疹，身體為痒，痒為泄風，久為痂癩；氣強則為水，難以俛仰。風氣相擊，身體洪腫，汗出則愈。惡風則虛，此為風水；不惡風者，小便通利，上焦有寒，其口多涎，此為黃汗。
寸口脈沉滑者，中有水氣，面目腫大，有熱，名曰風水。視人之目褁上微擁，如蠶新臥起狀，其頸脈動，時時欬，按其手足上陷而不起者，風水。
太陽病，脈浮而緊，法當骨節疼痛，及不疼，身體反重而酸，其人不渴，汗出即愈，此為風水。惡寒者，此為極虛，發汗得之。渴而不惡寒者，此為皮水。身腫而冷，狀如周痺，胸中窒，不能食，反聚痛，暮躁不得眠，此為黃汗，痛在骨節。欬而喘，不渴者，此為脾脹，其狀如腫，發汗即愈。然諸病此者，渴而下利，小便數者，皆不可發汗。
裏水者，一身面目黃腫，其脈沉，小便不利，故令病水。假如小便自利，此亡津液，故令渴也，越婢加朮湯主之。
趺陽脈當伏，今反緊，本自有寒，疝瘕，腹中痛，醫反下之，下之即胸滿短氣。趺陽脈當伏，今反數，本自有熱，消穀，小便數，今反不利，此欲作水。
寸口脈浮而遲，浮脈則熱，遲脈則潛，熱潛相搏，名曰沉。趺陽脈浮而數，浮脈即熱，數脈即止，熱止相搏，名曰伏。沉伏相搏，名曰水。沉則絡脈虛，伏則小便難，虛難相搏，水走皮膚，即為水矣。寸口脈弦而緊弦，則衛氣不行，即惡寒，水不沾流，走於腸間。少陰脈緊而沉，緊則為痛，沉則為水，小便即難。脈得諸沉，當責有水，身體腫重。水病脈出者死。夫水病人，目下有臥蠶，面目鮮澤，脈伏，其人消渴。病水腹水，小便不利，其脈沉絕者，有水，可下之。
問曰：病下利後，渴飲，小便不利，腹滿因腫者，何也？荅曰：此法當病水，若小便自利及汗出者，自當愈。
心水者，其身重而少氣，不得臥，煩而燥，其人陰腫。肝水者，其腹大不能自轉則，脅下腹痛，時時津液微生，小便續通。肺水者，其身腫，小便難，時下鴨溏。脾水者，其腹大，四肢苦重，津液不生，但若少氣，小便難。腎水者，其腹大，臍腫腰痛，不得溺，陰下濕如牛鼻上汗，其足逆冷，面反瘦。
師曰：諸有水者，腰以下腫，當利小便；腰以上腫，當發汗乃愈。
師曰：寸口脈沉而遲，沉則為水，遲則為寒，寒水相搏。趺陽脈伏，水穀不化，脾氣衰則鶩溏，胃氣衰則身腫。少陽脈卑，少陰脈細，男子則小便不利，婦人則經水不通。經為血，血不利則為水，名曰血分。
問曰：病者苦水，面目身體四肢皆腫，小便不利，脈之不言水，反言胸中痛，氣上衝咽，狀如炙肉，當微欬喘。審如師言，其脈何類？師曰：寸口脈沉而緊，沉為水，緊為寒，沉緊相搏，結在關元，始時當微，年盛不覺。陽衰之後，榮衛相干，陽損陰盛，結寒微動，腎氣上衝，喉咽塞噎，脅下急痛。醫以為留飲而大下之，氣擊不去，其病不除。後重吐之，胃家虛煩，咽燥欲飲水，小便不利，水穀不化，面目手足浮腫。又與葶藶丸下水，當時如小差，食飲過度，腫復如前，胸脅苦痛，象苦奔㹠，其水揚溢，則浮咳喘逆。當先攻擊衛氣令止，乃治欬；欬止，其喘自差。先治新病，病當在後。
風水，脈浮身重，汗出惡風者，防己黃耆湯主之，腹痛加芍藥。
防己黃耆湯方：
防己一兩；黃耆一兩一分；白朮三分；甘草半兩，炙。
右剉，每服五錢匕，生姜四片，棗一枚，水盞半，煎取八分，去滓，溫服，良久再服。
風水，急風，一身悉腫，脈浮不渴，續自汗出，無大熱，越婢湯主之。
越婢湯方：
麻黃六兩，石膏半斤，生姜三兩，大棗十五枚，甘草二兩。
右五味，以水六升，先煮麻黃，去上沫，內諸藥，煮取三升，分溫三服。惡風者，加附子一枚，炮；風水，加朮四兩。
皮水為病，四肢腫，水氣在皮膚中，四肢聶聶動者，防己茯苓湯主之。
防己茯苓湯：
防己三兩，黃耆三兩，桂枝三兩，茯苓六兩，甘草二兩。
右五味，以水六升，煮取二升，分溫三服。
裏水，越婢加朮湯主之，甘草麻黃湯亦主之。
越婢加朮湯。
甘草麻黃湯：
甘草二兩，麻黃四兩。
右二味，以水五升，先煮麻黃，去上沫，內甘草，煮取三升，溫服一升，重覆汗出，不汗再服，慎風寒。
水之為病，其脈沉小，屬少陰；浮者為風，無水，虛脹者為氣。水，其汗即已。脈沉者，宜麻黃附子湯；浮者，宜杏子湯。
麻黃附子湯方：
麻黃三兩；甘草二兩；附子一枚，炮。
右三味，以水七升，先煮麻黃，去上沫，內諸藥，煮取二升半，溫服八分，日三服。
杏子湯。
厥而皮水者，蒲灰散主之。
問曰：黃汗之為病，身體腫，發熱汗出而渴，狀如風水，汗沾衣，色正黃如藥汁，脈自沉，何從得之？師曰：以汗出入水中浴，水從汗孔入得之，宜耆芍桂酒湯主之。
黃耆桂苦酒湯：
黃耆五兩，芍藥三兩，桂枝三兩。
右三味，以苦酒一升，水七升，相和，煮取三升，溫服一升，當心煩，服至六七日乃解。若心煩不止者，以苦酒阻故也。
黃汗之病，兩脛自冷，假令發熱，此屬歷節。食已汗出，又身常暮盜汗出者，此勞氣也。若汗出已，反發熱者，久久其身必甲錯；發熱不止者，必生惡瘡；若身重汗出已，輒輕者，久久必身瞤，即胸中痛，又從腰以上必汗出，不無汗，腰髖弛痛，如有物在皮中狀，劇者不能食，身疼重，煩躁，小便不利，為黃汗，桂枝加黃耆湯主之。
桂枝加黃耆湯方：
桂枝、芍藥各三兩，甘草二兩，生姜三兩，大棗十二枚，黃耆二兩。
右六味，以水八升，煮取三升，溫服一升，須臾，飲熱稀粥一升餘，以助藥力，溫服取微汗，若不汗更服。
師曰：寸口脈遲而濇，遲則為寒，濇為血不足。趺陽脈微而遲，微則為氣，遲則為寒，寒氣不足，則手足逆冷；手足逆冷，則榮衛不利；榮衛不利，則腹滿脅鳴相逐；氣轉膀胱，榮衛俱勞；陽不通即身冷，氣不通即骨痛；陽前通則惡寒，陰前通則痺不仁；陰陽相得，其氣乃行，大氣一轉，其氣乃散；實則失氣，虛則遺尿，名曰氣分。
氣分，心下堅，大如盤，邊如旋杯，水飲，用後方主之。
桂姜草棗黃辛附湯方。
桂枝；生姜三兩；甘草二兩；大棗十二枚；麻黃、細辛各二兩；附子一枚，炮。
右七味，以水七升，煮麻黃，去上沫，內諸藥，煮取二升，分溫三服。當汗出，如虫行皮中即愈。
心下堅，大如盤，邊如旋盤，水飲所作，枳朮湯主之。
枳朮湯方：
枳實七枚，白朮二兩。
右二味，以水五升，煮取三升，分溫三服，腹中耎，即當。
附方：
《外臺》防己黃耆湯：治風水，脈浮為在表，其人或頭汗出，表無他病，病者但下重，從腰以上為和，腰以下當腫及陰，難以屈伸。

[book_title]黃疸病脈證并治
論二首、脈證十四條、方七首。
寸口脈浮而緩，浮則為風，緩則為痺，痺非中風；四肢苦煩，脾色必黃，瘀熱以行。
趺陽脈堅而數，數則為熱，熱則消穀，緊則為寒，食即為滿。尺脈浮為傷腎，趺陽脈緊為傷脾。風寒相搏，食穀即眩，穀氣不消，胃中苦渴，渴氣下流，不便不通，陰被其寒，熱流膀胱，身體盡黃，名曰穀疸。額上黑，微汗出，手足中熱，薄暮即發，膀胱急，小便自利，名曰女勞疸；腹如水狀，不治。心中懊憹而熱，不能食，時欲吐，名曰酒疸。
陽明病，脈遲者，食難用炮，炮則發煩，頭痃，小便必難，此欲作穀疸。雖下之，腹滿如故，所以然者，脈遲故也。
夫病酒黃疸，必小便不利，其候心中熱，足下熱，是其證也。酒黃疸者，或無熱，請言了，腹滿欲吐，鼻燥。其脈浮者先吐之，沉弦者先下之。酒疸，心中熱欲嘔者，吐之愈。
酒疸下之，久久為黑疸，目青面黑，心中如噉蒜虀狀，大便正黑，皮膚爪之不仁，其脈浮弱，雖黑微黃，故知之。
師曰：病黃疸，發熱煩喘，胸滿口燥有，以病發時，火劫其汗，兩熱所得。然黃家所得，從濕得之。一身盡發熱，面黃，肚熱，熱在裏，當下之。脙沉，渴欲飲水，小便不利者，皆發黃。腹滿，舌痿黃，燥不得睡，屬黃家。黃疸之病，當以十八日為期，治之十日以上瘥，反極為難治。疸而渴者，其疸難治；疸而不渴者，其疸可治。發於陰部，其人必嘔；陽部，其人振寒而發熱也。
穀疸之為病，寒熱不食，食即頭眩，心胸不安，久久發黃，為穀疸，茵陳湯主之。
茵陳湯方：
茵陳蒿六兩，梔子十四枚，大黃二兩。
右三味，以水一斗，先煮茵陳，減六升，內三味，煮取三升，去滓，分溫三服。小便當利，尿如皂角汁狀，色正赤，一宿腹減，黃從小便去也。
黃家，日晡時發熱，面反惡寒，此為女勞得之。膀胱急，少腹滿，身盡黃，額上黑，足下熱，因作黑疸。其腹脹如水狀，大便必黑，時溏，此女勞之病，非水也。腹滿者難治，用後方。
消礬散方：
消石；礬石，燒，等分。
右二味，為末，以大麥粥汁和服方寸匕，日三服。病隨大小便去，小便正黃，大便正黑，是候也。
酒黃疸，心中懊憹，或熱痛，梔子大黃湯主之。
梔子大黃湯方：
梔子十四枚，大黃二兩，枳實五枚，豉一升。
右四味，以水六升，煮取二升，分溫三服。
諸病黃家，但利其小便。假令脈浮，當以汗解之，宜桂枝加黃耆湯主之。
諸黃，用後方。
豬膏髮煎：
豬膏半斤，亂髮如雞子大三枚。
右二味，和膏中煎之，髮消藥成，分再服，病從小便出。
黃疸病，茵陳五苓散主之。
茵陳五苓散：
茵陳稿末十分，五苓散五分。
右二物和，先食飲方寸匕，日三服。
黃疸腹滿，小便不利而赤，自汗出，此為表和裏實，當下之，宜大黃滑石湯。
大黃滑石湯：
大黃、黃檗、滑石各四兩，梔子十五枚。
右四味，以水六升，煮取二升，去滓，內滑石，更煮取一升，頓服。
黃疸病，小便色不變，欲自利，腹滿而喘，不可除熱，熱除必噦。噦者，小半夏湯主之。
諸勞，腹痛而嘔者，宜柴胡湯。
男子黃，小便自利，當與虛勞小建中湯。
附方：
瓜蒂湯：治諸黃。
《千金》麻黃醇酒湯：治黃疸。
麻黃三兩。
右一味，以美清酒五升，煮取二升半，頓服盡。冬月用酒，春月用水煮之。

[book_title]驚悸吐衄下血胸滿瘀血病脈證治
脈證十二條、方五首。
寸口脈動而弱，動即為驚，弱則為悸。
師曰：夫脈浮，目睛暈黃，衄未止；暈黃去，目睛急了，知衄今止。又曰：從春至夏衄者，太陽；從秋至冬衄者，陽明。衄家不可汗，汗出必額上陷，脈緊急，直視不能眴，不得眠。病人面無色，無寒熱。脈沉弦者衄；浮弱，手按之絕者，下血；煩欬者，必吐血。夫吐血，欬逆上氣，其脈數而有熱，不得臥者死。夫酒客欬者，必致吐血，此因極飲過度所致也。
寸口脈弦而大，弦則為減，大則為芤，減則為寒，芤則為虛，寒虛相擊，此名曰革，婦人則半產漏下，男子則亡血。亡血不可發其表，汗出則寒慄而振。
病人胸滿，唇痿舌青，口燥，但欲嗽水，不欲嚥，無寒熱，脈微大來遲，腹不滿，其人言我滿，為有瘀血。
病者如熱狀，煩滿，口乾燥而渴，其脈反無熱，此為陰狀，是瘀血也，當下之。
火邪者，桂枝去芍藥加蜀漆牡蠣龍骨捄逆湯主之。
桂枝捄逆湯方：
桂枝二兩，去皮；甘草三兩，炙；生姜六兩；牡蠣五兩，熬；龍骨四兩；大棗十二枚；蜀漆三兩，洗去腥。
右為末，以水一斗二升，先煮蜀漆，減二升，內諸藥，後取三升，去滓，溫服一升。
心下悸者，半夏麻黃丸主之。
半夏麻黃丸方：
半夏、麻黃等分。
右二味，末之，煉蜜和丸小豆大，飲服三丸，日三。
吐血不止者，後湯主之。
柏葉湯：
柏葉、乾姜各三兩，艾三把。
右三味，以水五升，取馬通汁一升，合煮，取一升，分溫再服。
下血，先便後血，此遠血也，黃土湯主之。
黃土湯方：
甘草；乾地黃；白朮；附子，炮；阿膠、黃芩各三兩；竈中黃土半斤。
右七味，以水八升，煮取三升，分溫二服。
下血，先血後便，此近血也，赤小豆當歸散主之。
心氣不足，吐血、衄血，用後方。
瀉心湯：
大黃二兩，黃連、黃芩各一兩。
右三味，以水三升，煮取一升，頓服之。

[book_title]嘔吐噦下利病脈證治
論一首、脈證二十七條、方二十三首。
夫嘔家有癰膿，不可治嘔，膿盡自愈。先嘔卻渴者，此為欲解；先渴卻嘔者，為水停心下，此屬飲家。嘔家本渴，今反不渴者，以心下有支飲故也，此屬支飲。
問曰：病人脈數，數為熱，當消數引食，而反吐者何也？師曰：以發其汗，令陽微，膈氣虛，脈乃數。數為客熱，不能消穀，胃中虛冷故也。脈弦者虛也，胃氣無餘，朝食暮吐，變為胃反。寒在於上，醫反下之，令脈反弦，故名曰虛。
寸口脈微而數，微則無氣，無氣則榮虛，榮虛則血不足，血不足則胸中冷。趺陽脈浮而濇，浮則為虛，虛則傷脾，脾傷則不磨，朝食暮吐，暮食朝吐，宿穀不化，名曰胃反。脈緊而濇，其病難治。
病人欲吐者，不可下之。
噦而腹滿，視其前後，知何部不利，利之即愈。
嘔而胸滿者，用後方。
茱萸湯：
吳茱萸一升，人參三兩，生姜六兩，大棗十二枚。
右四味，以水五升，煮取三升，溫服七合，日三服。
乾嘔吐涎沫，頭痛者，茱萸湯主之。
嘔而腸鳴，心下痞者，用後方。
半夏瀉心湯：
半夏半升，洗；黃芩、乾姜、人參各三兩；黃連一兩；大棗十二枚；甘草三兩，炙。
右七味，以水一斗，煮取六升，去滓，再煮取三升，溫服一升，日三。
乾嘔而利者，用後方。
黃芩加半夏生姜湯方：
黃芩三兩；甘草二兩，炙；芍藥三兩；半夏半斤；生姜四兩；大棗二十枚。
右六味，以水一斗，煮取三升，去滓，溫服一升，日再夜一服。
諸嘔吐，穀不得下者，小半夏湯主之。
嘔吐而病在膈上，後思水者解，急與之。思水者，用後方。
豬苓散：
豬苓、茯苓、白朮各等分。
右三味，杵為散，飲服方寸匕，日三。
嘔而脈弱，小便復利，身有微熱，見厥者難治，用後方。
四逆湯：
附子七箇，生用；乾姜一兩半；甘草二兩，炙。
右三味，以水三升，煮取一升二合，去滓，分溫再服。強人可大附子一枚、乾姜三兩。
嘔而發熱者，用後方。
小柴胡湯方：
柴胡半斤，黃芩三兩，人參三兩，甘草二兩，半夏半斤，生姜三兩，大棗十二枚。
右七味，以水一斗二升，煮取六升，去滓，再煎取三升，溫服一升，日三。
胃反嘔吐者，大半夏湯主之。
大半夏湯方：
半夏二升，洗完用；人參三兩；白蜜一升。
右三味，以水一斗二升，和蜜揚之二百四十遍，煮取二升半，溫服一升，餘分再服。
食已即吐者，用後方。
大黃甘草湯方：
大黃四兩，甘草一兩。
右二味，以水三升，煮取一升，分溫再服。
胃反，吐而渴，欲飲水者，用後方。
茯苓澤瀉湯：
茯苓半斤，澤瀉四兩，甘草二兩，桂枝二兩，白朮三兩，生姜四兩。
右六味，以水一斗，煮取三升，內澤瀉，再煮取二升半，溫服八合，日三。
吐後渴飲得水而貪飲者，文蛤湯主之；兼主微風脈者頭痛。
文蛤湯：
文蛤五兩，麻黃、甘草、生姜各三兩，石膏五兩，杏仁五十箇，大棗十二枚。
右七味，以水六升，煮取二升，溫服一升，汗出即愈。
乾嘔吐逆，吐涎沫，用後方。
半夏乾姜散：
半夏、乾姜等分。
右二味，杵為散，取方寸匕，漿水一升半，煎取七合，頓服之。
病人胸中似喘不喘，似嘔不嘔，似噦不噦，徹心中憤憤然無奈，用後方。
生姜半夏湯：
半夏半斤，生姜汁一升。
右二味，以水三升，煮半夏取二升，內生姜汁，煮取一升半，小冷，分四服，日三夜一服。止，停後服。
乾嘔噦，若手足厥者，橘皮湯主之。
橘皮湯：
橘皮四兩，生姜半斤。
右二味，以水七升，煮取三升，溫服一升，下咽即愈。
噦逆者，橘皮竹茹湯主之。
橘皮竹茹湯：
橘皮二升，竹茹二升，大棗三十枚，生姜半斤，甘草五兩，人參一兩。
右六味，以水一斗，煮取三升，溫服一升，日三服。
夫六府氣絕於外者，手足寒，上氣腳縮；五臟氣絕於內者，利不禁，下甚者，手足不仁。下利脈沉弦者，下重；脈大者，為未止；脈微弱數者，為欲自止，雖發熱不死。
下利，手足厥冷，無脈者，灸之不濕。若脈不還，反微喘者死。少陰負趺陽者，為順也。
下利，有微熱而渴，脈弱者，今自愈。下利脈數，有微熱汗出，今自愈，設脈緊為未解。下利，脈數而渴者，今自愈，設不差，必清膿血，以有熱故也。下利，脈反弦，發熱身汗者，自愈。下利氣者，當利其小便。下利，寸脈反浮數，尺中自濇者，必清膿血。下利清穀，不可攻其表，汗出必脹滿。下利，脈沉而遲，其人面少赤，身有微熱，下利清穀者，必鬱胃，汗出而解，病人必微熱。所以然者，其面戴陽，下虛故也。下利後脈絕，手足厥冷，晬時脈還，手足溫者生，脈不還者死。下利，腹脹滿，身體疼痛者，先溫其裏，乃攻其表。溫裏宜四逆湯，攻表宜桂枝湯。
四逆湯。
桂枝湯：
桂枝三兩，去皮；芍藥三兩；甘草三兩，炙；生姜三兩；大棗十二枚。
右五味，㕮咀，以水七升，微火煮取三升，去滓，適寒溫，服一升。服已，須臾，啜稀粥一升，已助藥力，溫覆令一時許，遍身熱熱微似有汗者益佳，不可令如水淋漓。若一服汗出病差，停後服。
下利三部脈皆平，按之心下堅者，急下之，宜大承湯。下利脈遲而滑者，實也。利未欲止，急下之，宜大承氣湯。下利脈反滑者，當有所去，下乃愈，宜大承氣湯。下利已差，至其年月日時復發者，以病不盡故也，當下之，宜大承氣湯。
大承氣湯。
下利譫語者，有燥屎也，小承氣湯主之。
小承氣湯：
大黃四兩；厚朴二兩，炙；枳實大者三枚，炙。
右三味，以水四升，煮取一升二合，去滓，分溫二服，得利則止。
下利便膿血者，桃花湯主之。
桃花湯：
赤石脂一升，一半剉，一半篩末；乾姜一兩；粳米一升。
右三味，以水七升，煮米令熟，去滓，溫七合，內赤石脂末方寸匕，日三服。若一服愈，餘勿服。
熱利重下者，白頭翁湯主之。
白頭翁湯：
白頭翁二兩，黃連、黃柏、秦皮各三兩。
右四味，以水七升，煮取二升，去滓，溫服一升，不愈更服。
下利後更煩，桉之心下濡者，為虛煩也，梔子豉湯主之。
梔子豉湯：
梔子十四枚；香豉四合。
右二味，以水四升，先煮梔子，得二升半，內豉，煮取一升半，去滓，分二服，溫進一服，得吐則止。
下利清穀，裏寒外熱，汗出而厥者，通脈四逆湯主之。
通脈四逆湯方：
附子大者一枚，生用；乾姜三兩，強者四兩；甘草二兩，炙。
右三味，以水三升，煮取一升一合，去滓，分溫再服。
下利肺痛，紫參湯主之。
紫參湯方：
紫參半斤，甘草三兩。
右二味，以水五升，先煮紫參，取二升，內甘草，煮取一升半，分溫三服。
氣利，訶梨勒散主之。
訶梨勒散方：
訶梨勒十枚。
右一味，為散，粥飲和，頓服。
附方：
《千金翼》小承氣湯：治大便不通，噦，數譫語。
《外臺》黃芩湯：治乾嘔下利。
黃芩、人參、乾姜各三兩，桂枝一兩，大棗十二枚，半夏半升。
右六味，以水七升，煮取三升，溫分三服。

[book_title]瘡癰腸癰浸淫病脈證并治
論一首、脈證三條、方五首。
諸浮數脈，應當發熱，而反洒浙惡寒，若有痛處，當發其癰。
師曰：諸癰腫，欲知有膿無膿，以手掩腫上，熱者為有膿，不熱者為無膿。
腸癰之為病，其身甲錯，腹皮急，按之濡如腫狀，腹無積飛，身而熱，脈數，此為膿內有癰膿，薏苡附子敗醬散主之。
薏苡附子敗醬散方：
薏苡仁十分，附子二分，敗醬五分。
右三味，杵為末，取方寸匕，以水二升，煎減半，頓服，小便當下。
腸癰者，小腹腫痞，按之即痛如淋，小便自調，時時發熱，自汗出，復惡寒。其脈遲緊者，膿未成，可下之，當有血。脈洪數者，膿已成，不可下也，大黃牡丹湯主之。
大黃牡丹湯方：
大黃四兩，牡丹一兩，桃仁五十箇，瓜子半升，芒消三合。
右五味，以水六升，煮取一升，去滓，內芒消再煎沸，頓服之，有膿當下，如先膿，當下血。
問曰：寸口脈浮微而澀，然當亡血，若汗出，設不汗者云何？荅曰：若身有瘡，被刀斧所傷，亡血故也。
病金瘡，王不留行散主之。
王不留行散：
王不留行十分，八月採；蒴藋細葉十分，七月七日採；桑東南根自皮十分，三月三日採；甘草十八分；川椒三分，除日及閉口者，汁；黃芩二分；乾姜二分；芍藥二分；厚朴二分。
右九味，桑根皮以上三味燒灰存性，勿令灰過，各別杵篩，合治之為散，服方寸匕，小瘡即粉之，大瘡但服之。產後亦可服。如風寒，桑東根勿取之。前三物皆陰乾百日。
排膿散方：
枳實十六枚，芍藥六分，桔梗一分。
右三味，杵為散，取雞子黃一枚，以藥散與雞黃相等，揉和。

[book_title]趺蹶手指臂腫轉筋陰狐疝蚘蟲病證治
論一首、脈證一條、方五首*。
師曰：病趺蹶，其人但能前不能卻，刺入二寸，此太陽經傷也。
病人常以手指臂腫動，此人身體者，蔾蘆甘草湯主之。
蔾蘆甘草湯方*。
轉筋之為病，其人臂腳直，脈上下行，微弦，轉筋入腹者，雞屎白散主之。
雞屎白散方*：
雞屎白*。
右一味，為散，取方寸匕，以水六合，和，溫服。
陰狐疝氣者，偏有小大，時時上下，蜘蛛散主之。
蜘蛛散方*：
蜘蛛十四枚，熬焦；桂枝半兩。
右二味，為散，取八分一匕，飲和服，日再服，蜜丸亦可。
問曰：病腹痛有虫，其脈何以別之？師曰：腹中痛，其脈當沉，若弦，反洪大，故有蚘蟲。
蚘蟲之為病，令人吐涎，心痛，發作有時。毒藥不止，甘草粉蜜湯主之。
甘草粉蜜湯方*：
甘草二兩，粉一兩重，蜜四兩。
右三味，以水三升，先煮甘草，取二升，去滓，內粉蜜，攪令和，煎如薄粥，溫服一升，差即止。
蚘厥者，當吐蚘。令病者靜而復時煩，此為藏寒，蚘上入膈，故煩。須臾復止，得食而嘔，又煩者，蚘聞食臭出，其人當自吐蚘。
蚘厥者，烏梅丸主之。
鳥梅丸方：
烏梅三百箇；細辛六兩；乾姜十兩；黃連一斤；當歸四兩；附子六兩，炮；川椒四兩，去汁；桂枝六兩；人參、黃蘗各六兩。
右十味，異搗篩，合治之，以苦酒漬烏梅一宿，去核，蒸之五升米下，飯熟擣成泥，和藥令相得，內臼中，與蜜杵五千下，丸如梧子大，先食飲服十丸。三服，稍加至二十丸。禁生冷潰臭等食。

[book_title]婦人妊娠病脈證并治
脈證三條、方八首。
師曰：婦人得平脈，陰脈小弱，其人渴，不能食，無寒熱，名妊娠，桂枝湯主之。於法六十日當有此證，設有醫治逆者，卻一月，加吐下者，則絕之。
婦人宿有癥病，經斷未及三月，而得漏下不止。胎動在臍上者，為癥痼害。妊娠六月動者，前三月經水利時胎。下血者，後斷三月衃也。所以血不止者，其癥不去故也，當下其癥，桂枝茯苓丸主之。
桂枝茯苓丸方：
桂枝；茯苓；牡丹去心；桃仁去皮、尖，熬；芍藥各等分。
右五味，末之，煉蜜和丸如兔屎大，每日食前服一丸，不知，加至三丸。
婦人懷娠六七月，脈弦發熱，其胎愈脹，腹痛惡寒者，少腹如扇，所以然者，子藏開故也，當以附子湯溫其藏。
師曰：婦人有漏下者，有半產後因續下血都不絕者，有妊娠下血者。假令妊娠腹中痛，為胞阻，膠艾湯主之。
芎歸膠艾湯方：
芎窮、阿膠、甘草各二兩，艾葉、當歸各三兩，芍藥四兩，乾地黃。
右七味，以水五升，清酒五升，合煮取三升，去滓，內膠令消盡，溫服一升，日三服，不差更作。
婦人懷娠，腹中㽲痛，當歸芍藥散主之。
當歸芍藥散方：
當歸三兩，芍藥一斤，茯苓四兩，白朮四兩，澤瀉半斤，芎藭半斤。
右六味，杵為散，取方寸匕，酒和，日三服。
妊娠嘔吐不止，乾姜人參半夏丸主之。
乾姜人參半夏丸方：
乾姜、人參各一兩，半夏二兩。
右三味，末之，以生姜汁糊為丸如梧子大，飲服十丸，日三服。
妊娠小便難，飲食如故，歸母苦參丸主之。
當歸貝母苦參丸方：
當歸、貝母、苦參各四兩。
右三味，末之，煉蜜丸如小豆大，飲服三丸，加至十丸。
妊娠有水氣，身重，小便不利，洒淅惡寒，起即頭眩，葵子茯苓散主之。
葵子茯苓散方：
葵子，茯苓三兩。
右二味，杵為散，飲服方寸匕，日三服，小便利則愈。
婦人妊娠，宜常服當歸散主之。
當歸散方：
當歸、黃芩、芍藥、芎藭各一兩，白朮半斤。
右五味，杵為散，酒飲服方寸匕，日再服。妊娠常服即易產，胎無苦疾，產後百病悉主之。
妊娠養胎，白朮散主之。
白朮散方：
白朮；芎窮；蜀椒三分，汁；牡蠣。
右四味，杵為散，酒服一錢匕，日三服，夜一服。但苦痛，加芍藥；心下毒痛，倍加芎藭；心煩吐痛，不能食飲，加細辛一兩、半夏大者二十枚，服之後，更以醋漿水服之；若嘔，以醋漿水服之，後不解者，小麥汁服之；已後渴者，大麥粥服之。病雖愈，服之勿置。
婦人傷胎，懷身腹滿，不得小便，從腰以下重，如有水氣狀，懷身七月，太陰當養不養，以心氣實，當刺瀉勞宮及關元。小便微利則愈。

[book_title]婦人產後病脈證治
論一首、脈證六條、方七首。
問曰：新產婦人有三病，一者病痓，二者病鬱冒，三者大便難，何謂也？師曰：新產血虛，多汗出，喜中風，故令病痓；亡血復汗，寒多故令鬱冒；亡津液，胃燥，故大便難。產婦鬱冒，其脈微弱，不能食，大便反堅，但頭汗出。所以然者，血虛而厥，厥而必冒，冒家欲解，必大汗出。以血虛下厥，孤陽上出，故頭汗出。所以產婦喜汗出者，亡陰血虛，陽氣獨盛，故當汗出，陰陽乃復。大便堅，嘔不能食，小柴胡湯主之。
病解能食，七八日更發熱者，此為胃實，大承氣湯主之。
產後腹中疼痛，當歸生姜羊肉湯主之，并治腹中寒疝，虛勞不足。
當歸生姜羊肉湯方。
產後腹痛，煩滿不得臥，枳實芍藥散主之。
枳實芍藥散方：
枳實，燒令黑，勿太過；芍藥等分。
右二味，杵為散，方寸匕，日三服，並主癰膿，以麥粥下之。
師曰：產婦腹痛，法當以枳實芍藥散，假令不愈者，此為腹中有乾血著臍下，宜下瘀血湯主之。亦主經水不利。
下瘀血湯方：
大黃二兩；桃仁二十枚；䗪虫二十枚，熬，去足。
右三味，末之，煉蜜和為四丸，以酒一升，煎一丸，取八合，頓服之。新血下如豚肝。
產後七八日，無太陽證，少腹堅痛，此惡露不盡，大便，煩躁發熱，切脈微實，再倍發熱，日晡時煩躁者，不食，食則讝語，至夜即愈，宜大承氣湯主之。熱在裏，結在膀胱也。
產後風，續之數十日不解，頭微痛，惡寒，時時有熱，心下悶，乾嘔汗出。雖又，陽旦證續在耳，可與陽旦湯。
產後中風，發熱，面正赤，喘而頭痛，竹葉湯主之。
竹葉湯方：
竹葉一杷；葛根三兩；防風一兩；桔梗、桂枝、人參、甘草各一兩；附子一枚，炮；大棗十五枚；生姜五兩。
右十味，以水一斗，煮取二升半，分溫三服，溫覆使汗出。頸項強，用大附子一枚，破之如豆大，前藥揚去沫，嘔者加半夏半升洗。
婦人乳，中虛，煩亂嘔逆，安中益氣，竹皮大丸主之。
竹皮大丸方：
生竹茹二分，石膏二分，桂枝一分，甘草七分，白薇一分。
右五味，末之，棗肉為丸彈子大，以飲服一丸，日三夜二服。有熱者，倍白薇，煩喘者，加柏實一分。
產後下利虛極，白頭翁加甘草阿膠湯主之。
白頭翁加甘草阿膠湯方：
白頭翁、甘草、阿膠各二兩，秦皮、黃連、蘗皮各三兩。
右六味，以水七升，煮取二升半，內膠令消盡，分溫三服。
附方：
《千金》三物黃芩湯：治婦人在草蓐，自發露得風，四肢苦煩熱，頭痛者，與小柴胡湯。頭不痛但煩者，此湯主之。
黃芩一兩，苦參二兩，乾地黃四兩。
右三味，以水八升，煮取二升，溫服一升，多吐下虫。
《千金》內補當歸建中湯：治婦人產後虛羸不足，腹中刺痛不止，吸吸少氣，或苦少腹中急，摩痛引腰皆，不能食飲。產後一月，日得服四五劑為善。令人強壯宜。
當歸四兩，桂枝三兩，芍藥六兩，生姜三兩，甘草二兩，大棗十二枚。
右六味，以水一斗，煮取三升，分溫三服，一日令盡。若大虛，加飴糖六兩，湯成內之於火上煖，令飴消，若去血過多，崩內衄不止，加地黃六兩、阿膠二兩，合八味，湯成內阿膠。若無當歸，以芎藭代之；若無生姜，以乾姜代之。

[book_title]婦人雜病脈證并治
論一首、脈證合十四條、方十三首。
婦人中風七八日，續來寒熱，發作有時，經水適斷，此為熱入血室。其血必結，故使如瘧狀，發作有時，小柴胡湯主之。
婦人傷寒發熱，經水適來，晝日明了，暮則讝語，如見鬼狀然，此為熱入血室，治之無犯胃氣及上二焦，必自愈。
婦人中風，發熱惡寒，經水適來，得七八日，熱除脈遲，身涼和，胸脅滿，如結胸狀，讝語者，此為熱入血室也。當刺期門，隨其假而取之。
陽明病，下血讝語者，此為熱入血室，但頭汗出，當刺期門，隨其實而瀉之。濈然汗出者愈。
婦人咽中如有炙臠，半夏厚朴湯主之。
半夏厚朴湯方：
半夏，厚朴三兩，茯苓四兩，生姜五兩，乾蘇葉二兩。
右五味，以水七升，煮取四升，分溫四服，日三夜一服。
婦人藏躁，喜悲傷欲哭，象如神靈所作，數欠伸，甘麥大棗湯主之。
甘草小麥大棗湯方：
甘草二兩，小麥一升，大棗十枚。
右三味，以水六升，煮取三升，溫分三服，亦補脾氣。
婦人吐涎沫，醫反下之，心下即痞，當先治其吐涎沫，小青龍湯主之。涎沫止，乃治痞，瀉心湯主之。
小青龍湯方。
瀉心湯方。
婦人之病，因虛、積冷、結氣，為諸經水斷絕，至有歷年，血寒積結胞門。寒傷經絡，疑堅在上，嘔吐涎唾，久成肺癰，形體損分；在中盤結，繞臍寒疝，或兩脅疼痛，與藏相連；或結熱中，病在關元。脈數無瘡，肌若魚鱗，時著男子，非止女身。在下未多，經候不勻。令陰掣痛，少腹惡寒，或引腰脊，下根氣街，氣衝急痛，膝脛疼煩，奄忽眩冒，狀如厥顛，或有憂慘，悲傷多嗔，此皆帶下，非有鬼神，久則羸瘦，脈虛多寒。
三十六病，千變萬端。審脈陰陽，虛實緊弦，行其針藥，治危得安，其雖同病，脈各異源，子當辯記，勿謂不然。
問曰：婦人年五十所，病下利數十日不止，暮即發熱，少腹裏急，腹滿，手掌煩熱，唇口乾燥，何也？師曰：此病屬帶下，何以故？曾經半產，瘀血在少腹不去。何以知之？其證唇口乾燥，故知之，當以溫經湯主之。
溫經湯方：
吳茱萸三兩；當歸、芎藭、芍藥各二兩；人參；桂枝；阿膠；牡丹皮，；生姜；甘草各二兩；半夏半升；麥門冬一升，去心。
右十二味，以水一斗，煮取三升，分溫三服。亦主婦人少腹寒，久不受胎，兼取崩中去血，或月水來過多，及至期不來。
帶下經水不利，少腹滿痛，經一月再見者，土瓜根散主之。
土瓜根散方：
土瓜根、芍藥、桂枝、䗪虫各三分。
右四味，杵為散，酒服方寸匕，日三服。
寸口脈弦而大，弦則為減，大則為芤，減則為寒，芤則為虛，寒虛相搏，此名曰革。婦人則半產漏下，旋覆花湯主之。
旋覆花湯方：
旋覆花三兩，葱十四莖，新絳少許。
右三味，以水三升，煮取一升，頓服之。
婦人陷經，漏下，黑不解，膠姜湯主之。
婦人少腹滿如敦狀，小便微難而不渴，生後者，此為水與血俱結在血室也，大黃甘遂湯主之。
大黃甘遂湯方：
大黃四兩，甘遂二兩，阿膠二兩。
右三味，以水三升，煮取一升，頓服之，其血當下。
婦人經水不利下，抵党湯主之。
抵党湯方：
水蛭三十箇，熬；蝱虫三十枚，熬，去趐足；桃仁二十箇，去皮、尖；大黃三兩，酒浸。
右四味，為末，以水五升，煮取三升，去滓，溫服一升。
婦人經水閉不利，藏堅癖不止，中有乾血，下白物，礬石丸主之。
礬石丸方：
礬石三分，燒；杏仁一分。
右二味，末之，煉蜜和丸棗核大，內藏中，劇者再內之。
婦人六十二種風，及腹中血氣刺痛，紅藍花酒主之。
紅藍花酒方：
紅藍花一兩。
右一味，以酒一大升，煎減半，頓服一半，未止再服。
婦人腹中諸疾痛，當歸芍藥散主之。
當歸芍藥散方。
婦人腹中痛，小建中湯主之。
小建中湯方。
問曰：婦人病，飲食如故，煩熱不得臥，而反倚息者，何也？師曰：此名轉胞，不得溺也。以胞絲了戾，故致此病。但利小便則愈，宜腎氣丸主之。
腎氣丸方：
乾地黃八兩；署蕷四兩；山茱萸四兩；澤瀉；茯苓三兩；牡丹皮三兩；桂枝；附子，炮，各一兩。
右八味，末之，煉蜜和丸梧子大，酒下十五丸，加至二十五丸，日再服。
蛇床子散方：溫陰中坐藥。
蛇床子仁。
右一味，末之，以白粉少許，和令相得，如棗大，綿裹內之，自然溫。
少陰脈滑而數者，陰中即生瘡，陰中蝕瘡爛者，狼牙湯洗之。
狼牙湯方：
狼牙三兩。
右一味，以水四升，煮取半升，以綿纏筯如繭，浸湯瀝陰中，日四遍。
胃氣下泄，陰吹而正喧，此穀氣之實也，膏髮煎導之。
膏髮煎方。
小兒疳虫蝕齒方：
雄黃、葶藶。
右二味，末之，取臘日豬脂鎔，以槐枝綿裹頭四五枚，點藥烙之。

[book_title]雜療方
論一首、脈證一條、方二十二首。
退五藏虛熱四時加減柴胡飲子方：
冬三月加柴胡八分；白朮八分；大腹檳榔四枚，并皮子用；陳皮五分；生姜五分；桔梗七分。
春三月加枳實，減白朮，共六味。
夏三月加生姜三分，枳實五分，甘草三分，共八味。
秋三月加陳皮三分，內八味。
右各㕮咀，分為三帖，一帖以水三升，煮取二升，分溫三服，如人行四五里進一服。如四體壅，添甘草少許，分作三小帖，每小帖以水一升，煮取七合，溫服，再合為一服，重煮都成四服。
長服訶梨勒丸方：
訶梨勒，燥；陳皮；厚朴各三兩。
右三味，末之，煉蜜丸如梧子大，酒飲服二十丸，加至三十丸。
三物備急丸方：
大黃一兩；乾姜一兩；巴豆一兩，去皮、心，熬，外研如脂。
右藥各須精新，先擣大黃、乾姜為末，研巴豆內中，合治一千杵，用為散，蜜和丸亦加，密器中貯之，莫令歇。主心腹諸卒暴百病，若中惡客忤，心腹脹滿，卒痛如錐刺，氣急口禁，停尸卒死者，以緩水若酒服大豆許三四丸，或不下，捧頭起，灌令下咽，須臾當差，如未差，更與三丸，當腹中鳴，即吐下便差。若口禁，亦須折齒灌之。
治傷寒令愈不復，紫石寒食散方：
紫石英；白石英；赤石脂；鍾乳，碓鍊；括蔞根；防羊；桔梗；文蛤、鬼臼各十分；太一餘糧十分，燒；乾姜；，；桂枝，去皮，四分。
右十三味，杵為散，酒服方寸匕。
救卒死方：
薤搗汁，灌鼻中。
又方：
雄雞冠割取血，管吹內鼻中。
豬脂如雞子大，苦酒一升，煮沸，灌喉中。
雞肝及血塗面上，以灰圍四旁，立起。
大豆二七粒，以雞子白并酒和，盡以吞之。
救卒死而壯熱者方：
礬石半斤，以水壹斗半煮消，以漬腳，令沒踝。
救卒死而目閉者方：
騎牛臨面，搗薤汁灌耳中，吹皂莢末鼻中，立效。
救卒死而張口反折者方：
灸手足兩爪後十四壯了，飲以五毒諸膏散。
救卒死而四肢不收失便者方：
馬屎一升，水三斗，煮取二斗以洗之。又取牛洞一升，溫酒灌口中，灸心下一寸、臍上三寸、臍下四寸，各一百壯，差。
救小兒卒死而吐利，不知是何病方：
狗屎一丸，絞取汁以灌之。無濕者，水煮乾者取汁。
尸蹶脈動而無氣，氣閉不通，故靜而死也。
治方：
菖蒲屑，內鼻兩孔中吹之，令人以桂屑著舌下。
又方：
取左角髮方寸，燒末，酒和，灌令入喉，立起。
救卒死客忤死，還魂湯主之方：
麻黃三兩，去節；杏仁去皮、尖，七十箇；甘草一兩，炙。
右三味，以水八升，煮取三升，去滓，分令咽之。通治諸感忤。
又方：
韭根一把；烏梅二七箇；吳茱萸半升，炒。
右三味，以水一斗煮之，以病人櫛內中，三沸，櫛浮者生，沉者死。煮取三升，去滓，分飲之。
救自縊死，旦至暮，雖已冷，必可治。暮至旦，少難也，恐此當言忿氣盛故也。然夏時夜短於晝，又熱，猶應可治。又云：心下苦微溫者，一日以上，猶可治之方。
徐徐抱解，不得截繩，上下安被臥之。一人以腳踏其兩肩，手少挽其髮，常弦弦勿縱之。一人以手按據胸上，數動之。一人摩拌臂脛，屈伸之。若已殭，但漸漸強屈之，并按其腹。如此一炊頃，氣從口出，呼吸眼開，而猶引按莫置，亦勿苦勞之。須臾，可少桂湯及粥清含與之，令濡喉，漸漸能嚥，乃稍止。若向令兩人以管吹其兩耳，𣏝好。此法最善，無不活者。
凡中暍死，不可使得冷，得冷便死，療之方。
屈草帶，繞暍人臍，使三兩人溺其中，令溫。亦可用熱泥和屈草，亦可扣瓦椀底按及車缸以著暍人，取令溺，須得流去。此謂道路窮，卒無湯，當令溺其中，欲使多人溺，取令溫若湯，使可與之，不可泥及車缸，恐此物冷。暍既在夏月，得熱泥土、暖車缸，亦可用也。
救溺死方：
取竈中灰兩石餘以埋人，從頭至足，水出七孔，即活。
右療自縊溺暍之法，並出自張仲景為之。其意殊絕，殆非常情所及，本草所能關，實捄人之大術矣。傷寒家數有暍病，非此遇熱之暍。
治馬墜及一切筋骨損方：
大黃一兩，切，侵湯成下；緋帛如手大，燒灰；亂髮如雞子大，燒灰用；久用炊單布一尺，燒灰；敗蒲一握，三寸；桃仁四十九箇，去皮、尖，熬；甘草如中指節，炙，剉。
右七味，以童子小便量多少煎湯成，內酒一大盞，次下大黃，去滓，分溫三服。先剉敗蒲席半領，煎湯浴，衣被蓋覆，斯須通利數行，痛楚立差。利及浴水赤，勿怪，即瘀血也。

[book_title]禽獸魚虫禁忌并治
論辯二首、合九十法、方二十一首。
凡飲食滋味，以養於生，食之有妨，反能為害。自非服藥煉液，焉能不飲食乎？切見時人，不閑調攝，疾疢競起，若不因食而生，苟全其生，須知切忌者矣。所食之味，有與病相宜，有與身為害，若得宜則益體，害則成疾，以此致危，例皆難療。凡煮藥飲汁，以解毒者，雖云救急，不可熱，更甚，宜冷飲之。
肝病禁辛，心病禁鹹，脾病禁酸，肺病禁苦，腎病禁甘。春不食肝，夏不食心，秋不食肺，冬不食腎，四季不食脾。辯曰：春不食肝者，為肝氣王，脾氣敗，若食肝，則又補肝，脾氣反尤甚，不可救。又肝王之時，不可以死氣入肝，恐傷魂也。若非王時即虛，以肝補之佳，余藏準此。
凡肝藏自不可輕噉，自死者彌甚。凡心皆為神識所舍，切食之，使人來生復其報對矣。凡肉及肝，落地不著塵土者，不可食之。豬肉落水浮者，不可食。諸肉及魚，若狗不食，鳥不啄者，不可食。諸肉不乾，火炙不動，見水自動者，不可食之。肉中有如朱點者，不可食之。六畜肉熱血不斷者，不可食之。父母及身本命肉，食之令人神魂不安。食肥肉及熱羹，不得飲冷水。諸五藏及魚，投地塵上不污者，不可食之。穢飯、餒肉、臭魚，食之皆傷人。自死肉，口閉者，不可食之。六畜自死，皆疫死，則有毒，不可食之。獸自死，北首及伏地者，食之殺人。食生肉，飽飲乳，變成白虫。疫死牛肉，食之令病洞下，亦致堅積，宜利藥下之。脯臟米甕中，有毒，及經夏食之，發腎病。
治自死六畜肉中毒方：
黃蘗屑，搗服方寸匕。
治食鬱肉漏脯中毒方：
燒犬屎，酒服方寸匕，每服人乳汁亦良。飲生韭汁三升，亦得。
治黍米中藏乾脯食之中毒方：
大豆濃煮汁，飲數升即解。亦治狸肉漏脯等毒。
治食生肉中毒方：
掘地深三尺，取其下土三升，以水五升煮數沸，澄清汁，飲一升，即愈。
治六畜鳥獸肝中毒方：
水浸豆豉，絞取汁，服數升愈。
馬腳無夜眼者，不可食之。食酸馬肉，不飲酒，則殺人。馬肉不可熱食，傷人心。馬鞍下肉，食之殺人。白馬黑頭者，不可食之。白馬青蹄者，不可食之。馬肉、㹠肉共食，飽醉臥，大忌。驢馬肉合豬肉食之，成霍亂。馬肝及尾，不可妄食，中毒害人。
治馬肝毒中人未死方：
雄鼠屎二七粒，求之，水和服，日再服。
又方：
人垢，取方寸匕，服之佳。
治食馬肉中毒欲死方：
香豉二兩，杏仁三兩。
右二味，蒸一食頃，熟，杵之服，日再服。
又方：
煮蘆根汁，飲之良。
疫死牛，或目赤，或黃，食之大忌。牛肉共豬肉食之，必作寸白虫。青牛腸，不可合犬肉食之。牛肺從三月至五月，其中有虫如馬尾，割去勿食，食則損人。牛、羊、豬肉皆不得以楮木、桑木蒸炙，食之令人腹內生虫。噉蛇牛肉殺人。何以知之？噉蛇者，毛髮向後順者是也。
治噉蛇牛肉食之欲死方：
飲人乳汁一升，立愈。
又方：
以泔洗頭，飲一升愈。
牛肚細切，以水一斗，煮取一升，煖飲之，大汗出者愈。
治食牛肉中毒方：
甘草煮汁飲之，即解。
羊肉其有宿熱者，不可食之。羊肉不可共生魚、酪食之，害人。羊蹄甲中有珠子白者，名羊懸筋，食之令人癲。白羊黑頭，食其腦，作腸癰。羊肝共生椒食之，破人五藏。豬肉共羊肝和食之，令人心悶。豬肉以胡荽同食，爛人臍。豬脂不可合梅子食之。豬肉和葵食之，少氣。鹿人不可和蒲白作羹，食之發惡瘡。麋脂及梅李子，若妊婦食之，令子青盲，男子傷精。麞肉不可合煆及生菜、梅、李果食之，皆病人。痼疾人不可食熊肉，令終身不愈。白犬自死，不出舌者，食之害人。食狗鼠餘，令人發瘻瘡。
治食犬肉不消，心下堅或腹脹，口乾大渴，心急發熱，妄語如狂，或洞下方：
杏仁一升，合皮熟，研用。
右以沸湯三升和，取汁分三服，利下肉片，大驗。
婦人妊娠，不可食兔肉、山羊肉及鱉、雞、鴨，令子無聲音。兔肉不可合白雞肉食之，令人面發黃。兔肉著乾姜食之，成霍亂。凡鳥自死，口不閉，翅不合者，不可食之。諸禽肉，肝青者，食之殺人。雞有六翮四距者，不可食之。烏雞白首者，不可食之。雞不可共葫蒜食之，滯氣。山雞不可合鳥獸肉食之。雉肉久食之，令人瘦。鴨卵不可合鱉肉食之。婦人妊娠食雀肉，令子淫亂無恥。雀肉不可合李子食之。燕肉勿食，入水為蛟龍所噉。
鳥獸有中毒箭死者，其肉有毒，解之方：
大豆煮汁及𥂁汁，服之解。
魚頭正白如連珠至脊上，食之殺人。魚頭中無腮者，不可食，食之殺人。魚無腸膽者，不可食，食之三年陰不起，女子絕生。魚頭似有角者，不可食之。魚目合者，不可食之。六甲日，勿食鱗甲之物。魚不可合雞肉食之。魚不得合鸕鶿肉食之。鯉魚鮓不可合小豆藿食之，其子不可合豬肝食之，害人。鯉魚不可合犬肉食之。鯽魚不可合猴雉肉食之。一云：不可合豬肝食。鯷魚合鹿肉生食，令人筋甲縮。青魚鮓不可合生葫荽及生葵，并麥中食之。鰌、鱔不可合白犬血食之。龜肉不可合酒、果子食之。鱉目四陷者及厭下有王字形者，不可食之。其肉不得合雞鴨子食之。龜、鱉肉不可合莧菜食之。鰕無鬚及腹下通黑，煮之反白者，不可食之。食膾，飲乳酪，令人腹中生虫，為瘕。
鱠食之，在心胸間不化，吐復不出，速下除之，久成癥病，治之方：
橘皮一兩，大黃二兩，朴消二兩。
右三味，以水一大升，煮至小升，頓服即消。
食鱠多不消，結為癥病。治之方：
馬鞭草。
右一味，搗汁飲之。或以姜葉汁飲之一升，亦消。又可服吐藥吐之。
食魚後食毒，兩種煩亂，治之方：
橘皮。
右濃煎汁，服之即解。
食鯸鮧魚中毒方：
蘆根。
右煮汁，服之即解。
蟹目相向，足班目赤者，不可食之。
食蟹中毒，治之方：
紫蘇。
右煮汁，飲之三升。紫蘇子搗汁飲之，亦良。
又方：
冬瓜汁飲二升，食冬瓜亦可。
凡蟹未遇霜，多毒。其熟者乃可食之。蜘蛛落食中，有毒，勿食之。凡蜂、蠅、虫蟻等，多集食上，食之致瘻。

[book_title]果實菜穀禁忌并治
果子生食生瘡。果子落地經宿，虫蟻食之者，人大忌食之。生米停留多日有損處，食之傷人。桃子多食，令人熱，仍不得入水浴，令人病淋瀝寒熱病。杏酪不熟傷人。梅多食壞人齒。李不可多食，令臚脹。林檎不可多食，令人百脈弱。橘柚多食，令人口爽，不知五味。梨不可多食，令人寒中。金瘡、產婦亦不宜食之。櫻桃、杏多食傷筋骨。安石榴不可多食，損人肺。胡桃不可多食，令人動疾飲。生棗多食，令人熱渴氣脹。寒熱羸瘦者，彌不可食，傷人。
食諸果中毒治之方：
豬骨。
右一味，末之，水服方寸匕。亦治馬肝漏脯等毒。
木耳赤色及仰生者，勿食。菌仰卷及赤色者不可食。
食諸菌中毒，悶亂欲死，治之方：
人糞汁飲一升，土漿飲一二升。大豆濃煮汁飲之，服諸吐利藥，並解。
食楓柱菌而哭不止，治之以前方。
誤食野芋，煩毒欲死，治之方。
蜀椒閉口者有毒，誤食之，戟人咽喉，氣病欲絕，或吐下白沫，身體痺冷，急治之方。
肉桂煎汁飲之。，或食蒜，或飲地漿，或濃煮豉汁飲之，並解。
正月勿食生葱，令人面生游風。二月勿食蓼，傷人腎。三月勿食小蒜，傷人志性。四月、八月勿食胡荽，傷人神。五月勿食韭，令人乏氣力。五月五日勿食一切生菜，發百病。六月、七月勿食茱萸，傷神氣。八月、九月勿食姜，傷人神。十月勿食，損人心，傷心脈。十一月、十二月勿食薤，令人多涕唾。
四季勿食生葵，令人飲食不化，發日病。非但食中，藥中皆不可用，深宜慎之。時病差未健，食生菜，手足必腫。夜食生菜，不利人。
十月勿食被霜生菜，令人面無光，目澀心痛，腰疼，或發心瘧。瘧發時，手足十指爪皆青，困委。葱、韭初生芽者，食之傷人心氣。飲白酒，食生韭，令人病增。生葱不可共蜜食之，殺人。獨顆蒜彌忌。棗合生葱食之，令人病。生葱和雄雞、雉、大肉食之，令人七竅經年流血。食糖、蜜後四日內食生葱、蒜，令人心痛。夜食諸姜、蒜、葱等，傷人心。蕪菁根多食，令人氣脹。薤不可共牛肉作羹，食之成瘕病，韭亦然。蓴多病，動痔疾。野苣不可同蜜食之，作內痔。白苣不可共酪同食，作𧏾虫。黃瓜食之，發熱病。葵心不可食，傷人，葉尤冷，黃背赤莖者，勿食之。胡荽久食之，令人多忘。病人不可食胡荽及黃花菜。芋不可多食，動病。妊婦食姜，令子餘指。蓼多食，發心痛。蓼和生魚食之，令人奪氣，陰欬疼痛。芥菜不可共兔肉食之，成惡邪病。小蒜多食，傷人心力。
食躁或躁方：
豉。
右濃煮汁飲之。
釣吻與芹菜相似，誤食之，殺人，解之方：
薺苨八兩。
右一味，水六升，煮取二升，分溫二服。
菜中有水莨菪，葉圓而先，有毒。誤食之，令人狂亂，狀如中風，或吐血，治之方：
甘草。
右煮汁，服之，即解。
春秋二時，龍帶精入芹菜中，人偶食之為病。發時手背腹滿，痛不可忍，各蛟龍病，治之方：
硬糖二三升。
右一味，日兩度服之，吐出如蜥蜴三五枚。
食苦瓜中毒，治之方：
黎穰。
右煮汁，數服之，解。
扁豆，寒熱者不可食之。久食小豆，令人枯燥。食大豆等，忌噉豬肉。大麥久食，令人作㿍。白黍米不可同飴蜜食，亦不可合葵食之。荍麥麵多食之，令人髮落。𥂁多食，傷人肺。食冷物，冰人齒。食熱物，勿飲冷水。飲酒食生蒼耳，令人心痛。夏月大醉汗流，不得冷水洗著身，及使扇，即成病。飲酒大忌灸腹背，令人腸結。醉後勿飽食，發寒熱。飲酒食豬肉，臥禾稻穰中，則發黃。食治，多飲酒，大忌。凡水及酒，照見人影動者，不可飲之。醋合酪食之，令人血瘕。食白米粥，勿食生蒼耳，成走疰。食甜粥已，食𥂁即吐。犀角筋攪飲食，沫出及澆地墳起者，食之殺人。
飲食中毒，煩滿，治之方：
苦參三兩，苦酒一升半。
右二味，煮三沸，三上三下，服之，吐食出，即差。或以水煮亦得。
又方：
犀角湯亦佳。
貪食，食多不消，心腹堅滿痛，治之方：
𥂁一升，水三升。
右二味，煮令𥂁消，分三服，當吐出食，便差。
礬石生入腹，破人心肝。亦禁水。商陸以水服，殺人。葶藶子傳頭瘡，藥成入腦，殺人。水銀入人耳，及六畜等，皆死。以金銀著耳邊，水銀則吐。苦練無子者，殺人。凡諸毒，多是假毒以投，元知時宜煮甘草薺苨汁飲之，通諸毒藥。

        </div>
      </div>
    </div>
  </div>
</div>
<!--update:2025-08-30 10:03:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>