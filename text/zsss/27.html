<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,丄部,示部,三部,王部,玉部,玨部,气部,士部,丨部,屮部,艸部,蓐部,茻部,小部,八部,釆部,半部,牛部,犛部,告部,口部,凵部,吅部,哭部,走部,止部,癶部,步部,此部,正部,是部,辵部,彳部,廴部,㢟部,行部,齿部,牙部,足部,疋部,品部,龠部,册部,㗊部,舌部,干部,𧮫部,只部,㕯部,句部,丩部,古部,十部,卅部,言部,誩部,音部,䇂部,丵部,菐部,𠬞部,𠬜部,共部,异部,舁部,𦥑部,䢅部,爨部,革部,鬲部,䰜部,爪部,丮部,斗部,又部,𠂇部,史部,支部,𦘒部,聿部,画部,隶部,臤部,臣部,殳">
<meta name="description" content="古者庖羲氏之王天下也，仰则观象於天，俯则观法於地，视鸟兽之文与地之宜，近取诸身，远取诸物；於是始作《易》八卦，以垂宪象。及神农氏，结绳为治，而统其事。庶业其繁，饰偽萌生。黄帝史官仓頡，见鸟兽蹄迒之跡，知分理之可相別异也，初造书契。百工以乂，万品以察，盖取诸夬。「夬，扬於王庭」，言文者，宣教明化於王者朝庭，「君子所以施禄及下，居德则忌」也。。仓頡之初作书，盖依类象形，故谓之文。其后形声相益，即谓之字。文者，物象之本；字者，言孳乳而寖多也。著於竹帛谓之书。书者，如也。以迄五帝三王之世，改易殊体，封於泰山者七十">
<title>《说文解字》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《說文解字》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">[東漢] 100年-121年 許慎著</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">字史算醫,</span> <br/>
          字数： <span class="inputVal" id="bknum">[book_length]180292</span> <br/>
          说明： <span class="inputVal" id="bkdec">古者庖羲氏之王天下也，仰則觀象於天，俯則觀法於地，視鳥獸之文與地之宜，近取諸身，遠取諸物；於是始作《易》八卦，以垂憲象。及神農氏，結繩為治，而統其事。庶業其繁，飾偽萌生。黃帝史官倉頡，見鳥獸蹄迒之跡，知分理之可相別異也，初造書契。百工以乂，萬品以察，蓋取諸夬。「夬，揚於王庭」，言文者，宣教明化於王者朝庭，「君子所以施祿及下，居德則忌」也。
倉頡之初作書，蓋依類象形，故謂之文。其後形聲相益，即謂之字。文者，物象之本；字者，言孳乳而寖多也。著於竹帛謂之書。書者，如也。以迄五帝三王之世，改易殊體，封於泰山者七十有二代，靡有同焉。
《周禮》：八歲入小學，保氏教國子，先以六書。一曰指事。指事者，視而可識，察而見意，「上、下」是也。二曰象形。象形者，畫成其物，隨體詰詘，「日、月」是也。三曰形聲。形聲者，以事為名，取譬相成，「江、河」是也。四曰會意。會意者，比類合誼，以見指撝，「武、信」是也。五曰轉注。轉注者，建類一首，同意相受，「考、老」是也。六曰假借。假借者，本無其事，依聲託事，「令、長」是也。
及宣王太史籀，著大篆十五篇，與古文或異。至孔子書六經，左丘明述春秋傳，皆以古文，厥意可得而說也。
其後諸侯力政，不統於王。惡禮樂之害己，而皆去其典籍。分為七國，田疇異畝，車涂異軌，律令異法，衣冠異制，言語異聲，文字異形。秦始皇帝初兼天下，丞相李斯乃奏同之，罷其不與秦文合者。斯作《倉頡篇》。中車府令趙高作《爰歷篇》。大史令胡毋敬作《博學篇》。皆取《史籀》大篆，或頗省改，所謂小篆也。
是時，秦燒滅經書，滌除舊典。大發吏卒，興戍役。官獄職務繁，初有隸書，以趣約易，而古文由此絕矣。自爾秦書有八體：一曰大篆，二曰小篆，三曰刻符，四曰蟲書，五曰摹印，六曰署書，七曰殳書，八曰隸書。
漢興有草書。尉律：學僮十七以上始試。諷籀書九千字，乃得為史。</span> <br/>
          封面： <span class="inputVal" id="bkimg">Z_11757.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《說文解字》
[book_date][東漢] 100年-121年 許慎著
[book_length]180292
[book_img]Z_11757.jpg


[book_chapter]卷一

[book_title]序
古者庖羲氏之王天下也，仰則觀象於天，俯則觀法於地，視鳥獸之文與地之宜，近取諸身，遠取諸物；於是始作《易》八卦，以垂憲象。及神農氏，結繩為治，而統其事。庶業其繁，飾偽萌生。黃帝史官倉頡，見鳥獸蹄迒之跡，知分理之可相別異也，初造書契。百工以乂，萬品以察，蓋取諸夬。「夬，揚於王庭」，言文者，宣教明化於王者朝庭，「君子所以施祿及下，居德則忌」也。
倉頡之初作書，蓋依類象形，故謂之文。其後形聲相益，即謂之字。文者，物象之本；字者，言孳乳而寖多也。著於竹帛謂之書。書者，如也。以迄五帝三王之世，改易殊體，封於泰山者七十有二代，靡有同焉。
《周禮》：八歲入小學，保氏教國子，先以六書。一曰指事。指事者，視而可識，察而見意，「上、下」是也。二曰象形。象形者，畫成其物，隨體詰詘，「日、月」是也。三曰形聲。形聲者，以事為名，取譬相成，「江、河」是也。四曰會意。會意者，比類合誼，以見指撝，「武、信」是也。五曰轉注。轉注者，建類一首，同意相受，「考、老」是也。六曰假借。假借者，本無其事，依聲託事，「令、長」是也。
及宣王太史籀，著大篆十五篇，與古文或異。至孔子書六經，左丘明述春秋傳，皆以古文，厥意可得而說也。
其後諸侯力政，不統於王。惡禮樂之害己，而皆去其典籍。分為七國，田疇異畝，車涂異軌，律令異法，衣冠異制，言語異聲，文字異形。秦始皇帝初兼天下，丞相李斯乃奏同之，罷其不與秦文合者。斯作《倉頡篇》。中車府令趙高作《爰歷篇》。大史令胡毋敬作《博學篇》。皆取《史籀》大篆，或頗省改，所謂小篆也。
是時，秦燒滅經書，滌除舊典。大發吏卒，興戍役。官獄職務繁，初有隸書，以趣約易，而古文由此絕矣。自爾秦書有八體：一曰大篆，二曰小篆，三曰刻符，四曰蟲書，五曰摹印，六曰署書，七曰殳書，八曰隸書。
漢興有草書。尉律：學僮十七以上始試。諷籀書九千字，乃得為史。又以八體試之。郡移太史並課。最者，以為尚書史。書或不正，輒舉劾之。今雖有尉律，不課，小學不修，莫達其說久矣。
孝宣皇帝時，召通《倉頡》讀者，張敞從受之。涼州刺史杜業，沛人爰禮，講學大夫秦近，亦能言之。孝平皇帝時，徵禮等百餘人，令說文字未央廷中，以禮為小學元士。黃門侍郎揚雄，采以作《訓纂篇》。凡《倉頡》以下十四篇，凡五千三百四十字，群書所載，略存之矣。
及亡新居攝，使大司空甄豐等校文書之部。自以為應制作，頗改定古文。時有六書：一曰古文，孔子壁中書也。二曰奇字，即古文而異也。三曰篆書，即小篆。四曰左書，即秦隸書。秦始皇帝使下杜人程邈所作也。五曰繆篆，所以摹印也。六曰鳥蟲書，所以書幡信也。
壁中書者，魯恭王壞孔子宅，而得《禮記》、《尚書》、《春秋》、《論語》、《孝經》。又北平侯張蒼獻《春秋左氏傳》。郡國亦往往於山川得鼎彝，其銘即前代之古文，皆自相似。雖叵復見遠流，其詳可得略說也。
而世人大共非訾，以為好奇者也，故詭更正文，鄉壁虛造不可知之書，變亂常行，以耀於世。諸生競逐說字，解經誼，稱秦之隸書為倉頡時書，云：「父子相傳，何得改易！」乃猥曰：「馬頭人為長，人持十為斗，虫者，屈中也。」廷尉說律，至以字斷法：「苛人受錢，苛之字止句也。」若此者甚眾，皆不合孔氏古文，謬於《史籀》。俗儒鄙夫，翫其所習，蔽所希聞。不見通學，未嘗睹字例之條。怪舊埶而善野言，以其所知為秘妙，究洞聖人之微恉。又見《倉頡篇》中「幼子承詔」，因曰：「古帝之所作也，其辭有神僊之術焉。」其迷誤不諭，豈不悖哉！
《書》曰：「予欲觀古人之象。」言必遵修舊文而不穿鑿。孔子曰：「吾猶及史之闕文，今亡矣夫。」蓋非其不知而不問。人用己私，是非無正，巧說邪辭，使天下學者疑。
蓋文字者，經藝之本，王政之始。前人所以垂後，後人所以識古。故曰：「本立而道生。」知天下之至賾而不可亂也。今敘篆文，合以古籀；博采通人，至於小大；信而有證，稽譔其說。將以理群類，解謬誤，曉學者，達神恉。分別部居，不相雜廁也。萬物咸睹，靡不兼載。厥誼不昭，爰明以喻。其稱《易》孟氏、《書》孔氏、《詩》毛氏、《禮》周官、《春秋》左氏、《論語》、《孝經》，皆古文也。其於所不知，蓋闕如也。
[book_chapter]卷二

[book_title]丄部
丄：高也。此古文上，指事也。凡丄之屬皆从丄。
帝：諦也。王天下之號也。从丄朿聲。
旁：溥也。从𠄞，闕；方聲。
丅：底也。指事。

[book_title]示部
示：天垂象，見吉凶，所以示人也。从𠄞。三垂，日月星也。觀乎天文，以察時變。示，神事也。凡示之屬皆从示。
祜：上諱。
禮：履也。所以事神致福也。从示从豊，豊亦聲。
禧：禮吉也。从示喜聲。
禛：以眞受福也。从示眞聲。
祿：福也。从示彔聲。
禠：福也。从示虒聲。
禎：祥也。从示貞聲。
祥：福也。从示羊聲。一云善。
祉：福也。从示止聲。
福：祐也。从示畐聲。
祐：助也。从示右聲。
祺：吉也。从示其聲。
祗：敬也。从示氐聲。
禔：安福也。从示是聲。《易》曰：「禔旣平。」
神：天神，引出萬物者也。从示、申。
祇：地祇，提出萬物者也。从示氏聲。
祕：神也。从示必聲。
齋：戒，潔也。从示，齊省聲。
禋：潔祀也。一曰精意以享為禋。从示垔聲。
祭：祭祀也。从示，以手持肉。
祀：祭無巳也。从示巳聲。
祡：燒祡燓燎以祭天神。从示此聲。《虞書》曰：「至于岱宗，祡。」
禷：以事類祭天神。从示類聲。
祪：祔、祪，祖也。从示危聲。
祔：後死者合食於先祖。从示付聲。
祖：始廟也。从示且聲。
𥛱：門內祭，先祖所以徬徨。从示彭聲。《詩》曰：「祝祭于𥛱。」
祰：告祭也。从示从告聲。
祏：宗廟主也。《周禮》有郊、宗、石室。一曰大夫以石為主。从示从石，石亦聲。
䃾：以豚祠司命。从示比聲。漢律曰：「祠䃾司命。」
祠：春祭曰祠。品物少，多文詞也。从示司聲。仲春之月，祠不用犧牲，用圭璧及皮幣。
礿：夏祭也。从示勺聲。
禘：諦祭也。从示帝聲。《周禮》曰：「五歲一禘。」
祫：大合祭先祖親疏遠近也。从示、合。《周禮》曰：「三歲一祫。」
祼：灌祭也。从示果聲。
䄟：數祭也。从示毳聲。讀若舂麥為䄟之䄟。
祝：祭主贊詞者。从示从人口。一曰从兌省。《易》曰：「兌為口為巫。」。
𥛽：祝𥛽也。从示畱聲。
祓：除惡祭也。从示犮聲。
祈：求福也。从示斤聲。
禱：告事求福也。从示壽聲。
禜：設緜蕝為營，以禳風雨、雪霜、水旱、癘疫於日月星辰山川也。从示，榮省聲。一曰禜、衞，使灾不生。《禮記》曰：「雩，禜。祭水旱。」
禳：磔禳祀，除癘殃也。古者燧人禜子所造。从示襄聲。
襘：會福祭也。从示从會，會亦聲。《周禮》曰：「禬之祝號。」
禪：祭天也。从示單聲。
禦：祀也。从示御聲。
䄆：祀也。从示𠯑聲。
禖：祭也。从示某聲。
𥚩：祭具也。从示胥聲。
祳：社肉，盛以蜃，故謂之祳。天子所以親遺同姓。从示辰聲。《春秋傳》曰：「石尚來歸祳。」
祴：宗廟奏祴樂。从示戒聲。
禡：師行所止，恐有慢其神，下而祀之曰禡。从示馬聲。《周禮》曰：「禡於所征之地。」
禂：禱牲馬祭也。从示周聲。《詩》曰：「旣禡旣禂。」
社：地主也。从示、土。《春秋傳》曰：「共工之子句龍為社神。」《周禮》：「二十五家為社，各樹其土所宜之木。」
禓：道上祭。从示昜聲。
祲：精氣感祥。从示，㑴省聲。《春秋傳》曰：「見赤黑之𥛆。」
禍：害也，神不福也。从示咼聲。
祟：神禍也。从示从出。
䄏：地反物為䄏也。从示芺聲。
祘：明視以筭之。从二示。《逸周書》曰：「士分民之祘。均分以祘之也。」讀若筭。
禁：吉凶之忌也。从示林聲。
禫：除服祭也。从示覃聲。
禰：親廟也。从示爾聲。一本云古文𥜬也。
祧：遷廟也。从示兆聲。
祆：胡神也。从示天聲。
祚：福也。从示乍聲。

[book_title]三部
三：天地人之道也。从三數。凡三之屬皆从三。

[book_title]王部
王：天下所歸往也。董仲舒曰：「古之造文者，三畫而連其中謂之王。三者，天、地、人也，而參通之者王也。」孔子曰：「一貫三為王。」凡王之屬皆从王。
閏：餘分之月，五歲再閏，告朔之禮，天子居宗廟，閏月居門中。从王在門中。《周禮》曰：「閏月，王居門中，終月也。」
皇：大也。从自。自，始也。始皇者，三皇，大君也。自，讀若鼻，今俗以始生子為鼻子。

[book_title]玉部
玉：石之美。有五德：潤澤以溫，仁之方也；䚡理自外，可以知中，義之方也；其聲舒揚，尃以遠聞，智之方也；不橈而折，勇之方也；銳廉而不技，絜之方也。象三玉之連。丨，其貫也。凡玉之屬皆从玉。
璙：玉也。从玉尞聲。
瓘：玉也。从玉雚聲。《春秋傳》曰：「瓘斚。」
璥：玉也。从玉敬聲。
琠：玉也。从玉典聲。
𤫕：玉也。从玉夒聲。讀若柔。
𤩯：玉也。从玉毄聲。讀若鬲。
璠：璵璠。魯之寶玉。从玉番聲。孔子曰：「美哉璵璠。遠而望之，奐若也；近而視之，瑟若也。一則理勝，二則孚勝。」
璵：璵璠也。从玉與聲。
瑾：瑾瑜，美玉也。从玉堇聲。
瑜：瑾瑜，美玉也。从玉俞聲。
玒：玉也。从玉工聲。
琜：𤦃瓄，玉也。从玉來聲。
瓊：赤玉也。从玉夐聲。
珦：玉也。从玉向聲。
㻝：玉也。从玉剌聲。
珣：醫無閭珣玗琪，《周書》所謂夷玉也。从玉旬聲。一曰器，讀若宣。
璐：玉也。从玉路聲。
瓒：三玉二石也。从玉贊聲。《禮》：「天子用全，純玉也；上公用駹，四玉一石；侯用瓚；伯用埒，玉石半相埒也。」
瑛：玉光也。从玉英聲。
璑：三采玉也。从玉無聲。
珛：朽玉也。从玉有聲。讀若畜牧之畜。
璿：美玉也。从玉睿聲。《春秋傳》曰：「璿弁玉纓。」
球：玉聲也。从玉求聲。
琳：美玉也。从玉林聲。
璧：瑞玉圜也。从玉辟聲。
瑗：大孔璧。人君上除陛以相引。从玉爰聲。《爾雅》曰：「好倍肉謂之瑗，肉倍好謂之璧。」
環：璧也。肉好若一謂之環。从玉睘聲。
璜：半璧也。从玉黃聲。
琮：瑞玉。大八寸，似車釭。从玉宗聲。
琥：發兵瑞玉，為虎文。从玉从虎，虎亦聲。《春秋傳》曰：「賜子家雙琥。」
瓏：禱旱玉。龍文。从玉从龍，龍亦聲。
琬：圭有琬者。从玉宛聲。
璋：剡上為圭，半圭為璋。从玉章聲。《禮》：六幣：圭以馬，璋以皮，璧以帛，琮以錦，琥以繡，璜以黼。
琰：璧上起美色也。从玉炎聲。
玠：大圭也。从玉介聲。《周書》曰：「稱奉介圭。」
玚：圭。尺二寸，有瓚，以祠宗廟者也。从玉昜聲。
瓛：桓圭。公所執。从玉獻聲。
珽：大圭。長三尺，抒上，終葵首。从玉廷聲。
瑁：諸侯執圭朝天子，天子執玉以冒之，似犂冠。《周禮》曰：「天子執瑁四寸。」从玉、冒，冒亦聲。
璬：玉佩。从玉敫聲。
珩：佩上玉也。所以節行止也。从玉行聲。
玦：玉佩也。从玉夬聲。
瑞：以玉為信也。从玉、耑。
珥：瑱也。从玉、耳，耳亦聲。
瑱：以玉充耳也。从玉眞聲。《詩》曰：「玉之瑱兮。」
琫：佩刀上飾。天子以玉，諸矦以金。从玉奉聲。
珌：佩刀下飾。天子以玉。从玉必聲。
璏：劍鼻玉也。从玉彘聲。
瑵：車蓋玉瑵。从玉蚤聲。
瑑：圭璧上起兆瑑也。从玉，篆省聲。《周禮》曰：「瑑圭璧。」
珇：琮玉之瑑。从玉且聲。
𤪌：弁飾，往往冒玉也。从玉綦聲。
璪：玉飾。如水藻之文。从玉喿聲。《虞書》曰：「璪火黺米。」
瑬：垂玉也。冕飾。从玉流聲。
璹：玉器也。从玉𠷎聲。讀若淑。
瓃：玉器也。从玉畾聲。
瑳：玉色鮮白。从玉差聲。
玼：玉色鮮也。从玉此聲。《詩》曰：「新臺有玼。」
璱：玉英華相帶如瑟弦。从玉瑟聲。《詩》曰：「瑟彼玉瓚。」
瑮：玉英華羅列秩秩。从玉㮚聲。《逸論語》曰：「玉粲之璱兮。其𤩰猛也。」
瑩：玉色。从玉，熒省聲。一曰石之次玉者。《逸論語》曰：「如玉之瑩。」
璊：玉䞓色也。从玉㒼聲。禾之赤苗謂之虋，言璊，玉色如之。
瑕：玉小赤也。从玉叚聲。
琢：治玉也。从玉豖聲。
琱：治玉也。一曰石似玉。从玉周聲。
理：治玉也。从玉里聲。
珍：寶也。从玉㐱聲。
玩：弄也。从玉元聲。
玲：玉聲。从玉令聲。
瑲：玉聲也。从玉倉聲。《詩》曰：「鞗革有瑲。」
玎：玉聲也。从玉丁聲。齊太公子伋謚曰玎公。
琤：玉聲也。从玉爭聲。
瑣：玉聲也。从玉𧴪聲。
瑝：玉聲也。从玉皇聲。
瑀：石之似玉者。从玉禹聲。
玤：石之次玉者。以為系璧。从玉丰聲。讀若《詩》曰「瓜瓞菶菶」。一曰若𧊧蚌。
玪：玪𤨙，石之次玉者。从玉今聲。
𤨙：玪𤨙也。从玉勒聲。
琚：瓊琚。从玉居聲。《詩》曰：「報之以瓊琚。」
璓：石之次玉者。从玉莠聲。《詩》曰：「充耳璓瑩。」
玖：石之次玉黑色者。从玉久聲。《詩》曰：「貽我佩玖。」讀若芑。或曰若人句脊之句。
㺿：石之似玉者。从玉𦣞聲。讀若貽。
珢：石之似玉者。从玉艮聲。
𤤺：石之似玉者。从玉曳聲。
璅：石之似玉者。从玉巢聲。
璡：石之似玉者。从玉進聲。讀若津。
㻸：石之似玉者。从玉朁聲。
璁：石之似玉者。从玉悤聲。讀若蔥。
𤩭：石之似玉者。从玉號聲。讀若鎬。
𤪍：石之似玉者。从玉舝聲。讀若曷。
𤧩：石之似玉者。从玉𥄗聲。
𤫉：石之次玉者。从玉燮聲。
玽：石之次玉者。从玉句聲。讀若苟。
琂：石之似玉者。从玉言聲。
璶：石之似玉者。从玉盡聲。
琟：石之似玉者。从玉隹聲。讀若維。
瑦：石之似玉者。从玉烏聲。
瑂：石之似玉者。从玉眉聲。讀若眉。
璒：石之似玉者。从玉登聲。
㺨：石之似玉者。从玉厶聲。讀與私同。
玗：石之似玉者。从玉于聲。
𤣻：玉屬。从玉𠬸聲。讀若沒。
瑎：黑石似玉者。从玉皆聲。讀若諧。
碧：石之青美者。从玉、石，白聲。
琨：石之美者。从玉昆聲。《虞書》曰：「楊州貢瑤琨。」
珉：石之美者。从玉民聲。
瑶：玉之美者。从玉䍃聲。《詩》曰：「報之以瓊瑤。」
珠：蚌之陰精。从玉朱聲。《春秋國語》曰：「珠以禦火灾」是也。
玓：玓瓅，明珠色。从玉勺聲。
瓅：玓瓅。从玉樂聲。
玭：珠也。从玉比聲。宋弘云：「淮水中出玭珠。」玭，珠之有聲。
珕：蜃屬。从玉劦聲。《禮》：「佩刀，士珕琫而珧珌。」
珧：蜃甲也。所以飾物也。从玉兆聲。《禮》云：「佩刀，天子玉琫而珧珌。」
玫：火齊，玫瑰也。一曰石之美者。从玉文聲。
瑰：玟瑰。从玉鬼聲。一曰圜好。
璣：珠不圜也。从玉幾聲。
琅：琅玕，似珠者。从玉良聲。
玕：琅玕也。从玉干聲。《禹貢》：「雝州球琳琅玕。」
珊：珊瑚，色赤，生於海，或生於山。从玉，刪省聲。
瑚：珊瑚也。从玉胡聲。
𤥗：石之有光，璧𤥗也。出西胡中。从玉戼聲。
琀：送死口中玉也。从玉从含，含亦聲。
𤪎：遺玉也。从玉𣣸聲。
璗：金之美者。與玉同色。从玉湯聲。《禮》：「佩刀，諸矦璗琫而璆珌。」
𩆜：𩆜巫。以玉事神。从玉霝聲。
珈：婦人首飾。从玉加聲。《詩》曰：「副筓六珈。」
璩：環屬。从玉豦聲。見《山海經》。
琖：玉爵也。夏曰琖，殷曰斚，周曰爵。从玉戔聲。或从皿。
琛：寶也。从玉，深省聲。
璫：華飾也。从玉當聲。
琲：珠五百枚也。从玉非聲。
珂：玉也。从玉可聲。
玘：玉也。从玉己聲。
珝：玉也。从玉羽聲。
璀：璀璨，玉光也。从玉崔聲。
璨：玉光也。从玉粲聲。
琡：玉也。从玉叔聲。
瑄：璧六寸也。从玉宣聲。
珙：玉也。从玉共聲。

[book_title]玨部
玨：二玉相合為一𤤴。凡𤤴之屬皆从𤤴。
班：分瑞玉。从𤤴从刀。
𨌥：車笭閒皮篋。古者使奉玉以藏之。从車、𤤴。讀與服同。

[book_title]气部
气：雲气也。象形。凡气之屬皆从气。
氛：祥气也。从气分聲。

[book_title]士部
士：事也。數始於一，終於十。从一从十。孔子曰：「推十合一為士。」凡士之屬皆从士。
壻：夫也。从士胥聲。《詩》曰：「女也不爽，士貳其行。」士者，夫也。讀與細同。
壯：大也。从士爿聲。
壿：舞也。从士尊聲。《詩》曰：「墫墫舞我。」

[book_title]丨部
丨：上下通也。引而上行讀若囟，引而下行讀若𨓆。凡丨之屬皆从丨。
中：內也。从口。丨，上下通。
𣃘：旌旗杠皃。从丨从㫃，㫃亦聲。

[book_title]屮部
屮：艸木初生也。象丨出形，有枝莖也。古文或以為艸字。讀若徹。凡屮之屬皆从屮。尹彤說。
屯：難也。象艸木之初生。屯然而難。从屮貫一。一，地也。尾曲。《易》曰：「屯，剛柔始交而難生。」
每：艸盛上出也。从屮母聲。
毒：厚也。害人之艸，往往而生。从屮从毒。
㞣：艸初生，其香分布。从屮从分，分亦聲。
𡴆：菌𡴆，地蕈。叢生田中。从屮六聲。
熏：火煙上出也。从屮从黑。屮黑，熏黑也。

[book_title]艸部
艸：百芔也。从二屮。凡艸之屬皆从艸。
莊：上諱。
蓏：在木曰果，在地曰蓏。从艸从㼌。
芝：神艸也。从艸从之。
萐：萐莆，瑞艸也。堯時生於庖廚，扇暑而涼。从艸疌聲。
莆：萐莆也。从艸甫聲。
虋：赤苗，嘉穀也。从艸釁聲。
荅：小尗也。从艸合聲。
萁：豆莖也。从艸其聲。
𧆑：尗之少也。从艸靃聲。
莥：鹿藿之實名也。从艸狃聲。
蓈：禾粟之𥝩，生而不成者，謂之蕫蓈。从艸郎聲。
莠：禾粟下生莠。从艸秀聲。讀若酉。
萉：枲實也。从艸肥聲。
芓：麻母也。从艸子聲。一曰芓卽枲也。
䔬：芓也。从艸異聲。
蘇：桂荏也。从艸穌聲。
荏：桂荏，蘇。从艸任聲。
䒨：菜也。从艸矢聲。
䔇：菜之美者。雲夢之䔇。从艸豈聲。
葵：菜也。从艸癸聲。
䕬：禦溼之菜也。从艸彊聲。
蓼：辛菜，薔虞也。从艸翏聲。
䔃：菜也。从艸祖聲。
𦼫：菜也。似蘇者。从艸豦聲。
薇：菜也。似藿。从艸微聲。
蓶：菜也。从艸唯聲。
菦：菜，類蒿。从艸近聲。《周禮》有「菦菹」。
䖆：菜也。从艸釀聲。
莧：莧菜也。从艸見聲。
芋：大葉實根，駭人，故謂之芌也。从艸亏聲。
莒：齊謂芌為莒。从艸呂聲。
蘧：蘧麥也。从艸遽聲。
菊：大菊，蘧麥。从艸匊聲。
葷：臭菜也。从艸軍聲。
蘘：蘘荷也。一名葍蒩。从艸襄聲。
菁：韭華也。从艸青聲。
蘆：蘆菔也。一曰薺根。从艸盧聲。
菔：蘆菔。似蕪菁，實如小尗者。从艸服聲。
苹：蓱也。無根，浮水而生者。从艸平聲。
茞：艸也。从艸臣聲。
薲：大蓱也。从艸賓聲。
藍：染青艸也。从艸監聲。
藼：令人忘憂艸也。从艸憲聲。《詩》曰：「安得藼艸？」
𦵡：𦵡藭，香艸也。从艸宮聲。
藭：藭也。从艸窮聲。
蘭：香艸也。从艸闌聲。
葌：艸，出吳林山。从艸姦聲。
葰：䕬屬。可以香口。从艸俊聲。
芄：芄蘭，莞也。从艸丸聲。《詩》曰：「芄蘭之枝。」
虈：楚謂之蘺，晉謂之虈，齊謂之茝。从艸嚻聲。
蘺：江蘺，蘼蕪。从艸離聲。
茝：虈也。从艸𦣞聲。
蘪：蘪蕪也。从艸麋聲。
薰：香艸也。从艸熏聲。
𦺇：水萹茿。从艸从水，毒聲。讀若督。
萹：萹茿也。从艸扁聲。
茿：萹茿也。从艸，筑省聲。
𦼰：芞輿也。从艸楬聲。
芞：芞輿也。从艸气聲。
苺：馬苺也。从艸母聲。
茖：艸也。从艸各聲。
苷：甘艸也。从艸从甘。
芧：艸也。从艸予聲。可以為繩。
藎：艸也。从艸盡聲。
蒁：艸也。从艸述聲。
荵：荵冬艸。从艸忍聲。
萇：萇楚，跳弋。一名羊桃。从艸長聲。
薊：芺也。从艸魝聲。
荲：艸也。从艸里聲。讀若釐。
藋：釐艸也。一曰拜商藋。从艸翟聲。
芨：堇艸也。从艸及聲。讀若急。
葥：山苺也。从艸歬聲。
𦺒：毒艸也。从艸婺聲。
蓩：卷耳也。从艸務聲。
蓡：人薓，藥艸，出上黨。从艸𣹰聲。
䖂：鳧葵也。从艸攣聲。
䓞：艸也。可以染留黃。从艸戾聲。
荍：蚍𧉈也。从艸收聲。
𦳈：蒿也。从艸毗聲。
萭：艸也。从艸禹聲。
荑：艸也。从艸夷聲。
薛：艸也。从艸辥聲。
苦：大苦，苓也。从艸古聲。
菩：艸也。从艸咅聲。
𦺳：薏苢。从艸𠶷聲。一曰𦺳英。
芧：菅也。从艸矛聲。
菅：茅也。从艸官聲。
蘄：艸也。从艸纥聲。江夏有蘄春亭。
莞：艸也。可以作席。从艸完聲。
藺：莞屬。从艸閵聲。
蒢：黃蒢，職也。从艸除聲。
蒲：水艸也。可以作席。从艸浦聲。
蒻：蒲子。可以為平席。从艸弱聲。
𦸂：蒲蒻之類也。从艸深聲。
蓷：萑也。从艸推聲。《詩》曰：「中谷有蓷。」
萑：艸多皃。从艸隹聲。
茥：缺盆也。从艸圭聲。
莙：井藻也。从艸君聲。讀若威。
𦺊：夫蘺也。从艸睆聲。
蒚：夫蘺上也。从艸鬲聲。
苢：芣苢。一名馬舄。其實如李，令人宜子。从艸㠯聲。《周書》所說。
蕁：䒞藩也。从艸尋聲。
𦿓：艸也。从艸毄聲。
蓲：艸也。从艸區聲。
䓢：艸也。从艸固聲。
𦾮：艸也。从艸榦聲。
藷：藷蔗也。从艸諸聲。
蔗：藷蔗也。从艸庶聲。
𧃱：牂𧃱，可以作縻綆。从艸𤕦聲。
𧀩：艸也。从艸賜聲。
𦬕：艸也。从艸中聲。
萯：王萯也。从艸負聲。
芺：艸也。味苦，江南食以下气。从艸夭聲。
𦱁：艸也。从艸弦聲。
𧅲：艸也。从艸𡈹聲。𡈹，籀文囿。
莩：艸也。从艸孚聲。
蔩：兎苽也。从艸寅聲。
荓：馬帚也。从艸并聲。
蕕：水邊艸也。从艸猶聲。
荌：艸也。从艸安聲。
藄：綦月爾也。从艸綦聲。
莃：兎葵也。从艸，稀省聲。
𦿏：灌渝。从艸夢聲。讀若萌。
蕧：盜庚也。从艸復聲。
苓：卷耳也。从艸令聲。
𧆐：艸也。从艸𥫔聲。一曰薏苢。
藑：茅，葍也。一名蕣。从艸夐聲。
䔰：葍也。从艸富聲。
葍：䔰也。从艸畐聲。
蓨：苗也。从艸脩聲。
苖：蓨也。从艸由聲。
𦳝：艸。枝枝相値，葉葉相當。从艸昜聲。
薁：嬰薁也。从艸奥聲。
葴：馬藍也。从艸咸聲。
𧀦：艸也。可以束。从艸魯聲。
𦳋：艸也。从艸㕟聲。
蔞：艸也。可以亨魚。从艸婁聲。
藟：艸也。从艸畾聲。《詩》曰：「莫莫葛藟。」一曰秬鬯也。
蒬：棘蒬也。从艸冤聲。
茈：茈艸也。从艸此聲。
𧂀：茈艸也。从艸䫉聲。
萴：烏喙也。从艸則聲。
蒐：茅蒐，茹藘。人血所生，可以染絳。从艸从鬼。
茜：茅蒐也。从艸西聲。
蕼：赤𧀳也。从艸、𨽸。
薜：牡贊也。从艸辟聲。
莣：杜榮也。从艸忘聲。
苞：艸也。南陽以為麤履。从艸包聲。
艾：冰臺也。从艸乂聲。
蔁：艸也。从艸章聲。
芹：楚葵也。从艸斤聲。
薽：豕首也。从艸甄聲。
蔦：寄生也。从艸鳥聲。《詩》曰：「蔦與女蘿。」
芸：艸也。似目宿。从艸云聲。《淮南子》說：「芸艸可以死復生。」
䔴：艸也。从艸𠭥聲。
葎：艸也。从艸律聲。
茦：莿也。从艸朿聲。
䒷：䒷婁，果蓏也。从艸𠯑聲。
葑：須從也。从艸封聲。
薺：蒺棃也。从艸齊聲。《詩》曰：「牆有薺。」
莿：茦也。从艸刺聲。
蕫：鼎蕫也。从艸童聲。杜林曰：藕根。
蘻：狗毒也。从艸繫聲。
𦺋：艸也。从艸嫂聲。
芐：地黃也。从艸下聲。《禮記》「鈃毛：牛、藿；羊、芐；豕、薇。」是。
薟：白薟也。从艸僉聲。
菳：黃菳也。从艸金聲。
芩：艸也。从艸今聲。《詩》曰：「食野之芩。」
藨：鹿藿也。从艸麃聲。讀若剽。一曰𦳋屬。
𧅖：綬也。从艸鶪聲。《詩》曰「邛有旨𧅖」是。
蔆：芰也。从艸淩聲。楚謂之芰，秦謂之薢茩。
芰：蔆也。从艸支聲。
薢：薢茩也。从艸解聲。
茩：薢茩也。从艸后聲。
芡：雞頭也。从艸欠聲。
䕮：日精也。以秋華。从艸，𥶶省聲。
蘥：爵麥也。从艸龠聲。
藗：牡茅也。从艸遬聲。遬，籀文速。
𦮺：茅秀也。从艸私聲。
蒹：雚之未秀者。从艸兼聲。
薍：𦵹也。从艸亂聲。八月薍為葦也。
菼：雚之初生。一曰薍。一曰鵻。从艸剡聲。
薕：蒹也。从艸廉聲。
薠：青薠，似莎者。从艸煩聲。
䒢：昌蒲也。从艸卬聲。益州云。
䓉：䒢䓉也。从艸邪聲。
芀：葦華也。从艸刀聲。
茢：芀也。从艸𠛱聲。
䓿：䓿𧂄也。从艸圅聲。
𧂄：䓿𧂄。芙蓉華未發為䓿𧂄，已發為芙蓉。从艸閻聲。
蓮：芙蕖之實也。从艸連聲。
茄：芙蕖莖。从艸加聲。
荷：芙蕖葉。从艸何聲。
蔤：芙蕖本。从艸密聲。
蕅：芙蕖根。从艸、水，禺聲。
蘢：天蘥也。从艸龍聲。
蓍：蒿屬。生十歲，百莖。《易》以為𢿙。天子蓍九尺，諸侯七尺，大夫五尺，士三尺。从艸耆聲。
菣：香蒿也。从艸臤聲。
莪：蘿莪，蒿屬。从艸我聲。
蘿：莪也。从艸羅聲。
菻：蒿屬。从艸林聲。
蔚：牡蒿也。从艸𤈫聲。
蕭：艾蒿也。从艸肅聲。
萩：蕭也。从艸秋聲。
芍：鳧茈也。从艸勺聲。
𦺍：王彗也。从艸𣾅聲。
蒍：艸也。从艸為聲。
䒞：艸也。从艸冘聲。
蘜：治牆也。从艸鞠聲。
蘠：蘠靡，虋冬也。从艸牆聲。
芪：芪母也。从艸氏聲。
菀：茈菀，出漢中房陵。从艸宛聲。
莔：貝母也。从艸，明省聲。
𦬸：山薊也。从艸术聲。
蓂：析蓂，大薺也。从艸冥聲。
菋：荎藸也。从艸味聲。
荎：荎藸，艸也。从艸至聲。
藸：荎藸也。从艸豬聲。
葛：絺綌艸也。从艸曷聲。
蔓：葛屬。从艸曼聲。
䔌：葛屬。白華。从艸皐聲。
莕：菨餘也。从艸杏聲。
菨：菨餘也。从艸妾聲。
𧃣：艸也。从艸𥊽聲。
芫：魚毒也。从艸元聲。
蘦：大苦也。从艸霝聲。
蕛：蕛苵也。从艸稊聲。
苵：蕛苵也。从艸失聲。
艼：艼熒，朐也。从艸丁聲。
蔣：苽蔣也。从艸將聲。
苽：雕苽。一名蔣。从艸瓜聲。
𦱀：艸也。从艸育聲。
藣：艸也。从艸罷聲。
䕼：艸也。从艸難聲。
莨：艸也。从艸良聲。
葽：艸也。从艸要聲。《詩》曰：「四月秀葽。」劉向說：此味苦，苦葽也。
薖：艸也。从艸過聲。
菌：地蕈也。从艸囷聲。
蕈：桑䓴。从艸覃聲。
䓴：木耳也。从艸耎聲。一曰萮茈。
葚：桑實也。从艸甚聲。
蒟：果也。从艸竘聲。
芘：艸也。一曰芘茮木。从艸比聲。
蕣：木堇，朝華暮落者。从艸䑞聲。《詩》曰：「顔如蕣華。」
萸：茱萸也。从艸臾聲。
茱：茱萸，茮屬。从艸朱聲。
茮：茮莍。从艸尗聲。
莍：茮樧實裏如表者。从艸求聲。
荆：楚木也。从艸刑聲。
菭：水衣。从艸治聲。
芽：萌芽也。从艸牙聲。
萌：艸芽也。从艸明聲。
茁：艸初生出地皃。从艸出聲。《詩》曰：「彼茁者葭。」
莖：枝柱也。从艸巠聲。
莛：莖也。从艸廷聲。
葉：艸木之葉也。从艸枼聲。
𦺶：艸之小者。从艸㓹聲。㓹，古文銳字。讀若芮。
芣：華盛。从艸不聲。一曰芣苢。
葩：華也。从艸皅聲。
芛：艸之葟榮也。从艸尹聲。
蘳：黃華。从艸黊聲。讀若壞。
蔈：苕之黃華也。从艸𤐫聲。一曰末也。
英：艸榮而不實者。一曰黃英。从艸央聲。
薾：華盛。从艸爾聲。《詩》曰：「彼薾惟何？」
萋：艸盛。从艸妻聲。《詩》曰：「菶菶萋萋。」
菶：艸盛。从艸奉聲。
薿：茂也。从艸疑聲。《詩》曰：「黍稷薿薿。」
蕤：艸木華垂皃。从艸甤聲。
葼：青齊沇冀謂木細枝曰葼。从艸㚇聲。
䔟：艸萎䔟。从艸移聲。
蒝：艸木形。从艸原聲。
荚：艸實。从艸夾聲。
𦬆：艸耑。从艸亾聲。
䔺：藍蓼秀。从艸，隨省聲。
蔕：瓜當也。从艸帶聲。
荄：艸根也。从艸亥聲。
荺：茇也。茅根也。从艸均聲。
茇：艸根也。从艸犮聲。春艸根枯，引之而發土為撥，故謂之茇。一曰艸之白華為茇。
芃：艸盛也。从艸凡聲。《詩》曰：「芃芃黍苗。」
𦺉：華葉布。从艸傅聲。讀若傅。
蓻：艸木不生也。一曰茅芽。从艸執聲。
䓄：艸多皃。从艸㹞聲。江夏平春有䓄亭。
茂：艸豐盛。从艸戊聲。
𧀄：艸茂也。从艸畼聲。
蔭：艸陰地。从艸陰聲。
䔏：艸皃。从艸造聲。
茲：艸木多益。从艸，兹省聲。
𦵦：艸旱盡也。从艸俶聲。《詩》曰：「𦵦𦵦山川。」
藃：艸皃。从艸歊聲。《周禮》曰：「轂𡚁不藃。」
蔇：艸多皃。从艸旣聲。
薋：艸多皃。从艸資聲。
蓁：艸盛皃。从艸秦聲。
莦：惡艸皃。从艸肖聲。
芮：芮芮，艸生皃。从艸內聲。讀若汭。
茬：艸皃。从艸在聲。濟北有茬平縣。
薈：艸多皃。从艸會聲。《詩》曰：「薈兮蔚兮。」
䓮：細草叢生也。从艸敄聲。
芼：艸覆蔓。从艸毛聲。《詩》曰：「左右芼之。」
蒼：艸色也。从艸倉聲。
葻：艸得風皃。从艸、風。讀若婪。
萃：艸皃。从艸卒聲。讀若瘁。
蒔：更別種。从艸時聲。
苗：艸生於田者。从艸从田。
苛：小艸也。从艸可聲。
蕪：薉也。从艸無聲。
薉：蕪也。从艸歲聲。
荒：蕪也。从艸㠩聲。一曰艸淹地也。
𦺝：艸亂也。从艸寍聲。杜林說：艸𦱊𦺝皃。
𦱊：𦱊𦺝皃。从艸爭聲。
落：凡艸曰零，木曰落。从艸洛聲。
蔽：蔽蔽，小艸也。从艸敝聲。
蘀：艸木凡皮葉落陊地為蘀。从艸擇聲。《詩》曰：「十月隕蘀。」
蕰：積也。从艸温聲。《春秋傳》曰：「蕰利生孽。」
蔫：菸也。从艸焉聲。
菸：鬱也。从艸於聲。一曰𣨙也。
𦾵：艸旋皃也。从艸榮聲。《詩》曰：「葛纍𦾵之。」
蔡：艸也。从艸祭聲。
茷：艸葉多。从艸伐聲。《春秋傳》曰：「晉糴茷。」
菜：艸之可食者。从艸采聲。
荋：艸多葉皃。从艸而聲。沛城父有楊荋亭。
䒦：艸浮水中皃。从艸乏聲。
薄：林薄也。一曰蠶薄。从艸溥聲。
苑：所以養禽獸也。从艸夗聲。
藪：大澤也。从艸𢿙聲。九州之藪：楊州具區，荆州雲夢，豫州甫田，青州孟諸，沇州大野，雝州弦圃，幽州奚養，冀州楊紆，并州昭餘祁是也。
菑：不耕田也。从艸、甾。《易》曰：「不菑畬。」
𧄎：艸盛皃。从艸繇聲。《夏書》曰：「厥艸惟𧄎。」
薙：除艸也。《明堂月令》曰：「季夏燒薙。」从艸雉聲。
䒹：耕多艸。从艸、耒，耒亦聲。
𦳙：艸大也。从艸致聲。
蔪：艸相蔪苞也。从艸斬聲。《書》曰：「艸木蔪苞。」
茀：道多艸，不可行。从艸弗聲。
苾：馨香也。从艸必聲。
蔎：香艸也。从艸設聲。
芳：香艸也。从艸方聲。
蕡：雜香艸。从艸賁聲。
藥：治病艸。从艸樂聲。
䕻：艸木相附䕻土而生。从艸麗聲。《易》曰：「百榖艸木䕻於地。」
蓆：廣多也。从艸席聲。
芟：刈艸也。从艸从殳。
荐：薦蓆也。从艸存聲。
藉：祭藉也。一曰艸不編，狼藉。从艸耤聲。
蒩：茅藉也。从艸租聲。《禮》曰：「封諸侯以土，蒩以白茅。」
蕝：朝會束茅表位曰蕝。从艸絕聲。《春秋國語》曰：「致茅蕝，表坐。」
茨：以茅葦蓋屋。从艸次聲。
葺：茨也。从艸咠聲。
葢：苫也。从艸盇聲。
苫：蓋也。从艸占聲。
䔽：蓋也。从艸渴聲。
䓛：刷也。从艸屈聲。
藩：屏也。从艸潘聲。
菹：酢菜也。从艸沮聲。
荃：芥脃也。从艸全聲。
䔯：韭鬱也。从艸酤聲。
蘫：瓜菹也。从艸監聲。
䓜：菹也。从艸泜聲。
䕩：乾梅之屬。从艸橑聲。《周禮》曰：「饋食之籩，其實乾䕩。」後漢長沙王始煑艸為䕩。
𧆈：煎茱萸。从艸𩕺聲。漢津：會稽獻𧆈一斗。
䔂：羹菜也。从艸宰聲。
若：擇菜也。从艸、右。右，手也。一曰杜若，香艸。
蓴：蒲叢也。从艸專聲。
𦭮：以艸補缺。从艸㐁聲。讀若陸。或以為綴。一曰約空也。
䔿：叢艸也。从艸尊聲。
莜：艸田器。从艸，條省聲。《論語》曰：「以杖荷莜。」今作蓧。
萆：雨衣。一曰衰衣。从艸卑聲。一曰萆藨，似烏韭。
𦳚：艸也。从艸是聲。
苴：履中艸。从艸且聲。
𧆓：艸履也。从艸麤聲。
蕢：艸器也。从艸䝿聲。
𦯈：覆也。从艸，㑴省聲。
茵：車重席。从艸因聲。
芻：刈艸也。象包束艸之形。
茭：乾芻。从艸交聲。一曰牛蘄艸。
荹：亂艸。从艸步聲。
茹：飤馬也。从艸如聲。
莝：斬芻。从艸坐聲。
萎：食牛也。从艸委聲。
蓛：以榖萎馬，置莝中。从艸敇聲。
䒼：蠶薄也。从艸曲聲。
蔟：行蠶蓐。从艸族聲。
苣：束葦燒。从艸巨聲。
蕘：薪也。从艸堯聲。
薪：蕘也。从艸新聲。
蒸：折麻中榦也。从艸烝聲。
蕉：生枲也。从艸焦聲。
𦳊：糞也。从艸，胃省。
薶：瘞也。从艸貍聲。
葠：喪藉也。从艸㑴聲。
㪿：斷也。从斤斷艸。譚長說。
卉：艸之緫名也。从艸、屮。
艽：逺荒也。从艸九聲。《詩》曰：「至于艽野。」
蒜：葷菜。从艸祘聲。
芥：菜也。从艸介聲。
蔥：菜也。从艸悤聲。
蒮：艸也。从艸隺聲。《詩》曰：「食鬱及蒮。」
蕇：亭歴也。从艸單聲。
苟：艸也。从艸句聲。
蕨：鼈也。从艸厥聲。
莎：鎬侯也。从艸沙聲。
蓱：苹也。从艸洴聲。
蓳：艸也。根如薺，葉如細桺，蒸食之甘。从艸堇聲。
菲：芴也。从艸非聲。
芴：菲也。从艸勿聲。
𧅻：艸也。从艸𪅀聲。
𦼉：薍也。从艸萑聲。
葦：大葭也。从艸韋聲。
葭：葦之未秀者。从艸叚聲。
萊：蔓華也。从艸來聲。
荔：艸也。似蒲而小，根可作㕞。从艸劦聲。
蒙：王女也。从艸冡聲。
薻：水艸也。从艸从水，巢聲。《詩》曰：「于以采薻？」
菉：王芻也。从艸录聲。《詩》曰：「菉竹猗猗。」
蓸：艸也。从艸曹聲。
𦵵：艸也。从艸𠧴聲。
菬：艸也。从艸沼聲。
䓊：艸也。从艸吾聲。《楚詞》有䓊蕭艸。
范：艸也。从艸氾聲。
艿：艸也。从艸乃聲。
䒸：艸也。从艸血聲。
萄：艸也。从艸匋聲。
芑：白苗嘉榖。从艸己聲。
藚：水舄也。从艸賣聲。《詩》曰：「言采其藚。」
苳：艸也。从艸冬聲。
薔：薔虞，蓼。从艸嗇聲。
苕：艸也。从艸召聲。
𦼪：艸也。从艸楙聲。
萺：艸也。从艸冒聲。
𦯆：鳧葵也。从艸戼聲。《詩》曰：「言采其𦯆。」
荼：苦荼也。从艸余聲。
𦾴：白蒿也。从艸繁聲。
蒿：菣也。从艸高聲。
蓬：蒿也。从艸逢聲。
藜：艸也。从艸黎聲。
蘬：薺實也。从艸歸聲。
葆：艸盛皃。从艸𠈃聲。
蕃：艸茂也。从艸番聲。
茸：艸茸茸皃。从艸，聦省聲。
葏：艸皃。从艸津聲。
䕺：艸叢生皃。从艸叢聲。
草：草斗，櫟實也。一曰象斗子。从艸早聲。
菆：麻蒸也。从艸取聲。一曰蓐也。
蓄：積也。从艸畜聲。
萅：推也。从艸从日，艸春時生也；屯聲。
𦱄：艸多皃。从艸狐聲。江夏平春有𦱄亭。
菿：艸木倒。从艸到聲。
芙：芙蓉也。从艸夫聲。
蓉：芙蓉也。从艸容聲。
薳：艸也。《左氏傳》：「楚大夫薳子馮。」从艸逺聲。
荀：艸也。从艸旬聲。
莋：越嶲縣名，見《史記》。从艸作聲。
蓀：香艸也。从艸孫聲。
蔬：菜也。从艸疏聲。
芊：艸盛也。从艸千聲。
茗：荼芽也。从艸名聲。
薌：榖气也。从艸鄉聲。
藏：匿也。
蕆：《左氏傳》：「以蕆陳事。」杜預注云：蕆，敕也。从艸未詳。
蘸：以物没水也。此蓋俗語。从艸未詳。

[book_title]蓐部
蓐：陳艸復生也。从艸辱聲。一曰蔟也。凡蓐之屬皆从蓐。
薅：拔去田艸也。从蓐，好省聲。

[book_title]茻部
茻：眾艸也。从四屮。凡茻之屬皆从茻。讀與冈同。
莫：日且冥也。从日在茻中。
莽：南昌謂犬善逐菟艸中為莽。从犬从茻，茻亦聲。
葬：藏也。从死在茻中；一其中，所以薦之。《易》曰：「古之葬者，厚衣之以薪。」
[book_chapter]卷三

[book_title]小部
小：物之微也。从八，丨見而分之。凡小之屬皆从小。
少：不多也。从小丿聲。
尐：少也。从小乀聲。讀若輟。

[book_title]八部
八：別也。象分別相背之形。凡八之屬皆从八。
分：別也。从八从刀，刀以分別物也。
尒：詞之必然也。从入、丨、八。八象气之分散。
曾：詞之舒也。从八从曰，𡆧聲。
尚：曾也。庶幾也。从八向聲。
㒸：从意也。从八豕聲。
詹：多言也。从言从八从厃。
介：畫也。从八从人。人各有介。
𠔁：分也。从重八。八，別也。亦聲。《孝經說》曰：「故上下有別。」
公：平分也。从八从厶。八猶背也。韓非曰：背厶為公。
必：分極也。从八、弋，弋亦聲。
余：語之舒也。从八，舍省聲。

[book_title]釆部
釆：辨別也。象獸指爪分別也。凡釆之屬皆从釆。讀若辨。
番：獸足謂之番。从釆；田，象其掌。
宷：悉也。知宷諦也。从宀从釆。徐鍇曰：「宀，覆也。釆，别也。包覆而深别之。宷，悉也。」
悉：詳盡也。从心从釆。
釋：解也。从釆；釆，取其分別物也。从睪聲。

[book_title]半部
半：物中分也。从八从牛。牛為物大，可以分也。凡半之屬皆从半。
胖：半體肉也。一曰廣肉。从半从肉，半亦聲。
叛：半也。从半反聲。

[book_title]牛部
牛：大牲也。牛，件也；件，事理也。象角頭三、封㞑之形。凡牛之屬皆从牛。
牡：畜父也。从牛土聲。
犅：特牛也。从牛岡聲。
特：朴特，牛父也。从牛寺聲。
牝：畜母也。从牛匕聲。《易》曰：「畜牝牛，吉。」
犢：牛子也。从牛，瀆省聲。
㸬：二歲牛。从牛巿聲。
犙：三歲牛。从牛參聲。
牭：四歲牛。从牛从四，四亦聲。
犗：騬牛也。从牛害聲。
牻：白黑雜毛牛。从牛尨聲。
㹁：牻牛也。从牛京聲。《春秋傳》曰：「牻㹁。」
犡：牛白𦟝也。从牛厲聲。
𤙛：黃牛虎文。从牛余聲。讀若塗。
犖：駁牛也。从牛，勞省聲。
㸹：牛白𦟝也。从牛寽聲。
𤘾：牛駁如星。从牛平聲。
犥：牛黃白色。从牛麃聲。
犉：黃牛黑脣也。从牛𦎫聲。《詩》曰：「九十其犉。」
㹊：白牛也。从牛隺聲。
㹔：牛長𦟝也。从牛畺聲。
𤘸：牛徐行也。从牛𠬢聲。讀若滔。
犨：牛息聲。从牛雔聲。一曰牛名。
牟：牛鳴也。从牛，象其聲气从口出。
㹌：畜牷也。从牛産聲。
牲：牛完全。从牛生聲。
牷：牛純色。从牛全聲。
牽：引前也。从牛，象引牛之縻也。玄聲。
牿：牛馬牢也。从牛告聲。《周書》曰：「今惟牿牛馬。」
牢：閑，養牛馬圈也。从牛，冬省。取其四周帀也。
犓：以芻莖養牛也。从牛、芻，芻亦聲。《春秋國語》曰：「犓豢幾何。」
㹛：牛柔謹也。从牛夒聲。
𤛟：《易》曰：「𤛟牛乘馬。」从牛𤰈聲。
𤛿：耕也。从牛黎聲。
㹃：兩壁耕也。从牛非聲。一曰覆耕穜也。讀若匪。
㹗：牛羊無子也。从牛𠷎聲。讀若糗糧之糗。
牴：觸也。从牛氐聲。
𤜂：牛踶𤜂也。从牛衞聲。
㹂：牛很不從引也。从牛从臤，臤亦聲。一曰大皃。讀若賢。
牼：牛厀下骨也。从牛巠聲。《春秋傳》曰：「宋司馬牼字牛。」
𤘡：牛舌病也。从牛今聲。
犀：南徼外牛。一角在鼻，一角在頂，似豕。从牛㞑聲。
牣：牣，滿也。从牛刃聲。《詩》曰：「於牣魚躍。」
物：萬物也。牛為大物；天地之𢿙，起於牽牛，故从牛。勿聲。
犧：宗廟之牲也。从牛羲聲。賈侍中說：此非古字。
犍：犗牛也。从牛建聲。亦郡名。
犝：無角牛也。从牛童聲。古通用僮。

[book_title]犛部
犛：西南夷長髦牛也。从牛𠩺聲。凡犛之屬皆从犛。
氂：犛牛尾也。从犛省，从毛。
斄：彊曲毛，可以箸起衣。从犛省，來聲。

[book_title]告部
告：牛觸人，角箸橫木，所以告人也。从口从牛。《易》曰：「僮牛之告。」凡告之屬皆从告。
嚳：急告之甚也。从告，學省聲。

[book_title]口部
口：人所以言食也。象形。凡口之屬皆从口。
噭：吼也。从口敫聲。一曰噭，呼也。
噣：喙也。从口蜀聲。
喙：口也。从口彖聲。
吻：口邊也。从口勿聲。
嚨：喉也。从口龍聲。
㗋：咽也。从口侯聲。
噲：咽也。从口會聲。讀若快。一曰嚵，噲也。
吞：咽也。从口天聲。
咽：嗌也。从口因聲。
嗌：咽也。从口益聲。
喗：大口也。从口軍聲。
哆：張口也。从口多聲。
呱：小兒嗁聲。从口瓜聲。《詩》曰：「后稷呱矣。」
啾：小兒聲也。从口秋聲。
喤：小兒聲。从口皇聲。《詩》曰：「其泣喤喤。」
咺：朝鮮謂兒泣不止曰咺。从口，宣省聲。
唴：秦晉謂兒泣不止曰唴。从口羌聲。
咷：楚謂兒泣不止曰噭咷。从口兆聲。
喑：宋齊謂兒泣不止曰喑。从口音聲。
㘈：小兒有知也。从口疑聲。《詩》曰：「克岐克㘈。」
咳：小兒笑也。从口亥聲。
嗛：口有所銜也。从口兼聲。
咀：含味也。从口且聲。
啜：嘗也。从口叕聲。一曰喙也。
㗱：噍也。从口集聲。讀若集。
嚌：嘗也。从口齊聲。《周書》曰：「大保受同祭嚌。」
噍：齧也。从口焦聲。
吮：欶也。从口允聲。
𠻜：小㱃也。从口率聲。讀若㕞。
嚵：小𠻜也。从口毚聲。一曰喙也。
噬：啗也。喙也。从口筮聲。
啗：食也。从口臽聲。讀與含同。
嘰：小食也。从口幾聲。
㗘：噍皃。从口尃聲。
含：嗛也。从口今聲。
哺：哺咀也。从口甫聲。
味：滋味也。从口未聲。
嚛：食辛嚛也。从口樂聲。
𠿡：口滿食。从口窡聲。
噫：飽食息也。从口意聲。
嘽：喘息也。一曰喜也。从口單聲。《詩》曰：「嘽嘽駱馬。」
唾：口液也。从口𡍮聲。
咦：南陽謂大呼曰咦。从口夷聲。
呬：東夷謂息為呬。从口四聲。《詩》曰：「犬夷呬矣。」
喘：疾息也。从口耑聲。
呼：外息也。从口乎聲。
吸：內息也。从口及聲。
噓：吹也。从口虛聲。
吹：噓也。从口从欠。
喟：大息也。从口胃聲。
啍：口气也。从口𦎫聲。《詩》曰：「大車啍啍。」
嚏：悟解气也。从口疐聲。《詩》曰：「願言則嚏。」
𡂒：野人言之。从口質聲。
唫：口急也。从口金聲。
噤：口閉也。从口禁聲。
名：自命也。从口从夕。夕者，冥也。冥不相見，故以口自名。
吾：我，自稱也。从口五聲。
哲：知也。从口折聲。
君：尊也。从尹。發號，故从口。
命：使也。从口从令。
咨：謀事曰咨。从口次聲。
召：𧦝也。从口刀聲。
問：訊也。从口門聲。
唯：諾也。从口隹聲。
唱：導也。从口昌聲。
和：相譍也。从口禾聲。
咥：大笑也。从口至聲。《詩》曰：「咥其笑矣。」
啞：笑也。从口亞聲。《易》曰：「笑言啞啞。」
噱：大笑也。从口豦聲。
唏：笑也。从口，稀省聲。一曰哀痛不泣曰唏。
听：笑皃。从口斤聲。
呭：多言也。从口世聲。《詩》曰：「無然呭呭。」
𡂢：聲𡂢𡂢也。从口䲷聲。
咄：相謂也。从口出聲。
唉：譍也。从口矣聲。讀若埃。
哉：言之閒也。从口𢦔聲。
噂：聚語也。从口尊聲。《詩》曰：「噂沓背憎。」
咠：聶語也。从口从耳。《詩》曰：「咠咠幡幡。」
呷：吸呷也。从口甲聲。
嘒：小聲也。从口彗聲。《詩》曰：「嘒彼小星。」
嘫：語聲也。从口然聲。
唪：大笑也。从口奉聲。讀若《詩》曰「瓜瓞菶菶」。
嗔：盛气也。从口眞聲。《詩》曰：「振旅嗔嗔。」
嘌：疾也。从口𤐫聲。《詩》曰：「匪車嘌兮。」
嘑：唬也。从口虖聲。
喅：音聲喅喅然。从口昱聲。
嘯：吹聲也。从口肅聲。
台：說也。从口㠯聲。
嗂：喜也。从口䍃聲。
启：開也。从戶从口。
嗿：聲也。从口貪聲。《詩》曰：「有嗿其饁。」
咸：皆也。悉也。从口从戌。戌，悉也。
呈：平也。从口壬聲。
右：助也。从口从又。
啻：語時不啻也。从口帝聲。一曰啻，諟也。讀若鞮。
吉：善也。从士、口。
周：密也。从用、口。
唐：大言也。从口庚聲。
𠼡：誰也。从口、𢏚，又聲。𢏚，古文疇。
嘾：含深也。从口覃聲。
噎：飯窒也。从口壹聲。
嗢：咽也。从口𥁕聲。
哯：不歐而吐也。从口見聲。
吐：寫也。从口土聲。
噦：气啎也。从口歲聲。
咈：違也。从口弗聲。《周書》曰：「咈其耇長。」
嚘：語未定皃。从口憂聲。
吃：言蹇難也。从口气聲。
嗜：嗜欲，喜之也。从口耆聲。
啖：噍啖也。从口炎聲。一曰噉。
哽：語為舌所介也。从口更聲。讀若井級綆。
嘐：誇語也。从口翏聲。
啁：啁，嘐也。从口周聲。
哇：諂聲也。从口圭聲。讀若醫。
𠱫：語相訶歫也。从口歫䇂。䇂，惡聲也。讀若櫱。
吺：讘吺，多言也。从口，投省聲。
呧：苛也。从口氐聲。
呰：苛也。从口此聲。
嗻：遮也。从口庶聲。
唊：妄語也。从口夾聲。讀若莢。
嗑：多言也。从口盍聲。讀若甲。
嗙：謌聲。嗙喻也。从口㫄聲。司馬相如說，淮南宋蔡舞嗙喻也。
噧：高气多言也。从口，蠆省聲。《春秋傳》曰：「噧言。」
叴：高气也。从口九聲。臨淮有叴猶縣。
嘮：嘮呶，讙也。从口勞聲。
呶：讙聲也。从口奴聲。《詩》曰：「載號載呶。」
叱：訶也。从口七聲。
噴：吒也。从口賁聲。一曰鼓鼻。
吒：噴也。叱怒也。从口乇聲。
噊：危也。从口矞聲。
啐：驚也。从口卒聲。
唇：驚也。从口辰聲。
吁：驚也。从口于聲。
嘵：懼也。从口堯聲。《詩》曰：「唯予音之嘵嘵。」
嘖：大呼也。从口責聲。
嗷：眾口愁也。从口敖聲。《詩》曰：「哀鳴嗷嗷。」
唸：㕧也。从口念聲。《詩》曰：「民之方唸㕧。」
㕧：唸㕧，呻也。从口尸聲。
㘙：呻也。从口嚴聲。
呻：吟也。从口申聲。
吟：呻也。从口今聲。
嗞：嗟也。从口兹聲。
哤：哤異之言。从口尨聲。一曰雜語。讀若尨。
叫：嘑也。从口丩聲。
嘅：嘆也。从口旣聲。《詩》曰：「嘅其嘆矣。」
唌：語唌嘆也。从口延聲。
嘆：吞歎也。从口，歎省聲。一曰太息也。
喝：㵣也。从口曷聲。
哨：不容也。从口肖聲。
吪：動也。从口化聲。《詩》曰：「尚寐無吪。」
噆：嗛也。从口朁聲。
吝：恨惜也。从口文聲。《易》曰：「以往吝。」
各：異辭也。从口、夊。夊者，有行而止之，不相聽也。
否：不也。从口从不。
唁：弔生也。从口言聲。《詩》曰：「歸唁衞侯。」
哀：閔也。从口衣聲。
嗁：號也。从口虒聲。
嗀：歐皃。从口㱿聲。《春秋傳》曰：「君將嗀之。」
咼：口戾不正也。从口冎聲。
𠴫：嗼也。从口叔聲。
嗼：𠴫嗼也。从口莫聲。
舌：塞口也。从口，氒省聲。
嗾：使犬聲。从口族聲。《春秋傳》曰：「公嗾夫獒。」
吠：犬鳴也。从犬、口。
咆：噑也。从口包聲。
嗥：咆也。从口皐聲。
喈：鳥鳴聲。从口皆聲。一曰鳳皇鳴聲喈喈。
哮：豕驚聲也。从口孝聲。
喔：雞聲也。从口屋聲。
呝：喔也。从口戹聲。
咮：鳥口也。从口朱聲。
嚶：鳥鳴也。从口嬰聲。
啄：鳥食也。从口豖聲。
唬：嗁聲也。一曰虎聲。从口从虎。讀若暠。
呦：鹿鳴聲也。从口幼聲。
噳：麋鹿羣口相聚皃。从口虞聲。《詩》曰：「麀鹿噳噳。」
喁：魚口上見。从口禺聲。
局：促也。从口在尺下，復局之。一曰博，所以行棊。象形。
㕣：山閒陷泥地。从口，从水敗皃。讀若沇州之沇。九州之渥地也，故以沇名焉。
哦：吟也。从口我聲。
嗃：嗃嗃，嚴酷皃。从口高聲。
售：賣去手也。从口，雔省聲。《詩》曰：「賈用不售」。
噞：噞喁，魚口上見也。从口僉聲。
唳：鶴鳴也。从口戾聲。
喫：食也。从口契聲。
喚：𧦝也。从口奐聲。古通用奐。
咍：蚩笑也。从口从台。
嘲：謔也。从口朝聲。《漢書》通用啁。
呀：張口皃。从口牙聲。

[book_title]凵部
凵：張口也。象形。凡凵之屬皆从凵。

[book_title]吅部
吅：驚嘑也。从二口。凡吅之屬皆从吅。讀若讙。
𤕦：亂也。从爻、工、交、吅。一曰窒𤕦。讀若禳。
嚴：教命急也。从吅𠪚聲。
咢：譁訟也。从吅屰聲。
單：大也。从吅、红，吅亦聲。闕。
喌：呼雞重言之。从吅州聲。讀若祝。

[book_title]哭部
哭：哀聲也。从吅，獄省聲。凡哭之屬皆从哭。
喪：亾也。从哭从亾。會意。亾亦聲。

[book_title]走部
走：趨也。从夭、止。夭止者，屈也。凡走之屬皆从走。
趨：走也。从走芻聲。
赴：趨也。从走，仆省聲。
趣：疾也。从走取聲。
超：跳也。从走召聲。
趫：善緣木走之才。从走喬聲。讀若王子蹻。
赳：輕勁有才力也。从走丩聲。讀若鐈。
䞚：緣大木也。一曰行皃。从走支聲。
趮：疾也。从走喿聲。
趯：踊也。从走翟聲。
𧽸：蹠也。从走厥聲。
越：度也。从走戉聲。
趁：𧾍也。从走㐱聲。讀若塵。
𧾍：趁也。从走亶聲。
趞：趞趞也。一曰行皃。从走昔聲。
趬：行輕皃。一曰趬，舉足也。从走堯聲。
𧼏：急走也。从走弦聲。
趀：蒼卒也。从走𠂔聲。讀若資。
𧽤：輕行也。从走票聲。
𧼒：行皃。从走臤聲。讀若菣。
趥：行皃。从走酋聲。
䟉：行皃。从走蜀聲。讀若燭。
䞪：行皃。从走匠聲。讀若匠。
𧾝：走皃。从走㕡聲。讀若紃。
𧾯：走意。从走薊聲。讀若髽結之結。
𧼐：走意。从走囷聲。
趖：走意。从走坐聲。
𧾨：走意。从走憲聲。
𧾫：走意。从走臱聲。
䟈：走也。从走𢧜聲。讀若《詩》「威儀秩秩」。
䞥：走也。从走有聲。讀若又。
𧽋：走輕也。从走烏聲。讀若鄔。
𧾱：走顧皃。从走瞿聲。讀若劬。
䞿：走皃。从走，蹇省聲。
䞗：疑之，等䞗而去也。从走才聲。
𧺼：淺渡也。从走此聲。
赹：獨行也。从走勻聲。讀若煢。
𧾚：安行也。从走與聲。
起：能立也。从走巳聲。
𧻲：畱意也。从走里聲。讀若小兒孩。
𧽒：行也。从走臭聲。
趛：低頭疾行也。从走金聲。
趌：趌𧼨，怒走也。从走吉聲。
𧼨：趌𧼨也。从走曷聲
𧾎：疾也。从走瞏聲。讀若讙。
䞘：直行也。从走气聲。
𧾰：趨進𧾰如也。从走翼聲。
赽：踶也。从走，決省聲。
趩：行聲也。一曰不行皃。从走異聲。讀若敕。
趆：趨也。从走氐聲。
趍：趨趙，久也。从走多聲。
趙：趨趙也。从走肖聲。
赾：行難也。从走斤聲。讀若堇。
𧾣：走意也。从走夐聲。讀若繘。
趠：遠也。从走卓聲。
䟑：趠䟑也。从走龠聲。
𧾵：大步也。从走矍聲。
𧼪：超特也。从走契聲。
䟇：走也。从走幾聲。
𧼗：走也。从走岪聲。
𧽻：狂走也。从走矞聲。
䟂：行遲也。从走曼聲。
趉：走也。从走出聲。讀若無尾之屈。
趜：窮也。从走匊聲。
趑：趑趄，行不進也。从走次聲。
趄：趑趄也。从走且聲。
𧽐：蹇行𧽐𧽐也。从走虔聲。讀若愆。
䟒：行䟒趢也。一曰行曲𦟝皃。从走雚聲。
趢：䟒趢也。从走录聲。
䞭：行趚䞭也。从走夋聲。
𧻕：側行也。从走朿聲。《詩》曰：「謂地蓋厚，不敢不𧻕。」
䞨：半步也。从走圭聲。讀若跬同。
䞾：䞾騭，輕薄也。从走虒聲。讀若池。
䞳：僵也。从走咅聲。讀若匐。
䞣：距也。从走，㡿省聲。《漢令》曰：「䞣張百人。」
䟏：動也。从走樂聲。讀若《春秋傳》曰「輔䟏」。
趡：動也。从走隹聲。《春秋傳》曰：「盟于趡。」趡，地名。
𧻚：𧻚田，易居也。从走亘聲。
𧽍：走頓也。从走眞聲。讀若顚。
𧻹：喪辟𧻹。从走甬聲。
䟆：止行也。一曰竈上祭名。从走畢聲。
𧽯：進也。从走斬聲。
趧：趧𡝤，四夷之舞，各自有曲。从走是聲。
趒：雀行也。从走兆聲。
赶：舉尾走也。从走干聲。

[book_title]止部
止：下基也。象艸木出有址，故以止為足。凡止之屬皆从止。
歱：跟也。从止重聲。
𣥺：歫也。从止尚聲。
歭：䠧也。从止寺聲。
歫：止也。从止巨聲。一曰搶也。一曰超歫。
前：不行而進謂之歬。从止在舟上。
歷：過也。从止厤聲。
𣥹：至也。从止叔聲。
𣦢：人不能行也。从止辟聲。
歸：女嫁也。从止，从婦省，𠂤聲。
疌：疾也。从止从又。又，手也。屮聲。
疌：機下足所履者。从止从又，入聲。
𣥂：蹈也。从反止。讀若撻。
歰：不滑也。从四止。

[book_title]癶部
癶：足剌癶也。从止、𣥂。凡癶之屬皆从癶。讀若撥。
登：上車也。从癶、豆。象登車形。
癹：以足蹋夷艸。从癶从殳。《春秋傳》曰：「癹夷蘊崇之。」

[book_title]步部
步：行也。从止𣥂相背。凡步之屬皆从步。
歲：木星也。越歴二十八宿，宣徧陰陽，十二月一次。从步戌聲。律歴書名五星為五步。

[book_title]此部
此：止也。从止从匕。匕，相比次也。凡此之屬皆从此。
啙：窳也。闕。
㭰：識也。从此朿聲。一曰藏也。
些：語辭也。見《楚辭》。从此从二。其義未詳。

[book_title]正部
正：是也。从止，一以止。凡正之屬皆从正。
乏：《春秋傳》曰：「反正為乏。」

[book_title]是部
是：直也。从日、正。凡是之屬皆从是。
韙：是也。从是韋聲。《春秋傳》曰：「犯五不韙。」
尟：是少也。尟俱存也。从是、少。賈侍中說。

[book_title]辵部
辵：乍行乍止也。从彳从止。凡辵之屬皆从辵。讀若《春秋公羊傳》曰「辵階而走」。
迹：步處也。从辵亦聲。
𨘇：無違也。从辵𤛉聲。讀若害。
䢦：先道也。从辵率聲。
邁：遠行也。从辵，蠆省聲。
巡：延行皃。从辵川聲。
𨖏：恭謹行也。从辵㲃聲。讀若九。
𨑒：步行也。从辵土聲。
邎：行邎徑也。从辵䌛聲。
𨒌：正、行也。从辵正聲。
隨：从也。从辵，𡐦省聲。
䢌：行皃。从辵巿聲。
迋：往也。从辵王聲。《春秋傳》曰：「子無我迋。」
逝：往也。从辵折聲。讀若誓。
䢐：往也。从辵且聲。䢐，齊語。
述：循也。从辵术聲。
遵：循也。从辵尊聲。
適：之也。从辵啻聲。適，宋魯語。
過：度也。从辵咼聲。
遦：習也。从辵貫聲。
䢱：媟䢱也。从辵𧷏聲。
進：登也。从辵，閵省聲。
造：就也。从辵告聲。譚長說：造，上士也。
逾：𨒋進也。从辵俞聲。《周書》曰：「無敢昬逾。」
遝：䢔也。从辵眔聲。
䢔：遝也。从辵合聲。
迮：迮迮，起也。从辵，作省聲。
逪：迹逪也。从辵昔聲。
遄：往來𢿙也。从辵耑聲。《易》曰：「㠯事遄往。」
速：疾也。从辵束聲。
迅：疾也。从辵卂聲。
适：疾也。从辵𠯑聲。讀與括同。
逆：迎也。从辵屰聲。關東曰逆，關西曰迎。
迎：逢也。从辵卬聲。
䢒：會也。从辵交聲。
遇：逢也。从辵禺聲。
遭：遇也。从辵曹聲。一曰邐行。
遘：遇也。从辵冓聲。
逢：遇也。从辵，峯省聲。
遌：相遇驚也。从辵从㖾，㖾亦聲。
迪：道也。从辵由聲。
遞：更易也。从辵虒聲。
通：達也。从辵甬聲。
𨑭：迻也。从辵止聲。
迻：遷徙也。从辵多聲。
遷：登也。从辵𠨧聲。
運：迻徙也。从辵軍聲。
遁：遷也。一曰逃也。从辵盾聲。
遜：遁也。从辵孫聲。
返：還也。从辵从反，反亦聲。《商書》曰：「祖甲返。」
還：復也。从辵瞏聲。
選：遣也。从辵、巽，巽遣之；巽亦聲。一曰選，擇也。
送：遣也。从辵，㑞省。
遣：縱也。从辵𠳋聲。
邐：行邐邐也。从辵麗聲。
逮：唐逮，及也。从辵隶聲。
遲：徐行也。从辵犀聲。《詩》曰：「行道遲遲。」
邌：徐也。从辵黎聲。
遰：去也。从辵帶聲。
𨓯：行皃。从辵𣶒聲。
𨙔：不行也。从辵𩣷聲。讀若住。
逗：止也。从辵豆聲。
𨒅：曲行也。从辵只聲。
逶：逶迆，衺去之皃。从辵委聲。
迆：衺行也。从辵也聲。《夏書》曰：「東迆北，會于匯。」
遹：回避也。从辵矞聲。
避：回也。从辵辟聲。
違：離也。从辵韋聲。
遴：行難也。从辵㷠聲。《易》曰：「以往䢯。」
逡：復也。从辵夋聲。
䢑：怒不進也。从辵氐聲。
達：行不相遇也。从辵羍聲。《詩》曰：「挑兮達兮。」
逯：行謹逯逯也。从辵录聲。
迵：迵，迭也。从辵同聲。
迭：更迭也。从辵失聲。一曰达。
迷：或也。从辵米聲。
連：員連也。从辵从車。
逑：斂聚也。从辵求聲。《虞書》曰：「㫄逑孱功。」又曰：「怨匹曰逑。」
䢙：𣀩也。从辵貝聲。《周書》曰：「我興受其䢙。」
逭：逃也。从辵官聲。
遯：逃也。从辵从豚。
逋：亾也。从辵甫聲。
遺：亾也。从辵䝿聲。
遂：亾也。从辵㒸聲。
逃：亾也。从辵兆聲。
追：逐也。从辵𠂤聲。
逐：追也。从辵，从豚省。
逎：迫也。从辵酉聲。
近：附也。从辵斤聲。
邋：搚也。从辵巤聲。
迫：近也。从辵白聲。
𨖹：近也。从辵臸聲。
邇：近也。从辵爾聲。
遏：微止也。从辵曷聲。讀若桑蟲之蝎。
遮：遏也。从辵庶聲。
䢭：遮䢭也。从辵羨聲。
迣：迾也。晉趙曰迣。从辵丗聲。讀若寘。
迾：遮也。从辵𠛱聲。
迀：進也。从辵干聲。讀若干。
𨓲：過也。从辵侃聲。
遱：連遱也。从辵婁聲。
䢌：前頡也。从辵巿聲。賈侍中說：一讀若㭘，又若郅。
𨔣：𨔣互，令不得行也。从辵枷聲。
𨒋：踰也。从辵戉聲。《易》曰：「雜而不𨒋。」
逞：通也。从辵呈聲。楚謂疾行為逞。《春秋傳》曰：「何所不逞欲。」
遼：遠也。从辵尞聲。
遠：遼也。从辵袁聲。
逖：遠也。从辵狄聲。
迥：遠也。从辵冋聲。
逴：遠也。从辵卓聲。一曰蹇也。讀若棹苕之棹。
迂：避也。从辵于聲。
𨔥：目進極也。从辵𦘔聲。
邍：高平之野，人所登。从辵、备、录。闕。
道：所行道也。从辵从𩠐。一達謂之道。
遽：傳也。一曰窘也。从辵豦聲。
迒：獸迹也。从辵亢聲。
𨑩：至也。从辵弔聲。
𨘢：行垂崖也。从辵𦤝聲。
邂：邂逅，不期而遇也。从辵解聲。
逅：邂逅也。从辵后聲。
遑：急也。从辵皇聲。或从彳。
逼：近也。从辵畐聲。
𨘷：遠也。从辵䫉聲。
遐：遠也。从辵叚聲。
迄：至也。从辵气聲。
迸：散走也。从辵并聲。
透：跳也。過也。从辵秀聲。
邏：巡也。从辵羅聲。
迢：迢，遰也。从辵召聲。
逍：逍遥，猶翱翔也。从辵肖聲。
遥：逍遥也。又，遠也。从辵䍃聲。

[book_title]彳部
彳：小步也。象人脛三屬相連也。凡彳之屬皆从彳。
德：升也。从彳㥁聲。
徑：步道也。从彳巠聲。
復：往來也。从彳复聲。
𢔟：復也。从彳从柔，柔亦聲。
徎：徑行也。从彳呈聲。
往：之也。从彳㞷聲。
忂：行皃。从彳瞿聲。
彼：往，有所加也。从彳皮聲。
徼：循也。从彳敫聲。
循：行順也。从彳盾聲。
彶：急行也。从彳及聲。
𢕬：行皃。从彳歰聲。一曰此與馺同。
微：隱行也。从彳𢼸聲。《春秋傳》曰：「白公其徒微之。」
徥：徥徥，行皃。从彳是聲。《爾雅》曰：「徥，則也。」
徐：安行也。从彳余聲。
𢓡：行平易也。从彳夷聲。
𢖊：使也。从彳䛣聲。
𢓱：使也。从彳夆聲。讀若螽。
㣤：迹也。从彳戔聲。
徬：附行也。从彳㫄聲。
徯：待也。从彳奚聲。
待：竢也。从彳寺聲。
㣙：行㣙㣙也。从彳由聲。
徧：帀也。从彳扁聲。
徦：至也。从彳叚聲。
𢓴：卻也。一曰行遲也。从彳从日从夊。
後：遲也。从彳、幺、夊者，後也。
徲：久也。从彳犀聲。讀若遲。
很：不聽从也。一曰行難也。一曰盭也。从彳𥃩聲。
㣫：相迹也。从彳重聲。
得：行有所得也。从彳㝵聲。
徛：舉脛有渡也。从彳奇聲。
𢓈：行示也。从彳勻聲。《司馬法》：「斬以𢓈。」
律：均布也。从彳聿聲。
御：使馬也。从彳从卸。
亍：步止也。从反彳。讀若畜。

[book_title]廴部
廴：長行也。从彳引之。凡廴之屬皆从廴。
廷：朝中也。从廴壬聲。
𢌛：行也。从廴正聲。
建：立朝律也。从聿从廴。

[book_title]㢟部
㢟：安步㢟㢟也。从廴从止。凡㢟之屬皆从㢟。
延：長行也。从㢟丿聲。

[book_title]行部
行：人之步趨也。从彳从亍。凡行之屬皆从行。
術：邑中道也。从行术聲。
街：四通道也。从行圭聲。
衢：四達謂之衢。从行瞿聲。
𧘂：通道也。从行童聲。《春秋傳》曰：「及𧘂，以戈擊之。」
衕：通街也。从行同聲。
𧗸：迹也。从行戔聲。
衙：行皃。从行吾聲。
衎：行喜皃。从行干聲。
𧗳：行且賣也。从行从言。
𧗿：將衞也。从行率聲。
衞：宿衞也。从韋、帀，从行。行，列衞也。

[book_title]齒部
齒：口齗骨也。象口齒之形，止聲。凡齒之屬皆从齒。
齗：齒本也。从齒斤聲。
齔：毀齒也。男八月生齒，八歲而齔。女七月生齒，七歲而齔。从齒从七。
䶦：齒相值也。一曰齧也。从齒責聲。《春秋傳》曰：「晳䶦。」
齜：齒相齗也。一曰開口見齒之皃。从齒，柴省聲。讀若柴。
齘：齒相切也。从齒介聲。
齞：口張齒見。从齒只聲。
𪙊：齒差也。从齒兼聲。
齺：齒搚也。一曰齰也。一曰馬口中糜也。从齒芻聲。
齵：齒不正也。从齒禺聲。
䶥：齬齒也。从齒虘聲。
齱：齵也。从齒取聲。
𪙉：齒參差。从齒差聲。
𪘓：齒差跌皃。从齒佐聲。《春秋傳》曰：「鄭有子𪘓。」
齤：缺齒也。一曰曲齒。从齒𢍏聲。讀若權。
齳：無齒也。从齒軍聲。
齾：缺齒也。从齒獻聲。
䶙：齗腫也。从齒巨聲。
齯：老人齒。从齒兒聲。
齮：齧也。从齒奇聲。
𪗨：齚齒也。从齒出聲。
齰：齧也。从齒㫺聲。
䶢：齧也。从齒咸聲。
齦：齧也。从齒𥃩聲。
𪗙：齒見皃。从齒干聲。
𪘧：𪘧，齚也。从齒卒聲。
𪗿：齒分骨聲。从齒𠛱聲。讀若剌。
齩：齧骨也。从齒交聲。
𪙑：齒差也。从齒屑聲。讀若切。
𪗾：齒堅聲。从齒吉聲。
䶣：𪙌牙也。从齒豈聲。
齝：吐而噍也。从齒台聲。《爾雅》曰：「牛曰齝。」
齕：齧也。从齒气聲。
𪚁：齒見皃。从齒䏈聲。
齧：噬也。从齒㓞聲。
齭：齒傷酢也。从齒所聲。讀若楚。
齨：老人齒如臼也。一曰馬八歲齒臼也。从齒从臼，臼亦聲。
齬：齒不相值也。从齒吾聲。
齛：羊粻也。从齒丗聲。
齸：鹿麋粻。从齒益聲。
𪗻：齒堅也。从齒至聲。
䶤：齧骨聲。从齒从骨，骨亦聲。
𪗽：噍聲。从齒𠯑聲。
𪙍：噍堅也。从齒，博省聲。
齡：年也。从齒令聲。

[book_title]牙部
牙：牡齒也。象上下相錯之形。凡牙之屬皆从牙。
𤘌：武牙也。从牙从奇，奇亦聲。
𤘐：齒蠧也。从牙禹聲。

[book_title]足部
足：人之足也。在下。从止、口。凡足之屬皆从足。
蹏：足也。从足虒聲。
跟：足踵也。从足𥃩聲。
踝：足踝也。从足果聲。
跖：足下也。从足石聲。
踦：一足也。从足奇聲。
跪：拜也。从足危聲。
跽：長跪也。从足忌聲。
踧：行平易也。从足叔聲。《詩》曰：「踧踧周道。」
躣：行皃。从足瞿聲。
踖：長脛行也。从足㫺聲。一曰踧踖。
踽：䟽行皃。从足禹聲。《詩》曰：「獨行踽踽。」
𨄚：行皃。从足將聲。《詩》曰：「管磬蹡蹡。」
䠪：踐處也。从足，斷省聲。
䟔：趣越皃。从足卜聲。
踰：越也。从足俞聲。
䟠：輕也。从足戉聲。
蹻：舉足行高也。从足喬聲。《詩》曰：「小子蹻蹻。」
跾：疾也。長也。从足攸聲。
蹌：動也。从足倉聲。
踊：跳也。从足甬聲。
躋：登也。从足齊聲。《商書》曰：「予顚躋。」
躍：迅也。从足翟聲。
跧：蹴也。一曰卑也，絭也。从足全聲。
蹴：躡也。从足就聲。
躡：蹈也。从足聶聲。
跨：渡也。从足夸聲。
蹋：踐也。从足𦐇聲。
踄：蹈也。从足步聲。
蹈：踐也。从足舀聲。
躔：踐也。从足廛聲。
踐：履也。从足戔聲。
踵：追也。从足重聲。一曰往來皃。
踔：踶也。从足㔬聲。
蹛：踶也。从足帶聲。
蹩：踶也。从足敝聲。一曰跛也。
踶：躛也。从足是聲。
躛：衞也。从足衞聲。
䠟：䠟足也。从足執聲。
䟗：尌也。从足氏聲。
蹢：住足也。从足，適省聲。或曰蹢躅。賈侍中說：足垢也。
躅：蹢躅也。从足蜀聲。
踤：觸也。从足卒聲。一曰駭也。一曰蒼踤。
蹶：僵也。从足厥聲。一曰跳也。亦讀若橜。
跳：蹶也。从足兆聲。一曰躍也。
䟴：動也。从足辰聲。
䠧：歭䠧，不前也。从足屠聲。
𧿳：跳也。从足弗聲。
蹠：楚人謂跳躍曰蹠。从足庶聲。
𨃚：趿也。从足荅聲。
䠛：跳也。从足䍃聲。
趿：進足有所擷取也。从足及聲。《爾雅》曰：「趿謂之擷。」
䟺：步行獵跋也。从足貝聲。
躓：跲也。从足質聲。《詩》曰：「載躓其尾。」
跲：躓也。从足合聲。
跇：述也。从足丗聲。
蹎：跋也。从足眞聲。
跋：蹎跋也。从足犮聲。
蹐：小步也。从足𦟝聲。《詩》曰：「不敢不蹐。」
跌：踼也。从足失聲。一曰越也。
踼：跌踼也。从足昜聲。一曰搶也。
蹲：踞也。从足尊聲。
踞：蹲也。从足居聲。
𨃖：踞也。从足荂聲。
躩：足躩如也。从足矍聲。
踣：僵也。从足咅聲。《春秋傳》曰：「晉人踣之。」
跛：行不正也。从足皮聲。一曰足排之。讀若彼。
蹇：跛也。从足，寒省聲。
蹁：足不正也。从足扁聲。一曰拖後足馬。讀若苹。或曰徧。
䟸：脛肉也。一曰曲脛也。从足𢌳聲。讀若逵。
踒：足跌也。从足委聲。
跣：足親地也。从足先聲。
跔：天寒足跔也。从足句聲。
䠅：瘃足也。从足囷聲。
距：雞距也。从足巨聲。
躧：舞履也。从足麗聲。
䠍：足所履也。从足叚聲。
䠊：跀也。从足非聲。讀若匪。
跀：斷足也。从足月聲。
趽：曲脛馬也。从足方聲。讀與彭同。
趹：馬行皃。从足，決省聲。
趼：獸足企也。从足幵聲。
路：道也。从足从各。
蹸：轢也。从足㷠聲。
跂：足多指也。从足支聲。
蹮：蹁蹮，旋行。从足䙴聲。
蹭：蹭蹬，失道也。从足曾聲。
蹬：蹭蹬也。从足登聲。
蹉：蹉跎，失時也。从足差聲。
跎：蹉跎也。从足它聲。
蹙：迫也。从足戚聲。臣鉉等案：李善《文選注》通蹴字。
踸：踸踔，行無常皃。从足甚聲。

[book_title]疋部
疋：足也。上象腓腸，下从止。《弟子職》曰：「問疋何止。」古文以為《詩·大疋》字。亦以為足字。或曰胥字。一曰疋，記也。凡疋之屬皆从疋。
𤴙：門戶疏䆫也。从疋，疋亦聲。囪象𤴙形。讀若疏。
𤕟：通也。从爻从疋，疋亦聲。

[book_title]品部
品：眾庶也。从三口。凡品之屬皆从品。
喦：多言也。从品相連。《春秋傳》曰：「次于喦北。」讀與聶同。
喿：鳥羣鳴也。从品在木上。

[book_title]龠部
龠：樂之竹管，三孔，以和眾聲也。从品、侖。侖，理也。凡龠之屬皆从龠。
䶴：䶴，音律管壎之樂也。从龠炊聲。
䶵：管樂也。从龠虒聲。
龢：調也。从龠禾聲。讀與和同。
龤：樂和龤也。从龠皆聲。《虞書》曰：「八音克龤。」

[book_title]冊部
冊：符命也。諸矦進受於王也。象其札一長一短，中有二編之形。凡冊之屬皆从冊。
嗣：諸侯嗣國也。从冊从口，司聲。
扁：署也。从戶、冊。戶冊者，署門戶之文也。
[book_chapter]卷四

[book_title]㗊部
㗊：眾口也。从四口。凡㗊之屬皆从㗊。讀若戢。又讀若呶。
嚚：語聲也。从㗊臣聲。
囂：聲也。气出頭上。从㗊从頁。頁，首也。
嘂：高聲也。一曰大呼也。从㗊丩聲。《春秋公羊傳》曰：「魯昭公叫然而哭。」
𡅻：呼也。从㗊萈聲。讀若讙。
器：皿也。象器之口，犬所以守之。

[book_title]舌部
舌：在口，所以言也、別味也。从干从口，干亦聲。凡舌之屬皆从舌。
𦧥：歠也。从舌沓聲。
舓：以舌取食也。从舌易聲。

[book_title]干部
干：犯也。从反入，从一。凡干之屬皆从干。
𢆉：㨖也。从干。入一為干，入二為𢆉。讀若能。言稍甚也。
屰：不順也。从干下屮。屰之也。

[book_title]𧮫部
𧮫：口上阿也。从口，上象其理。凡𧮫之屬皆从𧮫。
㐁：舌皃。从𧮫省。象形。

[book_title]只部
只：語巳詞也。从口，象气下引之形。凡只之屬皆从只。
𠷓：聲也。从只甹聲。讀若聲。

[book_title]㕯部
㕯：言之訥也。从口从內。凡㕯之屬皆从㕯。
矞：以錐有所穿也。从矛从㕯。一曰滿有所出也。
商：从外知內也。从㕯，章省聲。

[book_title]句部
句：曲也。从口丩聲。凡句之屬皆从句。
拘：止也。从句从手，句亦聲。
笱：曲竹捕魚笱也。从竹从句，句亦聲。
鉤：曲也。从金从句，句亦聲。

[book_title]丩部
丩：相糾繚也。一曰瓜瓠結丩起。象形。凡丩之屬皆从丩。
𦱠：艸之相丩者。从茻从丩，丩亦聲。
糾：繩三合也。从糸、丩。

[book_title]古部
古：故也。从十、口。識前言者也。凡古之屬皆从古。
嘏：大遠也。从古叚聲。

[book_title]十部
十：數之具也。一為東西，丨為南北，則四方中央備矣。凡十之屬皆从十。
丈：十尺也。从又持十。
千：十百也。从十从人。
肸：響，布也。从十从䏌。
卙：卙卙，盛也。从十从甚。汝南名蠶盛曰卙。
博：大通也。从十从尃。尃，布也。
㔹：材十人也。从十力聲。
廿：二十并也。古文省。
𠦫：詞之𠦫矣。从十咠聲。

[book_title]卅部
卅：三十并也。古文省。凡卅之屬皆从卅。
世：三十年為一丗。从卅而曳長之。亦取其聲也。

[book_title]言部
言：直言曰言，論難曰語。从口䇂聲。凡言之屬皆从言。
譻：聲也。从言賏聲。
謦：欬也。从言殸聲。殸，籒文磬字。
語：論也。从言吾聲。
談：語也。从言炎聲。
謂：報也。从言胃聲。
諒：信也。从言京聲。
詵：致言也。从言从先，先亦聲。《詩》曰：「螽斯羽詵詵兮。」
請：謁也。从言青聲。
謁：白也。从言曷聲。
許：聽也。从言午聲。
諾：𧭭也。从言若聲。
𧭭：以言對也。从言𨿳聲。
讎：猶𧭭也。从言雔聲。
諸：辯也。从言者聲。
詩：志也。从言寺聲。
讖：驗也。从言韱聲。
諷：誦也。从言風聲。
誦：諷也。从言甬聲。
讀：誦書也。从言賣聲。
𠶷：快也。从言从中。
訓：說教也。从言川聲。
誨：曉教也。从言每聲。
譔：專教也。从言巽聲。
譬：諭也。从言辟聲。
謜：徐語也。从言原聲。《孟子》曰：「故謜謜而來。」
詇：早知也。从言央聲。
諭：告也。从言俞聲。
詖：辯論也。古文以為頗字。从言皮聲。
諄：告曉之孰也。从言𦎫聲。讀若庉。
謘：語諄謘也。从言屖聲。
詻：論訟也。《傳》曰：「詻詻孔子容。」从言各聲。
誾：和說而諍也。从言門聲。
謀：慮難曰謀。从言某聲。
謨：議謀也。从言莫聲。《虞書》曰：「咎繇謨。」
訪：汎謀曰訪。从言方聲。
諏：聚謀也。从言取聲。
論：議也。从言侖聲。
議：語也。从言義聲。
訂：平議也。从言丁聲。
詳：審議也。从言羊聲。
諟：理也。从言是聲。
諦：審也。从言帝聲。
識：常也。一曰知也。从言戠聲。
訊：問也。从言卂聲。
詧：言微親詧也。从言，察省聲。
謹：愼也。从言堇聲。
䚮：厚也。从言乃聲。
諶：誠諦也。从言甚聲。《詩》曰：「天難諶斯。」
信：誠也。从人从言。會意。
訦：燕、代、東齊謂信訦。从言冘聲。
誠：信也。从言成聲。
誡：敕也。从言戒聲。
誋：誡也。从言忌聲。
諱：誋也。从言韋聲。
誥：告也。从言告聲。
詔：告也。从言从召，召亦聲。
誓：約束也。从言折聲。
譣：問也。从言僉聲。《周書》曰：「勿以譣人。」
詁：訓故言也。从言古聲。《詩》曰詁訓。
藹：臣盡力之美。从言葛聲。《詩》曰：「譪譪王多吉士。」
誎：餔旋促也。从言束聲。
諝：知也。从言胥聲。
証：諫也。从言正聲。
諫：証也。从言柬聲。
諗：深諫也。从言念聲。《春秋傳》曰：「辛伯諗周桓公。」
課：試也。从言果聲。
試：用也。从言式聲。《虞書》曰：「明試以功。」
諴：和也。从言咸聲。《周書》曰：「不能諴于小民。」
䚻：徒歌。从言、肉。
詮：具也。从言全聲。
訢：喜也。从言斤聲。
說：說，釋也。从言、兌。一曰談說。
計：會也。筭也。从言从十。
諧：詥也。从言皆聲。
詥：諧也。从言合聲。
調：和也。从言周聲。
話：合會善言也。从言𠯑聲。《傳》曰：「告之話言。」
諈：諈諉，纍也。从言𡍮聲。
諉：纍也。从言委聲。
警：戒也。从言从敬，敬亦聲。
謐：靜語也。从言𥁑聲。一曰無聲也。
謙：敬也。从言兼聲。
𧧼：人所宜也。从言从宜，宜亦聲。
詡：大言也。从言羽聲。
諓：善言也。从言戔聲。一曰謔也。
誐：嘉善也。从言我聲。《詩》曰：「誐以溢我。」
詷：共也。一曰譀也。从言同聲。《周書》曰：「在夏后之詷。」
設：施陳也。从言从殳。殳，使人也。
護：救視也。从言蒦聲。
譞：譞，慧也。从言，圜省聲。
誧：大也。一曰人相助也。从言甫聲。讀若逋。
諰：思之意。从言从思。
託：寄也。从言乇聲。
記：疏也。从言己聲。
譽：稱也。从言與聲。
譒：𢾭也。从言番聲。《商書》曰：「王譒告之。」
謝：辤去也。从言䠶聲。
謳：齊歌也。从言區聲。
詠：歌也。从言永聲。
諍：止也。从言爭聲。
𧦝：召也。从言乎聲。
謼：𧦝謼也。从言虖聲。
訖：止也。从言气聲。
諺：傳言也。从言彥聲。
訝：相迎也。从言牙聲。《周禮》曰：「諸侯有卿訝發。」
詣：𠋫至也。从言旨聲。
講：和解也。从言冓聲。
謄：迻書也。从言朕聲。
訒：頓也。从言刃聲。《論語》曰：「其言也訒。」
訥：言難也。从言从內。
謯：謯，娽也。从言虘聲。
𧧹：待也。从言伿聲。讀若䭆。
譥：痛呼也。从言敫聲。
譊：恚呼也。从言堯聲。
謍：小聲也。从言，熒省聲。《詩》曰：「謍謍青蠅。」
諎：大聲也。从言昔聲。讀若笮。
諛：諂也。从言㬰聲。
讇：諛也。从言閻聲。
諼：詐也。从言爰聲。
謷：不肖人也。从言敖聲。一曰哭不止，悲聲謷謷。
訹：誘也。从言术聲。
詑：沇州謂欺曰詑。从言它聲。
謾：欺也。从言曼聲。
譇：譇拏，羞窮也。从言奢聲。
𧧻：慙語也。从言作聲。
謺：謺讘也。从言執聲。
謰：謰謱也。从言連聲。
謱：謰謱也。从言婁聲。
詒：相欺詒也。一曰遺也。从言台聲。
謲：相怒使也。从言參聲。
誑：欺也。从言狂聲。
譺：騃也。从言疑聲。
𧬮：相誤也。从言𥈀聲。
訕：𧩂也。从言山聲。
譏：誹也。从言幾聲。
誣：加也。从言巫聲。
誹：𧩂也。从言非聲。
謗：毀也。从言㫄聲。
譸：詶也。从言壽聲。讀若醻。《周書》曰：「無或譸張為幻。」
詶：譸也。从言州聲。
詛：詶也。从言且聲。
䛆：詶也。从言由聲。
誃：離別也。从言多聲。讀若《論語》「跢予之足」。周景王作洛陽誃臺。
誖：亂也。从言孛聲。
䜌：亂也。一曰治也。一曰不絕也。从言、絲。
誤：謬也。从言吳聲。
詿：誤也。从言圭聲。
誒：可惡之辭。从言矣聲。一曰誒然。《春秋傳》曰：「誒誒出出。」
譆：痛也。从言喜聲。
詯：膽气滿聲在人上。从言自聲。讀若反目相睞。
謧：謧詍，多言也。从言离聲。
詍：多言也。从言世聲。《詩》曰：「無然詍詍。」
訾：不思稱意也。从言此聲。《詩》曰：「翕翕訿訿。」
䛬：往來言也。一曰小兒未能正言也。一曰祝也。从言匋聲。
𧧛：𧧛𧧛，多語也。从言冄聲。樂浪有𧧛邯縣。
䜚：語相反䜚也。从言遝聲。
誻：䜚誻也。从言沓聲。
詽：諍語詽詽也。从言幵聲。
讗：言壯㒵。一曰數相怒也。从言巂聲。讀若畫。
訇：騃言聲。从言，勻省聲。漢中西城有訇鄉。又讀若玄。
諞：便巧言也。从言扁聲。《周書》曰：「𢧵𢧵善諞言。」《論語》曰：「友諞佞。」
𧭹：匹也。从言頻聲。
𧥣：扣也。如求婦先𧥣叕之。从言从口，口亦聲。
誽：言相誽司也。从言兒聲。
誂：相呼誘也。从言兆聲。
譄：加也。从言，从曾聲。
詄：忘也。从言失聲。
諅：忌也。从言其聲。《周書》曰：「上不諅于凶德。」
譀：誕也。从言敢聲。
誇：譀也。从言夸聲。
誕：詞誕也。从言延聲。
䜕：譀也。从言萬聲。
謔：戲也。从言虐聲。《詩》曰：「善戲謔兮。」
詪：眼戾也。从言𥃩聲。
訌：䜋也。从言工聲。《詩》曰：「蟊賊內訌。」
䜋：中止也。从言貴聲。《司馬法》曰：「師多則人䜋。」䜋，止也。
𧬨：聲也。从言歲聲。《詩》曰：「有𧬨其聲。」
諣：疾言也。从言咼聲。
𧮓：譟也。从言魋聲。
譟：擾也。从言喿聲。
訆：大呼也。从言丩聲。《春秋傳》曰：「或訆于宋大廟。」
諕：號也。从言从虎。
讙：譁也。从言雚聲。
譁：讙也。从言華聲。
謣：妄言也。从言雩聲。
譌：譌言也。从言為聲。《詩》曰：「民之譌言。」
謬：狂者之妄言也。从言翏聲。
詤：夢言也。从言巟聲。
謈：大呼自勉也。从言，暴省聲。
訬：訬，擾也。一曰訬，獪。从言少聲。讀若毚。
諆：欺也。从言其聲。
譎：權詐也。益、梁曰謬欺，天下曰譎。从言矞聲。
詐：欺也。从言乍聲。
訏：詭譌也。从言于聲。一曰訏，𧪰。齊、楚謂信曰訏。
𧪘：咨也。一曰痛惜也。从言差聲。
讋：失气言。一曰不止也。从言，龖省聲。傅毅讀若慴。
謵：言謵讋也。从言習聲。
䛩：相毀也。从言亞聲。一曰畏亞。
䜐：相毀也。从言，隨省聲。
𧮑：嗑也。从言闒聲。
詾：說也。从言匈聲。
訟：爭也。从言公聲。曰：謌訟。
謓：恚也。从言眞聲。賈侍中說：謓，笑。一曰讀若振。
讘：多言也。从言聶聲。河東有狐讘縣。
訶：大言而怒也。从言可聲。
𧧰：訐也。从言臣聲。讀若指。
訐：面相厈罪，相告訐也。从言干聲。
訴：告也。从言，厈省聲。《論語》曰：「訴子路於季孫。」
譖：愬也。从言朁聲。
讒：譖也。从言毚聲。
譴：謫問也。从言遣聲。
謫：罰也。从言啻聲。
諯：數也。一曰相讓也。从言耑聲。讀若專。
讓：相責讓。从言襄聲。
譙：嬈譊也。从言焦聲。讀若嚼。
𧧒：數諫也。从言朿聲。
誶：讓也。从言卒聲。《國語》曰：「誶申胥。」
詰：問也。从言吉聲。
𧫢：責望也。从言望聲。
詭：責也。从言危聲。
證：告也。从言登聲。
詘：詰詘也。一曰屈襞。从言出聲。
𧧁：尉也。从言夗聲。
詗：知處告言之。从言冋聲。
讂：流言也。从言夐聲。
詆：苛也。一曰訶也。从言氐聲。
誰：何也。从言隹聲。
諽：飾也。一曰更也。从言革聲。讀若戒。
讕：怟讕也。从言闌聲。
診：視也。从言㐱聲。
𧪷：悲聲也。从言，斯省聲。
訧：罪也。从言尤聲。《周書》曰：「報以庶訧。」
誅：討也。从言朱聲。
討：治也。从言从寸。
諳：悉也。从言音聲。
讄：禱也。累功德以求福。《論語》云：「讄曰：『禱尔于上下神祇。』」从言，纍省聲。
諡：行之迹也。从言、兮、皿。闕。
誄：諡也。从言耒聲。
謑：恥也。从言奚聲。
詬：謑詬，恥也。从言后聲。
諜：軍中反閒也。从言枼聲。
該：軍中約也。从言亥聲。讀若心中滿該。
譯：傳譯四夷之言者。从言睪聲。
訄：迫也。从言九聲。讀若求。
謚：笑皃。从言益聲。
譶：疾言也。从三言。讀若沓。
詢：謀也。从言旬聲。
讜：直言也。从言黨聲。
譜：籍録也。从言普聲。《史記》从並。
詎：詎犹豈也。从言巨聲。
𧩮：小也。誘也。从言叜聲。《禮記》曰：「足以𧩮聞。」
謎：隱語也。从言、迷，迷亦聲。
誌：記誌也。从言志聲。
訣：訣别也。一曰法也。从言，決省聲。

[book_title]誩部
誩：競言也。从二言。凡誩之屬皆从誩。讀若競。
譱：吉也。从誩从羊。此與義美同意。
競：彊語也。一曰逐也。从誩，从二人。
讟：痛怨也。从誩𧷏聲。《春秋傳》曰：「民無怨讟。」

[book_title]音部
音：聲也。生於心，有節於外，謂之音。宮商角徵羽，聲；絲竹金石匏土革木，音也。从言含一。凡音之屬皆从音。
響：聲也。从音鄉聲。
韽：下徹聲。从音酓聲。
韶：虞舜樂也。《書》曰：「《簫韶》九成，鳳皇來儀。」从音召聲。
章：樂竟為一章。从音从十。十，數之終也。
竟：樂曲盡為竟。从音从人。
韻：和也。从音員聲。裴光遠云：古與均同。未知其審。

[book_title]䇂部
䇂：辠也。从干、二。二，古文上字。凡䇂之屬皆从䇂。讀若愆。張林說。
童：男有辠曰奴，奴曰童，女曰妾。从䇂，重省聲。
妾：有辠女子，給事之得接於君者。从䇂从女。《春秋》云：「女為人妾。」妾，不娉也。

[book_title]丵部
丵：叢生艸也。象丵嶽相竝出也。凡丵之屬皆从丵。讀若浞。
業：大版也。所以飾縣鍾鼓。捷業如鋸齒，以白畫之。象其鉏鋙相承也。从丵从巾。巾象版。《詩》曰：「巨業維樅。」
叢：聚也。从丵取聲。
對：譍無方也。从丵从口从寸。

[book_title]菐部
菐：瀆菐也。从丵从廾，廾亦聲。凡菐之屬皆从菐。
僕：給事者。从人从菐，菐亦聲。
𠔯：賦事也。从菐从八。八，分之也。八亦聲。讀若頒。一曰讀若非。

[book_title]𠬞部
𠬞：竦手也。从𠂇从又。凡廾之屬皆从廾。今變隸作廾。
奉：承也。从手从廾，𡴀聲。
丞：翊也。从廾从卩从山。山高，奉承之義。
奐：取奐也。一曰大也。从廾，夐省。
弇：蓋也。从廾从合。
𢍰：引給也。从廾睪聲。
𢍉：舉也。从廾甶聲。《春秋傳》曰：「晉人或以廣墜，楚人𢍉之。」黃顥說：廣車陷，楚人為舉之。杜林以為騏麟字。
异：舉也。从廾㠯聲。《虞書》曰：「岳曰：异哉！」
弄：玩也。从廾持玉。
𢌻：兩手盛也。从廾𡴆聲。
𢍏：摶飯也。从廾釆聲。釆，古文辦字。讀若書卷。
𢌳：持弩拊。从廾、肉。讀若逵。
戒：警也。从廾持戈，以戒不虞。
兵：械也。从廾持斤，并力之皃。
龏：慤也。从廾龍聲。
弈：圍棊也。从廾亦聲。《論語》曰：「不有博弈者乎！」
具：共置也。从廾，从貝省。古以貝為貨。

[book_title]𠬜部
𠬜：引也。从反廾。凡𠬜之屬皆从𠬜。今變隸作大。
樊：鷙不行也。从𠬜从棥，棥亦聲。
奱：樊也。从𠬜䜌聲。

[book_title]共部
共：同也。从廿、廾。凡共之屬皆从共。
龔：給也。从共龍聲。

[book_title]異部
異：分也。从廾从畀。畀，予也。凡異之屬皆从異。
戴：分物得增益曰戴。从異𢦔聲。

[book_title]舁部
舁：共舉也。从𦥑从廾。凡舁之屬皆从舁。讀若余。
𢍱：升高也。从舁囟聲。
𠨧：𢍱或从卩。
與：黨與也。从舁从与。
興：起也。从舁从同。同力也。

[book_title]𦥑部
𦥑：叉手也。从纟、纠。凡𦥑之屬皆从𦥑。
要：身中也。象人要自𦥑之形。从𦥑，交省聲。

[book_title]䢅部
䢅：早昧爽也。从𦥑从辰。辰，時也。辰亦聲。𠃨夕為𡖊，臼辰為䢅，皆同意。凡䢅之屬皆从䢅。
䢉：耕也。从䢅囟聲。

[book_title]爨部
爨：齊謂之炊爨。𦥑象持甑，冂為竈口，廾推林內火。凡爨之屬皆从爨。
𦦧：所以枝鬲者。从爨省，鬲省。
釁：血祭也。象祭竈也。从爨省，从酉。酉，所以祭也。从分，分亦聲。

[book_title]革部
革：獸皮治去其毛，革更之。象古文革之形。凡革之屬皆从革。
鞹：去毛皮也。《論語》曰：「虎豹之鞹。」从革郭聲。
靬：靬，乾革也。武威有麗靬縣。从革干聲。
𩊚：生革可以為縷束也。从革各聲。
鞄：柔革工也。从革包聲。讀若朴。《周禮》曰：「柔皮之工鮑氏。」鞄卽鮑也。
䩵：攻皮治鼓工也。从革軍聲。讀若運。
鞣：耎也。从革从柔，柔亦聲。
靼：柔革也。从革，从旦聲。
鞼：韋繡也。从革貴聲。
鞶：大帶也。《易》曰：「或錫之鞶帶。」男子帶鞶，婦人帶絲。从革般聲。
鞏：以韋束也。《易》曰：「鞏用黃牛之革。」从革巩聲。
鞔：履空也。从革免聲。
靸：小兒履也。从革及聲。讀若沓。
䩕：䩕角，鞮屬。从革卬聲。
鞮：革履也。从革是聲。
䩡：鞮䩡沙也。从革从夾，夾亦聲。
𩌦：鞮屬。从革徙聲。
鞵：革生鞮也。从革奚聲。
靪：補履下也。从革丁聲。
鞠：蹋鞠也。从革匊聲。
鞀：鞀遼也。从革召聲。
𩌑：量物之𩌑。一曰抒井𩌑。古以革。从革冤聲。
鞞：刀室也。从革卑聲。
鞎：車革前曰鞎。从革艮聲。
鞃：車軾也。从革弘聲。《詩》曰：「鞹鞃淺幭。」讀若穹。
鞪：車軸束也。从革敄聲。
䩛：車束也。从革必聲。
𩎑：車衡三束也。曲轅𩎈縛，直轅𨏉縛。从革爨聲。讀若《論語》「鑽燧」之「鑽」。
𩊝：蓋杠絲也。从革旨聲。
鞁：車駕具也。从革皮聲。
鞥：轡鞥。从革弇聲。讀若譍。一曰龍頭繞者。
靶：轡革也。从革巴聲。
𩎍：著掖鞥也。从革顯聲。
靳：當膺也。从革斤聲。
䩶：驂具也。从革𧈪聲。讀若騁蜃。
靷：引軸也。从革引聲。
䩪：車鞁具也。从革官聲。
𩊪：車鞁具也。从革豆聲。
䩒：輨內環靼也。从革于聲。
𩌏：車下索也。从革尃聲。
𩋊：車具也。从革奄聲。
𩋁：車具也。从革叕聲。
鞌：馬鞁具也。从革从安。
䩸：鞌毳飾也。从革茸聲。
䩞：鞌飾。从革占聲。
鞈：防汗也。从革合聲。
勒：馬頭絡銜也。从革力聲。
鞙：大車縛軛靼。从革肙聲。
𩋠：勒靼也。从革面聲。
靲：鞮也。从革今聲。
鞬：所以戢弓矢。从革建聲。
韇：弓矢韇也。从革𧷏聲。
䪎：緌也。从革巂聲。
䩯：急也。从革亟聲。
鞭：驅也。从革𠊳聲。
鞅：頸靼也。从革央聲。
韄：佩刀絲也。从革蒦聲。
𩉺：馬尾駝也。从革它聲。今之般緧。
䩤：繫牛脛也。从革見聲。
鞘：刀室也。从革肖聲。
韉：馬鞁具也。从革薦聲。
鞾：鞮屬。从革華聲。
靮：馬羈也。从革勺聲。

[book_title]鬲部
鬲：鼎屬。實五觳。斗二升曰觳。象腹交文，三足。凡鬲之屬皆从鬲。
䰙：三足鍑也。一曰滫米器也。从鬲支聲。
鬹：三足釜也。有柄喙。讀若嬀。从鬲規聲。
鬷：釜屬。从鬲㚇聲。
𩰫：秦名土釜曰𩰫。从鬲𡕒聲。讀若過。
鬵：大釜也。一曰鼎大上小下若甑曰鬵。从鬲兓聲。讀若岑。
䰝：鬵屬。从鬲曾聲。
鬴：鍑屬。从鬲甫聲。
鬳：鬲屬。从鬲虍聲。
融：炊气上出也。从鬲，蟲省聲。
𩱴：炊气㒵。从鬲嚻聲。
𩰱：煑也。从鬲羊聲。
𩰾：涫也。从鬲沸聲。

[book_title]䰜部
䰜：㽁也。古文亦鬲字。象孰飪五味气上出也。凡䰜之屬皆从𩰲。
𩱡：鬻也。从𩰲侃聲。
鬻：䭈也。从𩰲米聲。
𩱍：䭈也。从𩰲古聲。
𩱧：五味盉羹也。从𩰲从羔。《詩》曰：「亦有和𩱧。」
𩱫：鼎實。惟葦及蒲。陳畱謂䭈為𩱫。从𩰲速聲。
𩱱：鬻也。从𩰲毓聲。
𩱷：涼州謂鬻為𩱸。从𩰲𥽘聲。
𩱓：粉餅也。从𩰲耳聲。
𩱦：𤎅也。从𩰲芻聲。
𩱲：內肉及菜湯中薄出之。从𩰲翟聲。
䰞：孚也。从𩰲者聲。
𩱚：吹聲沸也。从𩰲孛聲。

[book_title]爪部
爪：丮也。覆手曰爪。象形。凡爪之屬皆从爪。
孚：卵孚也。从爪从子。一曰信也。
為：母猴也。其為禽好爪。爪，母猴象也。下腹為母猴形。王育曰：「爪，象形也。」
𤓯：亦丮也。从反爪。闕。

[book_title]丮部
丮：持也。象手有所丮據也。凡丮之屬皆从丮。讀若𢧢。
𡎐：種也。从坴、丮。持亟種之。《書》曰：「我𡎐黍稷。」
𦏧：食飪也。从丮𦎫聲。《易》曰：「孰飪。」
𩛥：設飪也。从丮从食，才聲。讀若載。
𢀜：袌也。从丮工聲。
谻：相踦之也。从丮𧮫聲。
𢦚：擊踝也。从丮从戈。讀若踝。
𠩀：拖持也。从反丮。闕。

[book_title]鬥部
鬥：兩士相對，兵杖在後，象鬥之形。凡鬥之屬皆从鬥。
鬭：遇也。从鬥斲聲。
鬨：鬭也。从鬥共聲。《孟子》曰：「鄒與魯鬨。」
䰘：經繆殺也。从鬥翏聲。
鬮：鬭取也。从鬥龜聲。讀若三合繩糾。
𩰞：智少力劣也。从鬥爾聲。
𩰟：鬭連結𩰝紛相牽也。从鬥燹聲。
𩰗：鬭也。从鬥，賓省聲。讀若賓。
鬩：恆訟也。《詩》云：「兄弟鬩于牆。」从鬥从兒。兒，善訟者也。
𩰎：試力士錘也。从鬥从戈。或从戰省。讀若縣。
鬧：不静也。从市、鬥。

[book_title]又部
又：手也。象形。三指者，手之𠛱多略不過三也。凡又之屬皆从又。
右：手口相助也。从又从口。
厷：臂上也。从又，从古文。
叉：手指相錯也。从又，象叉之形。
㕚：手足甲也。从又，象㕚形。
父：矩也。家長率教者。从又舉杖。
叜：老也。从又从灾。闕。
燮：和也。从言从又、炎。籒文𤎬从𢆉。𢆉，音飪。讀若溼。
曼：引也。从又冒聲。
𠭙：引也。从又𢑚聲。𢑚，古文申。
夬：分決也。从又，纡象決形。
尹：治也。从又、丿，握事者也。
𠭯：又卑也。从又虘聲。
𠭰：引也。从又𠩺聲。
㕞：拭也。从又持巾在尸下。
及：逮也。从又从人。
秉：禾束也。从又持禾。
反：覆也。从又，厂反形。
𠬝：治也。从又从卪。卪，事之節也。
𠬢：滑也。《詩》云：「𠬢兮達兮。」从又、屮。一曰取也。
𠭥：楚人謂卜問吉凶曰𠭥。从又持祟，祟亦聲。讀若贅。
叔：拾也。从又尗聲。汝南名收芌為叔。
𠬸：入水有所取也。从又在囘下。囘，古文回。回，淵水也。讀若沫。
取：捕取也。从又从耳。《周禮》：「獲者取左耳。」《司馬法》曰：「載獻聝。」聝者，耳也。
彗：掃竹也。从又持甡。
叚：借也。闕。
友：同𢖽為友。从二又。相交友也。
度：法制也。从又，庶省聲。

[book_title]𠂇部
𠂇：𠂇手也。象形。凡𠂇之屬皆从𠂇。
卑：賤也。執事也。从𠂇、甲。

[book_title]史部
史：記事者也。从又持中。中，正也。凡史之屬皆从史。
事：職也。从史，之省聲。

[book_title]支部
支：去竹之枝也。从手持半竹。凡支之屬皆从支。
攲：持去也。从支奇聲。

[book_title]𦘒部
𦘒：手之疌巧也。从又持巾。凡𦘒之屬皆从𦘒。
𢄥：習也。从𦘒㣇聲。
肅：持事振敬也。从𦘒在𣶒上，戰戰兢兢也。

[book_title]聿部
聿：所以書也。楚謂之聿，吳謂之不律，燕謂之弗。从𦘒一聲。凡聿之屬皆从聿。
筆：秦謂之筆。从聿从竹。
𦘔：聿飾也。从聿从彡。俗語以書好為𦘔。讀若𣸁。
書：箸也。从聿者聲。

[book_title]畫部
畫：界也。象田四界。聿，所以畫之。凡畫之屬皆从畫。
晝：日之出入，與夜為界。从畫省，从日。

[book_title]隶部
隶：及也。从又，从㞑省。又，持㞑者，从後及之也。凡隶之屬皆从隶。
𨽿：及也。从隶枲聲。《詩》曰：「𨽿天之未陰雨。」
隸：附箸也。从隶柰聲。

[book_title]臤部
臤：堅也。从又臣聲。凡臤之屬皆从臤。讀若鏗鏘之鏗。古文以為賢字。
緊：纏絲急也。从臤，从絲省。
堅：剛也。从臤从土。
豎：豎立也。从臤豆聲。

[book_title]臣部
臣：牽也。事君也。象屈服之形。凡臣之屬皆从臣。
臦：乖也。从二臣相違。讀若誑。
臧：善也。从臣戕聲。

[book_title]殳部
殳：以杸殊人也。《禮》：「殳以積竹，八觚，長丈二尺，建於兵車，車旅賁以先驅。」从又几聲。凡殳之屬皆从殳。
祋：殳也。从殳示聲。或說城郭市里，高縣羊皮，有不當入而欲入者，暫下以驚牛馬曰祋。故从示、殳。《詩》曰：「何戈與祋。」
杸：軍中士所持殳也。从木从殳。《司馬法》曰：「執羽从杸。」
毄：相擊中也。如車相擊。故从殳从軎。
㱿：从上擊下也。一曰素也。从殳𡉉聲。𡉉，苦江切。
㱽：下擊上也。从殳冘聲。
𣪌：繇擊也。从殳豆聲。古文祋如此。
𣫐：縣物𣪐擊。从殳𠃬聲。
𧰵：椎毄物也。从殳豖聲。
毆：捶毄物也。从殳區聲。
毃：擊頭也。从殳高聲。
殿：擊聲也。从殳𡱂聲。
殹：擊中聲也。从殳医聲。
段：椎物也。从殳，耑省聲。
𣪯：擊空聲也。从殳宮聲。
殽：相雜錯也。从殳肴聲。
毅：妄怒也。一曰有決也。从殳豙聲。
㲃：揉屈也。从殳从𠧢。𠧢，古文叀字。廏字从此。
役：戍邊也。从殳从彳。
㱾：㱾改，大剛卯也。以逐精鬼。从殳亥聲。

[book_title]殺部
殺：戮也。从殳杀聲。凡殺之屬皆从殺。
弒：臣殺君也。《易》曰：「臣弒其君。」从殺省，式聲。

[book_title]𠘧部
𠘧：鳥之短羽飛𠘧𠘧也。象形。凡𠘧之屬皆从𠘧。讀若殊。
㐱：新生羽而飛也。从𠘧从彡。
鳧：舒鳧，鶩也。从鳥𠘧聲。

[book_title]寸部
寸：十分也。人手卻一寸，動𧖴，謂之寸口。从又从一。凡寸之屬皆从寸。
寺：廷也。有法度者也。从寸之聲。
將：帥也。从寸，𤖕省聲。
𢒫：繹理也。从工从口从又从寸。工、口，亂也。又、寸，分理之。彡聲。此與𤕦同意。度，人之兩臂為尋，八尺也。
專：六寸簿也。从寸叀聲。一曰專，紡專。
尃：布也。从寸甫聲。
導：導，引也。从寸道聲。

[book_title]皮部
皮：剥取獸革者謂之皮。从又，為省聲。凡皮之屬皆从皮。
皰：面生气也。从皮包聲。
皯：面黑气也。从皮干聲。
皸：足坼也。从皮軍聲。
皴：皮細起也。从皮夋聲。

[book_title]㼱部
㼱：柔韋也。从北，从皮省，从夐省。凡㼱之屬皆从㼱。讀若耎。一曰若雋。
𤮪：羽獵韋絝。从㼱灷聲。

[book_title]攴部
攴：小擊也。从又卜聲。凡攴之屬皆从攴。
啟：教也。从攴启聲。《論語》曰：「不憤不啟。」
徹：通也。从彳从攴从育。
肇：擊也。从攴，肈省聲。
敏：疾也。从攴每聲。
敃：彊也。从攴民聲。
敄：彊也。从攴矛聲。
敀：迮也。从攴白聲。《周書》曰：「常敀常任。」
整：齊也。从攴从束从正，正亦聲。
效：象也。从攴交聲。
故：使為之也。从攴古聲。
政：正也。从攴从正，正亦聲。
𢻱：𢾭也。从攴也聲。讀與施同。
𢾭：𢻱也。从攴尃聲。《周書》曰：「用𢾭遺後人。」
敟：主也。从攴典聲。
𣀷：數也。从攴麗聲。
數：計也。从攴婁聲。
𣿊：辟𣿊鐵也。从攴从湅。
孜：汲汲也。从攴子聲。《周書》曰：「孜孜無怠。」
攽：分也。从攴分聲。《周書》曰：「乃惟孺子攽。」亦讀與彬同。
𢽎：止也。从攴旱聲。《周書》曰：「𢽎我于艱。」
敳：有所治也。从攴豈聲。讀若豤。
敞：平治高土，可以遠望也。从攴尚聲。
敒：理也。从攴伸聲。
改：更也。从攴、己。李陽冰曰：「已有過，攴之卽改。」
變：更也。从攴䜌聲。
更：改也。从攴丙聲。
敕：誡也。臿地曰敕。从攴束聲。
𦔼：使也。从攴，𦔮省聲。
斂：收也。从攴僉聲。
敹：擇也。从攴𥹄聲。《周書》曰：「敹乃甲胄。」
敿：繫連也。从攴喬聲。《周書》曰：「敿乃干。」讀若矯。
㪉：合會也。从攴从合，合亦聲。
敶：𠛱也。从攴陳聲。
敵：仇也。从攴啻聲。
救：止也。从攴求聲。
敓：彊取也。《周書》曰：「敓攘矯虔。」从攴兌聲。
斁：解也。从攴睪聲。《詩》云：「服之無斁。」斁，猒也。一曰終也。
赦：置也。从攴赤聲。
攸：行水也。从攴从人，水省。
𢻲：撫也。从攴亾聲。讀與撫同。
敉：撫也。从攴米聲。《周書》曰：「亦未克敉公功。」讀若弭。
敡：侮也。从攴从易，易亦聲。
𢾝：戾也。从攴韋聲。
敦：怒也。詆也。一曰誰何也。从攴𦎫聲。
𣀆：朋侵也。从攴从羣，羣亦聲。
敗：毀也。从攴、貝。敗、賊皆从貝，會意。
𢿳：煩也。从攴从𤔔，𤔔亦聲。
寇：暴也。从攴从完。
𢾫：剌也。从攴蚩聲。
𢾅：閉也。从攴度聲。讀若杜。
敜：塞也。从攴念聲。《周書》曰：「敜乃穽。」
㪤：㪤盡也。从攴畢聲。
收：捕也。从攴丩聲。
鼓：擊鼓也。从攴从壴，壴亦聲。
攷：敂也。从攴丂聲。
敂：擊也。从攴句聲。讀若扣。
攻：擊也。从攴工聲。
敲：橫擿也。从攴高聲。
𢽴：擊也。从攴豖聲。
𢼟：放也。从攴㞷聲。
𠩺：坼也。从攴从厂。厂之性坼，果孰有味亦坼。故謂之𠩺，从未聲。
斀：去陰之刑也。从攴蜀聲。《周書》曰：「刖劓斀黥。」
敯：冒也。从攴昬聲。《周書》曰：「敯不畏死。」
敔：禁也。一曰樂器，椌楬也，形如木虎。从攴吾聲。
㪙：研治也。从攴果聲。舜女弟名㪙首。
鈙：持也。从攴金聲。讀若琴。
𣀘：棄也。从攴𠷎聲。《周書》以為討。《詩》云：「無我𢿟兮。」
畋：平田也。从攴、田。《周書》曰：「畋尒田。」
攺：㱾改，大剛卯，以逐鬼鬽也。从攴巳聲。讀若巳。
敘：次弟也。从攴余聲。
㪏：毀也。从攴卑聲。
㪒：㪏也。从攴兒聲。
牧：養牛人也。从攴从牛。《詩》曰：「牧人乃夢。」
敇：擊馬也。从攴朿聲。
𣀔：小舂也。从攴算聲。
𢿲：䚫田也。从攴堯聲。

[book_title]教部
教：上所施下所效也。从攴从孝。凡教之屬皆从教。
斆：覺悟也。从教从冂。冂，尚矇也。臼聲。

[book_title]卜部
卜：灼剥龜也，象灸龜之形。一曰象龜兆之從橫也。凡卜之屬皆从卜。
卦：筮也。从卜圭聲。
卟：卜以問疑也。从口、卜。讀與稽同。《書》云「卟疑」。
貞：卜問也。从卜，貝以為贄。一曰鼎省聲。京房所說。
𠧩：《易》卦之上體也。《商書》曰：「貞曰𠧩。」从卜每聲。
占：視兆問也。从卜从口。
𠧙：卜問也。从卜召聲。
𠧞：灼龜坼也。从卜；兆，象形。

[book_title]用部
用：可施行也。从卜从中。衞宏說。凡用之屬皆从用。
甫：男子美稱也。从用、父，父亦聲。
庸：用也。从用从庚。庚，更事也。《易》曰：「先庚三日。」
𤰈：具也。从用，茍省。
甯：所願也。从用，寕省聲。

[book_title]爻部
爻：交也。象《易》六爻頭交也。凡爻之屬皆从爻。
棥：藩也。从爻从林。《詩》曰：「營營青蠅，止于棥。」

[book_title]㸚部
㸚：二爻也。凡㸚之屬皆从㸚。
爾：麗爾，猶靡麗也。从冂从㸚，其孔㸚，尒聲。此與爽同意。
爽：明也。从㸚从大。
[book_chapter]卷五

[book_title]𡕥部
𡕥：舉目使人也。从攴从目。凡𡕥之屬皆从𡕥。讀若𩖶。
夐：營求也。从𡕥，从人在穴上。《商書》曰：「高宗夢得說，使百工夐求，得之傅巗。」巗，穴也。
䦩：低目視也。从𡕥門聲。弘農湖縣有䦩鄉，汝南西平有䦩亭。
𡙋：大視也。从大、𡕥。讀若齤。

[book_title]目部
目：人眼。象形。重童子也。凡目之屬皆从目。
眼：目也。从目𥃩聲。
𥌡：兒初生瞥者。从目瞏聲。
眩：目無常主也。从目玄聲。
眥：目匡也。从目此聲。
䀹：目㫄毛也。从目夾聲。
𥌭：盧童子也。从目縣聲。
瞦：目童子精也。从目喜聲。讀若禧。
𥌗：目㫄薄緻宀宀也。从目𦤝聲。
𥇖：大目也。从目非聲。
䁂：大目也。从目臤聲。
睅：大目也。从目旱聲。
䁔：大目也。从目爰聲。
瞒：平目也。从目㒼聲。
睴：大目出也。从目軍聲。
矕：目矕矕也。从目䜌聲。
睔：目大也。从目、侖。《春秋傳》有鄭伯睔。
盼：《詩》曰：「美目盼兮。」从目分聲。
盰：目多白也。一曰張目也。从目干聲。
眅：多白眼也。从目反聲。《春秋傳》曰：「鄭游眅，字子明。」
睍：出目也。从目見聲。
矔：目多精也。从目雚聲。益州謂瞋目曰矔。
瞵：目精也。从目粦聲。
窅：深目也。从穴中目。
眊：目少精也。从目毛聲。《虞書》耄字从此。
矘：目無精直視也。从目黨聲。
睒：暫視皃。从目炎聲。讀若白蓋謂之苫相似。
眮：吳楚謂瞋目、顧視曰眮。从目同聲。
䀣：直視也。从目必聲。讀若《詩》云「泌彼泉水」。
瞴：瞴婁，微視也。从目無聲。
钉：蔽人視也。从目幵聲。讀若攜手。一曰直視也。
睌：睌䁂，目視皃。从目免聲。
眂：眂皃。从目氏聲。
睨：衺視也。从目兒聲。
𥈆：低目視也。从目冒聲。《周書》曰：「武王惟𥈆。」
眓：視高皃。从目戉聲。讀若《詩》曰「施罛濊濊」。
眈：視近而志遠。从目冘聲。《易》曰：「虎視眈眈。」
𢌨：相顧視而行也。从目从㢟，㢟亦聲。
盱：張目也。从目于聲。一曰朝鮮謂盧童子曰盱。
睘：目驚視也。从目袁聲。《詩》曰：「獨行瞏瞏。」
䁴：視而止也。从目亶聲。
䀛：目冥遠視也。从目勿聲。一曰久也。一曰旦明也。
眕：目有所恨而止也。从目㐱聲。
瞟：𥉻也。从目𤐫聲。
𥉻：察也。从目祭聲。
睹：見也。从目者聲。
眔：目相及也。从目，从隶省。
睽：目不相聽也。从目癸聲。
眜：目不明也。从目末聲。
𥈼：轉目視也。从目般聲。
𥌊：小兒白眼也。从目辡聲。
眽：目財視也。从目𠂢聲。
𥉈：失意視也。从目脩聲。
𥇜：謹鈍目也。从目𦎫聲。
瞤：目動也。从目閏聲。
矉：恨張目也。从目賓聲。《詩》曰：「國步斯矉。」
眢：目無明也。从目夗聲。
睢：仰目也。从目隹聲。
䀏：目搖也。从目，勻省聲。
矆：大視也。从目蒦聲。
睦：目順也。从目坴聲。一曰敬和也。
瞻：臨視也。从目詹聲。
瞀：氐目謹視也。从目敄聲。
䁲：小視也。从目買聲。
𥌈：視也。从目監聲。
䁈：省視也。从目，啓省聲。
相：省視也。从目从木。《易》曰：「地可觀者，莫可觀於木。」《詩》曰：「相鼠有皮。」
瞋：張目也。从目眞聲。
瞗：目孰視也。从目鳥聲。讀若雕。
睗：目疾視也。从目易聲。
睊：視皃。从目肙聲。
𥈾：目深皃。从目、窅。讀若《易》曰「勿䘏」之「䘏」。
睼：迎視也。从目是聲。讀若珥瑱之瑱。
䁙：目相戲也。从目晏聲。《詩》曰：「䁙婉之求。」
䁊：短深目皃。从目𥄗聲。
眷：顧也。从目𢍏聲。《詩》曰：「乃眷西顧。」
督：察也。一曰目痛也。从目叔聲。
睎：望也。从目，稀省聲。海岱之閒謂眄曰睎。
看：睎也。从手下目。
瞫：深視也。一曰下視也。又，竊見也。从目覃聲。
睡：坐寐也。从目、垂。
瞑：翕目也。从目、冥，冥亦聲。
眚：目病生翳也。从目生聲。
瞥：過目也。又，目翳也。从目敝聲。一曰財見也。
眵：目傷眥也。从目多聲。一曰瞢兜。
𥋚：目眵也。从目，蔑省聲。
䀗：涓目也。从目夬聲。
䀶：目病也。从目良聲。
眛：目不明也。从目未聲。
瞯：戴目也。从目閒聲。江淮之間謂眄曰瞯。
眯：艸入目中也。从目米聲。
眺：目不正也。从目兆聲。
睞：目童子不正也。从目來聲。
睩：目睞謹也。从目彔聲。讀若鹿。
䀺：眣也。从目攸聲。
眣：目不正也。从目失聲。
矇：童矇也。一曰不明也。从目蒙聲。
眇：一目小也。从目从少，少亦聲。
眄：目偏合也。一曰衺視也。秦語。从目丏聲。
䀩：眄也。从目各聲。
盲：目無牟子。从目亡聲。
䁍：目陷也。从目咸聲。
瞽：目但有眹也。从目鼓聲。
𥈟：無目也。从目叜聲。
䁝：惑也。从目，榮省聲。
睉：目小也。从目坐聲。
𥄗：捾目也。从目、㕚。
睇：目小視也。从目弟聲。南楚謂眄曰睇。
瞚：開闔目數搖也。从目寅聲。
眙：直視也。从目台聲。
眝：長眙也。一曰張目也。从目宁聲。
盻：恨視也。从目兮聲。
𥄱：目不明也。从目弗聲。
瞼：目上下瞼也。从目僉聲。
眨：動目也。从目乏聲。
眭：深目也。亦人姓。从目圭聲。
眹：目精也。从目灷聲。案：勝字賸，皆从朕聲。疑古以朕為眹。
眸：目童子也。从目牟聲。《說文》直作牟。
睚：目際也。从目、厓。

[book_title]䀠部
䀠：左右視也。从二目。凡䀠之屬皆从䀠。讀若拘。又若良士瞿瞿。
𥆞：目圍也。从䀠、纾。讀若書卷之卷。古文以為醜字。
𥇛：目衺也。从䀠从大。大，人也。

[book_title]眉部
眉：目上毛也。从目，象眉之形，上象頟理也。凡眉之屬皆从眉。
省：視也。从眉省，从屮。

[book_title]盾部
盾：瞂也。所以扞身蔽目。象形。凡盾之屬皆从盾。
瞂：盾也。从盾犮聲。
𡐠：盾握也。从盾圭聲。

[book_title]自部
自：鼻也。象鼻形。凡自之屬皆从自。
𦤝：宮不見也。闕。

[book_title]白部
白：此亦自字也。省自者，詞言之气，从鼻出，與口相助也。凡白之屬皆从白。
皆：俱詞也。从比从白。
魯：鈍詞也。从白，鮺省聲。《論語》曰：「參也魯。」
者：別事詞也。从白𣥐聲。𣥐，古文旅字。
㿧：詞也。从白𢏚聲。𢏚與疇同。《虞書》：「帝曰：𤾊咨。」
𥏼：識詞也。从白从亏从知。
百：十十也。从一、白。數，十百為一貫。相章也。

[book_title]鼻部
鼻：引气自𢌿也。从自、𢌿。凡鼻之屬皆从鼻。
齅：以鼻就臭也。从鼻从臭，臭亦聲。讀若畜牲之畜。
鼾：臥息也。从鼻干聲。讀若汗。
鼽：病寒鼻窒也。从鼻九聲。
齂：臥息也。从鼻隶聲。讀若虺。

[book_title]皕部
皕：二百也。凡皕之屬皆从皕。讀若祕。
奭：盛也。从大从皕，皕亦聲。此燕召公名。讀若郝。《史篇》名醜。

[book_title]習部
習：數飛也。从羽从白。凡習之屬皆从習。
翫：習猒也。从習元聲。《春秋傳》曰：「翫歲而愒日。」

[book_title]羽部
羽：鳥長毛也。象形。凡羽之屬皆从羽。
翨：鳥之彊羽猛者。从羽是聲。
翰：天雞赤羽也。从羽倝聲。《逸周書》曰：「大翰，若翬雉，一名鷐風。周成王時蜀人獻之。」
翟：山雉尾長者。从羽从隹。
翡：赤羽雀也。出鬱林。从羽非聲。
翠：青羽雀也。出鬱林。从羽卒聲。
翦：羽生也。一曰𠂕羽。从羽前聲。
翁：頸毛也。从羽公聲。
翄：翼也。从羽支聲。
𦑜：翅也。从羽革聲。
翹：尾長毛也。从羽堯聲。
𦑚：羽本也。一曰羽初生皃。从羽矦聲。
翮：羽莖也。从羽鬲聲。
𦐛：羽曲也。从羽句聲。
𦐧：羽之𦐧風。亦古諸侯也。一曰射師。从羽幵聲。
翥：飛舉也。从羽者聲。
翕：起也。从羽合聲。
翾：小飛也。从羽瞏聲。
翬：大飛也。从羽軍聲。一曰伊、雒而南，雉五采皆備曰翬。《詩》曰：「如翬斯飛。」
翏：高飛也。从羽从㐱。
翩：疾飛也。从羽扁聲。
翜：捷也。飛之疾也。从羽夾聲。讀若瀒。一曰俠也。
翊：飛㒵。从羽立聲。
𦐇：飛盛皃。从羽从冃。
𦐉：飛盛㒵。从羽之聲。
翱：翱翔也。从羽皐聲。
翔：回飛也。从羽羊聲。
翽：飛聲也。从羽歲聲。《詩》曰：「鳳皇于飛，翽翽其羽。」
翯：鳥白肥澤皃。从羽高聲。《詩》云：「白鳥翯翯。」
䍿：樂舞。以羽纣自翳其首，以祀星辰也。从羽王聲。讀若皇。
翇：樂舞。執全羽以祀社稷也。从羽犮聲。讀若紱。
翿：翳也。所以舞也。从羽𣪐聲。《詩》曰：「左執翿。」
翳：華蓋也。从羽殹聲。
翣：棺羽飾也。天子八，諸侯六，大夫四，士二。下垂。从羽妾聲。
翻：飛也。从羽番聲。或从飛。
翎：羽也。从羽令聲。
𦏺：飛聲。从羽工聲。

[book_title]隹部
隹：鳥之短尾緫名也。象形。凡隹之屬皆从隹。
雅：楚烏也。一名鸒，一名卑居。秦謂之雅。从隹牙聲。
隻：鳥一枚也。从又持隹。持一隹曰隻，二隹曰雙。
雒：鵋䳢也。从隹各聲。
閵：今閵。似雊鵒而黃。从隹，𨳏省聲。
巂：周燕也。从隹，屮象其冠也。㕯聲。一曰蜀王望帝，婬其相妻，慙亡去，為子巂鳥。故蜀人聞子巂鳴，皆起云「望帝」。
𨾔：鳥也。从隹方聲。讀若方。
雀：依人小鳥也。从小、隹。讀與爵同。
猚：鳥也。从隹犬聲。睢陽有猚水。
雗：雗鷽也。从隹倝聲。
雉：有十四種：盧諸雉，喬雉，鳪雉，鷩雉，秩秩海雉，翟山雉，翰雉，卓雉，伊洛而南曰翬，江淮而南曰搖，南方曰𢏚，東方曰钕，北方曰稀，西方曰蹲。从隹矢聲。
雊：雄雌鳴也。雷始動，雉鳴而雊其頸。从隹从句，句亦聲。
雞：知時畜也。从隹奚聲。
雛：雞子也。从隹芻聲。
雡：鳥大雛也。从隹翏聲。一曰雉之莫子為雡。
離：黃倉庚也。鳴則蠶生。从隹离聲。
雕：鷻也。从隹周聲。
𨿳：鳥也。从隹，瘖省聲。或从人，人亦聲。
𨾦：𨿠也。从隹氐聲。
𨿠：𨾦也。从隹垂聲。
鳽：石鳥。一名雝𪆫。一曰精𠛱。从隹幵聲。《春秋傳》：「秦有士鳽。」
雝：雝𪆫也。从隹邕聲。
雂：鳥也。从隹今聲。《春秋傳》有公子苦雂。
雁：鳥也。从隹从人，厂聲。讀若鴈。
𩁟：𩁟黃也。从隹黎聲。一曰楚雀也。其色黎黑而黃。
雐：鳥也。从隹虍聲。
𨾯：牟母也。从隹奴聲。
雇：九雇。農桑候鳥，扈民不婬者也。从隹戶聲。春雇，鳻盾；夏雇，竊玄；秋雇，竊藍；冬雇，竊黃；釗雇，竊丹；行雇，唶唶；宵雇，嘖嘖；桑雇，竊脂；老雇，鷃也。
𨿡：䨄屬。从隹𦎫聲。
䨄：𩁛屬。从隹酓聲。
䧴：鳥也。从隹支聲。一曰䧴度。
𨾊：鳥肥大𨾊𨾊也。从隹工聲。
𩀼：繳𩀼也。从隹㪔聲。一曰飛𩀼也。
隿：繳射飛鳥也。从隹弋聲。
雄：鳥父也。从隹厷聲。
雌：鳥母也。从隹此聲。
䍜：覆鳥令不飛走也。从网、隹。讀若到。
雋：肥肉也。从弓，所以射隹。長沙有下雋縣。
𩁌：飛也。从隹隓聲。

[book_title]奞部
奞：鳥張毛羽自奮也。从大从隹。凡奞之屬皆从奞。讀若睢。
奪：手持隹失之也。从又从奞。
奮：翬也。从奞在田上。《詩》曰：「不能奮飛。」

[book_title]萑部
萑：鴟屬。从隹从𦫳，有毛角。所鳴，其民有旤。凡萑之屬皆从萑。讀若和。
蒦：規蒦，商也。从又持萑。一曰視遽皃。一曰蒦，度也。
雚：小爵也。从萑吅聲。《詩》曰：「雚鳴于垤。」
舊：𨾦舊，舊畱也。从萑臼聲。

[book_title]𦫳部
𦫳：羊角也。象形。凡𦫳之屬皆从𦫳。讀若𦮃。
𦮃：戾也。从𦫳而兆。兆，古文別。
芇：相當也。闕。讀若宀。

[book_title]𥄕部
𥄕：目不正也。从𦫳从目。凡𥄕之屬皆从𥄕。萈从此。讀若末。
瞢：目不明也。从𥄕从䀏。䀏，目數搖也。
𤊾：火不明也。从𥄕从火，𥄕亦聲。《周書》曰：「布重𤊾席。」織蒻席也。讀與蔑同。
蔑：勞目無精也。从𥄕，人勞則蔑然；从戍。

[book_title]羊部
羊：祥也。从𦫳，象頭角足尾之形。孔子曰：「牛羊之字以形舉也。」凡羊之屬皆从羊。
羋：羊鳴也。从羊，象聲气上出。與牟同意。
羔：羊子也。从羊，照省聲。
羜：五月生羔也。从羊宁聲。讀若煑。
𦎦：六月生羔也。从羊敄聲。讀若霧。
羍：小羊也。从羊大聲。讀若達。
䍮：羊未卒歲也。从羊兆聲。或曰：夷羊百斤左右為䍮。讀若《春秋》「盟于洮」。
羝：牡羊也。从羊氐聲。
羒：牂羊也。从羊分聲。
牂：牡羊也。从羊爿聲。
羭：夏羊牡曰羭。从羊俞聲。
羖：夏羊牡曰羖。从羊殳聲。
羯：羊羖犗也。从羊曷聲。
羠：騬羊也。从羊夷聲。
羳：黃腹羊。从羊番聲。
羥：羊名。从羊巠聲。
𦎷：羊名。从羊執聲。汝南平輿有𦎷亭。讀若晉。
羸：瘦也。从羊𣎆聲。
䍴：羊相𦎸也。从羊委聲。
𦎸：䍴𦎸也。从羊責聲。
羣：輩也。从羊君聲。
𦎣：羣羊相𦎸也。一曰黑羊。从羊垔聲。
𦍧：羊名。蹏皮可以割桼。从羊此聲。
美：甘也。从羊从大。羊在六畜主給膳也。美與善同意。
羌：西戎牧羊人也。从人从羊，羊亦聲。南方蠻閩从虫，北方狄从犬，東方貉从豸，西方羌从羊：此六種也。西南僰人、僬僥，从人；蓋在坤地，頗有順理之性。唯東夷从大。大，人也。夷俗仁，仁者壽，有君子不死之國。孔子曰：「道不行，欲之九夷，乘桴浮於海。」有以也。
羑：進善也。从羊久聲。文王拘羑里，在湯陰。

[book_title]羴部
羴：羊臭也。从三羊。凡羴之屬皆从羴。
羼：羊相厠也。从羴在尸下。尸，屋也。一曰相出前也。

[book_title]瞿部
瞿：鷹隼之視也。从隹从䀠，䀠亦聲。凡瞿之屬皆从瞿。讀若章句之句。
矍：隹欲逸走也。从又持之，矍矍也。讀若《詩》云「穬彼淮夷」之「穬」。一曰視遽皃。

[book_title]雔部
雔：雙鳥也。从二隹。凡雔之屬皆从雔。讀若醻。
靃：飛聲也。雨而雙飛者，其聲靃然。
雙：隹二枚也。从雔，又持之。

[book_title]雥部
雥：羣鳥也。从三隹。凡雥之屬皆从雥。
䨊：鳥羣也。从雥𣶒聲。
雧：羣鳥在木上也。从雥从木。

[book_title]鳥部
鳥：長尾禽緫名也。象形。鳥之足似匕，从匕。凡鳥之屬皆从鳥。
鳳：神鳥也。天老曰：「鳳之象也，鴻前麐後，蛇頸魚尾，鸛顙鴛思，龍文虎背，燕頷雞喙，五色備舉。出於東方君子之國，翺翔四海之外，過崐崘，飲砥柱，濯羽弱水，莫宿風穴。見則天下大安寕。」从鳥凡聲。
鸞：亦神靈之精也。赤色，五采，雞形。鳴中五音，頌聲作則至。从鳥䜌聲。周成王時氐羌獻鸞鳥。
鸑：鸑鷟，鳳屬，神鳥也。从鳥獄聲。《春秋國語》曰：「周之興也，鸑鷟鳴於岐山。」江中有鸑鷟，似鳧而大，赤目。
鷟：鸑鷟也。从鳥族聲。
鷫：鷫鷞也。五方神鳥也。東方發明，南方焦明，西方鷫鷞，北方幽昌，中央鳳皇。从鳥肅聲。
鷞：鷫鷞也。从鳥爽聲。
鳩：鹘鵃也。从鳥九聲。
鶌：鶌鳩也。从鳥屈聲。
鵻：祝鳩也。从鳥隹聲。
鶻：鶻鵃也。从鳥骨聲。
鵃：鶻鵃也。从鳥舟聲。
𪈅：秸𪈅，尸鳩。从鳥𥱩聲。
鴿：鳩屬。从鳥合聲。
鴠：渴鴠也。从鳥旦聲。
鶪：伯勞也。从鳥狊聲。
𪅡：天龠也。从鳥翏聲。
𪇬：卑居也。从鳥與聲。
鷽：雗鷽，山鵲，知來事鳥也。从鳥，學省聲。
𪆩：鳥黑色多子。師曠曰：「南方有鳥，名曰羌𪆩，黃頭赤目，五色皆備。」从鳥就聲。
鴞：鴟鴞，寕鴂也。从鳥号聲。
鴂：寕鴂也。从鳥夬聲。
䳳：鳥也。从鳥祟聲。
䲱：澤虞也。从鳥方聲。
𪇲：鳥也。从鳥𢧵聲。
𪄭：鳥也。从鳥桼聲。
䳀：鋪豉也。从鳥失聲。
鶤：鶤雞也。从鳥軍聲。讀若運。
𪁾：鳥也。从鳥芺聲。
䳔：鳥也。从鳥臼聲。
𪆄：𪆄𪃐，桃蟲也。从鳥焦聲。
𪃐：𪆄𪃐也。从鳥眇聲。
𪅳：鳥少美長醜為𪅳離。从鳥畱聲。
𪅀：鳥也。从鳥堇聲。
鶨：欺老也。从鳥彖聲。
𪁑：鳥也。从鳥，說省聲。
𩿢：鳥也。从鳥主聲。
𪂆：鳥也。从鳥昏聲。
鷯：刀鷯。剖葦，食其中蟲。从鳥𤋯聲。
鶠：鳥也。其雌皇。从鳥匽聲。一曰鳳皇也。
鴲：瞑鴲也。从鳥旨聲。
鵅：烏鸔也。从鳥各聲。
鸔：烏鸔也。从鳥暴聲。
鶴：鳴九臯，聲聞于天。从鳥隺聲。
鷺：白鷺也。从鳥路聲。
鵠：鴻鵠也。从鳥告聲。
鴻：鴻鵠也。从鳥江聲。
𪀖：禿𪀖也。从鳥尗聲。
鴛：鴛鴦也。从鳥夗聲。
鴦：鴛鴦也。从鳥央聲。
鵽：鵽鳩也。从鳥叕聲。
𪂚：蔞鵝也。从鳥坴聲。
鴚：鴚鵝也。从鳥可聲。
䳘：鴚鵝也。从鳥我聲。
鴈：䳘也。从鳥、人，厂聲。
鶩：舒鳧也。从鳥敄聲。
鷖：鳧屬。从鳥殹聲。《詩》曰：「鳧鷖在梁。」
𪃈：𪃈𪇷，鳧屬。从鳥契聲。
𪇷：𪃈𪇷也。从鳥辥聲。
䴌：水鳥也。从鳥蒙聲。
鷸：知天將雨鳥也。从鳥矞聲。《禮記》曰：「知天文者冠鷸。」
𪇊：𪇊鷈也。从鳥辟聲。
鷈：𪇊鷈也。从鳥虒聲。
𪈒：𪈒鷀也。从鳥盧聲。
鷀：𪈒鷀也。从鳥兹聲。
𪆖：鷀也。从鳥壹聲。
𪀐：𪀐绉也。从鳥乏聲。
鵖：𪀐鵖也。从鳥皀聲。
鴇：鳥也。肉出尺𦛹。从鳥𠤏聲。
𪆫：𪄉𪆫也。从鳥渠聲。
䳼：水鴞也。从鳥區聲。
䳁：鳥也。从鳥犮聲。讀若撥。
𪅟：鳥也。从鳥庸聲。
鶃：鳥也。从鳥兒聲。《春秋傳》曰：「六鶃退飛。」
鴺：鴺胡，污澤也。从鳥夷聲。
鴗：天狗也。从鳥立聲。
鶬：麋鴰也。从鳥倉聲。
鴰：麋鴰也。从鳥𠯑聲。
𪁉：𪁉𪂴也。从鳥交聲。一曰𪁉𪈒也。
𪂴：𪁉𪂴也。从鳥青聲。
鳽：𪁉𪂴也。从鳥幵聲。
𪈁：𪈁鴜也。从鳥箴聲。
鴜：𪈁鴜也。从鳥此聲。
鷻：雕也。从鳥敦聲。《詩》曰：「匪鷻匪𪀝。」
𪀝：鷙鳥也。从鳥屰聲。
鷳：鴟也。从鳥閒聲。
鷂：鷙鳥也。从鳥䍃聲。
鷢：白鷢，王鴡也。从鳥厥聲。
鴡：王鴡也。从鳥且聲。
鸛：鸛專，畐蹂。如䧿，短尾。射之，銜矢射人。从鳥雚聲。
鸇：鷐風也。从鳥亶聲。
鷐：鷐風也。从鳥晨聲。
鷙：擊殺鳥也。从鳥執聲。
鴥：鸇飛皃。从鳥穴聲。《詩》曰：「鴥彼晨風。」
鶯：鳥也。从鳥，榮省聲。《詩》曰：「有鶯其羽。」
鴝：鴝鵒也。从鳥句聲。
鵒：鴝鵒也。从鳥谷聲。古者鴝鵒不踰泲。
鷩：赤雉也。从鳥敝聲。《周禮》曰：「孤服鷩冕。」
鵔：鵔鸃，鷩也。从鳥夋聲。
鸃：鵔鸃也。从鳥義聲。秦漢之初，侍中冠鵔鸃冠。
𪄱：雉屬，戇鳥也。从鳥，適省聲。
鶡：似雉，出上黨。从鳥曷聲。
䲸：鳥，似鶡而青，出羌中。从鳥介聲。
鸚：鸚䳇，能言鳥也。从鳥嬰聲。
䳇：鸚䳇也。从鳥母聲。
鷮：走鳴長尾雉也。乘輿以為防釳，著馬頭上。从鳥喬聲。
𪄼：雌雉鳴也。从鳥唯聲。《詩》曰「有鷕雉鳴。」
䴎：鼠形。飛走且乳之鳥也。从鳥畾聲。
鶾：雉肥鶾音者也。从鳥倝聲。魯郊以丹雞祝曰：「以斯鶾音赤羽，去魯侯之咎。」
鴳：雇也。从鳥安聲。
鴆：毒鳥也。从鳥冘聲。一名運日。
鷇：鳥子生哺者。从鳥𣪊聲。
鳴：鳥聲也。从鳥从口。
鶱：飛㒵。从鳥，寒省聲。
𩿈：鳥聚皃。一曰飛皃。从鳥分聲。
鷓：鷓鴣，鳥名。从鳥庶聲。
鴣：鷓鴣也。从鳥古聲。
鴨：鶩也。俗謂之鴨。从鳥甲聲。
𪀦：谿𪀦，水鳥。从鳥式聲。

[book_title]烏部
烏：孝鳥也。象形。孔子曰：「烏，𥃳呼也。」取其助气，故以為烏呼。凡烏之屬皆从烏
舄：𩁆也。象形。
焉：焉鳥，黃色，出於江淮。象形。凡字：朋者，羽蟲之屬；烏者，日中之禽；舄者，知太歲之所在；燕者，請子之𠋫，作巢避戊己。所䝿者故皆象形。焉亦是也。

[book_title]𠦒部
𠦒：箕屬。所以推棄之器也。象形。凡𠦒之屬皆从𠦒。官溥說。
畢：田罔也。从𠦒，象畢形。微也。或曰：甶聲。
𨤝：棄除也。从廾推𠦒棄釆也。官溥說：似米而非米者，矢字。
棄：捐也。从廾推𠦒棄之，从𠫓。𠫓，逆子也。

[book_title]冓部
冓：交積材也。象對交之形。凡冓之屬皆从冓。
再：一舉而二也。从冓省。
爯：并舉也。从爪，冓省。

[book_title]幺部
幺：小也。象子初生之形。凡幺之屬皆从幺。
幼：少也。从幺从力。
麽：細也。从幺麻聲。

[book_title]𢆶部
𢆶：微也。从二幺。凡𢆶之屬皆从𢆶。
幽：隱也。从山中𢆶，𢆶亦聲。
幾：微也。殆也。从𢆶从戍。戍，兵守也。𢆶而兵守者，危也。

[book_title]叀部
叀：專小謹也。从幺省；屮，財見也；屮亦聲。凡叀之屬皆从叀。
惠：仁也。从心从叀。
疐：礙不行也。从叀，引而止之也。叀者，如叀馬之鼻。从此與牽同意。

[book_title]玄部
玄：幽遠也。黑而有赤色者為玄。象幽而入覆之也。凡玄之屬皆从玄。
玆：黑也。从二玄。《春秋傳》曰：「何故使吾水兹？」
玈：黑色也。从玄，旅省聲。義當用黸。

[book_title]予部
予：推予也。象相予之形。凡予之屬皆从予。
舒：伸也。从舍从予，予亦聲。一曰舒，緩也。
幻：相詐惑也。从反予。《周書》曰：「無或譸張為幻。」

[book_title]放部
放：逐也。从攴方聲。凡放之屬皆从放。
敖：出游也。从出从放。
敫：光景流也。从白从放。讀若龠。

[book_title]𠬪部
𠬪：物落；上下相付也。从爪从又。凡𠬪之屬皆从𠬪。讀若《詩》「摽有梅」。
爰：引也。从𠬪从于。籒文以為車轅字。
𤔔：治也。幺子相亂，𠬪治之也。讀若亂同。一曰理也。
受：相付也。从𠬪，舟省聲。
𤓿：撮也。从𠬪从己。
爭：引也。从𠬪、𠂆。
𤔌：所依據也。从𠬪、工。讀與隱同。
寽：五指持也。从𠬪一聲。讀若律。
𠭖：進取也。从𠬪古聲。

[book_title]𣦼部
𣦼：殘穿也。从又从歺。凡𣦼之屬皆从𣦼。讀若殘。
㕡：溝也。从𣦼从谷。讀若郝。
㕢：𣦼探堅意也。从𣦼从貝。貝，堅寶也。讀若概。
𠭘：坑也。从𣦼从井，井亦聲。
叡：深明也。通也。从𣦼从目，从谷省。

[book_title]歺部
歺：𠛱骨之殘也。从半冎。凡歺之屬皆从歺。讀若櫱岸之櫱。
𣨙：病也。从歺委聲。
㱪：瞀也。从歺昬聲。
殰：胎敗也。从歺𧶠聲。
歾：終也。从歺勿聲。
𣨛：大夫死曰𣨛。从歺卒聲。
殊：死也。从歺朱聲。漢令曰：「蠻夷長有罪，當殊之。」
殟：胎敗也。从歺𥁕聲。
殤：不成人也。人年十九至十六死，為長殤；十五至十二死，為中殤；十一至八歲死，為下殤。从歺，傷省聲。
殂：往、死也。从歺且聲。《虞書》曰：「勛乃殂。」
殛：殊也。从歺亟聲。《虞書》曰：「殛鯀于羽山。」
殪：死也。从歺壹聲。
㱳：死𡧯㱳也。从歺莫聲。
殯：死在棺，將遷葬柩，賓遇之。从歺从賓，賓亦聲。夏后殯於阼階，殷人殯於兩楹之閒，周人殯於賓階。
殔：瘗也。从歺隶聲。
殣：道中死人，人所覆也。从歺堇聲。《詩》曰：「行有死人，尚或殣之。」
殠：腐气也。从歺臭聲。
殨：爛也。从歺貴聲。
㱙：腐也。从歺丂聲。
殆：危也。从歺台聲。
殃：咎也。从歺央聲。
殘：賊也。从歺戔聲。
殄：盡也。从歺㐱聲。
殲：微盡也。从歺韱聲。《春秋傳》曰：「齊人殲于遂。」
殫：殛盡也。从歺單聲。
殬：敗也。从歺睪聲。《商書》曰：「彞倫攸殬。」
㱻：畜産疫病也。从歺从羸。
㱯：殺羊出其胎也。从歺豈聲。
𣧻：禽獸所食餘也。从歺从肉。
殖：脂膏久殖也。从歺直聲。
㱠：枯也。从歺古聲。
㱦：棄也。从歺奇聲。俗語謂死曰大㱦。

[book_title]死部
死：澌也，人所離也。从歺从人。凡死之屬皆从死。
薨：公矦𣨛也。从死，瞢省聲。
薧：死人里也。从死，蒿省聲。
𣣌：戰見血曰傷；亂或為惽；死而復生為𣣌。从死次聲。

[book_title]冎部
冎：剔人肉置其骨也。象形。頭隆骨也。凡冎之屬皆从冎。
𠛰：分解也。从冎从刀。
𠕩：別也。从冎卑聲。讀若罷。

[book_title]骨部
骨：肉之覈也。从冎有肉。凡骨之屬皆从骨。
髑：髑髏，頂也。从骨蜀聲。
髏：髑髏也。从骨婁聲。
髆：肩甲也。从骨尃聲。
髃：肩前也。从骨禺聲。
骿：并脅也。从骨并聲。晉文公骿脅。
髀：股也。从骨卑聲。
髁：髀骨也。从骨果聲。
𩪗：臀骨也。从骨厥聲。
髖：髀上也。从骨寬聲。
髕：厀耑也。从骨賓聲。
䯏：骨耑也。从骨𠯑聲。
䯣：厀脛間骨也。从骨䝿聲。
骹：脛也。从骨交聲。
骭：骹也。从骨干聲。
骸：脛骨也。从骨亥聲。
𩪦：骨中脂也。从骨隓聲。
䯜：骨間黃汁也。从骨易聲。讀若《易》曰「夕惕若厲」。
體：緫十二屬也。从骨豊聲。
髍：㾫病也。从骨麻聲。
骾：食骨畱咽中也。从骨㪅聲。
骼：禽獸之骨曰骼。从骨各聲。
骴：鳥獸殘骨曰骴。骴，可惡也。从骨此聲。《明堂月令》曰：「掩骼薶骴。」骴或从肉。
骫：骨耑骫奊也。从骨丸聲。
䯤：骨擿之可會髮者。从骨會聲。《詩》曰：「䯤弁如星。」

[book_title]肉部
肉：胾肉。象形。凡肉之屬皆从肉。
腜：婦始孕腜兆也。从肉某聲。
肧：婦孕一月也。从肉不聲。
胎：婦孕三月也。从肉台聲。
肌：肉也。从肉几聲。
臚：皮也。从肉盧聲。
肫：面頯也。从肉屯聲。
𦠄：頰肉也。从肉幾聲。讀若畿。
脣：口耑也。从肉辰聲。
脰：項也。从肉豆聲。
肓：心上鬲下也。从肉亡聲。《春秋傳》曰：「病在肓之下。」
腎：水藏也。从肉臤聲。
肺：金藏也。从肉巿聲。
脾：土藏也。从肉卑聲。
肝：木藏也。从肉干聲。
膽：連肝之府。从肉詹聲。
胃：穀府也。从肉；𡇒，象形。
脬：𦜶光也。从肉孚聲。
腸：大小腸也。从肉昜聲。
膏：𦘺也。从肉高聲。
肪：𦘺也。从肉方聲。
膺：胷也。从肉𤸰聲。
肊：胷骨也。从肉乙聲。
背：𦟝也。从肉北聲。
脅：兩𦜶也。从肉劦聲。
膀：脅也。从肉㫄聲。
脟：脅肉也。从肉寽聲。一曰脟，腸閒𦘺也。一曰膫也。
肋：脅骨也。从肉力聲。
胂：夾𦟝肉也。从肉申聲。
脢：背肉也。从肉𣫭聲。《易》曰：「咸其脢。」
𦙪：髆也。从肉，象形。
胳：亦下也。从肉各聲。
胠：亦下也。从肉去聲。
臂：手上也。从肉辟聲。
臑：臂羊矢也。从肉需聲。讀若襦。
肘：臂節也。从肉从寸。寸，手寸口也。
𪗇：𦚚𪗇也。从肉齊聲。
腹：厚也。从肉复聲。
腴：腹下𦘺也。从肉臾聲。
脽：𡱂也。从肉隹聲。
䏐：孔也。从肉，決省聲。讀若決水之決。
胯：股也。从肉夸聲。
股：髀也。从肉殳聲。
腳：脛也。从肉卻聲。
脛：胻也。从肉巠聲。
胻：脛耑也。从肉行聲。
腓：脛腨也。从肉非聲。
腨：腓腸也。从肉耑聲。
胑：體四胑也。从肉只聲。
胲：足大指毛也。从肉亥聲。
肖：骨肉相似也。从肉小聲。不似其先，故曰「不肖」也。
胤：子孫相承續也。从肉；从八，象其長也；从幺，象重累也。
胄：𦙍也。从肉由聲。
䏌：振䏌也。从肉八聲。
膻：肉膻也。从肉亶聲。《詩》曰：「膻裼暴虎。」
䑋：益州鄙言人盛，諱其𦘺謂之䑋。从肉襄聲。
𦝨：臞也。从肉皆聲。
臞：少肉也。从肉瞿聲。
脫：消肉臞也。从肉兌聲。
脙：齊人謂臞脙也。从肉求聲。讀若休止。
𦣏：臞也。从肉䜌聲。一曰切肉，臠也。《詩》曰：「棘人臠臠兮。」
膌：瘦也。从肉𦟝聲。
𦛆：騃也。从肉丞聲。讀若丞。
胗：脣瘍也。从肉㐱聲。
腄：瘢胝也。从肉垂聲。
胝：腄也。从肉氐聲。
肬：贅也。从肉尤聲。
肒：搔生創也。从肉丸聲。
腫：癰也。从肉重聲。
胅：骨差也。从肉失聲。讀與跌同。
脪：創肉反出也。从肉希聲。
䏖：瘢也。从肉引聲。一曰遽也。
臘：冬至後三戌，臘祭百神。从肉巤聲。
膢：楚俗以二月祭飲食也。从肉婁聲。一曰祈穀食新曰離膢。
朓：祭也。从肉兆聲。
胙：祭福肉也。从肉乍聲。
隋：裂肉也。从肉，从隓省。
膳：具食也。从肉善聲。
腬：嘉善肉也。从肉柔聲。
肴：啖也。从肉爻聲。
腆：設膳腆腆多也。从肉典聲。
腯：牛羊曰𦘺，豕曰腯。从肉盾聲。
䏟：𦘺肉也。从肉必聲。
胡：牛𩔞垂也。从肉古聲。
胘：牛百葉也。从肉，弦省聲。
膍：牛百葉也。从肉𣬉聲。一曰鳥膍胵。
胵：鳥胃也。从肉至聲。一曰胵，五藏緫名也。
膘：牛脅後髀前合革肉也。从肉𤐫聲。讀若繇。
𦝭：血祭肉也。从肉帥聲。
膫：牛腸脂也。从肉尞聲。《詩》曰：「取其血膫。」
脯：乾肉也。从肉甫聲。
脩：脯也。从肉攸聲。
膎：脯也。从肉奚聲。
脼：膎肉也。从肉兩聲。
膊：薄脯，膊之屋上。从肉尃聲。
脘：胃府也。从肉完聲。讀若患。舊云脯。
朐：脯挺也。从肉句聲。
膴：無骨腊也。楊雄說：鳥腊也。从肉無聲。《周禮》有膴判。讀若謨。
胥：蟹醢也。从肉疋聲。
腒：北方謂鳥腊曰腒。从肉居聲。傳曰：堯如腊，舜如腒。
肍：孰肉醬也。从肉九聲。讀若舊。
䐹：乾魚尾䐹䐹也。从肉肅聲。《周禮》有「腒䐹」。
腝：有骨醢也。从肉耎聲。
脠：生肉醬也。从肉延聲。
𦜟：豕肉醬也。从肉否聲。
胹：爛也。从肉而聲。
䐣：切孰肉，內於血中和也。从肉員聲。讀若遜。
胜：犬膏臭也。从肉生聲。一曰不孰也。
臊：豕膏臭也。从肉喿聲。
膮：豕肉羹也。从肉堯聲。
腥：星見食豕，令肉中生小息肉也。从肉从星，星亦聲。
脂：戴角者脂，無角者膏。从肉旨聲。
䐝：觷也。从肉𧴪聲。
膩：上𦘺也。从肉貳聲。
膜：肉閒胲膜也。从肉莫聲。
䐞：肉表革裏也。从肉弱聲。
𦞦：肉羹也。从肉隺聲。
膹：𦞦也。从肉賁聲。
臇：𦞦也。从肉雋聲。讀若纂。
胾：大臠也。从肉𢦔聲。
䐑：薄切肉也。从肉枼聲。
膾：細切肉也。从肉會聲。
腌：漬肉也。从肉奄聲。
脃：小耎易斷也。从肉，从絕省。
膬：耎易破也。从肉毳聲。
𢿱：雜肉也。从肉㪔聲。
膞：切肉也。从肉專聲。
腏：挑取骨閒肉也。从肉叕聲。讀若《詩》曰「啜其泣矣」。
𦚙：食所遺也。从肉仕聲。《易》曰：「噬乾𦚙。」
䐄：食肉不猒也。从肉臽聲。讀若陷。
肰：犬肉也。从犬、肉。讀若然。
䐜：起也。从肉眞聲。
䏙：肉汁滓也。从肉冘聲。
膠：昵也。作之以皮。从肉翏聲。
𦟀：或曰：嘼名，象形。闕。
䏣：蠅乳肉中也。从肉且聲。
肙：小蟲也。从肉囗聲。一曰空也。
腐：爛也。从肉府聲。
肎：骨閒肉肎肎箸也。从肉，从冎省。一曰骨無肉也。
肥：多肉也。从肉从卪。
䏿：肥腸也。从肉，啓省聲。
脧：赤子陰也。从肉夋聲
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:03:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>