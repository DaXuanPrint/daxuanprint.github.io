<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="度训解,命训解,常训解,文酌解,糴匡解,武称解,允文解,大武解,大明武解,小明武解,大匡解,程典解,程寤,秦阴,九政,九开,刘法,文开,保开,八繁,酆保解,大开解,小开解,文儆解,文传解,柔武解,大开武解,小开武解,宝典解,酆谋解,寤儆解,武顺解,武穆解,和寤解,武寤解,克殷解,大匡解,文政解,大聚解,世俘解,箕子,耆德,商誓解,度邑解,武儆解,五权解,成开解,作雒解,皇门解,大戒解,周月解,时训解,月令解,諡法解,明堂解,尝麦解,本典解,官人解,王会解,祭公解,史记解,职方解,芮良夫解,太子晋解,王佩解">
<meta name="description" content="天生民而制其度，度小大以正，权轻重以极，明本末以立中，立中以补损，补损以知足，□爵以明等极，极以正民，正中外以成命，正上下以顺政，政以內□，□□自邇，弥兴自远，远邇备极终也。□微补在□□，分微在明，明王是以敬微而顺分，分次以知和，知和以知乐，知乐以知哀，哀乐以知慧，內外以知人。凡民生而有好有恶，小得其所好则喜，大得其所好则乐，小遭其所恶则忧，大遭其所恶则哀。凡民之所好恶，生物是好，死物是恶。民至有好而不让，不从其所好，必犯法无以事上；民至有恶不让，不去其所恶，必犯法无以事上。遍行於此，尚有玩民，而况曰以可">
<title>《逸周书》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《逸周書》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">[戰國 (公元前475年 - 公元前221年)]</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾即峰=大玄古籍書店獨家出版</span> <br/>
          分类： <span class="inputVal" id="bktype">字史算醫,</span> <br/>
          字数： <span class="inputVal" id="bknum">[book_length]38237</span> <br/>
          说明： <span class="inputVal" id="bkdec">天生民而制其度，度小大以正，權輕重以極，明本末以立中，立中以補損，補損以知足，□爵以明等極，極以正民，正中外以成命，正上下以順政，政以內□，□□自邇，彌興自遠，遠邇備極終也。□微補在□□，分微在明，明王是以敬微而順分，分次以知和，知和以知樂，知樂以知哀，哀樂以知慧，內外以知人。凡民生而有好有惡，小得其所好則喜，大得其所好則樂，小遭其所惡則憂，大遭其所惡則哀。凡民之所好惡，生物是好，死物是惡。民至有好而不讓，不從其所好，必犯法無以事上；民至有惡不讓，不去其所惡，必犯法無以事上。遍行於此，尚有玩民，而況曰以可去其惡而得其所好，民能居乎？若不□力，何以求之？力爭則力政，力政則無讓，無讓則無禮，無禮，雖得所好，民樂乎？若不樂，乃所惡也。凡民不忍好惡，不能分次，不次則奪，奪則戰，戰則何以養老幼？何以救痛疾死喪？何以胥役也？明王是以極等以斷好惡，教民次分，揚舉力竟，任壯養老，長幼有報，民是以胥役也。夫力竟非眾不剋，眾非和不眾，和非中不立，中非禮不慎，禮非樂不履，明王是以無樂非人，無哀非人，人是以眾。人眾，賞多罰少，政之美也，罰多賞少，政之惡也。罰多則困，賞多則乏，乏困無醜，教乃不至。是以民主明醜以長子孫，子孫習服，鳥獸仁德，土宜天時，百物行治。治之初𢋙初哉，治化則順，是故無順非厲，長幼成而生，曰順極。

[book_title]命訓解
天生民而成大命，命司德，正之以禍福，立明王以順之，曰：大命有常，小命日成，成則敬，有常則廣，廣以敬命，則度至于極。夫司德司義而賜之福祿，福祿在人，能無懲乎？若懲而悔過，則度至于極。夫或司不義而降之禍，在人，能無懲乎？若懲而悔過，則度至于極。夫民生而醜不明，無以明之，能無醜乎？若有醜而競行不醜，則度至于極。夫民生而樂生，無以穀之，能無勸乎？若勸之以忠，則度至于極。夫民生而惡死，無以畏之，能無</span> <br/>
          封面： <span class="inputVal" id="bkimg">Z_11759.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《逸周書》
[book_author]佚名
[book_date][戰國 (公元前475年 - 公元前221年)]
[book_copyright]玄之又玄 謂之大玄=學海無涯君是岸=書山絕頂吾即峰=大玄古籍書店獨家出版
[book_type]未分类
[book_length]38237
[book_img]Z_11759.jpg


[config]
qrcode@false
brcode@false
costxt3@$$难难难$道最玄$莫把金丹作等闲$不遇至人传妙诀$空言口困舌头乾$$
ptdate@2023
book3d@6,6,#ffffffff,1,20
dpi@0
[config]

[book_title]度訓解
天生民而制其度，度小大以正，權輕重以極，明本末以立中，立中以補損，補損以知足，□爵以明等極，極以正民，正中外以成命，正上下以順政，政以內□，□□自邇，彌興自遠，遠邇備極終也。□微補在□□，分微在明，明王是以敬微而順分，分次以知和，知和以知樂，知樂以知哀，哀樂以知慧，內外以知人。凡民生而有好有惡，小得其所好則喜，大得其所好則樂，小遭其所惡則憂，大遭其所惡則哀。凡民之所好惡，生物是好，死物是惡。民至有好而不讓，不從其所好，必犯法無以事上；民至有惡不讓，不去其所惡，必犯法無以事上。遍行於此，尚有玩民，而況曰以可去其惡而得其所好，民能居乎？若不□力，何以求之？力爭則力政，力政則無讓，無讓則無禮，無禮，雖得所好，民樂乎？若不樂，乃所惡也。凡民不忍好惡，不能分次，不次則奪，奪則戰，戰則何以養老幼？何以救痛疾死喪？何以胥役也？明王是以極等以斷好惡，教民次分，揚舉力竟，任壯養老，長幼有報，民是以胥役也。夫力竟非眾不剋，眾非和不眾，和非中不立，中非禮不慎，禮非樂不履，明王是以無樂非人，無哀非人，人是以眾。人眾，賞多罰少，政之美也，罰多賞少，政之惡也。罰多則困，賞多則乏，乏困無醜，教乃不至。是以民主明醜以長子孫，子孫習服，鳥獸仁德，土宜天時，百物行治。治之初𢋙初哉，治化則順，是故無順非厲，長幼成而生，曰順極。

[book_title]命訓解
天生民而成大命，命司德，正之以禍福，立明王以順之，曰：大命有常，小命日成，成則敬，有常則廣，廣以敬命，則度至于極。夫司德司義而賜之福祿，福祿在人，能無懲乎？若懲而悔過，則度至于極。夫或司不義而降之禍，在人，能無懲乎？若懲而悔過，則度至于極。夫民生而醜不明，無以明之，能無醜乎？若有醜而競行不醜，則度至于極。夫民生而樂生，無以穀之，能無勸乎？若勸之以忠，則度至于極。夫民生而惡死，無以畏之，能無恐乎？若恐而承教，則度至于極。六極既通，六閒具塞，通道通天以正人，正人莫如有極，道天莫如無極。道天有極則不威，不威則不昭，正人無極則不信，不信則不行。明王昭天信人以度功，地以利之，使信人畏天，則度至于極。夫天道三，人道三，天有命有禍有福，人有醜有紼絻有斧鉞，以人之醜當天之命，以紼絻當天之福，以斧鉞當天之禍，六方三述，其極一也，不知則不行。極命則民墯，民墯則曠命，曠命以誡其上，則殆於亂；極福則民祿，民祿則干善，干善則不行；極禍則民鬼，民鬼則淫祭，淫祭則罷家；極醜則民叛，民叛則傷人，傷人則不義；極賞則民賈其上，賈其上則民無讓，無讓則不順；極罰則民多詐，多詐則不忠，不忠則無報。凡此六者，政之殆也。明王是故昭命以命之，曰：大命世，小命身。福莫大於行義，禍莫大於淫祭，醜莫大於傷人，賞莫大於信義，讓莫大於賈上，罰莫大於貪詐。古之明王，奉此六者，以牧萬民，民用而不失。撫之以惠，和之以均，斂之以哀，娛之以樂，慎之以禮，教之以藝，震之以政，動之以事，勸之以賞，畏之以罰，臨之以忠，行之以權。權不法，忠不忠，罰不服，賞不從勞，事不震，政不成，藝不淫，禮有時，樂不滿，哀不至，均不壹，惠不不忍人，凡此物權之屬也。惠而不忍人，人不勝害，害不如死，均一則不和，哀至則匱，樂滿則荒，禮無時則不貴，藝淫則害于才，政成則不長，事震則寡功，以賞從勞，勞而不至，以法從中則賞，賞不必中，以權從法則行，行不必以知權，權以知微，微以知始，始以知終。

[book_title]常訓解
天有常性，人有常順，順在可變，性在不改，不改可因，因在好惡，好惡生變，變習生常，常則生醜，醜命生德。明王於是立政以正之，民生而有習有常，以習為常，以常為慎，民若生于中，夫習之為常，自氣血始。明王自血氣耳目之習以明之醜，醜明乃樂義，樂義乃至上，上賢而不窮，哀樂不淫，民知其至，而至于子孫，民乃有古，古者因民以順民。夫民群居而無選，為政以始之，始之以古，終之以古，行古志今，政之至也。政維今，法維古。頑貪以疑，疑意以兩，平兩以參，參伍以權，權數以多，多難以允，允德以慎，慎微以始而敬終，終乃不困。困在坌，誘在王，民乃苟，苟乃不明，哀樂不時，四徵不顯，六極不服，八政不順，九德有姦，九姦不遷，萬物不至，夫禮非剋不承，非樂不竟，民是乏生。□好惡有四徵，喜樂憂哀，動之以則，發之以文，成之以民，行之以化。六極：命、醜、福、賞、禍、罰。六極不嬴，八政和平。八政：夫、妻、父、子、兄、弟、君、臣。八政不逆，九德純恪。九德：忠、信、敬、剛、柔、和、固、貞、順。順言曰政，順政曰遂，遂偽曰姦，姦物在目，姦聲在耳，耳目有疑，疑言有樞，樞動有和，和意無等，萬民無法。□□在赦，□復在古，古者明王奉法以明幽，幽王奉幽以廢法，奉則一也，而績功不同，明王是以敬微而順分。

[book_title]文酌解
民生而有欲有惡，有樂有哀，有德有則。則有九聚，德有五寶，哀有四忍，樂有三豐，惡有二咎，欲有一極。極有七事，咎有三尼，豐有三頻，忍有四教，寶有五大，聚有九酌。九酌：一取允移人，二宗傑以親，三發滯以振民，四貸官以屬，五人□必禮，六往來取比，七商賈易資，八農人美利，九□寵可動。五大：一大智率謀，二大武劍勇，三大功賦事，四大商行賄，五大農假貸。四教：一守之以信，二因親就年，三取戚免梏，四樂生身復。三頻：一頻祿質㵒，二陰福靈極，三留身散真。三尼：一除戎咎醜，二申親考疏，三假時權要。七事：一騰咎信志，二援拔瀆謀，三聚疑沮事，四騰屬威眾，五處寬身降，六陵塞勝備，七錄兵免戎。一極惟事昌道，開蓄伐。伐有三穆、七信、一幹、二御、三安、十二來。三穆：一絕靈破城，二筮奇昌為，三龜從兆凶。七信：一仁之慎散，二智之完巧，三勇之精富，四族之寡賄，五商之淺資，六農之少積，七貴之爭寵。一幹：勝權輿。二御：一樹惠不瘱，二既用茲憂。三安：一定居安帑，二貢貴得布，三刑罪布財。十二來：一弓二矢歸射，三輪四輿歸御，五鮑六魚歸蓄，七陶八冶歸灶，九柯十匠歸林，十一竹十二𥯤歸時。穆、七信、一幹、二御、三安、十二來，伐道咸布，物無不落，落物取配，維有永究，急哉急哉。後失時。

[book_title]糴匡解
成年年穀足，賓祭以盛，大馴鍾絕，服美義注，皁畜約制，餘子務藝，宮室城廓脩為備，供有嘉菜，於是日滿。年儉穀不足，賓祭以中盛，樂惟鍾鼓不服美，三牧五庫補攝，凡美不脩，餘子務穡，於是糾秩。年饑，則勤而不賓，舉祭以薄，樂無鍾鼓，凡美禁，畜不皁群，車不雕攻，兵備不利，民利不淫，征當商旅，以救窮乏，問隨鄉，不鬻熟，分助有匡以綏無者，於是救困。大荒，有禱無祭，國不稱樂，企不滿壑，刑罰不脩，舍用振穹，君親巡方，卿參告糴，餘子倅運，開廩同食，民不藏糧曰有匡。俾民畜惟牛羊，於民大疾惑，殺，一人無赦，男守疆，戎禁不出，五庫不膳，喪禮無度，祭以薄資，禮無樂，宮不幃，嫁娶不以時，賓旅設位有賜。

[book_title]武稱解
大國不失其威，小國不失其卑，敵國不失其權，岠嶮伐夷，并小奪亂，□強攻弱而襲不正，武之經也。伐亂、伐疾、伐疫，武之順也。賢者輔之，亂者取之，作者勸之，怠者沮之，恐者懼之，欲者趣之，武之用也。美男破老，美女破舌，淫圖破國，淫巧破時，淫樂破正，淫言破義，武之毀也。赦其眾，遂其咎，撫其□，助其囊，武之閒也。餌敵以分，而照其儲，以伐輔德，追時之權，武之尚也。春違其農，秋伐其穡，夏取其麥，冬寒其衣服，春秋欲舒，冬夏欲亟，武之時也。長勝短，輕勝重，直勝曲，眾勝寡，強勝弱，飽勝飢，肅勝怒，先勝後，疾勝遲，武之勝也。追戎無恪，窮寇不格，力倦氣竭，乃易克，武之追也。既勝人，舉旗以號，命吏禁掠，無敢侵暴，爵位不謙，田宅不虧，各寧其親，民服如化，武之撫也。百姓咸服，偃兵興德，夷厥險阻，以毀其武，四方畏服，奄有天下，武之定也。

[book_title]允文解
思靜振勝，允文維紀，昭告周行，維旌所在，收戎釋賄，無遷厥里，官校屬職，因其百吏，公貨少多，振賜窮士，救瘠補病，賦均田布，命夫復服，用損憂恥，孤寡無告，獲厚咸喜，咸問外戚，書其所在，選同氏姓，位之宗子，率用十五，綏用士女，教用顯允，若得父母，寬以政之，孰云不聽，聽言靡悔，遵養時晦，晦明遂語，于時允武，死思復生，生思復所，人知不棄，愛守正戶，上下和協，靡敵不下，執彼玉珪，以居其宇，庶民咸耕，童壯無輔，無拂兵取，通其疆土，民之望兵，若待父母，是故天下一旦而定，奄有四海。

[book_title]大武解
武有七制：政、攻、侵、伐、陳、戰、鬬。善政不攻，善攻不侵，善侵不伐，善伐不陳，善陳不戰，善戰不鬬，善鬬不敗。政有九因，因有四戚五和；攻有九開，開有四凶、五良；侵有七酌，酌有四聚、三斂；伐有七機，機有四時、三興；陳有七來，來有三哀、四赦；戰有十一振，振有六厲、五衛；鬬有十一客，客有六廣、五虞。四戚：一內姓，二外婚，三友朋，四同里。五和：一有天無惡，二有人無隙，三同好相固，四同惡相助，五遠宅不薄。凡此九者，政之因也。四凶：一攻天時，二攻地宜，三攻人德，四攻行利。五良：一取仁，二取智，三取勇，四取材，五取藝。凡此九者，攻之開也。四聚：一酌之以仁，二懷之以樂，三旁聚封人，四設圍以信。三斂：一男女比，二工次，三祗人死。凡此七者，侵之酌也。四時：一春違其農，二夏食其穀，三秋取其刈，四冬凍其葆。三興：一政以和時，二伐亂以治，三伐飢以飽。凡此七者，伐之機也。三哀：一要不羸，二喪人，三擯厥親。四赦：一勝人必嬴，二取威信復，三人樂生身，四赦民所惡。凡此七者，陳之來也。六厲：一仁厲以行，二智厲以道，三武厲以勇，四師厲以士，五校正厲御，六射師厲伍。五衛：一明仁懷恕，二明智輔謀，三明武攝勇，四明材攝士，五明藝攝官。凡此十一者，戰之振也。六廣：一明令，二明醜，三明賞，四明罰，五利兵，六競竟。五虞：一鼓走疑，二備從來，三佐車舉旗，四采虞人謀，五後動撚之。凡此十一者，鬬之客也。無競惟害，有功無敗。

[book_title]大明武解
畏嚴大武，曰：維四方，畏威乃寧。天作武，脩戎兵，以助義正違順天行，五官官候厥政，謂有所亡，城廓溝渠，高厚是量，既踐戎野，備慎其殃，敬其嚴君，乃戰赦。十藝必明，加之以十因，靡敵不荒，陳若雲布，侵若風行，輕車翼衛，在戎二方，我師之窮，靡人不剛。十藝：一大援，二明從，三餘子，四長興，五伐人，六刑餘，七三疑，八閒書，九用少，十興怨。十因：一樹仁，二勝欲，三賓客，四通旅，五親戚，六無告，七同事，八程巧，九□能，十利事。藝因代用，是謂強輔，應天順時，時有寒暑，風雨飢疾，民乃不處，移散不敗，農乃商賈，委以淫樂，賂以美女，主人若杖，□至城下，高堙臨內，日夜不解，方陳並功，云何能禦，雖易必敬，是謂明武。城高難平，湮之以土，開以走路，俄傅器櫓，因風行火，障水水下，惠用元元，不侮其寡，旁隧外權，隳城湮溪，老弱單處，其謀乃離，既克和服，使眾咸宜，竟其金革，是謂大夷。

[book_title]小明武解
凡攻之道，必得地勢，以順天時，觀之以今，稽之以古，攻其逆政，毀其地阻，立之五教，以惠其下，矜寡無告，實為之主，五教允中，枝葉代興，國為偽巧，後宮飾女，荒田逐獸，田獵之所，游觀崇臺，泉池在下，淫樂無既，百姓辛苦，上有困令，乃有極□，上困下騰，戎遷其野，敦行王法，濟用金鼓，降以列陳，無悗怒□，按道攻巷，無襲門戶，無受貨賂，攻用弓弩，上下禱祀，靡神不下，其行衝梯，振以長旗，懷戚思終，左右憤勇，無食六畜，無聚子女，群振若雷，造于城下，鼓行參呼，以正什伍，上有軒冕，斧鉞在下，勝國若化，故曰明武。

[book_title]大匡解
維周王宅程三年，遭天之大荒，作大匡以詔牧其方，三州之侯咸率。王乃召冢卿、三老、三吏、大夫、百執事之人，朝于大庭，問罷病之故，政事之失，刑罰之戾，哀樂之尤，賓客之盛，用度之費，及關市之征，山林之匱，田宅之荒，溝渠之害，怠墯之過，驕頑之虐，水旱之菑。曰：「不穀不德，政事不時，國家罷病，不能胥匡，二三子不尚助不穀，官考厥職，鄉問其人，因其耆老，及其總害，慎問其故，無隱乃情。」及某日以告于廟，有不用命，有常不赦，王既發命，入食不舉，百官質方，□不食饔。及期日質明，王麻衣以朝，朝中無采衣。官考其職，鄉問其利，因謀其菑，旁匡於眾，無敢有違。詰退驕頑，方收不服，慎惟怠墯，什伍相保，動勸游居，事節時茂，農夫任戶，戶盡夫出。農廩分鄉，鄉命受糧，程課物徵，躬競比藏。藏不粥糴，糴不加均。賦洒其幣，鄉正保貸，成年不償，信誠匡助，以輔殖財。財殖足食，克賦為征，數口以食，食均有賦。外食不贍，開關通糧，糧窮不轉，孤寡不廢。滯不轉留，戍城不留，眾足以守。出旅分均，馳車送逝，旦夕運糧。於是告四方游旅，旁生忻通，津濟道宿，所至如歸。幣租輕，乃作母以行其子，易資貴賤，以均游旅，使無滯。無粥熟，無室市，權內外以立均，無蚤莫，閭次均行，均行眾從，積而勿□，以罰助均，無使之窮，平均無乏，利民不淫。無播蔬，無食種，以數度多少省用，祈而不賓祭，服漱不制，車不雕飾，人不食肉，畜不食穀。國不鄉射，樂不牆合，牆屋有補無作，資農不敗務。非公卿不賓，賓不過具。哭不留日，祭降一等。庶人不獨葬，伍有植，送往迎來亦如之。有不用命，有常不違。

[book_title]程典解
維三月既生魄，文王合六州之侯，奉勤于商，商王用宗讒震怒無疆，諸侯不娛，逆諸文王，文王弗忍，乃作程典，以命三忠。曰：助余體民，無小不敬，如毛在躬，拔之痛，無不省，政失患作，作而無備，死亡不誡，誡在往事，備必慎，備思地，思地慎制，思制慎人，思人慎德，德開乃無患，慎德必躬恕，恕以明德，德當天而慎下，下為上貸，力競以讓，讓德乃行，慎下必翼上，上中立而下比，爭省，和而順，攜乃爭，和乃比，比事無政，無政無選，無選民乃頑，頑乃害上。故選官以明訓，頑民乃順，慎守其教，小大有度，以備菑寇，協其三族，固其四援，明其伍候，習其武誡，依其山川，通其舟車，利其守務。士大夫不雜于工商，商不厚，工不巧，農不力，不可成治，士之子不知義，不可以長幼，工不族居，不足以給官，族不鄉別，不可以入惠。為上不明，為下不順，無醜，輕其行，多其愚，不智。慎地必為之圖，以舉其物，物其善惡，度其高下，利其陂溝，愛其農時，脩其等列，務其土實，差其施賦，設得其宜，宜協其務，務應其趣，慎用必愛，工攻其材，商通其財，百物鳥獸魚鱉，無不順時，生穡省用，不濫其度，津不行火，藪林不伐，牛羊不盡齒不屠，土勸不極美，美不害用，用乃思慎，□備不敬，不意多□，用寡立親，用勝懷遠，遠格而邇安，於安思危，於始思終，於邇思備，於遠思近，於老思行，不備，無違嚴戒。

[book_title]程寤
*

[book_title]秦陰
*

[book_title]九政
*

[book_title]九開
*

[book_title]劉法
*

[book_title]文開
*

[book_title]保開
*

[book_title]八繁
*

[book_title]酆保解
維二十三祀庚子朔，九州之侯咸格于周，王在酆，昧爽，立于少庭，王告周公旦曰：「嗚呼！諸侯咸格來慶，辛苦役商，吾何保守？何用行？」旦拜手稽首曰：「商為無道，棄德刑範，欺侮群臣，辛苦百姓，忍辱諸侯，莫大之綱，福其亡，亡人惟庸，王其祀，德純禮明，允無二，卑位柔色，金聲以合之。」王乃命三公、九卿、及百姓之人，曰：「恭敬齊潔，咸格而祀于上帝，商饋始于王。」因饗諸侯，重禮庶吏，出送于郊，樹昏于崇，內備五祥、六衛、七厲、十敗、四葛，外用四蠹、五落、六容、七惡。五祥：一君選擇，二官得度，三務不舍，四不行賂，五察民困。六衛：一明仁懷恕，二明智設謀，三明戒攝勇，四明才攝士，五明德攝官，六明命攝政。七厲：一翼勤厲務，二動正厲民，三靜兆厲武，四翼藝厲物，五翼言厲復，六翼敬厲眾，七翼智厲道。十敗：一佞人敗樸，二諂言毀積，三陰資自舉，四女貨速禍，五比黨不揀，六佞說鬻獄，七神龜敗卜，八賓祭推穀，九忿言自辱，十異姓亂族。四葛：一葛其農時不移，二費其土慮不化，三正其賞罰獄無姦奇，四葛其戎謀族乃不罰。四蠹：一美好怪奇以治之，二淫言流說以服之，三群巧仍興以力之，四神巫靈寵以惑之。五落：一示吾貞以移其名，二微降霜雪以取松柏，三信蟜萌莫能安宅，四厚其禱巫其謀乃獲，五流德飄枉以明其惡。六容：一游言，二行商工，三軍旅之庸，四外風之所揚，五困失而亡，作事應時時乃喪，六厚使以往，來其所藏。七惡：一以物角兵，二令美其前而厚其傷，三閒於大國，安得吉凶，四交其所親，靜之以物，則以流其身，五率諸侯以朝賢人，而已猶不往，六令之有求，遂以生尤，七見親所親，勿與深謀，命友人疑。旦拜曰：「嗚呼！王孫其尊天下，適無見過過適，無好自益，以明而跡。嗚呼！敬哉！視五祥、六衛、七厲、十敗、四葛不修，國乃不固，務周四蠹、五落、六容、七惡，不時不允，不率不綏，反以自薄。嗚呼！深念之哉！重維之哉！不深乃權不重，從權乃慰，不從乃潰，潰不可復，戒後人！其用汝謀。」王曰：「允哉。」

[book_title]大開解
維王二月既生魄，王在酆，立于少庭，兆墓九開，開厥後人，八儆五戒。八儆：一□旦于開，二躬修九過，三族修九禁，四無競維義，五習用九教，六□用守備，七足用九利，八寧用懷□。五戒：一祗用謀宗，二經內戒工，三無遠親戚，四雕無薄□，五禱無憂玉。及為人盡不足，王拜儆我後人謀競，不可以藏，戒後人其用汝謀，維宿不悉日不足。

[book_title]小開解
維三十有五祀，王念曰：「多□，正月丙子拜望，食無時，汝開後嗣謀，曰：嗚呼！于來後之人。余聞在昔曰：明明非常，維德曰為明，食無時，汝日夜何脩非躬？何慎非言？何擇非德？嗚呼！敬之哉！汝恭聞不命。賈粥不讎，謀念之哉？不索禍招，無曰不免，不庸不茂不次，人菑不謀，迷棄非人。朕聞用人不以謀說，說惡諂言，色不知適，適不知謀，謀泄汝躬不允。嗚呼！敬之哉！後之人！朕聞曰：謀有共軵，如乃而舍，人之好佚而無窮，貴而不傲，富而不驕，兩而不爭，聞而不遙，遠而不絕，窮而不匱者鮮矣。汝謀斯，何嚮非翼？維有共枳，枳亡重大害小，不堪柯引，維德之用，用皆在國，謀大鮮無害。嗚呼！汝何敬非時？何擇非德？德枳維大人，大人枳維公，公枳維卿，卿枳維大夫，大夫枳維士，登登皇皇，君枳維國，國枳維都，都枳維邑，吧枳維家，家枳維欲無疆。動有三極，用有九因，因有四戚五和，極明與與有畏勸，汝何異非義？何畏非世？何勸非樂？謀獲三極無疆，動獲九因無限，務用三德順攻，奸慝言彼翼翼在意仞，時德春育生，素草肅疏數滿，夏育長，美柯華，務水潦，秋初藝，木節落，冬大劉，倍信何謀本□時歲至天視。嗚呼！汝何監非時？何務非德？何興非因？何用非極？維周于民，人謀競不可以後戒後戒宿，不悉日不足。」

[book_title]文儆解
維文王告夢，懼後祀之無保，庚辰詔太子發曰：「汝敬之哉！民物多變，民何嚮非利？利維生痛，痛維生樂，樂維生禮，禮維生義，義維生仁。嗚呼！敬之哉！民之適敗，上察下遂信，何嚮非私？私維生抗，抗維生奪，奪維生亂，亂維生亡，亡維生死。嗚呼！敬之哉！汝慎守弗失，以詔有司，夙夜勿忘，若民之嚮引，汝何慎非遂？遂時不遠，非本非標，非微非煇，壤非壤不高，水非水不流。嗚呼！敬之哉！倍本者槁，汝何葆非監？不維一保監順時，維周于民之適敗，無有時蓋，後戒後戒，謀念勿擇。」

[book_title]文傳解
文王受命之九年，時維莫春，在鄗，召太子發曰：「嗚呼！我身老矣！吾語汝，我所保與我所守，傳之子孫。吾厚德而廣惠，忠信而志愛。人君之行，不為驕侈，不為泰靡，不淫于美，括柱茅茨，為民愛費。山林非時不升斤斧，以成草木之長川；澤非時不入網罟，以成魚鱉之長；不卵不䠣，以成鳥獸之長；畋獵唯時，不殺童羊，不天胎童牛，不服童馬，不馳不騖澤，不行害，土不失其宜，萬物不失其性，天下不失其時。土可犯，材可蓄，潤溼不穀，樹之竹葦莞蒲，礫石不可穀，樹之葛木，以為絺綌，以為材用。故凡土地之閒者，聖人裁之，並為民利，是以魚鱉歸其淵，鳥獸歸其林，孤寡辛苦，咸賴其生，山林以遂其材，工匠以為其器，百物以平其利，商賈以通其貨，工不失其務，農不失其時，是謂和德。土多民少，非其土也；土少人多，非其人也。是故土多發政，以漕四方，四方流之，土少安帑而外其務，方輸。夏箴曰：中不容利，民乃外次。開望曰：土廣無守可襲伐，土狹無食可圍竭。二禍之來，不稱之災。天有四殃，水、旱、饑、荒，其至無時，非務積聚，何以備之？夏箴曰：小人無兼年之食，遇天饑，妻子非其有也；大夫無兼年之食，遇天饑，臣妾輿馬非其有也；國無兼年之食，遇天饑，百姓非其有也。戒之哉！弗思弗行，禍至無日矣。明開塞禁舍者，其取天下如化，不明開塞禁舍者，其失天下如化。人各修其學而尊其名，聖人制之，故諸橫生，盡以養從生，從生盡以養一丈夫。無殺天胎，無伐不成材，無墮四時，如此者十年。有十年之積者王，有五年之積者霸，無一年之積者亡，生十殺一者物十重，生一殺十者物頓空。十重者王，頓空者亡。兵強勝人，人強勝天，能制其有者，則能制人之有，不能制其有者，則人制之。令行禁止，王之始也。出一曰神明，出二曰分光，出三曰無適異，出四曰無適與，無適與者亡。」

[book_title]柔武解
維王元祀一月既生魄，王召周公旦曰：「嗚呼！維在文考之緒功，維周禁五戎，五戎不禁，厥民乃淫。一曰：土觀幸時，政匱不疑。二曰：獄讎刑蔽，姦吏濟貸。三曰：聲樂□□，飾女滅德。四曰：維勢是輔，維禱是怙。五曰：盤游安居，枝葉維落。五者不距，自生戎旅，故必以德為本，以義為術，以信為動，以成為心，以決為計，以節為勝，務在審時，紀綱為序，和均道里，以匡辛苦。見寇□戚，靡適無□，勝國若化，不動金鼓，善戰不鬥，故曰柔武。四方無拂，奄有天下。」

[book_title]大開武解
維王一祀二月，王在酆，密命訪於周公旦曰：「嗚呼！余夙夜維商，密不顯，誰和？告歲之有秋，今余不獲其落，若何？」周公曰：「茲在德，敬在周，其維天命，王其敬命。遠戚，無干和，無再失，維明德無佚，佚不可還，維文考恪勤，戰戰何敬？何好何惡？時不敬殆哉！」王拜曰：「允哉！余聞國有四戚、五和、七失、九因、十淫，非不敬不知。今而言維格，余非廢善以自塞，維明戒是祗。」周公拜曰：「茲順天，天降寤于程，程降因于商，商今生葛，葛右有周，維王其明用開和之言，言孰敢不格？四戚：一內同姓，二外婚姻，三官同師，四哀同勞。五和：一有天維國，二有地維義，三同好維樂，四同惡維哀，五遠方不爭。七失：一立在廢，二廢在祗，三比在門，四諂在內，五私在外，六私在公，七公不違。九因：一神有不饗，二德有不守，三才有不官，四事有不均，五兩有必爭，六富有別，七貪有匱，八好有遂，九敵有勝。十淫：一淫政破國，動不時，民乃不保，二淫好破義，言不協，民乃不和，三淫樂破德，德不純，民乃失常，四淫動破醜，醜不足，民乃不讓，五淫中破禮，禮不同，民乃不協，六淫采破服，服不度，民乃不順，七淫文破典，典不式，教民乃不類，八淫權破故，故不法，官民乃無法，九淫貸破職，百官令不承，十淫巧破用，用不足，百意不成。嗚呼！十淫不違，危哉！今商維茲，其唯弟茲，命不承殆哉！若人之有政令，廢令無赦，乃廢天之命，訖文考之功緒，忍民之苦，不祥。若農之服田，務耕而不耨，維草其宅之，既秋而不穫，維禽其饗之，人而獲飢，云誰哀之？」王拜曰：「格乃言。嗚呼！夙夜戰戰，何畏非道？何惡非是？不敬殆哉！」

[book_title]小開武解
維王二祀一月既生魄，王召周公旦曰：「嗚呼！余夙夜忌商，不知道極，敬聽以勤天命。」周公拜手稽首，曰：「在我文考，順明三極，躬是四察，循用五行，戒視七順，順道九紀，三極既明，五行乃常，四察既是，七順乃辨，明勢天道，九紀咸當，順德以謀，罔惟不行。三極：一維天九星，二維地九州，三維人四左。四察：一目察維極，二耳察維聲，三口察維言，四心察維念。五行：一黑位水，二赤位火，三蒼位木，四白位金，五黃位土。七順：一順天得時，二順地得助，三順民得和，四順利財足，五順得助明，六順仁無失，七順道有功。九紀：一辰以紀日，二宿以紀月，三日以紀德，四月以紀刑，五春以紀生，六夏以紀長，七秋以紀殺，八冬以紀藏，九歲以紀終。時候天視可監，時不失以知吉凶。」王拜曰：「允哉！余聞在昔訓典中規，非時罔有恪言，日正余不足。」

[book_title]寶典解
維王三祀，二月丙辰朔，王在鄗，召周公旦曰：「嗚呼！敬哉！朕聞曰：何脩非躬？躬有四位九德。何擇非人？人有十姦。何有非謀？謀有十散，不圉我哉？何慎非言？言有三信。信以生寶，寶以貴物，物周為器。美好寶物無常，維其所貴，信無不行，行之以神，振之以寶，順之以事，明眾以備，改□以庸，庶格懷患。四位：一曰定，二曰正，三曰靜，四曰敬。敬位丕哉！靜乃時非，正位不廢，定得安宅。九德：一孝，孝子畏哉，乃不亂謀，二悌，悌乃知序，序乃倫，倫不騰上，乃不崩，三慈惠，知長幼，知長幼，樂養老，四忠恕，是謂四儀，風言大極，意定不移，五中正，是謂權斷，補損知選，六恭遜，是謂容德，以法從權，安上無慝，七寬弘，是謂寬宇，準德以義，樂獲純嘏，八溫直，是謂明德，喜怒不]，主人乃服，九兼武，是謂明刑，惠而能忍，尊天大經。九德廣備，次世有聲。十姦：一窮□干靜，二酒行干理，三辯惠干智，四移潔干清，五死勇干武，六展允干信，七比譽干讓，八阿眾干名，九專愚干果，十愎孤干貞。十散：一廢□□□□行乃泄，□□□□□□□□，三淺薄閒瞞，其謀乃獲，四說咷輕意，乃傷營立，五行恕而不願，弗憂其圖，六極言不度，其謀乃費，七以親為疏，其謀乃虛，八心私慮適，百事乃僻，九愚而自信，不知所守，十不釋大約，見利忘親。三信：一春生夏長無私，民乃不迷，二秋落冬殺有常，政乃盛行，三人治百物，物德其德，是謂信極。信既極矣，嗜欲□在，在不知義，欲在美好有義，是謂生寶。」周公拜手稽首，興曰：「既能生寶，恐未有，臣子孫其敗。既能生寶，未能生仁，恐無後親，王寶生之，恐失王會，道維其廢。」王拜曰：「格而言，維時余勸之以安位，教之廣，用寶而亂，亦非我咎，上設榮祿，不患莫仁，仁以愛祿，允惟典程，既得其祿，又增其名，上下咸勸，孰不競仁？維子孫之謀，寶以為常。」

[book_title]酆謀解
維王三祀，王在酆，謀言告聞，王召周公旦曰：「嗚呼！商其咸辜，維日望謀建功，謀言多信，今如其何？」周公曰：「時至矣。」乃興師循故，初用三同，一戚取同，二任用能，三矢無聲。三讓：一近市，二賤粥，三施資。三虞：一邊不侵內，二道不敺牧，三郊不留人。王曰：「嗚呼！允從三，三無咈，厥徵可因，與周同愛，愛微無疾，疾取不取，疾至致備，曲禱不德，不德不成，害不在小，終維實大，悔後乃無，帝命不謟，應時作謀，不敏殆哉。」周公曰：「言斯允格，誰從已出，出而不允乃菑，往而不往乃弱，士卒咸若周一心。」

[book_title]寤儆解
維四月朔王告儆，召周公旦曰：「嗚呼！謀泄哉！今朕寤有商驚予，欲與無□則，欲攻無庸，以王不足，戒乃不興，憂其深矣！」周公曰：「天下不虞周，驚以寤王，王其敬命，奉若稽古維王，克明三德維則，戚和遠人維庸，致王禱，赦有罪，懷庶有，茲封福，監戒善敗，護守勿失，無為虎傅翼，將飛入邑，擇人而食，不驕不吝，時乃無敵。」王拜曰：「允哉！余聞曰：維乃予謀，謀時用臧。不泄不竭，維天而已。余維與汝，監舊之葆。咸祗曰：戒戒維宿。」

[book_title]武順解
天道尚右，日月西移。地道尚左，水道東流。人道尚中，耳目役心。心有四佐，不和曰廢。地有五行，不通曰惡。天有四時，不時曰凶。天道曰祥，地道曰義，人道曰禮。知祥則壽，知義則立，知禮則行。禮義順祥曰吉，吉禮左還，順天以利本，武禮右旋，順地以利兵，將居中軍，順人以利陳。人有中曰參，無中曰兩，兩爭曰弱，參和曰強。男生而成三，女生而成兩，五以成室，室成以生民，民生以度。左右手各握五，左右足各履五，曰四枝，元首曰末。五五二十五曰元卒，一卒居前曰開，一卒居後曰敦，左右一卒曰閭，四卒成衛曰伯，三伯一長曰佐，三佐一長曰右，三右一長曰正，三正一長曰卿，三卿一長曰辟。辟必明，卿必仁，正必智，右必肅，佐必和，伯必勤，卒必力。辟不明無以慮官，卿不仁無以集眾，伯不勤無以行令，卒不力無以承訓。均卒力，貌而無比，比則不順；均伯勤，勞而無攜，攜則不和；均佐和，敬而無留，留則無成；均右肅，恭而無羞，羞則不興。辟必文，聖如度。元忠尚讓，親均惠下，集固介德。危言不干德曰正，正及神人曰極，世世能極曰帝。

[book_title]武穆解
曰若稽古，曰昭天之道，熙帝之載，揆民之任，夷德之用，總之以咸殷，等之以□禁，成之以□和，咸康于民，卿格維時，監于列辟，敬惟三事，永有休哉。三事：一倡德，二和亂，三終齊。德有七倫，亂有五遂，齊有五備。五備：一同往路，以揆遠邇，二明要醜友德，以眾爾庸，三明辟章遠，以肅民教，四明義倡爾眾，教之以服，五要權文德，不畏強寵。五遂：一道其通，以決其雍，二絕□無赦不疑，三挫銳無赦不危，四閑兵無用不害，五復尊離群不敵。七倫：一毀城寡守不路，二通道不戰，三小國不凶不伐，四正維昌靜不疑，五睦忍寧于百姓，六禁害求濟民，七一德訓民，民乃章。欽哉！欽哉！余夙夜求之無射。

[book_title]和寤解
王乃出圖商，至于鮮原，召邵公奭、畢公高，王曰：「嗚呼！敬之哉！無競惟人，人允忠，惟事惟敬，小人難保，后降惠于民，民罔不格，惟風行，賄賄無成事，綿綿不絕，蔓蔓若何，豪末不掇，將成斧柯。」王乃厲翼于尹氏八士，唯固允讓，德降為則，振于四方，行有令問，成和不逆，加用禱巫，神人允順。

[book_title]武寤解
王赫奮烈，八方咸發，高城若地，商庶若化，約期于牧，案用師旅，商不足滅，分禱上下，王食無疆，王不食言，庶赦定宗，尹氏八士，大師三公，咸作有績，神無不饗。王克配天，合于四海，惟乃永寧。

[book_title]克殷解
周車三百五十乘，陳于牧野，帝辛從。武王使尚父與伯夫致師，王既誓以虎賁戎車馳商師，商師大崩。商辛奔內，登于鹿臺之上，屏遮而自燔于火，武王乃手大白以麾諸侯，諸侯畢拜，遂揖之，商庶百姓咸俟于郊，群賓僉進曰：「上天降休。」再拜稽首，武王答拜。先入，適王所，乃克射之三發，而後下車，面擊之以輕呂，斬之以黃鉞，折縣諸大白，乃適二女之所既縊，王又射之三發，乃右擊之以輕呂，斬之以玄鉞，縣諸小白，乃出場于厥軍。翼日，除道修社及商紂宮。及期，百夫荷素質之旗于王前，叔振奏拜假，又陳常車，周公把大鉞，召公把小鉞，以夾王，散宜生、泰顛、閎夭皆執輕呂以奏王，王入，即位于社，太卒之左，群臣畢從，毛叔鄭奉明水，衛叔封傅禮，召公奭贊采，師尚父牽牲，尹逸筴曰：「殷末孫受德，迷先成湯之明，侮滅神祇不祀，昏暴商邑百姓，其章顯聞于昊天上帝。」武王再拜稽首，膺受大命革殷，受天明命，武王又再拜稽首，乃出。立王子武庚，命管叔相，乃命召公釋箕子之囚，命畢公衛叔出百姓之囚，表商容之閭，乃命南宮忽振鹿臺之錢，散巨橋之粟，乃命南宮百達、史佚、遷九鼎三巫，乃命閎夭封比干之墓，乃命宗祝崇賓饗，禱之于軍，乃班。

[book_title]大匡解
惟十有三祀，王在管，管叔自作殷之監，東隅之侯咸受賜于王，王乃旅之以上陳誥，用大匡順九則八宅六位，寬儉恭敬，夙夜有嚴。昭質非樸，樸有不明，明執於私，私回不中，中忠於欲，思慧醜詐。昭信非展，展盡不伊，伊言於允，思復醜譖。昭讓非背，背黨雍德，德讓於敬，思賢醜爭。昭位非忿，忿非□直，直立于眾，思直醜比。昭政非閑，閑非遠節，節進於政，思正醜殘。昭靜非窮，窮居非意，意動於行，思靜醜躁。昭潔非為，為窮非涓，涓潔於利，思義醜貪。昭因非疾，疾非不貞，貞固於事，思任醜誕。昭明九則，九醜自齊，齊則曰知，悖則死勇。勇如害上，則不登于明堂，明堂所以明道，明道惟法，明法惟人，人惟重老，重老惟寶。嗚呼！在昔文考，戰戰惟時，祗祗汝其，夙夜濟濟，無競惟人，惟允惟讓，不遠群正，不邇讒邪，汝不時行，汝害于士，士惟都人孝悌子孫，不官則不長，官戒有敬，官、□、朝、道、舍、賓、祭、器曰八宅，綏、比、新、故、外、內貴、賤曰六位，大官備武，小官承長，大匡封攝，外用和大，中匡用均，勞故禮新，小匡用惠，施舍靜眾，禁請無怨，順生分殺，不忘不憚，俾若九，則生敬在國，國咸順，順維敬，敬維讓，讓維禮，辟不及寬有永假。

[book_title]文政解
惟十有三祀，王在管，管、蔡開宗循王，禁九慝，昭九行，濟九醜，尊九德，止九過，務九勝，傾九戒，固九守，順九典。九慝：一不類，二不服，三不則，四務有不功，五外與內通，六幼不觀國，七閭不通徑，八家不開刑，九大禁不令。九行：一仁，二行，三讓，四信，五固，六治，七義，八意，九勇。九醜：思勇醜忌，思意醜變，思義醜□，思治醜亂，思固醜轉，思信醜奸，思讓醜殘，思行醜頑，思仁醜釁。九德：一忠，二慈，三祿，四賞，五民之利，六商工受資，七祗民之死，八無奪農，九足民之財。九過：一視民傲，二聽民暴，三遠慎而近䫉，四法令□亂，五仁善是誅，六不察而好殺，七不念而害行，八□思前後，九偷其身不路而助無漁。九勝：一□□□□，二□□□□，三周惡潛謀，四同好和固，五師□征惡，六迎旋便路，七明賂施舍，八幼子移成，九迪名書新。九戒：一內有柔成，二示有危傾，三旅有罷寘，四亂有立信，五教用康經，六合詳毀成，七邑守維人，八飢有兆積，九勞休無期。九守：一仁守以均，二智守以等，三固守以典，四信守維假，五城溝守立，六廉守以名，七戒守以信，八競守以備，九國守以謀。九典：一祗道以明之，二稱賢以賞之，三典師以教之，四因戚以勞之，五位長以遵之，六群長以老之，七群醜以移之，八什長以行之，九戒卒以將之。嗚呼！充虛為害，無由不通，無虛不敗。

[book_title]大聚解
維武王勝殷，撫國綏民，乃觀于殷政，告周公旦曰：「嗚呼！殷政總總若風草，有所積，有所虛，和此如何？」周公曰：「聞之文考，來遠賓，廉近者，道別其陰陽之利，相土地之宜，水土之便，營邑制，命之曰大聚。先誘之以四郊，王親在之，賓大夫免列以選，赦刑以寬，復亡解辱，削赦輕重，皆有數，此謂行風。乃令縣鄙商旅曰：能來三室者，與之一室之群。闢關脩道，五里有郊，十里有井，二十里有舍。遠旅來至，關人易資，舍有委，市有五均，早莫如一，送行逆來，振之救窮，老弱疾病，孤子寡獨，惟政所先，民有欲畜，發令以國為邑，以邑為鄉，以鄉為閭，禍災相卹，資喪比服。五戶為伍，以首為長，十夫為什，以年為長，合閭立教，以威為長，合旅同親，以敬為長。飲食相約，興彈相庸，耦耕俱耘，男女有婚，墳墓相連，民乃有親。六畜有群，室屋既完，民乃歸之。鄉立巫醫，具百藥以備疾災，畜百草以備五味，立勤人以職孤，立正長以順幼，立職喪以卹死，立大葬以正同，立君子以脩禮樂，立小人以教用兵，立鄉射以習和容。春獵耕耘，以習遷行，教芧與樹藝，比長立職，與田疇皆通，立祭祀與歲穀登下厚薄，此謂德教。若其凶土陋民，賤食貴貨，是不知政。山林藪澤以因其利，工匠役工以攻其材，商賈趣市以合其用。外商資貴而來，貴物益賤，資貴物，出賤物，以通其器。夫然則關夷市平，財無鬱廢，商不乏資，百工不失其時，無愚不教，則無窮乏，此謂和德。若有不言，乃政其凶，陂溝道路，叢苴邱墳，不可樹穀者，樹以材木，春發枯槁，夏發葉榮，秋發實蔬，冬發薪烝，以匡窮困。揖其民力，相更為師，因其土宜，以為民資，則生無乏用，死無傳尸，此謂仁德。旦聞禹之禁，春三月山林不登斧，以成草木之長，夏三月川澤不入網罟，以成魚鱉之長。且以并農力，執成男女之功，夫然則土不失其宜，萬物不失其性，人不失其事，天不失其時，以成萬財。萬財既成，放以為人，天下利之而勿德，是謂大仁。淵深而魚鱉歸之，草木茂而鳥獸歸之，稱賢使能，官有材而士歸之，關市平商賈歸之，分地薄斂農民歸之，水性歸下，民性歸利，王若欲來天下民，先設其利而民自至，譬之若冬日之陽，夏日之陰，不召而民自來，此謂歸德。五德既明，民乃知常。」武王再拜曰：「嗚呼！允哉！天民側側，余知其極有宜。」乃召昆吾，冶而銘之金版，藏府而朔之。

[book_title]世俘解
維四月乙未日，武王成辟四方通殷命有國。
維一月丙午旁生魄，若翼日丁未，王乃步自于周征伐商王紂越若來。二月既死魄，越五日甲子，朝至接于商，則咸劉商王紂，執矢惡臣百人，太公望命禦方來。丁卯望，至告以馘俘。戊辰，王遂禦循追祀文王時日王立政。呂他命伐越戲方。壬申，荒新至告以馘俘侯來命伐靡集于陳。辛巳，至告以馘俘。甲申，百弇以虎賁誓命伐衛，告以馘俘。
辛亥，薦俘殷王鼎，武王乃翼矢珪矢憲，告天宗上帝。王不革服格于廟，秉黃鉞語治庶國，籥人九終。王烈祖自大王、大伯、王季、虞公、文王邑考，以列升維告殷罪。籥人造王秉黃鉞正國伯。壬子，王服袞衣矢琰格廟，籥人造王秉黃鉞正邦君。癸丑，薦殷俘王士百人，籥人造王矢琰秉黃鉞執戈，王入奏庸大享一終。王拜手稽首。王定奏庸大享三終。甲寅，謁戎殷于牧野，王佩赤白旂，籥人奏武王入進萬獻明明三終。乙卯，籥人奏崇禹生開三終王定。
庚子，陳本命伐磨，百韋命伐宣方，新荒命伐蜀。乙巳，陳本、新荒蜀磨至，告禽霍侯、艾侯，俘佚侯小臣四十有六，禽禦八百有三十兩，告以馘俘。百韋至，告以禽宣方，禽禦三十兩，告以馘俘。百韋命伐厲，告以馘俘。
武王狩，禽虎二十有二，貓二，麋五千二百三十五，犀十有二，氂七百二十有一，熊百五十有一，羆百一十有八，豕三百五十有二，貉十有八，麈十有六，麝五十，麇三十，鹿三千五百有八。武王遂征四方，凡憝國九十有九國，馘磿億有十萬七千七百七十有九俘，人三億萬有二百三十，凡服國六百五十有二。
時四月既旁生魄，越六日，庚戌，武王朝至燎于周，維予沖子綏文。武王降自車，乃俾史佚繇書于天號。武王乃廢于紂矢惡臣，百人伐右厥甲小子鼎，大師伐厥四十夫家君鼎，帥司徒、司馬初厥于郊號。武王乃夾于南門，用俘皆施佩衣衣先馘入。武王在祀，大師負商王紂縣首白旂，妻二首赤旂，乃以先馘，入燎于周廟。若翼日，辛亥，祀于位用籥于天位。越五日，乙卯，武王乃以庶國祀馘于周廟，翼予沖子，斷牛六，斷羊二，庶國乃竟告于周廟，曰：古朕聞文考脩商人典以斬紂，身告于天子稷，用小牲羊犬豕于百神，水土于誓社。曰：維予沖子，綏文考至于沖子，用牛于天于稷五百有四，用小牲羊豕于百神水土社二千七百有一。
商王紂于商郊，時甲子夕，商王紂取天智玉琰五環身厚以自焚。凡厥有庶告焚玉四千，五日，武王乃俾千人求之四千庶玉，則銷天智玉，五在火中不銷。凡天智玉，武王則寶與同。凡武王浮商舊寶玉萬四千，佩玉億有八萬。

[book_title]箕子
*

[book_title]耆德
*

[book_title]商誓解
王若曰：「告爾伊舊何父，□□□□，幾耿肅執，乃殷之舊，官人序文，□□□□，及太史比，小史昔，及百官，里居獻民，□□□，來尹師之，敬諸戒，疾聽朕言，用胥生蠲尹。」王曰：「嗟爾眾！予言若敢顧天命，予來致上帝之威命明罰，今惟新誥命爾，敬諸，朕話言，自一言至于十話言，其惟明命爾。」王曰：「在昔后稷，惟上帝之言，克播百穀，登禹之績，凡在天下之庶民，罔不惟后稷之元穀用蒸享，在商先誓王，明祀上帝，□□□□，亦惟我后稷之元穀，用告和，用胥飲食，肆商先誓王維厥故，斯用顯我西土，今在商紂，昏憂天下，弗顯上帝，昏虐百姓，棄天之命，上帝弗顯，乃命朕文考曰：殪商之多罪紂。肆予小子發弗敢忘，天命朕考，胥翕稷政，肆上帝曰：必伐之。予惟甲子，克致天之大罰，□帝之來，革紂之□，予亦無敢違大命。敬諸！昔在西土，我其有言，胥告商之百無罪，其維一夫，予既殛紂，承天命，予亦來休，命爾百姓里居君子，其周即命，□□□□□□□□□□□□□□□□□□□□□□□□□□□□，爾冢邦君，無敢其有不告，見于我有周，其比冢邦君，我無攸愛，上帝曰：必伐之。今予惟明告爾，予其往追□紂，遂𧽕集之于上帝，天王其有命爾，百姓獻民其有綴艿，夫自敬其有斯天命，不令爾百姓無告，西土疾勤，其斯有何重，天維用重勤，興起我罪勤，我無克乃一心，爾多子，其人自敬，助天永休于我西土，爾百姓其亦有安處在彼，宜在天命，弗反側興亂，予保奭其介有斯勿用天命，若朕言在周，曰：商百姓無罪。朕命在周，其乃先作我肆罪疾，予惟以先王之道御復正爾，百姓越則，非朕負亂，惟爾在我。」王曰：「百姓，我聞古商先誓王成湯，克辟上帝，保生商民，克用三德，疑商民弗懷，用辟厥辟，今紂棄成湯之典，肆上帝命我小國曰：革商國。肆予明命汝百姓，其斯弗用朕命，其斯爾冢邦君，商庶百姓，予則□劉滅之。」王曰：「
靃予天命，維既咸汝，克承天休于我有周，斯小國于有命不易，昔在盟津，帝休辨商，其有何國？命予小子肆我殷戎，亦辨百度□□美，左右予予，肆劉殷之命，今予維篤佑爾，予史太史違，我寔視爾，靖疑，胥敬誥，其斯一話敢逸僭，予則上帝之明命予，爾屏屏爾百姓，越爾庶義庶刑，予維及西土，我乃其來即刑，乃敬之哉，庶聽朕言，罔胥告。」

[book_title]度邑解
維王克殷國，君諸侯，乃徵厥獻民，九牧之師見王于殷郊。王乃升汾之阜以望商邑，永歎曰：「嗚呼！不淑充天對。」遂命一日維顯畏弗忘，王至于周，自鹿至于丘中，具明不寢，王小子御，告叔旦，叔旦亟奔即王，曰：「久憂勞，問害不寢？」曰：「安！予告汝。」王曰：「嗚呼！旦，維天不享于殷，發之未生，至于今六十年，夷羊在牧，飛鴻滿野，天自幽不享于殷，乃今有成，維天建殷，厥徵天民名三百六十夫，弗顧，亦不賓威，用戾于今。嗚呼！予憂茲難，近飽于卹，辰是不室，我未定天保。何寢能欲？」王曰：「旦，予克致天之明命，定天保，依天室，志我其惡，俾從殷王紂，日夜勞來，定我于西土，我維顯服，及德之方明。」叔旦泣涕于常，悲不能對，王□□傳于後，王曰：「旦，汝維朕達弟，予有使汝，汝播食不遑暇食，矧其有乃室，今維天使予，惟二神授朕靈期，予未致于休予，近懷于朕室，汝維幼子，大有知。昔皇祖底于今，勖厥遺得，顯義告期，付于朕身，肆若農服田，饑以望穫，予有不顯，朕卑皇祖，不得高位于上帝，汝幼子庚厥心，庶乃來班朕大環，茲于有虞意，乃懷厥妻子，德不可追于上，民亦不可答于下，朕不賓在高祖，維天不嘉，于降來省，汝其可瘳于茲，乃今我兄弟相後，我筮龜其何所即，今用建庶建。」叔旦恐，泣涕其手。王曰：「嗚呼！旦，我圖夷茲殷，其惟依天，室其有憲，命求茲無遠，天有求，繹相我不難，自雒汭延于伊汭，居易無固，其有夏之居，我南望過于三塗，我北望過于嶽鄙，顧瞻過于有河，宛瞻延于伊雒，無遠天室，其名茲曰度邑。」

[book_title]武儆解
惟十有二祀四月，王告夢，丙辰，出金枝郊寶開和細書，命詔周公旦，立後嗣，屬小子誦，文及寶典。王曰：「嗚呼！敬之哉！汝勤之無蓋□，周未知所周，不知商□無也，朕不敢望，敬守勿失。」以詔宥小子，曰：「允哉！汝夙夜勤心之無窮也。」

[book_title]五權解
維王不豫于五日，召周公旦曰：「嗚呼！敬之哉！昔天初降命于周，維在文考克致天之命，汝惟敬哉！先後小子，勤在維政之失，政有三機五權，汝敬格之哉！克中無苗，以保小子于位。三機：一疑家，二疑德，三質士。疑家無授眾，疑德無舉士，質士無遠齊，吁敬之哉！天命無常，敬在三機。五權：一曰地，地以權民，二曰物，物以權官，三曰鄙，鄙以權庶，四曰刑，刑以權常，五曰食，食以權爵。不遵承括，食不宣，極賞則淈，淈不得食，極刑則仇，仇至乃別，鄙庶則奴，奴乃不滅，國大則驕，驕乃不給，官庶則荷，荷至乃辛，物庶則●●乃不和，地庶則荒，荒則聶，人庶則匱，匱乃匿。嗚呼！敬之哉！汝慎和稱五權，維中是以，以長小子于位，實維永寧。」

[book_title]成開解
成王元年，大開告用，周公曰：「嗚呼！余夙夜之勤，今商孽競時逋播，以輔余何循，何循何慎？王其敬天命，無易天不虞。在昔文考，躬脩五典，勉茲九功，敬人畏天，教以六則四守，五示三極，祗應八方，立忠協義乃作。三極：一天有九列，別時陰陽，二地有九州，別處五行，三人有四佐，佐官維明。五示顯允明所望，五示：一明位示士，二明惠示眾，三明主示寧，四安宅示孥，五利用示產。產足不窮，家懷思終，主為之宗，德以撫眾，眾和乃同。四守：一政盡人材，材盡致死，二士守其城溝，三障水以禦寇，四大有沙炭之政。六則：一和眾，二發鬱，三明怨，四轉怒，五懼疑，六因欲。九功：一賓好在笥，二淫巧破制，三好危破事，四任利敗功，五神巫動眾，六盡哀民匱，七荒樂無別，八無制破教，九任謀生詐。五典：一言父典祭，祭祀昭天，百姓若敬，二顯父登德，德降為則，則信民寧，三正父登過，過慎於武，設備無盈，四譏父登失，脩政戒官，官無不敬，五□□□□，制哀節用，政治民懷。五典有常，政乃重開，內則順意，外則順敬，內外不爽，是曰明王。」王拜曰：「允哉！維予聞曰：何鄉非懷？懷人惟思，思若不及，禍格無日。式皇敬哉！余小子思繼厥常，以昭文祖之守定武考之烈，嗚呼！余夙夜不寧。」

[book_title]作雒解
武王克殷，乃立王子祿父，俾守商祀，建管叔于東，建蔡叔、霍叔于殷，俾監殷臣，王既歸，乃歲十二月崩鎬，肂于岐周，周公立，相天子，三叔及殷東，徐奄及熊盈以略，周公、召公，內弭父兄，外撫諸侯。元年夏六月，葬武王于畢。二年，又作師旅，臨衛政殷，殷大震潰，降辟三叔，王子群父北奔，管叔經而卒，乃囚蔡叔于郭淩，凡所征熊盈族十有七國，俘維九邑，俘殷獻民，遷于九畢，俾康叔宇于殷，俾中旄父宇于東，周公敬念于後曰：「予畏周室不延，俾中天下，及將致政，乃作大邑成周于土中，立城方千七百二十丈，郛方七十里，南繫于雒水，北因于郟山，以為天下之大湊，制郊甸方六百里，因西土為方千里，分以百縣，縣有四郡，郡有四鄙，大縣立城，方王城三之一，小縣立城，方王城九之一，都鄙不過百室，以便野事。農居鄙，得以庶士，士居國家，得以諸公大夫。凡工賈胥市，臣僕州里，俾無交為，乃設丘兆于南郊，以祀上帝，配以后稷，日月星辰先王皆與食。封人社壝諸侯受命于周，乃建大社于國中，其壝東青土，南赤土，西白土，北驪土，中央釁以黃土，將建諸侯，鑿取其方一面之土，燾以黃土，苴以白茅，以為社之封，故曰：受列土于周室。乃位五宮、大廟、宗宮、考宮、路寢、明堂。咸有四阿、反坫、重亢、重郎、常累、復格、藻梲、設移、旅楹、舂常、畫旅、內階、玄階、隄唐、山廧、應門、庫臺、玄閫。」

[book_title]皇門解
維正月庚午，周公格于左閎門，會群臣，曰：「嗚呼！下邑小國，克有耇老，據屏位，建沈人，罔不用明刑，維其開告予于嘉德之說，命我辟王，小至于大，我聞在昔有國誓王之不綏于卹，乃維其有大門宗子勢臣，罔不茂揚肅德，訖亦有孚，以助厥辟，勤王國王家，乃方求論擇元聖武夫，羞于王所，自其善臣以至有分私子，苟克有常，罔不允通，咸獻言在于王所，人斯是助王，恭明祀，敷明刑，王用有監明憲，朕命用克和有成，用能承天嘏命，百姓兆民，用罔不茂在王庭，克用有勸，永有孚于上下，人斯既助厥，辟勤勞王家，先人神祇，報職用休，俾嗣在王家，四國用寧，小人用格，□能稼穡，咸祀天神，戎兵克慎，軍用克多，王用奄有四鄰遠土，丕承萬子孫，用末被先王之靈光，至于厥後嗣，弗見先王之明刑，維時乃胥學于非夷，以家相厥室，弗卹王國王家，維德是用，以昏臣作威不詳，不屑惠聽無辜之辭，乃維不順之辭是羞于王，王阜求良言，于是人斯乃非維直以應，維作誣以對，俾無依無助，譬若畋犬驕，用逐禽，其猶不克有獲，是人斯乃讒賊媢嫉，以不利于厥家國，譬若匹夫之有婚妻，曰：「予獨服在寢以自露厥家。媚夫有邇無遠乃食蓋善夫，俾莫通在于王所，乃維有奉狂夫，是陽是繩，是以為上，是授司事于正長。命用迷亂，獄用無成，小民率穡，保用無用，壽亡以嗣，天用弗保，媚夫先受殄罰，國亦不寧。嗚呼！敬哉！監于茲，朕維其及，朕藎臣，大明爾德，以助予一人憂，無維乃身之暴皆卹，爾假予德憲，資告予元，譬若眾畋，常扶予險，乃而予于濟，汝無作。」

[book_title]大戒解
維正月既生魄，王訪于周公曰：「嗚呼！朕聞維時兆厥工，非不顯，朕實不明。維士非不務而不得助，大則驕，小則懾，懾謀不極，予重位與輕服，非其得福，厚用遺，庸止生郄，庸行信貳，眾輯群政，不輯自匿。嗚呼！予夙勤之，無或告予，非不念，念不知。」周公曰：「於！敢稱乃武考之言曰：微言入心，夙喻動眾，大乃不驕，行惠于小，小乃不懾，連官集乘，同憂若一，謀有不行。予惟重告爾，庸厲□以餌士，權先伸之，明約必遺之，其位不尊，其謀不陽，我不畏敬，材在四方，無擅于人，塞匿勿行，惠戚咸服，孝悌乃明，明立威恥亂，使眾之道，撫之以惠，內姓無感，外姓無謫，人知其罪，上之明審，教幼乃勤，貧賤制，□設九備，乃無亂謀。九備：一忠正不荒美好，乃不作惡，四□說聲色，憂樂盈匿，五碩信傷辯，曰費□□，六出觀好怪，內方淫巧，七□□謀躁，內乃荒異，八□□好威，民眾日逃，九富寵極足。是大極，內心其離，九備既明，我貴寶之，應協以動，遠邇同功。謀和適用，覆以觀之，上明仁義，援貢有備，聚財多□，以援成功，克禁淫謀，眾匿乃雍，順得以動，人以立行，輯佐之道，上必盡其志，然後得其謀，無轉其信，雖危不動，貞信以昭，其乃得人，上危而轉，下乃不親。」王拜曰：「允哉！允哉！敬行天道。」

[book_title]周月解
惟一月，既南至，昏昴畢見，日短極，基踐長，微陽動于黃泉，陰降慘于萬物。是月斗柄建子，始昏北指，陽氣虧，草木萌蕩，日月俱起于牽牛之初，右回而行，月周天進一次而與日合宿，日行月一次而周天，厤舍于十有二辰，終則復始，是謂日月權輿。周正歲首，數起于一而成于十，次一為首，其義則然。凡四時成歲，歲有春夏秋冬，各有孟仲季，以名十有二月。月有中氣以著時應，春三月中氣，驚蟄、春分、清明，夏三月中氣，小滿、夏至、大暑，秋三月中氣，處暑、秋分、霜降，冬三月中氣，小雪、冬至、大寒。閏無中氣，斗指兩辰之閒。萬物春生夏長，秋收冬藏，天地之正，四時之極，不易之道，夏數得天，百王所同，其在商湯，用師于夏，除民之災，順天革命，改正朔，變服殊號，一文一質，示不相沿，以建丑之月為正，易民之視，若天時大變，亦一代之事，亦越我周王，致伐于商，改正異械，以垂三統，至於敬授民時，巡守祭享，猶自夏焉，是謂周月，以紀于政。

[book_title]時訓解
立春之日，東風解凍，又五日，蟄蟲始振，又五日，魚上冰。風不解凍，號令不行，蟄蟲不振，陰氣奸陽，魚不上冰，甲冑私藏。雨水之日，獺祭魚，又五日，鴻鴈來，又五日，草木萌動。獺不祭魚，國多盜賊，鴻鴈不來，遠人不服，草木不萌動，果疏不熟。驚蟄之日，桃始華，又五日，倉庚鳴，又五日，鷹化為鳩。桃不始華，是謂陽否，倉庚不鳴，臣不從主，鷹不化鳩，寇戎數起。春分之日，玄鳥至，又五日，雷乃發聲，又五日，始電。玄鳥不至，婦人不娠，雷不發聲，諸侯失民，不始電，君無威震。清明之日，桐始華，又五日，田鼠化為鴽，又五日，虹始見。桐不華，歲有大寒，田鼠不化鴽，國多貪殘，虹不見，婦人苞亂。穀雨之日，萍始生，又五日，鳴鳩拂其羽，又五日，戴勝降于桑。萍不生，陰氣憤盈，鳴鳩不拂其羽，國不治兵，戴勝不降于桑，政教不中。立夏之日，螻蟈鳴，又五日，蚯蚓出，又五日，王瓜生。螻蟈不鳴，水潦淫漫，蚯蚓不出，嬖奪后命，王瓜不生，困於百姓。小滿之日，苦菜秀，又五日，靡草死，又五日，小暑至。苦菜不秀，賢人潛伏，靡草不死，國縱盜賊，小暑不至，是謂陰慝。芒種之日，螳螂生，又五日，鶪始鳴，又五日，反舌無聲。螳螂不生，是謂陰息，鶪不始鳴，令姦雍偪，反舌有聲，佞人在側。夏至之日，鹿角解，又五日，蜩始鳴，又五日，半夏生。鹿角不解，兵革不息，蜩不鳴，貴臣放逸，半夏不生，民多厲疾。小暑之日，溫風至，又五日，螅蟀居辟，又五日，鷹乃學習。溫風不生，國無寬教，螅蟀不居辟，恆急之暴，鷹不學習，不備戎盜。大暑之日，腐草為蠲，又五日，土潤溽暑，又五日，大雨時行。腐草不為蠲，穀實鮮落，土潤不溽暑，物不應罰，大雨不時行，國無恩澤。立秋之日，涼風至，又五日，白露降，又五日，寒蟬鳴。涼風不至，國無嚴政，白露不降，民多欬病，寒蟬不鳴，人皆力爭。處暑之日，鷹乃祭鳥，又五日，天地始肅，又五日，禾乃登。鷹不祭鳥，師旅無功，天地不肅，君臣乃□，農不登穀，暖氣為凶。白露之日，鴻鴈來，又五日，玄鳥歸，又五日，群鳥養羞。鴻鴈不來，遠人背畔，玄鳥不歸，室家離散，群鳥不養羞，下臣驕慢。秋分之日，雷始收聲，又五日，蟄蟲培戶，又五日，水始涸。雷不始收聲，諸侯淫汏，蟄蟲不培戶，民靡有賴，水不始涸，甲蟲為害。寒露之日，鴻鴈來賓，又五日，爵入大水為蛤，又五日，菊有黃華。鴻鴈不來，小民不服，爵不入大水，失時之極，菊無黃華，土不稼穡。霜降之日，豺乃祭獸，又五日，草木黃落，又五日，蟄蟲咸俯。豺不祭獸，爪牙不良，草木不黃落，是為愆陽，蟄蟲不咸俯，民多流亡。立冬之日，水始冰，又五日，地始凍，又五日，雉入大水為蜃。水不冰，是為陰負，地不始凍，咎徵之咎，雉不入大水，國多淫婦。小雪之日，虹藏不見，又五日，天氣上騰，地氣下降，又五日，閉塞而成冬。虹不藏，婦不專一，天氣不上騰，地氣不下降，君臣相嫉，不閉塞而成冬，母后淫佚。大雪之日，鶡旦不鳴，又五日，虎始交，又五日，荔挺生。鶡旦猶鳴，國有訛言，虎不始交，將帥不和，荔挺不生，卿士專權。冬至之日，蚯蚓結，又五日，麋角解，又五日，水泉動。蚯蚓不結，君政不行，麋角不解，兵甲不藏，水泉不動，陰不承陽。小寒之日，鴈北向，又五日，鵲始巢，又五日，雉始雊。鴈不北向，民不懷主，鵲不始巢，國不寧，雉不始雊，國大水。大寒之日，雞始乳，又五日，鷙鳥厲疾，又五日，水澤腹堅。雞不始乳，淫女亂男，鷙鳥不厲，國不除姦，水澤不腹堅，言乃不從。

[book_title]月令解
*

[book_title]諡法解
維三月既生魄。周公旦，大師望相嗣王發。既賦憲受臚于牧之野。將葬。乃制作諡。諡者。行之跡也。號者。功之表也。車服者。位之章也。是以大行受大名。細行受細名。行出於己。名生於人。民無能名曰神。稱善賦簡曰聖。敬賓厚禮曰聖。德象天地曰帝。靜民則法曰皇。仁義所在曰王。賞慶刑威曰君。從之成群曰君。立制及眾曰公。執應八方曰侯。壹德不解曰簡。平易不疵曰簡。經緯天地曰文。道德博厚曰文。勤學好問曰文。慈惠愛民曰文。愍民惠禮曰文。錫民爵位曰文。剛彊理直曰武。威彊叡德曰武。克定禍亂曰武。刑民克服曰武。夸志多窮曰武。敬事尊上曰恭。尊賢貴義曰恭。尊賢敬讓曰恭。既過能改曰恭。執事堅固曰恭。愛民長弟曰恭。執禮御賓曰恭。芘親之闕曰恭。尊賢讓善曰恭。照臨四方曰明。譖訴不行曰明。威儀表備曰欽。大慮靜民曰定。安民法古曰定。純行不爽曰定。諫爭不威曰德。綏柔士民曰德。辟地有德曰襄。甲冑有勞曰襄。有伐而還曰釐。質淵受諫曰釐。小心畏忌曰釐。博聞多能曰憲。聰明叡哲曰獻。知質有聖曰獻。溫柔聖善曰懿。五宗安之曰孝。慈惠愛親曰孝。協時肇享曰孝。秉德不回曰考。大慮行節曰考。執心克莊曰齊。資輔共就曰齊。淵源流通曰康。豐年好樂曰康。安樂撫民曰康。令民安樂曰康。安民立政曰成。布德執義曰穆。中情見貌曰穆。敏以敬順曰頃。祗勤追懼曰頃。慈仁和民曰頃。昭德有勞曰昭。威儀恭明曰昭。聖聞周達曰昭。保民耆艾曰胡。彌年壽考曰胡。彊毅果敢曰剛。追補前過曰剛。柔德考眾曰靜。恭已鮮言曰靜。寬樂令終曰靜。治而無眚曰平。執事有制曰平。布綱持紀曰平。由義而濟曰景。布義行剛曰景。耆意大慮曰景。清白守節曰貞。大慮克就曰貞。不隱無屈曰貞。外內用情曰貞。猛以剛果曰威。猛以彊果曰威。彊毅信正曰威。治典不殺曰祁。辟土服遠曰桓。克敬勤民曰桓。辟土兼國曰桓。道德純備曰思。大省兆民曰思。外內思索曰思。追悔前過曰思。柔質慈民曰惠。愛民好與曰惠。柔質受諫曰慧。能思辨眾曰元。行義說民曰元。始建國都曰元。主義行德曰元。兵甲亟作曰莊。叡圉克服曰莊。勝敵志強曰莊。死於原野曰莊。屢征殺伐曰莊。武而不遂曰莊。克殺秉政曰夷。安民好靜曰夷。執義揚善曰懷。慈仁短折曰懷。夙夜警戒曰敬。夙夜恭事曰敬。善合法典曰敬。述義不克曰丁。迷而不悌曰丁。有功安民曰烈。秉德遵業曰烈。剛克為伐曰翼。思慮深遠曰翼。剛德克就曰肅。執心決斷曰肅。愛民好治曰戴。典禮不塞曰戴。死而志成曰靈。亂而不損曰靈。極知鬼神曰靈。不勤成名曰靈。死見神能曰靈。好祭鬼神曰靈。短折不成曰殤。未家短折曰殤。不顯尸國曰隱。隱拂不成曰隱。年中早夭曰悼。恐懼從處曰悼。不思忘愛曰剌。愎佷遂過曰剌。外內從亂曰荒。好樂怠政曰荒。在國逢難曰愍。使民折傷曰愍。在國連憂曰愍。禍亂方作曰愍。蚤孤短折曰哀。恭仁短折曰哀。蚤孤隕位曰幽。雍遏不通曰幽。動靜亂常曰幽。克威捷行曰魏。克威惠禮曰魏。去禮遠眾曰煬。好內遠禮曰煬。好內怠政曰煬。肆行勞神曰煬。醜心動懼曰甄。威德剛武曰圉。善聞周達曰宣。治民克盡曰使。行見中外曰愨。勝敵壯志曰勇。昭功寧民曰商。狀古述今曰譽。心能制義曰度。好和不爭曰安。外內貞復曰白。不生其國曰聲。暴慢無親曰厲。殺戮無辜曰厲。官人應實曰知。凶年無穀曰糠。名實不爽曰質。不悔前過曰戾。溫良好樂曰良。怙威肆行曰醜。德正應和曰莫。勤施無私曰類。好變動民曰躁。慈和遍服曰順。滿志多窮曰感。危身奉上曰忠。思慮果遠曰趕。怠政外交曰攜。疏遠繼位曰紹。彰義掩過曰堅。肇敏行成曰直。內外賓服曰正。華言無實曰夸。教誨不倦曰長。愛民在刑曰克。嗇於賜與曰愛。逆天虐民曰抗。好廉自克曰節。擇善而從曰比。好更改舊曰易。名與實爽曰繆。思慮不爽曰厚。貞心大度曰匡。隱哀之方。景武之方也。施為文也。除為武也。辟地為襄。服遠為桓。剛克為發。柔克為懿。履正為莊。有過為僖。施而不成為宣。惠無內德為平。失志無轉則以其明。餘皆象也。和，會也。勤，勞也。遵，循也。爽，傷也。肇，始也。乂，治也。康，安也。怙，恃也。享，祀也。胡，大也。服，敗也。秉，順也。就，會也。𢢈，過也。錫，與也。典，常也。肆，放也。糠，虛也。叡，聖也。惠，愛也。綏，安也。堅，長也。耆，彊也。考，成也。周，至也。懷，思也。式，法也。布，施也。敏，疾也。捷，克也。載，事也。彌，久也。

[book_title]明堂解
大維商紂暴虐，脯鬼侯以享諸侯，天下患之，四海兆民，欣戴文武。是以周公相武王以伐紂，夷定天下，既克紂，六年而武王崩，成王嗣，幼弱未能踐天子之位，周公攝政，君天下，弭亂，六年而天下大治。乃會方國諸侯于宗周，大朝諸侯明堂之位。天子之位，負斧扆，南而立，群公卿士侍于左右；三公之位，中階之前，北面東上；諸侯之位，阼階之東，西面北上；諸伯之位，西階之西，東面北上；諸子之位，門內之東，北面東上；諸男之位，門內之西，北面東上；九夷之國，東門之外，西面北上；八蠻之國，南門之外，北面東上；六戎之國，西門之外，東面南上；五狄之國，北門之外，南面東上；四塞九采之國世告至者，應門之外，北面東上，此宗周明堂之位也。明堂者，明諸侯之尊卑也。故周公建焉，而朝諸侯於明堂之位，制禮作樂，頒度量而天下大服，萬國各致其方賄，七年致政於成王。

[book_title]嘗麥解
維四年孟夏，王初祈禱于宗廟，乃嘗麥于大祖。是月，王命大正正刑書，爽明，僕告既駕，少祝導王，亞祝迎王，降階，即假于大宗少宗少祕于社，各牡羊一，牡豕三，史導王于北階，王陟階，在東序，乃命大史尚，大正即居于戶西，南向，九州牧伯咸進在中，西向，宰乃承王中升自客階，作筴，執筴從中，宰坐，尊中于大正之前，大祝以王命作筴，告大宗，王命□□祕作筴，許諾，乃北向繇書于兩楹之閒。王若曰：「宗揜大正，昔天之初，誕作二后，乃設建典，命赤帝分正二卿，命蚩尤宇于少昊，以臨四方，司□□上天未成之慶，蚩尤乃逐帝，爭于涿鹿之河，九隅無遺，赤帝大懾，乃說于黃帝，執蚩尤殺之于中冀，以甲兵釋怒，用大正，順天思序，紀于大帝，用名之曰絕轡之野，乃命少昊清司馬鳥師，以正五帝之官，故名曰質，天用大成，至于今不亂，其在啟之五子，忘伯禹之命，假國無正，用胥興作亂，遂凶厥國，皇天哀禹，賜以彭壽，思正夏略，今予小子，聞有古遺訓，予亦述朕文考之言，不易。予用皇威，不忘祗天之明典，令□我大治，用我九宗正州伯教告于我，相在大國，有殷之□辟，自其作□于古，是威厥邑，無類于冀州，嘉我小國，其命余克長王國。嗚呼！敬之哉！如木既顛厥巢，其猶有枝葉作休，爾弗敬恤爾執，以屏助予一人，集天之顯，亦爾子孫，其能常憂恤乃事，勿畏多寵，無愛乃嚚，亦無或刑于鰥寡非罪，惠乃其常，無別于民。」眾臣咸興，受大正書乃降，太史筴刑書九篇，以升授大正，乃左還自兩柱之閒。箴大正曰：「欽之哉！諸正敬功，爾頌審三節，無思民因順，爾臨獄無頗，正刑有惙，夫循乃德，式監不遠，以有此人，保寧爾國，克戒爾服，世世是其不殆，維公咸若。」太史乃降，大正坐舉書乃中降，再拜稽首，王命大正升，拜于上，王則退。是月，士師乃命太宗序于天時，祠大暑，乃命少宗祠風雨百享，士師用受其胾，以為之資邑，乃命百姓，遂享于家，無思民疾，供百享，歸祭閭率里君，以為之資野，宰乃命冢邑縣都祠于太祠，宰用受其職胾，以為之資采，君乃命天御豐穡享祠為施，大夫以為資箴，太史乃藏之盟府，以為歲典。

[book_title]本典解
維四月既生魄，王在東宮，告周公曰：「嗚呼！朕聞武考，不知乃問，不得乃學，俾資不肖，永無惑矣。今朕不知明德所則，政教所行，字民之道，禮樂所生，非不念念而不知，敬問伯父。」周公再拜稽首，曰：「臣聞之文考，能求士者智也，與民利者仁也，能收民獄者義也，能督民過者德也，為民犯難者武也。智能親智，仁能親仁，義能親義，德能親德，武能親武，五者昌于國曰明。明能見物，高能致物，物備咸至曰帝。帝鄉在地曰本，本生萬物曰世，世可則效曰至，至德照天，百姓□驚。備有好醜，民無不戒，顯父登德，德降則信，信則民寧，為畏為極，民無淫慝。生民知常利之道，則國彊，序明好醜必先固其務。均分以利之，則民安，利用以資之，則民樂，明德以師之，則民讓。生之樂之，則母之禮也，政之教之，遂以成之，則父之禮也。父母之禮，以加于民，其慈□□，古之聖王，樂體其政，士有九等，皆得其宜，曰材多。人有八政，皆得其則，曰禮服。士樂其生而務其宜，是故奏鼓以章樂，奏舞以觀禮，奏歌以觀和，禮樂既和，其上乃不危。」王拜曰：「允哉！幼愚敬守，以為本典。」

[book_title]官人解
王曰：「嗚呼！大師，朕維民務官，論用有徵，觀誠考志，視聲觀色，觀隱揆德，可得聞乎？」周公曰：「亦有六徵。嗚呼！乃齊以揆之。一曰富貴者觀其有禮施，貧賤者觀其有德守，嬖寵者觀其不驕奢，隱約者觀其不懾懼，其少者觀其恭敬好學而能悌，其壯者觀其廉潔務行而勝私，其老者觀其思慎彊，其所不足而不踰。父子之閒觀其孝慈，兄弟之閒觀其和友，君臣之閒觀其忠惠，鄉黨之閒觀其信誠。省其居處，觀其義方，省其喪哀，觀其貞良，省其出入，觀其交友，省其交友，觀其任廉。設之以謀以觀其智，示之以難以觀其勇，煩之以事以觀其治，臨之以利以觀其不貪，濫之以樂以觀其不荒，喜之以觀其輕，怒之以觀其重，醉之酒以觀其恭，從之色以觀其常，遠之以觀其不二，昵之以觀其不狎，復徵其言以觀其精，曲省其行以觀其備，此之謂觀誠。二曰方與之言以觀其志，志殷以淵，其氣寬以柔，其色儉而不諂，其禮先人，其言後人，見其所不足，曰日益者也。好臨人以色，高人以氣，賢人以言，防其所不足，發其所能，曰日損者也。其貌直而不止，其言正而不私，不飾其美，不隱其惡，不防其過，曰有質者也。其貌曲媚，其言工巧，飾其見物，務其小證，以故自說，曰無質者也。喜怒以物而色不變，煩亂以事而志不淫，深導以利而心不移，臨攝以威而氣不卑，曰平心而固守者也。喜怒以物而心變易，煩亂以事而志不治，導之以利而心遷移，臨攝以威而氣偞懼，曰鄙心而假氣者也。設之以物而數決，敬之以卒而度應，不文而辯，曰有慮者也。難決以物，難說以言，守一而不可變，困而不知止，曰愚依人也。營之以物而不誤，犯之以卒而不懼，置義而不可遷，臨之貨色而不過，曰果敢者也。易移以言，志不能固，已諾無決，曰弱志者也。順予之弗為喜，非奪之弗為怒，沈靜而寡言，多稽而險貌，曰質靜者也。屏言而弗顧，自順而弗讓，非是而彊之，曰妒誣者也。微而能發，察而能深，寬順而恭儉，溫柔而能斷，果敢而能屈，曰志治者也。華廢而誣，巧言令色，皆以無為有者也。此之謂考志。三曰誠在于中，必見諸外，以其聲，處其氣，氣初生物，物生有聲，聲有剛柔清濁，好惡咸發于聲。心氣華誕者，其聲流散，心氣順信者，其聲順節，心氣鄙戾者，其聲醒醜，心氣寬柔者，其聲溫和。信氣中易，義氣時舒，知氣簡備，勇氣壯力。聽其聲，處其氣，考其所為，觀其所由，以其前，觀其後，以其顯，觀其隱，以其小，占其大，此之謂視聲。四曰民有五氣，喜、怒、欲、懼、憂。喜氣內蓄，雖欲隱之，陽喜必見，怒氣內蓄，雖欲隱之，陽怒必見，欲氣、懼氣、憂悲之氣，皆隱之，陽氣必見。五氣誠于中，發形于外，民情不可隱也。喜色猶然以出，怒色薦然以侮，欲色嫗然以愉，懼色薄然以下，憂悲之色瞿然以靜。誠智必有難盡之色，誠仁必有可尊之色，誠勇必有難懾之色，誠忠必有可新之色，誠潔必有難污之色，誠靜必有可信之色。質浩然固以安，偽蔓然亂以煩，雖欲改之，中色弗聽，此之謂觀色。五曰民生則有陰有陽，人多隱其情，飾其偽，以攻其名。有隱于仁賢者，有隱于智理者，有隱于文藝者，有隱于廉勇者，有隱于忠孝者，有隱于交友者，如此，不可不察也。小施而好德，小讓而爭大，言願以為質，偽愛以為忠，尊其得以攻其名，如此，隱于仁賢者也。前總唱功，慮誠弗及，佯為不言，內誠不足，色示有餘，自順而不讓，措辭而不遂，此隱于智理者也。動人以言，竭而弗終，問則不對，佯為不窮，貌而有餘，假道而自順，因之□初，窮則託深，如此，隱于文藝者也。□言以為廉，矯厲以為勇，內恐外誇，亟稱其說，以詐臨人，如此，隱于廉勇者也。自事其親而好以告人，飾其見物，不誠于內，發名以事親，自以名私其身，如此，隱于忠孝者也。比周以相譽，知賢可徵而左右不同而交，交必重己，心悅而身弗近，身近而實不至，懼不盡，見于眾而貌克，如此，隱于交友者也。此之謂觀隱。六曰言行不類，終始相悖，外內不合，雖有假節見行，曰非誠質者也。言忠行夷，爭靡及私，施弗求多，情忠而寬，貌莊而安，曰有仁者也。事變而能治，效窮而能達，措身立方而能遂，曰有知者也。少言以行，恭儉以讓，有知而言弗發，有施而心弗德，曰謙良者也。微忽之言，久而可復，幽閒之行，獨而弗克，其行亡如存，曰順信者也。貴富恭儉而能施，嚴威有禮而不驕，曰有德者也。隱約而不懾，安樂而不奢，勤勞而不變，喜怒而有度，曰有守者也。直方而不毀，廉潔而不戾，彊立而無私，曰有經者也。虛以待命，不召不至，不問不言，言不過行，行不過道，曰沈靜者也。忠愛以事親，驩以敬之，盡力而不固，敬以安之，曰忠孝者也。合志而同方，共其憂而任其難，行忠信而不疑，跡隱遠而不舍，曰交友者也。志色辭氣，其入人甚俞，進退工故，其與人甚巧，就人甚速，叛人甚易，曰位志者也。飲食以親，貨賄以交，接利以合，故得望譽征利而依隱于物，曰貪鄙者也。質不斷，辭不至，少其所不足，謀而不已，曰偽詐者也。言行亟變，從容克易，好惡無常，行身不篤，曰無誠者也。少知而不大決，少能而不大成，規小物而不知大倫，曰華誕者也。規諫而不類，道行而不平，曰竊名者也。故曰事阻者不夷，時□者不回，面譽者不忠，飾貌者不靜，假節者不平，多私者不義，揚言者寡信，此之謂揆德。」

[book_title]王會解
成周之會，墠上張赤帟陰羽，天子南面立，絻無繁露，朝服八十物，搢珽。唐叔、荀叔、周公在左，太公望在右，皆絻，亦無繁露，朝服七十物，搢笏，旁天子而立於堂上。堂下之右，唐公、虞公南面立焉，堂下之左，殷公、夏公立焉，皆南面，絻有繁露，朝服五十物，皆搢笏。為諸侯之有疾病者，阼階之南，祝淮氏、榮氏次之，珪瓚次之，皆西面，彌宗旁之，為諸侯有疾病者之醫藥所居，相者太史魚、大行人皆朝服，有繁露。堂下之東面，郭叔掌為天子菉幣焉，絻無繁露。內臺西面正北方，應侯、曹叔、伯舅、中舅，比服次之，要服次之，荒服次之，西方東面正北方，伯父、中子次之。方千里之內為比服，方二千里之內為要服，方三千里之內為荒服，是皆朝於內者。堂後東北為赤帟焉，浴盆在其中，其西，天子車立馬乘六，青陰羽鳧旌，中臺之外，其左泰士，臺右彌士，受贄者八人，東面者四人。陳幣當外臺，天玄毼宗馬十二，玉玄繚璧綦十二，參方玄繚璧豹虎皮十二，四方玄繚璧琰十二。外臺之四隅張赤帟，為諸侯欲息者皆息焉，命之曰爻閭。周公旦主東方所之青馬黑𦼵，謂之母兒，其守營牆者，衣青操弓執矛，西面者正北方，稷慎大麈，穢人前兒，前兒若獮猴立行，聲似小兒，良夷在子，在子幣身人首，脂其腹，炙之藿則鳴曰在子。揚州禺，禺，魚名，解隃冠，發人。麃麃者，若鹿，迅走，俞人雖馬，青丘狐九尾，周頭煇羝，煇羝者，羊也。黑齒白鹿白馬。白民乘黃，乘黃者，似狐，其背有兩角，東越海𧊧，歐人蟬蛇，蟬蛇順食之美，於越納，姑妹珍。具區文蜃，共人玄貝，海陽大蟹，自深桂，會稽以𪓽，皆西嚮，正北方。義渠以茲白，茲白者，若白馬，鋸牙食虎豹。央林以酋耳，酋耳者，身若虎豹，尾長參其身，食虎豹。北唐以閭，閭似隃冠。渠叟以鼩犬，鼩犬者，露犬也，能飛食虎豹。樓煩以星施，星施者，珥旄。卜盧以䊵牛，䊵牛者，牛之小者也。區陽以鱉封，鱉封者，若彘，前後有首。規規以麟，麟者，仁獸也。西申以鳳鳥，鳳鳥者，戴仁抱義掖信。氐羌以鸞鳥。巴人以比翼鳥。方煬以皇鳥。蜀人以文翰，文翰若皋雞。方人以孔鳥。卜人以丹沙。夷用𨶲木。康民以桴苡，桴苡者，其實如李，食之宜子。州靡費費，其形人身，反踵自笑，笑則上脣弇其目，食人，北方謂之土螻。都郭生生欺羽，生生若黃狗，人面能言。奇幹善芳，善芳者，頭若雄雞，佩之令人不昧，皆東嚮。北方臺正東，高夷嗛羊，嗛羊者，羊而四角。獨鹿邛邛，邛邛善走者也。孤竹距虛。不令支玄模。不屠何青熊。東胡黃羆。山戎戎菽，其西般吾白虎黑文。屠州黑豹，禺氏騊駼，大夏茲白牛，茲白牛，野獸也，牛形而象齒。犬戎文馬，文馬赤鬣縞身，目若黃金，名吉黃之乘。數楚每牛，每牛者，牛之小者也。匈奴狡犬，狡犬者，巨身，四足果。皆北嚮。權扶玉目。白州比閭，比閭者，其華若羽，伐其木以為車，終行不敗。禽人菅。路人大竹。長沙鱉，其西，魚復鼓鐘鐘牛。揚蠻之翟。倉吾翡翠，翡翠者，所以取羽。其餘皆可知自古之政。南人至，眾皆北嚮。
伊尹朝獻，商書。
湯問伊尹曰：「諸侯來獻，或無馬牛之所生，而獻遠方之物，事實相反，不利。今吾欲因其地勢所有獻之，必易得而不貴，其為四方獻令。」伊尹受命，於是為四方令曰：「臣請正東符婁、仇州、伊慮、漚深、九夷、十蠻、越漚、鬋髮文身，請令以魚皮之鞞、𩶭鰂之醬、鮫瞂、利劍為獻。正南甌鄧、桂國、損子、產里、百濮、九菌，請令以珠璣、玳瑁、象齒、文犀、翠羽、菌鶴、短狗為獻。正西昆侖、狗國、鬼親、枳已、闟耳、貫胸、雕題、離丘、漆齒，請令以丹青、白旄、紕罽、江歷、龍角、神龜為獻。正北空同、大夏、莎車、姑他、旦略、豹胡、代翟、匈奴、樓煩、月氏、孅犁、其龍、東胡，請令以橐駝、白玉、野馬、騊駼、駃騠、良弓為獻。」湯曰：「善。」

[book_title]祭公解
王若曰：「祖祭公，予小子虔虔在位，昊天疾威，予多時溥愆，我聞祖不豫有加，予惟敬省不弔，天降疾病，予畏天威，公其告予，懿德。」祭公拜手稽首，曰：「天子，謀父疾維不瘳，朕身尚在茲，朕魂在于天，昭王之所，勖宅天命。」王曰：「嗚呼！公，朕皇祖文王，烈祖武王，度下國，作陳周，維皇皇上帝，度其心，寘之明德，付畀於四方，用應受天命，敷文在下，我亦維有若文祖周公，暨列祖召公，茲申予小子，追學於文武之蔑，用克龕紹成康之業，以將大命，用夷居大商之眾，我亦維有若祖祭公之執和周國，保乂王家。」王曰：「公稱丕顯之德，以予小子揚文武大勳，弘成康昭考之烈。」王曰：「公無困我哉！俾百僚乃心率輔，弼予一人。」祭公拜手稽首曰：「
允乃詔，畢桓于黎民般。」公曰：「天子，謀父疾維不瘳，敢告天子，皇天改大殷之命，維文王受之，惟武王大克之，咸茂厥功，維天貞文王之董用威，亦尚寬壯厥心，康受乂之，式用休，亦生王茂綏厥心，敬恭承之，維武王申大命，戡厥敵。」公曰：「天子，自三公上下，辟于文武，文武之子孫，大開封方于下土，天之所錫，武王時疆土，丕維周之基，丕維后稷之受命，是永宅之，維我後嗣，旁建宗子，丕維周之始并。嗚呼！天子三公監于夏商之既敗，丕則無遺後難，至于萬億年，守序終之，既畢，丕乃有利宗，丕維文王由之。」公曰：「嗚呼！天子，我丕則寅哉！寅哉！汝無以戾反罪疾，喪時二王大功，汝無以嬖御固莊后，汝無以小謀敗大作，汝無以嬖御士疾莊士大夫卿士，汝無以家相亂王室，而莫恤其外，尚皆以時中乂萬國。嗚呼！三公，汝念哉！汝無泯泯芬芬，厚顏忍醜，時維大不弔哉！昔在先王，我亦維丕以我辟險于難，不失于正，我亦以免沒我世。
嗚呼！三公，予維不起朕疾，汝其皇敬哉！茲皆保之。曰：康子之攸保勖教誨之，世祀無絕，不，我周有常刑。」王拜手稽首黨言。

[book_title]史記解
維正月王在成周，昧爽召三公左史戎夫，曰：「今夕朕寤，遂事驚予，乃取遂事之要戒，俾戎夫主之，朔望以聞，信不行，義不立，則哲士淩君政禁而生亂，皮氏以亡。諂諛日近，方正日遠，則邪人專國政禁而生亂，華氏以亡。好貨財珍怪，則邪人進，邪人進，則賢良日蔽而遠，賞罰無位，隨財而行，夏后氏以亡。嚴兵而不仁者，其臣懾，其臣懾則不敢忠，不敢忠則民不親其吏，刑始於親，遠者寒心，殷商以亡。樂專於君者，權專於臣，權專於臣則刑專於民，君娛於樂，臣爭於權，民盡於刑，有虞氏以亡。奉孤以專命者，謀主必畏其威而疑其前事，挾德而責數日疏，位均而爭，平林以亡。大臣有錮職譁誅者危，昔者質沙三卿，朝而無禮，君怒而久拘之，譁而弗加，三卿謀變，質沙以亡。外內相閒，下撓其民，民無所附，三曲以亡。弱小在彊大之閒，存亡將由之，則無天命矣。不知命者死，有夏之方興也，扈氏弱而不恭，身死國亡。嬖子兩重者亡，昔者義渠氏有兩子，異母皆重，君疾，大臣分黨而爭，義渠以亡。功大不賞者危，昔平州之臣，功大而不賞，諂臣日貴，功臣日怒而生變，平州之君以走出。召遠不親者危，昔有林氏召離戎之君而朝之，至而不禮，留而弗親，離戎逃而去之，林氏誅之，天下叛林氏。昔者曲集之君，伐智而專事，彊力而不信其臣，忠良皆伏，愉州氏伐之，君孤而無使，曲集以亡。昔者有巢氏有亂臣而貴，任之以國，假之以權，擅國而主斷，君已而奪之，臣怒而生變，有巢以亡。斧小不勝柯者亡，昔有鄶君嗇儉，減爵損祿，群臣卑讓，上下不臨，後鄶小弱，禁罰不行，重氏伐之，鄶君以亡。久空重位者危，昔有共工自賢，自以無臣，久空大官，下官交亂，民無所附，唐氏伐之，共工以亡。犯難爭權疑者死，昔有林氏、上衡氏爭權，林氏再戰而勝，上衡氏偽義弗克，俱身死國亡。知能均而不親，並重事君者危，昔有南氏有二臣貴寵，力鈞勢敵，競進爭權，下爭朋黨，君弗能禁，南氏以分。昔有果氏好以新易故，故者疾怨，新故不和，內爭朋黨，陰事外權，有果氏以亡。爵重祿輕，比□不成者亡，昔有畢程氏，損祿增爵，群臣貌匱，比而戾民，畢程氏以亡。好變故易常者亡，昔陽氏之君，自伐而好變，事無故業，官無定位，民運於下，陽氏以亡。業形而愎者危，昔穀平之君，愎類無親，破國弗克，業形用國，外內相援，穀平以亡。武不止者亡，昔阪泉氏用兵無已，誅戰不休，并兼無親，文無所立，智士寒心，徙居至于獨鹿，諸侯叛之，阪泉以亡。很而無親者亡，昔者縣宗之君很而無聽，執事不從，宗職者疑發大事，群臣解體，國無立功，縣宗以亡。昔者玄都賢鬼道，廢人事天，謀臣不用，龜策是從，神巫用國，哲士在外，玄都以亡。文武不行者亡，昔者西夏性仁非兵，城郭不脩，武士無位，惠而好賞，財屈而無以賞，唐氏伐之，城郭不守，武士不用，西夏以亡。美女破國，昔者績陽彊力四征，重丘遺之美女，績陽之君悅之，熒惑不治，大臣爭權，遠近不相聽，國分為二。宮室破國，昔者有洛氏，宮室無常，池囿廣大，工功日進，以後更前，民不得休，農失其時，饑饉無食，成商伐之，有洛以亡。

[book_title]職方解
職方氏掌天下之圖，辨其邦國、都鄙、四夷、八蠻、七閩、九貉、五戎、六狄之人民，與其財用、九穀、六畜之數，周知其利害，乃辨九州之國，使同貫利。東南曰揚州，其山鎮曰會稽，其澤藪曰具區，其川三江，其浸五湖，其利金錫竹箭，其民二男五女，其畜宜雞狗鳥獸，其穀宜稻。正南曰荊州，其山鎮曰衡山，其澤藪曰雲夢，其川江漢，其浸波溠，其利丹銀齒革，其民一男二女，其畜宜鳥獸，其穀宜稻。河南曰豫州，其山鎮曰華山，其澤藪曰圃田，其川滎雒，其浸潁湛，其利林漆絲枲，其民二男三女，其畜宜六擾，其穀宜五種。正東曰青州，其山鎮曰沂山，其澤藪曰望諸，其川淮泗，其浸沂沭，其利蒲魚，其民二男三女，其畜宜雞犬，其穀宜稻麥。河東曰兗州，其山鎮曰岱山，其澤藪曰大野，其川河泲，其浸盧維，其利蒲魚，其民二男三女，其畜宜六擾，其穀宜四種。正西曰雍州，其山鎮曰嶽山，其澤藪曰弦蒲，其川涇汭，其浸渭洛，其利玉石，其民三男二女，其畜宜牛馬，其穀宜黍稷。東北曰幽州，其山鎮曰醫無閭，其澤藪曰貕養，其川河泲，其浸菑時，其利魚鹽，其民一男三女，其畜宜四擾，其穀宜三種。河內曰冀州，其山鎮曰霍山，其澤藪曰揚紆，其川漳，其浸汾露，其利松柏，其民五男三女，其畜宜牛羊，其穀宜黍稷。正北曰并州，其山鎮曰恆山，其澤藪曰昭餘祁，其川虖池嘔夷，其浸淶易，其利布帛，其民二男三女，其畜宜五擾，其穀宜五種。乃辨九服之國，方千里，曰王圻。其外方五百里為侯服，又其外方五百里為甸服，又其外方五百里為男服，又其外方五百里為采服，又其外方五百里為衛服，又其外方五百里為蠻服，又其外方五百里為夷服，又其外方五百里為鎮服，又其外方五百里為藩服。凡國，公、侯、伯、子、男以周知天下。凡邦國，大小相維，王設其牧，制其職各以其所能，制其貢各以其所有。王將巡狩，則戒于四方，曰：各脩平乃守，考乃職事，無敢不敬戒，國有大刑，及王者之所行道，率其屬而巡戒命，王殷國，亦如之。

[book_title]芮良夫解
厲王失道，芮伯陳誥，作芮良夫。芮伯若曰：「予小臣良夫，稽首謹告，天子惟民父母，致厥道，無遠不服，無道，左右臣妾乃違，民歸于德，德則民戴，否德民讎。茲言允效，于前不遠，商紂不改夏桀之虐，肆我有周有家。嗚呼！惟爾天子，嗣文武業，惟爾執政小子，同先王之臣，昏行罔顧，道王不若，專利作威，佐亂進禍，民將弗堪。治亂信乎其行，惟王暨爾執政小子攸聞，古人求多聞以監戒，不聞，是惟弗知，爾聞爾知，弗改厥度，亦惟艱哉！后除民害，不惟民害，害民乃非后，惟其讎，后作類，后弗類，民不知后，惟其怨，民至億兆，后一而已，寡不敵眾，后其危哉！嗚呼！野禽馴服于人，家畜見人而奔，非禽畜之性，實惟人民亦如之。今爾執政小子，惟以貪諛事，王不懃德以備難，下民胥怨，財力單竭，手足靡措，弗堪戴上，不其亂而，以予小臣良夫，觀天下有土之君，厥德不遠，罔有代德，時為王之患，其惟國人。嗚呼！惟爾執政朋友小子，其惟洗爾心，改爾行，克憂往愆，以保爾居，爾乃聵禍翫災，遂非不悛，余未知王之所定，矧乃小子。惟禍發於人之攸忽，於人之攸輕，心不存焉，變之攸伏，爾執政小子，不圖大●，偷生苟安，爵以賄成，賢智箝口，小人鼓舌，逃害要利，並得厥求，唯曰：哀哉。我聞曰：以言取人，人飾其言，以行取人，人竭其行，飾言無庸，竭行有成。惟爾小子，飾言事王，寔蕃有徒，王貌受之，終弗獲用，面相誣蒙，及爾顛覆。爾自謂有餘，予謂爾弗足，敬思以德，備乃禍難，難至而悔，悔將安及，無曰予為，惟爾之禍。」

[book_title]太子晉解
晉平公使叔譽于周，見太子晉而與之言，五稱而三窮，逡巡而退，其言不遂。歸告公曰：「太子晉行年十五，而臣弗能與言，君請歸聲就復與田，若不反，及有天下，將以為誅。」平公將歸之，師曠不可，曰：「請使瞑臣往與之言，若能幪予，反而復之。」師曠見大子，稱曰：「吾聞王子之語，高于泰山，夜寢不寐，晝居不安，不遠長道而求一言。」王子應之曰：「吾聞大師將來，甚喜而又懼，吾年甚少，見子而懾，盡忘吾度。」師曠曰：「吾聞王子古之君子，甚成不驕，自晉如周，行不知勞。」王子應之曰：「古之君子，其行至慎，委積施關，道路無限，百姓悅之，相將而遠，遠人來驩，視道如咫。」師曠告善，又稱曰：「古之君子，其行可則，由舜而下，其孰有廣德？」王子應之曰：「如舜者天，舜居其所，以利天下，奉翼遠人，皆得已仁，此之謂天。如禹者聖，勞而不居，以利天下，好取不好與，必度其正，是之謂聖。如文王者，其大道仁，其小道惠，三分天下而有其二，敬人無方，服事于商，既有其眾而返失其身，此之謂仁。如武王者義，殺一人而以利天下，異姓同姓，各得其所，是之謂義。」師曠告善，又稱曰：「宣辨名命，異姓惡方，王侯君公，何以為尊？何以為上？」王子應之曰：「人生而重丈夫，謂之冑子。冑子成人，能治上官，謂之士。士率眾時作，謂之伯。伯能移善於眾，與百姓同，謂之公。公能樹名生物，與天道俱，謂之侯。侯能成群，謂之君。君有廣德，分任諸侯而敦信，曰予一人。善至于四海，曰天子。達于四荒，曰天王。四荒至，莫有怨訾，乃登為帝。」師曠罄然，又稱曰：「溫恭敦敏，方德不改，聞物□□，下學以起，尚登帝臣，乃參天子，自古誰？」王子應之曰：「穆穆虞舜，明明赫赫，立義治律，萬物皆作，分均天財，萬物熙熙，非舜而誰？」師曠束躅其足，曰：「善哉！善哉！」王子曰：「大師何舉足驟？」師曠曰：「天寒足躅，是以數也。」王子曰：「請入坐。」遂敷席注瑟，師曠歌無射，曰：「
國誠寧矣，遠人來觀。脩義經矣，好樂無荒。」乃注瑟于王子，王子歌嶠，曰：「何自南極，至于北極，絕境越國，弗愁道遠。」師曠蹶然起曰：「瞑臣請歸。」王子賜之乘車四馬，曰：「大師亦善御之。」師曠對曰：「御，吾未之學也。」王子曰：「汝不為夫詩，詩云：馬之剛矣，轡之柔矣。馬亦不剛，轡亦不柔。志氣麃麃，取予不疑。以是御之。」師曠對曰：「瞑臣無見，為人辯也。唯耳之恃，而耳又寡聞而易窮。王子，汝將為天下宗乎？」王子曰：「大師，何汝戲我乎？自太皞以下，至于堯、舜、禹，未有一姓而再有天下者。夫木當時而不伐，夫何可得？且吾聞汝知人年之長短，告吾。」師曠對曰：「汝聲清汗，汝色赤白，火色不壽。」王子曰：「然！吾後三年，將上賓于帝所，汝慎無言，殃將及汝。」師曠歸，未及三年，告死者至。

[book_title]王佩解
王者所佩在德，德在利民，民在順上，合為在因時，應事則易成，謀成在周長，有功在力多，昌大在自克，不過在數懲，不困在豫慎，見禍在未形，除害在能斷，安民在知過，用兵在知時，勝大患在合人心，殃毒在信疑，●子在聽內，化行在知和，施舍在平心，不幸在不聞其過，福在受諫，基在愛民，固在親賢，禍福在所密，利害在所近，存亡在所用，離合在出命，尊在慎威，安在恭已，危亡在不知時。見善而怠，時至而疑，亡正處邪，是弗能居，此得失之方也，不可不察。

[book_title]殷祝解
湯將放桀于中野，士民聞湯在野，皆委貨扶老攜幼奔，國中虛。桀請湯曰：「國所以為國者，以有家，家所以為家者，以有人也。今國無家無人矣，君有人，請致國，君之有也。」湯曰：「否。昔大帝作道，明教士民，今君王滅道殘政，士民惑矣，吾為王明之。」士民復致于桀曰：「以薄之君，濟民之殘，何必君更？」桀與其屬五百人南徙千里，止于不齊，不齊士民往奔湯於中野。桀復請湯，言「君之有也」湯曰：「否。我為君王明之。」士民復重請之，桀與其屬五百人徙于魯，魯士民復奔湯，桀又曰：「國，君之有也。吾則外，人有言，彼以吾道是邪？我將為之。」湯曰：「此君王之士也，君王之民也，委之何？」湯不能止桀，湯曰：「欲從者從君。」桀與其屬五百人去居南巢。湯放桀而復薄，三千諸侯大會，湯取天子之璽，置之天子之坐左，退而再拜，從諸侯之位。湯曰：「此天子位，有道者可以處之，天下非一家之有也，有道者之有也。故天下者，唯有道者理之，唯有道者紀之，唯有道者宜久處之。」湯以此三讓三千諸侯，莫敢即位，然後湯即天子之位，與諸侯誓曰：「陰勝陽即謂之變，而天弗施，雌勝雄即謂之亂，而人弗行。故諸侯之治政，在諸侯之大夫治與從。」

[book_title]周祝解
曰：維哉其時，告汝不聞道，恐為身災。讙哉民乎，朕則生汝，朕則刑汝，朕則經汝，朕則阜汝，朕則亡汝，朕則壽汝，朕則名汝。故曰：文之美也而以身剝，自謂智也者，故不足。角之美，殺其牛，榮華之言後有茅。凡彼濟者必不怠，觀彼聖人必趣時，石有玉而傷其山，萬民之患故在言。時之行也勤以徙，不知道者福為禍，時之從也勤以行，不知道者以福亡。故曰：肥豕必烹，甘泉必竭，直木必伐。地出物而聖人是時，雞鳴而人為時，觀彼萬物，且何為求？故天有時人以為正，地出利而民是爭，人出謀聖人是經，陳五刑，民乃敬。教之以禮民不爭，被之以刑民始聽，因其能，民乃靜。故狐有牙而不敢以噬，豲有爪而不敢以撅，勢居小者，不能為大，持欲正中，不貪其害，凡執道者，不可以不大。故木之伐也而木為斧，賊難之起自近者，二人同術，誰昭誰暝？二虎同穴，誰死誰生？故虎之猛也而陷于攫，人之智也而陷于詐，葉之美也解其柯，柯之美也離其枝，枝之美也故其本，儼矢將至，不可以無盾。故澤有獸而焚其草，大威將至不可為巧，焚其草木則無種，大威將至不可以為勇。故天之生也固有度，國家之患，離之以故，地之生也固有植，國家之患，離之以謀。故時之還也無私貌，日之出也無私照。時之行也順無逆，為天下者用大略，火之燀也固定上，為天下者用牧，水之流也固走下，不善故有桴。故福之起也惡別之？禍之起也惡別之？故平國若之何？頃國、覆國、事國、孤國、屠國皆若之何？故日之中也仄，月之望也食，威之失也陰食陽，善為國者使之有行。是彼萬物必有常，國君而無道以微亡。故天為蓋，地為軫，善用道者終無盡；地為軫，天為蓋，善用道者終無害。天地之閒有凔熱，善用道者終不竭。陳彼五行必有勝，天之所覆盡可稱，故萬物之所生也，性於從，萬物之所反也，性於同，故惡姑幽，惡姑明，惡姑陰陽，惡姑短長，惡姑柔剛。故海之大也，而魚何為可得？山之深也，虎豹貔貅何為可服？人智之邃也，奚為可測？跂動噦息而奚為可牧？玉石之堅也，奚為可刻？陰陽之號也，孰使之？牝牡之合也，孰交之？君子不察福不來，故忌而不得是生事故，欲而不得是生詐，欲伐而不得生斧柯，欲鳥而不得生網羅，欲彼天下是生為，維彼幽心是生包，維彼大心是生雄，維彼忌心是生勝。故天為高，地為下，察汝躬奚為喜怒？天為古，地為久，察彼萬物，名於始，左名左，右名右，視彼萬物，數為紀。紀之行也，利而無方，行而無止，以觀人情利有等，維彼大道，成而弗改，用彼大道，知其極，加諸事則萬物服，用其則必有群，加諸物則為之君，舉其脩則有理，加諸物則為天子。

[book_title]武紀解
幣帛之閒，有巧言令色，事不成。車甲之閒，有巧言令色，事不捷。克□事而有武色，必失其德。臨權而疑，必離其災。□□不捷，智不可□□於不足，并於不幾，則始而施，幾而弗免無功。國有三守，卑辭重幣以服之，弱國之守也。脩備以待戰，敵國之守也。循山川之險而固之，僻國之守也。伐服不祥，伐戰危，伐險難，故伐善者，不伐三守。伐國有六時、五動、四順，閒其疏，薄其疑，推其危，扶其弱，乘其衰，暴其約，此謂六時。扶之而不讓，振之而不動，數之而不服，暴之而不革，威之而不恐，未可伐也，此謂五動。立之害，毀之利，克之易，并之能，以時伐之，此謂四順。立之不害，毀之不利，唯克之易，并之不能，可伐也。立之害，毀之未利，克之難，并之不能，可動也。靜以待眾，力不與爭，權弗果據，德不肆國，若是而可毀也。地荒而不振，德衰而失與，無苦而危矣。求之以其道，□□無不得，為之以其事，而時無不成，有利備，無患事。時至而不迎，大祿乃遷，延之不道，行事乃困，不作小□動大殃。謀有不足者三，仁廢則文謀不足，勇廢則武謀不足，備廢則事謀不足。國有本，有幹，有權，有倫質，有樞體。土地，本也，人民，幹也，敵國侔交，權也，政教順成，倫質也，君臣和□，樞體也。土地未削，人民未散，國權未傾，倫質未移，雖有昏亂之君，國未亡也。國有幾失，居之不可阻，體之小也。不畏鄰家，難復飾也。封疆侵淩，難復振也。服國從失，難復扶也。大國之無養，小國之畏事，不可以本權失鄰家之交，不可以枉繩失鄰家之交，不據直以約，不虧體以陰，不可虞而奪也，不可策而服也，不可親而侵也，不可摩而測也，不可求而循也。施度於體不慮費，事利於國不計勞，失德喪服於鄰家，則不顧難矣。交體侵淩，則不顧權矣。封疆不時得其所，無為養民矣。合同不得其位，無畏患矣。百姓屈急，無藏畜矣。擠社稷，失宗廟，離墳墓，困鬼神，殘宗族，無為愛死矣。卑辭而不聽，□財而無枝，計戰而不足，近告而無顧，告過而不悔，請服而不得，然後絕好于閉門，循險近，說外援，以天命無為，是定亡矣。凡有事君民守社稷宗廟而先衰亡者，皆失禮也。大事不法弗可作，法而不時弗可行，時而失禮弗可長，得禮而無備弗可成。舉物不備而欲致大功於天下者，未之有也。勢不求周流，舉而不幾其成，亡。薄其事而求厚其功，亡。內無文道，外無武道，往不復來者，亡。有悔而求合者，亡。不難不費而致大功，古今未有。據名而不辱，應行而不困，唯禮。得之而無逆，失之而無咎，唯敬。成事而不難，序功而不費，唯時。勞而有成，費而不亡，唯當。施而不拂，成而有權，久之而能□，唯義。不知所取之量，不知所施之度，不知動靜之時，不知吉凶之事，不知困達之謀，疑此五者，未可以動大事。恃名不久，恃功不立，虛願不至，妄為不祥。大上敬而服，其次欲而得，其次奪而得，其次爭而克，其下動而上資其力。凡建國君民，內事文而和，外事武而義，其形慎而殺，其政直而公，本之以禮，動之以時，正之以度，師之以法，成之以仁，此之謂也。

[book_title]銓法解
有三不遠，有三不近，有三不畜。敬謀，祗德，親同，三不遠也。聽讒自亂，聽諛自欺，近憝自惡，三不近也。有如忠言，竭親以為信；有如同好，以謀易寇；有如同惡，合計掬慮，慮泄事敗，是為好害，三不畜也。

[book_title]器服解
明器，因外有三疲二。用器，服、數犢、四棓禁豐一𧥉、矢韋獨。食器甒迤、膏侯屑侯。樂，鉍㻡，參笙一竽，皆素獨。二丸弇，焚菜，膾，五昔，纁裏桃枝，素獨。簟蒲席，皆素獨。斧巾，玄繢緌，縞冠素紕，玄冠組，武卷組纓，象琪，繢瑱，絺紳帶，象玦，朱極韋，素獨。簟籥捍，次車，羔冒□純，載枉線喪勤焚纓一紿。器，因名有三，幾玄茵，纁裏，桃枝蒲席，皆素獨布巾，玄象玄純。

[book_title]周書序
昔在文王，商紂並立，困于虐政，將弘道以弼無道，作度訓。殷人作教，民不知極，將明道極，以移其俗，作命訓。紂作淫亂，民散無性冒常，文王惠和化服之，作常訓。上失其道，民散無紀，西伯修仁，明恥示教，作文酌。上失其道，民失其業，□□凶年，作糴匡。文王立，西距昆夷，北備獫狁，謀武以昭威懷，作武稱。武以禁暴，文以綏德，大聖允兼，作允文。武有七德，□王作大武、大明武、小明武三篇。穆王遭大荒，謀救患分災，作大匡。文王在程，作程寤、程典。□□□□□□□□□□□□□□□□□□□□□□□□□□□□，作九開。文王唯庶邦之多難，論典以匡謬，作劉法。文王卿士，諗發教禁戒，作文開。維美公命于文王，脩身觀天，以謀商難，作保開。文王訓乎武王以繁害之戒，作八繁。文王在酆，命周公謀商難，作酆保。文啟謀乎後嗣，以脩身敬戒，作大開、小開二篇。文王有疾，告武王以民之多變，作文儆。文王告武王以序德之行，作文傳。文王既沒，武王嗣位，告周公禁五戎，作柔武。武王忌商，周公勤天下，作大、小開武二篇。武王評周公維道以為寶，作寶典。商謀啟平周，周人將興師以承之，作酆謀。武王將起師伐商，寤有商儆，作寤儆。周將伐商，順天革命，申諭武義，以訓乎民，作武順、武穆二篇。武王將行大事乎商郊，乃明德於眾，作和寤、武寤二篇。武王率六州之兵車三百五十乘以滅殷，作克殷。武王既克商，建三監以救其民，為之訓範，作大匡。□□□□□□，作大聚。□□□□□□□□□□□，武王既釋箕子囚，俾民辟寧之以王，作箕子。武王秉天下，論德施□而□位以官，作考德。武王命商王之諸侯綏定厥邦，申義告之，作商誓。武王平商，維定保天室，規擬伊雒，作度邑。武王有疾，□□□□□□□□□□，命周公輔小子，告以正要，作五權。武王既沒，成王元年，周公忌商之孽，訓敬命，作成開。周公既誅三監，乃述武王之志，建都伊雒，作作雒。周公會群臣于閎門，以輔主之格言，作皇門。周公陳武王之言以贊已言，戒乎成王，作大戒。周公正三統之義，作周月。辨二十四氣之應，以明天時，作時訓。周公制十二月賦政之法，作月令。周公肇制文王之諡義以垂于後，作諡法。周公將致政成王，朝諸侯於明堂，作明堂。成王既即政，因嘗麥以語群臣而求助，作嘗麥。周公為太師，告成王以五則，作本典。成王訪周公以民事，周公陳六徵以觀察之，作官人。周室既寧，八方會同，各以職來獻，欲垂法厥世，作王會。周公云歿，王制將衰，穆王因祭祖不豫，詞謀守位，作祭公。穆王思保位惟難，恐貽世羞，欲自警悟，作史記。王化雖弛，天命方永，四夷八蠻，攸尊王政，作職方。芮伯稽古作訓，納王于善，暨執政小臣，咸省厥躬，作芮良夫。晉侯尚力侵我王略，叔向聞儲幼而果賢，□復王位，作太子晉。王者德以飾躬，用為所佩，作王佩。夏多罪，湯將放之，徵前事以戒後王也，作殷祝。民非后罔乂，后非民罔與為邦，慎政在微，作周祝。武以靖亂，非直不剋，作武紀。積習生常，不可不慎，作銓法。車服制度，明不苟踰，作器服。周道於焉大備。

        </div>
      </div>
    </div>
  </div>
</div>
<!--update:2025-08-30 10:03:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>