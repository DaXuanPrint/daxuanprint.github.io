<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="释天,释地,释山,释水,释丘,释道,释州国,释形体,释姿容,释长幼,释亲属,释言语,释饮食,释綵帛,释首饰,释衣服,释宫室,释床帐,释书契,释典艺,释用器,释乐器,释兵,释车,释船,释疾病,释丧制,《释名》全文在线阅读,《释名》全文在线下载,大玄古籍书库">
<meta name="description" content="天，豫司兗冀以舌腹言之。天，显也，在上高显也。青徐以舌头言之。天，垣也，垣然高而远也。春曰苍天，阳气始发，色苍苍也。夏曰昊天，其气布散皓皓也。秋曰旻天。旻，閔也，物就枯落，可閔伤也。冬曰上天，其气上腾，与地绝也。故《月令》曰：「天气上腾，地气下降。」《易》谓之乾。乾，健也。健行不息也。又谓之元。元，悬也，如悬物在上也。。日，实也，光明盛实也。。月，缺也，满则缺也。。光，晃也，晃晃然也。亦言广也，所照广远也。。景，境也，明所照处有境限也。。晷，规也，如规画也。。曜，耀也，光明照耀也。。星，散也，列位布散也。">
<title>《释名》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《釋名》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">[東漢] 190年-210年</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">字史算醫,</span> <br/>
          字数： <span class="inputVal" id="bknum">[book_length]29186</span> <br/>
          说明： <span class="inputVal" id="bkdec">天，豫司兗冀以舌腹言之。天，顯也，在上高顯也。青徐以舌頭言之。天，垣也，垣然高而遠也。春曰蒼天，陽氣始發，色蒼蒼也。夏曰昊天，其氣布散皓皓也。秋曰旻天。旻，閔也，物就枯落，可閔傷也。冬曰上天，其氣上騰，與地絕也。故《月令》曰：「天氣上騰，地氣下降。」《易》謂之乾。乾，健也。健行不息也。又謂之元。元，懸也，如懸物在上也。
日，實也，光明盛實也。
月，缺也，滿則缺也。
光，晃也，晃晃然也。亦言廣也，所照廣遠也。
景，境也，明所照處有境限也。
晷，規也，如規畫也。
曜，耀也，光明照耀也。
星，散也，列位布散也。
宿，宿也，星各止宿其處也。
氣，餼也。餼然有聲而無形也。
風，兗豫司橫口合脣言之。風，汜也，其氣博汜而動物也。青徐言風，踧口開脣推氣言之。風，放也，氣放散也。
陰，陰也，氣在內奧蔭也。
陽，揚也，氣在外發揚也。
寒，捍也，捍格也。
暑，煮也，熱如煮物也。
熱，爇也，如火所燒爇也。
雨，羽也，如鳥羽動則散也。
春，蠢也，動而生也。
夏，假也，寬假萬物使生長也。
秋，緧也，緧迫品物使時成也。
冬，終也，物終成也。
四時，四方各一時。時，期也，物之生死各應節期而止也。
年，進也，進而前也。
歲，越也，越故限也。唐虞曰載，載生物也。殷曰祀。祀，巳也，新氣升故氣巳也。
五行者，五氣也，於其方各施行也。
金，禁也，其氣剛嚴能禁制也。
木，冒也，華葉自覆冒也。
水，準也，準平物也。
火，化也，消化物也。亦言毀也，物入中皆毀壞也。
土，吐也，能吐生萬物也。
子，孳也。陽氣始萌，孳生於下也。於《易》為坎。坎，險也。
丑，紐也，寒氣自屈紐也。於《易》為艮。艮，限也。時未可聽物生，限止之也。
寅，演也，演生物也。
卯，冒也，載冒土而出也。於《易》為震，二月之時雷始震也。
辰，伸也，物皆伸舒而出也。
巳，已也，陽氣畢布已也。於《易》</span> <br/>
          封面： <span class="inputVal" id="bkimg">Z_11760.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《釋名》
[book_date][東漢] 190年-210年
[book_length]29186
[book_img]Z_11760.jpg


[book_title]釋天
天，豫司兗冀以舌腹言之。天，顯也，在上高顯也。青徐以舌頭言之。天，垣也，垣然高而遠也。春曰蒼天，陽氣始發，色蒼蒼也。夏曰昊天，其氣布散皓皓也。秋曰旻天。旻，閔也，物就枯落，可閔傷也。冬曰上天，其氣上騰，與地絕也。故《月令》曰：「天氣上騰，地氣下降。」《易》謂之乾。乾，健也。健行不息也。又謂之元。元，懸也，如懸物在上也。
日，實也，光明盛實也。
月，缺也，滿則缺也。
光，晃也，晃晃然也。亦言廣也，所照廣遠也。
景，境也，明所照處有境限也。
晷，規也，如規畫也。
曜，耀也，光明照耀也。
星，散也，列位布散也。
宿，宿也，星各止宿其處也。
氣，餼也。餼然有聲而無形也。
風，兗豫司橫口合脣言之。風，汜也，其氣博汜而動物也。青徐言風，踧口開脣推氣言之。風，放也，氣放散也。
陰，陰也，氣在內奧蔭也。
陽，揚也，氣在外發揚也。
寒，捍也，捍格也。
暑，煮也，熱如煮物也。
熱，爇也，如火所燒爇也。
雨，羽也，如鳥羽動則散也。
春，蠢也，動而生也。
夏，假也，寬假萬物使生長也。
秋，緧也，緧迫品物使時成也。
冬，終也，物終成也。
四時，四方各一時。時，期也，物之生死各應節期而止也。
年，進也，進而前也。
歲，越也，越故限也。唐虞曰載，載生物也。殷曰祀。祀，巳也，新氣升故氣巳也。
五行者，五氣也，於其方各施行也。
金，禁也，其氣剛嚴能禁制也。
木，冒也，華葉自覆冒也。
水，準也，準平物也。
火，化也，消化物也。亦言毀也，物入中皆毀壞也。
土，吐也，能吐生萬物也。
子，孳也。陽氣始萌，孳生於下也。於《易》為坎。坎，險也。
丑，紐也，寒氣自屈紐也。於《易》為艮。艮，限也。時未可聽物生，限止之也。
寅，演也，演生物也。
卯，冒也，載冒土而出也。於《易》為震，二月之時雷始震也。
辰，伸也，物皆伸舒而出也。
巳，已也，陽氣畢布已也。於《易》為巽。巽，散也，物皆生布散也。
午，仵也。陰氣從下上，與陽相仵逆也。於《易》為離。離，麗也，物皆附麗陽氣以茂也。
未，昧也。日中則昃，向幽昧也。
申，身也。物皆成其身體，各申束之，使備成也。
酉，秀也；秀者，物皆成也。於《易》為兌。兌，悅也。物得備足，皆喜悅也。
戌，恤也。物當牧歛，矜恤之也。亦言脫也，落也。
亥，核也。收藏百物，核取其好惡真偽也。亦言物成皆堅核也。
甲，孚也，萬物解孚甲而生也。
乙，軋也，自抽軋而出也。
丙，炳也。物生炳然，皆著見也。
丁，壯也，物體皆丁壯也。
戊，茂也，物皆茂盛也。
己，紀也。皆有定形，可紀識也。
庚，猶更也；庚，堅強貌也。
辛，新也，物初新者皆收成也。
壬，妊也。陰陽交，物懷妊也。至子而萌也。
癸，揆也。揆度而生，乃出之也。
霜，喪也。其氣慘毒，物皆喪也。
露，慮也，覆慮物也。
雪，綏也。水下遇寒氣而凝，綏綏然也。
霰，星也，水雪相摶如星而散也。
霂，小雨也。言裁歷霑漬，如人沐頭，惟及其上枝而根不濡也。
雲，猶云云，眾盛意也。又言運也；運，行也。
雷，硍也，如轉物有所硍雷之聲也。
電，殄也，乍見則殄滅也。
震，戰也，所擊輒破若攻戰也。又曰辟歷；辟，折也，所歷皆破折也。
雹，砲也。其所中物皆摧折，如人所盛咆也。
虹，攻也，純陽攻陰氣也。又曰蝃蝀，其見每於日在西而見於東，啜飲東方之水氣也。見於西方曰升，朝日始升而出見也。又曰美人，陰陽不和，婚姻錯亂，淫風流行，男美於女，女美於男，恒相奔隨之時，則此氣盛，故以其盛時名之也。
霓，齧也。其體斷絕，見於非時，此災氣也，傷害於物如有所食齧也。
暈，捲也，氣在外捲結之也。日月俱然。
陰而風曰曀；曀，翳也，言掩翳日光使不明也。
風而雨土曰霾；霾，晦也，言如物塵晦之色也。
珥，氣在日兩旁之名也。珥，耳也，言似人耳之在面旁也。
日月虧曰食，稍稍侵虧如蟲食草木葉也。
晦，灰也，火死為灰。月光盡似之也。
朔，蘇也，月死復蘇生也。
弦，月半之名也。其形一旁曲一旁直，若張弓施弦也。
望，月滿之名也。月大十六日，小十五日。日在東，月在西，遙相望也。
昏，損也，陽精損滅也。
晨，伸也，旦而日光復伸見也。
祲，侵也，赤黑之氣相侵也。
氛，粉也。潤氣著草木，因寒凍凝，色白若粉之形也。
霧，冒也，氣蒙亂覆冒物也。
蒙，日光不明，蒙蒙然也。
彗星，光梢似彗也。
孛星，星旁氣孛孛然也。
筆星，星氣有一枝，末銳似筆也。
流星，星轉行如流水也。
枉矢，齊魯謂光景為枉矢，言其光行若射矢之所至也。亦言其氣枉暴有所災害也。
厲，疾氣也，中人如磨厲傷物也。
疫，役也，言有鬼行疫也。
札，截也，氣傷人如有斷截也。
災，也。火所燒滅之餘曰，言其於物如是也。
害，割也，如割削物也。
異者，異於常也。
青，痟也，如病者痟瘦也。
慝，態也，有姦態也。
妖，殀也；殀，害物也。
孽，孽也，過之如物見髡孽也。

[book_title]釋地
地者，底也，其體底下載萬物也。亦言諦也，五土所生莫不信諦也。《易》謂之坤。坤，順也，上順乾也。
土，吐也，吐生萬物也。已耕者曰田；田，填也，五稼填滿其中也。
壤，瀼也，肥濡意也。
廣平曰原；原，元也，如元氣廣大也。
高平曰陸；陸，漉也，水流漉而去也。
下平曰衍，言漫衍也。
下濕曰隰；隰，蟄也；蟄，溼意也。
下而有水曰澤，言潤澤也。
地不生物曰鹵；鹵，爐也，如爐火處也。
徐州貢土五色，有青、黃、赤、白、黑也。土青曰黎，似黎草色也。土黃而細密曰埴；埴膩也，黏如脂之膩也。土赤曰鼠肝，似鼠肝色也。土白曰漂；漂輕飛散也。土黑曰盧；盧然解散也。

[book_title]釋山
山，產也。產，生物也。土山曰阜；阜，厚也，言高厚也。大阜曰陵；陵，隆也，體高隆也。
山頂曰冢；冢，腫也，言腫起也。
山旁曰陂，言陂也。
山眷曰岡；岡，亢也，在上之言也。
山旁隴間曰涌；涌猶桶，桶狹而長也。
山大而高曰嵩；嵩，竦也。亦高稱也。
山小高曰岑；岑，嶄也，嶄然也。
土銳而長曰嶠，形作橋也。
小山別大山曰甗；甗，甑也。甑一孔者，甗形孤出處似之也。
山多小石曰磝；磝，堯也，每石堯堯獨處而出見也。
山多大石曰礐；礐，學也，大石之形學學然也。
山有草木曰岵；岵，怙也，人所怙取以為事用也。
山無草木曰屺；屺，圮也，無所出生也。
山上有水曰垺；垺，脫也，脫而下流也。
石載土曰岨；岨，臚然也。土載石曰崔嵬，因形名之也。
山東曰朝陽，山西曰夕陽，隨日所照而名之也。
山下根之受霤處曰甽；甽，吮也，吮得山之肥潤也。
山中藂木曰林；林，森也，森森然也。
山足曰麓；麓，陸也，言水流順陸燥也。
山體曰石；石，格也，堅捍格也。小石曰礫；礫，料也。小石相枝柱其間，料料然出內氣也。

[book_title]釋水
天下大水四，謂之四瀆，江、河、淮、濟是也。
瀆，獨也，各獨出其所而入海也。
江，公也，小水流入其中，公共也。
淮，圍也。圍繞楊州北界，東至海也。
河，下也，隨地下處而通流也。
濟，濟也。源出河北，濟河而南也。
川，穿也，穿地而流也。
山夾水曰澗；澗，間也，言在兩山之間也。
水正出曰濫泉；濫，也。如人口有所，口闓則見也。
懸出曰沃泉。水從上下，有所灌沃也。
側出曰氿泉；氿，軌也，流狹而長如車軌也。
所出同，所歸異曰淝泉。本同出時所浸潤少，所歸各枝散而多似淝者也。
水從河出曰雍沛，言在河岸限內，時見雍出則沛然也。
水上出曰涌泉，瀆泉並是也。
水泆出所為澤曰掌，水停處如手掌中也。今兗州人謂澤曰掌也。
水決復入為汜；汜，已也。如出有所為，畢已而還入也。
風吹水波成文曰瀾；瀾，連也，波體轉流相及連也。
水小波曰淪；淪，倫也，小文相次有倫理也。
水直波曰涇；涇，俓也，言如道俓也。
水草交曰湄；湄，眉也，臨水如眉臨目也。水經川歸之處也。
海，晦也。主承穢濁，其水黑如晦也。
水注谷曰溝，田間之水亦曰溝；溝，搆也，縱橫相交搆也。
注溝曰澮；澮，會也，小溝之所聚會也。
水中可居者曰洲；洲，聚也，人及鳥物所聚息之處也。
小洲曰渚；渚，遮也，體高能遮水使從旁也。
小渚曰沚；沚，止也，小可以止息其上也。
小沚曰泜；泜，遲也，能遏水使流遲也。
人所為之曰潏；潏，術也，堰使水鬱術也，魚梁、水碓之謂也。
海中可居者曰島；島，到也，人所奔到也。亦言鳥也，物所赴如鳥之下也。

[book_title]釋丘
丘一成曰頓丘，一頓而成，無上下大小之殺也。
再成曰陶丘，於高山上一重作之，如陶然也。
三成曰崑崙丘，如崑崙之高而積重也。
前高曰髦丘，如馬舉頭垂髦也。
中央下曰宛丘，有丘宛宛如偃器也，涇上有一泉水亦是也。
偏高曰阿丘；阿，荷也。如人擔荷物，一邊偏高也。
畝丘，丘體滿一畝之地也。
圜丘、方丘，就其方圜名之也。
銳上曰融丘；融，明也；明，陽也。凡上銳皆高而近陽者也。
如乘曰乘丘，四馬曰乘，一基在後似車，四列在前似駕馬車之形也。
如陼者曰陼丘，形似水中之高地，隆高而廣也。
水潦所止曰泥丘，其止污水留不去成泥也。
澤中有丘曰都丘，言蟲鳥往所都聚也。
當途曰梧丘；梧，忤也，與人相當忤也。
道出其右曰畫丘。人尚右，凡有指畫皆用右也。
道出其前曰載丘。在前，故載也。
道出其後曰昌丘。
水出其前曰阯丘，阯，基趾也，言所出然。
水出其後曰阻丘，此水以為險也。
水出其右曰沚丘；沚，止也，西方義氣有所制止也。
水出其左曰營丘。
丘高曰陽丘，體高近陽也。
宗丘，邑中所宗也。

[book_title]釋道
道一達曰道路；道，蹈也；路，露也。人所踐蹈而露見也。
二達曰岐旁。物兩為岐，在邊曰旁，此道並通出似之也。
三達曰劇旁。古者列樹以表道，道有夾溝以通水潦，恒見修治，此道旁轉多，用功稍劇也。
四達曰衢。齊魯謂四齒杷為欋，欋杷地則有四處，此道似之也。
五達曰康；康，昌也；昌，盛也。車步併列並用之，言充盛也。
六達曰莊。莊裝也，裝其上使高也。
七達曰劇驂。驂馬有四耳，今此道有七，比於劇也。
八達曰崇期；崇，充也。道多所通，人充滿其上，如共期也。
九達曰逵。齊魯謂道多為逵師，此形然也。
城下道曰䧫；䧫，翱也。都邑之內翱翔，祖駕之處也。
步所用道曰蹊；蹊，係也。射疾則用之，故還係於正道也。
俓，經也，人所經由也。
鹿兔之道曰亢。行不由正，亢陌山谷草野而過也。
涂，度也，人所由得通度也。

[book_title]釋州國
青州在東，取物生而青也。州，注也，郡國所注仰也。
徐州，徐，舒也，土氣舒緩也。
楊州，州界多水，水波揚也。
荊州取名於荊山也。必取荊為名者，荊，警也。南蠻數為寇逆，其民有道後服，無道先彊，常警備之也。
豫州，地在九州之中，京師東都所在，常安豫也。
涼州，西方所在寒涼也。
雍州在四山之內。雍，翳也。
并州曰土無也。其州或并或設，故因以為名也。
幽州在北，幽昧之地也。
冀州亦取地以為名也。其地有險有易，帝王所都，亂則冀治，弱則冀彊，荒則冀豐也。
兗州取兗水以為名也。
司州，司隸校尉所主也。
益州，益，阨也，所在之地險阨也。
古有營州，齊衛之地，於天文屬營室，取其名也。
燕，宛也。北方沙漠平廣，此地在涿鹿山南，宛宛然以為國都也。
宋，送也。地接淮泗而東南傾，以為殷後，若云滓穢所在，送使隨流東入海也。
鄭，町也。其地多平，町町然也。
楚，辛也。其地蠻多，而人性急，數有戰爭，相爭相害，辛楚之禍也。
周，地在岐山之南，其山四周也。
秦，津也，其地沃衍有津潤也。
晉，進也。其土在北，有事於中國，則進而南也。又取晉水以為名，其水迅進也。
趙，朝也。本小邑，朝事於大國也。
魯，魯鈍也。國多山水，民性樸魯也。
衛，衛也。既滅殷，立武庚為殷後，三監以守衛之也。
齊，齊也。地在渤海之南渤齊之中也。
吳，虞也。太伯讓位而不就歸，封之於此，虞其志也。
越，夷蠻之國也，度越禮義無所拘也。此十二國上應列宿，各以其地及於事宜制此名也。至秦改諸侯，置郡縣，隨其所在山川土形而立其名，漢就而因之也。
河南，在河之南也。
河內，河水從岐山而南，從雷首而東，從譚首而北，郡在其內也。
河東，在河水東也。
河西，在河水西也。
上黨，黨，所也。在山上其所最高，故曰上也。
潁川，因潁水為名也。
汝南，在汝水南也。
汝陰，在汝水陰也。
東郡、南郡皆以京師方面言之也。
北海，海在其北也。
西海，海在其西也。
南海，在海南也。宜言海南，欲同四海名，故言南海。
東海，海在其東也。
濟南，濟水在其南也。
濟北，濟水在其北也，義亦如南海也。
濟陰，在濟水之陰也。
南陽，在國之南而地陽也。凡若此類郡國之名取號於此，則其餘可知也。縣邑之名亦如之。
大曰邦，邦，封也，封有功於是也。
國城曰都者，國君所居，人所都會也。
周制，九夫為井，其制似井字也。
四井為邑，邑，猶悒也，邑人聚會之稱也。
四邑為丘，丘，聚也。
四丘為甸，甸，乘也，出兵車一乘也。
鄙，否也，小邑不能遠通也。
縣，懸也，懸係於郡也。
郡，群也，人所群聚也。
五家為伍，以五為名也。又謂之鄰，鄰，連也，相接連也。又曰比，相親比也。
五鄰為里，居方一里之中也。
五百家為黨，黨，長也，一聚之所尊長也。
萬二千五百家為鄉，鄉，向也，眾所向也。

[book_title]釋形體
人，仁也，仁生物也。故《易》曰：「立人之道，曰仁與義。」
體，第也。骨肉毛血、表裏大小，相次第也。
軀，區也。是眾名之大揔，若區域也。
形，有形象之異也。
身，伸也，可屈伸也。
毛，貌也，冒也。在表所以別形貌，且以自覆冒也。
皮，被也，被覆體也。
膚，布也，布在表也。
肌，懻也，膚幕堅懻也。
骨，滑也，骨堅而滑也。
胑，枝也，似水之枝格也。
肉，柔也。
筋，力也。肉中之力，氣之元也，靳固於身形也。
膜，幕也，幕絡一體也。
血，濊也。出於肉，流而濊濊也。
膿，醲也，汁醲厚也。
汁，涕也，涕涕而出也。
津，進也，汁進出也。
汋，澤也，有潤澤也。
汗，𣵡也。出在於表，𣵡𣵡然也。
髓，遺也；遺，●也。
髮，拔也，拔擢而出也。
鬢，峻也，所生高峻也。
髦，冒也，覆冒頭頸也。
眉，媚也，有嫵媚也。
頭，獨也，於體高而獨也。
首，始也。
面，漫也。
額，鄂也，有垠鄂也，故幽州人則謂之鄂也。
角者，生於額角也。
頞，鞍也，偃折如鞍也。
目，默也，默而內識也。
眼，限也，瞳子限限而出也。
睫，插、接也，插於眼眶而相接也。
瞳子，瞳，重也，膚幕相裹重也；子，小稱也，主謂其精明者也。或曰：眸子，眸，冒也，相裹冒也。
鼻，嘒也，出氣嘒嘒也。
口，空也。
頰，夾也，兩旁稱也，亦取挾歛食物也。
舌，泄也，舒泄所當言也。
齒，始也，少長之別始乎此也，以齒食多者長也，食少者幼也。
頤，養也。動於下，止於上，上下咀物以養人也。
牙，攄牙也，隨形言之也。
輔車，其骨強所以輔持口也。或曰牙車，牙所載也。或曰頷；頷，含也，口含物之車也。或曰頰車，亦所以載物也。或曰鼸車，鼸鼠之食積於頰，人食似之，故取名也。凡繫於車，皆取在下載上物也。
耳，耏也。耳有一體，屬著兩邊，耏耏然也。
脣，緣也，口之緣也。
吻，免也，入之則碎，出則免也。又取抆也，漱唾所出，恒加抆拭，因以為名也。
舌，卷也，可以卷制食物，使不落也。
鼻下曰立人，取立於鼻下，狹而長似人立也。
口上曰髭；髭，姿也，為姿容之美也。
口下承漿；漿，水也。
頤下曰鬚；鬚，秀也。物成乃秀，人成而鬚上也。亦取須體幹長而後生也。
在頰耳旁曰髯。隨口動搖，髯髯然也。
其上連髮曰鬢；鬢，濱也；濱，崖也，為面額之崖岸也。
鬢曲頭曰距；距，拒也，言其曲似拒也。
項，确也，堅确受枕之處也。
頸，徑也，徑挺而長也。
咽，咽物也。
䑍，在頤纓理之中也。青徐謂之脰。物投其中，受而下之也。又謂之嗌。氣所流通，阨要之處也。
胡，互也。在咽下垂，能歛互物也。
胸，猶啌也，啌氣所衝也。
臆，猶抑也，抑氣所塞也。
膺，壅也，氣所壅塞也。
腹，複也，富也。腸胃之屬，以自裹盛，復於外複之，其中多品，似富者也。
心，纖也。所識纖微，無物不貫心也。
肝，幹也。五行屬木，故其體狀有枝幹也。凡物以大為幹也。
肺，㪍也，言其氣㪍鬱也。
脾，裨也。在胃下裨助胃氣，主化穀也。
腎，引也。腎屬水，主引水氣灌注諸脈也。
胃，圍也，圍受食物也。
腸，暢也。通暢胃氣，去滓穢也。
臍，劑也，腸端之所限劑也。
胞，𩎘也；𩎘，空虛之言也，主以虛承水汋也。或曰膀胱，言其體短而橫廣也。
自臍以下曰水腹，小汋所聚也。又曰少腹；少，小也。比於臍以上為小也。
陰，蔭也，言所在蔭翳也。
脅，挾也，在兩旁臂所挾也。
肋，勒也，檢勒五臟也。
膈，塞也，塞上下，使氣與穀不相亂也。
腋，繹也，言可張翕尋繹也。
肩，堅也。甲，闔也，與胸脅皆相會闔也。
臂，裨也，在旁曰裨也。
肘，注也，可隱注也。
腕，宛也，言可宛屈也。
掌，言可以排掌也。
手，須也，事業之所須也。
節，有限節也。
爪，紹也，觔極為爪，紹續指端也。
背，倍也，在後稱也。
脊，積也。積續骨節，終上下也。
尾，微也。承脊之末，稍微殺也。
要，約也。在體之中，約結而小也。
髖，緩也，其腋皮厚而緩也。
臂，殿也，高厚有殿遌也。
尻，廖也，尻所在寥牢深也。
樞，機也，要髀股動搖如樞機也。
髀，卑也，在下稱也。
股，固也，為強固也。
膝，伸也，可屈伸也。
腳，卻也，以其坐時卻在後也。
脛，莖也，直而長似物莖也。
膝頭曰膞；膞，圍也，因形團圜而名之也。或曰蹁；蹁，扁也，亦因形而名之也。
足，續也，言續脛也。
趾，止也，言行一進一止也。
蹄，底也。
足，底也。
踝，确也。居足兩旁，磽确然也。亦因其形踝踝然也。
足後曰跟，在下旁著地，一體任之，象木根也。
踵，鍾也；鍾，聚也。上體之所鍾聚也。

[book_title]釋姿容
姿，資也；資，取也。形貌之稟，取為資本也。
容，用也，合事宜之用也。
妍，研也；研者研精於事宜則無蚩繆也，蚩癡也。
兩腳進曰行；行，抗也；抗，足而前也。
徐行曰步；步，捕也，如有所伺捕務安詳也。
疾行曰趨；趨，赴也，赴所至也。
疾趨曰走；走，奏也，促有所奏至也。
奔，變也，有急變奔赴之也。
仆，踣也，頓踣而前也。
超，卓也，舉腳有所卓越也。
跳，條也，如草木枝條務上行也。
立，林也，如林木森然各駐其所也。
騎，支也，兩腳枝別也。
乘，陞也，登亦如之也。
載，載也，在其上也。
檐，任也，任力所勝也。
負，背也，置項背也。
駐，株也，如株木不動也。
坐，挫也，骨節挫屈也。
伏，覆也，偃安也。
僵，正直畺然也。
側，逼也。
據，居也。
企，啟開也。目延竦之時，諸機樞皆開張也。
竦，從也，體皮皆從引也。
視，是也，察是非也。
聽，靜也，靜然後所聞審也。
觀，翰也，望之延頸翰翰也。
望，茫也，遠視茫茫也。
跪，危也，兩膝隱地體危倪也。
跽，忌也，見所敬忌不敢自安也。
拜於丈夫為趺；趺然屈折下就地也。於婦人為扶，自抽扶而上下也。
攀，翻也，連翻上及言也。
掣，制也，制頓之使順巳也。
牽，弦也，使弦急也。
引，演也，使演廣也。
掬，局也，使相局近也。
撮，捽也，暫捽取之也。
樝，又也，五指俱往也。
促，捉也，使相促及也。
執，攝也，使畏攝巳也。
拈，黏也，兩指翕之黏著不放也。
柣，鐵也，其處皮薰黑色如鐵也。
蹋，榻也，榻著地也。
批，裨也，兩相裨助共擊之也。
搏，博也，四指廣博亦似擊之也。
挾，夾也，在旁也。
捧，逢也，兩手相逢以執之也。
懷，回也，本有去意回來就巳也，亦言歸也，來歸巳也。
抱，保也，相親保也。
戴，載也，載之於頭也。
提，地也，臂垂所持近地也。
挈，結也，結束也，束持之也。
持，跱也，跱之於手中也。
操，抄也，手出其下之言也。
攬，歛也，歛置手中也擁翁也，翁撫之也。
撫，敷也，敷手以拍之也。
拍，搏也，手搏其上也。
摩娑猶未殺也，手上下之言也。
蹙，遒也，遒迫之也。
踐，殘也，使殘壞也。
踖，藉也，以足藉也。
履以足履之，因以名之也。
蹈，道也，以足踐之如道路也。
跐，弭也，足踐之使弭服也。
躡，攝也，登其上使攝服也。
匍匐，小兒時也，匍猶捕也。藉索可執取之言也，匐伏也。伏地行也。人雖長大及其求事盡力之勤，猶亦稱之。《詩》曰：「凡民有喪，匍匐救之」，是也。
偃，蹇也，偃息而臥不執事也。
蹇，跛蹇也，病不能作事今託病似此而不宜執事役也。
望、佯，佯、陽也。言陽氣在上，舉頭高似若望之然也。
沐，禿也，沐者髮下垂；禿者無髮皆無上貌之稱也。
卦賣，卦、掛也。自掛於市而自賣邊自可無慚色，言此似之也。
倚簁，倚伎也。簁作清簁也，言人多技巧尚輕細如簁也。
窶數，猶局縮，皆小意也。
齧掣，掣卷掣也。齧噬，齧也。語說卷掣與人相持齧也。
脈摘，猶譎摘也。如醫別人脈知疾之意見事者之稱也。
貸騃者，貸言以物貸予騃者言必棄之不復得也。不相量事者之稱也。此皆見於形貌者也。
臥，化也，精氣變化不與覺時同也。
寐，謐也，靜謐無聲也。
寢，權假臥之名也。寢，侵也，侵損事功也。
眠，泯也，無知泯泯也。
覺，告也。
寤，忤也，能與物相接忤也。
欠，嶔也，開張其口聲脣嶔嶔也。
嚏，踕也，聲作踕而出也。
笑，鈔也，頰皮上鈔者也。

[book_title]釋長幼
人始生曰嬰兒，胸前曰嬰，抱之嬰前，乳養之也。或曰嫛，婗嫛是也，言是人也，婗其啼聲也，故因以名之也。
男，任也，典任事也。
女，如也，婦人外成如人也。故三從之義，少如父教，嫁如夫命，老如子言，青徐州曰：娪；娪，忤也。始生時人意不喜忤忤然也。
兒始能行曰孺；孺，濡也，言濡弱也。
七年曰悼；悼，逃也，如有廉恥隱逃其情也，亦言是時而死可傷悼也。
毀齒曰齔；齔，洗也，毀洗故齒更生新也。
長丁丈反萇也，言體萇也。
幼，少也，言生日少也。
十五曰童，故禮有陽童，牛羊之無角者曰童。山無草木曰童，言未巾冠似之也。女子之未笄者亦稱之也。
二十曰弱，言柔弱也。
三十曰壯，言丁壯也。
四十曰強，言堅強也。
五十曰艾；艾，治也。治事能斷割芟刈無所疑也。
六十曰耆；耆，指也。不從力役指事使人也。
七十曰耄，頭髮白耄耄然也。
八十曰耋；耋，鐵也。皮膚變黑色如鐵也。
九十曰鮐背；背有鮐文也。或曰黃耇，鬢髮變黃也。耇，垢也。皮色驪悴，恒如有垢者也。或曰胡耇咽皮如雞胡也。或曰凍梨皮有斑黑如凍梨色也。或曰齯，齯大齒落盡更生細者如小兒齒也。
百年曰期頤；頤，養也。老昏不復知服味善惡孝子期於盡養道而巳也。
老，朽也。老而不死曰仙；仙，遷也；遷，入山也，故其制字人旁作山也。

[book_title]釋親屬
親，襯也，言相隱襯也。
屬，續也，恩相連續也。
父，甫也，始生巳也。
母，冒也，含生巳也。
祖，祚也，祚物先也。又謂之王父王暀也。家中所歸暀也。王母亦如之。
曾祖，從下推上，祖位轉增益也。
高祖，高皋也，最在上皋𩏍諸下也。
兄，荒也；荒，大也。故青徐人謂兄為荒也。
弟，第也，相次第而上也。
子，孳也，相生蕃孳也。
孫，遜也，遜遁在後生也。
曾孫，義如曾祖也。
玄孫，元懸也，上懸於高祖最在下也。
玄孫之子曰來孫，此在無服之外其意疏遠呼之乃來也。
來孫之子曰昆孫，昆貫也，恩情轉遠以禮貫連之耳。
昆孫之子曰仍孫，以禮仍有之耳恩意實遠也。
仍孫之子曰雲孫，言去巳遠如浮雲也。皆為早娶晚死壽考者言也。
父之兄曰世父，言為嫡統繼世也。又曰伯父伯把也，把持家政也。
父之弟曰仲父；仲，平也，位在中也。
仲父之弟曰叔父；叔，少也。
叔之弟曰季父；季，癸也，甲乙之次癸最在下季亦然也。
父之世叔父母曰從祖，父母言從巳親祖別而下也。亦言隨從巳祖以為名也
父之姊妹曰姑；姑，故也，言巳為久故之人也。
姊，積也，猶日始出積時多而明也。
妹，昧也，猶日始入歷時少尚昧也。
姑謂兄弟之女為姪；姪，迭也，共行事夫更迭進御也。
夫之父曰舅；舅，久也，久老稱也。
夫之母曰姑，亦言故也。
母之兄弟曰舅，亦如之也。
妻之父曰外舅，母曰外姑，言妻從外來謂至巳家為婦。故反以此義稱之夫妻匹敵之義也。
妻之昆弟曰外甥，其姊妹女也。來歸巳內為妻，故其男為外甥之甥。甥者，生也。他姓子本生於外，不得如其女來在巳內也。
姊妹之子曰出，出嫁於異姓而生之也。
出之子曰離孫，言遠離巳也。
姪之子曰歸孫，婦人謂嫁曰歸姪，子列，故其所生為孫也。
妻之姊妹曰娣；娣，弟也，言與巳妻相長弟也。
母之姊妹曰姨，亦如之禮謂之從母為娣而來則從母列也。故雖不來猶以此名之也。
姊妹互相謂夫曰私，言於其夫兄弟之中此人與巳姊妹有恩私也。
舅謂姊妹之子曰甥，甥亦生也。出配他男而生故其制字男旁作生也。
妾謂夫之嫡妻曰女君，夫為男君，故名其妻曰女君也。
嫂，叟也，叟老者稱也，叟縮也，人及物老皆縮小於舊也。
叔，少也，幼者稱也，叔亦俶也，見嫂俶然卻退也。
夫之兄曰公；公，君也；君，尊稱也。
俗間曰兄章；章，灼也，章灼敬奉之也，又曰兄忪是巳所敬見之怔忡自肅齊也俗或謂舅曰章又曰忪亦如之也。
少婦謂長婦曰姒，言其先來巳所當法似也。
長婦謂少婦曰娣；娣，弟也，巳後來也。或曰先後以來先後之●也。
青徐人謂長婦曰稙長，禾苖先生者曰稙取名於此也。荊豫人謂長婦曰熟；熟，祝也，祝始也。
兩婿相謂曰亞，言一人取姊，一人取妹，相亞次也，又並來至女氏門姊夫在前妹夫在後亦相亞而相倚共成其禮也。又曰友婿言相親友也。
婦之父曰婚，言婿親迎用昏，又𢘆以昏夜成禮也。
婿之父曰姻；姻，因也，女徃因媒也。
天子之妃曰后；后，後也，言在後不敢以副言也。
諸侯之妃曰夫人；夫，扶也，扶助其君也。
卿之妃曰內子；子，女子也，在閨門之內治家也。
大夫之妃曰命婦；婦，服也，服家事也。夫受命於朝妻受命於家也。
士庶人曰妻；妻，齊也，夫賤不足以尊稱故齊等言也。
天子妾有嬪；嬪，賓也，諸妾之中見賓敬也。妾，接也，以賤見接幸也。
姪娣曰媵，媵承事嫡也。
配，輩也，一人獨處一人往輩耦之也。
匹，辟也，往相辟耦也，耦遇也，二人相對遇也，嫡敵也，與匹相敵也。
庶，摭也，拾摭之也，謂拾摭微陋待遇之也。
無妻曰鰥；鰥，昆也；昆，明也，愁挹不寐目恒鰥鰥然也。故其字從魚魚目𢘆不閉者也。
無夫曰寡；寡，踝也，踝踝單獨之言也。
無父曰孤；孤，顧也，顧望無所瞻見也。
老而無子曰獨；獨，隻獨也，言無所依也。

[book_title]釋言語
道，導也，所以通導萬物也。
德，得也，得事宜也。
文者，會集眾綵以成錦繡，會集眾字以成辭義如文繡然也。
武，舞也。征伐動行，如物鼓舞也。故《樂記》曰：「發揚蹈厲，太公之志也。」
仁，忍也。好生惡殺，善含忍也。
義，宜也。裁制事物，使合宜也。
禮，體也，得事體也。
智，知也，無所不知也。
信，申也。言以相申束，使不相違也。
孝，好也。愛好父母，如所悅好也。《孝經》說曰：「孝，畜也；畜，養也。」
慈，字也；字，愛物也。
友，有也，相保有也。
恭，拱也，自拱持也。亦言供給事人也。
悌，弟也。
敬，警也，恒自肅警也。
慢，漫也；漫，漫心，無所限忌也。
通，洞也，無所不貫洞也。
達，徹也。
敏，閔也，進敘無否滯之言也，故汝穎言敏曰閔也。
篤，築也；築，堅實稱也。
厚，後也，有終後也，故青徐人言厚曰後也。
薄，迫也，單薄相逼迫也。
懿，僾也，言奧僾也。
良，量也。量力而動，不敢越限也。
言，宣也，宣彼此之意也。
語，敘也，敘己所欲說也。
說，述也，序述之也。
序，杼也，拽杼其實也。
枻，泄也，發泄出之也。
發，撥也，撥使開也。
撥，播也，播使移散也。
導，陶也，陶演己意也。
演，延也，言蔓延而廣也。
頌，容也，序說其成功之形容也。
讚，錄也，省錄之也。
銘，名也，記名其功也。
勒，刻也，刻識之也。
紀，記也，記識之也。
識，幟也，有章幟可按視也。
視，是也，察其是非也。
是，嗜也，人嗜樂之也。
非，排也，人所惡排去也。
基，據也，在下物所依據也。
業，捷也，事捷乃有功業也。
事，偉也；偉，立也，凡所立之功也。故青徐人言立曰偉也。
功，攻也，攻治之乃成也。
取，趣也。
名，明也，名實事使分明也。
號，呼也，以其善惡呼名之也。
善，演也，演盡物理也。
惡，扼也，扼困物也。
好，巧也。如巧者之造物，無不皆善人好之也。
醜，臭也，如臭穢也。
遲，頹也，不進之言也。
疾，截也，有所越截也。
緩，浣也，斷也。持之不急，則動搖浣斷，自放縱也。
急，及也，操功之使相逮及也。
巧，考也，考合異類共成一體也。
拙，屈也，使物否屈不為用也。
燥，燋也。
濕，浥也。
疆，畺也。
弱，衂也，又言委也。
能，該也，無物不兼該也。
否，鄙也，鄙劣不能有所堪成也。
躁，燥也，物燥乃動而飛揚也。
靜，整也。
逆，遌也。不從其理則生殿遌不順也。
順，循也，循其理也。
清，青也。去濁遠穢，色如青也。
濁，瀆也，汁滓演瀆也。
貴，歸也，物所歸仰也。汝潁言貴聲如歸往之歸也。
賤，踐也，卑下見踐履也。
榮，猶熒也。熒熒，照明貌也。
辱，衂也，言折衂也。
禍，毀也，言毀滅也。
福，富也，其中多品如富者也。
進，引也，引而前也。
退，墜也。
羸，累也，恒累於人也。
健，建也，能有所建為也。
哀，愛也，愛乃思念之也。
樂，樂也，使人好樂之也。
委，萎也，萎蕤就之也。
曲，局也，相近局也。
蹤，從也，人形從之也。
跡，積也，積累而前也。
扶，傅也，傅近之也。
將，救護之也。
縛，薄也，使相薄著也。
束，促也，相促近也。
覆，孚也，如孚甲之在物外也。
蓋，加也，加物上也。
威，畏也，可畏懼也。
嚴，儼也，儼然人憚之也。
政，正也，下所取正也。
教，傚也，下所法傚也。
侍，時也。尊者不言，常於時供所當進者也。
御，語也。尊者將有所欲，先語之也。亦言職卑，尊者所勒御，如御牛馬然也。
雅，雒也。為之難，人將為之，雒雒然憚之也。
俗，欲也，俗人所欲也。
艱，根也，如物根也。
難，憚也，人所忌憚也。
吉，實也，有善實也。
凶，空也，就空亡也。
停，定也，定於所在也。
起，啟也；啟，一舉體也。
翱，敖也，言敖遊也。
翔，佯也，言仿佯也。
出，推也，推而前也。
入，納也，納使還也。
候，護也，司護諸事也。
望，惘也，視遠惘惘也。
狡，交也，與物交錯也。
夬，決也，有所破壞決裂之於終始也。
始，息也，言滋息也。
消，削也，言減削也。
息，塞也；塞，滿也。
姦，奸也，言奸正法也。
宄，佹也，佹易常正也。
誰，相也，有相擇言不能一也。
往，暀也，歸往於彼也。故其言之，於卬頭以指遠也。
來，哀也，使來入巳哀之。故其言之低頭以招之也。
麤，錯也，相遠之言也。
納，弭也。弭弭，兩致之言也。
疏，索也，獲索相遠也。密，蜜也。如蜜所塗，無不滿也。
甘，含也，人所含也。
苦，吐也，人所吐也。
安，晏也。晏晏然和喜，無動懼也。危，阢也，阢阢不固之言也。
成，盛也。
敗，潰也。
亂，渾也。
治，值也，物皆值其所也。
煩，繁也，物繁則相雜撓也。
省，嗇也，曜嗇約少之言也。
間，簡也，事功簡省也。
劇，巨也，事功巨也。
貞，定也，精定不動惑也。
淫，浸也，浸淫旁入之言也。
沈，澹也，澹然安著之言也。
浮，孚也，孚甲在上稱也。
貪，探也，探入他分也。
廉，歛也，自檢歛也。
潔，確也，確然不群貌也。
污，洿也，如洿泥也。
公，廣也，可廣施也。
私，恤也，所恤念也。
勇，踴也。遇敵踴躍，欲擊之也。
怯，脅也，見敵恐脅也。
斷，段也，分為異段也。
絕，截也，如割截也。
罵，迫也，以惡言被迫人也。
詈，歷也，以惡言相彌歷也。亦言離也，以此掛離之也。
祝，屬也，以善惡之詞相屬著也。
詛，阻也，使人行事阻限於言也。
盟，明也，告其事於神明也。
誓，制也，以拘制之也。
佐，左也，在左右也。
助，乍也，乍往相助，非長久也。
飾，拭也。物穢者，拭其上使明。由他物而後明，猶加文於質上也。
蕩，盪也，排盪去穢垢也。
啜，惙也。心有所念，惙然發此聲也。
嗟，佐也。言之不足以盡意，故發此聲以自佐也。
噫，憶也，憶念之故發此聲意之也。
嗚，舒也。氣憤滿，故發此聲以舒寫之也。
念，黏也。意相親愛，心黏著不能忘也。
憶，意也，恒在意中也。
思，司也。凡有所司捕，必靜思，忖亦然也。
克，刻也。刻物有定處，人所克念，有常心也。
慮，旅也；旅，眾也。《易》曰：「一致百慮。」慮及眾物，以一定之也。

[book_title]釋飲食
飲，奄也，以口奄而引咽之也。
食，殖也，所以自生殖也。
啜，絕也，乍啜而絕於口也。
飡，乾也，乾入口也。
吮，循也。不絕口，稍引滋汋，循咽而下也。
嗽，促也，用口急促也。
含，合也。合口停之也，衘亦然也。
咀，藉也，以藉齒牙也。
嚼，削也，稍削也。
鳥曰啄，如啄物上復下也。
獸曰囓；囓，齾也，所臨則禿齾也。
餅，并也，溲麫使合并也。胡餅，作之大漫沍也，亦言以胡麻著上也。蒸餅、湯餅、蝎餅、髓餅、金餅、索餅之屬，皆隨形而名之也。
糝，𪏮也，相黏𪏮也。
餌，而也，相黏而也。
兗豫曰溏浹，就形名之也。
餈，漬也，丞燥屑使相潤漬餅之也。
饙，分也，眾粒各自分也。
飧，散也，投水於中解散也。
嘆，汪也，汁汪郎也。
䐧，蒿也，香氣蒿蒿也。
糜，煮米使糜爛也。
粥，濯於糜粥粥然也。
漿，將也，飲之寒溫多少與體相將順也。
湯，熱湯湯也。
酪，澤也。乳作汁所使人肥澤也。
虀，濟也，與諸味相濟成也。
葅，阻也，生釀之遂使阻於寒溫之間不得爛也。
䤅，投也，味相投成也。
醢，海也，冥也，封塗使密冥乃成也。醢多汁者曰醯；醯，瀋也。宋魯人皆謂汁為瀋。醢有骨者曰臡，如吮反臡胒也，骨肉相搏胒無汁也。
豉，嗜也。五味調和，須之而成，乃可甘嗜也。故齊人謂豉聲如嗜也。
麴，朽也，鬱之使生衣朽敗也。
櫱，缺也，漬夌覆之使生牙開缺也。
鮓，葅也，以鹽米釀之如葅熟而食之也。
腊，乾昔也。
脯，搏也，乾燥相搏著也。又曰脩，脩，縮也，乾燥而縮也。
膊，迫也，薄㧻肉迫著物使燥也。
膾，會也。細切肉，令散分其赤白，異切之，已乃會合和之也。
炙，炙也，炙於火上也。
脯，炙以餳密豉汁淹之，脯脯然也。
釜，炙於釜汁中和熟之也。
䐄，銜也，銜炙細密肉和以薑椒鹽豉巳乃以肉銜裹其表而炙之也。
貊炙，全體炙之，各自以刀割出於胡貊之為也。
膾細切豬羊馬肉使加膾也。
生脠，以一分膾二分細切，合和挻攪之也。
血䐄，以血作之，增有酢豉之味，使甚苦以消酒也。
消膏而加葅其中，亦以消酒也。
生瀹蔥薤曰兌，言其柔滑兌兌然也。
韓羊、韓兔、韓雞本法出韓國所為也，猶酒言宜成醪、蒼梧清之屬也。
䐿，奧也，藏物於奧內稍出用之也。
脬，赴也，夏月赴疾作之久則奧也。
分乾、切豬肉以梧分乾其中，而和之也。
肺𦠆，𦠆，饡也，以米糝之如膏饡也。
雞纖細擗，其腊令纖，然後漬以酢也。兔纖亦如之。
餳，洋也，煮米消爛，洋洋然也。
飴，小弱於餳，形怡怡也。
哺，餔也，如餳而濁可餔也。
酒，酉也。釀之米麴酉釋，久而味美也。亦言踧也，能否皆彊相踧待飲之也。又入口咽之，皆踧其面也。
緹齊，色赤如緹也。
盎齊，盎，滃滃然濁色也。
汎齊，浮蟻在上，汎汎然也。
沉齊，濁滓沉下，汁情在上也。
醴齊，醴，禮也。釀之一宿而成，禮有酒味而巳也。
醳酒，久釀酉澤也。
事酒，有事而釀之酒也。
苦酒，淳毒甚者酢苦也。
寒粥，末稻米投寒水中，育育然也。
干飯，飯而暴乾之也。
糗，齲也。飯而磨之，使齲碎也。
餱，候也，候人饑者以食之也。
煮麥曰麰，麰亦齲也，煮熟亦齲壞也。
奈油，搗奈實，和以塗繒上，燥而發之形似油也。奈油亦如之。
桃濫，水漬而藏之，其味濫濫然酢也。
柰脯，切柰暴乾之如脯也。
鮑魚，鮑，腐也，埋藏奄使腐臭也。
蟹胥，取蟹藏之，使骨肉解之，胥胥然也。
蟹虀，去其匡，虀，熟搗之，令如虀也。
桃諸，藏桃也。諸，儲也。藏以為儲，待給冬月用之也。
瓠蓄，皮瓠以為脯，蓄積以待冬月時用之也。

[book_title]釋綵帛
青，生也，象物生時色也。
赤，赫也，太陽之色也。
黃，晃也，猶晃晃，象日光色也。
白，啟也，如冰啟時色也。
黑，晦也，如晦冥時色也。
絳，工也。染之難得色，以得色為工也。
紫，疵也。非正色，五色之疵瑕以惑人者也。
紅，絳也，白色之似絳者也。
緗，桑也，如桑葉初生之色也。
綠，瀏也。荊泉之水於上視之，瀏然綠色，此似之也。
縹，猶漂漂，淺青色也。有碧縹，有天縹，有骨縹，各以其色所象言之也。
緇，滓也。泥之黑者曰滓，此色然也。
皂，早也。日未出時，早起視物皆黑，此色如之也。
布，布也。布列眾縷為經，以緯橫成之也。又太古衣皮，女工之始始於是。施布其法，使民盡用之也。
踈者言其經緯暕也。
絹，䋌也，其絲䋌厚而疏也。
縑，兼也。其絲細緻，數兼於布絹也。細緻染縑為五色，細且緻，不漏水也。
練，爛也，煮使委爛也。
素，朴素也。巳織則供用，不復加巧飾也。又物不加飾皆自謂之素，此色然也。
綈，似𧋘蟲之色，綠而澤也。
錦，金也。作之用功重，於其價如金，故其制字帛與金也。
綺，欹也。其文欹邪，不順經緯之縱橫也。有杯文，形似杯也。有長命，其綵色相間，皆橫終幅，此之謂也。言長命者服之，使人命長，本造意之意也。有棋文，者方文如棋也。
綾，凌也，其文望之如冰凌之理也。
繡，修也，文修修然也。
羅，文踈羅也。纚，簁也，麤可以簁物也。令，辟經絲其杼中一間并一間疏疏者苓苓然并者歷辟而密也。
紡，麤絲織之曰疏；疏，寥也，寥寥然也。
縠，粟也，其形足足而踧視之如粟也。又謂沙縠亦取踧踧如沙也。
繐，齊人謂涼謂惠，言服之輕細涼惠也。
紈，渙也，細澤有光渙渙然也。
蒸，栗，染紺使黃色，如蒸栗然也。
紺，含也，青而含赤色也。
緜，猶湎湎柔而無文也。
綸，倫也，作之有倫理也。
絮，胥也，胥久能解落也。
紬，抽也，抽引絲端出細緒也。又謂之絓；絓，挂也，挂於帳端振舉之也。
繭曰幕也，貧者著衣可以幕絡絮也。或謂之牽離，煮熟爛，牽引使離散如緜然也。

[book_title]釋首飾
冠，貫也，所以貫韜髮也。
纓，頸也，自上而繫於頸也。
笄，係也，所以係冠使不墜也。
祭服曰冕；冕，猶俛也；俛，平直貌也。亦言文也。玄上纁下，前後垂珠，有文飾也。
有袞冕；袞，卷也，畫卷龍於衣也。
有鷩冕；鷩，雉之憋惡者山雞是也，鷩，憋也。性急憋，不可生服，必自殺。故畫其形於衣，以象人執耿介之節也。
毳冕，毳，芮也，畫藻文於衣象水草之毳芮溫暖而潔也。
黻冕，黻，紩也，畫黻紩文綵於衣也，此皆隨衣而名之也，所垂前後珠轉減耳。
章甫，殷冠名也；甫，丈夫也。服之所以表章丈夫也。
牟追，牟，冒也，言其形貌髮追追然也。
收，夏后氏冠名也，言收歛髮也。
委貌，冠形又委貌之貌，上小下大也。
弁，如兩手相合抃時也。以爵韋為之，謂之爵弁。以鹿皮為之，謂之皮弁。以𩎟韋為之也。
纚，以韜髮者也，以纚為之因以為之名。
總，束髮也，總而束之也。
幘，蹟也，下齊員蹟然也。兌上下小大，兌兌然也。或曰聗聗折其後也。或曰幘形似幘也，賤者所著曰兌髮作之裁裹髮也。或曰牛心形似之也。
帽，冒也。巾，謹也。二十成人，士冠，庶人巾，當自謹修於四教也。
簪，兟也，以兟連冠於髮也。又枝也因形名之也。
揥，摘也，所以摘髮也。
導，所以導櫟鬢髮，使入巾幘之裏也。或曰櫟鬢，以事名之也。
鏡，景也，言有光景也。
梳，言其齒䟽也，數言比，比於疏其齒差數也。比，言細相比也。
刷，帥也，帥髮長短皆令上從也。亦言瑟也，刷髮令上瑟然也。
鑷，攝也，攝取髮也。
綃頭，綃，鈔也，鈔髮使上從也。或曰陌頭，言其從後橫陌而前也。齊人謂之㡋，言㡋歛髮使上從也。
王后首飾曰副；副，覆也，以覆首。亦言副貳也，兼用眾物成其飾也。
編，編為之次第髮也。
髮，被也，髮少者得以被助其髮也。
𩬚，剔也，剔形人之髮為之也。
步搖，上有垂珠，步則搖也。
簂，恢也，恢廓覆髮上也。魯人曰頍；頍，傾也，著之傾近前也。齊人曰幌，飾形貌也。華象草木華也。
勝，言人形容正等一人著之則勝也。
蔽，髮前為飾也。
爵釵，釵頭及上施爵也。
瑱，鎮也。懸當耳旁，不欲使人妄聽，自鎮重也。或曰充耳，充，塞也，塞耳亦所以止聽也。故里語曰：「不瘖不聾，不成姑公。」
穿耳施珠曰璫，此本出於蠻夷所為也。蠻夷婦女輕淫好走，故以此琅璫錘之也，今中國人傚之耳。
脂，砥也，著面柔滑如砥石也。
粉，分也，研米使分散也。
胡粉，胡，餬也，脂和以塗面也。
黛，代也。滅眉毛去之，以此畫代其處也。
脣脂，以丹作之，象脣赤也。
香澤者，人髮恒枯悴，以此濡澤之也。
彊，其性凝強，以制服亂髮也。
以丹注面曰勺，勺，灼也。此本天子諸侯群妾當以次進御，其有月事者止而不御，重以口說，故注此於面，灼然為識。女史見之，則不書其名於第錄也。
●粉；●，赤也。染粉使赤，以著頰上也。

[book_title]釋衣服
凡服，上曰衣，衣，依也，人所依以芘寒暑也。下曰裳，裳，障也，所以自障蔽也。
領，頸也，以壅頸也。亦言揔領衣體為端首也。
襟，禁也。交於前，所以禁禦風寒也。
袂，掣也；掣，開也，開張之以受臂屈伸也。
袪，虛也。
袖，由也，手所由出入也。亦言受也，以受手也。
衿，亦禁也，禁使不得解散也。
帶，蔕也。著於衣，如物之繫蔕也。
系，繫也，相連繫也。
衽，襜也，在旁襜襜然也。
裾，倨也，倨倨然直亦言在後常見踞也。
玄端，其袖下正直端方與要接也。
素積，素裳也。辟積其要中，使踧，因以名之也。
王后之上服曰褘衣，畫翬雉之文於衣也。伊洛而南，雉青質五色備曰翬。鷂翬，畫鷂雉之文於衣也。江淮而南，雉素質五朵皆備成章曰鷂。
闕翟，翦闕繒為翟雉形，似綴衣也。
鞠衣，黃如菊花色也。
襢衣，襢坦也，坦然正白無文彩也。
褖衣，褖然黑色也。
韠，蔽也，所以蔽膝前也，婦人蔽膝亦如之。齊人謂之巨巾。田家婦女出自田野，以覆其頭，故因以為名也。又曰跪襜，跪時襜襜然張也。
佩，倍也，言其非一物有倍貳也。有珠、有玉、有容刀、有帨巾、有𧤤之屬也。
襦，䎡也，言溫䎡也。
袴，跨也，兩股各跨別也。
褶，襲也，覆上之言也。
襌，衣，言無裏也。
䙱，屬也，衣裳上下相連屬也。荊州謂禪衣曰布䙱，亦是襜襦，言其襜襜宏俗也。
褠，襌衣之無胡者也，言袖夾宜形如溝也。
中衣，言在小衣之外、大衣之中也。
禰襠，其一當胸，其一當背也。
帕腹，橫帕其腹也。
抱腹，上下有帶，抱裹其腹，上無襠者也。
心衣，抱腹而施鉤肩，鉤肩之間，施一襠以奄心也。
衫，芟也，衫末無袖端也。
有裏曰複。
無裏曰單。
反閉，襦之小者也。卻向著之，領反於背，後閉其襟也。
婦人上服曰袿，其下垂者，上廣下狹，如刀圭也。
襈，撰也，青絳為之緣也。
裙，下群也，連接裾幅也。
緝，下橫縫，緝其下也。
緣裙，裙施緣也。
緣䙱，䙱施緣也。
帔，披也，披之肩背不及下也。
直領，邪直而交下，亦如丈夫服袍方也。
交領，就形名之也。
曲領在內，以中襟領上，橫壅頸其狀曲也。
單襦，如襦而無絮也。
要襦，形如襦，其要上翹下齊要也。
半袖，其袂牛襦而施袖也。
留幕，冀州所名，大褶下至膝者也。留，牢也；幕，絡也。言牢絡在衣表也。
袍，丈夫著下至跗者也。袍，苞也；苞，內衣也。婦人以絳作衣裳，上下連，四起施緣。亦曰袍，義亦然也。齊人謂如衫而小袖曰侯頭，侯頭猶言解瀆，臂直通之言也。
被，被也，被覆人也。
衾，广也，其下廣大如广受人也。
汗衣，近身受汗垢之衣也。《詩》謂之澤，受汗澤也。或曰鄙袒，或曰差袒，作之用六尺。裁足覆胸背，言羞鄙於袒而衣此耳。褌，貫也，貫兩腳上繫腰中也。
偪，所以自逼束。今謂之行縢言以裹腳可以跳騰輕便也。
襪，末也，在腳末也。
履，禮也，飾足所以為禮也。
複其下曰舄；舄，腊也。行禮久立，地或泥濕，故複其末下，使乾腊也。
屨，拘也，所以拘足也。
齊人謂韋屨曰屝；屝，皮也，以皮作之不借言賤易有宜各自蓄之不假借人也。
齊人云搏腊搏腊猶把作麤貌也。荊州人曰麤麻韋草皆同名也。麤，措也，言所以安措足也。
屩，蹻也，出行著之蹻蹻輕便因以為名也。
屐，搘也，為兩足搘以踐泥也。
鞾，跨也，兩足各以一跨騎也。
𩌈𩍜，鞾之缺前壅者，胡中所名也。𩌈𩍜，猶速獨足宜前之言也。
鞋，解也，著時縮其上如履然解其上則舒解也。
帛屐，以帛作之，如屩者不曰帛屩者，屩不可踐泥者也。此踐泥者也亦可以步泥而浣之故謂屐也。
晚，下如寫其下晚晚而危，婦人短者著之可以拜也。
靸，韋履深頭者之名也。靸，襲也，以其深襲覆足也。
仰角，屐上施履之名也。行不得蹶當仰履角舉足乃行也。

[book_title]釋宮室
宮，穹也。屋見於垣上，穹隆然也。
室，實也，人物實滿其中也。
室中西南隅曰奧。不見戶明，所在秘奧也。
西北隅曰屋漏，禮，每有親死者，輒撤屋之西北隅薪，以爨●煮沐，供諸喪用。時若值雨則漏，遂以名之也。必取是隅者，禮，既祭，改設饌于西北隅。令撤毀之，示不復用也。
東南隅曰窔，窔，幽也，亦取幽冥也。
東北隅曰宧，宧，養也。東北陽氣始出，布養物也。
中央曰中霤。古者寢穴，後室之霤，當今之棟下，直室之中古者霤下之處也。
宅，擇也，擇吉處而營之也。
舍，於中舍息也。
宇，羽也，如鳥羽翼自覆蔽也。
屋，亦奧也，其中溫奧也。
廟，貌也，先祖形貌所在也。
寢，寢也，所寢息也。
城，盛也，盛受國都也。
郭，廓也，廓落在城外也。
城上垣曰睥睨，言於其孔中睥睨非常也。亦曰陴，陴，裨也，言裨助城之高也。亦曰女墻，言其卑小，比之於城若女子之於丈夫也。
寺，嗣也，治事者嗣續於其內也。
廷，停也，人所集之處也。
獄，确也，實桷人之情偽也。又謂之牢，言所在堅牢也。又謂之圜土，築其表墻，其形圜也。又謂之囹圄；囹，領也；圄，御也。領錄囚徒禁御之也。
亭，停也，亦人所停集也。
傳，傳也。人所止息而去，後人復來，轉相傳無常主也。
瓦，踝也；踝，确，堅貌也。亦言腂也，在外腂見也。
梁，彊梁也。
柱，住也。
檼，隱也，所以隱桷也。或謂之望，言高可望也。或謂之棟；棟，中也，居屋之中也。
桷，确也，其形細而疏确也。或謂之椽；椽，傳也，相傳次。而布列也。或謂之榱在檼旁下列衰衰然垂也。
梠，旅也，連旅旅也。或謂之槾；槾，綿也。綿連榱頭使齊平也。上入曰爵頭，形似爵頭也。
楣，眉也，近前若面之有眉也。
掇，儒也，梁上短柱也。掇儒猶侏儒，短故以名之也。
牾，在梁上兩頭相觸牾也。
欒，攣也，其體上曲攣拳然也。
盧，在柱端，都盧，負屋之重也。
斗，在欒兩頭如斗也斗負上員檼也。
笮，迮也，編竹相連迫迮也。
屋脊曰甍，甍，蒙也，在上覆蒙屋也。
壁，辟也，辟禦風寒也。
墻，障也，所以自障蔽也。
垣，援也，人所依阻以為援衛也。
墉，容也，所以蔽隱形容也。
籬，離也，以柴竹作之䟽離離也。青徐曰椐，椐，居也，居於中也。
柵，蹟也，以木作之，上平蹟然也。又謂之撤，撤，緊也，詵詵然緊也。
殿，有殿鄂也。
陛，卑也，有高卑也。天子殿謂之納陛，言所以納人言之階陛也。
階，梯也，如梯之有等差也。
陳，堂塗也，言賓主相迎陳列之處也。
屏，自障屏也。
蕭廧，在門內。蕭，蕭也。將入於此，自肅敬之處也。
宁，佇也。將見君，所佇立，定氣之處也。
序，次序也。
夾室，在堂兩頭，故曰夾也。
堂，猶堂堂，高顯貌也。
房，旁也，在堂兩旁也。
楹，亭也。亭亭然孤立，旁無所依也。齊魯讀曰輕；輕，勝也。孤立獨處能勝任上重也。
簷，檐也，接檐屋前後也。
霤，流也，水從屋上流下也。
闕，在門兩旁，中央闕然為道也。
罘罳，在門外。罘，復也；罳，思也。臣將入請事，於此復重思之也。
觀，觀也，於上觀望也。
樓，謂牗戶之間，有射孔樓樓然也。
臺，持也。築土堅高，能自勝持也。
櫓，露也，露上無屋覆也。
門，捫也，在外為人所捫摸也。
障，衛也。
戶護也所以謹護閉塞也
窓，聰也，於內窺外為聰明也。
屋以草蓋曰茨；茨，次也，次比草為之也。
寄上曰廬；廬，慮也。取自覆慮也。
草圓屋曰蒲，蒲，敷也，總其上而敷下也。又謂之庵，庵，奄也，所以自覆奄也。
大屋曰廡；廡，幠也。幠覆也并冀人謂之庌；庌，正也。屋之正大者也。
井，清也，泉之清潔者也。井一有水一無水曰瀱汋，瀱，竭也；汋，有水聲汋汋也。
𥨫，造也，造創食物也。
爨，銓也。銓度甘辛，調和之處也。
倉，藏也，藏穀物也。
庫，舍也，物所在之舍也。故齊魯謂庫曰舍也。
廄，勼也；勼，聚也；牛馬之所聚也。
廩，矜也，寶物可矜惜者投之其中也。
囷，綣也，藏物繾綣束縳之也。
庾，裕也，言盈裕也，露積之言也。盈裕不可稱受，所以露積之也。
囤，屯也，屯聚之也。
圌，以草作之，團團然也。
廁，言人雜在上非一也。或曰溷，言溷濁也。或曰圊，至穢之處宜常修治，使潔清也。或曰軒，前有伏似殿軒也。
泥，邇也；邇，近也。以水沃土，使相黏近也。
塗，杜也，杜塞孔穴也。
堊，亞也，次也。先泥之，次以白灰飾之也。
塈，猶煟煟，細澤貌也。

[book_title]釋床帳
人所坐臥曰床；床，裝也，所以自裝載也。長狹而卑曰榻，言其鵪榻然近地也。
小者獨坐，主人無二，獨所坐也。
枰，平也。以板作，其體平正也。
几，屐也，所以屐物也。
筵，衍也。舒而平之，衍衍然也。
席，釋也，可卷可釋也。
簟，簟也，布之簟簟然平正也。
薦，所以自薦藉也。
蒲，草也，以蒲作之其體平也。
氈，旃也，毛相著旃旃然也。
褥，辱也，人所坐褻辱也。
裘溲，猶屢數，毛相離之言也。
榻登，施大床之前，小榻之上，所以登床也。
貂席，連貂皮以為席也。
枕，檢也，所以檢項也。
帷，圍也，所以自障圍也。
幕，幕絡也，在表之稱也。
小幕曰帟。張在人上，帟帟然也。
幔，漫也；漫漫，相連綴之言也。
帳，張也，張施於床上也。小帳曰斗，形如覆斗也。
慊，廉也，自障蔽為廉恥也。
幢，容也，施之車蓋童童然以隱蔽形容也。
戶慊，施之於戶外也。
床前帷曰帖，言帖帖而垂也。
幄，屋也，以帛衣板施之，形如屋也。
承塵，施於上承塵土也搏辟以席搏著壁也。
扆，猗也，在後所依倚也。
屏風，言可以屏障風也。

[book_title]釋書契
筆，述也，述事而書之也。
硯，研也，研墨使和濡也。
墨，痗也，似物痗墨也。
紙，砥也，謂平滑如砥石也。
板，般也，般般平廣也。
奏，鄒也；鄒，狹小之言也。
札，櫛也，編之如櫛齒相比也。
簡，間也，編之篇篇有間也。
簿，言可以簿疏密也。
笏，忽也。君有教命及所啟白，則書其上，備忽忘也。
槧，板之長三尺者也。槧，漸也，言其漸漸然長也。
牘，睦也。手執之以進見，所以為恭睦也。
籍，籍也，所以籍疏人名戶口也。
檄，激也，下官所以激迎其上之書文也。
檢，禁也。禁閉諸物，使不得開露也。
璽，徙也，封物使可轉徙而不可發也。
印，信也，所以封物為信驗也。亦言因也，封物相因付也。
謁，詣也；詣，告也。書其姓名於上，以告所至詣者也。
符，付也。書所敕命於上，付使傳行之也。
節，赴也，執以赴君命也。
傳，轉也，轉移所在執以為信也。
券，綣也，相約束繾綣以為限也。
莂，別也，大書中央中破別之也。
契，刻也，刻識其數也。
策，書教令於上，所以驅策諸下也。
漢制，約敕封侯曰冊；冊，賾也，敕使釐賾不犯之也。
示，示也，過所至關津以示之也。
詣，啟也，以君語官司所至詣也。
書，庶也，紀庶物也，亦言著之簡紙永不滅也。
畫，挂也，以五色挂物上也。
書稱剌書，以筆剌紙簡之上也。又曰寫倒寫此文也。書姓字于奏上曰書剌。作再拜起居字，皆達其體，使書盡邊，徐引筆書之，如畫者也。下官剌曰長剌，長書中央一行而下之也。又曰爵里剌，書其官爵及郡縣鄉里也。
書稱題；題，諦也。審諦其名號也，亦言第因其第次也。
書文書檢曰署；署，予也，題所予者官號也。
上敕下曰告；告，覺也，使覺悟知巳意也。
下言上曰表，思之於內，表施於外也。又曰上，示之於上也。又曰言，言其意也。
約，約束之也。敕飾也使自警飾不敢廢慢也。
謂，猶謂也。猶得敕不自安謂謂然也。

[book_title]釋典藝
三墳，墳，分也。論三才之分，天地人之治，其體有三也。
五典，典，鎮也。制法所以鎮定上下，其等有五也。
八索，索，素也。著素王之法，若孔子者，聖而不王，制此法者有八也。
九丘，丘，區也。區別九州土氣，教化所宜施者也。此皆三王以前上古羲皇時書也。今皆亡，惟堯典存也。
經，俓也。如俓路無所不通，可常用也。
緯，圍也。反覆圍繞，以成經也。
圖，度也，盡其品度也。
讖，纖也，其義纖微也。
易，易也，言變易也。
禮，體也，得其事體也。
儀，宜也，得事宜也。
傳，傳也，以傳示後人也。
記，紀也，紀識之也。
詩，之也，志之所以也。興物而作謂之興，敷布其義謂之賦，事類相似謂之比，言王政事謂之雅，稱頌成功謂之頌，隨作者之志而別名之也。
《尚書》，尚，上也。以堯為上，始而書其時事也。
《春秋》，春秋冬夏，終而成歲。《春秋》書人事，卒歲而究備。春秋溫涼，中象政和也，故舉以為名也。
《國語》，記諸國君臣相與言語謀議之得失也。又曰外傳。春秋以魯為內，以諸國為外，外國所傳之事也。
《爾雅》，爾，昵也；昵，近也；雅，義也；義，正也。五方之言不同，皆以近正為主也。
《論語》，紀孔子與諸弟子所語之言也。
法，逼也。莫不欲從其志，逼正使有所限也。
律，累也。累人心，使不得放肆也。
令，領也。理領之，使不得相犯也。
科，課也。課其不如法者，罪責之也。
詔書，詔，昭也。人暗不見事宜則有所犯，以此示之使昭然知所由也。
論，倫也，有倫理也。
稱人之美曰讚；讚，纂也，纂集其美而敘之也。
敘杼也。杼洩其實宣見之也。
銘，名也。述其功美，使可稱名也。
誄，累也，累列其事而稱之也。
謚，曳也。物在後為曳，言名之於人亦然也。
譜，布也，布列見其事也。
統，緒也，主緒人世類相繼，如統緒也。
碑，被也。此本王莽時所設也。施其轆轤以繩被其上，以引棺也。臣子追述君父之功美，以書其上，後人因焉。無故建於道陌之頭、顯見之處，名其文就，謂之碑也。
詞，嗣也，令撰善言相續嗣也。

[book_title]釋用器
斧，甫也；甫，始也。凡將制器，始用斧代木，已乃制之也。
鎌，廉也，體廉薄也。其所刈稍稍取之，又似廉者也。
斨，戕也，所伐皆戕毀也。
仇矛、讎也。所伐則平，如討仇讎也。
錐，利也。
椎，推也。
耒。亦椎也。
鑿，有所穿鑿也。
鐫，鐏也，有所鐏入也。
耜，似也，似齒之斷物也。
犁，利也。利則發土，絕草根也。
檀，垣也，摩之使垣然平也。
鋤，助也，去穢助苗長也。齊人謂其柄曰橿，橿然正直也。頭曰鶴，似鶴頭也。
枷，加也。加杖於柄頭，以撾穗而出其穀也。或曰羅枷，三杖而用之也。或曰丫。丫杖轉於頭，故以名之也。
鍤，插也，插地起土也。或曰銷，銷，削也，能有所穿削也。或曰鏵，鏵，刳也，刳地為坎也。其板曰葉，象木葉也。
把，播也，所以播除物也。
拂，撥也，撥使聚也。
耨，以鋤耨禾也。
鑮，亦鋤類也。鑮，迫也。
𨪋，溝也，既割去壟上草，又辟其上以壅苗根，使壟下為溝受水潦也。
釱，殺也，言殺草也。
銍，穫黍鐵也。銍銍，斷黍穗聲也。
釿，謹也。板廣不可得制削，又有節，則用此釿之，所以詳謹令平，滅斧跡也。
鐁，鐁彌也，釿有高下之跡以此鐁彌其上而平之也。
鋸，倨也，其體直，所截應倨句之平也。
钃，誅也，主以誅除物根株也。

[book_title]釋樂器
鍾，空也。內空受氣多，故聲大也。
磬，罄也，其聲罄罄然堅緻也。
鼓，郭也。張皮以冒之，其中空也。
鞉，導也，所以導樂作也。
鼙，裨也，裨助鼓節也。
聲在前曰朔，朔，始也。在後曰應，應，大鼓也。
所以懸鼓者，橫曰簨；簨，峻也，在上高峻也。從曰虡；虡，舉也，在旁舉簨也。簨上之板曰業，刻為牙，捷業如鋸齒也。
瑟，施弦張之瑟瑟然也。
箏，施弦高急箏箏然也。
筑，以竹鼓之，筑柲之也。
箜篌、此師延所作靡靡之樂也，後出於桑間濮上之地，蓋空國之侯所存也。師涓為晉平公鼓焉，鄭衛分其地而有之，遂號鄭衛之音，謂之淫樂也。
枇杷，本出於胡中，馬上所鼓也。推手前曰枇，引手卻曰杷。象其鼓時，因以為名也。
塤，喧也，聲濁喧喧然也。
篪，啼也。聲從孔出，如嬰兒啼聲也。
簫，肅也，其聲肅肅而清也。
笙，生也，象物貫地而生也。
竹之貫匏以瓠為之，故曰匏也。竽亦是也。其中汙空以受簧也。
簧，橫也，於管頭橫施於中也，以竹鐵作於口橫鼓之亦是也。
搏拊也，以韋盛糠，形如鼓，以手附拍之也。
柷狀如伏虎，如見柷柷然也，故訓為始，以作樂也。
敔，衙也；衙，止也；所以止，樂也。
春，橦也，牘，筑也以春築地為節也。
籥，躍也，氣躍出也。
篴，滌也，其聲滌滌然也。
鐃，聲鐃鐃也。
人聲曰歌，歌，柯也，所歌之言是其質也。以聲吟詠有上下，如草木之有柯葉也。故兗冀言歌聲如柯也。
竹曰吹，吹，推也，以氣推發其聲也。
吟，嚴也。其聲本出於憂愁，故其聲嚴肅，使人聽之悽嘆也。

[book_title]釋兵
弓，穹也，張之穹隆然也。其末曰簫，言簫梢也。又謂之弭，以骨為之，滑弭弭也。中央曰弣，弣，撫也，人所持撫也。簫弣之間曰淵，淵，宛也，言曲宛也。
弩，怒也，有勢怒也。其柄曰臂，似人臂也。鉤絃者曰牙，似齒牙也。牙外曰郭，為牙之規郭也。下曰懸刀，其形然也。合名之曰機，言如機之巧也。亦言如門戶之樞機，開闔有節也。
天，指也，言其有所指向迅疾也。又謂之箭，前進也。其本曰足。矢形似木，木以下為本，本以根為足也。又謂之鏑，鏑，敵也，可以禦敵也。齊人謂之鏃，鏃，族也，言其所中皆族滅也。關西曰釭，釭，鉸也，言有交刃也。其體曰幹，言梃幹也。其旁曰羽，如鳥羽也。鳥須羽而飛，矢須羽而前也。齊人曰衛，所以導衛矢也。其末曰栝，栝，會也，與弦會也。栝旁曰叉，形似叉也。其受之器以皮曰箙，謂柔服用之也。織竹曰笮，相迫笮之名也。步叉，人所帶，以箭叉其中也。馬上曰鞬，鞬，建也，弓矢並建立其中也。
刀，到也，以斬伐到其所刀擊之也。其末曰鋒，言若鋒刺之毒利也。其本曰環，形似環也。其室曰削，削，峭也，其形峭殺裹刀體也。室口之飾曰琫，琫，捧也，捧束口也。下末之飾曰琕，琕，卑也，在下之言也。短刀曰拍髀，帶時拍髀旁也。又曰露拍，言露見也。
佩刀，在佩旁之刀也。或曰容刀，有刀形而無刃，備儀容而已。
剪刀，剪，進也，所剪稍進前也。
書刀，給書簡扎有所刊削之刀也。
封刀、鉸刀，削刀，皆隨時名之也。
戟，格也，旁有枝格也。
戈句，矛戟也。戈，過也。所刺擣則決過，所鉤引則制之，弗得過也。
車戟曰常。長丈六尺，車上所持也。八尺曰尋。倍尋曰常，故稱常也。
手戟，手所持摘之戟也。
矛，冒也，刃下冒矜也。下頭曰鐏，鐏，入地也。松櫝長三尺，其矜宜輕，以松作之也。櫝，速櫝也，前剌之言也。
矛長丈八尺曰矟。馬上所持，言其矟矟便殺也。又曰激矛，激，截也，可以激截敵陣之矛也。
仇矛，頭有三叉，言可以討仇敵之矛也。
夷矛，夷，常也。其矜長丈六尺。不言常而曰夷者，言其可夷滅敵，亦車上所持也。
𥍰，矛長九尺者也。𥍰，霍也，所中霍然即破裂也。
殳矛，殳，殊也。長丈二尺而無刃，有所撞挃於車上，使殊離也。
盾，遯也。跪其後避以隱遯也。大而平者曰吳魁，本出於吳，為魁帥者所持也。隆者曰須盾，本出於蜀，須所持也。或曰羗盾，言出於羗也。約脅而鄒者曰陷虜，言可以陷破虜敵也，今謂之曰露見是也。狹而長者曰步盾，步兵所持與刀相配者也。狹而短者曰孑盾，車上所持者也。孑，小稱也。以縫編板謂之木絡，以犀皮作之曰犀盾，以木作之曰木盾，皆因所用為名也。
鼓排，彭，旁也，在旁排敵禦攻也。
鎧，猶塏也；塏，堅重之言也。或謂之甲，似物孚甲以自禦也。
劍，檢也，所以防檢非常也。又其在身拱時歛在臂內也。其旁鼻曰鐔，鐔，尋也，帶所貫尋也。其末曰鋒，鋒末之言也。
鋋，延也，達也，去此至彼之言也。
鉤鑲，兩頭曰鉤，中央曰鑲。或推鑲，或鉤引，用之之宜也。
九旗之名日月為常，畫日月於其端，天子所建，言常明也。
交龍為旂，旂，倚也，畫作兩龍相依倚也，通以赤色為之無文采，諸侯所建也。通帛為旃，旃，戰也，戰戰恭己而已也。三孤所建，象無事也。
熊虎為旗。軍將所建，象其猛如虎，與眾期其下也。
鳥隼為旟，旟，譽也。軍吏所建，急疾趨事則有稱譽也。
雜帛為斾物，以雜色綴其邊為翅尾也。將帥所建，象物雜也。
龜蛇為旐，旐，兆也。龜蛇知氣兆之吉凶，建之於後，察度事宜之形兆也。
金羽為𣄧，𣄧，猶滑也，順滑之貌也。
析羽為旌，旌，精也，有精光也。
緌，有虞氏之旌也。注旄竿首，其形橤橤然也。
綏，夏后氏之旌也，其形衰衰也。
白斾，殷旌也，以帛繼旐末也。
翿，陶也，其貌陶陶下垂也。
幢，童也，其貌童童也。
旛，幡也，其貌幡幡也。
校，號也，將帥號令之所在也。
節為號令賞罰之節也。
鐸，度也，號令之限度也。
金鼓，金禁也，為進退之禁也。
戚，慼也。斧以斬斷，見者皆慼懼也。
銊，豁也。所向莫敢當前，豁然破散也。

[book_title]釋車
車，右者曰車，聲如居，言行所以居人也。今曰車，車，舍也，行者所處若車舍也。
天子所乘曰玉輅，以玉飾車也。輅亦車也。謂之輅者，言行於道路也。象輅、金輅、木輅，各隨所以為飾名之也。
鉤車，以行為陣，鉤股曲直有正，夏所制也。
胡車，車胡以罪沒入為官，奴者引之，殷所制也。
元戎車，在軍前啟突敵陣，周所制也。
輦車，人所輦也。
柏車，柏，伯也，大也；丁夫服任之小車也。
羊車，羊，祥也；祥，善也。善飾之車，今犢車是也。
墨車，漆之正黑，無文飾，大夫所乘也。
重較，其較重，卿所乘也。
役車，給役之車也。
棧車，棧，靖也，麻靖物之車也。皆庶人所乘也。
軘車，戎者所乘也。
容車，婦人所載小車也。其蓋施帷，所以隱蔽其形容也。
衣車，前戶所以載衣服之車也。
獵車，所乘以畋獵也。
小車，駕馬輕小之車也。駕馬宜輕，使之局小也。
高車，其蓋高，立載之車也。
安車，蓋卑坐乘，今吏之乘小車也。
●車、羔車，各以所駕名之也。
檻車，上施欄檻，以格猛獸之車也。
軺車，軺，遙也，遠也；四向遠望之車也。
輜車，載輜重、臥息其中之車也。輜，廁也，所載衣物雜廁其中也。駢車，駢，屏也。四面屏蔽，婦人所乘牛馬也。輜、駢之形同。有邸曰輜，無邸曰駢。
輈，句也，轅上句也。
衡，橫也，橫馬頸上也。
游環，在服馬背上，驂馬之外轡貫之，游移前卻，無常處也。
脅驅，在服馬外脅也。
陰，蔭也，橫側車前以陰笒也。
靷，所以引車也。鋈金塗，沃也，冶白金以沃灌靷環也。續，續靷端也。
文鞇，車中所坐者也。用虎皮，有文采，因與下轝相連著也。
●，伏也，在前人所伏也。
軾，式也，所伏以式敬者也。
靯𩍿，車中重薦也，輕靯𩍿小貂也。
轂，埆也，體堅埆也。
轅，援也，車之大援也。
枕，橫在前，如臥床之有枕也。枕，橫也，橫在下也。
薦，板在上如薦席也。齊人謂車枕以前曰縮，言局縮也。兗冀曰育。御者坐中執御，育育然也。
較，在箱上為辜較也。
立人，象人立也。
或曰陽門，在前曰陽，兩旁似門也。
槅，枙也，所以扼牛頸也。馬曰烏啄，下向。又，馬頸似烏開口向下啄物時也。
隆強，言體隆而強也。或曰車弓，似弓曲也。其上竹曰郎，䟽相遠晶晶然也。
𨏴，複也，重複非一言之也。
輞，罔也，罔羅周倫之外也。關西曰輮，言曲輮也。或曰䡑，䡑，緜也，緜連其外也。
輪，綸也，言彌綸也，周匝之言也。
𨍉，言輻𨍉入轂中也。
輿，舉也。
軸，抽也，入轂中可抽出也。
釭，空也，其中空也。
鐧，間也。間釭軸之間，使不相摩也。
轄，害也，車之禁害也。
輠，裹也，裹軹頭也。
軹，指也，如指而見於轂頭也。
笒，橫在車前，織竹作之，孔笒也。
蓋，在上覆蓋人也。
軬，藩也，蔽水雨也。
轑，蓋叉也，如屋構橑也。
杠，公也，眾叉所公共也。
䡟棿，猶祕齧也。在車軸上正輪之祕齒前卻也。
屐，似人屐也。又曰伏兔，在軸上似之也。又曰輹，輹，伏也，伏於軸上也。
鉤心，從輿心下鉤軸也。
縳，在車下，與輿相連縳也。
棠，𨅨也，在車兩旁幰使不得進卻也。
幰，憲也，禦熱也。
紲，制也，牽制之也。
紛，放也，防其放弛以拘之也。
轡，咈也，牽引咈戾以制馬也。
勒，絡也，絡其頭而引之也。
御，在口中之言也。
鏕，苞也，所以在旁苞歛其口也。
鞅，嬰也。喉下稱嬰，言纓絡之也。其下飾曰樊纓，其形樊樊而上屬纓也。
韅，經也，橫經其腹下也。
靽，半也。拘使半行，不得自縱也。
羇，檢也，所以檢持制之也。
韁，疆也，繫之使不得出疆限也。
鞧，遒也。在後遒道，不得使卻縮也。
負，在背上之言也。
𩉥，懸也，所以懸縛軛也。

[book_title]釋船
船，循也，循水而行也。又曰舟，言周流也。其前立柱曰椳，椳，巍也；巍巍，高貌也。
其尾曰柂，柂，拖也，後見拖曳也。且弼正船，使順流，不使他戾也。
在旁曰櫓，櫓，膂也，用膂力然後舟行也。
引舟者曰筰，筰，作也；作，起也；起舟使動行也。
在旁撥水曰櫂，櫂，濯也，濯於水中也。且言使舟櫂進也。又謂之札，形似札也。又謂之楫，楫，捷也，撥水使舟捷疾也。所用斥旁岸曰交，一人前一人還，相交錯也。
帆，泛也，隨風張幔曰帆，使舟疾汎汎然也。
舟中床以薦物者曰笭，言但有簀如笭床也。南方人謂之笭突，言濕漏之水●然從下過也。
其上板曰覆，言所覆眾枕也。其上屋曰廬，象廬舍也。其上重室曰飛廬。在上，故曰飛也。又在上曰爵室，於中候望之，如鳥雀之警示也。軍行在前口先登，登之向敵陣也。
狹而長曰艨衝，以衝突敵船也。
輕疾者曰赤馬。其體正赤，疾如馬也。
上下重床曰艦。四方施板以禦矢石，其內如牢檻也。
五百斛以上還有小屋曰斥候，以視敵進退也。
三百斛曰𦩍，𦩍，貂也；貂，短也；江南所名短而廣安不傾危者也。
二百斛以下曰艇。其形徑挺，一人二人所行也。

[book_title]釋疾病
疾病者，客氣中人急疾也。病，並也，並與正氣在膚體中也。
疹，診也，有結氣可得診見也。
疚，久也，在體中也。
痛，通也，通在膚脈中也。
癢，揚也。其氣在皮中欲得發揚，使人搔發之而揚出也。
眩，懸也。目視動亂，如懸物遙遙然不定也。
歷●，●從耳鼻中出，歷歷然也。
禿，無髮沐禿也。毼，頭生創。曰瘕，毼亦然也。
肓，茫也，茫茫無所見也。
瞽，鼓也，瞑瞑然目平合如鼓皮也。
矇，有眸子而失明，蒙蒙無所別也。
瞍，縮壞也。
瞎，迄也，膚慕迄迫也。
眸子明而不正曰通視，言通達目匡一方也。又謂之麗視，麗，離也。言一目視天，一目視地，目明分離，所視不同也。
目匡陷急曰眇，眇，小也。目眥傷赤曰𥋚，𥋚，末也，創在目兩末也。
目生膚入眸子曰浸，浸，侵也，言侵明也。亦言浸淫轉大也。
聾，籠也。如在蒙籠之內，聽不察也。
鼻塞曰鼽，鼽，久也。涕久不通，遂至窒塞也。
齲，朽也，蟲齧之齒缺朽也。
瘖，唵然無聲也。
癭，嬰也，在頸嬰喉也。
癰喉，氣著喉中不通，蓄成癰也。
消㵣，㵣，渴也。腎氣不周於胸胃中，津潤消渴，故欲得水也。
嘔，傴也。將有所吐，脊曲傴也。
欬，刻也。氣奔至，出入不平調，若刻物也。
喘，湍也；湍，疾也；氣出入湍疾也。
吐，瀉也，故揚豫以東謂瀉為吐也。
乳癰曰妬，妬，褚也，氣積褚不通至腫潰也。
心痛曰疝，疝，詵也，氣詵詵然上而痛也。
痞，否也，氣否結也。
小兒氣結曰哺，哺，露也。哺而寒露，乳食不消，生此疾也。
注病，一人死，一人復得，氣相灌注也。
泄利，言其出漏泄而利也。下重而赤白曰䐭，言厲䐭而難也。
陰腫曰隤，氣下隤也。又曰疝。亦言詵也，詵詵引小腹急痛也。
疼，卑，氣疼疼然煩也。
痔，食也，蟲食之也。
酸，遜也，遜遁在後也。言腳疼力少，行遁在後，以遜遁者也。
消，弱也。如見割削，筋力弱也。
懈，解也，骨節解緩也。
厥逆，氣從下厥起，上行入心脅也。
瘧，酷虐也。凡疾或寒或熱耳，而此疾先寒後熱兩疾，似酷虐者也。
疥，齘也，癢搔之齒䫴齘也。
癬，徙也，浸淫移徙處日廣也。故青徐謂癬為徙也。
胗，展也，癢搔之捷展起也。
腫，鍾也，寒熱氣所鍾聚也。
癰，壅也，氣壅否結裹而潰也。
痳，懍也，小便難懍懍然也。
創，戕也，戕毀體使傷也。
痍，侈也，侈開皮膚為創也。
瘢，漫也，生漫故皮也。
痕，根也，急相根引也。
瘤，流也，血流聚所生瘤腫也。
贅，屬也，橫生一肉屬著體也。
肬，丘也。出皮上，聚高如地之有丘也。

[book_title]釋喪制
人始氣絕曰死，死，澌也，就消澌也。
士曰不祿，不復食祿也。
大夫曰卒，言卒竟也。
諸侯曰薨，薨，壞之聲也。
天子曰崩，崩，壞之形也，崩硼聲也。
殪，翳也，就隱翳也。
徂落，徂，祚也，福祉殞落也。徂亦往也，言往去落也。
罪人曰殺，殺，竄也。埋竄之，使不復見也。
罪及餘人曰誅，誅，株也，如株木根枝葉盡落也。
死於水者曰溺，溺，弱也，不能自勝之言也。
死於火者曰燒，燒，燋也。
戰死曰兵，言死為兵所傷也。
下殺上曰弒，弒，伺也，伺間而後得施也。
懸繩曰縊，縊，阨也，阨其頸也。
屈頸閉氣曰雉，經如雉之為也。
獄死曰考竟。考得其情，竟其命於獄也。
市死曰棄市，市，眾所聚，言與眾人共棄之也。
斫頭曰斬，斬腰曰腰斬，斬，暫也，暫加兵即斷也。
車裂曰轘，轘，散也，肢體分散也。
煮之於鑊曰烹，若烹禽獸之肉也。
槌而死曰掠，掠，狼也，用威大暴於豺狼也。
老死曰壽終，壽，久也；終，盡也。生已久遠，氣終盡也。
少壯而死曰夭，如取物中夭折也。
未二十而死曰殤，殤，傷也，可哀傷也。
父死曰考，考，成也。亦言槁也，槁於義為成，凡五材膠漆陶冶皮革，乾槁乃成也。
母死曰妣，妣，比也，比之於父亦然也。
漢以來謂死為物，故言其諸物皆就朽故也。既定死曰尸，尸，舒也。骨節解舒，不復能自勝歛也。
衣尸曰襲，襲，匝也，以衣周匝覆衣之也。
以囊韜其形曰冒，覆其形使人勿惡也。
已衣所以束之曰絞衿。絞，交也，交結之也。衿，禁也，禁繫之也。
含，以珠具含其口中也。
握，以物著尸手中，使握之也。
衣尸棺曰歛，歛藏不復見也。
棺，關也，關閉也。
槨，廓也，廓落在表之言也。
尸已在棺曰柩，柩，究也，送終隨身之制皆究備也。
於西壁下塗之曰殯，殯，賓也，賓客遇之言稍遠也。
塗曰攢，攢木於上而塗之也。
三日不生，生者成服，曰縗，縗，搉也，言傷傕也。
經，實也，傷搉之實也。
絞帶，絞麻緦為帶也。三年之縗曰斬，不緝其末，直翦斬而已。
期曰齋，齋，齊也。
九月曰大功，其布如麤大之功，不善治練之也。
小功，精細之功，小有飾也。
緦麻，緦，絲也，績麻緦如絲也。
錫縗，錫治也，治其麻使滑易也。
疑，儗也，儗於吉也。
繐，細如繐也。
䟽，䟽如繐也。
環絰，末無餘散麻，圓如環也。
弁經，如爵弁而素加經也。
重死者之資重也，含餘米以為粥，投之甕而懸之，比葬未作主，權以重主其神也。
葬，藏也。
壙，曠也，藏於空曠處也。
輿棺之車曰轜，轜，耳也，懸於左右前後，銅魚搖絞之屬，耳耳然也。其蓋曰柳，柳，聚也，眾飾所聚，亦其形僂也。亦曰鼈甲，以鼈甲亦然也。其旁曰牆，似屋牆也。
翣，齊人謂扇為翣，此似之也，象翣扇為清涼也。翣有黼有畫，各以其飾名之也。兩旁引之曰披，披，擺也，各於一旁引擺之，備傾倚也。
從前引之曰紼，紼，發也，發車使前也。
懸下壙曰繂，繂，將也，徐徐將下之也。
棺束曰緘，緘，函也。古者棺不釘也。旁際曰小要，其要約小也。又謂之袵，袵，任也。任制祭會，使不解也。
送死之器曰明器，神明之器異於人也。
塗車，以泥塗為車也。
芻靈，束草為人馬，靈名之也。
喪祭曰奠，奠，停也，言停久也。亦言樸奠，合體用之也。
朔望祭曰殷奠，所用殷眾也。
既葬，還祭於殯宮曰虞，謂虞樂安神使還此也。
又祭曰卒哭，卒，止也。止孝子無時之哭，朝夕而已也。
又祭曰祔，祭於祖廟以後，死孫祔於祖也。
期而小祥亦祭名也，孝子除首絰服練冠也。祥，善也，加小善之飾也。
又期而大祥亦祭名也，孝子除縗服，服朝服，縞冠如大，善之飾也。
間月而禫亦祭名也，孝子之意澹然，哀思益衰也。
冢，腫也，象山頂之高腫起也。
墓，慕也，孝子思慕之處也。
丘，象丘形也，陵亦然也。
假葬於道側曰肂，肂，翳也。
日月未滿而葬曰渴，言謂欲速葬無恩也。
過時而不葬曰慢，謂慢傲不念早安神也。
葬不如禮曰埋，埋，痗也，趨使葬腐而已也。
不得埋之曰棄，謂棄之於野也。
不得停尸曰捐，捐於地邊者也。

        </div>
      </div>
    </div>
  </div>
</div>
<!--update:2025-08-30 10:03:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>