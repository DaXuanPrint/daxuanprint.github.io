<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷首,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三上,卷十三下,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,春秋左传要义全文在线阅读,春秋左传要义全文在线下载,大玄古籍书库">
<meta name="description" content="三十一卷。宋魏了翁撰。此书亦其所辑《九经要义》之一。其体例亦同于诸经要义，乃节录先儒注疏之文，每条之前，各为标题，而系以先后序第。魏了翁《李明复春秋集义序》云：“余尝览诸儒之传，至本朝先正，谓此为经世之大法，传心之要典，余惧益深，乃裒萃以附于经，尚虑观书未广，择理未精，故未敢轻出。李君乃先得我心而为是书。”此书对前人《左传》注疏中日月名氏之曲说烦重琐屑者，多刊除不录，而于名物制度，则削繁举要，使之本末灿然。宋儒之治《春秋》，多弃三传，而治《左传》，则多废杜氏之注与孔氏之疏。而此书之释经义，则尊杜非服而驳刘">
<title>春秋左传要义_魏了翁_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋左传要义</span> <br/>
          作者： <span class="inputVal" id="bkauthor">魏了翁</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]168728</span> <br/>
          说明： <span class="inputVal" id="bkdec">三十一卷。宋魏了翁撰。此书亦其所辑《九经要义》之一。其体例亦同于诸经要义，乃节录先儒注疏之文，每条之前，各为标题，而系以先后序第。魏了翁《李明复春秋集义序》云：“余尝览诸儒之传，至本朝先正，谓此为经世之大法，传心之要典，余惧益深，乃裒萃以附于经，尚虑观书未广，择理未精，故未敢轻出。李君乃先得我心而为是书。”此书对前人《左传》注疏中日月名氏之曲说烦重琐屑者，多刊除不录，而于名物制度，则削繁举要，使之本末灿然。宋儒之治《春秋》，多弃三传，而治《左传》，则多废杜氏之注与孔氏之疏。而此书之释经义，则尊杜非服而驳刘炫，俨然杜氏之忠臣。其训诂亦重考证，决非空言释经之徒可比。如其释“口”，则引《说文》及《左传》昭七年所引《正考父鼎铭》以证孔疏之说；释“豭”则引《尔雅》等等。原书六十卷，后散佚，至明代已只存三十卷。现存有宋刻本。</span> <br/>
          封面： <span class="inputVal" id="bkimg">Z_4976.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋左传要义
[book_author]魏了翁
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]168728
[book_dec]三十一卷。宋魏了翁撰。此书亦其所辑《九经要义》之一。其体例亦同于诸经要义，乃节录先儒注疏之文，每条之前，各为标题，而系以先后序第。魏了翁《李明复春秋集义序》云：“余尝览诸儒之传，至本朝先正，谓此为经世之大法，传心之要典，余惧益深，乃裒萃以附于经，尚虑观书未广，择理未精，故未敢轻出。李君乃先得我心而为是书。”此书对前人《左传》注疏中日月名氏之曲说烦重琐屑者，多刊除不录，而于名物制度，则削繁举要，使之本末灿然。宋儒之治《春秋》，多弃三传，而治《左传》，则多废杜氏之注与孔氏之疏。而此书之释经义，则尊杜非服而驳刘炫，俨然杜氏之忠臣。其训诂亦重考证，决非空言释经之徒可比。如其释“口”，则引《说文》及《左传》昭七年所引《正考父鼎铭》以证孔疏之说；释“豭”则引《尔雅》等等。原书六十卷，后散佚，至明代已只存三十卷。现存有宋刻本。
[book_img]Z_4976.jpg


[book_title]提要
钦定四库全书　　　　经部五
春秋左传要义　　　　春秋类
提要
【臣】等谨案春秋左传要义三十一卷宋魏了翁撰亦所辑九经要义之一也其书节録注疏之文每条之前各为标题而系以先後次第与诸经要义体例并同考了翁序李明复春秋集义云余尝览诸儒之传至本朝先正谓此为经世之大法传心之要典余惧益深乃裒萃以附于经尚虑观书未广择理未精故未敢轻出李君乃先得我心而为是书云云是了翁亦尝裒辑衆说以注春秋其书未就而其所取于注疏者则尚见于是编凡疏中日月名氏之曲说烦重琐屑者多刋除不録而名物度数之间则削繁举要本末灿然盖左氏之书详于典制三代之文章礼乐犹可以考见其大凡其远胜公谷实在于此了翁所辑亦可谓得其要领矣原本六十卷朱彝尊经义考注曰未见此本仅存三十一卷末有万历戊申中秋後三日龙池山樵彭年手跋一篇称当时镂帙不全後世无原本可传甘泉先生有此书三十一卷藏之怀古阁中出以相示因识数言于後云则亦难觏之本矣然甘泉为湛若水之号若水登弘治乙丑进士至万历戊申凡一百四年不应尚在彭年与文徵明为姻家王世贞序其诗集称年死之後家人鬻其遗稿则年死在世贞前万历末亦不复存且九经要义皆删节注疏而跋称其订定精密为先儒所未论及尤不相合疑残本偶存奸黠书贾伪为此跋而未核其年月也乾隆四十六年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷首
钦定四库全书
春秋左传要义卷首
宋　魏了翁　撰
序
【一】汉儒杂取公谷以释左氏惟杜氏专门
前汉传左氏者有张苍贾谊尹咸刘歆後汉有郑衆贾逵服?许惠卿之等各为诂训然杂取公羊谷梁以释左氏此乃以冠苴屦将丝综麻方凿圆枘其可入乎晋世杜元凯又为左氏集解专取丘明之传以释孔氏之经所谓子应乎母以胶投漆虽欲勿合其可离乎今校先儒优劣杜为甲矣故晋宋传授以至於今其为义疏者则有沈文何苏寛刘炫然沈氏於义例粗可於经传极疎苏氏则全不体本文唯旁攻贾服
【二】刘炫翘楚然规杜失未当
刘炫於数君之内实为翘楚然聪明辩博固亦罕俦而探赜鈎深未能致远其经注易者必具饰以文辞其理致难者乃不入其根节又意在矜伐性好非毁规杜氏之失凡一百五十余条习杜义而攻杜氏犹蠧生於木而还食其木非其理也虽规杜过义人浅近所谓捕鸣蝉於前不知黄雀在其後
【三】箕战称人与殽战不可同
案僖公三十三年经云晋人败狄于箕杜注云郤缺称人者未为卿刘炫规云晋侯称人与殽战同案殽战在葬晋文公之前可得云背丧用兵以贱者告箕战在葬晋文公之後非是背丧用兵何得云与殽战同此则一年之经数行而已曾不勘省上下妄规得失
【四】襄公传姑姊字杜刘异义
又襄公二十一年传云邾庶其以漆闾丘来奔以公姑姊妻之杜注云盖寡者二人刘炫规云是襄公之姑成公之姊只一人而已案成公二年成公之子公衡为质及宋逃归案家语本命云男子十六而化生公衡已能逃归则十六七矣公衡之年如此则於时成公三十三四矣计至襄二十一年成公七十余矣何得有姊而妻庶其此等皆其事历然犹尚妄说况其余错乱良可悲矣
【五】孔頴达贞观中上正义三十六卷
今奉勅删定据以为本其有疎漏以沈氏补焉若两义俱违则特申短见虽课率庸鄙仍不敢自专谨与朝请大夫国子博士臣谷那律故四门博士臣杨士勋四门博士臣朱长才等对共参定至十六年又奉勑与前修疏人及朝散大夫行大学博士上骑都尉臣马嘉运朝散大夫行大学博士上骑都尉臣王德韶给事郎守四门博士上骑都尉臣苏德融登仕郎守大学助教云骑尉臣隋德素等对勅使赵弘智覆更详审为之正义凡三十六卷
【六】释日月甲子之义
春秋感精符曰日者阳之精耀魄光明所以察下也淮南子曰积阳之热气生火火气之精者为日刘熙释名曰日实也光明盛实是说日之义也日之在天随天转运出则为昼入则为夜故每一出谓之一日日之先後无所分别故圣人作甲乙以纪之世本云容成造历大桡作甲子宋忠注云皆黄帝史官也感精符曰月者隂之精地之理也淮南子曰积隂之寒气久者为水水气之精者为月刘熙释名曰月阙也满而阙缺是说月之义也月之行天其疾於日十三倍有余积二十九日过半而行及日与日相会张衡灵宪曰日譬火月譬水火外光水含景故月光生於日之所照魄生於日之所蔽当日则光盈就日则明尽然则以明一尽谓之一月所以总纪诸月也
【七】无事书首月亦有书仲月
隐六年空书秋七月注云虽无事而书首月具四时以成岁桓四年不书秋冬注云国史之记必书年以集此公之事书首时以成此年之岁故春秋有空时而无事者今不书秋冬首月史阙文是其说也然一时无事则书首月庄二十二年书夏五月者杜虽於彼无注释例以为阙谬春秋之名错举而已
【八】辨文王周公作易
韩宣子适鲁见易象与鲁春秋曰周礼尽在鲁矣吾乃今知周公之德与周之所以王正义曰此昭二年传文也宣子晋卿名起食邑於韩因以为氏諡曰宣子者有德之称为昭公新立身新为政故来聘鲁因观书於太史氏见此书而发言杜注彼以为易象即今周易上下经之象辞也鲁春秋谓鲁史记之策书也春秋遵周公之典以序事故曰周礼尽在鲁矣易象春秋是文王周公之所制郑玄案据此文以为易是文王所作郑衆贾逵虞飜陆绩之徒以易有箕子之明夷东邻杀牛皆以为易之爻辞周公所作杜虽无明解似同郑说
【九】赴告可通称及违旧章
文十四年传曰崩薨不赴祸福不告然则邻国相命凶事谓之赴他事谓之告对文则别散文则通昭七年传卫齐恶告丧于周则是凶亦称告也赴告之中违旧章者若隐三年平王以壬戌崩赴以庚戌桓五年陈侯鲍卒再赴以甲戌已丑及不同盟者而赴以名同盟而赴不以名之类是也
【十】左传传授源流
贾逵大史公十二诸侯年表序云鲁君子左丘明作传据刘向别録云左丘明授曾申申授吴起起授其子期期授楚人铎椒铎椒作抄撮八卷授虞卿虞卿作抄撮九卷授荀卿荀卿授张苍此经既遭焚书而亦废灭及鲁共王坏孔子旧宅於壁中得古文逸礼有三十九篇书十六篇
【十一】武帝世议立左氏学公羊之徒诋之
天汉之後孔安国献书遭巫蛊仓卒之难未及施行及春秋左氏丘明所修皆古文旧书多者二十余通藏於秘府伏而未发汉武帝时河间献左氏及古文周官光武之世议立左氏学公羊之徒上书讼公羊诋左氏左氏之学不立
【十二】自刘歆後章句义理始备
成帝时刘歆校秘书见府中古文春秋左氏传歆大好之时丞相尹咸以能治左氏与歆共校传歆略从咸及丞相翟方进受质问大义初左氏传多古字古言学者传诂训而已及歆治左氏引传文以释经转相发明由是章句义理备焉歆以为左丘明好恶与圣人同亲见夫子而公羊谷梁在七十二弟子後传闻之与亲见其详略不同歆数以问向向不能非也及歆亲近欲建立左氏春秋及毛诗逸礼古文尚书皆列於学官哀帝令歆与五经博士讲论其义诸儒博士或不肯置对歆因移书於太常博士责让之和帝元兴十一年郑兴父子依歆创通大义奏上左氏始得立学遂行於世至章帝时贾逵上春秋大义四十条以诋公羊谷梁帝赐布五百匹又与左氏作长义至郑康成箴左氏膏肓发公羊墨守起谷梁废疾自此以後二传遂微左氏学显矣【十三】旧有春秋之名仲尼修鲁史为春秋
春秋之名经无所见惟传记有之昭二年韩起聘鲁称见鲁春秋外传晋语司马侯对晋悼公云羊舌肸习於春秋楚语申叔时论傅大子之法云教之以春秋礼坊记云鲁春秋记晋丧曰杀其君之子奚齐又经解曰属辞比事春秋教也凡此诸文所说皆在孔子之前则知未修之时旧有春秋之目其名起远亦难得而详礼记内则称五帝有史官既有史官必应记事但未必名为春秋耳据周世法则每国有史记当同名春秋独言鲁史记者仲尼修鲁史所记以为春秋
【十四】春秋亦有无时无月
四时必具乃得成年桓十七年五月无夏昭十年十二月无冬二者皆有月而无时既得其月时则可知仲尼不应故阙其时独书其月当是仲尼之後写者脱漏其日不系於月或是史先阙文若僖二十八年冬下无月而有壬申丁丑计一时之间再有此日虽欲改正何以可知
【十五】以日月为义例惟卿卒日食
考春秋诸事皆不以日月为例其以日月为义例者唯?卒日食二事而已故隐元年冬十有二月公子益师卒传曰公不与小歛故不书日桓十七年冬十月朔日有食之传曰不书日官失之也丘明发传唯此二条明二条以外皆无义例既不以日为例独於此二条见义者君之卿佐是谓股肱股肱或亏何痛如之病则亲问歛则亲与卿佐之丧公不与小歛则知君之恩薄但是事之小失不足以贬人君君自不临臣丧亦非死者之罪意欲垂戒於後无辞可以寄文而人臣轻贱死日可略故特假日以见义也日食者天之变甲乙者历之纪朔是日月之会其食必在朔日是故史书日食必记月朔朔有甲乙乃可推求故日有食之须书朔日日与不日唯此而已月与不月传本无义
【十六】经有重书日非义例
案经未有重书月者日则有之桓十二年冬十有一月丙戌公会郑伯盟于武父丙戌卫侯晋卒一日再书者史本异文仲尼从而不改故杜云重书丙戌非义例因史成文也
【十七】载岁祀年之别
尔雅释天云载岁也夏曰岁商曰祀周曰年唐虞曰载李廵曰夏岁商祀周年唐虞载各自纪事尧舜三代示不相袭也孙炎曰载始也取物终更始也岁取岁星行一次也祀取四时祭祀一讫也年取年谷一熟也是其名别而实同也此四者虽代有所尚而名兴自远非夏代始有岁名周时始有年称
【十八】贾贺释春秋二字未当
贾逵云取法隂阳之中春为阳中万物以生秋为隂中万物以成欲使人君动作不失中也贺道养云春贵阳之始秋取隂之初计春秋之名理包三统据周以建子为正言之则春非阳中秋非隂中据夏以建寅为正言之则春非阳始秋非隂初
【十九】诸侯无内史多是太史
周礼诸史虽皆掌书仍不知所记春秋定是何史盖天子则内史主之外史佐之诸侯盖亦不异但春秋之时不能依礼诸侯史官多有废阙或不置内史其策命之事多是大史则大火主之小史佐之刘炫以为尚书周公封康叔戒之酒诰其经曰大史友内史友如彼言之似诸侯有大史内史矣但徧检记传诸侯无内史之文何则周礼内史职曰凡命诸侯及孤卿大夫则策命之僖二十八年传说襄王使内史叔兴父策命晋侯为侯伯是天子命臣内史掌之襄三十年传称郑使大史命伯石为卿是诸侯命臣大史掌之诸侯大史当天子内史之职以诸侯兼官无内史故也郑公孙黑强与薰隧之盟使大史书其名齐大史书崔杼弑其君晋大史书赵盾弑其君是知诸侯大史主记事也
【二十】左氏南史外史非官名
南史闻大史尽死执简以往明南史是佐大史者当是小史也若然襄二十三年传称季孙召外史掌恶臣言外史则似有内史矣必言诸侯无内史者闵二年传称史华龙滑与礼孔曰我大史也文十八年传称鲁有大史克哀十四年传称齐有大史子余诸国皆言大史安得有内史也季孙召外史者盖史官身居在外季孙从内召之故曰外史犹史居在南谓之南史耳南史外史非官名也
【二十一】左右非史官之名左记动右记言
艺文志云古之王者世有史官君举必书所以慎言行昭法戒左史记言右史记事事为春秋言为尚书帝王靡不同之礼记玉藻云动则左史书之言则右史书之虽左右所记二文相反要此二者皆言左史右史周礼无左右之名得称左右者直是时君之意处之左右则史掌之事因为立名故传有左史倚相掌记左事谓之左史左右非史官之名也左是阳道阳气施生故令之记动右是隂道隂气安静故使之记言艺文志称左史记言右史记动误耳
【二十二】简策牍牒毕札方版等制
释器云简谓之毕郭璞云今简札也许慎说文曰简牒也牍书版也蔡邕独断曰策者简也其制长二尺短者半之其次一长一短两编下附郑玄注中庸亦云策简也由此言之则简札牒毕同物而异名单执一札谓之为简连编诸简乃名为策故於文策或作册象其编简之形以其编简为策故言策者简也郑玄注论语序以鈎命决云春秋二尺四寸书之孝经一尺二寸书之故知六经之策皆称长二尺四寸蔡邕言二尺者谓汉世天子策书所用故与六经异也简之所容一行字耳牍乃方版版广於简可以并容数行凡为书字有多有少一行可尽者书之於简数行乃尽者书之於方方所不容者乃书於策聘礼记曰若有故则加书将命百名以上书於策不及百名书於方郑玄云名书文也今谓之字策简也方版也是其字少则书简字多则书策此言大事小事乃谓事有大小非言字有多少也
【二十三】大事虽在策其初亦记於简
大事後虽在策其初亦记於简何则弑君大事南史欲书崔杼执简而往董狐既书赵盾以示於朝是执简而示之非举策以示之明大事皆先书於简後乃定之於策也
【二十四】经据策书传冯简牍
仲尼修经皆约策书成文丘明作传皆博采简牍衆记故隐十一年注云承其告辞史乃书之於策若所传闻行言非将君命则记在简牍而已不得记於典策此盖周礼之旧制也又庄二十六年经皆无传传不解经注云此年经传各自言其事者或策书虽存而简牍散落不究其本末故传不复申解是言经据策书传冯简牍经之所言其事大传之所言其事小故知小事在简大事在策也
【二十五】鲁君子左丘明传春秋
大史公十二诸侯年表序云自孔子论史记次春秋七十子之徒口受其传鲁君子左丘明惧弟子各有妄意失其真故具论其语成左氏春秋沈氏云严氏春秋引观周篇云孔子将修春秋与左丘明乘如周观书於周史归而修春秋之经丘明为之传共为表里艺文志云左丘明鲁史也是言丘明为传以其姓左故号为左氏传也
【二十六】书不书先书故书不言不称之等
称书者若文二年书士縠堪其事襄二十七年书先晋晋有信如此之类是也不书者若隐元年春正月不书即位摄也邾子克未王命故不书爵如此之类是也先书者若桓二年君子以督为有无君之心故先书弑其君僖二年虞师晋师灭下阳先书虞贿故也如此之类是也故书者若隐三年壬戌平王崩赴以庚戌故书之成八年杞叔姬卒来归自杞故书如此之类是也不言者若隐元年郑伯克段于鄢不言出奔难之也庄十八年公追戎于济西不言其来讳之也如此之类是也不称者若僖元年不称即位公出故也庄元年不称姜氏絶不为亲如此之类是也书曰者若隐元年书曰郑伯克段于鄢隐四年书曰卫人立晋衆也如此之类是也案襄元年围宋彭城非宋地追书也隐元年称郑伯讥失教也昭三十一年公在乾侯言不能外内也先书故书既是新意则追书亦是新意书与不书俱是新意则称与不称言与不言亦俱是新意
【二十七】释郑鲁朝宿汤沐之邑
诸侯有大功者於京师受邑为将朝而宿焉谓之朝宿之邑方岳之下亦受田邑为从巡守备汤水以共沐浴焉谓之汤沐之邑鲁以周公故受朝宿之邑於京师许田是也郑以武公之勲受汤沐之邑於泰山祊田是也
【二十八】晋乘楚檮杌亦名春秋
案外传申叔时司马侯乃晋楚之人皆言春秋不言乘与檮杌春秋是其本名晋楚别立私号
【二十九】杜氏所见言左氏者十数家
古今言左氏春秋至十数家前汉书儒林传云汉兴北平侯张苍及梁大傅贾谊京兆尹张敞大中大夫刘公子皆修左氏传谊为左氏传训诂授赵人贯公公传子长卿长卿传清河张禹禹授尹更始更始传子咸及丞相翟方进方进授清河胡常常授黎阳贾护护授苍梧陈钦而刘歆从尹咸及翟方进受由是言左氏者本之贾护刘歆是前汉言左氏者也汉武帝置五经博士左氏不得立於学官至平帝时王莽辅政方始立之後汉复废虽然学者浸多矣中兴以後陈元郑衆贾逵马融延笃彭仲博许惠?服?颍容之徒皆传左氏春秋魏世则王肃董遇为之注此等比至杜旹或在或灭不知杜之所见十数家定是何人也
【三十】杜不取公谷简二传去异端
庄十九年公子结媵陈人之妇于鄄杜注云公羊谷梁皆以为鲁女媵陈侯之妇僖九年伯姬卒杜注云公羊谷梁曰未适人故不称国如此之类是简二传也先儒取二传多矣杜不取者是去异端也
【三十一】刘贾许颍及服?优劣
汉书楚元王传称刘歆字子骏刘德孙刘向少子也哀帝时歆校秘书见古文春秋左氏传大好之初左氏传多古字古言学者传训诂而已及歆治左氏引传文以解经经传相发明由是章句义理备焉是其创通大义也後汉贾逵字景伯扶风人也父徽字元伯授业於歆作春秋条例逵传父业作左氏传诂训许惠?名淑魏郡人也颍子严名容陈郡人也比於刘贾之徒学识虽复浅近然亦注述春秋名为一家之学杜以为先儒之内四家差长故特举其违以见异同自余服?之徒殊劣於此辈故弃而不论也
【三十二】丘明作传与经别行
丘明作传不敢与圣言相乱故与经别行何止丘明公羊谷梁及毛公韩婴之为诗作传莫不皆尔经传异处於省览为烦故杜分年相附别其经传聚集而解【三十三】贾逵郑玄卢钦等谓孔子立素王
贾逵春秋序云孔子览史记就是非之说立素王之法郑玄六艺论云孔子既西狩?麟自号素王为後世受命之君制明王之法卢钦公羊序云孔子自因鲁史记而修春秋制素王之道是先儒皆言孔子立素王也孔子家语称齐大史子余叹美孔子言云天其素王之乎素空也言无位而空王之也彼子余美孔子之深原上天之意故为此言耳非是孔子自号为素王
【三十四】吾其为东周郑杜异义
如其能用我言者吾其为东方之周乎言将欲兴周道於东方也原其此意知非黜周故云此其兴周之义也注论语者其意多然惟郑玄独异以东周为成周则非杜所用也
【三十五】汤文周孔困戹
成汤系於夏台文王囚於羑里周公留滞於东都孔子絶粮於陈蔡自古圣人幽囚困厄则尝有之未闻有被杀害者也
【三十六】西都东都西周东周
周自武王伐纣定天下恒居镐地是为西都周公摄政营洛邑於土中谓之东都成王虽暂至洛邑还归镐京为西周平王始居东周故云东周之始王也
春秋左传要义卷首

[book_title]卷一
钦定四库全书
春秋左传要义卷一
宋　魏了翁　撰
隐公元年
【一】服题隐公左氏传解谊杜题经传集解
五经题篇皆出注者之意人各有心故题无常准此本经传别行则经传各自有题注者以意裁定其本难可复知据今服?所注题云隐公左氏传解谊第一不题春秋二字然则春秋二字盖是经之题也服言左氏传三字盖本传之题也杜既集解经传春秋此书之大名故以春秋冠其上序说左氏言已备悉故略去左氏而为此题焉经传集解四字是杜所加其余皆旧本也
【二】杜元凯家世及所着春秋书
杜氏名预字元凯畿之孙恕之子也陈寿魏志云杜畿字伯侯京兆杜陵人也汉御史大夫杜延年之後文帝时为尚书仆射封乐亭侯试船溺死追赠大仆諡戴侯也恕字务伯官至幽州刺史预司马宣王女壻也王隐晋书云预知谋深博明於治乱尝称德者非所企及立言立功预所庶几也大观羣典谓公羊谷梁诡辩之言又非先儒说左氏未究丘明之意横以二传乱之乃错综微言着春秋左氏经传集解又参考衆家为之释例又作盟会图春秋长历备成一家之学至老乃成预有大功名於晋室位至征南大将军开府封当阳侯荆州刺史食邑八千户时人号为武库不言名而言氏者注述之人义在谦退不欲自言其名故但言杜氏毛君孔安国马融王肃之徒其所注书皆称为传郑玄则谓之为注而此於杜氏之下更无称谓者以集解之名已题在上故止云杜氏而已刘炫云不言名而云氏者汉承焚书之後诸儒各载学名不敢布於天下但欲传之私族自题其氏为谦之辞
【三】元兼始适二义妃通适妾
传惠公元妃孟子正义曰惠公名弗皇孝公之子也諡法爱民好与曰惠释诂云元始也妃匹也始匹者言以前未曾娶而此人始为匹故注云言元妃明始适夫人也妃者名通适妾故传云陈哀公元妃郑姬生悼太子偃师二妃生公子留下妃生公子胜元者始也长也一元之字兼始适两义故云始适夫人也然则有始而非适若孟任之类是也亦有适而非始若哀姜之类是也【四】适长称伯庶长称孟春秋时不尽然
孟仲叔季兄弟姊妹长幼之别字也孟伯俱长也礼纬云庶长称孟然则适妻之子长者称伯妾子长於妻子则称为孟所以别适庶也故杜注文十五年及释例皆云庆父为长庶故或称孟氏沈氏亦然案传赵庄子之妻晋景公之姊则赵武适妻子也而武称赵孟荀偃之卒也士匄请後曰郑甥可则荀吴妾子也而吴称知伯岂知氏常为适而称伯赵氏恒为庶而称孟者也盖以赵氏赵盾之後盾为庶长故子孙恒以孟言之与庆父同也推此言之知知氏荀首之後传云中行伯之季弟则俱是适妻之子但林父荀首并得立家故荀首子孙亦从适长称伯也或可春秋之时不能如礼孟伯之字无适庶之异盖从心所欲而自称之耳
【五】妇人以字配姓故称孟子
契姓子宋是殷後故子为宋姓妇人以字配姓故称孟子
【六】不称薨不成丧先死不得从夫諡
鲁之夫人皆称薨举諡此独无諡言卒故特解之定十五年姒氏卒传曰不成丧则知此不称薨亦不成丧也案传例不赴则不称薨然则此云不成丧者正谓不赴於诸侯也周礼小史卿大夫之丧赐諡读诔止赐卿大夫不赐妇人则妇人法不当諡故号当系夫释例曰諡者兴於周之始王变质从文於是有讳焉传曰周人以讳事神名终将讳之故易之以諡末世滋蔓降及匹夫爰暨妇人
【七】妇人於法无諡生从夫国死从夫諡
妇人无外行於礼当系夫之諡以明所属诗称庄姜宣姜即其义也是言妇人於法无諡故取其夫諡冠於姓之上生以夫国冠之韩姞秦姬是也死以夫諡冠之庄姜定姒是也直见此人是某公之妻故从夫諡此諡非妇人之行也夫諡已定妻即从而称之先夫而死则夫未有諡或宜称字故云无諡言妇人法无諡也先夫死不得从夫諡解其不称惠也此言其正法耳其末世滋蔓则为之作諡
【八】景王未崩妻称穆后非礼
景王未崩妻称穆后如此之类皆非礼也
【九】诸侯无重娶有继室继室不称夫人
经传之说诸侯惟有继室之文皆无重娶之礼故知元妃死则次妃摄治内事次妃谓侄娣与媵诸妾之最贵者释例曰夫人薨不更聘必以侄娣媵继室是夫人之侄娣与二媵皆可以继室也适庶交争祸之大者礼所以别嫌明疑防微杜渐故虽摄治内事犹不得称夫人又异於余妾故谓之继室妻处夫之室故书传通谓妻为室言继续元妃在夫之室
【十】手文必古文非隶书
妇人谓嫁曰归隐二年公羊传文也以其手之文理自然成字有若天之所命使为鲁夫人然故嫁之於鲁也成季唐叔亦有文在其手曰友曰虞曰下不言为此传言为鲁夫人者以宋女而作他国之妻故传加为以示异耳非谓手文有为字故鲁夫人之上有为字也仲子手有此文自然成字似其天命使然故云有若天命也隶书起於秦末手文必非隶书石经古文虞作□鲁作?手文容或似之其友及夫人固当有似之者也
【十一】继室贵於诸妾母贵则子宜为君
继室虽非夫人而贵於诸妾惠公不立太子母贵则宜为君隐公当嗣父世正以祯祥之故仲子手有夫人之文其父爱之有以仲子为夫人之意故追成父志以位让桓但为桓尚少未堪多难是以立桓为太子帅国人而奉之已则且摄君位待其年长故於岁首不即君位传於元年之前预发此语者为经不书公即位传是谓先经以始事也
【十二】郑以正朔三而改孔自古皆建寅
郑康成依据纬候以正朔三而改自古皆相变如孔安国以自古皆用建寅为正惟殷革夏命而用建丑周革殷命而用建子杜无明说
【十三】夏即位春已称元秋冬改元春夏即冠年
定公元年不书正月者正月之时定公未立即位在於六月岁首未得朝正公之即位别见下文正月无所可见故不书也然则定以六月即位乃可改元正月已称元年者未改之日必乘前君之年既改之後方以元年纪事及其史官定策须有一统不可半年从前半年从後虽非年初亦统此岁故入年即称元也释例曰癸亥公之丧至自乾侯戊辰公即位丧在外踰年乃入故因五日改殡之节国史用元年即位之礼因以此年为元年也古法既然故汉魏以来虽秋冬改元史於春夏即以元年冠之是有因於古也
【十四】诸侯於封内各得改元
天子之封诸侯也割其土壤分之臣民使之专为已有故诸侯於其封内各得改元传说郑国之事云僖之元年朝於晋简之元年士子孔卒是诸侯皆改元非独鲁也
【十五】天子盟诸侯之礼之时之法
诸侯俱受王命各有寰宇上事天子旁交隣国天子不信诸侯诸侯自不相信则盟以要之凡盟礼杀牲?血告誓神明若有背违欲令神加殃咎使如此牲也曲礼曰约信曰誓涖牲曰盟周礼天官玉府职曰若合诸侯则共珠盘玉敦夏官戎右职曰盟则以玉敦辟盟遂役之赞牛耳桃茢秋官司盟职曰掌盟载之法凡邦国有疑会同则掌其盟约之载及其礼仪北面诏明神郑玄以为盘敦皆器名也珠玉以为饰
【十六】诸侯盟之坛之神之牲及口血坎埋
合诸侯者必割牛耳取其血?之以盟敦以盛血盘以盛耳将?则戎右执其器为衆陈其载辞使心皆开辟司盟之官乃北面读其载书以告日月山川之神既告乃尊卑以次?戎右传敦血以授当?者令含其血既?乃坎其牲加书於上而埋之此则天子会诸侯使诸侯聚盟之礼也凡天子之盟诸侯十二岁於方岳之下故传云再会而盟以显昭明若王不巡守及诸侯有事朝王即时见曰会殷见曰同亦为盟礼其盟之法案觐礼为坛十有二寻深四尺加方明於其上方明者木也方四尺设六玉上圭下璧南方璋西方琥北方璜东方圭朝诸侯於坛讫乃加方明於坛而祀之列诸侯於庭玉府共珠盘玉敦戎右以玉敦辟盟遂役之赞牛耳桃茢司盟北面诏告明神诸侯以次?血郑注觐礼云王之盟其神主日王官之伯盟其神主月诸侯之盟其神主山川是盟礼之略也若诸侯之盟亦有坛知者故柯之盟公羊传称曹子以手剑劫桓公于坛是也其盟神则无复定限故襄十一年传称司慎司盟名山名川羣神羣祀先王先公七姓十二国之祖是也其盟用牛牲故襄二十六年传云?用牲又哀十七年传云诸侯盟谁执牛耳是也其杀牛必取血及耳以手执玉敦之血进之於口知者定八年涉佗捘卫侯之手及捥又襄九年传云与大国盟口血未乾是也既盟之後牲及余血并盟载之书加於牲上坎而埋之故僖二十五年传云宵坎血加书是也
【十七】大国制盟辞小国尸其事
春秋之世不由天子之命诸侯自相与盟则大国制其言小国尸其事官虽小异礼则大同故释例曰盟者杀牲载书大国制其言小国尸其事珠盘玉敦以奉流血而同?是其事也其盟载之辞则传多有之
【十八】称君为罪君称国称人为国讨
国讨者谓称国若人称国称人则明其为贼言一国之人所欲讨也今称郑伯指言君自杀弟若弟无罪然讥其失兄之教不肯早为之所乃是养成其恶及其作乱则必欲杀之故称郑伯所以罪郑伯也传例母弟称弟段实母弟以其不为弟行故去弟以罪段也两罪之者明兄虽失教而段亦凶逆也释例曰兄而害弟者称弟以章兄罪弟又害兄则去弟以罪弟身统论其义兄弟二人交相杀害各有曲直存弟则示兄曲也郑伯既失教若依例存弟则嫌善段故特去弟两见其义是其说也襄三十年天王杀其弟佞夫传曰罪在王则与郑伯同讥而佞夫不去弟者释例曰佞夫称弟不闻反谋也郑段去弟身为谋首也然则佞夫不与反谋罪王而不罪佞夫故称弟也传例战败克取两国之文段实郑臣而言克段故中明传意以解之得隽曰克庄十一年传例也国讨例在庄二十二年者彼经书陈人杀其公子御寇实君杀太子而称陈人者陈人恶其杀太子之名故不称君父以国讨公子告也传称陈人杀其太子御寇以实言之明经所书国讨之例也彼无凡例而言例者正以此传云称郑伯讥失教也言称是仲尼变例也称君为罪君则知称人为国讨序云推变例以正褒贬即此类也
【十九】平迁王城敬迁成周春秋後二百余年周亡
幽王为犬戎所杀平王迁都王城今河南县是也平王四十九年鲁隐公之元年也敬王又迁成周今洛阳是也敬王三十九年获麟之岁也四十三年而敬王崩敬王子元王九年春秋之传终矣元王以下十一世二百二十六年而周亡也周本纪武王至平王凡十三王兄弟相及者一人平王是武王十一世孙也
【二十】天王以仲子者桓母故賵之时仲子未薨
仲子乃惠公妾耳王使賵之者隐立桓为太子成桓母为夫人天王知其然故遣賵惠公因即賵之杜言仲子者桓公之母正见此意不然仲子为桓母传有明文不须解【惠公薨在往年明年仲子始薨盖於时有疾王谓之已薨故使宰喧并归惠公仲子之賵
二十一】妇人於法无諡当以字配姓
男子之有諡者人君则配王配公大夫或配子或配字皆不以字配姓妇人於法无諡故以字配姓言其正法然也释例曰妇人无外行於礼当系夫之諡以明所属是言妇人不合諡也系夫諡者夫人而已衆妾不合系夫正当以字配姓也其声子戴妫有諡者皆越礼妄作也【二十二】客主皆微无名国地国主亦与盟
春秋之例若是命卿则名书於经此盟客主无名故知皆是微者公羊传曰孰及之内之微者也谷梁传曰及者何内卑者也宋人外卑者也卑微言非卿也客谓宋主谓鲁
【二十三】公卿大夫士书爵字名人等例
僖二十四年传富辰说周公封建亲戚以藩屏周而云邢茅胙祭则祭之初封畿外之国也穆王之时有祭公谋父今有祭伯世仕王朝盖本封絶灭食采於王畿也庄二十三年祭叔来聘注以为祭叔为祭公来聘鲁天子内臣不得外交是祭於此时为畿内之国仍有封爵故言诸侯为王卿士也释例曰王之公卿皆书爵祭伯凡伯是也大夫称字南季荣叔是也元士中士称名刘夏石尚是也下士称人公会王人于洮是也其或称祭公举官而言之此其定例也然春秋之世有王之卿士无采地者若王叔陈生伯舆之属是也但未知书经其称云何杜既云公卿称爵而王子虎及刘卷卒称名者彼是天王为赴以名告鲁如诸侯之例薨则称名此云公卿称爵者谓聘使往还与彼为异也
【二十四】卿无爵或书字大夫有爵或亦书爵
又襄十五年注云天子卿书字者以传云刘夏逆王后于齐卿不行非礼也以刘夏非卿书名若卿则应书字以名字相对故举以言焉其实卿书爵也此祭伯若王使来当云天王使祭伯来聘亦如天王使凡伯来聘今以自来为文明非王命而私行也刘炫云卿而无爵或亦书字大夫有爵或亦书爵传称王叔陈生与伯舆争政俱是卿士并不言爵又滕侯之先为周卜正书称齐侯吕汲为虎贲氏则大夫或有爵也然则大夫有爵不可舍爵而书字卿而无爵不可越字而书名盖有卿士亦书字大夫亦书爵也王臣之见经者衆祭伯凡伯毛伯单伯召伯尹子单子刘子其间未必无大夫荣叔南季家父叔服其间未必无卿但无明证故依例解之襄十五年注云天子卿书字是言天子卿有书字之理【二十五】卿佐之丧托书日不书日以见义
释例曰君之卿佐是谓股肱股肱或亏何痛如之疾则亲问焉丧则亲与小敛大敛慎终归厚之义也故仲尼修春秋卿佐之丧公不与小敛则不书日示薄厚戒将来也即以新死小敛为文则但临大敛及不临其丧亦同不书日也襄五年冬十二月辛未季孙行父卒传曰大夫入敛公在位是公与小敛则书日之事也其翬柔溺等生见经传死而不书卒者皆不以卿礼终也
【二十六】辨隐庄闵僖不书即位
传不书即位摄也正义曰摄训持也隐以桓公幼小且摄持国政待其年长所以不行即位之礼史官不书即位仲尼因而不改故发传以解之公实不即位史本无可书庄闵僖不书即位义亦然也旧说贾服之徒以为四公皆实即位孔子修经乃有不书故杜详辨之
【二十七】何休以诸侯无摄郑难之
膏肓何休以为古制诸侯幼弱天子命贤大夫辅相为政无摄代之义昔周公居摄死不记崩今隐公生称侯死称薨何因得为摄者周公摄政仍以成王为主直摄其政事而已所有大事禀王命以行之致政之後乃死故卒称薨不称崩隐公所摄则位亦摄之以桓为太子所有大事皆专命以行摄位被杀在君位而死故生称公死称薨是与周公异也公羊以诸侯无摄郑引公羊难云宋穆公云吾立乎此摄也郑亦不从何说也
【二十八】邾仪父得王命必在北杏後
正义曰庄十三年会北杏邾人在焉贾服云时已得王命邾今无爵得与鲁盟北杏会齐何须有爵庄十五年会于鄄传曰齐始霸则齐桓为霸自鄄会始耳北杏之时诸侯未从霸功未立桓尚未有殊勲仪父何足可纪且齐桓未有功於王焉能使王命之其得王命必在北杏之後但未知定是何年耳
【二十九】申吕齐许皆姜姓申改封谢
外传说伯夷之後曰申吕虽衰齐许犹在则申吕与齐许俱出伯夷同为姜姓也国语曰齐许申吕由大姜言由大姜而得封也然则申之始封亦在周兴之初其後中絶至宣王之时申伯以王舅改封於谢诗大雅崧高之篇美宣王褒赏申伯云王命召伯定申伯之宅是其事也地理志南阳郡宛县故申伯国宛县者谓宣王改封之後也以前则不知其地
【三十】段出奔共称共犹晋鄂侯
段出奔共故称共犹下晋侯之称鄂侯也正义曰贾服以共为諡諡法敬长事上曰共作乱而出非有共德
【三十一】隐庄闵僖皆不修即位之礼
释例曰遭丧继位者每新年正月必改元正位百官以序故国史皆书即位於策以表之隐既继室之子於弟应立而寻父娶仲子之意委位以让桓天子既已定之诸侯既已正之国人既已君之而隐终有推国授桓之心所以不行即位之礼也隐庄闵僖居君位皆有故而不修即位之礼或让而不为或痛而不忍或乱而不得礼废事异国史固无所书非行其礼而不书於文也
春秋左传要义卷一

[book_title]卷二
钦定四库全书
春秋左传要义卷二
宋　魏了翁　撰
隐公元年
【一】诸说雉不同杜以长三丈为正
定十二年公羊传曰雉者何五板而堵五堵而雉何休以为堵四十尺雉二百尺许慎五经异义戴礼及韩诗说八尺为板五板为堵五堵为雉板广二尺积高五板为一丈五堵为雉雉长四丈古周礼及左氏说一丈为板板广二尺五板为堵一堵之墙长丈高丈三堵为雉一雉之墙长三丈高一丈以度其长者用其长以度其高者用其高也诸说不同必以雉长三丈为正者以郑是伯爵城方五里大都三国之一其城不过百雉则百雉是大都定制因而三之则侯伯之城当三百雉计五里积千五百步步长六尺是九百丈也以九百丈而为三百雉则雉长三丈贾逵马融郑玄王肃之徒为古学者皆云雉长三丈故杜依用之
【二】侯伯城方五里约考工记文
侯伯之城方五里亦无正文周礼冬官考工记匠人营国方九里旁三门谓天子之城天子之城方九里诸侯礼当降杀则知公七里侯伯五里子男三里以此为定说也但春官典命职乃称上公九命侯伯七命子男五命其国家宫室车旗衣服礼仪皆以命数为节
【三】郑氏考工典命城方若干里凡两解
郑玄以为国家国之所居谓城方也如典命之言则公当九里侯伯七里子男五里故郑玄两解之其注尚书大传以天子九里为正说又云或者天子之城方十二里诗文王有声笺言文王城方十里大於诸侯小於天子之制论语注以为公大都之城方三里皆以为天子十二里公九里也其驳异义
【四】杜以典命国家非谓城居
又云郑伯城方五里以匠人典命俱是正文因其不同故两申其说今杜无二解以侯伯五里为正者盖以典命所云国家者自谓国家所为之法礼义之度未必以为城居也定以王城方九里依此数计之则王城长五百四十雉其大都方三里长一百八十雉中都方二里又二百四十步长一百八雉也小都方一里长六十雉也公城方七里长四百二十雉其大都方二里又一百步长一百四十雉也中都方一里又一百二十步长八十四雉也小都方二百三十三步二尺长四十六雉又二丈也侯伯城方五里长三百雉其大都方一里又二百步长百雉也中都比王之小都其小都方一百六十六步四尺长三十三雉又一丈也子男城比王之大都其大都比侯伯之中都其中都方一百八十步长三十六雉也小都方百步长二十雉也考工记曰王宫门阿之制五雉宫隅之制七雉城隅之制九雉门阿之制以为都城之制宫隅之制以为诸侯之城制然则王之都城隅高五丈城盖高三丈诸侯城隅高七丈城盖高五丈也三丈以下不复成城其都城盖亦高三丈也
【五】段不言弟不言奔不以国讨为文
如二君故曰克正义曰谓实非二君隽杰疆盛如似二君伐而胜之然後称克非谓真是二君也若真是二君则以战袭败取为文夫子未修之前应云郑伯之弟段出奔共与秦伯之弟鍼出奔晋同也以其不弟故不言弟志在於杀故不言奔然则郑伯亦是旧史之文而得为新意者段以去弟为贬宜以国讨为文仍存郑伯见其失教其文虽是旧史即是仲尼新意也
【六】郑伯後来始有杀心服谓本意欲杀
郑伯之於段也以其母所锺爱顺母私情分之大邑恣其荣宠实无杀心但大叔无义恃宠骄盈若微加裁贬则恐伤母意故祭仲欲早为之所子封请往除之公皆不许是其无杀心也言必自毙厚将崩者止谓自损其身不言恶能害国及其谋欲袭郑祸将逼身自念友爱之深遂起切心之恨由是志在必杀难言出奔此时始有杀心往前则无杀意传称公曰姜氏欲之焉辟害诗序曰不胜其母以害其弟经曰父母之言亦可畏也是迫於母命不得裁之非欲待其恶成乃加诛戮也服?云公本欲养成其恶而加诛使不得生出此郑伯之志意也言郑伯本有杀意故为养成其恶斯不然矣传曰称郑伯讥失教也止责郑伯失於教诲之道不谓郑伯元有杀害之心若从本以来即谋杀害乃是故相屠灭何止失教之有且君之讨臣遏其萌渐恶虽未就足得诛之何须待其恶成方始杀害服言本意欲杀乃是诬郑伯也
【七】礼燕食有牲体殽胾为羮赐贱官
礼公食大夫及曲礼所记大夫士与客燕食皆有牲体殽胾非徒设羮而已此与华元飨士惟言有羮故疑是古赐贱官之常
【八】春秋传引诗不皆与今同
云春秋传引诗不皆与今说诗者同何以昭八年注云叔向时诗义如此所以不同者此是丘明作传称君子之言容可引诗断章评论得失彼是叔向之语事近前代当时讥刺故云叔向时诗义如此也诗注意类谓子孙族类此传意以为事之般类也
【九】生賵仲子乃宰咺不达时宜
缓賵惠公生賵仲子事由於王非咺之过所以贬咺者王谓仲子已薨令咺并致其賵仲子尚存賵事须止宰咺知其未薨犹尚致賵是则不达时宜文五年王使荣叔归含且賵不指所賵之人此指言惠公仲子者彼成风未葬不言可知此则惠公已葬子氏未薨若不言其人则不知为谁来賵文九年秦人来归僖公成风之禭亦为年月已远故指其所禭与此同也季文子求遭丧之礼以行亦豫凶事不贬者宰咺无丧致賵文子乃量时制宜傋豫不虞古之善教与此不同
【十】速葬谓之不怀过期为缓
资父事君生民之所极哀死送终臣子之所尽是以未及期而葬谓之不怀过期而葬谓之缓慢春秋从实而録以示是非天子七月诸侯五月者死月葬月皆通数之也文八年八月天王崩九年二月葬襄王是天子之七月也成十八年八月公薨於路寝十二月葬我君成公是诸侯之五月也宣八年传云礼卜葬先远日避不怀也是卜远日不吉乃卜近日避不思亲之嫌也则未及期而葬者不思其亲理在可见故传皆不言其事惟过期乃葬者传言缓以示讥耳桓王以桓十五年崩庄三年乃葬积七年也僖公以其三十三年十一月薨文元年四月乃葬薨葬中有闰积七月也二者并过於期故传皆言缓以讥之也
【十一】经不言速葬惟无故而缓则讥
卫桓公以隐四年三月为州吁所弑五年四月乃葬积十四月也庄公以其三十二年八月薨闵元年六月乃葬积十一月也二者虽亦过期而国有事难故传皆言乱故是以缓原其非慢不以责臣子也
【十二】鲁君薨葬惟成公顺礼
释例曰鲁君薨葬多不顺制惟成公薨于路寝五月而葬国家安静世适承嗣故传见庄之缓举成书顺以包之
【十三】士踰月亦与大夫同三月
士踰月者通死月亦三月也襄十五年十一月晋侯周卒十六年正月葬晋悼公杜云踰月而葬速是踰月亦三月也此注云踰月度月者言从死月至葬月其间度一月也士与大夫不异而别设文其实月数同也膏肓士三月葬今踰月左氏短
【十四】天子之丧诸侯不亲奔
天王之丧诸侯不得越境而奔修服於其国卿共吊葬之礼鲁侯无故而穆伯如周吊此天子崩诸侯遣卿其吊葬之经传也是言礼天子之丧诸侯不亲奔也
【十五】郑氏大夫葬数来月非杜旨
郑康成云人君殡数来日葬数往月大夫殡葬皆数来日来月士殡葬皆数往日往月士之三月大夫之踰月也郑之此言天子诸侯葬数往月於左氏无害云大夫葬数来月恐非杜旨苏寛之意以古礼大夫以上殡葬皆数来日来月士殡葬数往日往月空云古礼事无所出不可依用
【十六】在牀曰尸亦是未葬之称
曲礼下云在牀曰尸在棺曰柩是其相对言耳今以既葬乃来而云不及尸知尸是未葬之通称也葬则尸不复见未葬犹见之故以葬为限也
【十七】賵赙含禭皆赠未及葬则无讥
賵赙含禭总名为赠但未及葬皆无所讥也禭以衣尸含以实口大敛之後无所用之既殡之後犹致之者示存恩好不以充用也
【十八】既葬除丧惟杜有此说
既葬除丧惟杜有此说正以春秋之例皆既葬成君明葬是人君之大节也昭十二年传曰齐侯卫侯郑伯如晋晋侯享诸侯子产相郑伯辞於享请免丧而後听命晋人许之礼也於时郑有简公之丧未葬故请免丧其下传又云六月葬郑简公丘明作传未尝虚举经文而虚言此葬得非终前免丧之言也以此知诸侯既葬则免丧丧服既除则无哭位诸侯既然知天子亦尔尚书高宗亮隂三年不言论语云何必高宗古之人皆然是天子诸侯除服之後皆谅隂终丧也
【十九】杜预除丧之说尝为晋人所怪
晋书杜预传云大始十年元皇后崩依汉魏旧制既葬帝及羣臣皆除服疑皇太子亦应除否诏诸尚书会仆射卢钦论之惟预以为古者天子诸侯三年之丧始服齐斩既葬除丧服谅闇以居心丧终制不与士庶同礼於是卢钦魏舒问预证据预曰春秋晋侯享诸侯子产相郑伯时简公未葬请免丧以听命君子谓之得礼宰咺归惠公仲子之賵传曰吊生不及哀此皆既葬除服谅闇之证也书传之说既多学者未之思耳丧服诸侯为天子亦斩衰岂可谓终服三年预又作议曰周景王有后世子之丧既葬除丧而宴乐晋叔向讥之曰三年之丧虽贵遂服礼也王虽不遂宴乐以早此亦天子丧事见於古也称高宗不言丧服三年而云亮隂三年此释服心丧之文也讥景王不讥其除丧而讥其宴乐早则既葬应除而违谅闇之节也尧丧舜谅闇三年故称遏密八音由此言之天子居丧齐斩之制菲杖絰带当遂其服既葬而除谅闇以终之三年无改於父之道故曰百官总已以听冢宰丧服既除故更称不言之美明不复寝苫枕块以荒大政也礼记云三年之丧自天子达又云父母之丧无贵贱一也又云端衰丧车皆无等此通谓天子居丧衣服之制同於凡人心丧之礼终於三年亦无服丧三年之文天子之位至尊万几之政至大羣臣之衆至广不得同之於凡人故大行既葬祔祭於庙则因疏而除之已不除则羣臣莫敢除故屈已以除之而谅闇以终制天下之人皆曰我王之仁也屈已以从宜皆曰我王之孝也既除而心丧我王犹若此之笃也凡我臣子亦安得不自勉以崇礼此乃圣制移风易俗之本也议奏皇太子遂除衰麻而谅闇终丧於时内外卒闻预议多怪或者乃谓其违礼以合时预谓乡人段畅曰兹事体大本欲宣明古典知未合於当今也宜博采典籍为之证据全大分明足以垂示将来畅遂敷通危疑以弘指趣其论具存焉杜议引尚书传云亮信也隂默也为听於冢宰信默而不言郑玄以谅闇为凶庐杜所不用
【二十】诸侯不亲会葬
昭三十年传云先王之制诸侯之丧士吊大夫送葬昭三年传称文襄之霸君薨大夫吊卿共葬事皆不言诸侯亲会葬是诸侯会葬非礼也
【二十一】隐公让桓不敢为丧主
改葬惠公公弗临故不书注以桓为太子故隐公让而不敢为丧主隐摄君政故据隐而言
春秋左传要义卷二

[book_title]卷三
钦定四库全书
春秋左传要义卷三
宋　魏了翁　撰
隐公二年至四年
【一】会戎据公往故随戎俗为礼
曲礼云东夷西戎南蛮北狄然则四者是九州之外别名也诗商颂曰自彼氐羌氐羌西戎之国名也杜欲明其在远无以相形故曰氐羌之别种谓是相类之物耳非谓四者是羌内之别也其实氐羌乃是戎内之别耳戎子驹支云我诸戎饮食衣服不与华同贽币不通言语不达计应不堪会盟故解云言顺其俗以为礼也沈氏云会据公往戎为主人故得随主人之俗以为会礼朝据戎来鲁为主人戎不得从主人之俗故朝礼不成戎是西方之夷必不远来会鲁故知谓居中国若戎子驹支者也驹支事见襄十四年
【二】春秋卿乃见经注云大夫者亦是卿
注无骇至八年正义曰春秋之例卿乃见经今名书於经传言司空故知无骇是鲁卿诸名书於经皆是卿也故於此一注以下不复言之又王制云上大夫卿则卿亦大夫也故注多以大夫言卿下注云裂繻纪大夫如此之类皆是卿也其名见於传而注云大夫者则其爵真大夫也
【三】昏礼不称主人亦有辞穷而称
释例曰天子娶则称逆王后卿为君逆则称逆女其自为逆则称所逆之字尊卑之别也此不言纪侯使裂繻而成八年经书宋公使公孙寿来纳币俱是昏礼而立文不同故解之也公羊传曰何以不称使昏礼不称主人然则曷称称诸父兄师友宋公使公孙寿来纳币则其称主人何辞穷也辞穷者何无母也然则纪有母乎曰有有则何以不称母母不通也是妇人之言不通外国故不言君使亦不言母命作自来之文也公羊言无母者称父兄师友宋公不称父兄者诸侯臣其父兄故不得称也昏礼记曰宗子无父母命之亲皆没己躬命之以宗子之尊尚不称父兄况诸侯也其称父兄师友谓大夫以下非宗子者耳昏礼记所云支子则称其宗弟称其兄是也
【四】隐成仲子为夫人有赴故称薨
注桓未至三年正义曰妾子为君其母成为夫人敬嬴齐归是也仲子实妾桓未为君故仲子不应称夫人也今称夫人薨是隐成之让桓为太子成其母丧传例曰不赴则不曰薨故知称薨是赴於诸侯故经於此称夫人也五年考仲子之宫公羊传曰桓未君则曷为祭仲子隐为桓立故为桓祭其母也然则何言尔成公意也是言隐公成仲子为夫人也
【五】日月动物不能不小有盈缩
三年注日行至七年正义曰古今之言历者大率皆以周天为三百六十五度四分度之一日行比月为迟每日行一度故一岁乃行一周天月行比日为疾每日行十三度十九分度之七故一月内则行一周天又行二十九度过半乃逐及日言一月一周天者略言之耳其实及日之时不啻一周天也日月虽共行於天而各有道每积二十九日过半行道交错而相与会集以其一会谓之一月每一岁之间凡有十二会故一岁为十二月日食者月掩之也日月之道互相出入或月在日表从外而入内或月在日里从内而出外道有交错故日食也二十九日过半月及日者以历家一日分为九百四十分则四百七十分为半今月来及日凡二十九日又四百九十九分是过半校二十九分也日有食之言有物来食之也日月同处则日?月映而形魄不见圣人不言日被月食而云日有食之者以其月不可见作不知之辞
【六】日月有虽交不食有频交而食
谷梁传曰其不言食之者何也知其不可知也是言可疑故不言月也朔则交会故食必在朔然而每朔皆会应每月常食故解之言日月动物虽行度有大量不能不小有盈缩故有虽交会而不食者或有频交而食者自隐之元年尽哀二十七年积二百五十五年凡三千一百五十四月惟三十七食是虽交而不食也襄二十一年九月十月频食二十四年七月八月频食是频交而食也
【七】汉末刘洪推日食加时但无频月法
食无常月惟正阳之月君子忌之以日食者隂侵阳也当阳盛之月不宜为弱隂所侵故有伐鼓用币之事余月则否其日食例皆书朔巳已之下经无朔字长历推此己巳实是朔日而不书朔史失之也此注作大判言耳战国及秦历纪全差汉来渐候天时始造其术刘歆三统以为五月二十三分月之二十而日一食空得食日而不得加时汉末会稽都尉刘洪作乾象历始推月行迟疾来日食加时後代修之渐益微密今为历者推步日食莫不符合但无频月食法故汉初以来殆将千岁为历者皆一百七十三日有余而始一交会未有频月食者今频月而食乃是正经不可谓之错误也考之历术事无不验不可谓之疎失由是注不能定故未言之也
【八】汉史晦频食及谷梁书日食例
又汉书高祖本纪高祖即位三年十月十一月晦日频食则日有频食之理其解在襄二十四年谷梁传曰言日不言朔食晦日也朔日并不言食晦夜也朔日并言食正朔也言朔不言日食既朔也
【九】君氏犹言母氏舅氏
君氏卒正义曰君氏者隐公之母声子也谓之君氏者言是君之母氏也母之与子氏族必异故经典通呼母舅为母氏舅氏言其与已异氏也
【十】书武氏子父丧未终王未命
注武氏至释也正义曰武氏者天子大夫之姓直云武氏子不书其字则其人未成为大夫也此人父丧已终宜嗣父位但平王未命而崩新王居丧未得行其爵命政事听於冢宰冢宰使之适鲁冢宰不得专命故作自来之文传言王未葬者意兼两事王丧在殡新王不得加臣爵位故此人仍繋父族王又不得命臣出行故此人不称王使以未葬之故阙此二事
【十一】会他国葬大夫得正而卿过礼
释例曰先王之制诸侯之丧士吊大夫送葬及其失也礼过於重文襄之伯因而抑之诸侯之丧大夫吊卿共葬事夫人之丧士吊大夫送葬犹过古制故公子遂如晋葬襄公传不言礼葬秦景公传曰大夫如秦葬景公特称礼也一以示古制二以示书他国之葬必须鲁会三以示奉使非卿则不书於经此丘明之微文也是言大夫得正而卿过礼也
【十二】不祔赴反哭不称薨夫人葬
礼檀弓记葬礼云既封有司以几筵舍奠於墓左及日中而虞士丧礼既葬乃反哭於庙遂适殡宫而虞是既葬日中自墓反虞於正寝正寝即殡宫也僖三十三年传与檀弓记皆云卒哭而祔丧服小记曰妇祔祖姑杂曰妾祔於妾祖姑是祔於姑者祔於祖姑也夫人与
君同体死必赴於邻国若不以赴告於邻国则夫人之礼不成尊成以否义由赴告成尊之状在於书薨故赴则称薨不赴则不称薨也礼适祔於适祖姑妾祔於妾祖姑亦既不祔於姑便是适妾莫辩故祔则称夫人不祔则不称夫人也既葬於墓反哭於寝哀之尤极情之最切既葬而不反哭全是不念其亲葬与不葬殆无以异故不反哭则不书葬也皆所以惩臣子责其不行礼也
【十三】仲子未必祔姑以赴称夫人薨
赴同祔姑皆是夫人之礼故赴而不祔祔而不赴则皆曰夫人某氏薨惠公自有元妃别为仲子立庙则仲子未必祔姑盖以赴同之故得称夫人薨也
【十四】隐以摄不成礼於声子故称君氏
释例曰凡妾子为君其母犹为夫人虽先君不命其母母以子贵其适夫人薨则尊得加於臣子外内之礼皆如夫人矣故姒氏之丧责以小君不成成风之丧王使会葬传曰礼也隐以让桓摄位故不成礼於声子假称君氏以别凡妾媵盖是一时之宜隐之至义也是其辟仲子之意也
【十五】公羊以宋祸罪宣公此传善之
公羊传言宋之祸宣公为之尤其舍子立弟果令冯有争心以冯之争为宣公之过今此传善宣公故申明其事若使帅义而行则殇公宜受此命宜荷此禄但公子冯不帅父义失其咸宜故知人之称惟在宣公止善宣公知穆公耳冯自争国非宣公之罪故善之传言使公子冯出居于郑则是父使之出注言忿而出奔者四年传曰公子冯出奔郑郑人欲纳之又卫告宋曰君若伐郑以除君害是冯出奔郑求入欲害宋国也父使居郑欲以辟殇公冯乃因郑欲以害殇公故据父言之则云使之出居据冯言之则云忿而出奔各从其实而为之文也
【卜六】齐始封及田氏夺齐始末
卫庄至庄姜正义曰齐国侯爵谱云姜姓太公望之後其先四岳佐禹有功或封於吕或封於申故太公曰吕望也太公股肱周室成王封之於营丘今临淄是也僖公九年鲁隐公之元年也简公四年获麟之岁也简公弟平公十三年春秋之传终矣平公二十五年卒後二世七十年而田氏夺齐太公之後灭矣
【十七】君在西北太子处东宫取乾震
得臣为太子云常处东宫者四时东为春万物生长在东西为秋万物成就在西以此君在西宫太子当处东宫也或可据易象西北为乾乾为君父故君在西东方震震为长男故太子在东也
【十八】赋硕人是自作诗亦曰赋
所为赋硕人也正义曰此赋谓自作诗也班周曰不歌而诵亦曰赋郑玄云赋者或造篇或诵古然则赋有二义此与闵二年郑人赋清人许穆夫人赋载驰皆初造篇也其余言赋者则皆诵古诗也
【十九】陈始封及楚灭陈始末
又娶于陈正义曰陈国侯爵谱云妫姓虞舜之後当周之兴有虞遏父者为周陶正武王赖其利器用与其先圣之後以元女大姬妃遏父之子满封於陈赐姓曰妫号胡公桓公二十三年鲁隐公之元年也湣公二十一年获麟之岁也二十四年楚灭陈此当桓公时二妫盖桓公姊妹也
【二十】服以骄奢淫泆从邪起刘谓所以自邢
骄谓恃已陵物奢谓夸矜僭上淫谓嗜欲过度泆谓放恣无艺此四者之来从邪而起故服?云言此四者过从邪起是也刘炫云此四者所以自邪己身言为之不已将至於邪邪谓恶逆之事刘又难服云邪是何事能起四过若从邪起何须云四者之来宠禄过也
【二十一】引传事以释六逆
楚公子申多受小国之赂以偪子重子辛是贱人而妨贵人也邾捷菑以弟而欲夺兄位是年少而陵年长也齐东郭偃棠无咎专崔氏之政而侮崔成崔疆是疎远而间亲戚也晋胥童夷羊五得君宠而去三郤是新臣而间旧臣也息伐郑曹奸宋是小国而加大国也陈灵蔡景奸秽无度是邪淫而破正义也
【二十二】东楼公封杞至楚灭杞始末
四年莒人至牟娄正义曰谱云杞姒姓夏禹之苖裔武王克殷求禹之後得东楼公而封之於杞今陈留雍丘县是也九世及成公迁缘陵文公居淳于成公始见春秋湣公六年获麟之岁也湣公弟哀公三年春秋之传终矣哀公十年卒自哀公以下二世十三年而楚灭杞
【二十三】公子晋法当书入变文书立
成十八年传例曰凡去其国国逆而立之曰入此公子晋去卫居邢卫人迎而立之於法正当书入宜与齐小白同文传言书曰卫人立晋衆也是仲尼善其得衆故改常例变文以示义也
【二十四】杞迁淳于缘陵始末
襄二十九年晋帅诸侯城杞昭元年祁午数赵文子之功云城淳于是知淳于即杞国之都也僖十四年诸侯城缘陵而迁杞不知从何而迁故云淳于公亡国杞似并之而迁居其地僖十四年又从淳于而迁於缘陵襄二十九年又从缘陵而迁於淳于以无明文疑不敢质故言推寻事迹似当然也虽然淳于为杞所并定似不虚而迁都淳于未有事迹自雍丘而迁缘陵亦可知矣而杜必言迁都淳于又从淳于迁缘陵者以桓六年淳于公亡国襄二十九年又杞都淳于始末是杞之所有又杞之所都故疑未都缘陵之前亦都淳于也
【二十五】春秋书氏族例多不合则云未赐族
释例曰寻案春秋诸氏族之称甚多参差而先儒皆以为例欲托之於外赴则患有人身自来者例不可合因以辟陋未赐族为说弑君不书族者四事州吁无知不称公子公孙贾氏以为弑君取国故以国言之案公子商人亦弑君取国而独称公子宋督贾氏以为督有无君之心故去氏案传自以先书弑君见义不在於氏也宋万贾氏以为未赐族案传称南宫长万则为已氏南宫不得为未赐族也执杀大夫不书族者二事楚杀得臣与宜申贾氏皆以为陋案楚杀大夫公子侧大夫成熊之等六七人皆称氏族无为独於此二人陋也欲以为通例则有若此之错欲以为无义例则传曰嘉之故不名书曰仲孙嘉之书曰崔氏非其罪翬溺帅师皆曰疾之称族尊君命舍族尊夫人尊晋罪已之文炳然着明以此推之知亦非仲尼所遗也斯盖非史策旧法故无凡例当时诸国以意而赴其或自来聘使者辞有详略仲尼修春秋因采以示义义之所起则刋而定之不者即因而示之不皆刋正也故蔡人嘉赴而经从称季传曰蔡人嘉之书崔氏传亦曰且告以族明皆从其本也书司马华孙来盟亦无他比知非大例也然则总而推之春秋之义诸侯之卿当以名氏备书於经其加贬损则直称人若有褒异则或称官或称氏若内卿有贬则特称名文不宜言鲁人故异於外也若无褒无贬传所不发者则皆就旧文或未赐族或时有详略也【二十六】庄以上弑君不书氏闵以下书氏
推寻经文自庄公以上诸弑君者皆不书氏闵公以下皆书氏亦足明时史之异同非仲尼所皆刋也是杜解州吁不称公子之意杜知然者正以经之所书无常比例
【二十七】弑君者列於会则不复讨
春秋之世王政不行赏罚之柄不在天子弑君取国为罪虽大若已列於诸侯会者则不复讨也其有臣子杀之即与弑君无异未必礼法当然要其时俗如此宣公杀恶取国纳贿於齐以请会传曰会于平州以定公位杜云簒立者诸侯既与之会则不得复讨臣子杀之与弑君同故公与齐会而位定是其义也释例又云诸侯簒立虽以会诸侯为正此列国之制也至於国内策名委质即君臣之分已定故诸杀不成君者亦与成君同义然杜前注云簒立者诸侯既与之会臣子杀之与弑君同则若未会诸侯臣子杀之不与弑君同似与释例违者释例所云诸弑不成君亦与成君同义者即庄九年齐人杀无知及此年卫人杀州吁以其未会诸侯故不书爵犹不从两下相杀之例故云亦与成君同义若既会诸侯则臣弑称爵则文十八年齐人弑其君商人是也曹伯负刍杀其太子而自立成十五年诸侯同盟于戚曹伯既列於会然後晋人执之十六年传称曹人请于晋曰若有罪则君列诸会矣是列会即成君矣此州吁未列於会故不称君
春秋左传要义卷三

[book_title]卷四
钦定四库全书
春秋左传要义卷四
宋　魏了翁　撰
隐公四年至五年
【一】蔡姬姓始封及楚灭
蔡国侯爵谱云蔡姬姓文王子叔度之後也武王封之於汝南上蔡为蔡侯作乱见诛其子蔡仲成王复封之於蔡至平侯徙新蔡昭侯徙九江下蔡宣侯二十八年鲁隐公之元年也昭侯子成侯十年获麟之岁也成侯子声侯四年春秋之传终矣声侯十四年卒至声侯以下二世二十八年而楚灭蔡地理志云汝南上蔡县故蔡国周武王弟叔度所封
【二】庙成迁入木主故始用六佾
九月至六羽正义曰三年之内木主特祀於寝宫庙初成木主迁入其中设祭以安神也祭则有乐故初献六羽初始也往前用八今乃用六也献者奏也奏进声乐以娯神也六羽谓六行之人秉羽舞也注成仲至名宫正义曰考成释诂文也言初献六羽者谓初始而献非在後恒用知者案宣十五年初税亩杜云遂以为常故云初云成仲子宫安其主而祭之以其与献羽连文知考谓祭以成之非谓始筑宫成也又解立宫之意惠公以仲子手有夫人之文因即娶之虽不以为夫人有欲以为夫人之意礼诸侯不再娶於法无二适孟子入惠公之庙仲子无享祭之所盖隐公成父之志为别立宫仲子以二年十二月薨四年十二月已再期矣丧毕即应入庙至此始成宫者仲子立庙本非正法丧服既终将为吉祭主无祭处始议立之故晚成也传云始用六佾不书佾而书羽者以公问羽数故书羽也妇人法不当谥仲子无谥故因姓以名宫也
【三】仲子依羣公例称宫宫庙亦互称
不称庙而言宫者於经例周公称太庙羣公称宫故仲子依例称宫也若然案文十三年太室屋坏太庙称室者谓太庙之室屋坏耳若传文则太庙或称宫即太宫之椽是也羣公或称庙即同宗於祖庙同族於祢庙是也
【四】非讲大事备器用为不轨不物
臧僖至败也正义曰人君一国之主在民之上当直已而行之以法敺民而纳之於善故云人君将纳民於轨物者也言当为轨为物纳民於其中也既言民归轨物更解轨物之名故讲习大事以凖度轨法度量谓之为轨凖度轨量即谓习战治兵祭祀之属是也取鸟兽之材以章明物色采饰谓之为物章明物采即取材以饰军国之器是也刘炫云捕鱼猎兽其事相类此谏大意言人君可观猎兽不可观捕鱼凡物者广言诸物鸟兽鱼鳖之类也材谓所有皮革毛羽之类也器谓车马兵甲军国所用之物也凡此诸物捕之不足以讲习兵事其材不足以充备器用如此者则人君不亲举焉其意言猎之坐作进退可以教战陈兽之齿牙皮革足以充器用人君可以观之捕鱼不足以教战陈鳞甲不足以为器用人君不宜观之
【五】公子彄而云臧僖伯传追书氏
僖伯名彄字子臧世本云孝公之子即此冬书公子彄卒是也谥法小心畏忌曰僖是僖为谥也诸侯之子称公子公子之子称公孙公孙之子不得祖诸侯乃以王父之字为氏计僖伯之孙始得以臧为氏今於僖伯之上已加臧者盖以僖伯是臧氏之祖传家追言之也
【六】左氏蒐苗猕狩之名与谷异
周礼大司马职中春教振旅遂以蒐田中夏教茇舍遂以苗田中秋教治兵遂以猕田中冬教大閲遂以狩田其名亦与此同郑玄解苗田与此小异言择取不孕任者若治苗去不秀实者孙炎亦然桓四年公羊传曰春曰苗秋曰蒐冬曰狩三名既与礼异又复夏时不田谷梁传曰四时之田皆为宗庙之事也春曰田夏曰苗秋曰蒐冬曰狩皆与礼异者良由微言既絶曲辨妄生丘明亲受圣师故独与礼合汉代古学不行明帝集诸学士作白虎通义因谷梁之文为之主说虽名通义义不通也故先儒皆依周礼左传尔雅之文而为之说
【七】治兵振旅二文其礼皆同
释诂文治兵振旅坐作进退其礼皆同所异者惟长幼先後耳释天云出为治兵尚威武也入为振旅反尊卑也孙炎曰出则幼贱在前贵勇力也入则尊老在前复常法也庄八年谷梁传曰出曰治兵习战也入曰振旅习战也公羊传曰出曰治兵入曰振旅其礼一也皆习战也是其礼同也何休公羊为出曰祠兵休云杀牲飨士卒郑玄诗笺引公羊亦作治兵是其所见本异也此治兵振旅亦四时教之但於三年大习详其文耳周礼春教振旅秋教治兵者四时教民各以其宜春即止兵收衆专心於农秋即缮甲厉兵将威不轨故异其文耳桓二年传例曰凡公行告於宗庙反行饮至彼饮至在庙知此言饮至亦饮於庙
【八】数军实谓车徒器械及所获
军之资实惟有车徒器械猎则有所获诗序车攻美宣王修车马备器械因田猎而选车徒故知数军实者数车徒器械及所获也说文云械器之总名虞喜云器械谓铠甲兜鍪也宣十二年传言楚国无日不讨军实而申儆之襄二十四年传曰齐社蒐军实使客观之二注并云军器不言车徒及所获者彼无猎事
【九】取猥杂之物非诸侯所亲
若夫至及也正义曰山林之实谓材木樵薪之类川泽之实谓蓤芡鱼蟹之属此皆器用之所资须贱人所守掌非人君所宜亲及之也此虽意谏观鱼广言小事故注云取此杂猥之物以资器傋非诸侯所亲也杂猥谓诸杂猥碎也资谓器之资财待此以备器之所用及所盛皆是也谷梁传曰礼尊不亲小事卑不尸大功鱼卑者之事也公观之非正与此同也若然月令季冬命渔师始渔天子亲往尝鱼先荐寝庙彼礼天子亲往此讥公者彼以时鱼絜美取之以荐宗庙特重其事天子亲行意在敬事鬼神非欲以为戱乐隐公观鱼志在游戱故讥之也
【十】晋始封至韩赵魏分晋
晋国侯爵谱云姬姓武王子唐叔虞之後也成王灭唐而封之今太原晋阳县是也燮父改之曰晋燮父之孙成侯徙都曲沃今河东闻喜县是也穆侯徙都绦鄂侯二年鲁隐公之元年也定公三十一年获麟之岁也出公八年而春秋之传终矣出公十七年卒自出公以下五世八十二年而韩赵魏灭晋
【十一】将万问羽万是舞之大名不同羽
注万舞也正义曰案公羊传曰万者何干舞也龠者何羽舞也则万与羽不同今传云将万焉问羽数於衆仲是万与羽为一者万羽之异自是公羊之说今杜直云万舞也则万是舞之大名也何休云所以仲子之庙惟有羽舞无干舞者妇人无武事独奏文乐也刘炫云公羊传曰万者云云龠者云云羽者为文万者为武武则左执朱干右秉玉戚文则左执龠右秉翟此传将万问羽即似万羽同者以当此时万羽俱作但将万而问羽数非谓羽即万也经直书羽者与传互见之注六六三十六人正义曰何休说如此服?以用六为六八四十八大夫四为四八三十二士二为二八十六杜以舞势宜方行列既减即每行人数亦宜减故同何说也或曰襄十一年郑人赂晋侯以女乐二八为二佾之乐知自上及下行皆八人斯不然矣彼传见晋侯减乐之半以赐魏绦因歌锺二肆遂言女乐二八为下半乐张本耳非以二八为二佾若二八即是二佾郑人岂以二佾之乐赂晋侯岂以一佾之乐赐魏绦
【十二】鲁唯文周庙得用八他公亦僭用
注鲁惟至用六正义曰襄十二年传曰鲁为诸姬临於周庙是鲁立文王之庙也文王天子自然用八礼记祭统曰昔者周公旦有勲劳於天下成王康王赐之以重祭朱干玉戚以舞大武八佾以舞大夏此天子之乐也康周公故以赐鲁明堂位曰命鲁公世世祀周公以天子之礼乐是周公之庙用八也传曰始用六佾则知以前用八何休云僭齐也下傚上之辞鲁之僭傚必有所因故本其僭之所由言由文王周公庙用八佾他公之庙遂因仍僭而用之今隐公详问衆仲衆仲因明大典公从其言於仲子之庙初献六羽故传亦因言始用六佾谓仲子之庙用六佾他公则仍用八也至襄昭之时鲁犹皆亦用八故昭二十五年公羊传称昭公谓子家驹曰吾何僭哉荅曰朱干玉戚以舞大夏八佾以舞大武此皆天子之礼也是昭公之时僭用八也此减从正礼尚书於经若更僭非礼无容不书自此之後不书僭用八佾知他庙僭而不改故杜自明其证其後季氏舞八佾於庭知唯在仲子庙用六也
【十三】大夫书卒不书葬
公子彄卒注大夫书卒不书葬葬者臣子之事非公家所及正义曰檀弓下云君於大夫将葬吊於宫君亲吊之而不书者吊丧问疾人君之常假有得失不足褒贬
【十四】八方之风凡二说
夫舞所以节八音而行八风注八音金石丝竹匏土革木也八风八方之风也以八音之器播八方之风手之舞之足之蹈之节其制而叙其情正义曰舞为乐主音逐舞节八音皆奏而舞曲齐之故舞所以节八音也八方风气寒暑不同乐能调隂阳和节气八方风气由舞而行故舞所以行八风也八风八方之风者服?以为八卦之风乾音石其风不周坎音革其风广莫艮音匏其风融震音竹其风明庶巽音木其风清明离音丝其风景坤音土其风凉兑音金其风阊阖沈氏云案乐纬云坎主冬至乐用管艮主立春乐用埙震主春分乐用鼓巽主立夏乐用笙离主夏至乐用弦坤主立秋乐用磬兑主秋分乐用锺乾主立冬乐用柷敔此八方之音既有二说未知孰是故两存焉
春秋左传要义卷四
<经部,春秋类,春秋左传要义>

[book_title]卷五
钦定四库全书
春秋左传要义卷五
宋　魏了翁　撰
隐公六年至十一年
【一】和而不盟曰平平後乃盟
六年注和而不盟曰平正义曰宣十五年宋人及楚人平传载其盟辞昭七年燕暨齐平传称盟于濡上似平皆有盟而云不盟者平实解怨和好之辞非要盟也彼自既平之後别为盟耳此与定十年及齐平皆传无盟事定十一年及郑平下乃云叔还如郑涖盟平後乃盟知平非盟也
【二】渝平传谓更成服氏谓更为约束结平
传注渝变至更成正义曰渝变也释言文变平者变更前恶而复为和好变即更之义成则平之训故传解渝平谓之更成自狐壤以来与郑不和今日复和故曰更成言更复狐壤以前之好也服?云为郑所获释而不结平於是更为约束以结之故曰渝平案传公赂尹氏而与之逃归非郑所释安得释而结平也
【三】唐叔受封九宗五正遂世为晋强家【又见定四年】
注翼晋至大夫正义曰唐叔始封受怀姓九宗职官五正者谓周成王灭唐始封唐叔以怀氏一姓九族乃是先代五官之长子孙赐之言五官之长者谓於殷时为五行官长令褒宠唐叔故以其家族赐之耳今云顷父之子嘉父者以顷父旧居职位名号章显嘉父新为大夫未甚着见故繋之於父诸繋父为文者义皆同此也
【四】滕非亡於齐景世本服注皆误
滕侯卒正义曰谱云滕姬姓文王子错叔绣之後武王封之居滕今沛郡公丘县是也自叔绣至宣公十七世乃见春秋隐公以下春秋後六世而齐灭之世本云齐景公亡滕案齐景之卒在滕隐之前世本言隐公之後仍有六世为君而云齐景亡滕为谬何甚服?昭四年注亦云齐景亡滕是不考校而谬言之地理志云沛郡公丘县故滕国也周文王子错叔绣所封三十一世为齐所灭
【五】五等总称诸侯
传凡诸至礼经正义曰诸侯者公侯伯子男五等之总号侯训君也五等之主虽爵命小异而俱是国君故总称诸侯也
【六】戎朝发币於公卿如晋诣公府卿寺
注朝而至卿寺正义曰朝於天子献国之所有亦发陈财币於公卿之府寺如今日者如晋时诸州年终遣会计之吏献物於天子因令以物诣公府卿寺然自汉以来三公所居谓之府九卿所居谓之寺风俗通曰府聚也公卿牧守府道德之所聚也藏府私府财货之所聚也寺司也庭有法度令官所止皆曰寺释名曰寺嗣也治事者相嗣续於其内
【七】陈五父?如忘志不在
?如忘正义曰?谓口含血也当?血之时如似遗忘物然故注云志不在於?血也服?云如而也临?而忘其盟载之辞言不精也盟载之辞在於简策祝史读以告神非?者自诵之何言忘载辞也且忘否在心五父终不自言已忘泄伯安知其忘而讥之
【八】宿男卒不名不以名赴
注元年至傋故正义曰於例盟以国地则地主与之元年盟于宿知宿与盟也鲁宋俱是微人宿君必不亲与知宿亦大夫盟也盟祷虽异俱是告神荀偃之祷先称君名知大夫聚盟亦各称君名臣盟既称君名则君薨得以名赴宿君之卒宜以名赴鲁今宿男不名自不以名赴非法不得也故引僖二十三年传例以明之言其赴不以名虽知亦不得书也诸君不亲盟而以名赴鲁注云大夫盟於某者义皆出此卫冀隆难杜云周人以讳事神臣子何得以君之名告神又荀偃祷河一时之事耳非正礼也何得知大夫盟先称君名乎杜必为此解者以讳事神谓讳神之名以事其神若祭祖而讳祖之类山川之神尊於诸侯故尚书武成告名山大川云有道周王发则荀偃祷河自称君名於理何怪
【九】许祊各有鲁别庙今以近两易
注成王至之田正义曰成王营邑於洛以为居土之中贡赋路均将於洛邑受朝许田近於王城故赐周公许田以为鲁国朝宿之邑诗鲁颂曰居常与许复周公之宇是周公得许田也公羊传曰许田者何鲁朝宿之邑也是许田为鲁朝宿之邑郑请易许田而求祀周公故知後世因在许田之中而立周公别庙焉郑桓公以周宣王之母弟故於泰山之下亦受祊田以为汤沐之邑祊邑内亦有郑先君别庙此时周室既衰王不巡守郑以天子不复巡守则泰山之祀既废祊无所用故欲以祊易许许田近郑祊田近鲁各从本国所近之宜也鲁以许田奉周公之祀易其田则废其祀恐鲁以周公别庙为疑虑将不许云已废泰山之祀而欲为鲁祀周公其实废来已久今始云已废者欲为鲁祀周公故云已废耳方便逊辞以求於鲁也定四年祝佗言康叔之受分物云取於有阎之土以共王职取於相土之东都以会王之东蒐有阎之土犹鲁之许田也相土之东都犹郑之祊邑也郑近京师无假朝宿鲁近泰山不须汤沐各受其一卫以道路并远故两皆有之礼记王制曰方伯为朝天子皆有汤沐之邑於天子之县内然则朝宿之邑亦名汤沐但向京师主为朝王从王巡守主为助祭祭必浴沐随事立名朝宿汤沐亦互言之
【十】以近许故名许田
异义左氏说诸侯有大功德乃有朝宿汤沐之邑公羊说以为诸侯皆有朝宿汤沐之邑许慎以公羊为非则杜意亦从许慎公羊传曰此鲁朝宿之邑也则曷为谓之许田讳取周田也讳取周田则曷为谓之许田繋之许也曷为繋之许近许也杜言近许之田是用公羊为说杜依公羊之传邑实近许故以许为名刘君更无所冯直云别有许邑邑自名许非田近许国始名为许以规杜氏非其义也
【十一】先配後祖三说杜以楚围事为据
注鍼子至後祖正义曰先配後祖多有异说贾逵以配为成夫妇也礼齐而未配三月庙见然後配案昏礼亲迎之夜袵席相连是士礼不待三月也禹娶?山四日即去而有启生焉亦不三月乃配是贾之谬也郑衆以配为同牢食也先食而後祭祖无敬神之心故曰诬其祖也案昏礼妇既入门即设同牢之馔其间无祭祀之事先祭乃食礼无此文是郑之妄也郑玄以祖为軷道之祭也先为配匹而後祖道言未去而行配案传既言入於郑乃云先配而後祖宁是未去之事也若未去先配则鍼子在陈讥之何须云送女也此三说皆滞故杜引楚公子围告庙之事言郑忽先逆妇而後告庙故曰先配而後祖此时忽父见在计告庙以否当是庄公之事而讥忽者楚公子围亦人臣矣而自布几筵告於庄共之庙不言禀君之命知逆者虽受父命当自告庙且忽先为配匹而後告祖见其告祖方始讥之知忽自告祖也或可郑伯为忽娶妻先逆而告庙鍼子见而讥之公子围告庙者专权自由耳非正也
【十二】舜以下姓姚胡公始姓妫
注因其至妫姓正义曰陈世家云陈胡公满者虞帝舜之後也昔舜为庶人时居於妫汭其後因为氏姓妫氏武王克殷得妫满封之於陈是舜由妫汭故陈为妫姓也案世本帝舜姚姓哀元年传称虞思妻少康以二姚是自舜以下犹姓姚也昭八年传曰及胡公不淫故周赐之姓是胡公始姓妫耳史记以为胡公之前已姓妫非也
【十三】子孙共姓别氏合族
注报之至曰陈正义曰胙训报也有德之人必有美报报之以土谓封之以国名以为之氏诸侯之氏则国名是也周语曰帝嘉禹德赐姓曰姒氏曰有夏胙四岳国赐姓姜氏曰有吕亦与赐姓曰妫命氏曰陈其事同也姓者生也以此为祖令之相生虽下及百世而此姓不改族者属也与其子孙共相连属其旁支别属则各自立氏礼记大传曰繋之以姓而弗别百世而昏姻不通者周道然也是言子孙当共姓也其上文云庶姓别於上而戚单於下是言子孙当别氏也氏犹家也传称盟於子晳氏逐瘈狗入於华臣氏如此之类皆谓家为氏氏族一也所从言之异耳释例曰别而称之谓之氏合而言之则曰族例言别合者若宋之华元华喜皆出戴公向鱼鳞荡共出桓公独举其人则曰华氏向氏并指其宗则云戴族桓族是其别合之异也记谓之庶姓者以始祖为正姓高祖为庶姓亦氏族之别名也姓则受之於天子族则禀之於时君天下之广兆民之衆非君所赐皆有族者人君之赐姓赐族为此姓之始祖耳其不赐者各从父之姓族非复人人赐也晋语称黄帝之子二十五人其得姓者十二人天子之子尚不得姓况余人哉固当从其父耳黄帝之子兄弟异姓周之子孙皆姓姬者古今不同质文代革周代尚文欲令子孙相亲故不使别姓其赐姓者亦少惟外姓妫满之徒耳赐族者有大功德宜世享祀者方始赐之无大功德任其兴衰者则不赐之不赐之者公之同姓盖亦自氏祖字其异姓则有旧族可称不世其禄不须赐也衆仲以天子得封建诸侯故云胙土命氏据诸侯言耳其王朝大夫不封为国君者亦当王赐之族何则春秋之世有尹氏武氏之徒明亦天子赐之与诸侯之臣义无异也此无骇是卿羽父为之请族盖为卿乃赐族大夫以下或不赐也诸侯之臣卿为其极既登极位理合建家若其父祖微贱此人新升为卿以其位絶等伦其族不复因故身未被赐无族可称鲁挟郑宛皆未赐族故单称名也或身以才举暂升卿位功德犹薄未足立家则虽为卿竟不赐族羽父为无骇请族知其皆由时命非例得之也华督生立华氏知其恐虑不得故早求之也由此而言明有竟无族者鲁之翬挟柔溺名见於经而其後无闻是或不得族也其士会之帑处秦者为刘氏伍员之子在齐为王孙氏外传称知果知知伯之将灭自别其族为辅氏如此之类皆是身自为之非复君赐释例曰子孙繁衍枝布叶分始承其本末取其别故其流至於百姓万姓其言自有百姓万姓未必皆君赐也晋语称炎帝姓姜则伯夷炎帝之後姜自是其本姓云赐姓曰姜者黄帝之後别姓非一自以姜姓赐伯夷更使为一姓之祖耳非复因旧姓也犹后稷别姓姬不是因黄帝姓也
【十四】死後赐族乃正法生赐非礼
诸侯至为族正义曰杜意诸侯以字言赐先人字为族也为谥因以为族谓赐族虽以先人之字或用先人所为之谥因将为族以谥为族者卫齐恶宋戴恶之类是也而刘君乃称以谥为族全无一人妄规杜氏非其义也死後赐族乃是正法春秋之世亦有非礼生赐族者华督是也释例曰旧说以为大夫有功德者则生赐族非也至於郑祭仲为祭封人後升为?经书祭仲以生赐族者检传既无同华氏之文则祭者是仲之旧氏也诸侯以字字有二等檀弓曰幼名冠字五十以伯仲周道也然则二十有加冠之字又有伯仲叔季为长幼之字二者皆可以为氏矣服?云公之母弟则以长幼为氏贵适统伯仲叔季是也庶公子则以配字为氏尊公族展氏臧氏是也案郑子人者郑厉公之弟桓十四年郑伯使其弟语来盟即其人也而其後为子人氏不以仲叔为氏则服言公之母弟以长幼为氏其事未必然也杜以庆父叔牙与庄公异母自然仲叔非母弟族矣其或以二十之字或以长幼之字盖出自时君之命也叔肸称叔不称孙而三桓皆称孙俱氏长幼之字自不同也臧氏称孙展氏不称孙俱氏二十之字自不同也然则称孙与不称孙盖出其家之意未必由君赐也以字为族者谓公之曾孙以王父之字为族也诸侯之子称公子公子之子称公孙公子公孙繋公之常言非族也其或贬责则亦与族同成十四年叔孙侨如如齐逆女传曰称族尊君命也侨如以夫人妇姜氏至自齐传曰舍族尊夫人也宣元年公子遂如齐逆女遂以夫人至事与侨如正同其传直云尊君命尊夫人不言称族舍族既非氏族则不待君赐自称之矣至於公孙之子不复得称公曾孙如无骇之辈直以名行及其死也则赐之族以其王父之字为族也此无骇是公之曾孙公之曾孙必须有族故据曾孙为文言以王父字耳公之曾孙正法死後赐族亦有未死则有族者则叔孙得臣是也公子公孙於身必无赐族之理经书季友仲遂叔肸者皆是以字配名连言之故杜注并云字也其荡伯姬者公子荡之妻不可言公子伯姬故繋於夫字言荡伯姬荡非当时之氏其传云立叔孙氏臧僖伯臧哀伯叔孙戴伯之徒皆传家据後追言之耳其公孟彄世本以为灵公之子字公孟名彄与季友仲遂相似俱以字配名刘炫不达此旨妄规杜过非也必如刘解生赐族之文证在何处其公之曾孙玄孙以外爰及异姓有新升为卿君赐之族盖以此卿之字即为此族案世本宋督是戴公之孙好父说之子华父是督之子计督是公孙耳未合赐族应死後其子乃赐族故杜云督未死而赐族督之妄也沈亦云督之子方可有族耳
【十五】同姓异姓取旧官邑为族皆禀之君
注谓取至时君正义曰旧官谓若晋之士氏旧邑若韩魏赵氏非是君赐则不得为族嫌其居官邑不待公命故云皆禀之时君此谓同姓异姓皆然也服?止谓异姓又引宋司城韩魏为证韩与司城非异姓司城又自为乐氏不以司城为族也
【十六】震雷之劈历电是光
九年大雨震电正义曰说文云震劈历震物者电隂阳激曜也河图云隂阳相薄为雷隂激阳为电然则震是雷之劈历电是雷光僖十五年震夷伯之庙是劈历破之雷之甚者为震故何休云震雷也
【十七】书大雨雪大雨雹与大水不同文
大雨雪正义曰说文云雨水从云下也然则雨者天上下水之名既见雨从天下自上下者因即以雨言之雨螽亦称为雨故下雪称雨雪也平原出水为大水直书大水平地尺为大雪不直书大雪而云大雨雪者水从天入地出地乃为多见其在地之多言其出水之大故不言大雨水雪则自天而下即委之於地见其自上而下言其下雪之多故言大雨雪水则俯视雪则仰观故立文有异其大雨雹亦与雪同
【十八】传解霖字疑经脱二字
经当如传言大雨霖以震不当云大雨震电是经脱霖以二字而妄加电也
【十九】郑突为三覆以待戎
衷戎师前後繋之尽殪注为三部伏兵祝聃帅勇而无刚者先犯戎而速奔以遇二伏兵至後伏兵起戎还走祝聃反逐之戎前後及中三处受敌故曰衷戎师殪死也正义曰前後及中三处受敌者前谓第一伏逆其前也後谓祝聃与後伏逐其後也中谓第二伏撃其中也衷戎师者谓戎师在三伏之中殪死也释诂文
【二十】史疾翬专进故去公子
夏翬帅师会齐人郑人伐宋注公子翬不待公命而贪会二国之君疾其专进故去氏正义曰传称羽父先会齐侯郑伯是不待公命也贪会二国之君自求其名时史疾其专进故贬去公子公子义与氏同故以氏言之
【二十一】克师衆而易亦曰取
三国伐戴郑伯因其不和伐而取之书伐用师徒也书取克之易也正义曰案传例克邑不用师徒曰取然则取者据克邑之易今此克得军师亦称取者但取者虽据克易之文其克得师衆而易者亦曰取是以庄十一年注云威力兼备若罗网所掩覆一军皆见禽制【二十二】甾戴声相近故汉於戴国立甾县
地理志云梁国甾县故戴国应劭曰章帝改曰考城古者甾戴声相近故郑玄诗笺读俶载为炽甾是其音大同故汉於戴国立甾县於晋属陈留
【二十三】饔饩相见致大礼杜意止谓牲馔
注劳者至王爵正义曰聘礼宾至於近郊君使卿朝服用束帛劳觐礼至於郊王使人皮弁用璧劳周礼司仪曰诸公相为宾主君郊劳皆不言以饔饩劳案礼饔饩乃是既相见致大礼不应於郊以设之杜意盖以熟食曰饔生牲曰饩以劳客於郊必有牲馔故以饔饩言之非谓大礼之饔饩也劳礼大行人云上公三劳近郊劳一也远郊劳二也竟首劳三也侯伯再劳去竟首子男一劳去远郊凡近郊劳皆君自行远郊使卿竟首使大夫掌客又云上公五积皆眡飱牵侯伯四积子男三积是宾入竟之後有致积礼积虽是牵亦或有熟或在郊致积故谓之郊劳沈依聘礼注其郊之远近上公远郊五十里侯伯三十里子男十里近郊各半之
【二十四】十有一年十下言有
十有一年至来朝正义曰十下言有者于宝云十盈则更始以奇从盈数故言有也经备文传从略故传不言有
【二十五】许始封及迁灭改易
谱云许姜姓与齐同祖尧四岳伯夷之後也周武王封其苗裔文叔于许今颍川许昌是也灵公徙叶悼公迁夷一名城父又居析一名白羽许男斯处容城自文叔至庄公十一世始见春秋元公子结元年获麟之岁也当战国初楚灭之地理志云颍川郡许县故许国文叔所封二十四世为楚所灭也汉世名许县耳魏武作相改曰许昌
【二十六】有直书弑君有讳国恶
注实弑至讳也正义曰他君见弑则书弑鲁君见弑则书薨公薨例皆地此公又不地故解之言鲁史策所讳也不忍言君之见弑又不忍言其僵尸之处讳而不书故夫子因之传不言书曰知是旧史讳之也董狐书赵盾弑君仲尼谓之良史不书君弑则是史之不良夫子不改其文而因之者为人臣者或心实爱君为讳愆过或志在疾恶故章贼名虽事迹不同而俱是为国圣贤两通其事欲见仁非一途僖元年传曰讳国恶礼也以仲尼之善董狐知为史必须直也以丘明之礼讳知为史又当讳也释例曰臣之事君犹子之事父微谏见志造膝诡辞执其是而谏其非不必其得盖匡救将然而将顺其已然故有隐讳之义焉至於激节之士则不然南史执简而累进董狐书法而不隐鬻拳劫君而自刖晏婴端委而引直圣贤亦録而善之所以广义训博大道殷有三仁此之谓也是言圣贤两通之意也郑伯髠顽楚子麏齐侯阳生之徒俱实见弑而卒赴鲁是他国之臣亦有讳国恶者非独鲁史也
【二十七】薛奚仲史封後不知谁灭
薛鲁国薛县正义曰谱云薛任姓黄帝之苗裔奚仲封为薛侯今鲁国薛县是也奚仲迁於邳仲虺居薛以为汤左相武王复以其胄为薛侯齐桓霸诸侯黜为伯献公始与鲁同名小国无记世不可知亦不知为谁所灭地理志云鲁国薛县夏车正奚仲所国後迁於邳汤相仲虺居之
【二十八】庶姓异姓同姓之别
土揖庶姓时揖异姓天揖同姓郑玄云庶姓无亲者也异姓昏姻者也是庶姓非同姓也
【二十九】周先同姓虽有异姓亦曰宗盟
周之至为後正义曰贾逵以宗为尊服?以宗盟为同宗之盟孙毓以为宗伯属官掌作盟诅之载辞故曰宗盟杜无明解盟之尊卑自有定法不得言尊盟也周礼司盟之官乃是司寇之属非宗伯也唯服之言得其旨矣而孙毓难服云同宗之盟则无与异姓何论先後若通共同盟则何称於宗斯不然矣天子之盟诸侯令其共奬王室未闻离逖异姓独与同宗者也但周人贵亲先叙同姓以其笃於宗族是故谓之宗盟鲁人之为此言见其重宗之义执其宗盟之文即云无与异姓然则公与族燕则异姓为宾复言族燕不得有异姓也孟轲所云说诗者不以辞害意此之谓也异姓为後者谓王官之伯降临诸侯以王命而盟耳其春秋之世狎主齐盟者则不复先姬姓也践土之盟其载书云王若曰晋重鲁申是用王命而盟也召陵之会刘子在焉故祝佗引践土为比为有王官故也宋之盟楚屈建先於赵武明是大国在前不先姬姓若姬姓常先则楚不得竞也且言周之宗盟是唯周乃然故释例曰斥周而言指谓王官之宰临盟者也其余杂盟未必皆然是言余盟不先姬姓盟则同姓在先朝则各从其爵故郑康成注礼记云朝觐爵同同位若然案觐礼曰诸侯前朝皆受舍于朝同姓西面北上异姓东面北上郑玄云言诸侯明来朝者衆矣顾其父觐不得并耳分别同姓异姓受之将有先後也若如此言则似朝觐不以爵者但朝觐实以爵同同位就爵同之中先同姓後异姓若盟则爵虽不同先同姓也礼记周公朝诸侯於明堂之内三公中阶之前北面东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面东上觐礼於方明之坛郑言诸侯见王之位亦引明堂位为说是则诸侯总见皆以爵为班虽不分别同姓异姓其受礼之时爵同者犹先同姓也其王官之伯临诸侯之盟虽羣后咸在常先同姓故此言宗盟耳取重宗之事以喻已也取譬之事聊举一边寡人若朝于薛不敢与诸任齿朝於彼国自可下主国之宗诸侯聚盟不肯先盟主之宗也
【三十】世本任姓十国
世本氏姓篇云任姓谢章薛舒吕祝终泉毕过言此十国皆任姓也
【三十一】庙内授车未驾故挟輈以走
挟輈以走正义曰庙内授车未有马驾故手挟以走輈辕也方言云楚卫谓辕为輈服?云考叔挟车辕箠马而走古者兵车一辕服马夹之若马已在辕不可复挟且箠马而走非捷步所及子都岂复乘车逐之
【三十二】道方九轨曰逵刘炫谓九道交出
冬官考工记匠人营国经涂九轨轨车辙谓王城之内道广并九车也尔雅释宫云一达谓之道路二达谓之歧旁三达谓之剧旁四达谓之衢五达谓之康六达谓之庄七达谓之剧骖八达谓之崇期九达谓之逵说尔雅者皆以为四道交出复有旁通故刘炫规过以逵为九道交出也今以为道方九轨者盖以九出之道世俗所希不应城内得有此道以记有九轨故以逵当之言并容九轨皆得前达亦是九达之义故李巡注尔雅亦取并轨之义又除方九轨天子之制诸侯之国不得皆有唯郑城之内独有其涂故传於郑国每言逵也故桓十四年焚渠门入及大逵庄二十八年衆车入自纯门及逵市宣十二年入自皇门至于逵路刘君以为国国皆有逵道以规杜氏其义非也
【三十三】蝥狐灵姑鉟蜂旗皆不可晓
周礼诸侯建旗孤卿建旜而左传郑有蝥弧齐有灵姑鉟皆诸侯之旗也赵简子有蜂旗卿之旗也其名当时为之其义不可知也
【三十四】叔段餬口四方
庄公之弟逃於四方故知唯是共叔段也说文云餬寄食也以此传言餬口四方故以寄食言之昭七年传云饘於是粥於是以餬余口释言云餬饘也则餬是饘粥别名今人以薄粥涂物谓之餬纸餬帛则餬者以粥食口之名
【三十五】新郑河南旧郑京兆
地理志云河南郡新郑县诗郑国郑桓公之子武公所国是知新邑於此谓河南新郑也且志又云京兆郑县周宣王弟郑桓公邑是知旧郑在京兆也志又云本周宣王弟友为周司徒食采於宗周畿内是为郑桓公桓公问於史伯曰王室多故何所可以逃死史伯为桓公谋取虢郐之地令寄帑与贿而虢郐受之後三年幽王败桓公死其子武公与平王东迁卒定虢郐之地然则传云先君新邑於此谓武公始居此也史记郑世家称虢郐自分十邑献於桓公桓公竟国之案郑语桓公始谋未取之也武公始国非桓公也全灭虢郐非献邑也马迁之言皆谬矣昭十六年传子产谓韩宣子曰我先君桓公与商人皆出自周以文杀此地而共处之者谓寄帑与贿之时商人即与俱行耳非桓公身至新郑
【三十六】主四岳故称大岳许其後
周语称共工伯鲧二者皆黄炎之後言鲧为黄帝之後共工为炎帝之後炎帝则神农之别号周语又称尧命禹治水共之从孙四岳佐之胙四岳国命为侯伯赐姓曰姜氏曰有吕贾逵云共共工也从孙同姓末嗣之孙四岳官名大岳也主四岳之祭焉姜炎帝之姓其後变易至於四岳帝复赐之祖姓以绍炎帝之後以此知大岳是神农之後尧四岳也以其主岳之祀尊之故称大岳许国是其後也
【三十七】盟诅例用一牲非三物并用
诅者盟之细杀牲告神令加之殃咎疾射颖考叔者令卒及行间祝诅之欲使神杀之也一卒之内已用一豭又更令一行之间或用鸡或用犬重祝诅之犬鸡者或鸡或犬非鸡犬并用何则盟诅例用一牲不用二也豭谓豕之牡者尔雅释兽豕牝曰豝豝者是牝知豭者是牡祭祀例不用牝且宋人谓宋朝为艾豭明以雄猪喻也
【三十八】息姬姓不知始封
世本息国姬姓此息侯伐郑责其不亲亲知与郑国同姬姓也庄十四年传楚文王灭息其初则不知谁之子何时封也地理志汝南郡有新息县故息国也
【三十九】他国事来告则书不告则否
凡诸至于策正义曰此传虽因宋不告败而发此例其言诸侯有命非独为被伐之命故注云命者国之大事政令也谓诸是大事崩卒会盟战伐克取君臣乖离水火灾害经书他国之事皆是来告则书不告则否来告则书者或彼以实告改其告辞而书之或彼以虚告因其虚言而记之立文褒贬章示善恶虽复依告者多不必尽皆依告卫献公之出奔也传称孙林父甯殖出其君名在诸侯之策及其书经则云卫侯出奔齐如此之类是改告辞也晋人之败秦也传称潜师夜起以败秦于令狐秦实未陈不与晋战晋人讳背前言妄以战告及其书经乃言晋人及秦人战于令狐如此之类是因虚言也虽复或因其虚或改其实终是归於劝戒得告乃书也不然则否者虽复传闻行言实知其事但非故遣来告知亦不书所以慎谬误辟不审若楚灭六蓼臧文仲叹而为言鲁非不知但无命来告故不书也师出臧否亦如之者传因被兵发例嫌出师伐人不必须告故重明之虽及灭国者既据侵伐发例又嫌灭国事重不待告命故更明之言不书于策者明告命大事皆书於国史正策以见仲尼修定悉因正策之文
【四十】诸侯三卿无大宰羽父求特置
周礼天子六卿天官为大宰诸侯则幷六为三而兼为职焉昭四年传称季孙为司徒叔孙为司马孟孙为司空则鲁之三卿无大宰也羽父名见於经已是卿矣而复求大宰盖欲令鲁特置此官以荣已耳以後更无大宰知鲁竟不立之
【四十一】诛寪氏则非其罪舍则无罪
注欲以至无据正义曰刘炫云欲以弑君之罪加寪氏则君非寪氏所弑而复不能以正法诛之正法谓灭其族污其宫也传言此者进退无据进诛寪氏则实非寪氏弑君退舍寪氏则无弑君之人是其进退无据也讨寪氏之家仅有死者而已言不总诛之
【四十二】外卿无去族之理郑宛未赐族
三月郑伯使宛来归祊注宛郑大夫不书氏未赐族正义曰内卿贬则去族外卿贬则称人外无去族之理今宛无族传无讥文故知未赐族也
春秋左传要义卷五

[book_title]卷六
钦定四库全书
春秋左传要义卷六
宋　魏了翁　撰
桓公元年至二年
【一】以顾命准诸侯则嗣子位定於初丧
元年注嗣子至备矣正义曰顾命曰乙丑成王崩使齐侯吕汲以干戈逆子钊于南门之外延入翼室恤宅宗孔安国云明室路寝延之使居忧为天下宗主天子初崩嗣子定位则诸侯亦当然也释例曰尚书顾命天子在殡之遗制也推此亦足以准诸侯之礼矣是知嗣子位定於初丧孝子缘生以事死岁之首日必朝事宗朝因即改元释例曰襄二十九年经书春王正月公在楚传曰释不朝正于庙也然则诸侯每岁首必有礼于庙今遭丧继立者每新年正月亦改元正位百官以序故国史因书即位於策以表之此新君之常礼也桓之於隐本无君臣之义计隐公之死桓公即合改元不假踰年方行即位犹如晋厉被弑悼公即位改元今桓虽实簒立归罪寪氏诈言不与贼谋而用常礼自同於遭丧继立者亦既实即其位国史依实书之仲尼因而不改反明公实簒立而自同於常亦足见桓之簒也
【二】郑祀周公鲁取祊田犯二不宜
传注鲁不至易也正义曰祊薄於许加之以璧易取许田非假借之也今经乃以璧假为文故传言为周公祊故解经璧假之言也注又解传之意周公非郑之祖鲁不宜听郑祀周公天子赐鲁以许田义当传之後世不宜易取祊田於此一事犯二不宜以动故史官讳其实不言以祊易许乃称以璧假田言若进璧於鲁以权借许田非久易然所以讳国恶也不言以祊假而言以璧假者此璧实入於鲁但诸侯相交有执圭璧致信命之理今言以璧假似若进璧以致辞然故璧犹可言祊则不可言也何则祊许俱地以地借地易理已章非复得为隐讳故也
【三】诗颂居常与许盖许田复归
此时许田已入於郑而诗颂僖公云居常与许复周公之宇盖僖公之时复得之也齐人取讙及阐及其归也经复书之自此以後不书郑人来归许田者此经书假言若暂以借郑地仍鲁物不得书郑人归之
【四】孔父嘉为孔子六世祖
案世本云华父督宋戴公之孙好父说之子孔父嘉生木金父木金父生祁父其子奔鲁为防叔防叔生伯夏伯夏生叔梁纥叔梁纥生仲尼是孔父嘉为孔子六世祖
【五】称督以弑罪督孔父称名责之
案公羊谷梁及先儒皆以善孔父而书字知不然者案宋人杀其大夫司马传称握节以死故书其官又宋人杀其大夫传以为无罪不书名今孔父之死传无善事故杜氏之意以父为名言若齐侯禄父宋公兹父之等父既是名孔则为氏犹仇牧荀息被杀皆书名氏盖孔父先世以孔为氏故传云督攻孔氏也妇人之出礼必鄣蔽其面孔父妻行令人见其色美是不能治其闺门又殇公之好攻战孔父须伏死而争乃从君之非是取怨於百姓事由孔父遂祸及其君似公子比劫立加弑君之罪杜君积累其恶故以书名责之刘君不达此旨妄为规过非也
【六】周公称大庙
礼记明堂位称鲁君季夏六月以禘礼祀周公於大庙文十三年公羊传曰周公称大庙故知大庙周公庙也
【七】凡盟不书至皆不告庙
释例曰凡盟有一百五公行一百七十六书至者八十二其不书至者九十四皆不告庙也隐公之不告谦也余公之不告慢於礼也是言不告不书之意也
【八】传或托言君子或特称仲尼
诸传言君子者或当时贤者或指斥仲尼或语出丘明之意而托诸贤者期於明理而已不复曲为义例唯河阳之狩赵盾之弑泄冶之罪危疑之理须取圣证故特称仲尼以明之其余皆托诸君子君子者言其可以居上位子下民有德之美称也此言先书弑君则是仲尼新意不言仲尼而言君子者欲见君子之人意皆然非独仲尼也【又二年会稷成宋乱见後】
【九】释清庙茅屋之义
冬官考工记有葺屋瓦屋则屋之覆盖或草或瓦传言清庙茅屋其屋必用茅也但用茅覆屋更无他文明堂位曰山节藻梲复庙重檐刮楹达乡反玷出尊崇玷康圭疏屛天子之庙饰也其饰备物尽文不应以茅为覆得有茅者杜云以茅饰屋者俭也以茅饰之而已非谓多用其茅总为覆盖犹童子垂髪及蔽膝之属示其存古耳白虎通曰王者所以立宗庙何缘生以事死敬亡若存故以宗庙而事之此孝子之心也宗者尊也庙者貌也象先祖之尊貌然则象尊之貌享祭之所严其舍宇简其出入其处肃然清静故称清庙清庙者宗庙之大称诗颂清庙祀文王之歌故郑玄以文王解之言天德清明文王象焉故称清庙此则广指诸庙非独文王故以清静解之
【十】大路赐车总名越席示俭
路训大也君之所在以大为号门曰路门寝曰路寝车曰路车故人君之车通以路为名也周礼巾车掌王之五路郑玄云王在焉曰路彼解天子之车故云王在耳其实诸侯之车亦称为路大路路之最大者巾车五路玉路为大故杜以玉路为大路巾车云玉路锡樊缨十有再就建大常十有二斿以祀故云祀天车也越席结蒲为席置玉路之中以茵藉示其俭也经传言大路者多矣注者皆观文为说尚书顾命陈列器物有大辂缀辂先辂次辂孔安国以为玉金象以饰车以其徧陈诸路故以周礼次之僖二十八年王赐晋文公以大辂之服定四年祝鮀言先王分鲁卫晋以大路注皆以为金路以周礼金路同姓以封玉路不可以赐故知皆金路也襄十九年王赐郑子蟜以大路二十四年王赐叔孙豹以大路二注皆云大路天子所赐车之总名以周礼孤乘夏篆卿乘夏缦释例以所赐穆叔子蟜当是革木二路故杜以大路为赐车之总名服?云大路木路杜不然者以大路越席犹如清庙茅屋清庙之华以茅饰屋示俭玉路之美以越席示质若大路是木则与越席各为一物岂清庙与茅屋又为别乎故杜以大路为玉路於玉路而施越席是方可以示俭故沈氏云玉路虽文亦以越席示俭而刘君横生异义以大路为木路妄规杜氏非也
【十一】大羮不致粢食不凿
释草云粢稷舍人曰粢一名稷稷粟也郭璞云今江东人呼粟为粢士虞记云明齐郑云今文曰明粢粢稷也然则粢是稷之别名但稷是诸谷之长粢亦诸谷总名周礼小宗伯辨六粢之名物郑玄云六粢谓黍稷稻粱麦?是诸谷皆名粢也祭祀用谷黍稷为多故云黍稷曰粢饭谓之食传云粢食不凿谓以黍稷为饭不使细也九章算术粟率五十凿二十四言粟五斗为米二斗四升是则米之精凿仪礼士虞特牲皆设大羮湆所以敬尸
【十二】华虫以上言作会宗彛以下言絺绣
注衮画至持簿正义曰画衣谓画龙於衣祭服玄衣纁裳诗称玄衮是玄衣而画以衮龙衮之言卷也谓龙首卷然玉藻曰龙卷以祭知谓龙首卷也尚书益稷云帝曰予欲观古人之象日月星辰山龙华虫作会宗彞藻火粉米黼黻絺绣言观古人之象谓观衣服所象日月以至黼黻十二物皆衣服之所有也华虫以上言作会宗彞以下言絺绣则二者虽在於服而施之不同冬官考工记画与绣布采异次知在衣则画之在裳则刺之故郑玄礼注及诗笺皆云衣缋而裳绣以此知衮是画文故云衮画衣也衮衣以下章数郑玄注司服云有虞氏十二章自日月而下至周而日月星辰画於旗又登龙於山登火於宗彝冕服自九章而下如郑此言九章者龙一山二华虫三火四宗彞五在衣藻六粉米七黼八黻九在裳鷩冕者去龙去山自华虫而下七章华虫一火二宗彝三在衣余四章在裳毳冕者去华虫去火五章自宗彝而下宗彝一藻二粉米三在衣余二章在裳希冕者去宗彝去藻三章自粉米而下粉米一在衣余二章在裳玄冕者其衣无画裳上刺黻而已杜昭二十五年数九文不取宗彞则与郑异也冠者首服之大名冕者冠中之别号故云冕冠也世本云黄帝作冕宋仲子云冕冠之有旒者礼文残阙形制难详周礼弁师掌王之五冕皆玄冕朱里止言玄朱而已不言所用之物论语云麻冕礼也盖以木为干而用布衣之上玄下朱取天地之色其长短广狭则经传无文阮谌三礼图汉礼器制度云冕制皆长尺六寸广八寸天子以下皆同沈引董巴舆服志云广七寸长尺二寸应劭汉官仪云广七寸长八寸沈又云广八寸长尺六寸者天子之冕广七寸长尺二寸者诸侯之冕广七寸长八寸者大夫之冕但古礼残阙未知孰是故备载焉司马彪汉书舆服志云孝明帝永平二年初诏有司采周官礼记尚书之文制冕皆前圆後方朱里玄上前垂四寸後垂三寸天子白玉珠十二旒三公诸侯青玉珠七旒卿大夫黑玉珠五旒皆有前无後此则汉法耳古礼郑玄注弁师云天子衮冕以五采缫前後各十二斿斿有五采玉十有二鷩冕前後九斿毳冕前後七斿希冕前後五斿玄冕前後三斿斿皆五采玉十有二上公衮冕三采缫前後九斿斿有三采玉九侯伯鷩冕三采缫前後七斿斿有三采玉七子男毳冕三采缫前後五斿斿有三采玉五孤卿以下皆二采缫二采玉其斿及玉各依命数耳谓之冕者冕俛也以其後高前下有俛俯之形故因名焉盖以在上位者失於骄矜欲令位弥高而志弥下故制此服令贵者下贱也黼韠制同而名异郑玄诗笺云芾大古蔽膝之象也冕服谓之芾其他服谓之韠以韦为之故云黻韦韠也诗云赤芾在股则芾是当股之衣故云以蔽膝也郑玄易纬乾凿度注云古者田渔而食因衣其皮先知蔽前後知蔽後後王易之以布帛而独存其蔽前者重古道而不忘本也是说黻韠之元由也易下系辞曰包牺氏之王天下也作为网罟以佃以渔则田渔而食伏羲时也礼运说上古之时云昔者先王食鸟兽之肉衣其羽皮是田渔而食因衣其皮也又曰後圣有作治其麻丝以为布帛易系词曰黄帝尧舜垂衣裳而天下治然则易之布帛自黄帝始也垂衣裳服布帛初必始於黄帝其存蔽膝之象未知始自何代也礼记明堂位云有虞氏服韍言舜始作韍也尊祭服而异其名耳未必此时始存象也知冕服谓之黻者易云朱绂方来利用享祀知他服谓之韠者案士冠礼士服皮弁玄端皆服韠是他服谓之韠以冕为主非冕谓之他此欲以两服相形故谓黻为韦韠黻之与韠祭服他服之异名耳其体制则同玉藻说玄端服之韠云韠君朱大夫素士爵韦发首言韠句末言韦明皆以韦为之凡韠皆象裳色言君朱大夫素则尊卑之韠直色辨而已无他饰也其黻则有文饰焉明堂位曰有虞氏服黻夏后氏山殷火周龙章郑玄云韍冕之韠也舜始作之以尊祭服禹汤至周增以画文後王弥饰也山取其仁可仰也火取其明也龙取其变化也天子备焉诸侯火而下卿大夫山士韎韦而已是说黻之饰也玉藻曰韠下广二尺上广一尺长三尺其颈五寸肩革带博二寸郑玄云颈五寸亦谓广也颈中央肩两角皆上接革带以繋之肩与革带广同是说韠之制也记传更无黻制皆是韠义明其制与韠同经传作黻或作韍或作芾音义同也徐广车服仪制曰古者黻如今蔽膝战国连兵以韍非兵饰去之汉明帝复制韍天子赤皮蔽膝蔽膝古韍也然则汉世蔽膝犹用赤皮魏晋以来用绦纱为之是其古今异也以其用丝故字或有为绂者天子之笏以玉为之故云珽玉笏也管子云天子执玉笏以朝日是有玉笏之文也礼之有笏者玉藻云凡有指画於君前用笏造受命於君前则书於笏释名曰笏忽也君有命则书其上备忽忘也或曰笏可簿疏物也徐广车服仪制曰古者贵贱皆执笏即今手板也然则笏与簿手板之异名耳蜀志称秦密见太守以簿撃颊则汉魏以来皆执手板故云若今吏之持簿玉藻云笏毕用也因饰焉言贵贱尽皆用笏因饰以示尊卑其上文云笏天子以球玉诸侯以象大夫以鱼须文竹士竹本象可也郑玄云球美玉也文犹饰也大夫士饰竹以为笏不敢与君并用纯物是其尊卑异也大夫与士笏俱用竹大夫以鱼须饰之士以象骨为饰不敢纯用一物所以下人君也用物既殊体制亦异玉藻云天子搢珽方正於天下也诸侯荼前诎後直让於天子也大夫前诎後诎无所不让也郑玄以为谓之珽珽之言珽然无所诎前後皆方正也荼谓舒懦所畏在前也圜杀其首屈於天子也大夫上有天子下有已君故首末皆圜前後皆让是其形制异也其长则诸侯以下与天子又异珽一名大圭周礼典瑞云王晋大圭以朝日是也冬官考工记大圭长三尺天子服之是天子之珽长三尺也玉藻云笏度二尺有六寸短於天子盖诸侯以下度分皆然也
【十三】带谓革带幅若行縢
注带革至复履正义曰下有鞶是绅带知此带为革带玉藻革带博二寸郑云凡佩繋於革带白虎通云男子有鞶革者示有金革之事然则是有革事故用革为带带为佩也昭十二年传云裳下之饰也经传通例皆上衣下裳故云衣下曰裳幅与行縢今古之异名故云若今行縢诗云邪幅在下毛传曰幅偪也所以自偪束郑笺云邪幅如今行縢也偪束其胫自足至膝縢训缄也然则行而缄足故名行縢邪纒束之故名邪幅舄者屦之小别郑玄周礼屦人注云复下曰舄禅下曰屦然则舄之与屦下有禅复为异屦是总名故云舄复履谓其复下也郑玄又云天子诸侯吉事皆舄赤舄者冕服之舄白舄者皮弁之舄黑舄者玄端之舄其士皆着屦纁屦者爵弁之屦白屦者皮弁之屦黑屦者玄端之屦其卿大夫服冕者亦赤舄余服则屦其王后褘衣玄舄?狄青舄阙狄赤舄鞠衣黄屦展衣白屦褖衣黑屦其诸侯夫人及卿大夫之妻合衣狄者皆舄其余皆屦其舄之饰用对方之色赤舄黑饰是也屦之饰用比方白屦黑饰是也
【十四】释衡紞紘綖皆冠冕饰
注衡维至上覆正义曰此四物者皆冠之饰也周礼追师掌王后之首服追衡笄郑司农云衡维持冠者郑玄云祭服有衡垂於副之两旁当耳其下以紞县瑱彼妇人首服有衡则男子首服亦然冠由此以得支立故云维持冠者追者治玉之名王后之衡以玉为之故追师掌焉弁师掌王之五冕弁及冕皆用玉笄则天子之衡亦用玉其诸侯以下衡之所用则未闻紞者县瑱之绳垂於冠之两旁故云冠之垂者鲁语敬姜曰王后亲织玄紞则紞必织线为之若今之绦绳郑玄诗笺云充耳谓所以县瑱者或名为紞织之人君五色臣则三色是是也縧必杂色而鲁语独言玄者以玄是天色故特言之非谓纯玄色也紘缨皆以组为之所以结冠於人首也缨用两组属之於两旁结之於颔下垂其余也紘用一组从下屈而上属之於两旁垂其余紘缨同类以之相形故云紘缨从下而上者弁师掌王之五冕皆玉笄朱紘祭义称诸侯冕而青紘士冠礼称缁布冠青组缨皮弁笄爵弁笄缁组缨郑玄云有笄者屈组为紘垂为饰无笄者缨而结其绦以其有笄者用紘力少故从下而上属之无笄者用缨力多故从上而下结之冕弁皆有笄故用紘缁布冠无笄故用缨也鲁语称公侯夫人织紘綖知紘亦织而为之士冠礼言组缨组紘知天子诸侯之紘亦用组也綖冠上覆者冕以木为干以玄布衣其上谓之綖论语尚书皆云麻冕知其当用布也弁师掌王之五冕皆玄冕知其色用玄也孔安国论语注言绩麻二十升布以为冕即是綖也郑玄玉藻注云綖冕上覆也此云冠上覆者冠冕通名故此注衡及綖皆以冠言之其实悉冕饰也
【十五】此十二物皆有度
此上十二物者皆是明其制度哀伯思及则言无次第也郑玄觐礼注云上公衮无升龙天子有升龙有降龙是衮有度也冕则公自衮以下侯伯自鷩以下是冕有度也黻则诸侯火以下卿大夫山是黻有度也珽则玉象不同长短亦异是珽有度也衮冕鷩冕裳四章毳冕希冕裳二章是裳有度也郑玄屦人注云王吉服舄有三等赤舄为上冕服之舄下有白舄黑舄王后祭服舄有三等玄舄为上褘衣之舄下有青舄赤舄是舄有度也紞则人君五色臣则三色是紞有度也天子朱紘诸侯青紘是紘有度也其带幅衡綖则无以言之传言昭其度也明其尊言各有制度
【十六】礼之言缫皆有玉共文
注藻率至下饰正义曰郑玄觐礼注云缫所以藉玉以韦衣木广袤各如其玉之大小典瑞注云缫有五采文所以荐玉木为中干用韦衣而画之此言以韦为之指木上之韦其实木为干也礼之言缫皆有玉共文大行人谓之缫藉曲礼单称藉故知所以藉玉也大行人云公执桓圭九寸缫藉九寸知大小各如其玉也大行人注云缫藉以五采韦衣板若奠玉则以藉之是由有奠之时须有缫以之藉玉故大小如玉耳典瑞职曰王执镇圭缫藉五采五就以朝日公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇会同于王是王五采公侯伯三采子男二采也凡言五采者皆为玄黄朱白苍三采朱白苍二采朱緑就成也五就为五帀每一帀为一就礼之言藻其文虽多典瑞大行人聘礼觐礼皆单言缫或云缫藉未有言缫率者故服?以藻为画率为刷巾杜以藻率为一物者以拭物之巾无名率者服言礼有刷巾事无所出且哀伯谓之昭数固应礼之大者宁当举拭物之巾与藻藉为类故知藻率正是藻之复名藻得其称为藻藉何以不可名为藻率也玉藻说带之制曰士练带率下辟凡带有率无箴功郑玄云士以下皆禅不合而繂积如今作幧头为之也然则禅而不合缕繂其边谓之为率此以韦衣木盖亦繂积其边故称率也郑司农典瑞注读缫为藻率之藻似亦繂率共为藻也诗曰鞞琫容刀故知鞞鞛佩刀削之饰也少仪云刀授頴削授拊削是刀之类故与刀连言之鞞鞛二名明饰有上下先鞞後鞛故知鞞为上饰鞛为下饰刘君以毛诗传下曰鞞上曰琫而规杜氏但鞞鞛或上或下俱是无正文不可以规杜过也
【十七】释鞶厉贾服杜与郑异
注鞶绅至索帬正义曰易讼卦上九或锡之鞶带知鞶即带也以带束腰垂其余以为饰谓之绅上带为革带故云鞶绅带所以别上带也玉藻说带云大夫大带是一名大带也诗毛传云厉带之垂者故用毛说以为厉大带之垂者也大带之垂者名之为绅而复名为厉者绅是带之名厉是垂之貌诗称垂带而厉是厉为垂貌也玉藻称天子素带朱里终辟诸侯素带不朱里大夫玄革辟垂带皆博四寸士带博二寸再缭四寸缁辟下垂贾服等说鞶厉皆与杜同唯郑玄独异礼记内则注以鞶为小囊读厉如裂繻之裂言鞶囊必裂缯缘之以为饰案礼记称男鞶革女鞶丝鞶是带之别称遂以鞶为带名言其带革带丝耳鞶非囊之号也礼记云妇事舅姑施鞶袠袠是囊之别名今人谓裹书之物为袠言其施带施囊耳其鞶亦非囊也若以鞶为小囊则袠是何器若袠亦是囊则不应带二囊矣以此知鞶即是绅带为得其实游是旐之垂者斾之别名九旗虽各有名而旌旗为之总号故云旌旗之游也案巾车王建大常十有二游又大行人云上公九斿侯伯七斿子男五斿其孤卿建?大夫士建物其斿各如其命数其鸟旟则七斿熊旗则六斿龟旐则四斿故考工记云鸟旟七斿以象鹑火熊旗六斿以象伐龟旐四斿以象营室是也郑司农巾车注云礼家说曰缨当胸以削革为之郑玄云缨今马鞅是缨在马膺前也服?云缨如索帬今乘舆大驾有之然则汉魏以来大驾之马膺有索帬是缨之遗象故云如索帬也案巾车玉路樊缨十有再就郑玄注云樊及缨皆以五采罽饰之金路樊缨九就象路樊缨七就革路绦缨五就郑玄云其樊及缨以绦丝饰之木路翦樊鹄缨郑玄云以浅黑饰韦为樊鹄色饰韦为缨不言就数饰与革路同
【十八】锡铃无异说惟鸾和多说
注锡在至鸣声正义曰郑玄巾车注云锡马面当卢刻金为之所谓镂锡也诗笺云眉上曰锡刻金饰之令当卢也然则锡在眉上故云在马额也诗称輶车鸾镳知鸾在镳也镳在马口两旁衡在服马颈上鸾和亦铃也以处异故异名耳尔雅释天说旌旗有铃曰旗李廵曰以铃置旐端是铃在旗也锡在马额铃在旗先儒更无异说其鸾和所在则旧说不同毛诗传曰在轼曰和在镳曰鸾韩诗内传曰鸾在衡和在轼前郑玄经解注取韩诗为说秦诗笺云置鸾於镳异於乘车也其意言乘车之鸾在衡田车之鸾在镳及商颂烈祖之笺又云鸾在镳是疑不能定故两从之也案考工记轮崇车广衡长参如一则衡之所容唯两服马耳诗辞每言八鸾当谓马有二鸾鸾若在衡唯两马安得置八鸾乎以此知鸾必在镳鸾既在镳则和当在衡经传不言和数未知和有几也四者皆以金为之故动则皆有鸣声也
【十九】旗旗不画星辰统大常而言
春官神士掌三辰之法郑玄亦以为日月星也谓之辰辰时也日以照昼月以照夜星则运行於天昏明递帀而正所以示民早晚民得取为时节故三者皆为辰也三辰是天之光明照临天下故画於旌旗象天之明也九旗之物唯日月为常不言画星者盖大常之上又画星也穆天子传称天子葬盛姬建日月七星盖画北斗七星也案司常交龙为旗熊虎为旗不画三辰而云三辰旗旗者旗旗是九旗之总名可以统大常故举而为言也
【二十】武王迁九鼎有营洛意
注九鼎至郏鄏正义曰据宣三年传知九鼎是殷家所受夏九鼎也战国策称齐救周求九鼎顔率谓齐王曰昔周伐殷而取九鼎一鼎九万人挽之九鼎八十一万人挽之挽鼎人数或是虚言要知其鼎有九故称九鼎也知武王迁九鼎於洛邑欲以为都者鼎者帝王所重相传以为宝器戎衣大定之日自可迁置西周乃徙九鼎处於洛邑故知本意欲以为都又以尚书洛诰说周公营洛邑则知武王但有迁意周公乃卒营之地理志云河南县故郏鄏地也武王迁九鼎焉周公致太平营以为都是为王城至平王居之言即今河南城者晋时犹以为河南县成王定鼎宣三年传文
【二十一】楚僭号蔡郑惧而会谋
地理志云南郡江陵县故楚郢都楚文王自丹阳徙此世本云楚鬻熊居丹阳武王徙郢宋仲子云丹阳在南郡枝江县今南郡江陵县北有郢城史记称文王徙都於郢地理志依史记为说此时当楚武王也谱云楚芊姓颛顼之後其鬻熊事周文王早卒成王封其曾孙熊绎於楚以子男之田居丹阳今南郡枝江是也熊达始称武王武王十九年鲁隐公之元年也武王居郢今江陵是也昭王徙都惠王八年获麟之岁也惠王二十一年春秋之传终矣惠王五十七年卒自惠王以下十一世二百九年而秦灭之楚世家称武王使随人请王室尊吾号王弗听还报楚楚王怒乃自立为楚武王是楚武王始僭号称王也刘炫云号为武武非諡也
【二十二】公出必告庙反必告至
凡公行者或朝或会或盟或伐皆是也孝子之事亲也出必告反必面事死如事生故出必告庙反必告至不言告祢庙而言告宗庙者诸庙皆告非独祢也礼记曾子问曰诸侯适天子必告於祖奠於祢命祝史告於宗庙诸侯相见必告於祢命祝史告於五庙反必亲告於祖祢乃命祝史告至於前所告者由此而言诸侯朝天子则亲告祖祢祝史告余庙朝邻国则亲告祢祝史告余庙其路远者亦亲告祖故於其反也言告於祖祢明出时亦告祖也
【二十三】告庙必以币朝会盟伐同
曾子问曰凡告用制币反亦如之则出入皆以币告也但出则告而遂行反则告讫又饮至故行言告庙反言饮至以见至有饮而行无饮也饮至者嘉其行至故因在庙中饮酒为乐也襄十三年传曰公至自晋孟献子书劳於庙礼也书劳策勲其事一也舍爵乃策勲策勲当在庙知饮至亦在庙也彼公至自晋朝还告庙也此公至自唐盟还告庙也十六年公至自伐郑传曰以饮至之礼伐还告庙也三者传皆言礼知朝会盟伐告庙礼同传所以反覆凡例也朝还告至而献子书劳则策勲者非唯讨伐之勲虽常事有以安国宁民或亦书功於庙也公行告至必以嘉会昭告祖祢有功则舍爵策勲无功则告事而已无不告也反行必告而春秋公行一百七十六书至者唯八十二耳其余不书者释例曰凡公之行不书至者九十有四皆不告庙也
【二十四】荣辱死徙皆有告庙
若事实可耻而不以为耻反行告庙则史亦书之宣五年传曰公如齐高固使齐侯止公请叔姬焉夏公至自齐书过也释例曰执止之辱厌尊毁列所以累其先君忝其社稷固当克躬罪已不以嘉礼同终宣公如齐既已见止连昏於邻国之臣而行饮至之礼故传曰书过也是不应告而告故书之以示过也释例又曰桓公之丧至自齐此则死还告庙而书至者也庄公违礼如齐观社用饮至之礼此则失礼之书至者也宣公黑壤之会以赂免讳不书盟而复书至亦讳不以见止告庙也襄公至自晋此则荣还而书至者也昭公至自齐居于郓此则宜告而书至者也
【二十五】舍爵即书勲劳于策
注爵饮至功也正义曰韩诗说一升曰爵爵尽也足也二升曰觚觚寡也饮当寡少三升曰觯觯适也饮当自适四升曰角角触也饮不自适触罪过也五升曰散散讪也饮不自节为人谤讪也总名曰爵其实曰觞觞饷也然则饮酒之器其名有五而总称为爵案燕礼爵用觚觯此饮至之爵不过用觚觯而已为人君者赏不踰月欲民速覩为善之利故舍爵即书劳於策言速纪有功也
【二十六】师服假名以规谏而何休难左
太子与桓叔虽并因战为名而所附意异仇取於战相仇怨成师取能成师衆缘名求义则太子多怨仇而成师有徒衆穆侯本立此名未必先生此意但宠爱少子於时已着师服知桓叔将盛故推出此理因解其名以为讽谏欲使之强干弱枝耳人臣规谏若无端绪冯何致言以申已志非谓人之立名必将有验而何休谓左氏後有兴亡由立名善恶引后稷名弃为膏肓以难左氏非也
【二十七】卿置侧室选用宗之庶者
注侧室至一官正义曰礼记文王世子云公若有出疆之政庶子守公宫正室守大庙郑玄云正室适子也正室是适子故知侧室是衆子言其在适子之旁侧也文十二年传曰赵有侧室曰穿是卿得立此官也卿之家臣其数多矣独言立此一官者其余诸官事连於国临事选用异姓皆得为之其侧室一官必用同族是卿廕所及唯知宗事故特言之案世族谱赵穿是夙之庶孙於赵盾为从父昆弟而为盾侧室然选其宗之庶者而为之未必立卿之亲弟
【二十八】大夫身是适子为小宗故次为贰宗
注适子至辅贰正义曰礼有大宗小宗天子诸侯之庶子谓之别子及异姓受族为後世之始祖者世适承嗣百世不迁谓之大宗为父後者谓诸弟宗之五世则迁谓之小宗五世迁者谓高祖以下丧服未絶其继高祖之适则缌服之内共宗之其继曾祖之适则小功之内共宗之继祖继祢所宗及亦然故郑玄丧服小记注云小宗有四或继高祖或继曾祖或继祖或继祢皆至五世则迁以缌服既穷不相宗敬故疏即递迁也礼记大传曰有百世不迁之宗有五世则迁之宗百世不迁者别子之後也宗其继别子之所自出者百世不迁者也宗其继高祖者五世则迁者也是言大宗小宗之别也大夫身是适子为小宗故其次者为贰宗以相辅助为副贰亦立之为此官也杜知非大宗而云小宗者以其大夫不必皆是大宗据为小宗者多故杜言之也若大夫身为大宗亦止得立贰宗官耳礼记据公族为说故言别子为祖主说诸侯庶子耳其实异姓受族亦为始祖其继者亦是大宗但记文不及之耳沈云适子为小宗谓是大夫之身为小宗次者为贰宗谓大夫庶弟贰宗与侧室为例皆是官名与五宗别
【二十九】晋去洛邑近八百里故云甸侯
注诸侯至服者正义曰周公斥大九州广土万里制为九服邦畿方千里其外每五百里谓之一服侯甸男采卫要六服为中国夷镇蕃三服为夷狄大司马谓之九畿言其有期限也大行人谓之九服言其服事王也如其数计甸服内畔尚去京师千里晋距王城不容此数而得在甸服者周礼设法耳土地之形不可方平如图未必每服皆如其数也地理志云初雒邑与宗周通封畿东西长南北短短长相覆为千里是王畿不正方也志又云东都方六百里半之为三百里外有侯服五百里为八百里计晋都在大原去洛邑近八百里也畿既不方服必差改故晋在甸服也
【三十】书宋灾故尤之书成宋乱非讥
襄三十年诸侯之卿会于澶渊谋归宋财既而无归书曰宋灾故尤之也此书成宋乱知非讥受赂尤四国者澶渊之会贬卿称人是尤之文此则具序君爵辞无贬责非尤过之状知为讳故而本其会意从其平文也文十七年晋会诸侯于扈欲以平宋之乱既而不讨受赂而还其事与此正同而经书诸侯会于扈传曰书曰诸侯无功也此亦无功不言诸侯会于稷而历序诸国者扈之会晋为伯会诸侯以讨乱乃受赂而还犹如僖十四年诸侯城缘陵齐桓为伯城而不终故贬称诸侯此则齐陈郑自相平乱故不加贬文知不为公讳不贬诸侯者以狄泉之讳唯没公文其余皆贬此若必讳唯须没公而已何须不贬诸国
【三十一】言靖侯之孙栾宾传之示贵宠
惠之二十四年晋始乱故封桓叔于曲沃注惠鲁惠公也晋文侯卒子昭侯元年危不自安封成师为曲沃伯靖侯之孙栾宾傅之注靖侯桓叔之高祖父言得贵宠公孙为传相正义曰案晋世家靖侯生僖侯僖侯生献侯献侯生穆侯穆侯生桓叔靖侯是桓叔之高祖也史传称祖皆云祖父故谓高祖为高祖父非高祖之父也特云靖侯之孙则知传意言其得贵宠公孙为傅相也此人之後遂为栾氏盖其父字栾
春秋左传要义卷六
<经部,春秋类,春秋左传要义>

[book_title]卷七
钦定四库全书
春秋左传要义卷七
宋　魏了翁　撰
桓公三年至六年
【一】桓於春不书王言十四失不班历
三年注经之至嬴县正义曰桓公元年二年十年十八年凡四年於春有王九年春无王无月其余十三年虽春有月悉皆无王糓梁传曰桓无王其曰王何也谨始也桓弟弑兄臣弑君天子不能定诸侯不能救百姓不能去以爲无王之道遂可以至焉尔元年有王所以治桓也二年有王正与夷之卒也十年有王正终生之卒也十八年书王范甯注云此年书王以王法终治桓之事先儒多用糓梁之说贾逵云不书王弑君易祊田成宋乱无王也元年治桓二年治督十年正曹伯十八年终始治桓杜以正是王正历从王出故以爲王者班历史乃书王明此历天王之所班也其或废法违常失不班历则诸侯之史不得书王言此十三年无王皆王不班历故也
【二】刘炫规杜周不班历鲁不改历自矛楯
刘炫规过云天王失不班历经不书王乃是国之大事何得传无异文又昭二十二年以後王室有子朝之乱经皆书王岂是王室犹能班历又襄二十七年再失闰杜云鲁之司历顿置两闰又哀十三年十二月螽杜云季孙虽闻仲尼之言而不正历如杜所注历既天王所班鲁人何得擅改又子朝奔楚其年王室方定王位犹且未定诸侯不知所奉复有何人尚能班历昭二十三年秋乃书天王居於狄泉则其春未有王矣时未有王历无所出何故其年亦书王也若春秋之历必是天王所班则周之错失不关於鲁鲁人虽或知之无由辄得改正襄二十七年传称司历过再失闰者是周司历也鲁司历也而杜释例云鲁之司历始觉其谬顿置两闰以应天正若历爲王班当一论王命宁敢专置闰月改易?年哀十二年十二月螽仲尼曰火犹西流司历过也杜於释例又云季孙虽闻此言犹不即改明年复螽於是始悟十四年春乃置闰欲以补正时历既言历爲王班又称鲁人辄改改之不惮於王亦复何须王历杜之此言自相矛楯以此立说难得而通又案春秋经之阙文甚多其事非一亦如夫人有氏无姜有姜无氏及大雨霖廧咎如溃之类也此无王者正是阙文耳今删定知此不书王非是经之阙文必以爲失不班历者杜之所据虽无明文若必阙文止应一事两事而已不应一公之内十四年并阙王字杜以周礼有颁告朔於邦国都鄙以有成文故爲此说但齐桓晋文以前翼戴天子王室虽微犹能班历至灵王景王以後王室卑微历或诸侯所爲亦遥禀天子正朔所以有子朝之乱经仍称王不责所不得也犹如大夫之疾卒公疾在外虽不与小歛亦同书日之限然则司历之过鲁史所改据此而言有何可责刘君不寻此旨横生异同以规杜过恐非其义也
【三】闇虚当月月必灭光
食既者谓日光尽也故云既尽也月体无光得日照而生光半照即爲弦全照乃成望望爲日光所照反得夺月光者历家之说当日之冲有大如日者谓之闇虚闇虚当月则月必灭光故爲月食张衡灵宪曰当日之冲光常不合是谓闇虚在星则星微遇月则月食是言日夺月光故月食也若是日夺月光则应每望常食而望亦有不食者由其道度异也
【四】日月一百七十余日一交有正不正
日月异道有时而交交则相犯故日月递食交在望前朔则日食望则月食交在望後望则月食後月朔则日食交正在朔则日食既前後望不食交正在望则月食既前後朔不食大率一百七十三日冇余而道始一交非交则不相侵犯故朔望不常有食也道不正交则日斜照月故月光更盛道若正交则日冲当月故月光即灭譬如火斜照水日斜照镜则水镜之光旁照他物若使镜正当日水正当火则水镜之光不能有照日之夺月亦犹是也日月同会道度相交月揜日光故日食日夺月光故月食言月食是日光所冲日食是月体所映故日食常在朔月食常在望也
【五】月在日南日北故食有上下
食有上下者行有高下谓月在日南从南入食南下北高则食起於下月在日北从北入食则食发於高是其行有高下故食不同也故异义云月高则其食亏於上月下其食亏於下也日月之体大小正同相揜密者二体相近正映其形故光得溢出而中食也相揜疏者二体相远月近而日远自人望之则月之所映者广故日光不复能见而日食既也日食者实是月映之也但日之所在月体不见圣人不言月来食日而云有物食之以自食爲文阙於所不见也
【六】天子不亲逆女诸侯有故得使卿
注礼君至卿逆正义曰天子尊无与敌不自亲逆使卿逆而上公临之诸侯则亲逆有故得使卿八年祭公逆王后於纪传曰礼也是当使人天子不亲逆也襄十五年传曰官师从单靖公逆王后於齐卿不行非礼也是知天子之礼当使卿逆而上公临之也礼记哀公问曰冕而亲迎不已重乎孔子对曰合二姓之好以继先圣之後以爲天地宗庙社稷之主君何谓已重乎此对哀公指言鲁事是诸侯正礼当亲逆也庄二十四年公如齐逆女丘明不爲之传以其得礼故也文四年逆妇姜於齐传曰卿不行非礼也以卿不行爲非礼知君有故得使卿逆也
【七】桓恶而有年异之
宣十六年书大有年糓梁传曰五谷皆熟爲有年五谷大熟爲大有年杜取谷梁爲说其义亦当然也周礼疾医以五谷养病郑玄云五谷麻黍稷麦豆即月令五时所食谷也贾云桓恶而有年丰异之也言有非其所宜有案昭元年传曰国无道而年谷和熟天赞之也是言岁丰爲佐助之非妖异之物也君行既恶泽不下流遇有丰年辄以爲异是则无道之世唯宜有大饥不宜有丰年非上天佑民之本意也
【八】两服爲主以渐参之故爲骖驷
注骖騑马正义曰说文云騑骖旁马是騑骖爲一也初驾马者以二马夹辕而已又驾一马与两服爲参故谓之骖又驾一马乃谓之驷故说文云骖驾三马也驷一乘也两服爲主以渐参之两旁二马遂名爲骖故緫举一乘则谓之驷指其騑马则谓之骖诗称两骖如舞二马皆称骖礼记称说骖以赙之一马亦称骖是本其初参遂以爲名也骖马在衡外挽靷每絓於木由颈不当衡故也名騑者以驷马冇騑騑之容故少仪云騑騑翼翼是也
【九】翬遂逆女传文各言其一
公子遂逆女传言尊君命是奉时君之命也此言修先君之好是称先君爲辞也翬遂俱是逆女传文各言其一是互举其义昏礼纳采辞曰某有先人之礼使某也请纳采其纳徵辞曰某有先人之礼使某也请纳徵是男家辞也主人醴宾辞曰子爲事故至於某之室某有先人之礼请醴从者是女家辞也彼士礼也故称先人若诸侯则称先君
【十】凡公嫁女卿大夫送之
凡公至送之正义曰昏以相敌爲耦先以敌国爲文然後於大国小国辨其所异姊妹於敌国犹上卿送之於大国则上卿必矣且姊妹礼於先君不以所嫁轻重虽则小国亦使上卿送也於小国则上大夫送之文承公子送之下谓送公子非送姊妹也周礼班官唯有中大夫无上大夫也
【十一】三卿五大夫五人中又分上下
礼记王制曰诸侯之上大夫卿郑玄云上大夫曰卿则上大夫即卿也又无上大夫矣而此云上大夫者诸侯之制三卿五大夫五人之中又复分爲上下成三年传曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫是分大夫爲上下也
【十二】芮伯万出居魏释芮魏本末
地理志云冯翊临晋县芮卿故芮国也河东郡河北县诗魏国也世本芮魏皆姬姓尚书顾命成王将崩有芮伯爲卿士名諡不见魏之初封不知何人闵元年晋献公灭魏芮则不知谁灭之
【十三】虽周正建子言时皆据夏正
周之春正月建子即是夏之仲冬也周礼大司马中冬敎大阅遂以狩田是田狩从夏时也释例曰三王异正朔而夏数爲得天虽在周代於言时举事皆据夏正故公以春狩而传曰书时礼也
【十四】诸国各有狩地非常故书
哀十四年传曰西狩於大野经不书大野明其得常地故不书耳由此而言则狩於禚蒐於红及此蒲昌间皆非常地故书地也田狩之地须有常者古者民多地狭唯在山泽之间乃有不殖之地故天子诸侯必於其封内择隙地而爲之僖三十三年传曰郑之有原圃犹秦之有具囿也是其诸国各有常狩之处违其常处则犯害居民故书地以讥之
【十五】宰渠伯纠摄父职以出聘故讥
注宰官至放此正义曰周礼天官有大宰小宰宰夫知宰是官也传言父在故名知伯纠是名自然渠爲氏矣周礼大宰卿小宰中大夫宰夫下大夫未知伯纠是何宰也贬之乃书名则於法当书字但中下大夫例皆书字则此宰高下犹未可量故注直言王官之宰不指小宰宰夫愼疑故也诗称济济多士书戒无旷庶官爲政有三择人爲急王官之宰当以才授位今其父居官而使子摄职是王者轻侮爵位遭人则可故书名以讥之纠之出聘事由於王而贬纠者王不应授纠纠不应受使二者俱有其过贬纠亦所以责王如宰咺之比也
【十六】州公虞公皆以小国称
州公如曹正义曰周礼公之地封疆方五百里侯四百里伯三百里子二百里男一百里隐五年公羊传曰天子三公称公王者之後称公其余大国称侯小国称伯子男然则三公之外爵称公者唯二王之後杞与宋耳此州公及僖五年晋人执虞公并是小国而得称公者郑玄王制注以爲殷地三等百里七十里五十里武王克殷虽制五等之爵而因殷三等之地及周公制礼大国五百里小国百里所因殷之诸侯亦以功黜陟之其不满者皆益之地爲百里焉是以周世有爵尊而国小爵卑而国大者言爵尊国小盖指此州公虞公也案虞是克啇始封非爲殷之余国郑玄之言不可通於此矣杜之所解亦无明言唯世族谱云虞姬姓武王克商封虞仲之庶孙以爲虞仲之後处中国爲西吴後世谓之虞公服?云春秋前以黜陟之法进爵爲公未知孰是或者尝爲三公之官若虢公之属故称公也以其无文故备言之刘炫难服云周法二王之後乃得称公虽复周公大公之勲齐桓晋文之霸位止通侯未升上等州有何功得迁公爵若其爵得称公土亦应广安得爵爲上公地仍小国若地被兼黜爵亦宜减安得地既削小爵尚尊崇此则理之不通也
【十七】始贰於虢至是全夺郑伯政
隐三年传称王贰於虢谓欲分政於虢不复专任郑伯也及平王崩周人将畀虢公政即周郑交恶未得与之八年传曰虢公忌父始作卿士於周於是始与之政共郑伯分王政矣九年传曰郑伯爲王左卿士然则虢公爲右卿士与郑伯夹辅王也此年王夺郑伯政全夺与虢不使郑伯复知王政郑伯积恨不复朝王
【十八】田穰苴司马法
史记称齐景公之时有田穰苴善用兵景公尊之位爲大司马六国时齐威王用兵行威大放穰苴之法乃使大夫追论古者司马兵法而附穰苴其中凡一百五十篇号曰司马法
【十九】注以旝爲旃或谓以大木发石
贾逵以旝爲发石一曰飞石引范蠡兵法作飞石之事以证之说文亦云建大木置石其上发以机以磓敌与贾同也案范蠡兵法虽有飞石之事不言名爲旝也发石非旌旗之比说文载之?部而以飞石解之爲不类矣且三军之衆人多路远发石之动何以可见而使二拒准之爲击鼔候也注以旃说爲长故从之
【二十】祭仲是名公羊以爲字因善其行权
隐元年传称祭仲上云祭仲足此云祭足十一年传云祭封人仲足此人虽名字互见而不知孰字孰名公羊以仲爲字左氏先儒亦以爲字但春秋之例诸侯之卿嘉之乃书字十一年经书祭仲而事无可嘉注意以仲爲名故云名仲字仲足释例曰伯仲叔季固人字之常然古今亦有以爲名者而公羊守株专谓祭氏以仲爲字既谓之字无辞以善之因托以行权人臣而善其行权逐君是乱人伦坏大教也说左氏者知其不可更云郑人嘉之以字告故书字此爲因有告命之例欲以苟免未是春秋之实也宰渠伯纠萧叔大心皆以伯叔爲名则仲亦名也
【二十一】仍叔之子以童子将命而久留
注仍叔至末秋正义曰此子来聘传虽不言聘意盖爲将伐郑而遣告鲁也经在伐郑之上传在伐郑之下明其必有深意故注者原之以爲童子将命无速反之心久留在鲁故经书夏聘传释之於末秋讥其夏至而秋末反也
【二十二】鲁不祭地而注緫言天地之祭
注言凡至南郊正义曰下三句谓雩尝烝也雩是祭天尝烝祭宗庙此无祭地而言祭地者因天连言地耳周礼天神曰祀地只曰祭人鬼曰享对则别爲三名散则緫爲一号礼诸侯不得祭天鲁以周公之故得郊祀上帝故雩亦祀帝书传皆不言鲁得祭地盖不祭地也鲁不祭地而注言天地者以发凡言例虽因鲁史经文然凡之所论緫包天地及诸国
【二十三】传有啓蛰之文故注引汉初气名
夏小正曰正月啓蛰其传曰始发蛰也故汉氏之始以啓蛰爲正月中雨水爲二月节及太初以後更改气名以雨水爲正月中惊蛰爲二月节以迄於今踵而不改今历正月雨水中四月小满中八月秋分中十月小雪中注皆以此四句爲建寅建巳建酉建亥之月则啓蛰当雨水龙见当小满始杀当秋分闭蛰当小雪晋世之历亦以雨水爲正月中而释例云历法正月节立春啓蛰爲中气者因传有啓蛰之文故远取汉初气名欲令传与历合其余三者不可强同其名虽则不同其法理亦不异故释例云案历法有啓蛰惊蛰而无龙见始杀闭蛰此古人所名不同然其法推不得有异传曰火伏而後蛰者毕此谓十月始蛰也至十一月则遂闭之犹二月之惊蛰既啓之後遂惊而後出始蛰之後又自闭塞也是言啓蛰爲正月中闭蛰爲十月中也
【二十四】凡候天时不以月惟周礼以月
释例曰凡十二月而节气有二十四气通三百六十六日分爲四时间之以闰月故节未必恒在其月初而中气亦不得恒在其月之半是以传举天宿气节爲文而不以月爲正也土功作者不必月日故亦言龙见而毕务戒事也火见而致用水昬正而栽日至而毕此其大准也是言凡候天时皆不以月爲其节有参差故也若周礼不举天象故以月爲正大司马职曰中夏献禽以享礿中冬献禽以享烝言四时之祭不得後仲月非谓孟月不得祭也释例曰周礼祭宗庙以四仲盖言其下限也下限至於仲月则上限起於孟月烝起建亥之月则尝起建申之月此言始杀而尝谓建酉之月亦是下限也若仲是下限则周之正月得爲烝祭春秋之例得常不书而八年书正月烝者释例曰经书正月烝得仲月之时也其夏五月复烝此爲过烝若但书夏五月烝则唯可知其非时故先发正月之烝而继书五月烝以示非时并明再烝渎也然仲月虽不过时而月节有前有郤若使节前月郤即爲非礼
【二十五】鲁郊以啓蛰记言周之孟春不可信
如此传注必是建寅之月方始郊天周之孟春未得郊也礼记明堂位曰鲁君孟春乘大辂载弧韣以祀帝於郊季夏六月以禘礼祀周公於大庙季夏周之六月即孟春周之正月矣又杂记云孟献子曰正月日至可以有事於上帝七月日至可以有事於祖七月而禘献子爲之如彼记文则鲁郊以周之孟春而传言啓蛰而郊者礼记後人所録其言或中或否未必所言皆是正礼襄七年传孟献子曰啓蛰而郊礼记左传俱称献子而记言日至传言啓蛰一人两说必有谬者若七月而禘献子爲之时应有七月禘矣烝尝过则书禘过亦应书何以献子之时不书七月禘也是知献子本无此言不得云礼记是而左传非也明堂位言正月郊盖春秋之末鲁稍僭侈见天子冬至祭天便以正月祀帝记者不察其本遂谓正月爲常明堂位後世之书其末章云鲁君臣未尝相弑也礼乐刑法政俗未尝相变也春秋之世三君见弑髽而吊士有诔俗变多矣尚云无之此言既诬则郊亦难信以此知记言孟春非正礼也
【二十六】此祀天南郊与郑玄六天说异
【二十七】杜遵王说刘炫谓冬夏祭配不同
郑玄注书多用?纬言天神有六地只有二天有天皇大帝又有五方之帝地有崐崘之山神又有神州之神大司乐冬至祭於圜丘者祭天皇大帝北辰之星也月令四时迎气於四郊所祭者祭五德之帝太微宫中五帝坐星也春秋纬文耀鈎云太微宫中有五帝坐星苍帝其名曰灵威仰赤帝曰赤熛怒黄帝曰含枢纽白帝曰白招拒黑帝曰汁光纪五德之帝谓此也其夏正郊天祭其所感之帝焉周人木德祭灵威仰也鲁无冬至之祭唯祭灵威仰耳唯郑玄立此爲义而先儒悉不然故王肃作圣证论引羣书以证之言郊则圜丘圜丘即郊天体唯一安得有六天也晋武帝王肃之外孙也泰始之初定南北郊祭一地一天用王肃之义杜君身处晋朝共遵王说集解释例都不言有二天然则杜意天子冬至所祭鲁人啓蛰而郊犹是一天但异时祭耳此注直云祀天南郊不言灵威仰明与郑异也刘炫云夏正郊天后稷配也冬至祭天圜丘以帝喾配也
【二十八】鲁得雩上帝称大
传直言雩而经书大雩者贾逵云言大别山川之雩盖以诸侯雩山川鲁得雩上帝故称大月令云大雩帝用盛乐是雩帝称大雩也
【二十九】郑玄四月正雩颍氏龙见即五月
龙见而雩定在建已之月而月令记於仲夏章者郑玄云雩之正当以四月凡周之秋五月之中而旱亦修雩祀而求雨因着正雩於此月失之矣杜君以爲月令秦法非是周典颍氏子严以龙见即是五月释例曰月令之书出自吕不韦其意欲爲秦制非古典也颍氏因之以爲龙见五月五月之时龙星已过於见此爲强牵天宿以附会不韦之月令非所以据而据既以不安且又自违左氏传称秋大雩书不时此秋即颍氏之五月而忘其不时之文而欲以雩祭是言月令不得与传合也郑玄礼注云雩之言吁也言吁嗟哭泣以求雨也郊雩俱是祈祷何独雩爲吁嗟旱而修雩言吁嗟可矣四月常雩於时未旱何当言吁嗟也贾服以雩爲远故杜从之
【三十】始杀而尝实起建申月而云酉
注建酉至宗庙正义曰尝者荐於宗庙以尝新爲名知必待嘉谷熟乃爲之也诗称八月其获获刈嘉谷在於八月知始杀爲建酉之月隂气始杀也释例引诗蒹葭苍苍白露爲霜以证始杀百草也月令孟秋白露降季秋霜始降然则七月有白露八月白露结九月乃成霜时寒有渐?事稍成八月嘉谷熟所荐之物备故以建酉之月荐尝於宗庙案月令孟秋农乃登谷天子尝新先荐寝庙则似七月谷熟矣七月当尝祭而云建酉之月乃尝祭者以上下准之始杀尝祭实起於建申之月今
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>