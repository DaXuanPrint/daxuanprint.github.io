<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,春秋左传谳卷一,春秋左传谳卷二,春秋左传谳卷三,春秋左传谳卷四,春秋左传谳卷五,春秋左传谳卷六,春秋左传谳卷七,春秋左传谳卷八,春秋左传谳卷九,春秋左传谳卷十,春秋公羊传谳卷一,春秋公羊传谳卷二,春秋公羊传谳卷三,春秋公羊传谳卷四,春秋公羊传谳卷五,春秋公羊传谳卷六,春秋谷梁传谳卷一,春秋谷梁传谳卷二,春秋谷梁传谳卷三,春秋谷梁传谳卷四,春秋谷梁传谳卷五,春秋谷梁传谳卷六,春秋三传谳全文在线阅读,春秋三传谳全文在线下载,大玄古籍书库">
<meta name="description" content="二十二卷。宋叶梦得撰。知唐啖助、赵匡及宋孙复一反汉晋以来尊经重传之传统，提倡弃传求经，直于经寻求《春秋》大义，此风影响了整个宋代经学。叶氏亦受其影响，故此书摘抉三传是非，主于信经不信传，于《公羊》、《穀梁》多所驳诘。又认为《左传》作者不是孔子学生，乃战国时人，对《左传》亦多所批评。如认为诸侯世相朝为衰世之事，宰孔劝晋献公及鲁穆姜悔过之言皆是附会，批评十二次分十二国之谬，认为夹谷之会孔子沮齐景公事出于假托，堕郈、堕费不是孔子本意，诸侯出入有恶无恶、诸侯之卒或日或不日不必皆属褒贬，鲁侯之至与不至不可拘泥于成例">
<title>春秋三传谳_叶梦得_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋三传谳</span> <br/>
          作者： <span class="inputVal" id="bkauthor">叶梦得</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]177773</span> <br/>
          说明： <span class="inputVal" id="bkdec">二十二卷。宋叶梦得撰。知唐啖助、赵匡及宋孙复一反汉晋以来尊经重传之传统，提倡弃传求经，直于经寻求《春秋》大义，此风影响了整个宋代经学。叶氏亦受其影响，故此书摘抉三传是非，主于信经不信传，于《公羊》、《穀梁》多所驳诘。又认为《左传》作者不是孔子学生，乃战国时人，对《左传》亦多所批评。如认为诸侯世相朝为衰世之事，宰孔劝晋献公及鲁穆姜悔过之言皆是附会，批评十二次分十二国之谬，认为夹谷之会孔子沮齐景公事出于假托，堕郈、堕费不是孔子本意，诸侯出入有恶无恶、诸侯之卒或日或不日不必皆属褒贬，鲁侯之至与不至不可拘泥于成例等等。其论重训诂、详史实，虽有不当之处，但往往多出精深之论，叶梦得《春秋考序》自言其《春秋传》、《春秋谳》、《春秋考》三书关系：“自《谳》推之，知吾所正为不妄，而后可以观吾《考》；自《考》而推之，知吾所择而不诬，而后可以观吾《传》。”此书最早刻于开禧年间，原为三十卷。其中记《左传》四百四十二条，记《公羊》三百四十条，记《穀梁》四百四十条。元程端学作《春秋辨疑》时曾对此书多加引用，可见尚为完本。明时散佚。今本亦是从《永乐大典》中辑出的，分《左传谳》十卷，《公羊谳》、《穀梁谳》各六卷。但《左传》缺九十条，《公羊》缺六十五条，《穀梁》缺八十四条，已非完帙。此书无刻本传世，现存传抄《永乐大典》本。</span> <br/>
          封面： <span class="inputVal" id="bkimg">Z_4940.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋三传谳
[book_author]叶梦得
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]177773
[book_dec]二十二卷。宋叶梦得撰。知唐啖助、赵匡及宋孙复一反汉晋以来尊经重传之传统，提倡弃传求经，直于经寻求《春秋》大义，此风影响了整个宋代经学。叶氏亦受其影响，故此书摘抉三传是非，主于信经不信传，于《公羊》、《穀梁》多所驳诘。又认为《左传》作者不是孔子学生，乃战国时人，对《左传》亦多所批评。如认为诸侯世相朝为衰世之事，宰孔劝晋献公及鲁穆姜悔过之言皆是附会，批评十二次分十二国之谬，认为夹谷之会孔子沮齐景公事出于假托，堕郈、堕费不是孔子本意，诸侯出入有恶无恶、诸侯之卒或日或不日不必皆属褒贬，鲁侯之至与不至不可拘泥于成例等等。其论重训诂、详史实，虽有不当之处，但往往多出精深之论，叶梦得《春秋考序》自言其《春秋传》、《春秋谳》、《春秋考》三书关系：“自《谳》推之，知吾所正为不妄，而后可以观吾《考》；自《考》而推之，知吾所择而不诬，而后可以观吾《传》。”此书最早刻于开禧年间，原为三十卷。其中记《左传》四百四十二条，记《公羊》三百四十条，记《穀梁》四百四十条。元程端学作《春秋辨疑》时曾对此书多加引用，可见尚为完本。明时散佚。今本亦是从《永乐大典》中辑出的，分《左传谳》十卷，《公羊谳》、《穀梁谳》各六卷。但《左传》缺九十条，《公羊》缺六十五条，《穀梁》缺八十四条，已非完帙。此书无刻本传世，现存传抄《永乐大典》本。
[book_img]Z_4940.jpg


[book_title]提要
钦定四库全书　　　　经部五
春秋三传谳二十二卷　　春秋类
提要
【臣】等谨案春秋三传谳二十二卷宋叶梦得撰是书抉摘三传是非主于信经不信传犹沿啖助孙复之余波于公羊谷梁多所驳诘虽左传亦据传末韩魏反而丧之之语谓智伯亡时左氏犹在断以为战国时人【案经有续书传亦有续书梦得盖未深考语详左传注疏条下】昌言排击如辨诸侯世相朝为衰世之事辨宰孔劝晋献公及鲁穆姜悔过之言皆出附防辨十二次分十二国之谬辨夹谷之防孔子沮齐景公事亦出假托辨堕郈堕费非孔子本意辨诸侯出入有恶无恶辨诸侯之卒或日或不日非尽属褒贬鲁侯之至与不至亦不可拘牵成例虽辨博自喜徃徃有澜翻过甚之病于经防或合或离不能一一精确而投之所向无不如志要亦文章之豪也惟古引春秋以决狱不云以决狱之法治春秋名书以谳于义既为未允且左氏公羊谷梁皆前代经师功存典籍而加以推鞫之目于名尤属未安是则宋代诸人藐视先儒之锢习不可以为训者耳考宋史艺文志是书本三十卷又梦得自记左传四百四十二条公羊三百四十条谷梁四百四十条今据永乐大典所载防以程端学春秋辨疑通加检核左传缺九十条公羊缺六十五条谷梁缺八十四条盖己非完帙然其大较己略具矣谨依类排次厘为左传谳十卷公羊谷梁谳各六卷乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]春秋左传谳卷一
钦定四库全书
春秋左传谳卷一　　　　宋　叶梦得　撰隠公
惠公元妃孟子孟子卒继室以声子生隠公宋武公生仲子仲子生而有文在其手曰为鲁夫人故仲子归于我生桓公而惠公薨是以隠公立而奉之据传孟子为惠公元妃则夫人也薨当以諡氏见今称孟子乃与呉孟子同辞岂有恵公而不諡其夫人者乎则元妃未必为孟子也声諡也恵公既有元妃则声子为妾隠公未尝致之为夫人而与成风敬嬴同辞岂有恵公不諡其夫人而諡其妾者乎则隠公母未必为声子也仲子以后归赗言之盖恵公之妾母尔谷梁以为恵公欲立桓公不敢卒胜其邪心以与隠其言最近经是隠桓皆庶子而隠公长恵公不以爱桓公而以少夺长则恵公未尝再娶于宋而仲子亦非桓母也使恵公果尝立桓公以为太子则隠不即位矣隠与桓公不并君也安有已立大子而隠复即位者盖隠公虽以恵公之命即位终欲探其志致国而譲于桓则隠立桓而奉之者亦无有也四事皆不可据史记载恵公嫡夫人无子贱妾声子生子息息长而娶于宋宋女至而好恵公夺而自妻之生子允登宋女为夫人以允为太子及恵公卒为允少故鲁共令息摄政与传复不同古书厐乱诸儒各记所闻莫可尽考一当以经为正传惟失于仲子故终隠之篇皆违经意
元年春王正月
元年春王周正月不书即位摄也
春秋之法莫大乎书王于正月之上盖正朔所自出所以王天下者在此岂独别于周哉度传意若以经所书皆一用周正故于元年特发之以见例春秋鲁史安有为鲁史而不用周正者何嫌而必为别吾考传凡叙事记时者大抵多先经一时如隠经书冬宋人取长葛传以为秋桓经书夏谷伯绥来朝邓侯吾离来朝传以为春僖五年经书春晋侯杀申生传记于四年十二月十年经书正月晋里克弑卓及荀息传记于九年十一月之类盖旧史记时皆以夏正至经始正之尔传虽知经辨旧史之异而未知书王正月之义也　摄者有君而已代之行事如周公于成王是也隠既即位而桓未尝立则隠实君矣何以谓之摄哉
三月公及邾仪父盟于蔑
邾子克也未王命故不书爵曰仪父贵之也
邾未王命则附庸之国礼所谓公之孤四命以皮帛眂小国之君者也繁露曰附庸字者方三十里名者方二十里人氏者方十五里邾若为三十里之国自当以字见传盖不知此但见后邾子克卒而此书字故以为贵之后书邾子者进而成国者也且谓公即位求好于邾故为盟而贵之此公自求好何反善于邾而得贵及宋人盟于宿何为而不贵乎
夏五月郑伯克段于鄢
初郑武公娶于申曰武姜生荘公及共叔段荘公寤生惊姜氏故名曰寤生遂恶之爱共叔段欲立之亟请于武公公弗许及荘公即位为之请制公曰制岩邑也虢叔死焉他邑唯命请京使居之谓之京城大叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪公曰姜氏欲之焉辟害对曰姜氏何厌之有不如早为之所无使滋蔓蔓难圗也蔓草犹不可除况君之宠弟乎公曰多行不义必自毙子姑待之既而大叔命西鄙北鄙贰于已公子吕曰国不堪贰君将若之何欲与大叔臣请事之若弗与则请除之无生民心公曰无庸将自及大叔又收贰以为已邑至于廪延子封曰可矣厚将得众公曰不义不昵厚将崩大叔完聚缮甲兵具卒乗将袭郑夫人将启之公闻其期曰可矣命子封帅车二百乗以伐京京叛大叔段段入于鄢公伐诸鄢五月辛丑大叔出奔共书曰郑伯克段于鄢段不弟故不言弟如二君故曰克称郑伯讥失教也谓之郑志不言出奔难之也段本封京故曰京城大叔段果败而奔共安得遂谓之共叔段乎鄢非郑地赵氏谓当作邬传言王取邬刘蔿邘之田于郑者理或宜然经书克段于鄢谓自京追至于鄢杀之以见其逺谷梁言于鄢逺者是也不言杀言克见郑伯用力必胜之而后已者也使段尝入鄢郑伯伐而出奔自应书伐段于鄢段出奔于卫岂可奔而言克乎此乃段死其子公孙滑奔卫处于共传误以滑为段尔所谓不言出奔难之者非也
秋七月天王使宰咺来归恵公仲子之赗
缓且子氏未薨故名
经称仲子而传以子氏言之盖传不知推僖公成风以子系母之义则仲子亦恵公之妾母尔但见后书夫人子氏薨误以仲子为一人故以为未薨又离恵公以为二故以为缓古虽无道之君未有生而赗人者也或者以季文子聘晋求遭防之礼以行为比夫遭防与其适遇之而不知礼孰若备而不用谓之豫凶事可也是可与生而赗人者同日语哉亦或有之王使荣叔归含且赗含赗二事犹言且恵公仲子妾主而并称非春秋之法也或又以为仲子诚母不当后恵公亦非是经固言僖公成风矣盖妾无所系以子而见可言恵公仲子不可言仲子恵公则仲子固恵公之母也
八月纪人伐夷夷不告故不书
传例凡诸侯有告命则书不然则否师出臧否亦如之虽及灭国灭不告败胜不告克不书于防此以旧史言之可也今言纪伐夷不告故不书者以春秋言也然春秋所据者旧史旧史所据者赴告旧史既以不告而不书矣传何从得之而复以经不书为説邪以此知凡事有不见于经如郑厉公之入晋文公之出之类皆旧史所无有传盖叅取诸国之书与杂家小説相与共成之不全出于旧史故毎兼见经外事多与经不合而妄以经不书为义者皆非也
有蜚不为灾亦不书
经有书灾有书异螽螟之类灾也六鶂退飞鸜鹆来巢之类异也灾与异本二事传知灾而不知异故为例曰凡物不为灾不书六鶂退飞鸜鹆来巢此岂能为灾者乎蜚言有犹言有以中国所无为异也安在其为灾不灾有则经必书之矣
冬十月庚申改葬恵公公弗临故不书恵公之薨也有宋师大子少葬故有阙是以改葬卫侯来防葬不见公亦不书
诸国事不告不书于防固有之矣鲁事则未有不书于防者今传别出经不书例凡国之事孰大于改葬其君据传言桓公实为太子隠公既即位摄君盟防征伐见书于经者未尝以为嫌而不专之也何独葬其父而反以为嫌乎且皆以主人为辞后记卫侯来防葬不知所以告诸侯者隠公邪桓公邪若曰桓公则未有太子而交诸侯者也若曰隠公则岂有已告之而已不临之者乎子氏薨称夫人据传例得书于经是赴于诸侯隠公为之也子氏薨隠公且犹赴之改恵公乃使太子告之乎所谓恵公薨有宋师太子少葬故有阙者使隠公诚以太子主葬是亦名尔而葬礼之备当在隠公以为有宋师犹可若曰太子少必待长而能备则安用隠公哉且此相距才一年亦岂一年之后遂以为长而能备礼于前尤可见其妄也
众父卒公不与小敛故不书日
日月为例公羊谷梁之失也而传亦一见于此然文书甲申公孙敖卒于齐宣书辛巳仲遂卒于垂成书壬申公孙婴齐卒于貍脤皆在境外公固不得与小敛而皆书日则公子益师之不书曰岂以不与小敛哉吾尝疑左氏出于战国之际或在公羊谷梁后今以此考之是盖亦闻日月为例之説故入春秋之初欲窃而用之后见其不可通则止而不暇删也
二年
无骇帅师入极
司空无骇入极费庈父胜之
司空三卿也凡大国次国之卿三命经皆以名氏见隠公之臣未有以氏见者谷梁以为隠不爵大夫几是矣公子益师公子彄得氏者先君之大夫也传不知此既妄以公子翚不氏为贬然无骇诚司空未尝有罪何为而亦不氏乎无骇亦隠之大夫尔谓之司空者妄也
九月纪裂繻来逆女
卿为君逆也
春秋书大事不书小事书变事不书常事裂繻审以卿为君逆为得礼则常事不当书矣婚礼父没母命之传盖不知裂繻不称使为母命之一见正非为卿也说已见公羊
三年春
三月庚戌天王崩
三年春王三月壬戌平王崩赴以庚戌故书之平王诚以壬戌崩非义所在经何不正之而必从赴杜预以为惩臣子之过此附防之辞也夫旧史虽从赴告赴告所言未必皆实经虽据旧史旧史所书未必皆当必有研考是非为之褒贬以示法者如晋献公以骊姬之谗而杀申生楚商臣以子弑父而代其位其赴告之辞必不自言申生无罪而已杀之与已实自杀其父者然而经书晋侯杀其世子申生楚世子商臣弑其君頵所谓其文则史其义则丘窃取之者也传每以经从赴为说杜预从而附防为之义甚有至于颠倒是非反易名实者害经之弊莫大于此焉
夏四月辛夘君氏卒
不书姓为公故曰君氏
声子未必为隠母吾固言之矣君字文衍当为尹氏公羊谷梁是也盖氏者系其人之称非系于人之称如母氏伯氏仲氏之类则声子安得系之隠公哉不赴于诸侯不反哭于寝不祔于姑故曰薨此三者于礼皆无见不称夫人故不言葬定姒氏卒不称夫人后何以书葬姒氏传盖未尝考之也
郑武公荘公为平王卿士王贰于虢郑伯怨王王曰无之故周郑交质王子狐为质于郑郑公子忽为质于周王崩周人将畀虢公政四月郑祭足帅师取温之麦秋又取成周之禾周郑交恶君子曰信不由中质无益也眀恕而行要之以礼虽无有质谁能闲之苟有眀信涧谿沼沚之毛苹蘩蕰藻之菜筐筥锜釡之器潢污行潦之水可荐于鬼神可羞于王公而况君子结二国之信行之以礼又焉用质风有采蘩采苹雅有行苇泂酌昭忠信也
传自以其说予夺当时之事者或称君子曰或托称孔子曰仲尼曰然多不可证此以臣质君乱名分之极矣曽莫之论而反如敌以下以不信责之是安足为信而以为君子之言宜其不足以知经也
癸未宋穆公
宋穆公疾召大司马孔父而属殇公焉曰先君舍与夷而立寡人寡人弗敢忘若以大夫之灵得保首领以没先君若问与夷其将何辞以对请子奉之以主社稷寡人虽死亦无悔焉对曰羣臣愿奉冯也公曰不可先君以寡人为贤使主社稷若弃德不让是废先君之举也岂曰能贤光昭先君之令德可不务乎吾子其无废先君之功使公子冯出居于郑八月庚辰宋穆公卒殇公即位君子曰宋宣公可谓知人矣立穆公其子飨之命以义夫宋宣公不立其子而立其弟宋之乱卒至于弑君争国者宣公之为也其命之可谓非义而反以义与之谓之知人宜其不足与论隠桓之事矣
四年
夏公及宋公遇于清
夏公及宋人遇于清
周官冬见曰遇此天子见诸侯六礼之一也盖冬无事其礼略犹之邂逅相遇然故诸侯不期而防曰遇谷梁之言是也齐侯唁昭公于野井昭公以人为菑以幦为席以鞍为几谓之以遇礼相见者以此而传言遇皆以为先相期事有迫不暇为防之辞故此以为卫人来告乱言之虽近之而其实非也
宋殇公之即位也公子冯出奔郑郑人欲纳之及衞州吁立将修先君之怨于郑而求宠于诸侯以和其民使告于宋曰君若伐郑以除君害君为主敝邑以赋与陈蔡从则衞国之愿也宋人许之于是陈蔡方睦于防故宋公陈侯蔡人衞人代郑围其东门五日而还
前言穆公属殇公于孔父而使公子冯出居于郑则冯固自己处郑矣安得殇公即位而后始出奔非也经书夏宋公陈侯蔡人卫人伐郑秋翚帅师防宋公陈侯蔡人卫人伐郑左氏谓宋公陈侯蔡人卫人伐郑围其东门五日而还秋诸侯复伐郑宋公来乞师翚固请以师防而行诸侯之师败郑徒兵取其禾而还自左氏言之则疑以为实以春秋法言之则非何者前伐果围东门而还自当书围后果败郑徒兵而还则当书战何为但书伐而已乎且乞师亦当见经葢左氏不晓翚不氏之义又不晓帅师之义　此言翚帅师公不许翚固请而行后翚帅师防齐宋伐郑言翚先防皆以专行为帅师之义而实无有也夫州吁弑君诸侯不讨固已罪矣乃欲修怨于郑以求宠于诸侯以和其民葢将以防免讨焉宋以二王后为上公乃率陈蔡而助之其罪葢不胜诛而鲁又以翚帅师防之前目罪三国之党州吁也后目罪鲁之从四国也
秋诸侯复伐郑宋公使来乞师公辞之羽父请以师防之公弗许固请而行故书曰翚帅师疾之也
前言郑人伐衞卫请师于邾邾子使私于公子豫豫请往公弗许遂行及邾人郑人盟于翼不书非公命也凢传叙鲁事而经不见者皆以为非公命是或然矣今翚事与公子豫正同何为反书经岂疾翚而不疾豫乎此葢传不明氏不及帅师之义但见翚弑君者疑其彊而自恣经直书翚帅师而不氏与后言公子翚者异其辞若专而贬然故妄意之不悟与其言豫者自相戻也非特如此前言无骇帅师入极后言翚帅师防齐人郑人伐宋者皆不言疾何以独见于此也
五年春公矢鱼于棠
五年春公将如棠观鱼者
经书公矢鱼于棠公羊谷梁以为观鱼今传亦以为观鱼盖传不晓矢之义误训为陈故曰陈鱼而观之若然当云观鱼不得言矢鱼古者祭君必亲射牲田而获禽亦以共祭今公以春行则冬田之时也盖欲因冬田射鱼为名而纵其滛猎然鱼亦非所射也故臧僖伯以不射为谏矢者射也以鱼为非所射则固矢鱼非观鱼也
九月考仲子之宫初献六羽
九月考仲子之宫将万焉公问羽数于众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾也
六佾言初献三传皆失之盖蔽于六羽以为之説古者妇人无别庙后从天子夫人从诸侯周有姜嫄先妣之庙而用乐者出乎礼之变也仲子之宫亦礼之变此庶子为君得为其母筑宫以公子主之于子祭于孙止者也仲子恵公之母而卒于隠公之世不得祭于恵公隠公以孙而得祭之者礼为人后者为其父母三年是以经书考仲子之宫予之而不讥也然仲子可筑宫不可用乐而公乃献六羽此经所以记其初言后之妇人之庙而用乐者自是始矣传者不知此但见鲁诸公庙皆僣八佾而仲子宫忽言六羽遂以为义因为公问羽数与众仲对之言传不能辨而载之夫使鲁尝为妾母立庙用乐则盖有为之者矣又何问焉若虽立庙而未尝用乐则乐之用否且不能必何暇遽及羽数唯前未尝用而今用此所以谓之初献也设以诸公庙皆僣八佾而仲子庙独用六佾为初则此是仲子庙终隠公之世则已矣诸公庙未尝降何初之云或以为祭未尝无乐亦不然礼羣小祀不兴舞盖有无乐之祭也
六年春郑人来渝平
六年春郑人来渝平更成也
渝平公羊谷梁作输平当从二氏输者有物将之以请平犹言输粟之输输者其物也传虽知其意而不悟渝平之误故从而谓之更成杜预以为释狐壌之怨欲以厚郑郑因此而来若然当云及郑平凡平者未有非释前之不平何用独见于此也
冬京师来告饥公为之请籴于宋卫齐郑礼也为京师请籴诸侯之盛节也谓之礼宜矣然此鲁事不应不书于防归粟于蔡经犹书此安得不书乎传杂载经外事妄以为説而诬经者如前纪人伐夷之类是也不为说而使学者反以疑经者如此之类是也
七年春
滕侯卒
七年春滕侯卒不书名未同盟也凡诸侯同盟于是称名故薨则赴以名告终称嗣也以继好息民谓之礼经
诸侯死而赴以名礼也有不能以名赴者皆逺小之国不能以礼自持者也故经卒而不名者十皆滕薛杞宿秦五国不在同盟与不同盟必同盟而赴以名则杞成公尝与朝防而不名必不同盟而不名则陈侯鲍曹伯终生卫侯晋之类皆未尝同盟而名是何足以为例哉僖二十三年又曰赴以名则亦书之不然则否盖知前例不可通故复为说以救之然既以同盟未同盟为例则安所用赴从赴则废例从例则废赴二说盖不可兼行以经考之后说是也
八年春宋公卫侯遇于垂
八年春齐侯将平宋卫有防期宋公以币请于卫请先相见卫侯许之故遇于犬丘
非也説已见前
三月郑伯使宛来归祊庚寅我入祊
郑伯请释泰山之祀而祀周公以泰山之祊易许田三月郑伯使宛来归祊不祀泰山也
孔子曰非其鬼而祭之謟也鬼神不歆非其类郑伯请祀周公此理之必不然者以为求好邪则何必非其祖而祭之以为易许邪则归祊足矣经书郑伯以璧假许田本不与今归祊相及盖传误合以为一是以仍其失而弗悟也
秋七月庚午宋公齐侯卫侯盟于瓦屋
齐人卒平宋卫于郑秋防于温盟于瓦屋以释东门之役礼也
及盟防盟皆内辞也盖以详内以别公行或内为志或外为志尔本不通于外惟卫人及狄人盟欲以殊夷狄鄫子防盟于邾盖地邾邾亦与盟则不得不言防也其他外盟则未有书及与防者焉今经但书宋公齐侯卫侯盟于瓦屋若言乎宋卫于郑先防于温而后盟瓦屋则郑自当与宋盟安能不见乎杜预以为不告故不书吾前固已言其非矣大抵左氏初不晓防盟为内辞之意凡经言防者必増盟经言盟者必増防或为义或为不义杜预每强为之説要之皆不足据也
冬十有二月无骇卒
无骇卒羽父请谥与族公问族于众仲众仲对曰天子建德因生以赐姓胙之土而命之氏诸侯以字为谥因以为族官有世功则有官族邑亦如之公命以字为展氏
诸侯之子称公子公子之子称公孙公子公孙皆氏也生则称之矣此不待赐而氏者也其得见于春秋与否者盖视其命数非三命之大夫则法不得见也乃公孙之子则未有氏故或以字或以諡或以官或以邑必待君命赐之而后敢氏所谓公孙之子以王父字为氏是也无骇为公子展子邪则自当氏公孙矣为展孙邪则生即赐展岂待死而后命之乎今卒而请族则无骇生不得氏公孙死乃始氏展是终其身未尝有氏也天下岂有无氏之人哉以理考之无骇当为公子展之子自氏公孙以未三命不得见于经羽父请而公命之者无骇之子非无骇传不能察而误以无骇为展之孙也
九年春
三月癸酉大雨震电庚辰大雨雪
九年春王三月癸酉大雨霖以震书始也庚辰大雨雪亦如之书时失也凡雨自三日以往为霖平地尺为大雪
经书大雨震电不言霖传益之以霖而不言电传固不知经矣而杜预遂以为经误凡杜氏党传而诬经类如此月令始雨水雷乃发声始电仲春之候也夏之仲春为周之四月今以三月大雨震电故书不在其三日以往也自癸酉至庚辰厯八日既已大雨震电而复大雨雪故书不在其平地尺也此皆记异尔传不知此而妄为之例又谓之书始与时失且雨自三日以往无时而无也使其为灾则自以大水见之矣若不为灾则法自不书平地尺雪亦无时而无也使当其时固不书若非其时则亦不必待尺后书也大特言甚也
冬公防齐侯于防
冬公防齐侯于防谋伐宋也
郑伯荘公也为王卿士以王命讨宋则郑伯以六卿出而将主兵者也经何以先齐而书齐人郑人伐宋乎人防者也郑伯果以王命而正天讨何不自将使防者将之乎曰郑人以王命来告伐宋可也既已告鲁则必告齐公非主兵者何用防齐侯于防而与之谋乎二者反覆皆无据葢左氏不知伐宋之因而妄为之説也翚伐不言败葢内败也防葢鲁之旧邑尝侵于宋者故公伐宋败之于菅遂复取之此为近实故方见防防遽见取防取防言取正与经内取旧邑例合杜预欲附防左氏复别防为二邑亦非也
十年春王二月公防齐侯郑伯于中丘
十年春王正月公防齐侯郑伯于中丘癸丑盟于邓为师期
经不书盟吾前言之矣杜预谓公还告防不告盟故不书前诸侯自防则以为不告不书今公与防则以为不告庙不书皆无所据而强为之辞且公行告庙或致前事或致后事虽不同何乃与其事实并没之乎经书防在二月传以为正月杜预以厯推二月无癸丑癸丑乃在正月谓经误夫防而后为师期防既以二月则正月安得先盟尤可见其迁就之妄也
六月壬戌公败宋师于菅辛未取郜辛巳取防
壬戌公败宋师于菅庚午郑师入郜辛未归于我庚辰郑师入防辛已归于我君子谓郑荘公于是乎可谓正矣以王命讨不庭不贪其土以劳王爵正之体也
经前言夏翚帅师防齐人郑人伐宋今再言六月壬戌公败宋师于菅而齐郑不与両事前后自不可合盖前以翚与二国伐而未得志故公自伐而败之则郜与防之归何与于郑师乎郜冝为宋附庸之国而防鲁之旧邑尝侵于宋者公既胜宋遂属其附庸而复其旧地故皆言取何以知之经内取旧地言取取济西田是也取附庸亦言取取鄟是也取旧地言取者对与之言彼归我而我有之取附庸言取者辨灭之名灭者杀其君长夷其社稷而附庸则属之以听于已是亦犹吾邑而已前平宋乱言取郜大鼎于宋则郜国而为宋所有者非宋邑也后见郜子来朝则国固未尝灭方其取之乃属之以为附庸尔防则鲁遂有之以为臧文仲之邑矣二取名同而义异传不能辨其言君子谓郑庄公不贪其土以劳王爵为正之体者尤非是诸侯有罪而削其地王政也郑果擅相伐又私取其地归我谓之正可乎
秋宋人卫人入郑宋人蔡人卫人伐戴郑伯伐取之宋人卫人入郑蔡人从之伐戴八月壬戌郑伯围戴癸亥克之取三师焉宋卫既入郑而以伐戴召蔡人蔡人怒故不和而败
经言宋蔡卫人伐戴传言郑伯围戴是谓三师已得戴郑伯复从而围之其言固已衍于经矣又曰克之取三师焉是谓郑伯围戴而克之取三师于戴若是经何以皆不书乎既曰克戴取三师矣复言召蔡人不和而败则取三师在召蔡人不在克戴也其言自相戾据经书入郑伐戴但言秋不言月以其乆也宋卫入郑固已劳矣虽益之以蔡而伐戴戴未能服翺翔于外进退皆困故郑伯乗其惫能以一国覆三师此经所以不正郑伯之伐而甚其取之罪也
十有一年春滕侯薛侯来朝
十一年春滕侯薛侯来朝争长薛侯曰我先封滕侯曰我周之卜正也薛庶姓也我不可以后之公使羽父请于薛侯曰君与滕君辱在寡人周谚有之曰山有木工则度之宾有礼主则择之周之宗盟异姓为后寡人若朝于薛不敢与诸任齿君若辱贶寡人则愿以滕君为请薛侯许之乃长滕侯
非天子不旅见诸侯周之宗盟异姓为后此朝天子之礼诸侯相朝且不可况于旅见何先后之齿乎此传不知经累数两国之意但见并书来朝故妄信羽父之传此犹初献六羽不责其用乐而记其羽数左氏之陋大抵皆若此也
秋七月壬午公及齐侯郑伯入许
秋七月公防齐侯郑伯伐许庚辰傅于许颍考叔取郑伯之旗蝥弧以先登子都自下射之颠瑕叔盈又以蝥弧登周麾而呼曰君登矣郑师毕登壬午遂入许许荘公奔卫齐侯以许譲公公曰君谓许不共故从君讨之许既伏其罪矣虽君有命寡人弗敢与闻乃与郑人郑伯使许大夫百里奉许叔以居许东偏曰天祸许国鬼神实不逞于许君而假手于我寡人寡人唯是一二父兄不能共亿其敢以许自为功乎寡人有弟不能和协而使糊其口于四方其况能乆有许乎吾子其奉许叔以抚柔此民也吾将使获也佐吾子若寡人得没于地天其以礼悔祸于许无寕兹许公复奉其社稷唯我郑国之有请谒焉如旧昬媾其能降以相从也无滋他族实偪处此以与我郑国争此土也吾子孙其覆亡之不暇而况能禋祀许乎寡人之使吾子处此不唯许国之为亦聊以固吾圉也乃使公孙获处许西偏曰凡而器用财贿无寘于许我死乃亟去之吾先君新邑于此王室而既卑矣周之子孙日失其序夫许大岳之乱也天而既厌周德矣吾其能与许争乎君子谓郑荘公于是乎有礼礼经国家定社稷序民人利后嗣者也许无刑而伐之服而舍之度德而处之量力而行之相时而动无累后人可谓知礼矣
经书公及齐侯郑伯入许据传例获大城曰入弗地曰入今乃言许荘公奔卫郑伯得许而中分之使许叔居东偏公孙获处西偏岂所谓弗地者哉且公告齐侯言君谓许不共故从君讨之则讨许者齐侯主兵故经序郑上不特以其爵也使齐侯而知礼则许服罪而止矣如不知礼而欲擅有其地则自处之何为更以许譲公又以予郑郑伯亦何为遂敢受之以分其大夫乎许荘公奔卫公实在焉不待告而知经所当书讨许之不共而擅分人之国其罪有大于不共者于法亦在所贬经皆无文而槩谓之入非春秋之义也据传当以郑专恶纪季以酅入于齐虽不絶祀后经累致意于纪以显齐灭之罪郑虽复存许叔经亦当见其恶不在郑则在许今皆与经不合如经所书公但与齐郑入许尔此事疑在桓书许叔入于许之前许尝灭于郑而荘公出奔卫居许叔于许之东偏而以公孙获处许西偏故许叔乗厉公之乱入而复许乃与经相近左氏传之不审而误载之不然许叔果尝分许之半乗乱复幷有公孙获之地可言许叔取某地不得言入于许入外至之辞也于逺辞也
冬十有一月壬辰公薨
公之为公子也与郑人战于狐壌止焉郑人囚诸尹氏赂尹氏而祷于其主钟巫遂与尹氏归而立其主十一月公祭钟巫齐于社圃馆于寪氏壬辰羽父使贼弑公于寪氏立桓公而讨寪氏有死者不书不成防也
君弑贼不讨不书此春秋责臣子之义不为其不成防也且公弑于寪氏桓公立而讨寪氏有死者是归狱于寪氏而自掩其恶也岂复薄于公之而使不备礼乎纵诚有之此尤臣罪经不得倂贬隐公使不得见也

[book_title]春秋左传谳卷二
钦定四库全书
春秋左传谳卷二　　　　宋　叶梦得　撰桓公
元年春王正月公即位
三月公会郑伯于垂郑伯以璧假许田
元年春公即位修好于郑郑人请复祀周公卒易祊田公许之三月郑伯以璧假许田为周公祊故也郑无祀周公之礼吾前言之矣此盖传误以祊为祭故谓假许田为周公祊祊地名也公羊谷梁以为邴祭之名祊者二祭之明日又祭谓之祊各以其方之神祀之谓之祊尤可见传之妄许田疑前公及齐侯郑伯入许之后尝侵其田而分之郑伯以其境相近故以璧假为名而取之尔
秋大水
凡平原出水为大水
久雨霖潦江河决溢凡可以害物者皆大水也故鲁吊宋大水之辞曰天作淫雨害于粢盛不以平原出水也平原固无出水之理虽出水而不为害亦不可言大水
冬十月
宋华父督见孔父之妻于路目逆而送之曰美而艳孔父事公羊言之是已所谓义形于色者也此非独公羊之辞其传之必有自左氏亦窃闻之而不能详故误以色为美色之色因附会以为督见孔父妻而萌其恶孔父宋之卿督其大夫杀卿取其妻犹居位不去待君怒而后始惧其不近人情已甚赵氏盖尝论之矣
二年春王正月戊申宋督弑其君与夷及其大夫孔父二年春宋督攻孔氏杀孔父而取其妻公怒督惧遂弑殇公君子以督为有无君之心而后动于恶故先书弑其君会于稷以成宋乱为赂故立华氏也春秋弑君及其大夫而得并见者三皆以其贤也其先后盖君臣之辞凡弑君者孰非先有无君之心固不足为义不然如仇牧荀息死实在君后又何以别乎
三年
夏齐侯卫侯胥命于蒲
不盟也
胥命相命为侯伯也八命作牧九命作伯皆天子之事诸侯固不得私相命亦不得更受命齐太公卫康侯昔皆尝为伯故僖公宣公复私以相命传盖与公羊谷梁同信其所闻以为约言而退不防血故以为不盟误也
公子翚如齐逆女
秋公子翚如齐逆女修先君之好故曰公子
翚至是始进为三命之卿故得以氏见传不知大夫书氏不书氏例其言率自相违戻且经书诸侯嗣位凡聘会之事无非继好息民何独逆女而襃之乎前以翚帅师不氏为专命疾之今以翚逆女称氏为修先君之好襃之若不疾不襃则翚当何称乎
四年春正月公狩于郎
四年春正月公狩于郎书时礼也
四时之田得其时制皆常事不书有谓而兴则书其事而不地壬午大阅是也此以狩书而言于郎则非讲武事盖淫猎于逺尔与齐人狩于禚同义传但见书于正月为夏十一月以冬狩得时为礼误也
夏天王使宰渠伯纠来聘
夏周宰渠伯纠来聘父在故名
左氏以宰周公为例故以此当言宰渠伯不当纠以名纠为父在之辞凡春秋父丧而世其爵如武氏子父在而代之政如仍叔之子皆正其为子未尝贬以名何独于纠名之以示贬乎渠伯诚聘而得礼虽父在何害而必见名盖知必以聘桓之故讥之也
五年春正月甲戌己丑陈侯鲍卒
五年春正月甲戌己丑陈侯鲍卒再赴也于是陈乱文公子佗杀大子免而代之公疾病而乱作国人分散故再赴
甲戌下有阙文传弗悟故妄以为再赴国乱而不及赴者有矣未有反再赴者虽再赴经亦当覈实而书其一不得但传疑也
大雩
秋大雩书不时也凡祀启蛰而郊龙见而雩始杀而尝闭蛰而烝过则书
凡雩以建巳之月而预祈者常雩也法不应书非建巳月而书者以旱得见其雩也传不知此以龙见为节谓过则书若然过而旱则不雩乎此四者左氏立为之例以为过则书是凡书皆贬也然经书正月烝周之正月夏之仲冬周官四时之祭皆以仲月自不为过何为而书乎雩旱祭也凡书雩皆为旱而祈雨记得不得以重民事尔若书皆为过则旱不得祈乎此固全不可为义矣乃四者之节亦自非是鲁郊以卜本不可为定礼周郊以日至祈谷以正月上辛自不通于诸侯啓蛰建夘之候为周祈谷祭则已过为鲁郊卜而适得则不可以为常则啓蛰非郊之节也月令苍龙七宿以仲夏昏见周之常雩在孟夏建巳龙未见则龙见亦非雩之节也仲秋杀气浸盛始杀当在孟秋尝在仲秋乃浸盛之时则始杀亦非尝之节也蛰虫咸俯在内皆墐其户烝为冬祭当以仲冬则闭蛰亦非烝之节也四者无一而合此虽无与于经亦可见左氏为例初无所据大抵皆率意自为不可信类如此
六年春正月寔来
六年春自曹来朝书曰寔来不复其国也
州公以其国危遂留于曹而不复则固已失地矣安能复自曹朝我乎此传不知寔为王之中士与外再命大夫如鲁翚柔挟溺郑宛莒庆秦术吴札之类于法自当以名见也
冬纪侯来朝
请王命以求成于齐公告不能
八年祭公来遂逆王后于纪则鲁盖与谋矣鲁谋纳纪女于王正以齐之故以为公告不能者误也
八年春
祭公来遂逆王后于纪
祭公来遂逆王后于纪礼也
三公而聘后固不可王后之尊即谋于我不徃复命而遂逆之亦不可皆非礼之正不可谓之礼也
九年春纪季姜归于京师
九年春纪季姜归于京师凡诸侯之女行唯王后书春秋不书王国之事非略之卑不敢纪尊也故天王即位逆王后王世子生之类皆不见经天王以我会书天王出以来告我书若是之类必有及于鲁者然后见周王之见于鲁史者凡七而书逆后者才二祭公以来谋于我因以见公逆之非礼也刘夏以过我因以见不以卿逆之非礼也纪季姜书归盖以前谋于我我主之故书犹庄主王姬而书王姬归于齐也传但见此三书遂以为例然则刘夏亦逆后何以不书归而庄传记原庄公逆王后于陈宣传记召桓公逆王后于齐亦何以不书哉
十年
冬十有二月丙午齐侯卫侯郑伯来战于郎
冬齐卫郑来战于郎我有辞也初北戎病齐诸侯救之郑公子忽有功焉齐人饩诸侯使鲁次之鲁以周班后郑郑人怒请师于齐齐人以卫师助之故不称侵伐先书齐卫王爵也
经序爵未尝不以主兵者居上故隠书邾人郑人伐宋今如传所言郑实主兵而经序齐卫下反以为先王爵尤见前説之妄
十有三年春二月公会纪侯郑伯己巳及齐侯宋公卫侯燕人战齐师宋师卫师燕师败绩
宋多责赂于郑郑不堪命故以纪鲁及齐与宋卫燕战不书所战后也
经书公会纪侯郑伯及齐侯宋公卫侯燕人战即战于鲁也以国为地与言战于宋者同以为公后妄也
十有四年
秋八月壬申御廪灾
乙亥尝
秋八月壬申御廪灾乙亥尝书不害也
传例既曰始杀而尝过则书矣今以秋八月尝于周正为建未之月此固非其时矣传何不以其例言之而以不害为説乎盖误承上文御廪灾以八月为夏之八月不失其时故复妄以不害为义不知二文本不相因使御廪不灾不害则可以建未之月尝矣
十有六年
冬城向
冬城向书时也
土功不失其时亦常事不书今下书十有一月卫侯朔出奔则此当为十月夏之八月非时也此亦误以为夏之八月
十有七年
夏五月丙午及齐师战于奚
夏及齐师战于奚疆事也于是齐人侵鲁疆疆吏来告公曰疆场之事慎守其一而备其不虞姑尽所备焉事至而战又何谒焉
经书内战四来战于郎传以为有辞战于宋传以为失信战于升陉传虽知公败绩而不为义今又以战于奚为疆事盖传不知内不言战之义故其辞皆莫适为主且疆吏来告而公戒之又何与于书战哉
秋八月蔡季自陈归于蔡
秋蔡季自陈归于蔡蔡人嘉之也
凡贬而以名见襃而以字见皆经之予夺也此岂国人之辞若蔡季为蔡人所嘉则纪季宋子哀亦岂纪人宋人嘉之而来告者哉
庄公
元年春王正月
元年春不称即位文姜出故也【故继也凡死不以正皆曰故　此从春秋辨疑増入】
夫人以三月孙于齐则文姜当与桓公之丧同归此未出也安得言不即位以文姜故乎杜预强云文姜以桓见杀不敢还感公意而还此非经意以传意云尔盖传不知继故不书即位之义杜氏从而附会之也
三月夫人孙于齐
三月夫人孙于齐不称姜氏絶不为亲礼也
不称姜氏贬夫人也无与齐事以为絶齐不为亲非经意
秋筑王姬之馆于外
秋筑王姬之馆于外为外礼也
主王姬者筑馆于国中礼也庄公接仇雠之人又在丧知其不可不能辞而筑馆于外其违礼亦已甚矣何足言礼
三年春王正月溺会齐师伐卫
三年春溺会齐师伐卫疾之也
此与言翚帅师会宋公陈侯蔡人卫人伐郑疾之者同盖亦误见溺不氏而妄以为贬也
冬公次于滑
冬公次于滑将会郑伯谋纪故也郑伯辞以难凡师一宿为舍再宿为信过信为次
凡师止而不进者皆言次初不以日为限也易曰师左次旡咎次非贬辞各因其事以为义师次于郎以俟陈人蔡人者见有所待而次者也不可限以一例使出而无名救而不果义在所贬而一宿再宿则免乎
四年
纪侯大去其国
纪侯不能下齐以与纪季夏纪侯大去其国违齐难也
纪侯虽不能下齐而去经所以书大去其国者不特以违齐难也若但违齐难而去则与奔无异何大之云
五年
秋郳犂来来朝
五年秋郳犂来来朝名未王命也
郳附庸之国也传以与邾子克同例故皆言未王命以见不书爵然邾书字郳书名则不为义若以字为贵则邾以来盟尚得称字郳犂来来朝其为礼盖又厚好反不得字乎此传不知犂来二十里国称名之义故既失于邾又失于郳
六年
夏六月卫侯朔入于卫
夏卫侯入放公子黔牟于周放寗跪于秦杀左公子泄右公子职乃即位君子以二公子之立黔牟为不度矣夫能固位者必度其本末而后立衷焉不知其本不谋知本之不枝弗强诗云本枝百世
卫宣公无嫡子左公子泄右公子职立黔牟经不与诸侯之纳朔皆贬而称人善王人子突之救黔牟进而书字则黔牟者庶长之当立经之所与者也二公子立之正矣而反以为不度则不问其正不正惟度其力之所能胜者则为之是岂足为君子之言哉
冬齐人来归卫俘
冬齐人来归卫宝文姜请之也
经言卫俘传作卫宝公羊谷梁亦作卫宝书曰俘厥宝玉则俘亦宝也而左氏例诸侯不相遗俘俘囚也则与宝为二义故杜预遂疑经误按经书齐侯来献戎防楚宜申来献防传以防为俘则经盖以俘为宝以防为囚当从经不必改俘言宝也此但讥齐以我分恶非所归尔安知为文姜所请哉亦不足以为义
七年
夏四月辛夘夜恒星不见夜中星陨如雨
夏恒星不见夜明也星陨如雨与雨偕也
星陨如雨非实雨也犹言众多如雨星陨以异故记与雨偕雨乃常事何足记乎盖传读如为而古者而如二字通用故误云尔
无麦苗
秋无麦苗不害嘉谷也
周之秋夏之建午建未建申之月也建午麦之已成建未建申稻之苗而欲秀之时也而水败之故书无麦苗无者尽而不余之辞也安得为不害嘉谷哉杜预谓黍稷尚可更种按九谷皆谷也而经独记麦苗则非此二谷不足言丰凶盈虚矣不害嘉谷非经书本意也
八年春
甲午治兵
八年春治兵于庙礼也
古者出师受命于祖而已庙非讲武之地治兵于庙岂礼也哉
九年春齐人杀无知
九年春雍廪杀无知公及齐大夫盟于蔇齐无君也凡经大夫不名犹诸侯不序以其无能为故略之耳此书大夫不名为其盟纳子纠而后不能也齐虽无君大夫何害其以名氏见乎
八月庚申及齐师战于干时我师败绩
夏公伐齐纳子纠桓公自莒先入秋师及齐师战于干时我师败绩公丧戎路传乘而归秦子梁子以公旗辟于下道是以皆止鲍叔帅师来言曰子纠亲也请君讨之管召雠也请受而甘心焉乃杀子纠于生窦生窦鲁地衞石碏以谋使州吁如陈而执之犹请涖于衞而后杀子纠我所主而欲纳者也岂战一不胜反从齐人之请而自杀之乎经言齐人取子纠杀之罪鲁不当以子纠与之尔其杀之则非鲁也
十有一年
夏五月戊寅公败宋师于鄑
十一年夏宋为乘邱之役故侵我公御之宋师未陈而薄之败诸鄑凡师敌未陈曰败某师皆陈曰战大崩曰败绩得儶曰克覆而败之曰取某师京师败曰王师败绩于其经书公败某师于某此内胜外之辞也葢经凡言胜败鲁与诸侯异辞中国与外域异辞公羊谷梁以为内不言战举其大者故内胜外言败某师内不言战言战则败矣故内败言及某师战于某其説是也传葢不知此故妄以皆陈未陈为辨且鲁书败其师于某者七无有一书战者岂皆未陈而败之乎书战于某者四无有一书败者岂皆无败绩者乎凡胜敌无非得隽何独乎克为致力取胜之名经于郑段才一见传以为如二君故曰克近之矣不得更为别义以类求之若所谓不克葬弗克纳者致力云乎得隽云乎
冬王姬归于齐
冬齐侯来逆共姬
经书王姬归于齐我为之主也内女嫁于诸侯书归来迎而归之也伯姬归于纪是也王姬主我而嫁于诸侯亦书归既昏而归之也王姬归于齐是也二归皆嫁而书不同盖内女逆而昏于国王姬来而昏于我尊王室也此盖亲迎不得言逆何以知之庄书筑王姬之馆于外筑馆岂所以为逆哉
十有三年春齐侯宋人陈人蔡人邾人会于北杏十三年春会于北杏以平宋乱遂人不至
去年经书冬十月宋万出奔陈传言萧叔大心先及戴武宣穆庄之族以曹师伐万之子牛杀之而立桓公万奔于陈宋人以赂请万于陈陈人使妇人饮之酒犀革裹而归之宋人醢之宋既立君而讨万则乱已平矣不待于今春齐侯始平之此盖袭桓公会稷言以成宋乱之文而误也
冬公会齐侯盟于柯
冬盟于柯始及齐平也
齐自长勺之役后我已主王姬而与之昏齐侯亦来与我相为好则已平矣不待至此言始及齐平而后盟也
十有五年春齐侯宋公陈侯卫侯郑伯会于鄄
十五年春复会焉齐始霸也
谓鄄之会也按是秋书宋人齐人邾人伐郳明年夏复书宋人齐人卫人伐郑皆以宋主会序齐上小白之霸固不始于此是嵗冬书会齐侯宋公陈侯卫侯郑伯许男滑伯滕子同盟于幽前未有言同盟者此盖小白假天子殷见之礼以合诸侯齐遂序宋上则齐霸宜自幽始谓为鄄者误也
十有六年
冬十有二月会齐侯宋公陈侯卫侯郑伯许男滑伯滕子同盟于幽
冬同盟于幽郑成也
周官时见曰会殷见曰同天子以四时见诸侯于庙朝觐宗遇是也此五服各以嵗来之常礼也故不盟六年五服一朝四方之诸侯皆在曰会又六年王乃时巡有故不行则合诸侯于王国曰同此非常之礼也故朝于国门之外为坛设方明而盟谓之同盟三家不知此每以同为服异之名故此亦以为郑成盖见郑以春被伐至此郑伯始入会故云尔然僖七年书齐人伐郑继书公会齐侯宋公陈世子欵郑世子华盟于寗母郑亦入会而不书同二十八年书晋侯伐卫继书公会晋侯齐侯宋公蔡侯郑伯卫子莒子盟于践土卫亦入防而不书同何也
十有八年
夏公追戎于济西
夏公追戎于济西不言其来讳之也
此但言其过我而蹑之以见贬尔言外域者初未尝以中国与之敌天王败绩于茅戎且不讳戎来鲁何足讳乎
秋有
秋有为灾也
非也此亦以异记中国所无尔説已见有蜚
二十有一年春王正月
夏五月辛酉郑伯突卒
二十一年春胥命于弭夏同伐王城
此谓郑伯欲纳襄王也胥命更相命为侯伯之辞非更相告之辞此不知齐卫于蒲之义而妄袭其文也
二十有二年春
陈人杀其公子御冦
二十二年春陈人杀其大子御冦陈公子完与颛孙奔齐颛孙自齐来奔齐侯使敬仲为卿辞曰羇旅之臣幸若获宥及于寛政赦其不闲于教训而免于罪戾弛于负担君之惠也所获多矣敢辱高位以速官谤请以死告诗云翘翘车乘招我以弓岂不欲往畏我友朋使为工正饮桓公酒乐公曰以火继之辞曰臣卜其昼未卜其夜不敢君子曰酒以成礼不继以淫义也以君成礼弗纳于淫仁也初懿氏卜妻敬仲其妻占之曰吉是谓鳯皇于飞和鸣锵锵有妫之后将育于姜五世其昌竝于正卿八世之后莫之与京陈敬仲至陈无宇五世至陈成子八世古者卜筮虽精不应豫知八世之后世次多寡适契如此盖后之隂阳家者流假托旧事附会著书以自神其术传不悟每取诸国卜筮之辞记其必验者类皆载之无补于经不可徧论姑举其一以见其诬而好奇者类若此
二十有三年
夏公如齐观社
二十三年夏公如齐观社非礼也曹刿谏曰不可夫礼所以整民也故会以训上下之则制财用之节朝以正班爵之义帅长防之序征伐以讨其不然诸侯有王王有巡守以大习之非是君不举矣君举必书书而不法后嗣何观
刿言朝会征伐之义是已然天子之礼也何与于诸侯刿以告公固非矣传録之又非也
二十有五年
六月辛未朔日有食之鼓用牲于社
夏六月辛未朔日有食之鼓用牲于社非常也唯正月之朔慝未作日有食之于是乎用币于社伐鼓于朝
此昭十七年季平子之言也平子固已误矣而传曽莫之悟故覆窃之以为例然此礼鲁亦行之故经书鼓用牲者三其二在六月因其过举以见贬其一在九月以为得礼存之以见正其失之盖已乆礼天子救日伐鼓于社攻之而无币诸侯救日请之而用币于社今鼓不用于朝而于社非所用牲而用牲是以因其失而并讥之尔
秋大水鼓用牲于社于门
秋大水鼓用牲于社于门亦非常也凡天灾有币无牲非日月之眚不鼓
非日月之眚不鼓是也先王之祭虽次祝小祝未尝无牲雩禜之祭水旱盖有坛焉惟禜门则瓢赍而已岂皆无牲哉天灾无牲唯救日尔盖以其变出非常不可以遽为且方伐鼓以攻之则祭而祈请亦不可并行也乃大水则其来固有渐且非攻之不害其以牲也此盖讥不用之于坛而于社于门不当其所为非礼尔
二十有七年
夏六月公会齐侯宋公陈侯郑伯同盟于幽
夏同盟于幽陈郑服也
非也吾前固言之矣即传而论陈郑自前幽盟之后未有叛齐者今何得言服杜预彊以陈敬仲奔齐之事为陈罪此自陈国中之乱何与霸主同异至郑文公获成于楚乃证文传郑子家与赵宣子之书所理为齐侵蔡获成于楚者是何足据其附会可知
秋公子友如陈原仲
秋公子友如陈原仲非礼也原仲季友之旧也先言季友如陈则非私行也内大夫如他国未有目事者此盖季友察鲁难有萌欲去之以为后图不使以奔行故以原仲请于公因以聘陈经特挈而着之以见其志尔礼大夫私行出疆必请反必有献士私行出疆必请反必告使季友实以原仲行于礼固无害经自略而不书矣
二十有八年春
晋献公娶于贾无子烝于齐姜生秦穆夫人及太子申生
齐姜杜预以为武公之妾传所谓娶于贾则贾宜为嫡夫人也而僖十五年传复言晋侯之入也秦穆姬属贾君焉杜预以贾君为献公次妃贾女则与其前説自相戻按经书晋侯杀其世子申生世子者嫡子之辞也故申生将战皋落氏狐突谏之以嬖子配嫡为言则申生固嫡矣安得有齐姜之事其説皆不足据
冬筑郿
筑郿非都也凡邑有宗庙先君之主曰都无曰邑邑曰筑都曰城
周制四井为邑四县为都此自井而上四四而积之以辨甸稍县都之名也都与邑固有别矣不以宗庙言也大都小都虽公卿食采之地然大夫不敢祖诸侯安得有先君之主乎杜预谓宗庙所在虽邑曰都此盖未尝以礼考之徒欲附会传云尔传既不知都邑之辨故亦失城与筑之义凡筑谓创作筑台筑囿之类是也城谓修旧城邢城成周之类是也
大无麦禾臧孙辰告籴于齐
冬饥臧孙辰告籴于齐礼也
臧孙辰不言使此盖讥庄公国无储积臧孙辰正卿不能豫计国用有无至无麦禾请籴以自为功故书若国饥而籴于邻国此诸侯救灾恤患有无相通之道常事自不应书何礼之云乎
二十有九年春新延廐
二十九年春新作延廐书不时也凡马日中而出日中而入
延廐马闲也敝则修之不可与土功同例论其时马以日中出入此谓春分秋分时也必因其将入而后可修此于礼何据哉礼诸侯六廐天子十有二廐每廐为闲延廐天子之廐也此盖讥鲁僣王礼可因其旧复古而不复故书新以见贬若作南门新作雉门及两观则不独言其新而已又有加其度故谓之新作今经言新而传言新作其不知经之书法可知矣
夏郑人侵许
夏郑人侵许凡师有钟鼓曰伐无曰侵轻曰袭贼贤害能则伐之负固不服则侵之此其名见于九伐以为辨者赵宣子以为大罪伐之小罪惮之袭侵之事陵也则二师之出大要视其罪之小大而已故伐备钟皷声其罪也袭侵宻声为蹔事也则侵非无钟皷但备而不作尔传略知之而不尽其义乃直以有钟皷无钟皷为例岂有用师而无钟皷者乎
秋有蜚
秋有蜚为灾也凡物不为灾不书
非也説已见前
城诸及防
冬十二月城诸及防书时也
时则常事不书矣此盖讥大无麦禾之后并为二役经书十二月城者二文十二年城诸及郓与此也皆夏之十月传但见其及时而不知二役之意故云尔非时者既见贬得时者又书则何以为辨哉
三十年
冬公及齐侯遇于鲁济
冬遇于鲁济谋山戎也以其病燕故也
遇者不期而会谋山戎则必有豫为之期者矣盖传既误为遇例故其言每与经违説已见前
三十有二年春城小谷
三十二年春城小谷为管仲也
小谷诚为管仲则必系之齐不得与内城邑之辞相乱戍郑虎牢尚系郑况城乎城楚丘不系卫城縁陵不系杞此自别有説不得槩同也且管仲诚有功于霸鲁何为独城其私邑哉凡城书时皆谓其役之久绵三月见讥不特以非时也春若在建子之月则犹及时而不书矣其以时见者亦以其久也
夏宋公齐侯遇于梁丘
齐侯为楚伐郑之故请会于诸侯宋公请先见于齐侯夏遇于梁丘
此亦失遇之义而妄为之説后未见会诸侯而谋楚者则安知此为先见齐侯
闵公
元年春王正月
元年春不书即位乱故也
庆父虽弑子般然从容如齐归而立闵公以自掩其恶时季子已奔陈庆父尚为政国初未尝乱闵公何以不得即位此亦不知继故之义而妄言之也
秋八月公及齐侯盟于落姑
秋八月公及齐侯盟于落姑请复季友也齐侯许之使召诸陈公次于郎以待之季子来归嘉之也闵公立才八嵗季子奔陈本以避庆父则季子盖庆父之所畏也闵公之防方为庆父所立而庆父且专国政请复之者谁乎以经考之去年先书子般卒公子庆父如齐不言出奔盖请于齐以立闵公弑般之恶未着也齐亦不得而知季子当自陈之齐愬于小白欲挟齐归以治其罪小白许之召公而与之盟然后季子敢归则复季子者盖齐非鲁此其情也不然鲁自复季子何待请齐而与之盟若曰闵公齐所立鲁不敢擅复季子必听于齐则季子归非庆父之利何为而欲复之此其理甚明经不书季子自齐来归者见季子本谋不以齐尸其功也
冬齐仲孙来
冬齐仲孙湫来省难书曰仲孙亦嘉之也仲孙归曰不去庆父鲁难未巳公曰若之何而去之对曰难不已将自毙君其待之公曰鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务寜鲁难而亲之亲有礼因重固间贰覆昬乱霸王之器也仲孙虽言鲁秉周礼未可以取而言难不已将自毙君其待之犹教小白有窥鲁之意故去其名以见贬盖经有书名以见贬者不应名而名所以为贬也宰渠伯纠是已有去名以为贬者应名而不得以名见所以为贬也齐仲孙湫是已湫齐之卿得以名氏见者也
二年
成风闻成季之繇乃事之而属僖公焉故成季立之闵公与僖公皆庶子庆父立闵公盖乘季子奔陈以哀姜之故假齐为重且利其少也闵公死则僖公自当立若以成风闻成季之繇事成季而属僖公季子不以僖公居长徒以成风之属而立之则与敬嬴私事襄仲立宣公无异何足以为季子此言害义为甚理不然也此尤见诬而好奇之过其弊至此

[book_title]春秋左传谳卷三
钦定四库全书
春秋左传谳卷三　　　　宋　叶梦得　撰
僖公
元年春王正月
元年春不称即位公出故也公出复入不书讳之也讳国恶礼也
正月公如未归自未即位当如定公以归之月书不得言不称即位也如公已归自不害其即位岂可以尝出而不称乎按闵公以八月薨庆父九月出奔莒齐高子以冬来盟僖公归立当在此时则僖公之归盖在歳前此亦失于继故之义而每妄为之説也
齐师宋师曹师次于聂北救邢
夏六月邢迁于夷仪
诸侯救邢邢人溃出奔师师遂逐狄人具邢噐用而迁之师无私焉　夏邢迁于夷仪诸侯城之救患也凡侯伯救患分灾讨罪礼也
经书正月齐师宋师曹伯救邢邢迁于夷仪六月后见三师城邢者盖救邢之师已散而邢自迁故三师复防而城之此经所以书救书迁书城歴数其序而列之若但因其救遂迁而城则为一事当举其重如楚丘縁陵书城夷仪足矣何用更见迁乎先见邢迁而后见城邢所以别其非专封此义尤不可乱况经书师而传以为诸侯尤可见其言之无据也
九月公败邾师于偃
九月公败邾师于偃虚丘之戍将归者也
此拘于以未战为例而不知内辞书败之义故例为之辞未必实也
冬十月壬午公子友帅师败莒师于郦获莒挐
冬莒人来求赂公子友败诸郦获莒子之弟挐非卿也嘉获之也公赐季友汶阳之田及费
莒挐犹言莒庆子男之卿再命自当以名见也传不知此但见其不氏与获宋华元获陈夏齧之类异故仍邾庶其之例以为非卿而特书妄意以为嘉季子也既败其师矣获挐不获何足较也
十有二月丁巳夫人氏之防至自齐
夫人氏之防至自齐君子以齐人杀哀姜也为已甚矣女子从人者也
非君子之言也此齐以覇讨不私其亲之义何从人之云
二年春王正月城楚丘
二年春诸侯城楚丘而封衞焉不书所会后也经言城楚丘传以为诸侯城楚丘盖不知此以鲁城为文而妄以诸侯城縁陵例一视之故又谓不书所会为后盖左氏为文传公会诸侯晋大夫盟于扈为例以为公后至故不书所会凡会诸侯不书所会后也后至不书其国辟不敏也故于十五年再盟扈十七年会扈皆云然吾尝言其非矣三者经皆言诸侯而不序妄以鲁为会后犹可也今此本不书诸侯而擅增之尤可见其附会也
虞师晋师灭下阳
夏晋里克荀息帅师防虞师伐虢灭下阳先书虞贿故也
既言晋假道于虞虞公许之且请先伐虢而里克荀息以师徃会则虞主兵自当先书虞安得复云以贿书也
三年春王正月不雨夏四月不雨
三年春不雨夏六月雨自十月不雨至于五月不曰旱不为灾也
去年书十月不雨则十一月十二月雨矣今书正月不雨则二月三月雨矣继书四月不雨则五月以后雨盖可知矣然而复挈六月雨而志之者谷梁所谓喜雨者是也盖百谷皆待雨以生成唯建巳之月为最急故常雩以龙见为莭今连岁不雨者三而建巳之月雨是宜于谷所以喜也故经有厯时而言不雨者无志于民也文是也厯月而言不雨者有志于民也僖是也传不知辨此但见六月书雨遂槩与文言之又疑其文少异故复以为旱不为灾其意以建戍至建辰非禾之时故尔然则麦亦病矣且据传例凡物不为灾自不应书此何为而特书乎
四年春王正月公会齐侯宋公陈侯衞侯郑伯许男曹伯侵蔡蔡溃遂伐楚次于陉
四年春齐侯以诸侯之师侵蔡蔡溃遂伐楚
小白攘荆楚而抗中国莫大于此举苟以妇人之怨而勤七国之君夫谁肯听之哉蔡人虽畏齐亦不遽溃矣此事之必不然者齐之侵蔡志在楚也辨又见二十八年晋侯侵曹伐衞
葬许穆公
许穆公卒于师葬之以侯礼也凡诸侯薨于朝会加一等死王事加二等于是有以衮敛
诸侯卒于师言师卒于会言会许男虽与伐楚之役然经书许男新臣卒不言师则非卒于师也自会以疾归其国中而卒尔传妄意云遂以为卒于师而为加等之例审以为薨于朝会加一等以侯礼亦不得言以衮敛侯服鷩冕衮冕上公之服也
五年
冬晋人执虞公
晋侯复假道于虞以伐虢宫之奇谏曰虢虞之表也虢亡虞必从之晋不可啓防不可翫一之谓甚其可再乎谚所谓辅车相依唇亡齿寒者其虞虢之谓也公曰晋吾宗也岂害我哉对曰大伯虞仲大王之昭也大伯不从是以不嗣虢仲虢叔王季之穆也为文王卿士勲在王室藏于盟府将虢是灭何爱于虞且虞能亲于桓庄乎其爱之也桓庄之族何罪而以为戮不唯偪乎亲以宠偪犹尚害之况以国乎公曰吾享祀丰洁神必据我对曰臣闻之鬼神非人实亲惟德是依故周书曰皇天无亲惟德是辅又曰黍稷非馨明德惟馨又曰民不易物惟德繄物如是则非德民不和神不享矣神所冯依将在德矣若晋取虞而明德以荐馨香神其吐之乎弗听许晋使宫之奇以其族行曰虞不腊矣在此行也晋不更举矣八月甲午晋侯围上阳问于卜偃曰吾其济乎对曰克之公曰何时对曰童謡云丙之晨龙尾伏辰均服振振取虢之旂鹑之贲贲天防焞焞火中成军虢公其奔其九月十月之交乎丙子旦日在尾月在防鹑火中必是时也冬十二月丙子朔晋灭虢虢公丑奔京师师还馆于虞遂袭虞灭之执虞公及其大夫井伯以媵秦穆姬而脩虞祀且归其职贡于王故书曰晋人执虞公罪虞且言易也
按史记秦惠王时始改蜡为腊于是腊犹未名盖与后言秦官不更庶长之误同吾尝疑左氏战国人故但记当时之言而不悟其非此一騐也　晋之灭虢非特有灭国之罪又灭同姓当与衞侯燬同书而经不加贬独言执虞公盖深责虞公假道伐虢以自亡其援下阳虞虢所恃以为固者也既于下阳书灭见虢灭则虞亦灭也此虞之自灭非晋灭之也故于是独见执虞公以为国灭久矣所遗者唯虞公而已不言以归犹言国晋之国非虞之所得有也传但不见书虞灭遂以为复脩其祀而归其贡若然是亦擅夺人之地而易其主经安得无贬哉以为言易尤非是
六年
夏公会齐侯宋公陈侯衞侯曹伯伐郑围新城
秋楚人围许诸侯遂救许
冬公至自伐郑
冬蔡穆侯将许僖公以见楚子于武城许男面衔璧大夫衰绖士舆榇
夏诸侯伐郑秋楚人围许以救之诸侯释郑而复救许冬书公至自伐郑则许以诸侯之救而楚围解矣僖公何为复从蔡侯反自屈于楚而降乎以为诸侯不果于救而许卒困于楚则经当贬诸侯不当以救许为文凡救皆善辞也则僖公见楚之事妄矣
七年
闰月恵王崩襄王恶大叔带之难惧不立不发防而告难于齐
惠王果以七年崩襄王惧叔带之乱秘不发防在前世或有之矣然不过数日之间岂有经年无君而子带不知者乎以经考之诸侯为襄王谋已见于首止洮但防前盟而已惠王实以八年冬崩王人来告防而畏子带作乱所谓告难于齐者近之故诸侯复为葵丘之会以脩好而襄王以宰周公临之无秘不发防之事传以洮盟谋王室故误差一年何以知之洮盟在春传言襄王定位而后发防则诸侯固已知惠王之崩矣何为更待十二月以丁未告乎
八年
秋七月禘于太庙用致夫人
秋禘而致哀姜焉非礼也凡夫人不薨于寝不殡于庙不赴于同不祔于姑则弗致也
夫人当为成风非哀姜也礼无言致夫人者致之为言犹致师致女本非夫人而致之以为夫人也传于隐三年君氏卒定十五年姒氏卒与此例凡三发而详略不同声子姒氏皆妾母则不薨于寝不殡不赴不祔或有之矣哀姜嫡夫人也不幸见杀于齐而不得薨于寝然经书夫人姜氏薨于夷又书夫人氏之防至自齐未有不称夫人者何待八年而后始致之乎且传言声子不称夫人故不曰葬而经书葬我小君哀姜此若未致为夫人安得书礼庶子为君为其母筑宫仲子之宫是也僖公葢欲加厚于成风列为夫人而登之于宗庙故禘以致之尔禘以审谛昭穆自三年防毕初禘之后每五年而再禘僖公以三年防毕其再禘在八年虽禘之节然实用之以致成风故言用犹九月用郊有为而为者此经所以书也传知声子姒氏之说而不晓其为妾母之义故于此不悟其为成风但见哀姜不薨于寝遂谓鲁人尝贬之而不殡不赴不祔皆妄意之初未尝求于经也按商制殡于庙周制殡于宫葬则朝庙而后行故檀弓曰防之朝也顺死者之孝心也其哀离其室也故至于祖考之庙而后行殷朝而殡于祖周朝而遂葬与士防礼言朝而遂葬者同则殡于庙亦非周礼尤可见其妄也
九年春王三月丁丑宋公御说卒
九年春宋桓公卒未葬而襄公会诸侯故曰子凡在防王曰小童公侯曰子
王在防称小子则见于诗书与礼矣未有称小童者也礼邦君之妻自称曰小童二名不应相乱其见于春秋亦无以是为言者其说盖无据也传言卿不会公侯会伯子男可也则传以公侯与伯子男为两例武氏子大夫之子也其在防犹称子今言公侯曰子岂伯子男不称子乎此盖见经但书宋子衞子陈子而伯以下适无称子者故从而为之例其实不知礼也
夏公会宰周公齐侯宋子衞侯郑伯许男曹伯于葵丘夏会于葵丘防盟且修好礼也王使宰孔赐齐侯胙曰天子有事于文武使孔赐伯舅胙
按是时襄王初立以月计之惠王犹未葬不得有事于宗庙何赐胙之有且脤膰之礼以亲兄弟之国非齐所得赐或以小白而特赐之亦疑在终防之后而误记于此
九月戊辰诸侯盟于葵丘
秋齐侯盟诸侯于葵丘曰凡我同盟之人既盟之后言归于好宰孔先归遇晋侯曰可无会也齐侯不务德而勤逺略故北伐山戎南伐楚西为此会也东略之不知西则否矣其在乱乎君务靖乱无勤于行晋侯乃还
小白之会莫盛于葵丘既以为谋王室则不当与伐山戎伐楚同为不务德而勤逺略其言不类矣所谓君务靖乱无勤于行者意必指里克防郑父之事且里克欲纳文公而杀奚齐在晋献公卒之后是时献公尚在宰孔何由豫知其乱而戒之此传但见后书诸侯盟而不及宰周公不知不敢盟王三公之意妄谓宰孔先归因附会为之说尔
十有一年
夏扬拒泉臯伊雒之戎同伐京师入王城焚东门王子带召之也秦晋伐戎以救周秋晋侯平戎于王惠后欲废襄王而立子带齐侯帅诸侯为首止之会以定世子秦晋皆不与焉自是防盟复为洮及葵丘之好亦皆主齐秦晋未尝入会今子带召戎伐京师何为齐及诸侯反不救周而秦晋救之此事未必有疑秦晋史之辞而左氏不能辨况首止葵丘皆谋王室之大者尚未尝一与独何为平戎也
十有二年
王以戎难故讨王子带秋王子带奔齐冬齐侯使管夷吾平戎于王使隰朋平戎于晋
齐小白本以定襄王谋王室为功今子带召戎伐周而不救又从而纳子带反平戎于王与晋而和之是乃党子带而与戎为好者其行事岂不戾哉十六年复言王以戎难告于齐齐召诸侯以戍周告难不应在五年之后是时子带尚在齐王亦不应复假齐以为援而十三年言齐使仲孙湫聘于周且言王子带湫复命曰王怒未怠不十年弗召也而二十二年记冨辰请召太叔而王复之于齐正十年岂仲孙湫之智果能豫定冨辰之请若是其适契乎其言前后乖违附会一无可据以吾考之自子带奔齐至王召之皆不足信特頽桃之欲为乱因惠后之意奉子带以狄师攻王王出适郑乃为近实秦晋平戎之事吾固疑其未必有且伐而言平者犹献功也今言平戎乃和解之二义自不同兼襄王畏子带久矣毎告难于诸侯不暇不应今奔而复召之盖戎与狄事相近传不能辨而误载之不然齐小白以覇显诸侯坐视王室之难而不救内党于罪人外党于戎人反秦穆公晋惠公之不若安用其为首止于洮葵丘之盟者而经于诸侯不一贬也
十有四年
夏六月季姬及鄫子遇于防使鄫子来朝
鄫季姬来宁公怒止之以鄫子之不朝也夏遇于防而使来朝
经书季姬及鄫子遇于防则季姬固未尝嫁鄫左氏安得遽言鄫季姬来宁而公怒之乎盖徒见内女无与外诸侯相遇之理且能使之来朝故意之云尔凡内女既嫁必冠以其国与其夫之姓如纪伯姬荡伯姬之类此春秋常法也然必先见归如伯姬归于纪之类或以季姬嫁在鄫子为世子之时故经不见然何以后方见季姬归于鄫乎或又曰此鄫子来朝而请得之故再见夫鄫子不朝因季姬来宁怒而止之则但不归其国而己未尝絶也何用以书嫁之辞书之其反覆皆无据云
二十有一年
冬公伐邾
任宿须句颛臾风姓也实司太皥与有济之祀以服事诸夏邾人灭须句须句子来奔因成风也成风为之言于公曰崇明祀保小寡周礼也蛮夷猾夏周祸也若封须句是崇皥济而脩祀纾祸也
灭国未有不书于经者诸侯来奔亦未有不书于经者审如传言经安得不见乎灭须句谓不若不书犹可也来奔则无不书之理案明年公伐邾取须句犹言公伐邾取訾娄则须句葢邾之邑也传不知此而以成风为同姓故妄信所传耳
二十有二年春公伐邾取须句
二十二年春伐邾取须句反其君焉礼也
陈世子吴复归于陈蔡世子庐复归于蔡楚灭其国而后能复之犹见书于经须句诚灭于邾而鲁反其君此孔子所谓兴灭国继絶世而天下之民归心焉者也而经反与伐国取邑之辞一施之犹不免于讥乎左氏盖既失之于前而因以成其説者也
文公
元年
天王使毛伯来锡公命
王使毛伯衞来锡公命叔孙得臣如周拜
经言锡公命锡者常也赐者非常也言赐误矣
晋侯伐衞
晋襄公既祥使告于诸侯而伐衞及南阳先且居曰效尤祸也请君朝王臣从师晋侯朝王于温先且居胥臣伐衞
经言晋侯伐衞则非先且居胥臣矣文公以前僖三十二年十二月卒至今年四月则方练后四月亦不得言既祥温会在僖二十八年文公之为也亦不得言朝王于温三者皆误
公孙敖如齐
穆伯如齐始聘焉礼也凡君即位卿出竝聘践修旧好要结外援好事邻国以衞社稷忠信卑让之道也忠德之正也信德之固也卑让德之基也
周制岁相问也殷相聘也世相朝也君即位而卿出聘盖春秋之制不可为先王之礼
二年
夏六月公孙敖会宋公陈侯郑伯晋士縠盟于垂陇六月穆伯会诸侯及晋司空士谷盟于垂陇晋讨衞故也书士縠堪其事也
前以縠为司空则卿矣自当以名氏见犹虚朾之盟言仲孙蔑会晋侯宋公衞侯邾子齐崔杼者何士縠独以为堪其事推传意似谓卿不会公侯故云尔然经序士縠在宋公陈侯郑伯之下则固不与之会杜预乃以司空非卿以出盟诸侯受成于衞贵而书名氏盖是不达传意而妄言之岂有司空而非卿者诸侯再命之大夫经未有进而称氏使实卿而当进则何以书乎
八月丁夘大事于大庙跻僖公
秋八月丁夘大事于大庙跻僖公逆祀也于是夏父弗忌为宗伯尊僖公且明见曰吾见新鬼大故鬼小先大后小顺也跻圣贤明也明顺礼也君子以为失礼礼无不顺祀国之大事也而逆之可谓礼乎子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也
诸侯不得祖天子郑祖厉王盖周之末造此弗忌之误传载之非也
冬晋人宋人陈人郑人伐秦
冬晋先且居宋公子成陈辕选郑公子归生伐秦取汪及彭衙而还以报彭衙之役卿不书为穆公故尊秦也谓之崇德
内王之下士外小国之卿与大国之士皆一命书人公羊谷梁所谓微者春秋常法也其名例固不可乱唯北杏之大夫始会恶曹之大夫始盟清邱之大夫屈中国而从楚翟泉之大夫盟于天子之侧皆贬而称人盖其事昭然可考其他未有不见于事而变文者盖卿贬而书人可矣然与一命而法当书人者何辨此春秋别嫌明微之道也而传每于诸国并以人见者皆为贬卿之辞必列其姓氏而曲为之説以义考之悉无据且此伐秦之人谓之崇德春秋伐国而非其罪者多矣未尝皆贬之秦穆公虽有悔过用孟明之小善何独遽尊之乎
公子遂如齐纳币
襄仲如齐纳币礼也凡君即位好舅甥修昏姻娶元妃以奉粢盛孝也孝礼之始也
僖公以十二月薨杜预以为月误当为十一月今以冬纳币固未知为十二月与否审为十二月犹在禫则纳采在三年之内矣纳币常礼经未有书者所以贬其为防娶公羊曰三年之内不图婚者是也反以为礼乎诸侯取元妃固自有时而以即位为节尤见其妄
三年春王正月叔孙得臣会晋人宋人陈人衞人郑人伐沈沈溃
三年春庄叔会诸侯之师伐沈以其服于楚也沈溃凡民逃其上曰溃在上曰逃
杜预以溃为众散流移若积水之溃自坏之象也盖众辞逃者不与于众窃以其身免以是为辨初不以上下也郑伯逃盟陈侯逃归曰逃郑詹自齐逃来亦曰逃何独在上乎
晋阳处父帅师伐楚以救江
冬晋以江故告于周王叔桓公晋阳处父伐楚以救江门于方城遇息公子朱而还
救未有言伐者经特书伐楚盖见不直救为谖故明年楚卒灭江若王叔桓公实同伐则何以不书于经
四年
夏逆妇姜于齐
逆妇姜于齐卿不行非礼也君子是以知出姜之不允于鲁也曰贵聘而贱逆之君而卑之立而废之弃信而坏其主在国必乱在家必亡不允宜哉诗曰畏天之威于时保之敬主之谓也
此公自逆之辞也何以知之女在国称女在途称妇入国称妇人审以微者逆当言逆女于齐不得遽称妇妇虽有姑之辞然宣书夫人妇姜至自齐皆于至言之不得称于国中也其不与庄书公如齐逆女同文者盖成礼于齐故即以妇名之所以讳而不书至传见没公与庄书法异因附会出姜而为之辞妄也
五年春王正月王使荣叔归含且赗
五年春王使荣叔来含且赗召昭公来会葬礼也传不以妾母为义而谓之礼其意若谓夫人薨含赗与葬不见经而成特书以妾母为当含赗且会葬者以论礼尚安足与言经意乎经不言来正见荣叔不亲至尔而传言来其误尤可见也
六年春
六年春晋搜于夷舍二军使狐射姑将中军赵盾佐之阳处父至自温改搜于董易中军阳子成季之属也故党于赵氏且谓赵盾能曰使能国之利也是以上之
舍军易将搜而后为之可谓重矣是时襄公方强处父虽専岂得擅为之哉公羊所谓处父谏襄公从之而废射姑者是也故以为公漏言云
晋杀其大夫阳处父晋狐射姑出奔狄
贾季怨阳子之易其班也而知其无援于晋也九月贾季使续鞫居杀阳处父书曰晋杀其大夫侵官也贾季狐射姑也前言阳处父能改搜而易中军亦已强矣又党于赵盾安得为无援乎如传所言处父但为贾季所杀此乃大夫两下相杀自不得书于经盖传不知此例而妄言之也当如公羊云射姑刺之于朝经以襄公漏言故以国杀传以处父为侵官盖亦略闻其为大夫有罪之辞而不达国杀之义故虽言之而终不了累上之义也
闰月不告月犹朝于庙
闰月不告朔非礼也闰以正时时以作事事以厚生生民之道于是乎在矣不告闰朔弃时政也何以为民
日月所会谓之朔闰斗指两辰之间非朔也先王告朔不告月以闰者附月之余日而天无是月故尔公羊谷梁之言是也经书不告月传乃以不告朔为非礼是岂知经乎或曰闰不告月则何以颁是月之政盖从其所附月而颁之闰与所附月本一月非二月也传乃以为弃时政此岂废一月之政而不告乎其言闰以正时时以作事事以厚生言闰则是而非不告之义
七年春
三月甲戌取须句
三月甲戌取须句寘文公子焉非礼也
须句为邾邑吾固言之矣文公之子审叛其父我取其邑而封之辞不应无所贬此理之必不然者盖传误以须句为国也使实有此絶太皥之祀以与邻国叛臣其罪又大于取邑亦不应无异文也
夏四月宋公王臣卒
宋人杀其大夫
夏四月宋成公卒于是公子成为右师公孙友为左师乐豫为司马鳞矔为司徒公子荡为司城华御事为司寇昭公将去羣公子乐豫曰不可公族公室之枝叶也若去之则本根无所庇廕矣葛藟犹能庇其本根故君子以为比况国君乎此谚所谓庇焉而纵防斧焉者也必不可君其图之亲之以德皆股肱也谁敢携贰若之何去之不听穆襄之族率国人以攻公杀公孙固公孙郑于公宫六卿和公室乐豫舍司马以让公子卬昭公即位而葬书曰宋人杀其大夫不称名众也且言非其罪也
言众则不得言非其罪言非其罪则不得言众二义不可相兼杜预别众为不称杀者之名非也例非两下相杀岂有称名者哉此传知非其罪之义而不能信故又言众以包之也
戊子晋人及秦人战于令狐晋先蔑奔秦
秦康公送公子雍于晋曰文公之入也无衞故有吕郤之难乃多与之徒衞穆嬴日抱大子以啼于朝曰先君何罪其嗣亦何罪舍适嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏偪乃背先蔑而立灵公以御秦师箕郑居守赵盾将中军先克佐之荀林父佐上军先蔑将下军先都佐之步招御戎戎津为右及董阴宣子曰我若受秦秦则賔也不受寇也既不受矣而复缓师秦将生心先人有夺人之心军之善谋也逐冦如追逃军之善政也训卒利兵秣马蓐食潜师夜起戊子败秦师于令狐
经书晋人及秦人战于令狐据传例皆陈曰战未陈曰败某师今潜师夜起则非皆陈矣安得不言败而反书战乎赵盾将中军亦不得不见名氏杜预谓贬废嫡而外求君附会之辞也且前言先蔑如秦逆公子雍今经书先蔑奔秦而不言出明先蔑从公子雍在秦师以其不得入故复从之归秦则先蔑何由复将下军杜预又谓先蔑前还晋晋人始以逆雍出军卒然变计立灵公弗悟传言背先蔑而立灵公以御秦师则立灵公自在出师之前何先蔑前还之云其妄尤可见凡传所列将佐皆无足据此盖与长岸同文耳
秋八月公会诸侯晋大夫盟于扈
秋八月齐侯宋公衞侯陈侯郑伯许男曹伯会晋赵盾盟于扈晋侯立故也公后至故不书所会凡会诸侯不书所会后也后至不书其国辟不敏也
传以齐侯宋公衞侯陈侯郑伯许男曹伯为诸侯赵盾为晋大夫是矣而以不书所会为公后至且经既言公会是公至之辞也今公后至而辞无所贬诸侯非后至而反不得序其赏罚岂不倒置哉此正谓赵盾背公子雍之约而立灵公惧诸侯之讨挟覇主以会诸侯不以灵公主会而已临之诸侯知赵盾以大夫执国命靡然听之不敢违故贬而略之尔赵盾以大夫目之盖犹以公子纠之故而云及齐大夫盟于蔇而不名者同此经所以书于战于令狐与先蔑奔之后也
八年
冬十月壬午公子遂会晋赵盾盟于衡雍
乙酉公子遂会雒戎盟于暴
冬襄仲会晋赵孟盟于衡雍报扈之盟也遂会伊雒之戎书曰公子遂珍之也
扈盟非后至则书讨者误也遂本以二事出故以壬午盟赵盾于衡雍乙酉盟雒戎于暴相去四日非一事再见自不应去族何珍之云使戎果欲伐鲁而遂専盟之经与其遂事则当于衡雍之后书遂会雒戎盟于暴亦不得以再见名氏为美若经不与之去族不书则与一事再见而卒名者何以辨经不言遂而传言遂其妄可知也
宋人杀其大夫司马宋司城来奔
宋襄夫人襄王之姊也昭公不礼焉夫人因戴氏之族以杀襄公之孙孔叔公孙钟离及大司马公子卬皆昭公之党也司马握节以死故书以官司城荡意诸来奔效节于府人而出公以其官逆之皆复之亦书以官皆贵之也
诸侯杀大夫相赴告必以其罪若衞杀孔达曰寡君有不令之臣达搆我敝邑于大国既伏其罪矣敢告此诸国告杀大夫之辞也未有言其美者其有罪无罪则经以义正之传论经每言从赴告司马审以握节为美必非赴告所言经何从知之耶司城效节而出岂大夫出奔者皆窃其节以逃而独意诸能效之乎以周官考之惟守邦国都鄙及出使有节六卿之居官者未闻其有节也则司马司城何节之云此盖传不知宋有六卿自当书官而妄为之说其言公以官逆之皆复之亦书以官者经之予夺岂不在其人而徒从公所行为正乎
九年春
公子遂会晋人宋人衞人许人救郑
公子遂会晋赵盾宋华耦衞孔达许大夫救郑不及楚师卿不书缓也以惩不恪
楚人以三月伐郑经继书公子遂会晋人宋人衞人许人救郑下言秋狄侵齐则诸国之救皆在一月之内计郑以伐告五国会师而徃未可谓之后设楚方来伐闻五国来救而退亦岂可以不及楚师罪之此皆误以人为贬卿者也
秦人来归僖公成风之襚
秦人来归僖公成风之襚礼也诸侯相吊贺也虽不当事茍有礼焉书也以无忘旧好
诸侯书葬不书赗禭常事且不足言也夫人则虽葬亦不书矣前惠公仲子及成风见赗含虽天王亦书以其为妾母也故今秦人归禭虽事在九年之秋亦书且以着其弗夫人以见正尔传误分僖公成风为两人故皆以不当事言之而以不忘旧好为礼僖公与秦穆公本未尝通翟泉之盟大夫之会尔且赠死不及尸吊生不及哀传固以为非礼今不当事乃以为礼乎
十年
及苏子盟于女栗
秋七月及苏子盟于女栗顷王立故也
苏子王臣也顷王新立若欲修好于请侯何独与鲁盟乎其言及盖内为志此乃公内交苏子而窃与之盟尔故没公以示贬凡与诸侯大夫微者盟则没公以杀耻私与王大夫盟则没公以示贬
十有一年
狄侵齐
冬十月甲午叔孙得臣败狄于咸
鄋瞒侵齐遂伐我公卜使叔孙得臣追之吉侯叔夏御庄叔緜房甥为右富父终甥驷乗冬十月甲午败狄于咸获长狄侨如富父终甥椿其喉以戈杀之埋其首于子驹之门以命宣伯初宋武公之世鄋瞒伐宋司徒皇父帅师御之耏班御皇父充石公子谷甥为右司冦牛父驷乗以败狄于长丘获长狄缘斯皇父之二子死马宋公于是以门赏耏班使食其征谓之耏门晋之灭潞也获侨如之弟焚如齐襄公之二年鄋瞒伐齐齐王子成父获其弟荥如埋其首于周首之北门衞人获其季弟简如鄋瞒由是遂亡经书狄侵齐败狄于咸不言其为长秋凡传所记鄋瞒縁斯侨如焚如荣如简如事皆不可据且其言衞人获简如鄋瞒由是遂亡而国语载孔子对吴使者之辞曰周为长狄今为大人则孔子时长狄之种尚存要之两书皆妄当依经为狄而已
十有二年春王正月郕伯来奔
十二年春郕伯卒郕人立君大子以夫钟与郕邽来奔公以诸侯逆之非礼也故书曰郕伯来奔不书地尊诸侯也
春秋正名郕太子实未尝立安可因公以诸侯逆之遂书郕伯又况窃地而来乎且传既以郕伯非诸侯而以诸侯逆之为非礼矣则窃地何以复言尊诸侯不书此自相伐也
季孙行父帅师城诸及郓
城诸及郓书时也
土功得其时不书此在冬十月晋人秦人战于河曲之后虽为得时以其畏齐行父帅师并城二邑所以书尔
十有四年
冬单伯如齐齐人执单伯
齐人执子叔姬
襄仲使告于王请以王宠求昭姬于齐曰杀其子焉用其母请受而罪之冬单伯如齐请子叔姬齐人执之又执子叔姬
据此即单伯为王臣而商人为执天子之使矣戎伐凡伯以归犹不言执变其文曰以归岂齐中国执天子之使反无异文而与齐人执郑詹同辞乎单伯盖鲁之孤公羊谷梁之言是也故后书单伯至自齐不然王臣鲁何以书至所谓杀其子焉用其母请受而罪之此鲁人请齐之辞非王人请齐之辞也
十有五年春
三月宋司马华孙来盟
三月宋华耦来盟其官皆从之书曰宋司马华孙贵之也
礼君行师从卿行旅从诸侯与其卿大夫邦交固有常仪矣华耦其官皆从使卿之礼当然此乃常事何足以为贵使非其礼而擅以其官从正当见贬又何以贵之乎此亦传不知宋卿自当书官尔其复书氏盖自以襄夫人之党贬説已见谷梁诸侯相聘使介有常不闻官皆从也以此为贵岂春秋之意哉
夏曹伯来朝
夏曹伯来朝礼也诸侯五年再相朝以修王命古之制也
诸侯世相朝吾固言其非矣此乃叔向所谓明王之制诸侯岁聘以志业间朝以讲礼再朝而会以示威者盖覇主之令以为古制非也
冬十有一月诸侯盟于扈
冬十一月晋侯宋公衞侯蔡侯陈侯郑伯许男曹伯盟于扈防新城之盟且谋伐齐也齐人赂晋侯故不克而还于是有齐难是以公不会书曰诸侯盟于扈无能为故也凡诸侯会公不与不书讳君恶也与而不书后也
凡诸侯盟会而不序皆以不足序见贬城縁陵与此两盟于扈一会于扈是也各以其事考之可见此言齐人赂晋侯故不克而还书曰诸侯盟于扈无能为故也其说是矣何用复书诸侯会而公不与与公与而后至两例乎若然是一不会而为説者三则何以别且诸侯会而公不与见于经者多何以独此三会盟而讳为有齐难而不会非无故而弃诸侯之好亦何以遽为君恶凡此皆左氏不传经虽偶闻之而不能必是以参用所传而幸其或中也
十有二月齐人来归子叔姬
齐人来归子叔姬王故也
非也说已见前
十有六年
冬十有一月宋人弑其君杵臼
书曰宋人弑其君杵臼君无道也文公即位使母弟须为司城华耦卒而使荡虺为司马
据传例凡弑君称君君无道也称臣臣之罪也杜预谓称君者书君之名称臣者书弑者之名则凡称国称人不言臣名者皆君无道也故于此复以杵臼发之然据传所书公子鲍礼于国人竭其粟而贷之乃以私惠结民而倾其君襄夫人欲通鲍不可而佐之施国人奉鲍以因夫人已而夫人遂使公田卒杀之则昭公未见其无道其罪在鲍与夫人岂可不名鲍而称宋人反以昭公受恶哉此盖传不知称人为微者弑君之辞而妄为之说也
十有七年春
十七年春晋荀林父衞孔达陈公孙宁郑石楚伐宋讨曰何故弑君犹立文公而还卿不书失其所也推传意谓林父等不能讨昭公之贼故以为失其所经皆贬而书人然齐崔杼弑庄公经书公会晋侯而下十一国于夷仪传言欲伐齐以报朝歌之役齐人以庄公说且自六正至于处守者皆有赂晋侯许之经犹厯序诸侯而不贬则昭公既无道宋独不可以众弑为辞以自免而经反贬林父等乎其轻重为不伦矣若使四国以微者行则何以为贬由此言之四国之称人实微者也
诸侯会于扈
晋侯搜于黄父遂复合诸侯于扈平宋也公不与会齐难故也书曰诸侯无功也
非也説已见前其曰诸侯无功者是也
十有八年
秋公子遂叔孙得臣如齐
秋襄仲庄叔如齐惠公立故且拜葬也
经书公子遂叔孙得臣如齐前未有两使并书者惟此与定六年书季孙斯仲孙何忌如晋两见耳遂审为贺惠公立得臣为谢齐来会葬自当各书不应并而为一谷梁以为不正其同伦而相介故列数之者几是矣然不见其事亦非相介也正以请宣公之事为重故以两卿并行犹阳虎之以季孙斯仲孙何忌请于齐也
冬十月子卒
冬十月仲杀恶及视而立宣公书曰子卒讳之也杜预以为鲁人讳弑以未成君书之此盖不知未逾年不称君之法乃疑先君既葬而不称君称君岂在葬不葬乎推传意似谓书卒不书弑为讳如隐公书薨若是则几矣
夫人姜氏归于齐
夫人姜氏归于齐大归也将行哭而过市曰天乎仲为不道杀适立庶市人皆哭鲁人谓之哀姜
大归谓出也哀姜夫死子弑不安于鲁而归父母之家不得为出凡出皆有罪者也传既不察此故后复为例曰夫人归宁曰如某出曰归于某哀姜误之也鲁无出夫人自不必立例
莒弑其君庶其
莒纪公生大子仆又生季佗爱季佗而黜仆且多行无礼于国仆因国人以弑纪公以其宝玉来奔纳诸宣公如传所言则仆为以子弑父何为不与齐公子商人同书而反从君无道之例没其名而以国弑乎所谓纪公多行无礼于国仆因国人以弑者盖欲迁就其说纪公审为无道然舍子弑父之罪而正君之无道非春秋之法也凡传记事因其说而诬以事者类如此然则纪公以国弑固无道者然非仆所弑也

[book_title]春秋左传谳卷四
钦定四库全书
春秋左传谳卷四　　　　宋　叶梦得　撰宣公
元年春
公子遂如齐逆女
元年春王正月公子遂如齐逆女尊君命也
三命之大夫未有不氏者遂氏公子久矣何独于此为尊君命乎盖传不知一事再见卒名之例但见后书遂以夫人妇姜至自齐妄以为尊夫人故于此复为之说于成十四年叔孙侨如事亦然而复着春秋之称其不知经可以类推矣不然晋人执季孙意如而后书意如至自晋晋人执叔孙婼而后书婼至自晋亦何所尊而称族舍族乎
宋人之弑昭公也晋荀林父以诸侯之师伐宋宋及晋平宋文公受盟于晋又会诸侯于扈将为鲁讨齐皆取赂而还郑穆公曰晋不足与也遂受盟于楚按文十七年春经书晋人衞人陈人郑人伐宋不言盟安得谓宋及晋平宋文公受盟于晋六月公及齐侯盟于谷诸侯会于扈传曰晋侯搜于黄父遂复合诸侯于扈平宋也公不与会齐难故也则安得为鲁讨齐二说皆自相伐据十五年晋侯会宋公衞侯蔡侯陈侯郑伯许男曹伯盟于扈防新城之盟且谋伐齐齐人赂晋侯故不克而还此在齐人侵我西鄙之后为鲁讨齐当是此盟而传误以为此会其记事颠错类如此
二年
狄九月乙丑晋赵盾弑其君夷臯
乙丑赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁宣子曰呜呼我之怀矣自贻伊慼其我之谓矣孔子曰董狐古之良史也书法不隠赵宣子古之良大夫也为法受恶惜也越竟乃免宣子使赵穿逆公子黑臀于周而立之壬申朝于武宫
赵盾非实弑君者也以其反不讨贼太史加之弑耳谷梁记董狐之言曰子为正卿入谏不听出亡不逺君弑反不讨贼则志同志同则书重非子而谁此葢原其志诛之也今直以亡不越竟反不讨贼曰非子而谁则是乃正弑君者传盖得其说而不尽也其载孔子之言谓董狐为书法不隠可矣既加盾以弑以为万世之训岂得以其为法受恶复称良大夫乎其言越竟乃免尤不然所以责盾者在讨贼不讨贼不以竟为限使盾越竟而复不能讨贼则遂可免乎若言遂亡而不反则无所畏责此亦因上亡不越竟之辞不察孔子之意而误记之也
四年
夏六月乙酉郑公子归生弑其君夷
楚人献鼋于郑灵公公子宋与子家将见子公之食指动以示子家曰他日我如此必甞异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎尝之而出公怒欲杀子公子公与子家谋先子家曰畜老犹惮杀之而况君乎反谮子家子家惧而从之夏弑灵公书曰郑公子归生弑其君夷权不足也君子曰仁而不武无能达也
公子宋得子家而后成其弑书宋则归生之罪不见书归生则宋本弑君者固无所逃矣若但责归生权不足而不及宋则宋之罪岂以归生而免哉
五年
夏公至自齐
夏公至自齐书过也
公出而书至此自常法既别无异文何以见其书过宣公本以济西之赂为齐所立传以为齐侯新立欲亲鲁而许公子遂之请止公者执公也于是别未有隙不应为大夫求婚而遽执公此事亦不足据
冬齐高固及子叔姬来
冬来反马也
反马于礼无见正使三月庙见归其送马自应遣使高固与子叔姬俱来则何以谓之反马
七年
夏公会齐侯伐莱
夏公会齐侯伐莱不与谋也凡师出与谋曰及不与谋曰会
覇主征兵于诸侯而相与应命不过曰以某事讨某人此即谋也何与不与之有使不与谋则何名为会乎凡言会者以会礼合诸侯也此盖与会盟及盟同义左氏既不得于盟故并伐失之而妄为此义
冬公会晋侯宋公衞侯郑伯曹伯于黑壤
盟于黑壤王叔桓公临之以谋不睦晋侯之立也公不朝焉又不使大夫聘晋人止公于会盟于黄父公不与盟以赂免故黑壤之盟不书讳之也
诸侯会盟而王臣临之者多矣未有不书柯陵鸡泽平丘是也唯葵丘之盟宰周公不与则复出诸侯盟于葵丘此会王叔桓公果在焉何以不书乎既已无据矣所谓晋侯止公而公不与故不书者尤非是诚或有之亦当如平丘书公不与盟何讳之云大抵经书会而传増言盟者不一皆无所考证要之当从经也
八年
城平阳
城平阳书时也
经书城平阳在十月葬敬嬴之后周之十月夏之八月安得为时盖误以夏正言之也
九年
秋取根牟
秋取根牟言易也
根牟不系国杜预以为东夷国者是也盖属之以为附庸故不言灭传拘于克邑不用师徒曰取故谓凡书取言易也不用师徒此自克邑之例尔根牟诚邑则当系国若以为国则必胜之而后能取于传例凡胜国曰灭之何以不言灭乎
楚子伐郑
楚子为厉之役故伐郑
按经及传前皆无厉役之事杜预以六年楚人伐郑取成而还当之然传本不言厉何以知其即此役十一年传言厉之役郑伯逃归杜预复指前六年事皆无据特附会以成其说尔且既取成而还则何罪复伐此书在九月晋侯宋公衞侯郑伯曹伯会于扈之后盖郑既与楚成复叛而从晋故讨之是以十一年辰陵之盟郑子良曰晋楚不务德而兵争与其来者可也乃从楚是矣传盖横出厉役事以相乱也
十年
夏四月
己巳齐侯元卒
齐崔氏出奔衞
夏齐惠公卒崔杼有宠于惠公高国畏其偪也公卒而逐之奔衞书曰崔氏非其罪也且告以族不以名崔杼举氏与书尹氏卒之义同皆讥世卿也左氏既失之于尹氏故并杼不能分周之强宗莫大于尹氏固不一矣然诗有言文武吉甫者有言尹氏太师者岂贤者则别之以见名不贤者则但识其族欤尹氏崔氏其初告之辞亦必以名氏并见矣春秋因之以讥世卿故去名而但见氏左氏求其说而不得但以高国尽逐其族遂以为告以族而不名若以为不当然故春秋録之以为非其罪其失之逺矣诗言尹氏太师此周人之辞也不名自可知其人矣杼乃告鲁之辞若不名则安知其为谁乎不知经之弊至于如此且栾盈左氏亦以为以其族奔晋必亦以盈告而言其族矣经何以不书栾氏盈之罪未至如杼复入而弑君故告一也罪在族则去名而举族罪在人则去族而举名此非左氏之所知也
秋天王使王季子来聘
秋刘康公来报聘
刘康公杜预以为王季子其后食采于刘盖据公子谱言然其释经书天王使王季子来聘复引以为天王之母弟字季子然公子谱言刘康公为顷王之子定王之弟王之弟不知其何据疑以左氏称刘康公而公羊称天王之母弟故参取之云尔然而天子之例称王子如诸侯之称公子王子朝是也亲言之则举重而以属道天王杀其弟佞夫是也传例凡称弟皆母弟王季子审为定王母弟何不书天王使其弟某来聘如齐侯使其弟年来聘而忽举字乎季与子皆字也言季则不得言子言子则不得言季经有以字为褒者矣未有以字为贵者也正使得称字亦不得冠王王者系子之称非系字之称以外传考之定王八年即宣公之十年与左氏合王季子固刘康公也然不得为顷王之子季者少也季子犹言少子盖讥王以防弱任大夫之事则刘康公当为定王之子非顷王之子方聘鲁时未为卿士故经特书以见讥也
十有一年
冬十月楚人杀陈夏征舒
丁亥楚子入陈
纳公孙宁仪行父于陈
冬楚子为陈夏氏乱故伐陈谓陈人无动将讨于少西氏遂入陈杀夏征舒轘诸栗门因县陈陈侯在晋申叔时使于齐反复命而退王使让之曰夏征舒为不道弑其君寡人以诸侯讨而戮之诸侯县公皆庆寡人女独不庆寡人何故对曰犹可辞乎王曰可哉曰夏征舒弑其君其罪大矣讨而戮之君之义也抑人亦有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其怀而与之也乃复封陈乡取一人焉以归谓之夏州故书曰楚子入陈纳公孙宁仪行父于陈书有礼也
经书十月楚人杀陈夏征舒丁亥楚子入陈入陈在杀征舒之后今此言入陈杀夏征舒则先后正相反矣盖楚子以征舒故伐陈虽入其国而杀征舒以正其罪与蔡人杀陈佗者同故与之以讨贼之辞而不言入及其欲县陈则因以利之是所谓贪其富者则亦入陈而已故复正其入陈春秋功罪不相掩犹柏举之战吴子始得称爵及入郢乱男女之别则以夷言之曰入郢楚事先后虽不同而其义则一左氏不知此是以违经而妄变其序也　按征舒弑灵公之明年经书夏楚子陈侯郑伯盟于辰陵则陈成公固已君矣至十月而郑入陈中间成公未尝出奔则安得为在晋乎今叔时之言谓诸侯之从据此但楚入陈无他诸侯则其言之谬可知矣此盖传妄信尝欲县陈之説故谓成公先奔尔楚庄王贤君也辰陵之盟成公在焉是必尝请于楚以讨征舒故使公孙宁仪行父亦得伸其志则何惧而奔县陈及欲纳夏姬事皆不足据　公孙宁仪行父同君于恶者也义不得纳以其能请于楚而讨征舒故特以纳许之凡经书纳者皆与之辞何礼之云
十有二年
夏六月乙夘晋荀林父帅师及楚子战于邲晋师败绩乙夘王乗左广以逐赵旃赵旃弃车而走林屈荡搏之得其甲裳晋人惧二子之怒楚师也使軘车逆之潘党望其尘使骋而告曰晋师至矣楚人亦惧王之入晋军也遂出陈孙叔曰进之宁我薄人无人薄我诗云元戎十乗以先啓行先人也军志曰先人有夺人之心薄之也遂疾进师车驰卒奔乗晋军桓子不知所为鼓于军中曰先济者有赏中军下军争舟舟中之指可掬也
据传例皆陈曰战未陈曰败某师经书晋荀林父帅师及楚子战于邲晋师败绩此皆陈也今传所记乃因楚子逐赵旃赵旃弃军而走晋人以軘车逆旃楚人误以为晋师至遂出陈进师车驰卒奔以乗晋师荀林父不知所为而败正所谓未陈者安得经书战乎与其例自相违矣传载邲战事其辞太靡此皆晋楚二史各记胜败厐杂之言未必皆实而不能辨也
晋人宋人衞人曹人同盟于淸丘
晋原縠宋华椒衞孔达曹人同盟于淸丘曰恤病讨贰于是卿不书不实其言也宋为盟故伐陈衞人救之孔达曰先君有约言焉若大国讨我则死之诸侯及大夫盟而后不能守者固不一也未尝皆贬何独于淸丘而责不实言乎杜预谓宋伐陈衞救之为不讨贰楚伐宋晋不救为不恤病然而亳城北之盟晋侯宋公衞侯曹伯齐世子光莒子邾子滕子薛伯小邾子皆在焉其载书亦曰救灾患恤祸乱然而冬秦人伐晋明年楚公子贞侵宋诸侯皆未有救之者亦可谓不实救灾患恤祸乱之言矣诸侯何以复序而不贬且是岁宋以盟故以陈贰于楚而伐陈可谓讨贰矣则宋为无罪华椒何以亦书人传于明年楚子伐宋复言君子曰淸丘之盟唯宋可以免焉盖自知其相戻故复为说以救之然而君子以为可免而春秋不免吾不知其说也杜预彊为之辞言华椒承羣伪之言以误其国宋虽有守信之善而椒犹不免讥传嫌华椒之罪累及其国故曰唯宋可免夫大夫将君命而出褒贬即其国之事安有与国为二者其附会尤可见盖不知贬大夫同盟之始也
十有三年
夏楚子伐宋
夏楚子伐宋以其救萧也君子曰淸丘之盟唯宋可以免焉
救萧之役在淸丘前若以是免宋则是时华椒犹未受盟若以宋见伐于楚而诸侯不救因以免宋则此罪在诸侯宋若无伐陈讨贰之事安可以诸侯之罪而得免谓之君子之言亦非矣此传急于免华椒之説以为之辞而不悟也
清丘之盟晋以衞之救陈也讨焉使人弗去曰罪无所归将加而师孔逹曰茍利社稷请以我説罪我之由我则为政而亢大国之讨将以谁任我则死之明年衞杀孔逹则晋之讨也晋虽不救宋而能讨衞功罪葢相半不可谓全不实其言者益知前説之妄也
十有四年春衞杀其大夫孔逹
十四年春孔逹缢而死衞人以説于晋而免
説见前
十有五年
六月癸夘晋师灭赤狄潞氏以潞子婴儿归
潞子婴儿之夫人晋景公之姊也酆舒为政而杀之又伤潞子之目晋侯将伐之诸大夫皆曰不可酆舒有三隽才不如待后之人伯宗曰必伐之狄有五罪隽才虽多何补焉不祀一也耆酒二也弃仲章而夺黎氏地三也虐我伯姬四也伤其君目五也怙其隽才而不以茂德兹益罪也后之人或者将敬奉德义以事神人而申固其命若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭天反时为灾地反物为妖民反物为乱乱则妖灾生故文反正为乏尽在狄矣晋侯从之六月癸夘晋荀林父败赤狄于曲梁辛亥灭潞酆舒奔衞衞人归诸晋晋人杀之
赤狄狄之总名也其别为潞氏及甲氏留吁见于经者自三种各以其别言之故皆冠以赤狄今乃先言败赤狄而后言灭潞别而为二其义不可解意或以参见谓赤狄即潞潞即赤狄如大夫名氏与爵諡参书者要之赤狄非止潞也
王札子杀召伯毛伯
王孙苏与召氏毛氏争政使王子捷杀召戴公及毛伯衞卒立召襄
王子捷杜预以为王札子不言子札文倒札字非也公羊以为长庶之号亦非是唯谷梁以为当上之辞者近之谷梁谓大夫两下相杀不志乎春秋今春秋见书者三陈侯之弟招杀陈世子帅此自以亲责之也若楚公子弃疾杀公子比与此谷梁皆以为当上之辞当上者谓専杀臣而任其君之事者也故曰矫君命而杀之非忿怒相杀也楚比非实弑其君者不可以讨贼之辞加之故言公子弃疾者以公子弃疾当上也召伯毛伯非得罪于君者不可以君杀大夫之辞加之言王札子者以王札子当上也弃疾不言楚人以其与蔡人杀陈佗者异故不变文而王札子言王子札则与王子虎王子朝同疑其为两下相杀故特变文加名于子之上见其亲贵如晋卓子衞伋子寿子云尔此谷梁之意而经之义也今谓王孙苏与召氏毛氏争政使札子杀之札子为之杀而复立召伯之子襄使权不在札子不足以任其君之事失经意逺矣此盖不知札子变文之义也
冬蝝生
冬蝝生饥幸之也
传例凡物不为灾不书今谓蝝生于冬不为灾以幸而书则他何以不书乎蝝者蝗子之入地而未成者也凡经书螽者十其四书秋其四别书在八月九月十月唯哀两见于十二月秋者夏之五月六月七月与书八月九月者同而十月者夏之八月此皆为塲谷未登而害稼以灾书也十二月者夏之十月虽害稼然当蛰而未蛰以见司歴之过若蝝以冬生在夏八月九月十月之间则与前十月十二月书冬者同以见螽虽蛰而蝝之在地者复出歴三月并见在八月则害稼而为灾在九月十月则虽不害稼而为异合灾异而两书之故变文曰蝝生而经书饥不于秋螽之后而于冬蝝生之后则蝝之为灾可见矣此传误以夏正言冬谓塲谷已登不为灾求其説而不得是以谓之幸也
十有六年
夏成周宣榭火
夏成周宣榭火人火之也凡火人火曰火天火曰灾公羊谷梁皆以火为灾当从二氏作灾左氏不传经之误也何以知之经未有书火者人火有为之者亦不可胜记故不书天火以天事为重故书则此何独书乎传以为人火曰火天火曰灾则是不知经之义是以承文之误而不能辨也
十有七年
冬十有一月壬午公弟叔肸卒
冬公弟叔肸卒公母弟也凡天子之母弟公在曰公子不在曰弟凡称弟皆母弟也
太子之母弟公在虽太子犹系公称子岂有母弟而称太子弟之理乎自不必为此例其曰凡称弟皆母弟是矣然或褒或贬必有见焉如齐侯使其弟年来聘陈侯之弟黄奔楚之类然后以重书叔肸书弟盖以其贤谷梁尝言之矣传不得其事故但从母弟之例不然季友亦庄公之母弟何以止称公子友如陈哉
十有八年
夏公使如楚乞师欲以伐齐
僖以公子遂如楚乞师书则此安得不书且鲁前此与齐未有隙何为而欲伐齐杜预谓公不事齐齐与晋盟故惧而乞师于楚此皆求其説不得而妄为之辞也按成二年六月传言臧宣叔如晋乞师盖谓是年春齐侯伐我北鄙故尔齐晋相与盟鲁惧而为之备可矣何遽乞师于人而伐之乎传误也
秋七月邾人戕鄫子于鄫
秋邾人戕鄫子于鄫凡自虐其君曰弑自外曰戕戕者辨杀之名非辨弑之名不应以内外为别自虐其君以君而言不可槩曰杀故变其名谓之弑自外虐人之君不以君言则何害其言杀哉内必曰弑盗杀蔡侯申何以不言弑外必曰戕楚子诱蔡侯般杀之何以不言戕戕者贼而杀之是也

[book_title]春秋左传谳卷五
钦定四库全书
春秋左传谳卷五　　　　宋　叶梦得　撰成公
二年
楚之讨陈夏氏也庄王欲纳夏姬申公巫臣曰不可君召诸侯以讨罪也今纳夏姬贪其色也贪色为淫淫为大罚周书曰明德慎罚文王所以造周也明德务崇之之谓也慎罚务去之之谓也若兴诸侯以取大罚非慎之也君其图之王乃止
楚庄王贤君也以夏征舒之恶讨陈而杀之经与之以讨贼之辞岂有复纳夏姬者乎至言君召诸侯以讨罪按经但书楚人杀夏征舒楚子入陈诸侯无在焉何召之有则庄王之纳巫臣之谏皆无实也
冬楚师郑师侵衞
十有一月公会楚公子婴齐于蜀
丙申公及楚人秦人宋人陈人衞人郑人齐人曹人邾人薛人鄫人盟于蜀
宣公使求好于楚庄王卒宣公薨不克作好公即位受盟于晋会晋伐齐衞人不行使于楚而亦受盟于晋从于伐齐故楚令尹子重为阳桥之役以救齐将起师子重曰君弱羣臣不如先大夫师众而后可诗曰济济多士文王以宁夫文王犹用众况吾侪乎且先君庄王属之曰无德以及逺方莫如惠恤其民而善用之乃大户已责逮鳏救乏赦罪悉师王卒尽行彭名御戎蔡景公为左许灵公为右二君弱皆强冠之冬楚师侵衞遂侵我师于蜀使臧孙往辞曰楚逺而久固将退矣无功而受名臣不敢楚侵及阳桥孟孙请往赂之以执斵执鍼织纴皆百人公衡为质以请盟楚人许平十一月公及楚公子婴齐蔡侯许男秦右大夫说宋华元陈公孙宁衞孙良夫郑公子去疾及齐国之大夫盟于蜀卿不书匮盟也于是乎畏晋而窃与楚盟故曰匮盟
经先书楚师郑师侵衞继书公会婴齐于蜀而后书公与楚及诸国人盟会与盟自两事蜀鲁地也使楚果尝侵我入其境经何为而不书乎传乃谓因楚侵我我以赂请盟楚人许之乃盟误合会与盟为一事妄矣且盟者十一国鲁畏侵而请盟何与他国之事而十一国之大夫亦岂能卒然并集于鲁哉葢是时楚庄王卒共王初立而弱婴齐欲以威胁中国悉率王卒而行因侵衞之师召诸国而盟之鲁欲附楚故公即其地先会以为好尔经恶楚强诸大夫靡然从之故皆贬而称人谓之畏晋而窃与楚盟亦非是何以知诸国书人为大夫以婴齐在焉而称楚人则诸国之人固皆大夫也
三年春王正月公会晋侯宋公衞侯曹伯伐郑
二月公至自伐郑
三年春诸侯伐郑次于伯牛讨邲之役也遂东侵郑郑公子偃帅师御之使东鄙覆诸鄤败诸丘舆皇戌如楚献捷
邲之役在宣十二年晋本以救郑而师自败非郑之罪也葢晋败而郑复从楚故十四年书晋侯伐郑传曰为邲故也安有更七年而复讨乎此葢为二年冬楚师郑师侵衞故尔非讨邲也传例有钟皷曰伐无曰侵今经但书伐郑而已而传言东侵郑安有已声钟皷言伐而复侵之者乎
秋叔孙侨如帅师围棘
秋叔孙侨如围棘取汶阳之田棘不服故围之以棘为汶阳之邑公羊亦云然始赂齐者以田而已邑不与焉今田复归我而我取之邑何为而不服哉详左氏意鲁取汶阳之田不服故围之葢谓汶阳为棘田齐归我田不归我邑故汶阳不服而侨如围棘以其围我旧邑故得与内邑同见围然而经书取汶阳田在二年明年始围棘夫言取则既得之矣何为复围棘哉其实齐初但侵我汶阳之田而已棘犹在也汶阳田既归我而邑别自叛两者初不相干故三年但见围棘如围费围郈围成尔
冬十有一月晋侯使荀庚来聘
衞侯使孙良夫来聘
丙午及荀庚盟丁未及孙良夫盟
冬十一月晋侯使荀庚来聘且寻盟衞侯使孙良夫来聘且寻盟公问诸臧宣叔曰中行伯之于晋也其位在三孙子之于衞也位为上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也衞在晋不得为次国晋为盟主其将先之丙午盟晋丁未盟衞礼也
聘一事也盟一事也诸侯大夫未有以二事出者审实使之来聘因以寻盟则当如天王使荣叔归含且赗书来聘且盟今聘事既毕而复书盟岂以两事并出者乎经之例一事而再见者卒名之非一事虽晋侯侵曹晋侯伐卫犹各书今荀庚孙良夫皆不系国非再见而略之贬其専也且自公即位惟晋尝为赤棘之盟而衞盟于蜀自主于楚何寻之云安得为礼或曰及国佐盟于袁娄亦不系齐何以为中无事而不为贬乎此连鞌战之役将在军中盟所得専也
六年春
二月辛巳立武宫
二月季文子以鞌之功立武宫非礼也聴于人以救其难不可以立武立武由已非由人也
武宫武公之宫也犹言立炀宫何与于立武而谓之非礼乎此葢传误以潘党劝楚子立武军之事言之杜预知其说而以筑武军又作先君武公宫两言之虽巧于附会要不能救传之误也立炀宫传以为季孙意如祷于炀公逐昭公而为之立然则武宫或由鞌之战祷于武公而立也
取鄟
取鄟言易也
鄟杜预以为附庸国是矣而传以取言易则非吾尝言之矣
衞孙良夫帅师侵宋
三月晋伯宗夏阳说卫孙良夫相郑人伊雒之戎陆浑蛮氏侵宋以其辞会也师于鍼卫人不保说欲袭衞曰虽不可入多俘而归有罪不及死伯宗曰不可卫惟信晋故师在其郊而不设备若袭之是弃信也虽多卫俘而晋无信何以求诸侯乃止师还卫人登陴
此事与经书絶不相类经书卫而不书晋如杜预言晋不告或可也二国既同侵宋何为反自相袭乎据伯宗言卫唯信晋故师在其郊而不设备若然是晋侵宋师过卫境而欲袭之然前亦不得言晋卫侵宋传之言首尾自相戾
冬季孙行父如晋
冬季文子如晋贺迁也
鲁往贺迁则晋尝来告矣经凡迁国未有不书如卫迁于帝丘蔡迁于州来之类何晋迁反不书乎然则行父如晋非贺迁也
八年春
宋公使华元来聘
宋华元来聘聘共姬也
是时共姬犹未纳币安得为聘共姬或是因聘以图婚然亦不得谓之聘共姬
夏宋公使公孙夀来纳币
夏宋公使公孙夀来纳币礼也
杜预谓纳币使卿为礼内女嫁为夫人纪伯姬杞伯姬皆不书纳币常事故也则宋女安得独以纳币为礼而书乎此葢为言使者父母没自婚之辞与纪裂繻来逆女不言使者母在母命之辞为得礼故各书以一见正尔非传所谓礼也
晋杀其大夫赵同赵括
晋赵庄姬为赵婴之亡故谮之于晋侯曰原屏将为乱栾郤为征六月晋讨赵同赵括武从姬氏畜于公宫以其田与祁奚韩厥言于晋侯曰成季之勲宣孟之忠而无后为善者其惧矣三代之令王皆数百年保天之禄夫岂无辟王赖前哲以免也周书曰不敢侮鳏寡所以明德也乃立武而反其田焉
若尔同括之死本无罪以荘姬之谮尔据传例杀大夫无罪则不称名故宋杀其大夫传曰不称名众也且言非其罪也今同括何为而书名此乃赵氏之强晋史有为之辞者传不知此国杀大夫之义而妄信之不然晋既以谗杀之矣经遂可以谗而实其罪乎
冬十月癸卯杞叔姬卒
冬杞叔姬卒来归自杞故书
女出则夫家之义已絶自不得以夫人书卒此齐子叔姬郯伯姬所以皆不书卒也杞何得独书乎此葢虽归而未许之絶故明年复逆其防以归则固外夫人法所应书也杜预谓悯其见出来归故书若更适大夫则不书此附会之辞也
衞人来媵
衞人来媵共姬礼也凡诸侯嫁女同姓媵之异姓则否
媵不皆以同姓先儒固有言其非者矣今必以衞人晋人来媵为礼则齐人来媵又何以为礼乎杜预谓异姓非礼然则礼者亦书非礼者亦书何以为别非春秋之义也此葢不知宋得用王礼备三媵以重书尔
九年春王正月杞伯来逆叔姬之防以归
九年春杞桓公来逆叔姬之防以归请之也杞叔姬卒为故也逆叔姬为我也
夫妇之道既絶则不可复合不为伋也妻则不为白也母岂可归为鲁女犹得为我而为杞伯妻乎非知礼之言也
城中城
城中城书时也
土功时则不书葢是时楚方伐莒莒溃楚人入郓我无素备畏逼而恃城以为守故虽时犹书以是贬非谓时也
十年
五月公会晋侯齐侯宋公衞侯曹伯伐郑
郑公子班闻叔申之谋三月子如立公子繻夏四月郑人杀繻立髠顽子如奔许栾武子曰郑人立君我执一人焉何益不如伐郑而归其君以求成焉晋侯有疾五月晋立太子州蒲以为君而会诸侯伐郑郑子罕赂以襄钟子然盟于脩泽子驷为质辛巳郑伯归
晋侯生而立其子是禅之也歴春秋未见有为此者审有之亦大事矣经何无异文以示义乎凡诸侯出奔有二君者未尝不书名以为别今繻一晋侯也州蒲亦一晋侯也经但书公会晋侯安知其为州蒲而非繻乎葢传蔽于大厉之妄谓晋侯先有疾不得会故因为是言也
十有一年春王三月公至自晋
十一年春王三月公至自晋晋人以公为贰于楚故止公公请受盟而后使归
公请受盟而后使归则即晋可以盟矣何待归乎此文与晋荀庚卫孙良夫同以郤犫之専盟也当是籴茷归知其无贰于楚公假盟以免祸而郤犫遂从之耳
夏季孙行父如晋
夏季文子如晋报聘且涖盟也
鲁臣出从诸国盟未有不书涖盟者行父何独不书乎杜预谓郤犫文子交盟鲁晋之君其意一也故但书来盟举重略轻则郤犫何以既书聘又书盟而今反不以盟为重葢传不知讥専盟之意既误以郤犫为来盟故又以行父为往涖盟也
十有二年春周公出奔晋
十二年春王使以周公之难来告书曰周公出奔晋凡自周无出周公自出故也
自周无出是矣以为周公自出则非也此葢左氏不知三公与王同体之义夫既言出奔则何以别其为自出乎若然王子瑕王子朝亦周臣也而奔晋奔楚皆不言出岂可以是反谓瑕朝之正尤可见其妄矣
夏公会晋侯衞侯于琐泽
宋华元克合晋楚之成夏五月晋士燮会楚公子罢许偃癸亥盟于宋西门之外曰凡晋楚无相加戎好恶同之同恤菑危备救凶患若有害楚则晋伐之在晋楚亦如之交防往来道路无壅谋其不协而讨不庭有渝此盟明神殛之俾队其师无克胙国郑伯如晋听成会于琐泽成故也
琐泽之会杜预谓晋既与楚成合诸侯以申成好然经书公会晋侯卫侯于琐泽见卫侯而不见郑伯岂传误以衞侯为郑伯与然其载宋西门之盟亦非是始九年传言晋归钟仪使求成于楚十一年言华元善于令尹子重又善于栾武子闻楚既许籴茷成使归复命故华元如楚遂如晋合晋楚之成明年遂为此盟吾谓晋诚欲与楚成既钟仪谋之于前籴茷请之于后何与于宋而必待华元合之乎审有是盟岂琐泽之会犹告诸侯得书西门之盟反不告诸侯而不书乎然则琐泽自鲁衞以他事与晋为好无与于楚西门之盟未必有传但见郑伯尝以贰楚执于铜鞮故谓晋楚合而聼成遂误以卫侯为郑伯尔此相继言晋郤至如楚聘且涖盟冬书楚公子罢如晋聘且涖盟十二月晋侯及楚公子罢盟于赤棘晋楚之成实在此晋愧其求成于楚故不以告是在传之中而不悟也
秋晋人败狄于交刚
狄人间宋之盟以侵晋而不设备秋晋人败狄于交刚
传不知中国败异域与鲁败外同辞之义自拘未陈曰败例故妄以间宋盟及不设备言之姑以成其说而非事实也
十有三年春
三月公如京师
三月公如京师宣伯欲赐请先使王以行人之礼礼焉孟献子从王以为介而重贿之公及诸侯朝王遂从刘康公成肃公会晋侯伐秦成子受赈于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎
王之卿士会诸侯伐未有不书于经者二公诚行安得不书乎杜预谓二公不书兵不加秦既言会则便当书矣何必更问所加况后言麻隧之胜则兵非不加秦也以礼考之脤膰之礼亲兄弟之国刘康公成肃公虽畿内诸侯然亦兄弟之国也国有祭焉自应受脤传不知此故妄以为会伐尔然刘子之言亦非是脤膰皆祭祀之肉也膰以熟言脤以腥言本不别戎祀古者以血祭祭社稷五祀则腥也故社稷五祀之肉谓之脤以馈食享先王则熟也故宗庙之肉谓之膰凡腥皆当为脤师行必受于社故以脤言而脤非兵祭之称安得言戎有受脤此疑亦非刘子之言而传附益之也
夏四月戊午晋侯使吕相絶秦曰昔逮我献公及穆公相好戮力同心申之以盟誓重之以昏姻天祸晋国文公如齐惠公如秦无禄献公即世穆公不忘旧德俾我惠公用能奉祀于晋又不能成大勲而为韩之师亦悔于厥心用集我文公是穆之成也文公躬擐甲胄跋履山川逾越险阻征东之诸侯虞夏商周之而朝诸秦则亦既报旧德矣郑人怒君之疆场我文公帅诸侯及秦围郑秦大夫不询于我寡君擅及郑盟诸侯疾之将致命于秦文公恐惧绥静诸侯秦师克还无害则是我有大造于西也无禄文公即世穆为不吊蔑死我君寡我襄公迭我殽地奸絶我好伐我保城殄灭我费滑散离我兄弟挠乱我同盟倾覆我国家我襄公未忘君之旧勲而惧社稷之陨是以有殽之师犹愿赦罪于穆公穆公弗听而即楚谋我天诱其衷成王陨命穆公是以不克逞志于我伐与侵皆讨罪之名其好固已絶矣不必先絶而后举也而此辞大抵多不实姑举是二者言晋文公征东诸侯虞夏商周之而朝诸秦文公之霸但侵曹伐卫败楚而已何虞夏商周之有而晋方为霸主亦未尝朝秦也僖三十年经书晋人秦人围郑据传文公自以亡过郑不礼且贰于楚讨之无郑人怒秦之事且是时唯秦同伐亦安得言帅诸侯秦伯以烛之武之言与郑盟固非秦大夫而谓诸侯疾之将致命于秦者前既无同伐诸侯则此何人致命自殽之役终襄公之世秦晋用师葢未尝息故秦既战彭衙其明年又有王官之役又明年晋复围秦邧新城锜安得谓襄公愿赦罪于穆公乎鬬克归楚求成此自秦楚欲平其隙是时穆公方霸非恃楚以为强者楚頵之弑何与于秦而谓穆公是以不克逞志于我此葢附会彭衙之败然秦人终取晋王官及郊晋畏而不敢出则秦非不克逞志者也其言皆无据此亦战国说士之言杜预知其非故以为晋诬秦夫岂有请于天子合诸侯之师以讨人而诬其罪诸侯乃肯从乎传亦若知其不然者故以令狐之盟及召狄与楚伐晋为晋辞若然晋直以是三事絶之固有名矣何必先加之诬凡左氏不能辨当时杂家之言每务博取而曲成其说类若此
夏五月公自京师遂会晋侯齐侯宋公卫侯郑伯曹伯邾人滕人伐秦
五月丁亥晋师以诸侯之师及秦师战于麻隧秦师败绩获秦成差及不更女父
经伐而不战则书伐而不书战伐而战则书战而不书伐惟桓书及郑师伐宋丁未战于宋战伐并见葢以别嫌非常法也今经但书伐秦审有麻隧之胜安得反志伐而不志败乎杜预谓经文阙漏传文独存此不知战伐不并见之义妄以附传而诬经也不更本战国时秦爵葢与前吕锜之辞相连皆后人之辞尔
十有四年
九月侨如以夫人妇姜氏至自齐
九月侨如以夫人妇姜氏至自齐舍族尊夫人也故君子曰春秋之称微而显志而晦婉而成章尽而不污惩恶而劝善非圣人谁能修之
称族舍族之妄吾固言之其所载君子之辞虽传之有自然施之于此亦非其义其于邾黑肱以滥来奔为欲葢而名彰齐豹书盗为求名而不得皆曰春秋之称微而显婉而辩亦非两书本意其辞仍详略不同尤以见左氏非正受经者间闻其说而不知其孰谓是以言之每不当其处也
十有五年春
三月
癸丑公会晋侯卫侯郑伯曹伯宋世子成齐国佐邾人同盟于戚晋侯执曹伯归于京师
十五年春会于戚讨曹成公也执而归诸京师书曰晋侯执曹伯不及其民也凡君不道于其民诸侯讨而执之则曰某人执某侯不然则否
曹负刍杀太子而篡国晋合诸侯以讨执而归之京师讨罪之正孰善于此则可谓不及民而以人执为重乎夫君与民孰大负刍之恶未有以见贬至书晋侯执之而后始着必以不道于君为侯执而轻不道于民为人执而重颠倒君臣之义而纵失负刍之罪岂春秋之义哉葢传不知以侯执为伯讨以人执为非伯讨之说是以轻重正相反也
宋华元出奔晋宋华元自晋归于宋
宋杀其大夫山
宋鱼石出奔楚
荡泽弱公室杀公子肥华元曰我为右师君臣之训师所司也今公室卑而不能正吾罪大矣不能治官敢赖宠乎乃出奔晋二华戴族也司城荘族也六官者皆桓族也鱼石将止华元鱼府曰右师反必讨是无桓氏也鱼石曰右师苟获反虽许之讨必不敢且多大功国人与之不反惧桓氏之无杞于宋也右师讨犹有戍在桓氏虽亡必偏鱼石自止华元于河上请讨许之乃反使华喜公孙师帅国人攻荡氏杀子山书曰宋杀其大夫山言背其族也鱼石向为人鳞朱向带鱼府出舍于睢上华元使止之不可冬十月华元自止之不可乃反
经书华元出奔晋又书华元自晋归于宋凡经书自某归者皆有奉也是华元至晋以晋之奉而得归今传所书华元乃为鱼石所止不至于晋而反则经安得书自晋归乎此葢不知书自之义而妄信宋史之辞以失经意杜预迁就其说乃谓华元欲挟晋以自重故以外纳告夫华元所以挟晋者将以胜国人而讨乱耳何与于他国使华元实无晋之援而徒假以赴告亦何足以为重也　传以荡泽杀公子肥而谓攻荡氏杀子山言背其族则以子山即荡泽邪非荡泽邪若以为即荡泽以背族贬而去氏则经当书杀其大夫泽不当言山若以为非荡泽则安知山非荡氏之族杀公子肥者乃山而非泽乎葢传不知公子非三命不氏之义每以称族舍族为褒贬故或以山去族为罪然不悟其例杀大夫而名者为有罪安在其不氏也然则经见山不见泽以经为正则泽宜为山之字左氏欲以参见而误以泽为名也凡传书此事皆不可据其失华元之事详于前矣其后又言杀子山而鱼石向为人鳞朱向带鱼府五大夫出奔事皆不近实为乱者荡氏一族鱼石等何与而俱奔经亦何以独书鱼石不书四子则向为人以下皆未必尝奔鱼石既自止华元援之而归何惧而反出以吾观之鱼石葢与荡山同恶荡山既杀则鱼石自不得安故其后复据彭城为乱皆无与四子事也
十有六年
郑公子喜帅师侵宋
郑子罕伐宋宋将鉏乐惧败诸汋陂退舍于夫渠不儆郑人覆之败诸汋陵获将鉏乐惧宋恃胜也经书郑公子喜帅师侵宋传例伐与侵固不同则经言侵传安得谓伐乎杜预谓经传异文经从告传言实尤非是若经但从告反不若传之实则变有告易是非颠倒胜败者经一皆从之褒贬予夺何足以为经附会之弊一至于此且传谓诸侯有命告则书不然则否师出臧否亦如之古人本不讳败若宋果尝为郑所覆获其二将则宋以为耻不告可矣既不耻而来告岂败于人而反告侵乎经既言侵则自伐而下皆不足据
楚杀其大夫公子侧
王使谓子反曰先大夫之覆师徒者君不在子无以为过不糓之罪也子反再拜稽首曰君赐臣死死且不朽臣之卒实奔臣之罪也子重使谓子反曰初陨师徒者而亦闻之矣盍图之对曰虽微先大夫有之大夫命侧侧敢不义侧亡君师敢忘其死王使止之弗及而卒
经书楚杀其大夫公子侧侧即子反此君杀大夫之辞若据传所言则楚子本不杀子反而子反自杀则经何以称国而杀乎吕氏春秋言荆王闻酒臭罢师而去之斩子反以为戮与传不同而实合乎经则传所载未必然也葢欲实郤至二卿相恶之言故欲归子反之死于子重而不悟其违经
公至自会
曹人请于晋曰自我先君宣公即世国人曰若之何忧犹未弭而又讨我寡君以亡曹国社稷之镇公子是大泯曹也先君无乃有罪乎若有罪则君列诸会矣君惟不遗德刑以伯诸侯岂独遗诸敝邑敢私布之
十五年诸侯同盟于戚传言讨曹成公也执而归诸京师则戚之会乃所以执负刍安得以列诸会为无罪乎杜预谓诸侯虽有簒弑之罪侯伯已与之会则不复讨此言害教为甚且卫州吁弑完石厚问定君于石碏碏曰王觐为可岂以诸侯为会而免哉况负刍实未尝得列会者曹人必不应反妄言之以欺霸主杜预以为毕乃执之故曹人以为无罪此虽强欲附会不知其与十五年讨曹成公者戾也
九月晋人执季孙行父舍之于苕丘
九月晋人执季文子于苕丘公还待于郓使子叔声伯请季孙于晋郤犫曰苟去仲孙蔑而止季孙行父吾与子国亲于公室对曰侨如之情子必闻之矣若去蔑与行父是大弃鲁国而罪寡君也若犹不弃而惠徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之密迩仇雠亡而为雠治之何及郤犫曰吾为子请邑对曰婴齐鲁之常隷也敢介大国以求厚焉承寡君之命以请若得所请吾子之赐多矣又何求范文子谓栾武子曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何子叔婴齐奉君命无私谋国家不贰图其身不忘其君若虚其请是弃善人也子其图之乃许鲁平赦季孙
经书晋人执季孙行父舍之于苕丘舍之犹言释之今乃以为执于苕丘许鲁平而后赦季孙是为始置之而未释也故杜预谓舍之苕丘明不以归误矣大夫执之书舍之书所以见重也苟姑置之而未释则如传言犹以为执何用但记其不以归乎葢传见行父以九月执十二月方盟意此三月之间犹未得释故云尔不知侨如在鲁十月已奔齐若非知晋悟侨如之谮而释行父则何由遽奔若晋人执行人叔孙婼传言乃馆诸箕此乃传所谓舍者而经自不书矣
冬十月乙亥叔孙侨如出奔齐
冬十月出叔孙侨如而盟之侨如奔齐
传言出若云逐也侨如以十月出奔季孙行父以十二月与郤犫盟公至自会则方侨如之奔公与行父俱未归也而谁逐之乎杜预谓公未归命国人逐之若然经亦当书放侨如不当以自奔为文按侨如本与穆姜同谋害公者穆姜在内侨如若无所畏岂国人所能逐襄二十三年将谋臧氏季孙召外史掌恶臣问盟首曰无或如叔孙侨如欲废国常荡覆公室此葢侨如知晋舍行父其谋不行惧而出奔尔鲁人因与诸大夫共盟于后非盟侨如也
十有二月乙丑季孙行父及晋郤犫盟于扈
十二月季孙及郤犫盟于扈归刺公子偃召叔孙豹于齐而立之
按十六年传穆姜欲去季孟公不从姜怒公子偃公子鉏趋过指之曰女不可是皆君也若是则偃未有罪穆姜假之以胁公尔而经书刺公子偃此杀有罪之辞也偃葢与侨如同恶者前言不尽其实也
十有七年
六月乙酉同盟于柯陵
乙酉同盟于柯陵寻戚之盟也
此乃伐郑之诸侯也与戱及亳城北同文葢郑服而共盟也郑继叛故后复见伐戚盟乃讨曹负刍何寻之云
冬公会单子晋侯宋公卫侯曹伯齐人邾人伐郑冬诸侯伐郑十月庚午围郑楚公子申救郑师于汝上十一月诸侯还
伐与围二事春秋举重围重于伐故言围不言伐设有见焉则围伐并见者有之矣未有舍围而言伐也杜预谓畏楚救不成围而还若是则未尝围矣传安得言围哉
十有八年
夏楚子郑伯伐宋宋鱼石复入于彭城
楚子辛郑皇辰侵城郜取幽丘同伐彭城纳宋鱼石向为人鳞朱向带鱼府焉以三百乗戍之而还书曰复入凡去其国国逆而立之曰入复其位曰复归诸侯纳之曰归以恶曰复入
传为此四例皆不可通于经蔡季蔡人召之于陈此国逆也而不书入卫侯朔入于卫此复其位也而不书复归宋鱼石复入于彭城此诸侯纳之也而不书归卫孙林父入于戚以叛此以恶入也而不书复入若此之类不可概举葢左氏不辨逆顺难易之理又不别君臣之义不可以同辞而一之故其说每相戾凡归皆顺辞也易辞也入皆逆辞也难辞也四者各即其实言之其善恶褒贬不在于是复者以位言也国君出奔其位未絶故可言复归大夫去国则絶矣故不可言复归是故君皆言复君而不言复者不与其复也臣皆不言复臣而言复者求为复者也
<经部,春秋类,春秋三传谳__春秋左传谳

[book_title]春秋左传谳卷六
钦定四库全书
春秋左传谳卷六　　　宋　叶梦得　撰
襄公
元年春
仲孙蔑会晋栾黡宋华元卫殖曹人莒人邾人滕人薛人围宋彭城
元年春已亥围宋彭城非宋地追书也于是为宋讨鱼石故称宋且不登叛人也谓之宋志彭城降晋晋人以宋五大夫在彭城者归寘诸瓠丘
言不登叛人谓之宋志者防是矣然不得言非宋地而追书若但谓楚已取之追书系之宋则何宋志之云乎城虎牢此亦诸侯取之郑也若是则亦当追书而谓之郑虎牢矣此葢传不知春秋不与楚取宋邑而复鱼石之意尝闻其说而不能信故包二义虽谓之不登叛人而又以为追书也　鲁及齐师围郕郕降于齐师见经今合九国之众拒夷狄以讨叛人彭城果降安得不书乎向为人等未必同鱼石奔吾固言之矣按二十六年楚声子言靡角之役晋以雍子谋楚师宵溃晋降彭城而归诸宋以鱼石归与此自不同靡角之役乃楚子重攻华喜之师援之者唯晋而已在前年十一月而此乃楚师还晋乞师于鲁再合诸侯之师在今年正月而传并载之则将孰从乎声子之言既不足信则此传亦未必为实经之所书在系彭城于宋其降不降在告不告无足言也
夏晋韩厥帅师伐郑
夏五月晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯卫侯次于戚以为之援
经书晋韩厥帅师伐郑诸侯之师不与也鄫师果从晋侵楚及陈仲孙蔑在焉经不应不书杜预以为蔑在鄫先归故不书不知何防亦意之尔
秋楚公子壬夫帅师侵宋
秋楚子辛救郑侵宋吕留
楚在郑之南宋在郑之北楚何以不直救郑乃越郑而侵宋乎诚或有之经亦当与书晋阳处父伐楚以救江同文不应略无见也
邾子来朝
冬卫侯使公孙剽来聘
九月邾子来朝礼也
冬卫子叔晋知武子来聘礼也凡诸侯即位小国朝之大国聘焉以继好结信谋事补阙礼之大者也诸侯世相朝吾固言其非矣此乃春秋强弱相陵之习春朝以图天下之事夏宗以陈天下之谟天子之礼也诸侯相见何谋事补阙之云尤可见其妄
四年
秋七月戊子夫人姒氏薨
秋定姒薨不殡于庙无榇不虞匠庆谓季文子曰子为正卿而小君之防不成不终君也君长谁受其咎传例不赴于诸侯不返哭于寝不祔于姑故不曰薨不称夫人故不曰葬又曰凡夫人不薨于寝不殡于庙不赴于同不祔于姑则弗致也今定姒既不殡于庙又无榇不虞则亦不反哭于寝矣经何以书夫人姒氏薨又曰葬我小君定姒哉啖氏以为文当在定十五年姒氏卒下误出于此其说是也葢有两定姒故相乱然言不殡于庙者亦非是庙殡殷礼吾尝言其非矣
冬十月邾人莒人伐鄫臧纥救鄫侵邾败于狐骀国人逆防者皆髽鲁于是乎始髽国人诵之曰臧之狐裘败我于狐骀我君小子朱儒是使朱儒朱儒使我败于邾
经不书狐骀之败檀弓记鲁妇人髽而吊自败狐骀始则不可谓无此役杜预谓不书鲁人讳之升陉之战邾人至获公胄葢有甚于此者然经犹书何此而独讳乎吾尝攷于经内书战者三战于宋战于奚及升陉之役皆公亲将讳而没公书及所谓内不言战言战则败者也未有大夫将而书战者葢皆国耻也公败则以君重书而没公大夫败则略之并其事不书此役乃臧纥故不书非左氏所知也
五年
楚杀其大夫公子壬夫
楚人讨陈叛故曰由令尹子辛实侵欲焉乃杀之书曰楚杀其大夫公子壬夫贪也君子谓楚共王于是不刑
鸡泽之盟传言楚子辛为令尹侵欲于小国陈成公使袁侨如会求成今以为贪当矣此以国杀者杀有罪之辞也则安得复谓共王为不刑哉杀大夫但计其身有罪无罪不以其君相乗除使其罪当杀虽君无道何可以免而杜预乃以八年之中杀三卿为解若壬夫之罪得以共王免则谓经不当以国杀为罪可乎
冬戍陈
冬诸侯戍陈
凡戍皆以鲁为文诸侯不与也若然则安得不与诸侯戍縁陵同文
六年
莒人灭鄫
冬叔孙豹如邾
季孙宿如晋
莒人灭鄫鄫恃赂也　冬穆叔如邾聘且脩平　晋人以鄫故来讨曰何故亡鄫季武子如晋见且听命五年夏叔孙豹与鄫世子巫如晋以鄫属鲁继以为不利戚之会复使鄫大夫聴命于会故经书呉人鄫人则鄫已非鲁所有矣其亡何责于鲁哉鄫既为国则贡赋自不入于鲁乃言恃赂尤见其妄其言季武子如晋见者是也此始为卿代父执政往见霸主而传误以鄫事附益之尔
七年
夏四月三卜郊不从乃免牲
夏四月三卜郊不从乃免牲孟献子曰吾乃今而后知有卜筮夫郊祀后稷以祈农事也是故啓蛰而郊郊而后耕今既耕而卜郊宜其不从也
鲁郊非啓蛰吾固言之矣此献子之妄而左氏不能辨也
楚公子贞帅师围陈
十有二月公会晋侯宋公陈侯卫侯曹伯莒子邾子于鄬
郑伯髠顽如会未见诸侯丙戌卒于鄵
楚子囊围陈会于鄬以救之　郑僖公之为太子也于成之十六年与子罕适晋不礼焉又与子丰适楚亦不礼焉及其元年朝于晋子丰欲愬诸晋而废之子罕止之及将会于鄬子驷相又不礼焉侍者谏不聴又谏杀之及鄵子驷使贼夜弑僖公而以疟疾赴于诸侯简公生五年奉而立之
髠顽之弑三家虽同左氏则以为不礼于子驷子驷弑之公羊谷梁则以为欲从晋诸大夫不从而弑左氏则以为以疟疾赴不书公羊谷梁则以为为中国讳及不欲夷狄之民加乎中国之君故不书使其事果出于实不应其説顿异如此以理推之弑君大恶也子驷诚为之岂不能少忍至于国君方赴霸主会诸侯乃弑之于侧而不畏讨乎髠顽无甚显罪絶于国人即子驷无所忌惮诸大夫何为甘心从之而不以实赴乎左氏先记子罕子丰亦尝为髠顽不礼意将以此附会不赴告之说据传子丰欲愬诸晋废髠顽而子罕止之废且不可肯同为弑乎经从赴告此为左氏者之陋也吾尝谓凡公子弑君而代之与大臣弑君而相其后君权皆在已如楚商臣蔡般齐商人齐崔杼卫喜之徒其赴告必不自言弑当有以疾或加之辞者而经皆书以实则经之不从赴告可知矣正使郑以疟疾赴经独何为从其同恶之言而纵失弑君之罪传又记郑羣公子欲谋子驷子驷先之则髠顽之弑国人葢皆知之矣国人知之何为尉止之乱不以此讨子驷而徒以侵田之细故乎此皆必不然者若二传所谓以其欲从晋者其迹尤可考按鄬之会本以拒楚而救陈也髠顽既卒而简公立其明年书郑人侵蔡此犹以说晋而侵楚之与国相继复为邢丘之会亦从晋也是冬楚子囊来伐传始言子驷等欲背晋事在髠顽卒一年后安有以此罪其君弑之而已犹逾年自为之乎其谬妄不待攻而破三家既无可防吾考于经后书葬僖公夫经不书弑或别有防变文以示义后犹当从弑君例不书葬以见意今既前书卒后书葬与常法无少异则其事实无有殆郑之野史小说或有是言三家略闻之而不能辨是以各记所闻自为之说卒相矛盾而不悟也
八年
冬楚公子贞帅师伐郑
冬楚子囊伐郑讨其侵蔡也子驷子国子耳欲从楚子孔子蟜子展欲待晋子驷曰周诗有之曰俟河之清人夀几何兆云询多职竞作罗谋之多族民之多违事滋无成民急矣姑从楚以纾吾民晋师至吾又从之敬共币帛以待来者小国之道也牺牲玉帛待于二竟以待强者而庇民焉冦不为害民不罢病不亦可乎子展曰小所以事大信也小国无信兵乱日至亡无日矣五会之信今将背之虽楚救我将安用之亲我无成鄙我是欲不可从也不如待晋晋君方明四军无阙八卿和睦必不弃郑楚师辽逺粮食将尽必将速归何患焉舍之闻之杖莫如信完守以老楚杖信以待晋不亦可乎
杜预以鸡泽戚城棣鄬邢丘为五会按鄬会简公不与实四会尔子展之言不应有误亦传之失也
九年
五月辛酉夫人姜氏薨
秋八月癸未葬我小君穆姜
穆姜薨于东宫始往而筮之遇艮之八史曰是谓艮之随随其出也君必速出姜曰亡是于周易曰随元亨利贞无咎元体之长也亨嘉之会也利义之和也贞事之干也体仁足以长人嘉会足以合礼利物足以和义贞固足以干事然故不可诬也是以虽随无咎今我妇人而与于乱固在下位而有不仁不可谓元不靖国家不可谓亨作而害身不可谓利弃位而姣不可谓贞有四德者随而无咎我皆无之岂随也哉我则取恶能无咎乎必死于此弗得出矣
杜预以为穆姜淫侨如欲废成公故徙居东宫据传例夫人薨于寝则弗致今穆姜书夫人姜氏薨又书葬我小君穆姜则是尝致之为夫人矣安得为薨于东宫乎凡公不薨于寝如台下楚宫高寝之类经必谨而书之以正终穆姜审徙居东宫是尝贬于成公成公既贬其母又不得薨于寝经何反不目地而以常法书乎自今我妇人而与于乱以下穆姜虽有淫侨如之罪不应自暴其过如此亦不近人情此葢卜筮家者流假托穆姜为言传不能辨而妄信之也
晋人不得志于郑以诸侯复伐之十二月癸亥门其三门闰月戊寅济于隂阪侵郑次于隂口而还子孔曰晋师可击也师老而劳且有归志必大克之子展曰不可
前书十月诸侯伐郑季武子与齐宋从荀防门于鄟门卫曹邾从荀偃韩起门于师之梁滕薛人从栾黡士鲂门于北门即门其三门也不应复书于此传言公送晋侯宴于河上此役公葢与焉经何以不书晋霸主方合诸侯而同盟不应不三月而再侵又未见终得志者此葢传误以前伐两书之也
公送晋侯晋侯以公宴于河上问公年季武子对曰会于沙随之嵗寡君以生晋侯曰十二年矣是谓一终一星终也国君十五而生子冠而生子礼也君可以冠矣大夫盍为冠具武子对曰君冠必以祼享之礼行之以金石之乐节之以先君之祧处之今寡君在行未可具也请及兄弟之国而假备焉晋侯曰诺公还及卫冠于成公之庙假钟磬焉礼也
晋侯言襄公可以冠大夫盍为冠具命之使冠而已季武子受命归鲁而冠可也何遽而请兄弟之国而假具乎且既言以先君之祧处之乃冠于卫成公之庙则祼享之礼行之于鲁先公乎卫成公乎鲁卫接境非有迫于晋者不应其亟如此而传又以为礼按国君十五而生子冠而生子于礼无见荀卿言天子诸侯子十九而冠冠而聼治若尔其先于臣下一年尔晋既无复伐郑之事公亦不得与晋宴于河上其言皆妄
十年
夏五月甲午遂灭偪阳
五月庚寅荀偃士匄帅卒攻偪阳亲受矢石甲午灭之书曰遂灭偪阳言自会也以与向戌向戌辞曰君若犹辱镇抚宋国而以偪阳光啓寡君羣臣安矣其何贶如之若专赐臣是臣兴诸侯以自封也其何罪大焉敢以死请乃予宋公宋公享晋侯于楚丘请以桑林荀防辞荀偃士匄曰诸侯宋鲁于是观礼鲁有禘乐宾祭用之宋以桑林享君不亦可乎舞师题以旌夏晋侯惧而退入于房去旌卒享而还及着雍疾卜桑林见荀偃士匄欲奔请祷焉荀防不可曰我辞礼矣彼则以之犹有鬼神于彼加之晋侯有间以偪阳子归献于武宫谓之夷俘偪阳妘姓也使周内史选其族嗣纳诸霍人礼也
灭国而君不见者皆死其位也若君存不书以归则书奔今偪阳言灭而不见君则君死矣何得更言以偪阳子归而经不书乎传载晋执虞公事云晋师袭虞灭之而脩其祀且归其职贡于王意将以此解不言灭虞之义偪阳果尝选其族嗣纳诸霍人是亦不絶其嗣与虞同经安得反书灭乎夫偪阳诚有罪霸主合诸侯讨之执而归之京师可也若无罪伐且不可加而况于灭今未闻偪阳之罪但以欲封向戌取之戍辞而与宋公是无罪灭人之国又擅以其地与人皆王法所当诛虽不絶其嗣亦何礼之有
秋七月楚子囊郑子耳侵我西鄙还围萧八月丙寅克之
凡外侵伐未有不书于经者此不书于义例无所考葢非实特围萧之师耳克萧外取邑不书
冬盗杀郑公子騑公子发公孙辄
初子驷与尉止有争将御诸侯之师而黜其车尉止获又与之争子驷抑尉止曰尔车非礼也遂弗使献初子驷为田洫司氏堵氏侯氏子师氏皆防田焉故五族聚羣不逞之人因公子之徒以作乱于是子驷当国子国为司马子耳为司空子孔为司徒冬十月戊辰尉止司臣侯晋堵女父子师仆帅贼以入晨攻执政于西宫之朝杀子驷子国子耳刼郑伯以如北宫子孔知之故不死书曰盗言无大夫焉
盗言无大夫是也然盗非贼者之称大夫以忿怒相杀犹以两下相杀不书贱者何以书乎凡盗贱而为乱者之名也大夫以忿怒相杀不书大夫为乱而相杀则以当上之辞书之贱者以忿怒杀大夫不书贱者为乱而杀大夫则以盗书之尉止等之事是矣葢经既以人为众杀大夫之辞则贱者杀无以见故变而称盗盗杀陈夏区夫传不载其事可以郑事推之若盗杀卫侯之兄絷此其义在书兄然是亦乱也
戌郑虎牢
诸侯之师城虎牢而戍之晋师城梧及制士鲂魏绛戍之书曰戌郑虎牢非郑地也言将归焉
前言城虎牢葢郑叛诸侯取虎牢城之以逼郑则不得言郑虎牢今诸侯会而伐郑郑与晋平故以虎牢归之为之戌以备楚自当系之郑戌善辞也传不达此义乃以城与戌为一且城虎牢在二年岂有八年之后始言戌乎又谓城梧及制二邑皆郑地然不得言虎牢杜预谓追书以见郑志此葢附会围宋彭城之言前固已失矣今引为比又非也
十有一年夏
公会晋侯宋公卫侯曹伯齐世子光莒子邾子滕子薛伯杞伯小邾子伐郑
秋七月己未同盟于亳城北
四月诸侯伐郑己亥齐太子光宋向戌先至于郑门于东门其莫晋荀防至于西郊东侵旧许卫孙林父侵其北鄙六月诸侯会于北林师于向右还次于琐围郑观兵于南门西济于济隧郑人惧乃行成秋七月同盟于亳范宣子曰不慎必失诸侯诸侯道敝而无成能无贰乎乃盟载书曰凡我同盟毋蕰年毋壅利毋保奸毋留慝救灾患恤祸乱同好恶奨王室或间兹命司慎司盟名山名川羣神羣祀先王先公七姓十二国之祖明神殛之俾失其民队命亡氏踣其国家
柯陵戯与此三盟书法并同皆伐郑郑服而后以同盟礼之也故戱与此传俱谓郑惧行成惟柯陵以为寻戯之役吾固言其非矣若然是伐郑之功已成诸侯与郑盟而郑亦与焉者也如范宣子之言以为道敝无成而畏诸侯之贰乃是不能服郑恐诸侯有贰心无乃与前言行成者戾乎葢左氏适见同盟之后不旋踵而前诸侯复伐郑故云尔不悟楚以郑前服而伐之郑伯复迎而同伐宋诸侯为是再讨当时郑往来乎晋楚之间何尝有宁嵗安可独责于此况其盟辞但谓毋蕰年毋壅利毋保奸毋留慝救灾患恤祸乱同好恶奨王室略无讨郑之意然不数郑实十三国而言十二国此葢他盟之辞而左氏误载之也
楚子郑伯伐宋
楚子囊乞旅于秦秦右大夫詹帅师从楚子将以伐郑郑伯逆之丙子伐宋
郑既未尝从晋则楚何为而伐之经但书楚子郑伯伐宋则楚固未尝先伐郑也葢传既言郑与盟故意以为楚伐郑郑伯逆服然经亦不书秦詹则其事皆无有也
公会晋侯宋公卫侯曹伯齐世子光莒子邾子滕子薛伯杞伯小邾子伐郑
会于萧鱼
公至自会
楚人执郑行人良霄
诸侯之师观兵于郑东门郑人使王子伯骈行成甲戌晋赵武入盟郑伯冬十月丁亥郑子展出盟晋侯十二月戊寅会于萧鱼庚辰赦郑囚皆礼而归之纳斥候禁侵掠晋侯使叔肸告于诸侯公使臧孙纥对曰凡我同盟小国有罪大国致讨苟有以借手鲜不赦宥寡君闻命矣
经于伐郑之后即言萧鱼之会审有赵武子展先盟何为不书晋霸主郑伯若服亦无赵武先入盟之理杜预谓二盟以不告不书是时公自在其间何待告乎其附会尤可见以事之序考之郑自再伐君臣厌兵实皆欲外楚故使良霄如楚告将服晋诸侯信而不疑故不复盟而直会所以楚人遂执良霄传但见会而不盟故妄意云尔其书执良霄乃在会前经书秋会而传以为十二月其先后日月皆与经不合尤可见其非实
冬秦人伐晋
秦庶长鲍庶长武帅师伐晋以救郑鲍先入晋地士鲂御之少秦师而弗设备壬午武济自辅氏与鲍交伐晋师己丑秦晋战于栎晋师败绩易秦故也庶长秦孝公爵名不应先见于此既言晋师败绩于传例当从皆陈书秦师晋师战于栎晋师败绩若谓晋少秦师弗设备而败以讥其易秦从传未陈例则当书秦败晋师于栎何经但书秦人伐晋乎且是时郑已服诸侯同为萧鱼之役而归矣安得尚言救郑则秦伐疑自以他事凡传所书皆非实故亦误其爵名
十有二年
秋九月呉子乗卒
秋呉子夀梦卒临于周庙礼也凡诸侯之防异姓临于外同姓于宗庙同宗于祖庙同族于祢庙是故鲁为诸姬临于周庙为邢凡蒋茅胙祭临于周公之庙杜预以宗庙为所出王之庙按诸侯不得祖天子安得庙其祖之所自出此葢鲁得用天子礼特祀文王故有周庙而以凡诸侯言之非也
冬楚公子贞帅师侵宋
冬楚子囊秦庶长无地伐宋师于杨梁以报晋之取郑也
经书楚公子贞帅师侵宋不言同秦人则庶长无地亦非实其误与前同
公如晋
公如晋朝且拜士鲂之辱礼也
诸侯相朝已非矣岂有以大夫聘而国君自往拜者谓之礼乎
十有三年
夏取邿
夏邿乱分为三师救邿遂取之凡书取言易也用大师焉曰灭弗地曰入
邿国也取非易辞也吾尝言之矣传例曰凡胜国曰灭获大城曰入又曰克邑不用师徒曰取今又以取言易以用大师言灭以弗地言入葢传不明经尝闻其说而不能必故为多歧以幸其中获大城与弗地二义犹不相逺若胜国与用大师则所主不同葢不知灭与取乃国邑之辨故虽知灭为胜国取为克邑又欲以用师不用师包之今言师救邿又曰遂取之既救其乱则又不得为不用师徒克其地要不达经防故其言愈多而愈乱不知所谓取者亦属之为附庸与取邑同辞者也
冬城防
冬城防书事时也于是将早城臧武仲请俟毕农事礼也
此周之冬非所谓时也左氏既误以夏正言之故因妄附会臧武仲之言周正则何以农事毕哉其曰书事亦误也
郑良霄太宰石防犹在楚石防言于子囊曰先王卜征五年而嵗习其祥祥习则行不习则増修德而改卜
杜预以征为巡守夫必待五年五卜皆吉而后行先王之巡守无几矣亦岂所谓卜
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>