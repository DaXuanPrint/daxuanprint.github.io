<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="孝经序,孝经一卷,孝经注全文在线阅读,孝经注全文在线下载,大玄古籍书库">
<meta name="description" content="唐玄宗李隆基注。开元十年（722），玄宗训注《孝经》颁于天下及国子学。天宝二载（743），重加修订，亦颁天下。天宝四载九月，以御注刻石于太学，谓之《石台孝经》。《旧唐书·经籍志》、《新唐书·艺文志》皆著录为1卷。天宝五载，元行冲奉诏作疏，增为2卷。宋至道三年（997），宋太宗诏命李沅、杜镐纂《孝经正义》又增1卷。咸平年间（998～1003），以邢昺续理其事。邢昺系据元行冲疏释校定敷衍，约而修之，而成后世通行之本。明万历监本、崇祯汲古阁本、清乾隆武英殿校刊本、阮元校刊本皆作9卷。玄宗《孝经注》，会合韦昭、王">
<title>孝经注_李隆基_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">孝经注</span> <br/>
          作者： <span class="inputVal" id="bkauthor">李隆基</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]7443</span> <br/>
          说明： <span class="inputVal" id="bkdec">唐玄宗李隆基注。开元十年（722），玄宗训注《孝经》颁于天下及国子学。天宝二载（743），重加修订，亦颁天下。天宝四载九月，以御注刻石于太学，谓之《石台孝经》。《旧唐书·经籍志》、《新唐书·艺文志》皆著录为1卷。天宝五载，元行冲奉诏作疏，增为2卷。宋至道三年（997），宋太宗诏命李沅、杜镐纂《孝经正义》又增1卷。咸平年间（998～1003），以邢昺续理其事。邢昺系据元行冲疏释校定敷衍，约而修之，而成后世通行之本。明万历监本、崇祯汲古阁本、清乾隆武英殿校刊本、阮元校刊本皆作9卷。玄宗《孝经注》，会合韦昭、王肃、虞翻、刘劭、刘炫、陆澄六家之异同，芟去其烦乱，撮取其义理允当者而成。唐玄宗注意到，提倡孝道，有利于社会秩序的安定，使“上下臣人（民）和睦无怨”（《孝经·开宗明义注》）。以事亲尽孝而移情于君，则可以尽忠，有利于巩固封建皇权的统治地位。故“圣人知孝之可以教人也，故因严以教敬，因亲以教爱，于是以顺移忠之道昭矣，立身扬名之义彰矣”（《孝经注序》）。《孝经注》的内容，于此处可见一斑。</span> <br/>
          封面： <span class="inputVal" id="bkimg">Z_4746.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]孝经注
[book_author]李隆基
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]7443
[book_dec]唐玄宗李隆基注。开元十年（722），玄宗训注《孝经》颁于天下及国子学。天宝二载（743），重加修订，亦颁天下。天宝四载九月，以御注刻石于太学，谓之《石台孝经》。《旧唐书·经籍志》、《新唐书·艺文志》皆著录为1卷。天宝五载，元行冲奉诏作疏，增为2卷。宋至道三年（997），宋太宗诏命李沅、杜镐纂《孝经正义》又增1卷。咸平年间（998～1003），以邢昺续理其事。邢昺系据元行冲疏释校定敷衍，约而修之，而成后世通行之本。明万历监本、崇祯汲古阁本、清乾隆武英殿校刊本、阮元校刊本皆作9卷。玄宗《孝经注》，会合韦昭、王肃、虞翻、刘劭、刘炫、陆澄六家之异同，芟去其烦乱，撮取其义理允当者而成。唐玄宗注意到，提倡孝道，有利于社会秩序的安定，使“上下臣人（民）和睦无怨”（《孝经·开宗明义注》）。以事亲尽孝而移情于君，则可以尽忠，有利于巩固封建皇权的统治地位。故“圣人知孝之可以教人也，故因严以教敬，因亲以教爱，于是以顺移忠之道昭矣，立身扬名之义彰矣”（《孝经注序》）。《孝经注》的内容，于此处可见一斑。
[book_img]Z_4746.jpg


[book_title]孝经序
唐玄宗皇帝御制
朕闻，上古其风朴略，虽因心之孝已萌，而资敬之礼犹简。及乎仁义既有，亲誉益著。圣人知孝之可以教人也，故因严以教敬，因亲以教爱。于是以顺移忠之道昭矣，立身扬名之义彰矣。子曰：吾志在《春秋》，行在《孝经》。〇行，下孟反，下同。是知孝者德之本欤？《经》曰：昔者明王之以孝理天下也，不敢遗小国之臣，而况于公侯伯子男乎？
朕尝三复斯言，○三，息暂反。景行先哲，虽无德教加于百姓，庶几广爱刑于四海。嗟乎！夫子没而微言绝，异端起而大义乖。况泯绝于秦，〇泯，弥忍反。得之者皆煨烬之末；○煨，乌恢反。烬，徐忍反。滥觞于汉，○滥，卢阚反。传之者皆糟粕之余。○粕，匹角反。故鲁史《春秋》，学开五传；《国风》《雅颂》，分为四诗。去圣逾远，源流益别。近观《孝经》旧注，舛駮尤甚。○舛，尺尹反。駮，北角反。至于迹相祖述，殆且百家；○殆音待。业擅专门，犹将十室。希升堂者，必自开户牖；攀逸驾者，必骋殊轨辙。○骋，丑郢反。是以道隐小成，言隐浮伪。且传以通经为义，〇传，直恋反。义以必当为主，至当归一，精义无二，安得不翦其繁芜，○当，去声，下同。而撮其枢要也？韦昭、王肃，先儒之领袖；虞翻、刘邵，抑又次焉。刘炫。明安国之本，○炫音县。陆澄讥康成之注，在理或当，何必求人？
今故特举六家之异同，会《五经》之旨趣，○趣，七聚反。约文敷畅，义则昭然，分注错经，理亦条贯，写之琬琰，○琬音宛。琰，以冉反。庶有补于将来。且夫子谈经，志取垂训，虽五孝之用则别，而百行之源不殊。是以一章之中，凡有数句，一句之内，意有兼明。具载则文繁，略之又义阙。今存于疏，用广发挥。

[book_title]孝经一卷
开宗明义章第一
仲尼居，仲尼，孔子字。居，谓闲居。曾子侍。曾子，孔子弟子。侍谓侍坐。子曰：先王有至德要道，以顺天下，民用和睦，上下无怨，孝者，德之至，道之要也。言先代圣德之主，能顺天下人心，行此至要之化，则上下臣人，和睦无怨。女知之乎？曾子避席曰：参不敏，何足以知之？参，曾子名也。礼：师有问，避席起答。敏，达也。言参不达，何足知此至要之义。○女，音汝，下同。子曰：夫孝，德之本也，人之行莫大于孝，故为德本。○夫，音符，后并同。教之所由生也。言教从孝而生。复坐，吾语女，曾参起对，故使复坐。○语，去声。身体发肤，受之父母，不敢毁伤，孝之始也。父母全而生之，己当全而归之，故不敢毁伤。立身行道，扬名于后世，以显父母，孝之终也。言能立身行此孝道，自然名扬后世，光荣其亲，故行孝以不毁为先，扬名为后。夫孝始于事亲，中于事君，终于立身。言行孝以事亲为始，事君为中，忠孝道著，乃能扬名荣亲，故曰终于立身也。《大雅》云：无念尔祖，聿修厥德。《诗》《大雅》也。无念，念也。聿，述也。厥，其也。义取恒念先祖，述修其德。
天子章第二
《子》曰：爱亲者不敢恶于人，博，爱也。○恶，乌路反。敬亲者不敢慢于人。广敬也。爱敬尽于事亲，而德教加于百姓，刑于四海，刑，法也。君行博爱广敬之道，使人皆不慢恶其亲，则德教加被天下，当为四夷之所法则也。○尽，津忍反。盖天子之孝也。盖，犹略也。孝道广大，此略言之。《甫刑》云：一人有庆，兆民赖之。《甫刑》，即《尚书》《吕刑》也。一人，天子也。庆，善也。十亿曰兆，义取天子行孝，兆人皆赖其善。
诸侯章第三
在上不骄，高而不危，诸侯列国之君，贵在人上，可谓高矣，而能不骄，则免危也。制节谨度，满而不溢。费用约俭，谓之制节；慎行礼法，谓之谨度。无礼为骄，奢泰为溢。○溢，音逸。高而不危，所以长守贵也；满而不溢，所以长守富也。富贵不离其身，然后能保其社稷，而和其民人，列国皆有社稷，其君主而祭之。言富贵常在其身，则长为社稷之主，而人自和平也。○离，力智反。盖诸侯之孝也。《诗》云：战战兢兢，如临深渊，如履薄冰。战战恐惧，兢兢戒慎。临深恐坠，履薄恐陷。义取为君恒须戒慎。○兢，居陵反。
卿大夫章第四
非先王之法服不敢服，服者，身之表也。先王制五服，各有等差，言卿大夫遵守礼法，不敢僭上逼下。非先王之法言不敢道，非先王之德行不敢行。法言，谓礼法之言。德行，谓道德之行。若言非法，行非德，则亏孝道，故不敢也。○德行，下孟反，注之行、下择行、行满同。是故非法不言，非道不行。言必守法，行必遵道。口无择言，身无择行。言行皆遵法道，所以无可择也。言满天下无口过，行满天下无怨恶。礼法之言，焉有口过。道德之行，自无怨恶。○恶，去声。三者备矣，然后能守其宗庙，三者，服、言、行也。礼，卿大夫立三庙，以奉先祖。言能备此三者，则能长守宗庙之祀。盖卿大夫之孝也。《诗》云：夙夜匪懈，以事一人。夙，早也。懈，惰也。义取为卿大夫，能早夜不惰，敬事其君也。○懈，佳卖反。
士章第五
资于事父以事母而爱同，资于事父以事君而敬同。资，取也。言爱父与母同，敬父与君同。故母取其爱，而君取其敬，兼之者父也。言事父兼爱与敬也。故以孝事君则忠，移事父孝以事于君，则为忠矣。以敬事长则顺，移事兄敬以事于长，则为顺矣。忠顺不失，以事其上，然后能保其禄位，而守其祭祀。能尽忠顺，以事君长，则常安禄位，永守祭祀。盖士之孝也。《诗》云：夙兴夜寐，无忝尔所生。忝，辱也。所生，谓父母也。义取早起夜寐，无辱其亲也。○忝，吐簟反。
庶人章第六
用天之道，春生夏长，秋敛冬藏，举事顺时，此用天道也。分地之利，分别五土，视其高下，各尽所宜，此分地利也。谨身节用，以养父母，身恭谨则远耻辱，用节省则免饥寒。公赋既足则私养不阙。○养，羊尚反。此庶人之孝也。庶人为孝，唯此而已。故自天子至于庶人，孝无终始，而患不及者，未之有也。始自天子，终于庶人，尊卑虽殊，孝道同致，而患不能及者，未之有也。言无此理，故曰未有。
三才章第七
曾子曰：甚哉，孝之大也！参闻行孝无限高卑，始知孝之为大也。子曰：夫孝，天之经也，地之义也，民之行也。经，常也。利物为义。孝为百行之首，人之恒德。若三辰运天而有常，五土分地而为义也。○行，下孟反，下同。天地之经，而民是则之，天有常明，地有常利，言人法则天地，亦以孝为常行也。则天之明，因地之利，以顺天下。是以其教不肃而成，其政不严而治。法天明以为常，因地利以行义，顺此以施政教，则不待严肃而成理也。先王见教之可以化民也，见因天地教化人之易也。是故先之以博爱，而民莫遗其亲；君爱其亲，则人化之，无有遗其亲者。陈之以德义，而民兴行；陈说德义之美，为众所慕，则人起心而行之。先之以敬让，而民不争；君行敬让，则人化而不争。导之以礼乐，而民和睦；礼以检其迹，乐以正其心，则和睦矣。示之以好恶，而民知禁。示好以引之，示恶以止之，则人知有禁令，不敢犯也。○好，如字，又呼报反。恶，如字，又乌路反。《诗》云：赫赫师尹，民具尔瞻。赫赫，明盛貌也。尹氏为太师，周之三公也。义取大臣助君行化，人皆瞻之也。
孝治章第八
子曰：昔者明王之以孝治天下也，言先代圣明之王，以至德要道化人，是为孝理。不敢遗小国之臣，而况于公侯伯子男乎？小国之臣，至卑者耳，王尚接之以礼，况于五等诸侯，是广敬也。故得万国之欢心，以事其先王。万国，举其大数也。言行孝道以理天下，皆得欢心，则各以其职来助祭也。治国者不敢侮于鳏寡，而况于士民乎？理国，谓诸侯也。鳏寡，国之微者，君尚不敢轻侮，况知礼义之士乎？○侮，亡甫反。鳏，古顽反。故得百姓之欢心，以事其先君。诸侯能行孝理，得所统之欢心，则皆恭事，助其祭享也。治家者不敢失于臣妾，而况于妻子乎？理家，谓卿大夫、臣妾家之贱者，妻子家之贵者。故得人之欢心，以事其亲。卿大夫位以材进，受禄养亲，若能孝理其家，则得小大之欢心，助其奉养。夫然，故生则亲安之，祭则鬼享之，夫然者，然上孝理，皆得欢心，则存安其荣，没享其祭。是以天下和平，灾害不生，祸乱不作，上敬下欢，存安没享，人用和睦，以致太平，则灾害祸乱无因而起。故明王之以孝治天下也如此。言明王以孝为理，则诸侯以下化而行之，故致如此福应。《诗》云：有觉德行，四国顺之。觉，大也。义取天子有大德行，则四方之国顺而行之。○行，下孟反，下之行同。
圣治章第九
曾子曰：敢问圣人之德，无以加于孝乎？曾子问明王孝理以致和平，又问圣人德教更有大于孝否？子曰：天地之性，人为贵，贵其异于万物也。人之行，莫大于孝，孝者，德之本也。孝莫大于严父，万物资始于乾，人伦资父为天，故孝行之大，莫过尊严其父也。严父莫大于配天，则周公其人也。谓父为天，虽无贵贱，然以父配天之礼，始自周公，故曰其人也。昔者周公郊祀后稷以配天，后稷，周之始祖也。郊谓圜丘，祀天也。周公摄政，因行郊天之祭，乃尊始祖以配之也。宗祀文王于明堂以配上帝，明堂，天子布政之宫也。周公因祀五方上帝于明堂，乃尊文王以配之也。是以四海之内，各以其职来祭。君行严配之礼，则德教刑于四海，海内诸侯各修其职，来助祭也。夫圣人之德，又何以加于孝乎？言无大于孝者。故亲生之膝下，以养父母日严，亲，犹爱也。膝下，谓孩幼之时也。言亲爱之心，生于孩幼，比及年长，渐识义方，则日加尊严，能致敬于父母也。○养，羊尚反。圣人因严以教敬，因亲以教爱。圣人因其亲严之心，敦以爱敬之教，故出以就傅，趋而过庭，以教敬也；抑搔痒痛，县衾箧枕，以教爱也。圣人之教不肃而成，其政不严而治，圣人顺民心以行爱敬，制礼则以施政教，亦不待严肃而成理也。其所因者本也。本，谓孝也。父子之道，天性也，君臣之义也。父子之道，天性之常，加以尊严，又有君臣之义。父母生之，续莫大焉。父母生子，传体相续，人伦之道，莫大于斯。君亲临之，厚莫重焉。谓父为君，以临于己。恩义之厚，莫重于斯。故不爱其亲而爱他人者，谓之悖德；不敬其亲而敬他人者，谓之悖礼。言尽爱敬之道，然后施教于人，违此则于德礼为悖也。○悖，蒲对反。以顺则逆，民无则焉。行教以顺人心，今自逆之，则下无所法则也。不在于善，而皆在于凶德，善，谓身行爱敬也；凶，谓悖其德礼也。虽得之，君子不贵也。言悖其德，礼虽得志于人上，君子之所不贵也。君子则不然，不悖德礼也。言思可道，行思可乐，思可道而后言，人必信也。思可乐而后行，人必悦也。○行，下孟反。乐，音洛。德义可尊，作事可法，立德行义，不违道正，故可尊也。制作事业，动得物宜，故可法也。容止可观，进退可度，容止，威仪也，必合规矩，则可观也。进退，动静也，不越礼法，则可度也。以临其民。是以其民畏而爱之，则而象之，君行六事，临于其人，则下畏其威，爱其德，皆放象于君也。故能成其德教，而行其政令。上正身以率下，下顺上而法之，则德教成，政令行也。《诗》云：淑人君子，其仪不忒。淑，善也。忒，差也。义取君子威仪不差，为人法则。○淑，常六反。忒，他得反。
纪孝行章第十
○行，下孟反。
子曰：孝子之事亲也，居则致其敬，平居必尽其敬。养则致其乐，就养，能致其欢。○养，羊尚反，下同。乐，音洛。病则致其忧，色不满容，行不正履。○疾甚曰病。丧则致其哀，擗踊哭泣，尽其哀情。祭则致其严。斋戒沐浴，明发不寐。五者备矣，然后能事亲。五者阙一，则未为能。事亲者，居上不骄，当庄敬以临下也。为下不乱，当恭谨以奉上也。在丑不争。丑，众也。争，竞也。当和顺以从众也。居上而骄则亡，为下而乱则刑，在丑而争则兵。谓以兵刃相加。三者不除，虽日用三牲之养，犹为不孝也。三牲，太牢也。孝以不毁为先，言上三事皆可亡身而不除之，虽日致太牢之养，固非孝也。
五刑章第十一
子曰：五刑之属三千，而罪莫大于不孝。五刑，谓墨、劓、剕、宫、大辟也。条有三千，而罪之大者莫过不孝。要君者无上，君者，臣之禀命也，而敢要之，是无上也。○要，于骄反。非圣人者无法，圣人制作礼法，而敢非之，是无法也。非孝者无亲，善事父母为孝，而敢非之，是无亲也。此大乱之道也。言人有上三恶，岂惟不孝，乃是大乱之道。
广要道章第十二
子曰：教民亲爱，莫善于孝，教民礼顺，莫善于悌，言教人亲爱礼顺，无加于孝悌也。移风易俗，莫善于乐，风俗移易，先入乐声，变随人心，正由君德。正之与变，因乐而彰，故曰莫善于乐。安上治民，莫善于礼。礼所以正君臣父子之别，明男女长幼之序，故可以安上化下也。礼者，敬而已矣。敬者，礼之本也。故敬其父则子悦，敬其兄则弟悦，敬其君则臣悦。敬一人而千万人悦，居上敬下，尽得欢心，故曰悦也。所敬者寡而悦者众，此之谓要道也。
广至德章第十三
子曰：君子之教以孝也，非家至而日见之也。言教不必家到户至，日见而语之，但行孝于内，其化自流于外。教以孝，所以敬天下之为人父者也。教以悌，所以敬天下之为人兄者也。举孝悌以为教，则天下之为人子弟者，无不敬其父兄也。教以臣，所以敬天下之为人君者也。举臣道以为教，则天下之为人臣者，无不敬其君也。《诗》云：恺悌君子，民之父母。恺，乐也。悌，易也。义取君以乐易之道化人，则为天下苍生之父母也。○恺，苦亥反。悌，徒礼反。非至德，其孰能顺民如此其大者乎！
广扬名章第十四
子曰：君子之事亲孝，故忠可移于君。以孝事君则忠，事兄悌，故顺可移于长。以敬事长则顺。○长，丁丈反。居家理，故治可移于官。君子所居则化，故可移于官也。是以行成于内，而名立于后世矣。修上三德于内，名自传于后代。○行，下孟反。
谏争章第十五
○争，去声，篇内并同。
曾子曰：若夫慈爱恭敬，安亲扬名，则闻命矣。敢问子从父之令，可谓孝乎？事父有隐无犯，又敬不违，故疑而问之也。子曰：是何言与？是何言与？有非而从，成父不义，理所不可，故再言之。○与，平声。昔者天子有争臣七人，虽无道，不失其天下；诸侯有争臣五人，虽无道，不失其国；大夫有争臣三人，虽无道，不失其家。降杀以两尊卑之差。争谓谏也。言虽无道，为有争臣，则终不至失天下，亡家国也。士有争友，则身不离于令名；令，善也。益者，三友。言受忠告，故不失其善名。○离，力智反。父有争子，则身不陷于不义。父失则谏，故免陷于不义。故当不义，则子不可以不争于父，臣不可以不争于君。不争则非忠孝。故当不义，则争之，从父之令，又焉得为孝乎？○焉，于虔反。
应感章第十六
子曰：昔者明王事父孝，故事天明；事母孝，故事地察；王者父事天，母事地，言能敬事宗庙，则事天地能明察也。长幼顺，故上下治。君能尊诸父，先诸兄，则长幼之道顺，君人之化理。天地明察，神明彰矣。事天地能明察，则神感至诚而降福佑，故曰彰也。故虽天子，必有尊也，言有父也。必有先也，言有兄也。父谓诸父，兄谓诸兄，皆祖考之胤也。礼，君䜩族人，与父兄齿也。宗庙致敬，不忘亲也。言能敬事宗庙，则不敢忘其亲也。修身慎行，恐辱先也。天子虽无上于天下，犹修持其身，谨慎其行，恐辱先祖而毁盛业也。宗庙致敬，鬼神著矣。事宗庙能尽敬，则祖考来格，享于克诚，故曰著也。孝悌之至，通于神明，光于四海，无所不通。能敬宗庙，顺长幼，以极孝悌之心，则至性通于神明，光于四海，故曰无所不通。《诗》云：自西自东，自南自北，无思不服。义取德教流行，莫不服义从化也。
事君章第十七
子曰：君子之事上也，上，谓君也。进思尽忠，进见于君，则思尽忠节。退思补过，君有过失，则思补益。将顺其美，将，行也。君有美善，则顺而行之。匡救其恶，匡，正也。救，止也。君有过恶，则正而止之。故上下能相亲也。下以忠事上，上以义接下，君臣同德，故能相亲。《诗》云：心乎爱矣，遐不谓矣。中心藏之，何日忘之。遐，远也。义取臣心爱君，虽离左右，不谓为远。爱君之志，常藏心中，无日暂忘也。
丧亲章第十八
子曰：孝子之丧亲也，生事已毕，死事未见，故发此章。○丧，如字，又丁浪反。哭不偯，气竭而息，声不委曲。○偯，于岂反。礼无容，触地无容。言不文，不为文饰。服美不安，不安美饰，故服衰麻。闻乐不乐，悲哀在心，故不乐也。○不乐，音洛。食旨不甘，旨，美也。不甘美味，故疏食水饮。此哀戚之情也。谓上六句。三日而食，教民无以死伤生，毁不灭性，此圣人之政也。不食三日，哀毁过情，灭性而死，皆亏孝道。故圣人制礼施教，不令至于殒灭。丧不过三年，示民有终也。三年之丧，天下达礼，使不肖企及，贤者俯从。夫孝子有终身之忧，圣人以三年为制者，使人知有终竟之限也。为之棺椁衣衾而举之，周尸为棺，周棺为椁。衣，谓敛衣。衾，被也。举，谓举尸内于棺也。○椁，音郭。陈其簠簋而哀戚之；簠簋，祭器也。陈奠素器而不见亲，故哀戚也。○簠，音甫。簋，音轨。擗踊哭泣，哀以送之；男踊女擗，祖载送之。○擗，婢亦反。踊，音勇。卜其宅兆而安措之；宅，墓穴也。兆，营域也。葬事大，故卜之。○兆，卦也。《广雅》云：葬地。为之宗庙，以鬼享之；立庙祔祖之后，则以鬼礼享之。春秋祭祀，以时思之。寒暑变移，益用增感，以时祭祀，展其孝思也。生事爱敬，死事哀戚，生民之本尽矣，死生之义备矣，孝子之事亲终矣。爱敬哀戚，孝行之始终也。备陈死生之义，以尽孝子之情。
《孝经》一卷。

        </div>
      </div>
    </div>
  </div>
</div>
<!--update:2025-08-30 09:36:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>