<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,春秋经传阙疑全文在线阅读,春秋经传阙疑全文在线下载,大玄古籍书库">
<meta name="description" content="四十五卷。郑玉撰。郑玉字子美，歙(今安徽歙县)人，元代经学家、教育家。郑玉博究六经，尤精《春秋》，教授于乡，门人甚众，学者称“师山先生”。至正间征拜翰林待制，奉议大夫，托病不赴，日以着述为事。后自缢以殉元。郑玉着述，除此书外，还有《周易纂注》、《师山集》。此书属集注性质，模仿朱熹《通鉴纲目》体例，以经为纲，以传为目。叙事以《左传》为主，而附以《公》、《穀》；立论则先以《公》、《穀》而参以历代诸儒之说，大旨也以《胡传》为宗。经有残缺，则考诸传以补其遗；传有舛误，则稽于经以证其谬。经之脱误无从质证者，则缺之以">
<title>春秋经传阙疑_郑玉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋经传阙疑</span> <br/>
          作者： <span class="inputVal" id="bkauthor">郑玉</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]387414</span> <br/>
          说明： <span class="inputVal" id="bkdec">四十五卷。郑玉撰。郑玉字子美，歙(今安徽歙县)人，元代经学家、教育家。郑玉博究六经，尤精《春秋》，教授于乡，门人甚众，学者称“师山先生”。至正间征拜翰林待制，奉议大夫，托病不赴，日以着述为事。后自缢以殉元。郑玉着述，除此书外，还有《周易纂注》、《师山集》。此书属集注性质，模仿朱熹《通鉴纲目》体例，以经为纲，以传为目。叙事以《左传》为主，而附以《公》、《穀》；立论则先以《公》、《穀》而参以历代诸儒之说，大旨也以《胡传》为宗。经有残缺，则考诸传以补其遗；传有舛误，则稽于经以证其谬。经之脱误无从质证者，则缺之以存疑；传有不同无所考据者，则两存其说。此书力求合《左传》之事与《公羊》、《穀梁》之义为一，则是步前人治《春秋》者之后尘，而其“愚按”之议论，亦大率陈腐无足多取。现存清康熙五十年郑氏天游堂刻本。</span> <br/>
          封面： <span class="inputVal" id="bkimg">Z_5012.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋经传阙疑
[book_author]郑玉
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]387414
[book_dec]四十五卷。郑玉撰。郑玉字子美，歙(今安徽歙县)人，元代经学家、教育家。郑玉博究六经，尤精《春秋》，教授于乡，门人甚众，学者称“师山先生”。至正间征拜翰林待制，奉议大夫，托病不赴，日以着述为事。后自缢以殉元。郑玉着述，除此书外，还有《周易纂注》、《师山集》。此书属集注性质，模仿朱熹《通鉴纲目》体例，以经为纲，以传为目。叙事以《左传》为主，而附以《公》、《穀》；立论则先以《公》、《穀》而参以历代诸儒之说，大旨也以《胡传》为宗。经有残缺，则考诸传以补其遗；传有舛误，则稽于经以证其谬。经之脱误无从质证者，则缺之以存疑；传有不同无所考据者，则两存其说。此书力求合《左传》之事与《公羊》、《穀梁》之义为一，则是步前人治《春秋》者之后尘，而其“愚按”之议论，亦大率陈腐无足多取。现存清康熙五十年郑氏天游堂刻本。
[book_img]Z_5012.jpg


[book_title]提要
钦定四库全书　　　　　经部五
春秋阙疑　　　　　　　春秋类
提要
【臣】等谨案春秋阙疑四十五卷元郑玉撰其书采左氏传列於前公谷二家以下合於理者则取之其或经有脱误无从质证则阙之间附己论如开卷夏正周正其事易明存而不论慎之至也其序谓春秋有鲁史之旧文圣人之特笔不可字求其义亦不可谓全无其义持论至为平允至於朱子纲目体例本仿春秋经传而作序乃谓以经为纲以传为目仿朱子之体例则所言不免倒置耳玉字子美歙县人元末除翰林待制以疾辞明兵入徽州守将要致之玉不屈死学者称师山先生所着有师山集今亦别着於录云乾隆四十二年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
春秋阙疑原序
呜呼夫子集羣圣之大成春秋见夫子之大用盖体天地之道而无遗具帝王之法而有徵其於事也可以因则因可以革则革其於人也可以褒则褒可以贬则贬其为纲也则尊王而贱霸尊内而攘外其为目也则因讲信修睦救灾恤患之事而为朝觐聘问会盟侵伐之文其主意也则在於诛乱臣讨贼子其成功也则遏人欲於横流存天理於既灭拨乱世反之正损益四代之制着为不刋之典也故曰知我者其惟春秋乎罪我者其惟春秋乎知之者知其与天为一罪之者罪其以匹夫而行天子之事又曰我欲托之空言不如见之行事之深切着明也故易诗书言其理春秋载其事有易诗书而无春秋则皆空言而已矣是以明之者尧舜汤武之治可复昧之者桀纣幽厉之祸立至有天下国家而不知春秋之道其亦何以为天下国家也哉然在当时游夏已不能赞一辞至于三家之传左氏虽若详於事其失也夸公谷虽或明於理其失也鄙及观其着作之意则若故为异同之辞而非有一定不可易之说两汉专门名家之学则又泥于灾祥徵应而不知经之大用唐宋诸儒人自为说家自为书纷如聚讼互有得失程子虽得经之本旨惜无全书朱子间论事之是非又无着述为今之计宜博采诸儒之论发明圣人之旨经有残阙则考诸传以补其遗传有譌舛则稽诸经以证其谬使经之大旨粲然复明於世昭百王之大法开万世之太平然後足以尽斯经之用而玉也非其人也间不自揆尝因朱子通监纲目之例以经为纲大字掲之於上复以传为目而小字疏之於下叙事则专於左氏而附以公谷合於经者则取之立论则先於公谷而参以历代诸儒之说合於理者则取之其或经有脱误无从质证则宁阙之以俟知者而不敢强为训解传有不同无所考据则宁两存之而不敢妄为去取至於诛讨之事尤不敢轻信传文曲相附会必欲狱得其情事尽其实则以经之所作由於斯也其他常事则直书而义自见大事须变文而义始明盖春秋有鲁史之旧文有圣人之特笔固不可字求其义如酷吏之刑书亦不可谓全无其义如史官之实录也圣人之经辞简义奥固非浅见臆说所能窥测重以岁月滋久残阙维多又岂悬空想像所能补缀与其强通其所不可通以取讥於当世孰若阙其所当阙以俟知於後人程子谓春秋大义数十炳如日星岂无可明之义朱子谓起头一句春王正月便不可解固有当阙之疑玉之为是书也折衷二说而为之义例所以辞语重复不避繁芜者盖以常人之心窥测圣人之意虽费辞说犹不能达其意也况敢略於言乎然将以备遗忘便检閲而已非敢谓明经旨传後世也观者幸恕其僭至正十五年秋九月朔新安郑玉序

[book_title]卷一
钦定四库全书
春秋阙疑卷一
元　郑玉　撰
春秋
孟子曰晋之乘楚之檮杌鲁之春秋一也其事则齐桓晋文其文则史孔子谓其义则丘窃取之矣杜氏曰春秋者鲁史记之名也记事者以事系日以日系月以月系时以时系年所以记远近别同异也故史之所记必表年以首事年有四时故错举以为所记之名也　愚谓孔子之修春秋假一国之史书寓百王之大法至於其名则因其旧而不易所谓述而不作者也然不观诸天地不足以知春秋之原不观诸春秋不足以见圣人之用盖一生一杀而岁功成者天地之至神一赏一罚而治功成者圣人之能事错举四时以为名者圣人未修之春秋鲁史之旧文也法诸天地以立义者圣人已修之春秋帝王之大法也但圣人之经词简义?本非後世儒者所能测识然圣人之意本欲使与鲁史并行学者求事之本末於史而观理之曲直於经也史则如今世吏人之文案经则如前代主者之朱书惜乎鲁史不存犹赖左传可以考其大槩然意左氏当时所见鲁史已无全文故於其残阙则妄为之说以补之是以间有本末顚倒是非错缪之失而经之微旨不复可见此春秋之大恨也
隐公
公名息姑惠公之子姬姓侯爵自周公之子伯禽始受封於鲁至公十三世平王四十九年即位諡法不尸其位曰隐孟子曰王者之迹熄而诗亡诗亡然後春秋作杨龟山曰春秋之时诗未尽亡也黍离降为国风则雅亡矣雅亡则无政春秋所为作也　愚按诗自黍离降为国风而雅亡平王东迁正在雅亡之後播荡陵迟至於老死不能中兴所谓王者之迹熄矣圣人於是托始於隐公而作春秋焉
元年
公羊氏曰元年者何君之始年也高氏曰岁在己未是隐公之始年周平王之四十九年也人君嗣位必逾年称元者自古天子诸侯皆然非仲尼作春秋始为此法也然诸侯嗣君得有其年不得有其正正朔必禀於天子故仲尼因鲁史修春秋以正月系之王而元年系之鲁也董仲舒曰谓一为元者示大始欲正本也一元既建累而数之为国之久新历年之多少显然可见矣前古人君皆然自汉文帝改後元年孝武又因事别建年号後世帝王遂因袭之数年一改以为美事乃以改元之多寡为享国之久长或於一岁之内有改元再三者又一国之中有前後重复者甚至於不待逾年而自改元又复有改年为载者斯皆率意妄作又岂知春秋书元之义乃万世不易之法乎　愚按孔子之作春秋所以记天下诸侯之事而非一国之史虽用周以纪元可也盖周有一代之定制所谓时王之法孔子安敢置可否於其间惟托之於鲁然後可以损益三代之礼因四王之事而为万世之法也然则春秋实夫子所以为治於天下後世者特托鲁史以成文尔
春王正月
公羊氏曰曷为先言王而後言正月王正月也何言乎王正月大一统也谷梁氏曰虽无事必举正月谨始也程子曰春天时正月王正书春王正月示人君当上奉天时下承王正明此义则知王与天同大而人道立矣高氏曰夫春者天时也正月者王正也知王正月之为春则知王道即天道矣春秋因王命以正王道称天王以奉天命故先书春王正月而二百四十二年之事皆天理王道也谢氏曰人君以政率天下正天下始於是月故年之一月谓之正月有德然後有政有年然後有月故圣人以元起年以正起月张氏曰示一统於此而礼乐征伐之专者以次而正焉此元年春王正月所以为谨始之书也胡氏曰正次王王次春乃立法创制裁自圣心无所述于人者非史册之旧文矣　愚按春王正月或曰夏正或曰周正或曰以夏时冠周正考之于经终无定说姑阙之以竢知者
三月公及邾仪父盟于蔑
公摄位而欲求好於邾故为蔑之盟　张氏曰鲁侯爵而称公者臣子之辞夫子鲁人也书他国诸侯侵伐盟会则从其本爵而鲁独书公盖父母之邦从臣子所称所以崇敬也谷梁氏曰及者何内为志焉尔公羊氏曰及犹汲汲也程子曰盟誓以结信出于人情先王所不禁也盟而不信则罪也诸侯交相盟誓乱世之事也凡盟内为主称及外为主称会在鲁地虽外为主亦称及彼来而此及之也两国以上皆称会彼盟而往会之也邾附庸国邾子克字仪父附庸之君例称字同王臣也在外则称名降于内也谢氏曰诸侯敎命皆受之王而达之民也礼乐不敢擅出禁令不敢擅行制度不敢擅革臣子之道也春秋之乱列国讲好修令不复请命天子而擅相为盟上命由此不行而王纲由此坏矣凡书盟以罪诸侯之专也修德礼明信义正法令大国得小国之道也德礼修而小国怀信义明而小国服法令适宜而小国畏又奚待盟约相要而後协哉春秋之乱诸侯好修令不正其本而劫之以盟诚意由此不明而邦国由此不亲矣凡书盟以示诸侯之失道也高邮孙氏曰盟会则以主会为首侵伐则以主兵为首所以轻重之也临江刘氏曰公侯百里伯七十里子男国五十里不及五十里附於诸侯曰附庸　愚按元年为蔑之盟七年为伐邾之举比事而观善恶着矣
夏五月郑伯克段于鄢
初郑武公娶于申曰武姜生庄公及共叔段庄公寤生惊姜氏故名曰寤生遂恶之爱共叔段欲立之亟请于武公公弗许及庄公即位为之请制公曰制岩邑也虢叔死焉他邑惟命请京使居之谓之京城大叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪公曰姜氏欲之焉辟害对曰姜氏何厌之有不如早为之所无使滋蔓蔓难图也蔓草犹不可除况君之宠弟乎公曰多行不义必自毙子姑待之既而大叔命西鄙北鄙贰於已公子吕曰国不堪贰君将若之何欲与大叔臣请事之若弗与则请除之无生民心公曰无庸将自及大叔又收贰以为已邑至於廪延子封曰可矣厚将得衆公曰不义不昵厚将崩大叔完聚缮甲兵具卒乘将袭郑夫人将啓之公闻其期曰可矣命子封帅车二百乘以伐京京叛大叔段段入于鄢公伐诸鄢五月辛丑大叔出奔共遂寘姜氏于城颍而誓之曰不及黄泉无相见也既而悔之　谷梁氏曰段弟也而弗谓弟公子也而弗谓公子贬之也段失子弟之道矣贱段而甚郑伯也程子曰郑伯失为君之道无兄弟之义故称郑伯而不言弟克胜也言胜见段之强使之强所以致其恶也不书奔义不系於奔也杨龟山曰其始畏父母诸兄之言所谓小不忍也而卒害之其为言曰多行不义必自毙又曰不义不昵厚将崩其弗制也姑稔其恶也书曰郑伯克段于鄢则克段者郑伯而已非国人所欲也胡安定先生曰郑伯兄也不能敎弟以养成其恶是兄不兄弟不弟故圣人书以交讥之家氏曰郑庄始也从母之命封段于京以是为孝卒之以段之故誓母於颍曰不及黄泉无相见也孝安在焉使郑庄于请制请京之时裁之以义谕之以礼感之以诚与其所当与勿与其所不可与则段不至於逆公不烦于讨而郑无事矣吁惟知孝弟之道者而後可以语此吾于郑庄何责　愚谓姜氏欲之焉避害之言庄公固不能胜其母也然不能胜母者情也制之以礼者义也圣贤于此安肯舍礼法纵情欲而陷其亲于不义乎亦必有道也孟子曰仁人之于弟也不藏怒焉不宿怨焉亲爱之而已矣使郑伯之于段如舜之于象封之有庳使吏治之而段不得有为则段长有京城而郑无患矣岂有置姜氏于城颍之祸哉此所谓从父之令为非孝也
秋七月天王使宰咺来归惠公仲子之賵
公羊氏曰賵者盖以马以乘马束帛谷梁氏曰乘马曰賵衣衾曰襚贝玉曰含钱财曰赙高邮孙氏曰仲子者惠公再娶之夫人不曰夫人而系之惠公者不正其为夫人故从夫以别之见失礼者夫也仲子卒於春秋之前天王至是而来賵之耳程子曰王者奉若天道故称天王其命曰天命其讨曰天讨尽此道者王道也後世以智力把持天下者霸道也春秋因王命以正王法称天王以奉天命夫妇人伦之本最当先正春秋之时嫡妾僭乱圣人尤谨其名分男女之配终身不变者也大夫而下内无主则家道不立故不得已有再娶之礼天子诸侯内职具备后夫人亡可以摄治无再娶之礼以夫人礼賵人之妾不天乱伦之甚也然春秋之始天王之义未见故不可去天而名咺以见其不王胡氏曰王朝公卿书官大夫书字上士中士书名下士书人仲子惠公之妾尔以天王之尊下賵诸侯之妾是加冠于屦人道之大经拂矣夫天王纪法之宗也六卿纪法之守也议纪法而修诸朝廷之上则与闻其谋颁纪法而行诸邦国之间则专掌其事而承命以賵诸侯之妾是坏法乱纪自王朝始也春秋重嫡妾之分故特贬而书名以见宰之非宰矣程氏学曰成风之丧亦妾母也王使荣叔归含且賵王使召伯来会葬俱不称天者以明无天道也前之所以书天者不如是无以见王者当奉若天道後之所以去天者不如是无以见弗克若天也春秋谨严大法可见　愚按春秋之前王未有称天者王称天王春秋立法创制圣人之特笔也天子而知此则必以天自处而不敢自轻诸侯而知此则必以天事王而不敢自肆此则春秋以天书王之意也
九月及宋人盟于宿
惠公之季年败宋师于黄公立而求成焉九月及宋人盟于宿始通也　胡氏曰内称及外称人皆微者其地以国宿亦与焉微者盟会不志于春秋此其志者有宿国之君也凡书盟者恶之或曰周官有司盟掌盟载之法诅祝作其词玉府共其器戎右役其事太史藏其约苏公亦曰出此三物以诅尔斯夫盟以结信出于人情先王犹不禁也而谓凡书盟者恶之可乎曰盟以结信非先王所欲而不禁逮德下衰欲禁之而不克也春秋之时会而歃血其载果掌於司盟犹不以为善也又况私相要誓慢鬼神犯刑政以成倾危之习哉谢氏曰元年及宋人盟十年伐宋败宋师盟不足以结邻可知也故人君务修刑政以服四邻
冬十有二月祭伯来
左氏曰非王命也谷梁氏曰来者来朝也其弗谓朝何也寰内诸侯非有天子之命不得出会诸侯不正其外交故弗与朝也?弓鍭矢不出境场束修之肉不行境中有至尊者不贰之也胡氏曰人臣义无私交大夫非君命不越境所以然者杜朋党之原为後世事君而有贰心者之明戒也谢氏曰春秋首夺祭伯之朝而王臣擅命私交之罪着矣
公子益师卒
程子曰诸侯之卿必受命于天子当时不复请命故诸侯之卿皆不书官不与其为卿也惟宋王者後得自命官故独宋卿书官卿者佐君以治其国其卒国之大事故书于此见君臣之义矣或日或不日因旧史也
二年春公会戎于潜
修惠公之好也戎请盟公辞　程子曰周室旣衰絶域之民有散居中国者方伯大国明大义以攘斥之义也其余列国慎固封守可也若与之和好以免侵暴非所谓以固吾圉所以启其乱源也故春秋中外之辨尤谨张氏曰惠公与之有好旣失之矣隐公明内外之辨修戎政而絶其好会可也不能絶之而与盟于後故于此书曰会戎所以讥隐公降国君之尊失中国之重不修攘斥以啓其寇乱之阶也高氏曰隐公居丧未会诸侯于王朝而先与戎会是诚何心哉及天王使凡伯来聘戎伐凡伯于楚丘以归则鲁会戎盟适所以贻王室之患耳此春秋之所诛也谢氏曰礼时见曰会则无非时者会以训上下以正班爵以叙长幼则会无非事者春秋之世强凌弱小役大讲好无节出师无义构事者旁午交兴畏命者奔走不息故列国欲相亲则为会欲求盟则为会欲合衆则为会以致劳民蠧财弃国弛政纷然会于郊境之间凡书会以罪诸侯之非法也结之以恩怀之以德绥戎之道也人君曷尝屈辱于戎哉隐公欲修好而与戎会于郊弱邦国之势啓外寇之心适以招患而已春秋书会戎于潜以示诸侯御戎之失道也治政中国为善人材中国为强甲兵中国为利修此以待彼而四方莫敢不服况于一戎之小乎故有国家者患内不修不患外不顺患内不强不患外不畏
夏五月莒人入向
莒子取于向向姜不安莒而归夏莒人入向以姜氏还　胡氏曰莒子娶于向向姜不安莒而归莒人入向以姜氏还此所谓按也春秋书曰莒人入向此所谓断也以事言之入者造其国都以义言之入者逆而不顺莒称人小国也张氏曰莒以一妇人之故擅兴兵入人之国都王法所当诛也家氏曰夫妇人伦之始国君所与共承祭祀刑家以治其国者也向姜不安莒是必有故莒子当知所以自反今也遽以兵入人之国都而夺其去妻以还此非还妻之道也
无骇帅师入极
司空无骇入极费庈父胜之　程子曰古者卿皆受命于天子春秋之时诸侯自命已赐族者则书族不书者未赐也谢氏曰师大衆极小国以大衆入小国残虐之大者也方是时天王无讨罪之威方伯连帅无致伐之义故莒人无骇肆虐而弗能正向极小国被害而弗能救也观莒人入向无骇入极而上下不知治罪可见矣朴乡吕氏曰自僖以前书大夫帅师者九自文而後书大夫帅师者百有八焉世之相去略同而帅师之多寡不侔若是盖其始也大夫之专权犹寡其终也则视以为常矣然则无骇其始欤据事直书义自见矣
秋八月庚辰公及戎盟于唐
戎请盟秋盟于唐复修戎好也　程子曰戎荐居而与之盟非义也程氏学曰诸侯与诸侯盟誓已曰不可况与戎人?血要言哉胡氏曰前此盟不日盟于唐书日谨之也高氏曰唐我地彼来而我及之也谢氏曰戎人嗜好无厌其有求也不正以义不结以威彼将肆其所欲则吾将有所不堪隐公旣与戎会于潜又与戎出盟于唐其不能制戎可知也会与之相见而已盟则以事相要非特相见也与戎?血要言非特不能制戎也又将受制于戎矣故戎不难治也中国自轻然後戎见陵中国自强然後戎不为寇愚按春书会戎于潜秋书盟戎于唐所以责鲁者至矣比事而观使鲁能辞潜之会则无盟戎之辱旣无盟戎之辱又安有戎伐凡伯于楚邱之祸哉然则隐公能守周公鲁公之旧法以礼自立岂惟鲁无侵辱之患王室亦且尊安矣此春秋于盟戎之事所以?罪鲁侯而不责戎人也
九月纪履緰来逆女冬十月伯姬归于纪
杜氏曰裂繻纪大夫公羊氏曰女在其国称女在涂称妇入国称夫人妇人谓嫁曰归何以不称使婚礼不称主人何以书讥不亲迎也谷梁氏曰逆女亲者也使大夫非正也胡氏曰鲁哀公问冕而亲迎不已重乎孔子对曰合二姓之好以为宗庙社稷主君何谓已重乎文定厥祥亲迎于渭造舟为梁不显其光则世子而亲迎也韩侯娶妻蹶父之子韩侯迎止于蹶之里则诸侯而亲迎也有夫妇然後有父子有父子然後有君臣夫妇人伦之本也逆女必亲使大夫非正也入春秋之始名宰咺归賵以讥乱法书履緰逆女以志变常衆妾之分定矣大昏之礼严矣
纪子伯莒子盟于密
程子曰阙文也胡氏曰甲戌己丑夏五纪子伯莒子盟于密之类或曰本据旧史因之而不能益者也或曰先儒传受承误而不敢增者也阙疑而慎言其余可矣必曲为之说则凿矣
十有二月乙卯夫人子氏薨
程子曰薨者上坠之声谷梁氏曰夫人者隐之妻也卒而不书葬夫人之义从君者也胡氏曰邦君之妻国人称之曰小君卒则书薨以明齐也先卒则不书葬以明顺也有夫妇然後有父子有父子然後有君臣入春秋之始於子氏书薨不书葬明示大伦苟知其义则夫夫妇妇而家道正矣
郑人伐卫
元年郑共叔之乱公孙滑出奔卫卫人为之伐郑取廪延郑人以王师虢师伐卫南鄙至是郑人伐卫讨公孙滑之乱也　程氏曰天下有道礼乐征伐自天子出春秋之时诸侯擅相侵伐举兵以侵伐人其罪着矣春秋直书其事而责常在被侵伐者盖彼加兵于己则当引咎自辨喻之以礼义不得免焉则固其封疆告于天子方伯若忿而与战则以与战者为主处已絶乱之道也卫服故不战卫服可免矣郑之擅兴戎王法所不容也谢氏曰伐讨罪之词也侵则以彼犯此此犯彼也故春秋之兵执言讨罪为伐无名攻掠为侵虽然以义伐不义者治国之伐也以不义伐不义者乱国之伐也春秋以义行伐者寡矣若夫彼善於此恶有重轻则观乎其事而得失见矣胡氏曰声罪致讨曰伐潜师掠境曰侵　愚按春秋所书侵伐皆因当事出师之名而录之耳非有所予夺于其间也若曰因侵伐以寓褒贬之意则征伐自天子出非诸侯之所得专也然则春秋凡书侵伐皆罪也至于齐晋伯业之盛衰则或间有微意焉夫卫人党恶伐郑以取廪延固不为无罪元年郑人以王师虢师伐卫南鄙亦足以声其罪矣故春秋不书以责卫也至是不由王命而又兴师以伐卫则已甚矣故春秋书之以罪郑也
三年春王二月己巳日有食之
程子曰月王月也事在二月则书王二月在三月则书王三月无事则书时书首月盖有事则道在事无事则存天时王朔天时备则岁功成王道存则人理立春秋之大义也日有食之有食之者也更不推求何者也太阳君也而被侵食君道所忌然有常度灾而非异也临江刘氏曰或日或不日或言朔或不言朔史之记失也谢氏曰日食天变之大者也天人一气故人事与天变相应犹影响相随日变见于上则人事沴于下人君不知恐惧修省则祸败至矣周之盛时日非无食也所以上下顺治而无患者盛德之君能使人事不随日食更变而已故日食一也德足以弭变则灾害消德不足以弭变则灾害起故春秋日食必书以为人君警惧之戒胡氏曰日者衆阳之宗人君之表而有食之灾咎象也克谨天戒则虽有其象而无其应弗克畏天灾咎之来必矣　愚谓不曰日食而曰日有食之者有者自外至之词盖阳弱而阴来食之也然则阳气弱则阴得以食之君德衰则臣得以干之矣此有食之之谓也
三月庚戌天王崩
谷梁氏曰高曰崩厚曰崩尊曰崩天子之崩以尊也以其在民上故崩之程子曰崩上坠之形四海之内皆当奔赴鲁君不往恶极罪大不可胜诛不书而自见也胡氏曰诸侯为天王服斩縗礼当以所闻先後而奔丧今平王崩周人来讣而隐不往是无君也谢氏曰天王升遐王室变故之大者也诸侯以臣事君犹以子事父其闻赴也近者当奔丧远者当会葬臣子哀痛之情也周衰列国朝聘不修征伐自擅告戒不以王命而专盟出入不以王事而专会臣子之礼扫地尽矣故天王之崩也丧不奔葬不会或以卿往而身不行或以微臣往而卿不出春秋或书卿会葬或书葬不书卿或书崩不书葬或奔葬皆不书着诸侯不臣之罪也襄王之葬叔孙得臣如京师景王之葬叔鞅如京师鲁以卿会葬也桓王匡王简王之葬不书卿者鲁以微臣会葬也平王惠王定王灵王不书葬者鲁不会葬也庄王厘王顷王崩葬皆不书者王室微弱不能赴诸侯骄亢不往会也
夏四月辛卯君氏卒
左氏曰君氏卒声子也不赴於诸侯不反哭于寝不祔于姑故不曰薨不称夫人故不言葬不书姓为公故曰君氏谷梁氏曰夏四月辛卯尹氏卒尹氏者何也天子之大夫也外大夫不卒此何以卒之也於天子之崩为鲁主故隐而卒之公羊氏曰其称尹氏何讥世卿非礼也　愚按三说不同未知孰是姑阙之以竢知者
秋武氏子来求赙
王未葬也　公羊氏曰武氏子何天子之大夫也其称武氏子者何讥父卒子未命也何以不称使当丧未君也谷梁氏曰归死者曰賵归生者曰赙归之者正也求之者非正也周虽不求鲁不可以不归鲁虽不归周不可以求之求之为言得不得未可知之辞也交讥之程子曰武氏王之卿士称武氏见世官天王崩诸侯不供其丧故武氏子徵求于四国书之以见天子失道诸侯不臣也胡氏曰古者君薨谅阴百官总己以听于冢宰三年夫百官总己以听则是摄行军国之事也以非王命而不称使所以谨天下之通丧而严君臣之名分也张氏曰仲子之丧宰咺归賵而平王之丧隐公不奔丧不胜诛为政於王室者不能辅王以举政刑而遣使下求于列国春秋书之以见其隳体失政取轻天下文武之泽斩然矣
八月庚辰宋公和卒
宋穆公疾召大司马孔父而属殇公焉曰先君舍与夷而立寡人寡人弗敢忘若以大夫之灵得保首领以没先君若问与夷其将何辞以对请子奉之以主社稷寡人虽死亦无悔焉对曰羣臣愿奉冯也公曰不可先君以寡人为贤使主社稷若弃德不让是废先君之举也岂曰能贤光昭先君之令德可不务乎吾子其无废先君之功使公子冯出居於郑八月庚辰宋穆公卒殇公即位　高氏曰凡外诸侯卒书名降于天子也不曰薨异内外也先儒谓天子曰崩诸侯曰薨大夫曰卒士曰不禄是不然天子至尊天下共称曰崩可也诸侯曰薨则本国臣子之词至于赴告虽大夫以至士皆曰不禄史官书之亦皆曰卒尔岂得定配以为品例耶後世迁固晔寿之作史凡有爵位之臣皆书曰薨失春秋之法矣程子曰吉凶庆吊讲好修睦隣国之常礼人情所当然诸侯之卒与国之大故来告则书胡氏曰外诸侯卒国史承告而後书圣人皆存而弗削而交隣国待诸侯之义见矣高邮孙氏曰春秋记外诸侯之卒百三十有三无名者十或即位之初不以名赴或史失之未可知也必若以盟会求之则未尝与者五十有二而不名者九耳此未可通也
冬十有二月齐侯郑伯盟于石门
寻卢之盟也　程子曰天下无王诸侯不守信义数相盟誓所以长乱也故外诸侯盟来告者则书之胡氏曰外盟会常事也何以书在春秋之乱世常事也于圣人之王法则非常也有虞氏未施信于民而民信夏后氏未施敬于民而民敬殷人作誓而民始畔周人作会而民始疑子曰大道之行与三代之英丘未之逮也而有志焉诸侯会盟来告则书而弗削者其诸以是为非常之典而有志于天下为公之世乎陈氏曰此特相盟也书石门以志诸侯之合书醎以志诸侯之散吴氏曰诸侯之党合而伯者之事兴
癸未葬宋穆公
程子曰诸侯告丧鲁往会则书高氏曰不称宋葬穆公而称葬宋穆公者据我而言葬彼也谢氏曰书葬书卿者六鲁以卿往会葬也书葬不书卿者七十有四鲁会而非卿也书卒不书葬者三十四彼告而鲁不会也诸侯壤地相接邦事相交其相见有朝聘之欢其相亲有婚姻之好其情可谓睦矣其卒而告终也以賵赙相恤以国卿会葬隣国之礼也春秋之时弱附强大轻小其吊问哀恤非以诚意也一视国势强弱为之而已矣其势盛者其情亲而礼隆其势微者其情踈而礼略方是时小国之葬非特不以卿会也弃而不视者有之矣故卒而葬葬而遣卿者皆大国也卒而不葬葬而非卿者皆小国也春秋或书卿或不书卿或书葬或不书葬而诸侯恃大忽小亏阙隣好其恶见矣葬称諡志善恶也称公臣子辞也葬者藏也既葬则亡者不可得见也所不可没者善恶而已矣故诸侯葬则称諡礼诸侯请諡于天子公一国之善恶而为之惩劝也周衰列国諡号皆本国臣子以私意为之其爵皆以公尊之故诸侯諡皆称公春秋之法其卒也书公书侯书伯书子书男以正王爵书名书卒以正臣职其葬也书諡书公以明侯国僭礼君臣上下其分不可不辨也正其体於始死之时诛其僭于已葬之後而君臣上下之分明于卒葬之间矣　愚谓卒以外赴书葬以鲁会书不卒则是外不赴不葬则是鲁不会也初无其义弑君不葬多因国乱不往会耳传者见礼有讐不报则服不除不葬之文遂云贼不讨故不书葬殊不知讐不报不葬者臣子之私情誓必报也会则必书葬者隣国之常礼史之实文也谓吴楚之君避其号而不书葬理或然也
四年春王二月莒人伐杞取牟娄
谷梁氏曰言伐言取所恶也啖氏曰凡先书伐国下书取邑者明取本国之邑也赵氏曰凡力得之曰取不当取也高氏曰杞二王之後武王克商求夏之後得东娄公封之於杞待以宾礼虽天子犹不敢臣之而莒人敢以兵伐其国夺其先公所守天子所封之分地王法所当诛也程子曰诸侯土地有所受之伐其罪而夺取其土恶又甚焉谢氏曰春秋取邑取田皆谨而书之所以着其乱也春秋无仁义之师其侵伐以争田土以复讐怨以逞威虐而已牟娄杞邑也伐杞而取牟娄则莒人非以讨罪为心也利其土田而已恶之大者也胡氏曰上二年莒人擅兴兵入向而天讨不加焉至是伐国取邑其暴益肆矣
戊申卫州吁弑其君完
卫庄公娶于齐东宫得臣之妹曰庄姜美而无子卫人所为赋硕人也又娶于陈曰厉妫生孝伯早死其娣戴妫生桓公庄姜以为己子公子州吁嬖人之子也有宠而好兵公弗禁庄姜恶之石碏谏曰臣闻爱子敎之以义方弗纳於邪骄奢淫泆所自邪也四者之来宠禄过也将立州吁乃定之矣若犹未也阶之为祸夫宠而不骄骄而能降降而不憾憾而能眕者鲜矣且夫贱妨贵少陵长远间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗听其子厚与州吁游禁之不可桓公立乃老至是卫州吁弑桓公而立　程子曰自古篡弑多公族盖自谓先君子孙可以为国君人亦以为然而奉之春秋于此明大义以示万世故春秋之初弑君者多不称公子公孙盖身为大恶自絶于先君矣岂复得为先公子孙也古者公族刑死则无服况弑君乎大义既明于初矣其後弑立者则皆以属称或见其以亲而宠之太过任之太重以至于乱或见其天属之亲而反为宼讐立义各不同也春秋大率所书事同则辞同後人因谓之例然亦有事同而辞异者盖各有义非可例拘也谢氏曰公子州吁嬖人之子也缘君之宠干纪乱法而桓公不得正东宫以系国人之心州吁弑逆之萌兆于此矣夫嫡庶贵贱天下之定分也庶陵嫡贱易贵上不可以承宗庙下不可以联族属乱之大者也州吁以体则非嫡以位则非贵其出而争国缘公子之宠而为之也恃子孙有继承之道而为之也故其肆逆也春秋夺其公子所以黜其不正也所以絶其亲而诛之也所以杜後世争夺之心也观州吁削夺公子而圣人讨乱诛逆之意明矣世子国之根本位不正礼不隆则乱生庄公宠嬖孽以陵嫡贵致世子之位不定而州吁起争国之心观州吁称卫而庄公产逆召祸其恶亦见矣高氏曰弑者杀之有渐也在易坤之初六曰履霜坚氷至象曰履霜阴始凝也驯致其道至坚氷也斯圣人防微杜渐之?戒然其言微其旨远孔子惧後世之弗辨也复赞之曰臣弑其君子弑其父非一朝一夕之故其所由来者渐矣由辨之不早辨也盖坤者臣道也子道也臣子之弑君父其包藏祸心如坤之初一阴始生萌芽有渐其理至微积久不已浸成弑逆如履霜而至于坚氷也此由君父不能防微杜渐辨之于早积至于此耳故为人君者崇学校以养人材兴廉耻以励人行其义修其节立虽未试以事而治民之端已见虽未授以位而爱民之意已彰如是而积之凡在位者皆忠臣也为人父者义方以训其幼少师友以范其成人不示之以诈以起其奸伪之端不临之以慢以开其干犯之渐未孝而已慈未恭而已慤如是而积之凡在家者皆孝子也不辨之于早者反此忠贤则不亲而小人之与徒忠义则不教而邪僻之使习积久不已殃及其身于是乎君而见弑于臣父而见弑于子圣人伤君父辨之不早而臣子之恶不容诛也故详着其事于春秋使元凶大恶虽假息于一时而常见诛于千载故曰春秋成而乱臣贼子惧
夏公及宋公遇于清
公与宋公为会将寻宿之盟未及期卫人来告乱夏公及宋公遇于清　程子曰诸侯相见而不行朝会之礼如道路之相遇故书曰遇非周礼冬见曰遇之遇也程氏学曰古者诸侯因朝觐或从王命则必有会聚之事无非礼者也王室微弱典制废坏诸侯各逞其欲盟会纷然舍此又简易其事若道路相逢遇无国君之礼春秋所以致讥也胡氏曰春秋书遇私为之约自比于不期而遇者直欲简其礼尔简略慢易无国君之礼则莫适主矣故志内之遇者三而皆书及若曰以此及彼然也志外之遇者四而皆以爵若曰以尊及卑然也其意以为莫适主者异于古之不期而会矣故凡书遇者皆恶其无人君相见之礼也
宋公陈侯蔡人卫人伐郑
宋殇公之即位也公子冯出奔郑郑人欲纳之及卫州吁立将修先君之怨於郑而求宠于诸侯以和其民使告于宋曰君若伐郑以除君害君为主敝邑以赋与陈蔡从则卫国之愿也宋人许之于是陈蔡方睦于卫故宋公陈侯蔡人卫人伐郑围其东门五日而还公问于衆仲曰卫州吁其成乎对曰臣闻以德和民不闻以乱以乱犹治丝而棼之也夫州吁阻兵而安忍阻兵无衆安忍无亲衆叛亲离难以济矣夫兵犹火也弗戢将自焚也夫州吁弑其君而虐用其民于是乎不务令德而欲以乱成必不免矣　高邮孙氏曰书宋公陈侯之伐而不言帅师者君行师从举君之重则帅师可知也曰蔡人卫人者将卑师少也程子曰宋以公子冯在郑故与诸侯伐之也搂诸侯以伐郑固为罪矣而卫弑其君天下所当诛也乃与修好而同伐人其恶甚矣胡氏曰春秋之法诛首恶兴是役者首谋在位而以宋主兵何也前书州吁弑其君其罪已极至是阻兵修怨勿论可也而隣境诸侯闻卫之有大变也可但已乎陈恒弑简公孔子沐浴而朝告于哀公曰请讨之公曰告夫三子者子曰以吾从大夫之後不敢不告也之三子告不可子曰以吾从大夫之後不敢不告也然则隣有弑逆声罪赴讨虽先发而後闻可也宋殇不恤卫有弑君之难欲定州吁而从其邪说是肆人欲灭天理非人之所为也故以宋公为首诸国为从示诛乱臣讨贱子必先治其党与之法也此义行为恶者孤矣张氏曰殇公苟知名州吁为贼拒其邪说告于王而讨之则一举而父子君臣之伦定中国之祸未至如後日之惨也今乃怵其邪说合陈蔡以助逆贼之党而首修怨于隣国于是冯得以自固于郑而宋国之人不复知君臣逆顺之正理自是日从事于兵而弑逆之事卒及其身皆殇公不能早辨于此役徒自及也
秋翬帅师会宋公陈侯蔡人卫人伐郑
诸侯复伐郑宋公使来乞师公辞之羽父请以师会之公弗许固请而行诸侯之师败郑徒兵取其禾而还　程子曰宋虐用其民卫当诛之贼而与之同伐人其罪大矣二国构怨而他国与之同伐其罪均也再序四国重言其罪左氏以为再伐妄也高氏曰郑本与宋结怨而他国与之同伐郑方困于四国之役而翬复帅师往会之故再序四国以为重罪也然春秋之辞至简至严若曰翬帅师会伐郑岂不白乎再序四国何其辞费而不惮烦也言之重词之复其中必有大美恶焉四国合党翬复会师加兵无罪之邦欲定弑君之贼此恶之极也言之不足而再言之圣人之情见矣诛讨乱臣之法严矣翬不称公子者隐未命大夫至桓而受命乃得称为公子也胡氏曰公辞而弗许义也而翬以不义强其君固请而行无君之心兆矣夫公子公孙升为贵戚之卿者其植根胶固难御于异姓之卿况翬已使主兵而方命乎隐公不能辨之于早罢其兵权犹使之帅师也是以及锺巫之祸
九月卫人杀州吁于濮
州吁未能和其民厚问定君于石子石子曰王觐为可曰何以得觐曰陈桓公方有宠于王陈卫方睦若朝陈使请必可得也厚从州吁如陈石碏使告于陈曰卫国褊小老夫耄矣无能为也此二人者实弑寡君敢即图之陈人执之而请涖于卫九月卫人使右宰丑涖杀州吁于濮石碏使其宰獳羊肩涖杀石厚于陈　公羊氏曰其称人何讨贼之辞也程子曰称卫人衆辞也举国杀之也谢氏曰弑逆天下之大恶天地所不容臣民所共弃是不待告命而诛者也故春秋杀弑君之贼称人以明人皆得而杀之也春秋弑逆之主称君以其名位定矣州吁则卫人讨其逆而杀之故不书爵　愚谓濮陈地书卫人善卫也书于濮善陈也卫人能以州吁为贼而请讨于陈陈人能为卫执州吁而请涖于卫使臣子之心皆如石碏隣国之义皆如陈人则乱臣贼子将无所容於天地之间而篡弑之祸亦庶几乎息矣宜圣人之善之也
冬十有二月卫人立晋
卫人逆公子晋于邢十二月宣公即位　谷梁氏曰卫人者衆辞也立者不宜立者也程子曰卫人立晋卫人立之也诸侯之立必受命于天子当时虽不受命于天子犹受命于先君卫人以晋公子也可以立故立之春秋所不与也虽先君子孙不由天子先君之命不可立也故去其公子胡氏曰春秋于卫人特书曰立所以着擅置其君之罪于晋去其公子所以明专有其国之非以此垂法而父子君臣之义明矣陈氏曰继故未有书立者贼不讨君不葬讥不在立也必若卫人贼讨君葬而後可以书立矣家氏曰春秋书法有襃而寓贬责备贤者之道也有贬而未絶开小人以自新之途也春秋于四国伐郑之後继书卫人杀州吁于濮又继书卫人立晋再书卫人者襃卫人能不以篡贼为君相与仗大义而诛之所以不书入不书归而变文书立以表异之亦以见其讨之难其立之尤难惜其不能禀于王命而立之是所谓襃之中而见责备之意者也当是时四国连兵为篡贼植党州吁之势成矣而石碏以告老大夫非有权位之可?毅然以讨贼自任不动声气元恶即诛乃迎晋于邢而立之可谓居人臣之甚难是故春秋变文特书以示别异而中见责备之意非石碏之贤圣人不以是望之谓之责备则可谓之直贬则断乎非春秋意也曰若子所言春秋何以不书石碏之名氏而惟曰卫人立晋乎曰立君从衆望也若书石碏立晋是一人之私也其可哉故尹氏立子朝言王位已定而尹氏以一人之私而立朝所以诛也观尹氏立子朝之为诛则卫人立晋之意可识矣　愚谓人欲之感人也虽深天理之感人也实易甚矣人恒蔽于人欲之私而不能啓其天理之公遂至失其本心而亦不能明乎人之本心也方陈人与州吁连兵伐郑但知植党之为得计岂知党贼之为可耻及闻石碏之请幡然而悟遂变党贼之心而为讨贼之举实以石碏之言有以祛其恶念而动其良心也今观其言曰老夫耄矣无能为也此二人者实弑寡君敢即图之忠义之气贯于日月恳恻之意形于言表宜陈人为之动心而州吁之见执也惜其习于当时闻见之陋不知国君非人臣所可置公子晋之立不能请命天王故圣人既美其讨贼于前复着其擅立于後使天下後世知臣子为君父讨贼之为所当为而擅置其君为所不当为也然则使晋之立能请命天王则石碏此举视夫子之沐浴请讨亦可无愧矣
五年春公矢鱼于棠
公将如棠观鱼者臧僖伯谏曰凡物不足以讲大事其材不足以备器用则君不举焉君将纳民于轨物者也故春蒐夏苗秋猕冬狩皆於农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登於俎皮革齿牙骨角毛羽不登於器则公不射古之制也若夫山林川泽之寔器用之资皂隶之事官司之守非君所及也公曰吾将略地焉遂往陈鱼而观之僖伯称疾不从　矢公谷作观左氏曰矢鱼于棠非礼也且言远地也薛氏曰矢鱼何射鱼也朱子曰矢鱼当是将弓矢射之如汉武帝亲射江中蛟之类程子曰诸侯非王事不远出出观鱼非道也谢氏曰古者蒐苖猕狩非独以禽兽为事也军旅之法寓焉征伐之事行焉故先王举动无非事者田猎以閲车徒廵狩以察邦国春秋游豫以省耕歛若夫观鱼特游观而已在事为非事在礼为非礼在法为非法春秋直书观鱼而诸侯出不以事举动不以礼法其失见矣胡氏曰隐公慢弃国政远事逸游僖伯之忠言不见纳则亦已矣又从而为之辞是纵欲而不能自克之以礼也能无锺巫之及乎家氏曰臧僖伯之谏其忧深思远有周公告成王无淫于观于逸于游于田之意贤人之言哉
夏四月葬卫桓公
卫乱是以缓　胡氏曰名之曰幽厉虽孝子慈孙百世不能改失位而见弑何以为桓程子曰称桓见国人死諡送终大事也必就正寝不殁于妇人之手曾子易箦而殁岂苟然哉死而加之不正之諡知忠孝者肯为乎
秋卫师入郕
卫之乱也郕人侵卫故卫师入郕　谷梁氏曰将卑师衆曰师程子曰晋乘乱得立不思安国保民之道以尊王为先居丧为重乃兴戎修怨入人之国书其失道也胡氏曰称师者纪其用衆而立义不同书卫师入郕着其暴也
九月考仲子之宫初献六羽
考仲子之宫将万焉公问羽数于衆仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾也程子曰诸侯无再娶仲子不得为夫人春秋之初
尚以为疑故别宫以祀之考始成而祀也书以见无礼成王赐鲁以天子礼乐祀周公後世遂羣庙皆用仲子别宫故不敢同羣庙而用六羽也书初献见前此用八之僭也仲尼以鲁之郊禘为周公之道衰用天子之礼祀周公成王之过也胡氏曰惠公欲以爱妾为夫人隐公欲以庶弟为嫡子孟子入惠公之庙仲子无祭享之所为别立宫以祀之非礼也故因其来賵而正名之曰仲子之賵因其考宫而正名之曰仲子之宫而夫人衆妾之分定矣隐公摄让之实辨矣桓公篡弑之罪昭矣生则以氏系姓以姓系号殁则以諡系号以姓系氏者夫人也存不称号殁不称諡单举姓氏者妾也凡宫庙非志灾失礼则不书愚谓使隐公闻衆仲之言知八佾之僭羣公之庙皆降从侯国之常制则上下各守其分他日岂有季氏用八佾三家以雍彻之事乎自诸侯僭天子而後大夫僭诸侯以至陪臣执国命天下之祸无时而息矣圣人于此安得不谨而书之
邾人郑人伐宋
宋人取邾田邾人告于郑曰请君释憾于宋敝邑为道郑人以王师会之伐宋入其郛以报东门之役宋人使来告命公闻其入郛也将救之问于使者曰师何及对曰未及国公怒乃止辞使者曰君命寡人同恤社稷之难今问诸使者曰师未及国非寡人之所敢知也　胡氏曰主兵者邾也故虽附庸小国而序乎郑之上凡班序上下以国之小大从礼之常也而盟会征伐以主者先因事之变也然则卫州吁告于宋以伐郑事与此同而圣人以宋为主者何此春秋拨乱之大法也凡诛乱臣讨贼子必深絶其党
螟
公羊氏曰记灾也张氏曰虫食苖心曰螟国以民为本民以食为天螟为灾国之大事也故书
冬十有二月辛巳公子彄卒
臧僖伯卒公曰叔父有憾于寡人寡人弗敢忘葬之加一等　谷梁氏曰隐不爵命大夫其曰公子彄何也先君之大夫也
宋人伐郑围长葛
以报入郛之役也　程子曰伐国而围邑肆其暴也胡氏曰围者环其城邑絶其往来之使禁其樵采之途城守不下至于经年而不解诛乱臣讨贼子可也长葛郑邑何罪乎书围于此而书取于後宋人之恶彰矣
六年春郑人来渝平
渝公谷作输高氏曰先儒以输为渝或训堕或训更或训变皆未得春秋之意按隐公自即位至此年若已与郑平则六年之间未尝有会同朝聘之事也自此年输平之後宛来归祊翬会伐宋时来之会伐许之役皆与隐公同行岂有当和平之时不相往来渝变之後反同侵伐哉胡氏曰输者纳也平者成也郑人曷为纳成于鲁以利相结解怨释讐离宋鲁之党也公之未立与郑人战于狐壤止焉元年及宋人盟于宿四年遇于清其秋会伐郑即鲁宋为党与郑有旧怨明矣五年郑人伐宋入其郛鲁欲救之使者失辞公怒而止其冬宋人伐郑围长葛郑伯知其适有用间可乘之隙也是以来纳成耳然则善之乎曰平者解怨释讐固所善也输平者以利相结则贬矣曷为知其相结之以利也後此郑伯使宛来归祊而鲁入其地会郑人伐宋得郜及防而鲁又取其二邑是以知输平者以利相结乃贬之也诸侯修睦以蕃王室所主者义尔苟为以利使为人臣者怀利以事其君诸侯必曰何以利吾国大夫必曰何以利吾家士庶人必曰何以利吾身上下交征利不至於篡弑夺攘则不厌矣故特称输平以明有国者必正其义不谋其利杜亡国败家之本也陈氏曰书郑输平志诸侯之合书及郑平志诸侯之散是春秋之始终也
夏五月辛酉公会齐侯盟于艾
左氏曰始平于齐也薛氏曰公之会齐者何与郑平也与郑平则曷为与齐盟齐郑之与国也高氏曰郑人来输平而不言及郑平曁郑平是犹未许之平也齐以是来求盟于公公于是乎会于艾而与之盟
秋七月
胡氏曰四德备而後为乾故易曰乾元亨利贞一德不备则乾道熄矣四时具然後成岁故春秋虽无事首时过则书一时不具则岁功亏矣旣书时又书月者时天时月王月也书时又书月见天人之理合也
冬宋人取长葛
杜氏曰上有伐郑围长葛长葛郑邑可知故不言郑也程子曰宋人之围长葛岁且周矣其虐民无道之甚而天子弗治方伯弗征郑视其民之危困而不能保有赴诉卒丧其邑亦可罪也宋之强取不可胜诛矣
春秋阙疑卷一

[book_title]卷二
钦定四库全书
春秋阙疑卷二　　　　　　元　郑玉　撰
七年春王三月叔姬归于纪
程子曰伯姬为纪夫人叔姬其娣也待年於家今始归娣归不书书悯其无终也高邮孙氏曰法不当书而书者春秋变例以见其贤叔姬为伯姬之娣纪侯大去其国纪季以酅入齐复存纪之宗社叔姬又归于酅以承纪之宗祀叔姬不以国之盛衰系其怀不以夫人存亡易其虑而惟宗社之是依圣人安得不贤之乎
滕侯卒
程子曰卒不名史阙也
夏城中丘
谷梁氏曰凡城之志皆讥也泰山孙氏曰城邑宫室高下大小皆有王制不可妄作是故城一邑新一廐作一门筑一囿时与不时皆详而录之然得其时者其恶小非其时者其恶大此圣人爱民重兴作惩僭忒之深旨也谢氏曰国以政治为本仁义不足以结民心法制不足以齐民力则城虽固适足为寇盗之资而已故明君以城保国闇君以城危国然则政之不修而城之是务非保国之道也书城中丘而隐公弃内务外其失见矣程子曰为民立君所以养民也养民之道在爱其力民力足则生养遂教化行而风俗美故为政以民力为重也春秋凡用民力必书其所兴作不时害义固为罪也虽时且义必书见劳民为重事也後之人君知此义则谨重于用民力矣然有用民力之大而不书者为敎之意深矣僖公修泮宫复閟宫非不用民力也然而不书二者兴废复古之大事为国之先务如是而用民力乃所当用也人君知此义则知为政之先後轻重矣
齐侯使其弟年来聘
结艾之盟也　常山刘氏曰周礼大行人凡诸侯之邦交岁相问也殷相聘也世相朝也先王制礼所以尽人之情诸侯之于隣国壤地相接苟无礼以相与则何以讲信修睦哉王室不纲典制大坏无礼义之交而唯强弱之视故小国则朝之聘之大国则聘而不朝程子曰凡不称公子而称弟者或责其失兄弟之义或罪其以弟之爱而宠任之过左氏公羊皆曰年齐僖公母弟先儒母弟之说盖缘礼文有立嫡子同母弟之说其曰同母弟盖谓嫡尔非以同母弟为加亲也若以同母为加亲是不知人理近于禽道也天下不明斯义也久矣僖公爱年至其子尚礼秩如嫡卒致篡弑之祸书弟见其以弟之爱而宠任之过也胡氏曰兄弟先公之子不称公子贬也书盟书帅师而称兄弟者罪其有宠爱之私书出奔书归而称兄弟者责其薄友恭之义仁人之于兄弟絶偏系之私笃友恭之义人伦正而天理存其春秋以训天下与来世之意也　愚按无知自以篡弑得诛圣人安得预贬其父盖无知之能弑实起于年之宠爱过制所谓其所由来者渐矣圣人察见至微故书弟以絶人君宠爱之私杜天下篡弑之渐所谓拔本塞源罪在僖公而非预贬年也
秋公伐邾
宋及郑平七月庚申盟于宿公伐邾为宋讨也　高氏曰书公者专罪公也不言帅师者君行师从不待言也程子曰擅兴甲兵为人而伐之非义之甚也谢氏曰元年公及邾盟不足取信隣国可知也胡氏曰经之书伐非主兵者皆有言可执见伐者皆有罪可讨也传曰欲加之罪何患无辞鲁为宋讨非义甚矣而称伐邾所谓欲加之罪者也
冬天王使凡伯来聘戎伐凡伯于楚丘以归
初戎朝于周发币于公卿凡伯弗宾冬王使凡伯来聘还戎伐之于楚丘以归　程子曰周礼时聘以结诸侯之好诸侯不修臣职而聘之非王体也谢氏曰凡伯天子卿士之有爵者故书爵夫凡伯为天子之使而戎举大衆伐之王室之辱也王臣将命于外诸侯所当敬也敬王臣所以尊王室也戎伐凡伯于楚丘楚丘盖卫地卫坐视王室危辱不救使王臣陷没于戎春秋以楚丘谨其地而卫国之罪着矣以归非执也凡伯臣服於戎也称以归罪凡伯无死位之忠也诸侯失国则名凡伯失位不名者不与戎人之屈王臣也戎往来鲁卫若践无人之境岂戎之不可制哉皆鲁隐召之而已故潜之会唐之盟春秋罪之于前矣程氏学曰春秋有一句而合数义者类如此高邮孙氏曰天王之聘鲁者八皆书于经此圣人之意也春秋书公如京师者一而如诸侯者三十七臣如京师者七而如诸侯之国者七十二朝事天子之礼则数百年间其行者一而天王来聘者八所以见天下无王而王室衰替也天子则不事而强大之国则事之京师则不如而强大之国则如之圣人一志之以明天子不君而大国是畏也
八年春宋公卫侯遇于垂
齐侯将平宋卫有会期宋公以币请于卫请先相见卫侯许之故遇于犬丘　高氏曰齐侯将平宋卫于郑故宋公请卫先相见因遇于垂以谋郑十年宋人卫人入郑垂之谋也程氏学曰宋忌郑之深故与卫卒成此好无诸侯相见之礼故书曰遇
三月郑伯使宛来归祊庚寅我入祊
郑伯请释泰山之祀而祀周公以泰山之祊易许田三月郑伯使宛来归祊不祀泰山也　高氏曰六年公怒宋使之失辞郑人由是来输平然鲁之憾犹未解今以宋公卫侯遇于垂郑度其势不可御于是归祊以求援于鲁然郑与鲁境素不相接何乃越他国而归之邑乎盖郑以厉宣之亲世为周之卿士常从天子巡狩赐以朝宿之邑在泰山之侧其地近于鲁是时郑伯以天子不复巡狩而祊为无用且欲急得鲁之援故使宛来归焉先儒以为易许田非也按桓元年有郑伯以璧假许田之文则是隐公之世未尝易矣且我入祊而不以许田入郑郑岂但已乎自入祊之後继好寻盟史不絶书入郜入防悉归于我终隐之世无衅可观则先儒之妄不辨自明而圣人特书来归之意断可识也程子曰来言易也入者义不可而强入之也谢氏曰郑不得王命私以封邑与鲁鲁不得王命私受封邑于郑二国皆在所治也故郑以邑畀鲁称归罪其与之专鲁得邑于郑称入罪其取之逆胡氏曰用是见郑有无君之心而谓天王不复巡狩矣用是见郑有无亲之心而敢与人以先祖所受之邑矣陆氏微旨曰参讥之也郑不当归鲁不当受宛当谏
夏六月己亥蔡侯考父卒
胡氏曰礼曰诸侯不生名夫生则不名死而名之别於太上示君臣尊卑之等盖礼之中也诸侯薨赴不以名而仲尼革之必以名书变周制矣春秋鲁史圣人修之而孟子谓之作以此类也
辛亥宿男卒
秋七月庚午宋公齐侯卫侯盟于瓦屋
齐人卒平宋卫于郑秋会于温盟于瓦屋以释东门之役冬齐侯使来告成三国公使衆仲对曰君释三国之图以鸠其民君之惠也寡君闻命矣敢不承受君之明德　谷梁氏曰诸侯参盟於是始许氏曰春秋之初宋公先齐序爵也其後乃以国之小大为次唯主会者为之矣程子曰宋为主盟与郑絶也胡氏曰春秋谨参盟善胥命美萧鱼之会以信待人而不疑盖有志于天下为公之世凡此类亦变周制矣愚按是春垂之会传已云齐侯将平宋卫至是复云齐人卒平宋卫于郑以经考之瓦屋之盟郑未尝与则传之云云未可信也程子云与郑絶斯为得之
八月葬蔡宣公
程子曰速也诸侯五月而葬不及期简也谢氏曰过时而葬为不敬先时而葬为不怀非孝也
九月辛卯公及莒人盟于浮来
公及莒人盟于浮来以成纪好也　程子曰隣国之交讲信修睦可也安用盟为公屈已与臣盟义弗安也胡氏曰莒小国人微者而公与之盟故特言及以讥失礼且明非大夫之罪也以千乘之君下与小国之大夫盟岂称物平施之谓太卑而可踰非谦德矣
螟
冬十有二月无骇卒
无骇卒羽父请諡与族公问族于衆仲衆仲对曰天子建德因生以赐姓胙之土而命之氏诸侯以字为諡因以为族官有世功则有官族邑亦如之公命以字为展氏　胡氏曰无骇书名未赐族也诸侯之子为大夫则称公子其孙也而为大夫则称公孙公孙之子与异姓之臣未赐族而身为大夫则称名无骇挟之类是也已赐族而使之世为大夫则称氏如仲孙叔孙季孙之类是也古者置卿必求贤德不以世官春秋之初犹为近古故无骇与挟皆书名尔其後官人以世无不赐之族或以字或以諡或以官或以邑而先王之礼亡矣至于三家专鲁六卿分晋诸侯失国出奔者相继职此由也观春秋所书而是非之迹着矣治乱之效明矣
九年春天王使南季来聘
谷梁氏曰南姓也季字也谢氏曰南季天子大夫故称字胡氏曰古者诸侯于天子比年一小聘三年一大聘五年一朝天子于诸侯不可以若是恝故亦有聘问之礼焉隐公即位九年于此而史策不书遣使如周则是未尝聘也亦不书公如京师则是未尝朝也一不朝则贬其爵再不朝则削其地如隐公者贬爵削地可也刑则不举遣使聘焉其斯以为不正乎经书公如京师者一朝于王所者二卿大夫如京师者五举鲁一国则天下诸侯怠慢不臣可知矣书天王来聘者七锡命者三賵葬者四则问于他邦及齐晋秦楚之大国又可知矣王之不王如此征伐安得不自诸侯出乎诸侯之不臣如此政事安得不自大夫出乎君臣上下之分易矣故田和篡齐籍斯?分晋其原皆自天王失威福之柄也春秋于此盖有不得已焉尔矣
三月癸酉大雨震电庚辰大雨雪
公羊氏曰记异也谷梁氏曰八日之间再有大变阴阳错行故谨而日之也胡安定先生曰若不书日则何以知八日之中大雨震电又大雨雪也高氏曰凡称大者皆非常之辞胡氏曰震电者阳精之发雨雪者阴气之凝周三月夏之正月雷未可以出电未可以见而大震电此阳失节也雷已出电已见则雪不当复降而大雨雪此阴气纵也夫阴阳运动有常而无忒凡失其度人为感之也今阳失节而阴气纵公子翬之谗兆矣锺巫之祸萌矣春秋灾异必书虽不言事应而事应具存惟明于天人相感之际响应之理则见圣人所书之意矣
挟卒
夏城郎
襄陵许氏曰七年书城中丘而後伐邾九年书城郎而後伐宋皆讥公不务崇德修政以戒萧墙而念外人之有非干时勤衆恃城守国亦已末矣
秋七月
冬公会齐侯于防
宋公不王郑伯为王左卿士以王命讨之伐宋宋以入郛之役怨公不告命公怒絶宋使秋郑人以王命来告伐宋冬公会齐侯于防谋伐宋也　胡氏曰周官行人曰时会以发四方之禁此谓非时而合诸侯以禁止天下之不义也列国何为有此名凡书会皆讥也谓非王事相会聚尔宋公不王郑伯以王命讨之亦谓之非王事可乎夫以王命讨宋而听征讨之禁于王都虽召陵之举不是及矣始则私相会为谋于防中则私相盟为师期于邓终则乘败人而深为利以取二邑归诸已奉王命讨不庭者果如是乎经之书会伐而不异其文以此
十年春王二月公会齐侯郑伯于中丘
公会齐侯郑伯于中丘癸丑盟于邓为师期
夏翬帅师会齐人郑人伐宋
五月羽父先会齐侯郑伯伐宋　高氏曰此见公于宋始相和好终为仇讐惟知贪利不复顾义也自公元年及宋人盟于宿四年又遇于清是其和好非一日矣今一旦变为仇讐反以兵加之者岂徒然哉始为宋谋郑既得郑利今又为郑谋宋又欲得宋利也于是使翬先以师会二国伐之齐侯郑伯皆贬称人者齐渝瓦屋之盟郑乃造兵之首是以春秋恶之胡氏曰翬始而会宋以伐郑固请而行今而会郑以伐宋先期而往不待锺巫之变知其有无君之心矣
六月壬戌公败宋师于菅辛未取郜辛巳取防
六月戊申公会齐侯郑伯于老桃壬戌公败宋师于菅庚午郑师入郜辛未归于我庚辰郑师入防辛巳归于我　高氏曰翬已帅师会二国伐宋矣此又书公者所以着公弃好党恶吞夺其利尽渝宋盟也程子曰不言战而言败败者为主彼与战而此败之也胡氏曰内大恶其辞婉小恶直书而不隐夫诸侯分邑非其有而取之者盗也曷不隐乎于取之中犹有重焉者若成公取鄟襄公取邿昭公取鄫皆覆人之邦而絶其祀亦书曰取所谓犹有重焉者此故取郜取防直书而不隐也陈氏曰春秋严义利之辨苟以利书吾取而已是故郜防书取讥不在郑也
秋宋人卫人入郑宋人蔡人卫人伐戴郑伯伐取之七月庚寅郑师入郊犹在郊宋人卫人入郑蔡人从之伐戴八月壬戌郑伯围戴癸亥克之取三师焉宋卫既入郑而以伐戴召蔡人蔡人怒故不和而败九月郑伯入宋十一年冬十月郑伯以虢师伐宋大败宋师以报其入郑也　高氏曰此宋又连卫以报郑郑幸菅之败而不备故师还未及郊而宋卫已乘其虚而入之矣程子曰宋人卫人入郑蔡人从之伐戴郑伯围戴克之取三师焉戴郑所与也故三国伐之郑戴合攻尽取三国之衆其残民也甚矣又曰郑劳民以务外而不知守其国故二国人之谢氏曰春秋书郑伯郑人会伐于前书宋人卫人入郑于後而庄公不知安固国本其失久矣
冬十月壬午齐人郑人入郕
蔡人卫人郕人不会王命冬齐人郑人入郕讨违王命也　程子曰春秋不见其为王讨也王臣不行王师不出矫假以逞私忿耳
十有一年春滕侯薛侯来朝
滕侯薛侯来朝争长薛侯曰我先封滕侯曰我周之卜正也薛庶姓也我不可以後之公使羽父请於薛侯曰君与滕君辱在寡人周谚有之曰山有木工则度之宾有礼主则择之周之宗盟异姓为後寡人若朝于薛不敢与诸任齿君若辱贶寡人则愿以滕君为请薛侯许之乃长滕侯　胡氏曰诸侯朝於天子礼乎孔子曰邦君为两君之好有反坫周礼行人凡诸侯之邦交殷相聘而世相朝也夫谓之殷则得中而不过谓之世则终诸侯之世而一相朝其为礼亦节矣周衰典制大坏诸侯放恣无礼义之交惟强弱之视以鲁事观焉或来朝而不报其礼或屡往而不纳以归无合于中聘世朝之制矣且列国如天子述所职者盖阙如也而自相朝聘可乎凡大国来聘小国来朝一切书之而不削皆以示讥滕薛二君不特言者又讥旅见也非天子不旅见诸侯偃然受之而不辞亦以见隐公之志荒矣泰山孙氏曰凡书朝者皆恶之也高邮孙氏曰外之朝天子者不见於经内之朝天子者二而已又在于王所而不在于京师其如京师者一而已又因会伐秦而遂行由此观之当时朝事之礼一施乎强国天子名存而已圣人因其实而书之以罪之也家氏曰周家盛时诸侯有岁相问殷相聘世相朝之礼曰相云者亦往复之义非若诸侯而朝天子相率而旅朝也至于衰世诸侯大国未尝朝王而小国以相率而朝大国大国倨受其朝而不以为僭如滕薛之朝鲁则僭用天子之朝礼而非相朝之谓也
夏公会郑伯于时来
谋伐许也
秋七月壬午公及齐侯郑伯入许
公会齐侯郑伯伐许遂入许许庄公奔卫齐侯以许让公公曰君谓许不共故从君讨之许既伏其罪矣虽君有命寡人弗敢与闻乃与郑人郑伯使许大夫百里奉许叔以居许东偏曰天祸许国鬼神实不逞于许君而假手于我寡人寡人惟是一二父兄不能共亿其敢以许自为功乎寡人有弟不能和恊而使餬其口于四方其况能久有许乎吾子其奉许叔以抚柔此民也吾将使获也佐吾子若寡人得没于地天其以礼悔祸于许无宁兹许公复奉其社稷惟我郑国之有请谒焉如旧婚媾其能降以相从也无滋他族实偪处此以与我郑国争此土也吾子孙其覆亡之不暇而况能禋祀许乎寡人之使吾子处此不唯许国之为亦聊以固吾圉也乃使公孙获处许西偏曰凡而器用财贿无寘于许我死乃亟去之吾先君新邑于此王室而既卑矣周之子孙日失其序夫许大岳之胤也天而既厌周德矣吾其能与许争乎程子曰书及内为主也非内为主则先书会伐後
书入也家氏曰是役也郑为谋主则许复为郑所有春秋书公会公及责公深矣使时来之会公力拒其请郑必不敢独行齐亦必不为郑出师惟公勇往而後齐郑连兵以前许不能国矣胡氏曰隐公即位十有一年天王遣使来聘者再而未尝朝于京师罪一也平王崩不奔丧会葬至使武氏子来求赙罪二也礼乐征伐自天子出而擅兴兵甲为宋而伐邾为郑而伐宋罪三也山川土田各有封守上受之天王下传之先祖而取郜及防入祊罪四也今又入人之国而逐其君罪五也凡此五不韪者人臣之大恶隐公兼有之然则不善之殃岂特始于惠成於桓而隐之积亦不可得而揜矣使隐公者为国以礼而自强于为善岂有锺巫之难乎是故春秋所载以人事言则是非善恶之迹设施于前而成败吉凶之效见于後以天道言则感应之理明矣不可不察也临江刘氏曰公之不得其终以德薄而多功虑浅而数得意也备其四境祸反在内可不哀与
冬十有一月壬辰公薨
羽父请杀桓公将以求太宰公曰为其少故也吾将授之矣使营菟裘吾将老焉羽父惧反谮公于桓公而请杀之公之为公子也与郑人战于狐壤止焉郑人囚诸尹氏赂尹氏而祷於其主锺巫遂与尹氏归而立其主十一月公祭锺巫齐于社圃馆于寪氏壬辰羽父使贼弑公于寪氏立桓公而讨寪氏有死者谷梁氏曰公薨不地故也隐之不忍地也公羊氏曰君弑贼不讨不书葬以为无臣子也程子曰人君终于路寝见卿大夫而终乃正终也薨于燕寝不正终也薨不书地弑也高邮孙氏曰弑君不地不忍言也春秋之法外弑言弑内弑不地所以辨内外远凶变养忠孝也胡氏曰致隐让国立不以正惠公之罪也致桓弑君几不早断隐公之失也既有谗人交乱其闲忧虞之象着矣而曰使营菟裘吾将老焉是犹豫留时辨之弗早辨也其及也宜隐公见弑鲁史旧文必以实书其曰公薨仲尼亲笔也古者史官以直为职而不讳国恶仲尼笔削旧史断自圣心於鲁君见弑削而不书者盖国史一官之守春秋万世之法其用固不同矣不书弑示臣子于君父有隐避其恶之礼不书地示臣子于君父有不没其实之忠不书葬示臣子于君父有讨贼复讐之义非圣人莫能修之谓此类也夫贼不讨讐不复而不书葬则服不除寝苫枕戈无时而终事也以此法讨罪至严矣故曰春秋成而乱臣贼子惧
春秋阙疑卷二

[book_title]卷三
钦定四库全书
春秋阙疑卷三　　　　　　元　郑玉　撰桓公
公名轨惠公之子隐公之弟史记世家名允桓王九年即位諡法辟土服远曰桓
元年春王正月
谷梁氏曰桓无王其曰王何也谨始也桓弟弑兄臣弑君天子不能定诸侯不能救百姓不能去以为无王之道遂可以至焉尔元年有王所以治桓也程子曰桓弑君而立不天无王之极也而书春王正月以天道王法正其罪也高邮孙氏曰元年书王者以为弑君之贼将而必诛已弑君矣其能免於诛乎元年书王所以诛桓也二年书王必以为王室微弱弑君之贼力不能即时诛之二年而後诛之亦已晚矣然亦足以为王诛也十年书王者敎政之出不可以一日无之十年无王则王道将絶于天下也十八年有王者桓公之终也弑君之贼无可赦之理不见诛于一时当见诛于岁月不见诛于其生当见诛于将死不见诛于终身当见诛于万世　愚按桓公不书王而宣公书王者桓公弑君而自立宣公为弑君者所立事固不同也胡氏曰古者诸侯不再娶于礼无二嫡惠公元妃既卒继室以声子则是摄行内主之事矢仲子安得为夫人母非夫人则桓乃隐之庶弟安得为嫡子谓当立乎桓不当立国乃隐公之国其欲授桓乃实让之非摄也然则公羊所谓桓幼而贵隐长而卑子以母贵之说非与此狥惠公失礼而为之辞非春秋法也仲子有宠惠公欲以为夫人母爱者子抱惠公欲以桓为嫡嗣礼之所不得为也惠公纵其邪心而为之隐公探其邪志而成之公羊又肆为邪说而传之汉朝又引为邪议而用之夫妇之大伦乱矣春秋明着桓罪以示王法正人伦存天理训後世不可以邪汨之也
公即位
胡氏曰即位者告庙临羣臣也国君嗣位定于初丧必踰年而後改元书即位者缘始终之义一年不二君缘民臣之心不可旷年无君按书载舜禹受终传位之事在舜则曰月正元日格于文祖在禹则曰正月朔旦受命于神宗率百官若帝之初夫于文祖神宗则告庙也率百官若帝之初则临羣臣也自古通丧三年其以凶服则不可入宗庙其以吉服则斩焉在衰絰之中不可既成而又易之也君薨百官总已以听于冢宰三年则告庙临羣臣固有摄行之事矣按啇书称太甲元祀伊尹祠于先王则摄而告庙之证也百官总已以听冢宰则摄而临羣臣之证也至三祀十有二月伊尹以冕服奉嗣主则免丧从吉之证也朱子曰胡文定说春秋公即位终是不通且踰年即位凶服如何入庙文定却说是冢宰摄行他事可摄即位岂可摄想古时此等大事必有权宜如借吉之例　愚按所谓即位者天子则就天子之位诸侯则就诸侯之位岂可使人摄也且古者人子於父人臣於君皆服斩衰三年若谓其君斩焉在衰絰之中不可以去服从吉告庙临羣臣其臣独可以去服从吉行之乎盖此事本是凶礼嗣子定位於柩前未正君臣之分故因踰年改元年以凶服临羣臣臣以凶服朝其君以正君臣之分岂有去服从吉之理至於告庙亦只是凶服此是告而非祭也盖祭是吉礼此告自是凶礼且如仪礼奉柩朝于祖非以凶服入朝乎施之于朝祖既可施之于告庙独不可乎所谓凶服不可入庙者国家祭祀臣有私丧则不可与祭尔非谓此等也按书伊训惟元祀十有二月乙丑伊尹祠于先王奉嗣王祗见厥祖侯甸羣后咸在则太甲亲告庙临羣臣矣非伊尹摄行之也百官总已以听冢宰谓庶政之听于冢宰者尔传者曲谓伊尹奉太甲以即位改元之事祗见厥祖则摄而告庙也侯甸羣后咸在百官总已之职以听冢宰则摄而临羣臣也遂失经意然今礼文残阙无从考证不敢妄以臆说着为定论姑记所见以俟知者又按凡人君嗣世改元行即位之礼则书即位不行即位之礼则不书即位皆因其实而已然或行或不行又各有义隐公称摄让国故不行即位之礼以明其心桓公弑君自立故特行即位之礼以掩其恶庄公闵公僖公则立于君弑国乱之时不暇行即位之礼也
三月公会郑伯于垂郑伯以璧假许田
公即位修好于郑郑人请复祀周公卒易祊田公许之三月郑伯以璧假许田为周公祊故也　高氏曰会者外为主甚矣郑伯之无道也知公之篡逆不自安特为好会将以求赂焉度鲁亟于会诸侯必从所欲故也夫弑君之贼人得而讨之况郑伯与隐公同盟和好固非一日今见其罪不能讨反有所邀求欲以定其位是诚何心哉先言会于垂继言假许田见郑伯贪利妄义之甚也夫璧者饥不可食寒不可衣非若土地人民之重而鲁亦何用璧为哉特以桓既弑立惧诸侯之讨也郑伯得其情姑以璧藉口而实欲得许田耳圣人若书鲁以许田赂郑则无以显郑伯之罪故书郑伯以璧假许田而鲁之罪自见矣此春秋微阐显幽之道也先儒谓郑伯以祊易许田若果尔则祊初入鲁许田即当入郑又安得数年不报必待郑伯更以璧假之然後与邪先儒但见郑先归鲁祊今来假许田遂以为相易殊不知郑始结鲁以拒敌故归祊以市鲁鲁今篡君以求援故赂田以偿郑其地虽若相易而其事不相涉也　谢氏曰君薨百官总已以听于冢宰三年孝子疾痛在心思虑未能接事也隐即位三月而盟于蔑桓即位三月而会于垂春秋诸侯无三年之丧可知也春秋于即位三月书盟书会而恶自见矣杨龟山曰宋督弑其君而公成乱取郜大鼎以归公弑隐而郑伯会于垂以璧假许田则鲁之乱郑伯成之也不书为内讳也夫郑伯之假田与公之取鼎其求赂一也而书之异辞内外之分然也
夏四月丁未公及郑伯盟于越
结祊成也盟曰渝盟无享国冬郑伯拜盟　胡氏曰垂之会郑为主也故称会越之盟鲁志也故称及郑人欲得许田以自广是以为垂之会桓公欲结郑好以自安是以为越之盟程子曰桓公欲纳郑好以自安故既与许田又为盟也弑君之人凡民罔不怼而郑与之盟以定之其罪大矣家氏曰三月会于垂可以盟矣而未之盟归未一月乃为此盟春秋继假田而书及盟讥赂之以田求为此盟也鲁桓割地与人以逭篡逆之讨郑庄受地与盟而庇其篡弑之罪春秋比书其事不加贬斥而义自见矣
秋大水
公羊氏曰灾也家氏曰书大者变常之辞伤民害物而後书程子曰君德修则和气应而雨阳若桓行逆德而致阴沴乃其宜也胡安定先生曰圣王在上五事修而彛伦序则休徵应之圣王不作五事废而彜伦斁则咎徵应之大水者常雨也伤禾稼坏庐舍故曰大水胡氏曰天非为尧有洪水之灾至禹而後水由地中行尔後世有人为不善感动天变召水溢之灾者必引尧为解误矣
冬十月
二年春王正月戊申宋督弑其君与夷及其大夫孔父元年宋华父督见孔父之妻于路目逆而送之曰美而艳至是宋督攻孔氏杀孔父而取其妻公怒督惧遂弑殇公　家氏曰传谓督慕孔妻之美而杀其夫公怒督惧因是弑君杜氏从而为之说曰孔父内不能正其家外取怨于百姓祸及其君是以春秋名之此以书名书字为拘而强求其说虽排?死节而不顾失之远矣公羊氏曰及者何累也弑君多矣舍此无累者乎曰有仇牧荀息皆累也有则何以书贤也何贤乎孔父孔父可谓义形于色矣其义形于色奈何督将弑殇公孔父生而存则殇公不可得而弑也孔父可谓义形于色矣程子曰人臣死君难书及以着其节父名也称大夫不失其官也临江刘氏曰春秋贤者不名孔父者所贤也则其名之何父前子名君前臣名薛氏曰相国而不能弭乱至于君弑身死虽贤乎孔父犹非辅相之道也高邮孙氏曰易大过上六曰过涉灭顶凶无咎象曰过涉之凶不可咎也盖死者人之所难一奋其身死而不避而好事者以其事之不成而咎之多矣圣人于易特设其象而解之曰不可咎也所以勉进忠义之士有为于不可为之时必救于无可救之际以冀幸于万一也胡氏曰华督欲弑君而惮孔父刘安欲叛汉而惮汲黯曹操欲禅位而惮孔融此数君子者义形于色皆足以卫宗社而忤邪心奸臣之所以惮也不有君子其能国乎春秋贤孔父示後世人主崇奬节义之臣乃天下之大闲有国之急务也
滕子来朝
愚按滕本侯爵在隐公时书卒书朝皆称侯矣今乃降而书子终春秋之世不复称侯杜氏范氏谓为时王所黜是时王室微弱安能黜诸侯也赵氏谓居丧称子滕之嗣君岂终春秋之世皆居丧乎胡氏谓以其首朝鲁桓当时诸侯党恶者多矣何独于滕而贬其爵乎程子谓以其服于楚当时诸侯服属楚者多矣未闻贬其爵也胡安定先生谓或以侯礼来朝沙随程氏谓以侯礼见则所供者多故自降以子礼见夫五等之爵天子所封诸侯所受各有定分纵使当时紊乱春秋于名分至严夫子安得不正乎大东莱吕氏曰春秋以後杞或称侯或称伯或称子滕或称侯或称子薛或称侯或称伯皆不可得而详考殆後之录春秋者文误也大国显也故不误小国微也故误然亦不应误者如是之多也今姑阙之
三月公会齐侯陈侯郑伯于稷以成宋乱
会于稷以成宋乱为赂故立华氏也宋殇公立十年十一战民不堪命孔父嘉为司马督为太宰故因民之不堪命先宣言曰司马则然已杀孔父而弑殇公召庄公于郑而立之以亲郑以郜大鼎赂公齐陈郑皆有赂故遂相宋公　谷梁氏曰以者内为志焉尔公为志乎成是乱也高氏曰桓弑君而立方惧诸侯之讨也乃因宋督弑君特会诸侯以成其乱春秋深嫉之故以宋乱之成归罪于公公若会诸侯以讨宋宋乱不成矣惟公以乱助乱是以成也家氏曰宋乱已成而春秋书会于稷以成宋乱者何哉盖督虽弑君而冯之位未定也今三国为此会将以谋宋而徼利而冯之位于是始定督之罪始得无讨故成宋乱者三国也所以使三国之成此乱者鲁也陈氏曰会未有言其所为者其曰成宋乱弑君之祸接迹于天下于是焉始也向也合五国之君大夫以定州吁而州吁讫于讨今也合四国之君以立华督督遂相宋庄弑君之祸接迹于天下四君为之也春秋之褒贬至于变文严矣向也五国之君大夫书之复书之终春秋仅再见焉以变文为犹未也而直书其所为舍此无复见者矣胡氏曰邾定公时盖有弑其父者而定公瞿然失席曰是寡人之罪也尝学断斯狱矣臣弑君凡在官者杀无赦子弑父凡在宫者杀无赦杀其人坏其室洿其宫而瀦焉盖君踰月而後举爵华督弑君之贼凡民罔不憝也而桓与诸侯会而受赂以立华氏使相宋公甚矣故特书其所为夫臣为君隐子为父隐礼也其目言之何桓恶极矣臣子欲尽隐之而不可以欺後世其曰成宋乱而不书立华氏为有隐乎尔此与澶渊各书其事者桓弑隐华督弑殇般弑景皆天下大恶圣人所为惧春秋所以作也一则受宋赂而立华氏一则谋宋灾而不能讨故特书其事所以示贬也然澶渊之会欲谋宋灾而不讨弑君之贼虽书曰宋灾故而未能表其诛责之意也必深讳鲁卿而重贬诸国之大夫然後足以啓问者见是非也稷之会前有宋督弑君後有取宋鼎之事书曰成宋乱其责已明不必讳公与贬诸侯爵次然後见其罪也华督有不赦之罪鲁郑齐陈同会于稷以成其乱受赂而归咸自以为利也不知百官象之齐大不利焉未几陈有五父之乱齐有无知之乱郑有祭仲子突亹仪之乱鲁有叔牙庆父般闵之乱数十年间四国舛逆几至丧亡则以昧于履霜坚氷之戒不能辨之于早也
夏四月取郜大鼎于宋戊申纳于太庙
取郜大鼎于宋纳于太庙臧哀伯谏曰君人者将昭德塞违以临照百官犹惧或失之故昭令德以示子孙是以清庙茅屋大路越席大羮不致粢食不凿昭其俭也衮冕黻珽带裳幅舄衡紞紘綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也鍚鸾和铃昭其声也三辰旗旗昭其明也夫德俭而有度登降有数文物以纪之声明以发之以临照百官百官于是乎戒惧而不敢易纪律今灭德立违而寘其赂器于太庙以明示百官百官象之其又何诛焉国家之败由官邪也官之失德宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器于太庙其若之何公不听　谷梁氏曰桓内弑其君外成人之乱受赂而退以事其祖非礼也郜鼎者郜之所为也曰宋取之宋也家氏曰庙者祖宗神灵之所宅周公鲁公之典章法制于是乎在郜之鼎宋之赂胡为乎至哉高氏曰公不知纳鼎之为恶又欲夸於神明置其器於周公之庙夫宋督赂四国以免诛而以郜鼎归公不曰宋使来归而曰取于宋以见公乃自以为功而取之专罪公也胡氏曰取者得非其有之称纳者不受而强致之谓弑逆之贼不能致讨而受其赂器置於太庙以明示百官是敎之习为灭德乱纪之行也公子牙庆父仲遂意如之恶又何诛焉圣人为此惧而作春秋故直载其事垂训後世使知宠赂之行保邪废正能败人之国家也亦或知戒矣
秋七月?侯来朝
?侯来朝不敬?侯归乃谋伐之　胡氏曰公谷程氏皆以?为纪桓弟弑兄臣弑君天下之大恶纪侯来朝何独无贬乎当是时齐欲灭纪纪侯求鲁为之援非为桓立而朝之也张氏曰左氏谓?侯来朝不敬?侯归乃谋伐之未知孰是
蔡侯郑伯会于邓
始惧楚也　胡氏曰其地以国邓亦与焉楚自西周已为中国患宣王盖尝命将南征矣及周东迁僭号称王凭陵江汉此三国者与之为隣是以惧也後卒灭邓虏蔡侯而郑以王室懿亲为之服役终春秋之世圣人盖伤之也夫天下莫大於礼莫强於信义循天理惇信义以自守其国荆楚虽大何畏焉不知本此地丑德齐莫能相尚则以地之大小力之强弱分胜负矣观诸侯会盟离合之迹而天下盛衰之由可考也观春秋进退予夺抑扬之旨则知安中国御外患之道也
九月入?
讨不敬也　程氏曰将卑师少则称人内则止曰入某伐某大东莱吕氏曰入?微者何以书天子在上诸侯擅相攻伐入人之国罪之大者圣人以为无王春秋所由作也
公及戎盟于唐
修旧好也
冬公至自唐
胡氏曰凡为人子者出必告反必面事亡如事存故君行必告庙反必奠而後入礼也谢氏曰春秋诸侯出入无时会盟征伐继踵不息至而不复告庙者衆矣春秋因其告庙则书其不告则不书以示不敬也诸侯宗庙社稷之主也政治不以时修祭祀不以时举臣民不以时省则国事隳矣故鲁侯之出春秋谨其至而书之所以为之戒也凡书至八十二观其所至时月而诸侯委社稷人民盘乐自纵久废于外其失见矣左氏曰特相会往来称地自参以上则往称地来称会　愚按或以前事至或以後事至或不以本事至则各因其告辞若夫文公以前书至者少文公以後书至者多其殆因世有远近故史有详略也欤
三年春正月
胡氏曰桓公弑君而立至于今三年而诸侯之丧事毕矣是入见受命天子之时也而王朝之司马不施残执之刑隣国之大夫不闻有沐浴之请鲁之臣子义不戴天反面事讐曾莫之耻使乱臣贼子肆其凶逆无所忌惮人之大伦灭矣故自是而後不书王者见桓公之无王与天王之失政而不王也
公会齐侯于嬴
成婚于齐也　高邮孙氏曰婚礼有六惟逆女自行余皆父兄之命以遣使者所以养亷远耻示万世之嗣不可轻也今桓公与齐谋婚而不由介绍之命媒妁之言身至齐境以与齐谋已之婚丑恶见矣
齐侯卫侯胥命于蒲
不盟也　谷梁氏曰胥之为言犹相也相命而信谕谨言而退以是为近古也程子曰二国为会约言相命而不为盟诅近於理也故善之高邮孙氏曰当是之时齐卫二国期命於蒲约言而信谕不盟而好成终二君之身未尝渝言而侵伐是由胥命之言而二国和好十数年之间也夫子安得不少进之以见屡盟数会而侵伐随之者之罪乎胡氏曰古者不盟结言而退人爱其情私相疑贰以成倾危之俗其所由来渐矣有能相命而信谕岂不独为近正乎故特起胥命之文於此有取焉谢氏曰命王之事也二国胥命非正也虽然圣王不作诸侯小大猜疑盟约并起公正之道衰而信义不复见矣方是时二国以书相命而不以歃血为盟有贵信之心焉可谓近正矣春秋书其胥命然命必有主之者谓之胥命不与诸侯得专也
六月公会?侯于郕
?求成也　高邮孙氏曰去年之秋鲁尝入??於此恐惧而求成于公故为郕之会也程子曰桓公簒立无岁不与诸侯盟会结外援以自固也许氏曰姻大国服小国着得意也天下无王而後人得意如此
秋七月壬辰朔日有食之既
谷梁氏曰既者尽也有继之辞也程子曰食尽为异大也杨龟山曰日月之变有常数焉此巧历所能穷也而春秋书以为异者盖先王克谨天戒因以正严厥事则日月有变岂徒然哉必有以也故书曰有食之而其辞若有食之者盖所以归咎於人事而不以常数为不足畏也高邮孙氏曰言尽则无复生之理言既则见既而复生也方曰之食但见其食之尽安知其既而复生然圣人以复生之意书之者此其深意也圣人之为道惟阳之胜则君父常尊而臣子常卑君子常强而小人常弱至于阴盛而胜阳圣人所不与也阴虽盛必为之戒阳虽衰必为之助奈何天下之为阳常至于衰而为阴所胜天下之为阴常至于盛以淩阳凡为阴之类者亦何足道焉所为阳者有罪尔高氏曰经书日食三十六而食之既者二此年与宣八年是也天变之甚独於二公见孰谓无天道乎家氏曰常闻长老言日食既京师不之见以为君德时政之所感至乙亥丁丑二岁亲见食之既先是太史定为食五六分已而食之昼晦星见及有自四方远外来者乃云食及五六分不旣不晦然後知天文示异巧历有不能知者
公子翬如齐逆女
谷梁氏曰逆女亲者也使大夫非正也高邮孙氏曰公子翬在隐公时尝再见经而无氏盖隐自称摄不命大夫桓公弑君自立而翬为谋主即位未几遂加爵命故曰公子翬也谢氏曰翬卒不书絶之也奸臣以大恶行乎乱世而刑戮不及其身者春秋以法诛之所以着其罪於天下也
九月齐侯送姜氏于讙
谷梁氏曰礼送女父不下堂母不出祭门诸母兄弟不出阙门送女踰境非礼也高邮孙氏曰女以嫁为归义当适外者也以义割恩而已故男子生则主其祭祀以传於世女子则一适於外终身不反男子而去父母则为不孝女子而大归其家则为至恶故闺门之内以义割恩男女之事正夫妇之道成齐侯以诸侯之尊不能割爱以从义而眷眷於男女之情越礼犯义送女出境至于鲁地失礼甚矣高氏曰礼诸侯之娶女入境则称夫人讙我地也而姜氏不称夫人者以齐侯身送之有父之亲未可系而称夫人也
公会齐侯于讙
程子曰齐侯出疆送女公往会之皆非义也胡氏曰古者婚礼必亲迎则授受明後世亲迎之礼废於是有父母兄弟越境而送其女者以公子翬往逆则既轻矣为齐侯来乃逆而会之于讙是公之行其重在齐侯而不在姜氏岂礼也哉高氏曰讙之会实受姜氏于齐以归而但以会讙为文者以为万世之嗣已则轻之而公子逆之齐侯之强已则畏之而亲之会是公之行其所重在齐侯而不在姜氏也若齐侯不送则公亦不至于讙故书公会齐侯于讙以罪之也
夫人姜氏至自齐
程子曰告于庙也谷梁氏曰不言翬之以来公亲受之于齐也泰山孙氏曰此齐侯送姜氏公受之于讙也公受姜氏于讙不与公受姜氏于讙也故曰夫人姜氏至自齐以正其义薛氏曰书至不与公俱至也桓公夫妇之道终始乎不正矣胡氏曰不能防闲于是乎在敝笱之刺兆矣礼者所以别嫌明微制治于未乱不可不谨也高氏曰春秋之时婚姻失道鲜有贤女辅佐君子故文姜乱鲁骊姬惑晋南子倾卫夏姬丧陈上下化之滔滔皆是故自隐而下内女夫人之迹圣人谨而书之以惩以戒为万世法
冬齐侯使其弟年来聘
致夫人也
有年
谷梁氏曰五谷皆熟为有年程子曰书有年记异也人事顺於下则天气和於上桓弑君而立逆天理乱人伦天地之气为之缪戾水旱凶灾乃其宜也今乃有年故书其异宣公为弑君者所立其恶有间故大有年则书之谢氏曰桓之世书有年宣之世书大有年志异也志幸也行之恶莫大於桓宣桓而有年宣而大有年异之大者也国以民为本民以食为命桓而有年宣而大有年幸之大者也高邮孙氏曰春秋二百四十二年之久而书有年大有年者二处而已其一桓公其一宣公桓宣大恶行何道而有年乎书者不宜也胡氏曰旧史灾异与庆祥并记故有年大有年得见于经然十二公多历年所亦有务农重谷闵雨而书雨者岂无丰年而独不见於经是仲尼於他公皆削之矣独桓宣存而不削者缘此二公获罪於天宜得水旱凶灾之谴今乃有年则是反常也故以为异特存尔然则天道亦僭乎桓宣享国十有八年独此年书有年他年之歉可知也而天理不差信矣此一事也在不修春秋则为庆祥君子修之则为变异是圣人因鲁史旧文立兴王之新法也故史文如画笔经文如化工尝以是观非圣人莫能修之审矣
四年春正月公狩于郎
公羊氏曰常事不书此何以书讥远也诸侯曷为必田狩一曰乾豆二曰宾客三曰充君之庖程子曰公出动衆皆当书于郎远也何氏曰禽兽多则伤五谷因习兵事又不空设故因以捕禽兽所以共承宗庙示不忘武备又因以为田除害啖氏曰蒐狩合礼者常事不书非时及越礼而为之则书以示讥也赵氏曰四时之田其事各殊其名亦异春以閲武择材故以蒐为称夏以为苗除害故以苗为名秋则顺天时以杀物故以猕为义冬则守禽兽以习战故以狩为目以谓微事不谨则大事不立故每慎於微而後王德全矣胡氏曰戎祀国之大事狩所以讲大事用民以训军旅所以示之武而威天下取物以祭宗庙所以示之孝而顺天下故中春教振旅遂以蒐中夏敎茇舍遂以苗中秋教治兵遂以猕中冬敎大閲遂以狩然不时则伤农不地则害物可不谨乎
夏天王使宰渠伯纠来聘
胡氏曰宰冢宰也渠氏伯爵纠其名也纠位六卿之长降从中士之例而书名贬也於纠何贬乎在周制大司马九伐之法诸侯而有贼杀其亲则正之放弑其君则残之桓公之行当此二者舍曰不讨而又聘焉失天职矣操刑赏之柄以驭下者王也论刑赏之法以诏王者宰也乃为乱首承命以聘弑君之贼乎故特贬而书名以见宰之非宰也程子曰桓公弑其君而立天子不能治天下莫能讨而使其宰以聘之示加尊宠天理灭矣人道亡矣书天王言当奉天矣而其所为如此名纠言尊卑贵贱之义亡矣人理既灭天运乖矣阴阳失序岁功不能成矣故不具四时尹氏曰天道不成不记於元年而记於此因天王使宰渠伯纠来聘记之尤有深意
五年春正月甲戌己丑陈侯鲍卒
陈侯鲍卒於是陈乱文公子佗杀太子免而代之程子曰五年春正月甲戌下文缺高邮孙氏曰传於此经之下记陈乱文公子佗杀太子免而代之明年之秋经书蔡人杀陈佗赵氏以为甲戌之下当记其事而简编脱之按春秋之经自相照验未有始卒不相会者若明年但书杀陈佗而今年不载陈乱之迹则陈佗者何人杀之又以何罪本此而推故甲戌之下载陈佗之事赵说是也
夏齐侯郑伯如纪
齐侯郑伯朝于纪欲以袭之纪人知之　程子曰齐为诸侯而欲为贼於隣国不道之甚郑伯助之其罪均矣高邮孙氏曰春秋之时齐郑强大而纪最小宜纪侯朝事之不暇而齐郑反往朝焉则朝者非实朝也有以窥之也故桓十三年至于战而庄元年迁其郱鄑郚二年以酅入齐而纪亡矣是朝之者安得心服而朝乎将图其地名朝而实袭之也事既不果遂行朝礼而还孔子疾其怀诈以图人之国故特书曰如纪也胡氏曰如者朝辞此外相如尔何以书纪人主鲁故来告其事鲁史承告故备书于策夫子修经存而不削者以小国恃大国之安靖已乃包藏祸心以图之亦异於兴灭国继絶世之义矣
天王使仍叔之子来聘
公羊氏曰讥父老子代从政也谷梁氏曰录父以使子也胡氏曰仍叔之子云者讥世官非公选也帝王不以私爱害公选故仕者世禄而不世官任之不以其贤使之不以其能也卿大夫子弟以父兄故而见使则非公选而政由是败矣上世有自耕野钓渭擢居辅相人莫不以为宜伊陟象贤复相太戊丁公世美入掌兵权不以世故疑之也崇伯殛死禹作司空蔡叔既囚仲为卿士亦不以父故废之也惟其公而已矣及周之衰小人得政视朝廷官爵为己私援引亲党分据要涂施及童稚贤人退处於荜门老身而不用公道不行然後寇盗侵凌国家倾覆虽有智者不能善其後矣春秋书武氏仍叔之子云者戒後世人主狥大臣私意而用子弟之弱者居夫公选之地以败乱其国家也高邮孙氏曰父在而使子非君道也已在而使子代非臣道也己之父在而代父受命非臣子也天王仍叔与仍叔之子皆有罪矣
葬陈桓公
城祝丘
秋蔡人卫人陈人从王伐郑
隐三年郑武公庄公为平王卿士王贰于虢郑伯怨王故周郑交质王崩周人将畀虢公政四月郑祭足帅师取温之麦秋取成周之禾周郑交恶六年郑伯如周始朝桓王王不礼焉八年夏虢公忌父始作卿士于周八月郑伯以齐人朝王九年郑伯为王左卿士以王命伐宋十一年王取邬刘蒍邘之田于郑而与郑人苏忿生之田温原絺樊隰郕欑茅向盟州陉隤怀至是王夺郑伯政郑伯不朝秋王以诸侯伐郑郑伯御之王为中军虢公林父将右军蔡人卫人属焉周公黑肩将左军陈人属焉郑子元请为左拒以当蔡人为右拒以当陈人曰陈乱民莫有鬭心若先犯之必奔王卒顾之必乱蔡卫不支固将先奔既而萃於王卒可以集事从之曼伯为右拒祭仲足为左拒原繁高渠弥以中军奉公为鱼丽之陈先偏後伍伍承弥缝战于繻葛命二拒曰旝动而鼓蔡卫陈皆奔王卒大败祝聃射王中肩王亦能军祝聃请从之公曰君子不欲多上人况敢陵天子乎苟自救也社稷无殒多矣夜郑伯使祭足劳王且问左右　公羊氏曰从王正也谢氏曰君行而臣从君臣之大义也周衰诸侯不遵王命久矣桓王伐郑三国乃能为王出师以讨不庭勤王之道至矣春秋书曰从王所以明君臣之大义也以君臣大义书三国从王而大国之不能从王其罪见矣三国出兵盖卿行也郑庄公以手足之亲出为王室仇敌诸侯所以致讨也三国虽以卿出而侯伯无躬亲夹辅之勲三国从王书人而诸侯事王不尽忠力其失见矣程子曰王师於诸侯不言败诸侯不可敌王也於夷狄不书战夷狄不能抗王也此理也其敌其抗王道之失也
大雩
公羊氏曰大雩者何旱祭也何以不言旱言雩则旱见言旱则雩不见刘氏意林曰雩常事尔遇旱则雩非常也谢氏曰诸侯不得祭天祈谷行於社稷雩礼行於境内之山川而已雩祈雨之祭也大雩祭天而雩天子之礼也夏百谷需雨之时故雩以孟夏秋大雩失天时也然则大雩书僭也秋大雩书怠也家氏曰郊禘亦僭何以不书大郊禘一而已矣故不书大若雩则诸侯之雩与天子之雩为礼各异是故书大以讥其僭
螽
公羊氏曰记灾也程子曰蝗也既旱又蝗饥不待书也
冬州公如曹
淳于公如曹度其国危遂不复　程子曰州公尝为王三公故称公谢氏曰诸侯以王命主社稷抚人民其有难矣明忠信严守备与民以死守之保国之义也州公以小国闲於大国度其国危而不能守乃至於不畏王命不恤社稷人民私以一身避难适曹然则州公非朝曹也亦非奔曹也其行欲以免祸而已春秋书曰如曹而州公不能保守其国其恶见矣谷梁氏曰外相如不书此何以书过我也
六年春正月实来
自曹来朝　愚按旧说或谓实是也犹曰是人来盖谓州公也此承上文去年冬州公如曹书之也若上书州公如曹之下卽书实来则是州公也今州公如曹在五年之冬实来在六年之春经隔一年安可谓承上文书实来也春秋之文如化工生物春秋之义如日星在天决不如是之晦昧也或又谓实州公名去年如曹未失国故不名今来鲁不复其国则是匹夫也故名之使果州公也於去年如曹宜以失国之例书曰州公实如曹则今年实来乃州公也去年不书其名今年不书其国安知实之为州公乎盖阙文也
夏四月公会纪侯于郕
纪来谘谋齐难也
秋八月壬午大閲
简车马也　公羊氏曰大閲者简车徒也程子曰为国之道武备不可废必於农隙讲肄保民守国之道也盛夏大閲妨农害人失政之甚无事而为之妄动也有警而为之敎之不素何以保其国乎胡安定先生曰书八月非时也书大閲非礼也按大閲天子之礼鲁诸侯而行之其僭可知
蔡侯杀陈佗
庄二十二年陈厉公蔡出也故蔡人杀五父而立之高邮孙氏曰陈佗弑君之贼然其迹不见於经惟
赵氏推而谓在五年甲戌之下己丑陈侯鲍卒之前而左氏传文亦载其事赵氏之说是也朱子曰陈佗文公之子桓公之弟公疾病杀其太子免而代之公卒而佗立明年为蔡人所杀此墓门之诗刺佗而追咎先君不能为佗置良师傅以至此也胡氏曰佗杀太子而代其位至是踰年不成之为君者以贼讨也书蔡人以善蔡书陈佗以善陈也善蔡者以蔡人知佗之为贼善陈者以陈国不以佗为君知其为贼故称人称人者讨贼之辞也不以为君故称名称名者当讨之贼也鲁桓弑君而郑伯与之盟宋督弑君而四国纳其赂则不知其为贼矣齐商人弑君者及其见杀则称位蔡般弑父者及其见杀则称爵是齐蔡国人皆以为君矣圣人於此抑扬予夺遏人欲於横流存天理於旣灭见诸行事可谓深切着明矣篡弑之贼外则异国皆欲致讨而不赦内则国人不以为君而莫之与谁敢动於为恶故曰孔子成春秋而乱臣贼子惧使隣国明讨贼之义与国絶辅篡之奸则乱贼何自而作虽作无以成其乱此春秋所以书也
九月丁卯子同生
子同生以太子生之礼举之接以大牢卜士负之士妻食之公与文姜宗妇命之公问名於申繻对曰名有五有信有义有象有假有类以名生为信以德命为义以类命为象取於物为假取於父为类不以国不以官不以山川不以隐疾不以畜牲不以器币周人以讳事神名终将讳之故以国则废名以官则废职以山川则废主以畜牲则废祀以器币则废礼晋以僖侯废司徒宋以武公废司空先君献武废二山是以大物不可以命公曰是其生也与吾同物命之曰同　程子曰冢嗣之生国之大事故书高邮孙氏曰王者之法立子以嫡所以杜争夺之患而正嫡庶之分也嫡长乏生必举以礼而史书之册嫡庶有定分少长有定日一着於史则少不得陵长庶不得加嫡争夺之患消而爱憎之心息也春秋十二公二百四十二年未有书子生者而子同之生特书之所以明史书之常法而示嫡庶之有分也余公之生或非嫡或举不备礼或旧史不书春秋载一可以见二着是可以明非者此之谓也胡氏曰适冢始生即书于策与子之法也唐虞禅夏后殷周继春秋兼帝王之道贤可禅则以天下为公而不拘於世及之礼子可继则以天下为家而不必於让国之义万世之通道也与贤者贵於得人与子者定於立嫡传子以嫡天下之达礼也故有君薨而世子未生之礼植遗腹朝委裘而天下不乱者以名分素明而民志定也经书子同生所以明与子之法正国家之本防後世配嫡夺正之事垂训之义大矣此世子也其不曰世子何也天下无生而贵者誓於天子然後为世子　愚按生即书之所以见名分之已定而明父子之亲誓於天子然後称世子所以见爵秩之贵而明君臣之义与贤与子虽帝王之达道然与子易与贤难与子而专於立嫡决不至乎乱与贤而或非其人则必至乎乱且以春秋言之曹之子臧吴之季札非不贤也父兄知其贤也举国以让之二子之识不足以及此辞而不受卒乱二国贤可轻与乎然则与贤之事不可行於後世欤贤也必舜禹而後可舜禹不世出也苟非舜禹也徒让以生乱耳故春秋主於立嫡忧天下之生乱也然以当时之事观之非禁与贤之法而不书也盖亦无与贤之事可书也故但书与子之法以为万世之常经使世复生舜禹也在上者又有尧与舜也则必举天下以授受矣何待春秋之书乎书与子之法以敎当时存与贤之法以待来世是则夫子之微意而亦春秋之大权也
冬纪侯来朝
请王命以求成于齐公告不能　程子曰纪侯不能上诉天子近赴诸侵和辑其民人效死以守而欲求援於鲁桓不能保其国宜矣　愚按鲁桓弑君之贼一夫倡义即得诛之身且不保安能敌大国庇小国而救人之急乎纪侯主之以求援其何能国春秋备书之虽曰小事大弱事强亦必有道也
春秋阙疑卷三

[book_title]卷四
<经部,春秋类,春秋阙疑>
钦定四库全书
春秋阙疑卷四　　　　　　元　郑玉　撰
七年春二月己亥焚咸丘
胡氏曰书焚咸丘所谓焚林而田也程子曰古者昆虫蛰而後火田去莽翳以逐禽兽非竭山林而焚之也咸丘地名焚咸丘见其广之甚也谢氏曰古者天子不合围诸侯不掩羣示爱也举咸丘焚之失先王田猎之道矣
夏谷伯绥来朝邓侯吾离来朝
程子曰臣之弑君天理灭矣宜天下所不容也而天子反聘之诸侯相继而朝之逆乱乎天道岁功不能成矣故不书秋冬与四年同曰然则十五年邾人牟人葛人来朝何以书秋冬四年与此明其义矣胡氏曰立天之道曰阴阳阳居春夏以养育为事所以生物也阴居秋冬以肃杀为事所以成物也王者继天而为之子则有刑赏赏以劝善非私与也故五服五章谓之天命刑以惩恶非私怒也故五刑五用谓之天讨古者赏以春夏刑以秋冬象天道也桓弟弑兄臣弑君而天讨不加焉是阳而无阴岁功不能成矣故特去秋冬二时以志当世之失刑也独於四年七年缺焉者按周制大司马诸侯而有贼杀其亲者则正之放弑其君者则残之桓弑隐公而立大司马九伐之法虽未之举犹有望也及冢宰下聘恩礼加焉则天下之望絶矣故四年宰纠书名而去秋冬二时以见天王之不复能用刑也陈恒弑其君孔子请讨之以从大夫之後不敢不告也桓弑隐公而立虽方伯连帅环视而未之恤犹有望也及谷邓二国自远来朝则天下诸侯莫有可望者矣故七年谷伯邓侯各书其名而去秋冬二时以见诸侯之不复能修其职也然则见之行事不亦深切着明已乎
八年春正月己卯烝
公羊氏曰烝冬祭也春曰祠夏曰礿秋曰尝冬曰烝常事不书此何以书讥亟也亟则黩黩则不敬君子之祭也敬而不黩高邮孙氏曰烝进也於冬时物皆成熟凡可荐者皆进而祭之也程子曰冬烝非过也书之以见五月又烝为非礼之甚也程氏学曰春秋祭祀常事不书周正月夏十一月也烝冬祭合礼而书者为五月复烝见黩也礼曰祭不欲数数则烦烦则不敬宗庙重事祭祀有时乃慢弃彞典黩于先君其罪着矣
天王使家父来聘
杜氏曰家父天子大夫家氏父字程子曰鲁桓弑立未尝朝聘而屡聘之失道之甚也胡氏曰下聘弑逆之人而不加贬者既名冢宰於前其余无责焉乃同则书重之义以此见春秋任宰相之专而责之备也高邮孙氏曰桓公大恶之人而五年之间来聘者三春秋一切书之所以见不能讨恶而王道之衰遂使篡人得志也
夏五月丁丑烝
程子曰正月既烝矣而非时复烝者必以前烝为不备也其黩乱甚矣胡氏曰春秋之文有一句而包数义者有再书而一贬者戎伐凡伯于楚丘以归之类一句而包数义春正月己卯烝夏五月丁丑烝再书而一贬
秋伐邾
泰山孙氏曰不出主名微者
冬十月雨雪
春秋十月夏时八月也阴未当盛阳未当衰八月雨雪所以见阴盛而阳衰也程子曰建酉之月未霜而雪书异也
祭公来遂逆王后于纪
公羊氏曰祭公天子之三公何以不称使昏礼不称主人遂者何生事也大夫无遂事此其言遂何成使乎我也使我为媒可则因用是往逆也女在其国称女其称王后何王者无外其辞成矣高邮孙氏曰祭公逆王后而来至於鲁者鲁主天王之婚也祭公来鲁谋婚谋合而遂往逆之不反白於天王也张氏曰祭公谋於鲁则当复命于王然後遣於宗庙以明逆后之重今使鲁为媒而用是往逆轻?王配如此何以示正始之道哉故书若祭公之私行而以逆后为遂事以深讥之陈氏曰书遂始於此凡遂讥也莫甚於逆后罪祭公且罪鲁也
九年春纪季姜归于京师
程子曰书王国之事不可用无王之月故书时而已杜氏曰季姜桓王后季字姜姓公羊氏曰其辞成矣则其称纪季姜何自我言纪父母之於子虽为天王后犹曰吾季姜京师者天子之居京大也师衆也天子之居必以衆大之辞言之高邮孙氏曰祭公之逆则曰王后天子命为之后虽在於纪亦天子之天下也自纪而归则曰季姜有父母之尊不敢以尊名称也天王之居必以衆大之辞言之者犹曰至大矣小者不能敌也至衆矣寡者不能当也欲天王自处於至衆至大之地以临天下之寡小也季姜之归不曰周天下无往而非周也胡氏曰自逆者而言则当尊崇其匹内主六宫之政使妃妾不得以上僭故从天王所命而称王后示天下之母仪也自归者而言则当樛屈待下使夫人嫔妇皆得进御於君而无嫉妒之心故从父母所子而称季姜化天下以妇道也其辞之抑扬上下进退先後各有所当而不相悖皆正始之道王化之基春秋之所谨也朴乡吕氏曰季姜书归于京师而刘夏之逆后不书归者祭公之逆以鲁为之主故书之详刘夏之逆以其过鲁而已故书之略也
夏四月
秋七月
冬曹伯使其世子射姑来朝
曹太子来朝宾之以上卿享曹太子初献乐奏而叹施父曰曹太子其有忧乎非叹所也　谷梁氏曰朝不言使言使非正也使世子抗诸侯之礼而来朝曹伯失政矣诸侯相见曰朝以待人父之道待人子以内为失正矣内失正曹伯失正世子可以已矣则是方命也尹子曰夫已多乎道胡氏曰周官典命凡诸侯之适子誓於天子而摄其君则下其君之礼一等未誓则以皮帛继子男世子固有出会朝聘之仪矣然摄其君继子男者谓诸侯朝於天子急述职也诸侯闲於王事则相朝其礼本无时曹伯既有疾何急於朝桓而使世子摄哉大位奸之窥也危病邪之伺也世子君之贰也君疾而储副出启窥伺之心当享而射姑叹踰月而终生卒其有疾明矣而使世子来终生之过也世子将欲已乎则方命矣曰孝子尽道以事其亲者也不尽道而苟焉以从命为孝又焉得为孝
十年春王正月庚申曹伯终生卒
胡氏曰十者盈数也天道十年则亦周矣人事十年则亦变矣桓公至是其数已盈宜见诛於天人矣十年书王纪常理也
夏五月葬曹桓公
秋公会卫侯于桃丘弗遇
公羊氏曰会者何期辞也谷梁氏曰弗遇者志不相得也弗内辞也高氏曰卫侯先与公为会期既而复与齐郑合谋将以伐我故公往会而弗遇此固卫侯之失信然亦见公以弑逆为诸侯所弃圣人书之所以深为万世之戒也范氏曰鲁至桃丘而卫不来故书弗遇以杀耻家氏曰此鲁桓有求於卫侯欲为此会卫人拒而弗许春秋与之诸说皆以为讥卫侯失信非也自入春秋弑君者卫州吁鲁桓宋督三人尔州吁迄正天讨而宋督以赂免鲁桓请婚以结齐割许田以赂郑故得逭讨至今而诸侯实不尽与也卫於鲁亲而非党自弑君未尝受其要结之赂今鲁人请以为会卫侯独不从春秋与其斥絶恶人不与为会非贬其失信也
冬十有二月丙午齐侯卫侯郑伯来战于郎
初北戎病齐诸侯救之郑公子忽有功焉齐人饩诸侯使鲁次之鲁以周班後郑郑人怒请师於齐齐人以卫师助之　胡氏曰春秋加兵于鲁衆矣未有书来战者此独不称侵伐而以来战为文何也兵凶器战危事圣人之所重也诛暴禁乱敌加兵於己有不得已而应之者矣未有悖道纵欲得已不已而先之者也鲁桓弑立天下大恶人人之所得讨也郑伯则首盟于越以定其位齐侯则继会于稷以济其奸曾不能修方伯之职驻师境上声罪致讨伸天下之大义也今特以私忿小怨亲帅其师战于鲁境尚为知类也哉春秋之所必诛而不以听也故以三国为主而书来战于郎郑人主兵而首齐犹卫州吁主兵而先宋
十有一年春正月齐人卫人郑人盟于恶曹
胡氏曰盟会皆君臣之礼故微者之盟会不志于春秋凡春秋所志必有君与贵大夫居其间者也恶曹之盟即三国之君矣既不以道兴师为郎之战又结怨固党为恶曹之盟故前书其爵而以来战着罪後书此盟而以夺爵示贬
夏五月癸未郑伯寤生卒秋七月葬郑庄公九月宋人执郑祭仲突归于郑郑忽出奔卫
公之未昏於齐也齐侯欲以文姜妻郑太子忽太子忽辞人问其故太子曰人各有耦齐大非吾耦也诗云自求多福在我而已大国何为及其败戎师也齐侯又请妻之固辞人问其故太子曰无事於齐吾犹不敢今以君命奔齐之急而受室以归是以师昏也民其谓我何遂辞诸郑伯祭仲曰必取之君多内宠子无大援将不立三公子皆君也弗从初祭仲有宠於庄公庄公使为卿为公娶邓曼生昭公故祭仲立之宋雍氏女於郑庄公曰雍姞生厉公雍氏宗有宠於宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之秋九月丁亥昭公奔卫己亥厉公立　胡安定先生曰宋公执人权臣废嫡立庶以乱郑国故夺其爵胡氏曰祭仲郑相也见执于宋使出其君而立不正罪较然矣何以不名命大夫也命大夫而称字非贤之也乃尊王命贵正卿大祭仲之罪以深责之也或曰孔父贤而书名则曰礼之大节也今此则名其君於下而字其臣于上何以异乎曰春秋者轻重之权衡也变而不失其正之谓权常而不过于中之谓正宋殇孔父道其常祭仲昭公语其变惟可与权者其知之矣愚谓孔父死于其君之难故得尽君前臣名之礼
祭仲擅废其君故不得从孔父之道陈氏曰春秋之褒贬名号不足以尽意则见於辞书曰宋人执郑祭仲突归于郑郑忽出奔卫斯其为辞也详矣谢氏曰国有权臣则上下易分生杀废置惟其所命故宋之改立郑君也执一郑祭仲而郑国之君位迁矣春秋首书宋执祭仲而继以突归忽出以明郑国进退之权皆出祭仲也突公子也不以国氏者责其非正也忽君也称名不称子以其絶于国人也郑庄公之卒也忽以世子嗣位巳五月矣政不足以结人心德不足以保君位美狂狡以为忠良矜小廉以失大援贤人弃外而国命擅于私门君道微弱而倡和行於叔伯由此命令皆出于权臣而其?与匹夫不异故宋人诱祭仲而执之也突有臣民归从而忽无左右之助矣由此突归国而忽出奔于卫也然则突非正也非正而於入称归以咎忽之失人心也忽正也正而於出称名以咎忽之失君位也其于突也去国以明非正称归以明得国其于忽也称国以明正去爵以示絶而突之进不由正忽之丧失君道其恶显矣归内辞入外辞於归而称入於入而称归皆春秋变文以示义也临江刘氏曰归者顺辞有易辞焉非所顺而书易也突之易见祭仲之专也
柔会宋公陈侯蔡叔盟于折
公羊氏曰柔者何吾大夫之未命者也胡安定先生曰蔡叔者字也蔡侯之弟也高氏曰诸侯之弟国而字之言与君同体也赵氏曰凡大夫特盟公侯非礼也陈氏曰以大夫会诸侯盟於是始也家氏曰大夫盟诸侯强国行之则为伉弱国行之则为僭末流之弊诸侯大夫因是而外交强国以胁制其君如鲁季卫孙宋华之所为此其权舆春秋不与也
公会宋公于夫锺冬十有二月公会宋公于阚
胡氏曰臣与宋公盟于折君与宋公会于夫锺于阚于虚于龟皆存而不削何其辞费也曰盟者春秋所恶而屡盟以长乱会者诸侯所不得而数会以厚疑圣人皆存而不削於以见屡盟而卒叛数会而卒离其事可谓着明矣是故春秋之志在於天下为公讲信修睦不以会盟为可恃也
十有二年春正月
夏六月壬寅公会?侯莒子盟于曲池
平?莒也
秋七月丁亥公会宋公燕人盟于谷丘
张氏曰宋之纳突于郑求赂而後使之入及突入国之後不能偿其责言遂成衅隙故桓公欲平之高氏曰宋公连燕人将以讨郑故公复往会请平而与之盟杜氏曰燕人南燕大夫家氏曰南燕姞姓在郑卫之闲姞女为后稷元妃周王业所基也北燕姬姓在晋之北召公奭之後也昭三年北燕伯欵奔齐称北所以别于南二燕皆周建国而俱以燕为号岂受封之始便有南北之异乎史记谓北燕为山戎所隔至齐桓伐戎开道而後与中国通故其见於春秋独後此二燕之辨
八月壬辰陈侯跃卒
公会宋公于虚冬十有一月公会宋公于龟
高氏曰公委宗社人民而六出与宋会盖公憾郑忽而欲定突是以不惮屈辱力为郑请然诸侯临涖一国之民民不可一日不治则国不可一日去之故先王之法诸侯朝事天子则出境天子巡狩则出境方伯率诸侯以征伐则出境亲迎则出境若无事出境则诛春秋之时侵伐盟会无时无之诸侯未尝安居国中以治其民也圣人悉书之以着其罪於罪之中又为之轻重焉盖当时王政不行天下无王诸侯不从事於盟会则又无以安其国有相会以谋侵伐者各从其会以见其事以王法论之凡诸侯去其国家而擅相会者皆罪尔圣人又通以一时之权而较以轻重也今公区区为郑而数出会宋宋公亦为求赂而数与公会皆非为国为民其罪均耳
丙戌公会郑伯盟于武父
高氏曰宋公辞平故公自龟还遽会郑伯而谋伐之许氏曰王迹既熄伯统未兴诸侯自擅无所禀命观隐十年见兵革之乱也桓十一年以来见盟会之乱也是以君子不得已於斯民而以礼乐征伐实与桓文故伯统兴起则无复此乱诸侯有所一矣朴乡吕氏曰突篡君也武父之盟书曰郑伯何也诸侯虽以篡得国苟其大臣君之其国人君之诸侯亦与之会盟以为彼国之君也圣人亦从而君之其实也
丙戌卫侯晋卒
高氏曰卒而日之蒙上文也重书丙戌必有一误
十有二月及郑师伐宋丁未战于宋
公欲平宋郑秋公及宋公盟于句渎之丘宋成未可知也故又会于虚冬又会于龟宋公辞平故与郑伯盟于武父遂帅师而伐宋战焉　胡氏曰既书伐宋又书战于宋者责赂于郑而无厌屡盟于鲁而无信者宋也二国声其罪以致讨故书曰伐夫宋人之罪固可伐矣取其赂以立督者鲁桓也?其力以篡国者郑突也无诸己然後可以非诸人春秋之义用贤治不肖不以乱易乱也故又书曰战于宋来战者罪在彼战于郎是也往战者罪在内战于宋是也谢氏曰凡内战公败则书战不书败以败为耻也战不书公讳之也敌败则书败不书战以败之为耻也败则书公不讳也伐宋者公也战则知为败矣故讳不书公
春秋阙疑卷四

[book_title]卷五
钦定四库全书
春秋阙疑卷五　　　　　　元　郑玉　撰
十有三年春二月公会纪侯郑伯己巳及齐侯宋公卫侯燕人战齐师宋师卫师燕师败绩
宋多责赂于郑郑不堪命故以纪鲁及齐与宋卫燕战　高邮孙氏曰齐宋卫三国称爵君行举重也燕称人微之也战则举重败则称师重衆也春秋之法居丧称子缘人子之心创巨痛深之时不忍即先君之爵而称之卫侯晋卒於去年之冬於此才三月耳犹未葬也而卫之嗣君出会诸侯而伐人之国又自称其爵不以丧礼自持圣人据实而书之以见其罪且深疾之也胡氏曰左氏以为郑与宋战公羊以为宋与公战谷梁以为纪与齐战赵氏考据经文内兵则以纪为主而先於郑外兵则以齐为主而先於宋独取谷梁之说盖齐纪者世仇也齐人合三国以攻纪鲁郑援纪而与战战而不地於纪也不然纪惧灭亡不暇何敢将兵越国助鲁郑以增怨乎齐为无道恃强凌弱此以纪为主何也彼为无道加兵於己必有引咎责躬之事礼义辨喻之文犹不得免焉则亦固其封疆效死以守上诉诸天子下告诸方伯连率与隣国之诸侯其必有伸之者矣不如是而愤然与战岂已乱之道乎力同度德动则相时小国仇大国而幸胜焉祸之始也息伐郑而亡郑胜蔡而惧蔡败楚而灭今纪人不度德不量力不徵辞轻与齐战而为之援者弑君之贼篡国之人也不能保其国自此战始春秋以纪为主省德相时自治之意也
三月葬卫宣公
胡氏曰葬自内录旣与卫人战曷为葬卫宣公怨不弃义怒不废礼是知古人以葬为重也
夏大水
秋七月
冬十月
十有四年春正月公会郑伯于曹
十有三年来请修好至是会于曹曹人致饩
高氏曰郑伯欲结曹好故公往会之也公与郑伯皆篡逆之大恶天下所不容今会于曹曹之容恶可知也
无氷
公羊氏曰记异也胡氏曰按豳风七月周公陈王业之诗也其词曰二之日凿氷冲冲三之日纳于凌阴四之日其蚤献羔祭韭周官凌人之职颁氷於夏其藏之也凅阴沍寒於是乎取其出之也宾食丧祭於是乎用藏之周用之徧亦理隂阳天地之一事也高邮孙氏曰春秋之春夏时之冬也冬而氷者阴阳之常物理之自然也冬而无氷则是阳气不闭而阴气不凝也洪范五行是谓常燠圣人以为政敎之差上干阴阳则阴阳乖戾故谨而书之曰无氷无不宜无也春秋书灾异之法有曰无者无氷是也有曰不者不雨是也然而氷不曰不氷而谓之无雨不曰无雨而谓之不皆曲尽其微而书之也孔子於春秋委曲详尽无一字苟然者所以传信万世以示人也
夏五
谷梁氏曰夏五传疑也杜氏曰不书月阙文泰山孙氏曰孔子作春秋专其笔削损之益之以成大中之法岂其日月旧史之有阙者不随而刋正之哉此云夏五无月者後人传之脱漏耳
郑伯使其弟语来盟
郑子人来寻盟且修曹之会高邮孙氏曰春秋诸侯使弟来者皆罪其不当使也弟而可使则命而使之可也不命而使之徒曰弟焉罪之也胡氏曰诸侯之弟兄例以字通而书名者罪其有宠爱之私非友于之义也
秋八月壬申御廪灾乙亥尝
高邮孙氏曰御廪者粢盛所藏也虽尊为天子必有宗庙贵为诸侯必供粢盛故天子籍田诸侯躬耕皆所以敎民务农而亲事祖襧也然而灾焉公之所事者得无不敬而粢盛之用无乃阙乎四时之祭秋曰尝春秋之八月夏时之六月也而尝不时也御廪灾终四日而尝焉不时且不敬焉御廪之灾公之不德而事祖襧之道不至也不知遇灾而惧责身修德以答灾异之戒遽然以灾之所余未及时而祭之盖公无恐惧之心而黩益甚也胡氏曰御廪粢盛之所藏其新必矣何以不书营宫室以宗庙为先重本也御廪灾而新则不书常事也以为常事而不书垂敎之意深矣知其说者然後知有国之急务为政之後先虽勤於工筑而民不劳怨与妄兴土木困民力以自奉者异矣
冬十有二月丁卯齐侯禄父卒
宋人以齐人蔡人卫人陈人伐郑
宋人以诸侯伐郑报宋之战也焚渠门入及大逵伐东郊取牛首以大宫之椽归为卢门之椽　谷梁氏曰以者不以者也谢氏曰以用也高氏曰宋公不道执人之卿易人之君既又求赂无厌深怨突之背已而自量其力不足以加之於是复以齐蔡卫陈之兵以伐之夫诸侯之国甲兵有制皆统乎天子乃敢私用之与私为之用以伐人之国大乱之道也宋公之罪斯为尤甚故加以焉
十有五年春二月天王使家父来求车
左氏曰诸侯不贡车服天子不私求财公羊氏曰王者无求求车非礼也谷梁氏曰求车非礼也求金甚矣常山刘氏曰世之治也天子命贡赋于天下而无敢不从无有求也诸侯奉贡赋于天子而无敢不恭不至于来求也世乱反此书者交讥之所以见王室之微而着诸侯之罪也胡氏曰遣使需索之谓求以丧事而求货财已为不可况车服乎经於求赙求车求金皆书曰求垂後戒也夫上有好者下必有甚焉者矣王曰有求下观而化诸侯必将有求以利其国大夫必将有求以利其家士庶人必将有求以利其身皇皇焉惟恐不足未至於篡弑夺攘则不厌也古之君子必昭俭德以临照百官尊卑登降各有定数示等威明贵贱民志既定之後皆安其分而无求兵形寝矣及侈心一动莫为防制必至於亢不衷官失德亷耻道丧宠赂日章沦於危亡而後止也观春秋所书则见王室衰乱之由而知兴废拨乱之说矣
三月乙未天王崩
夏四月己巳葬齐僖公
五月郑伯突出奔蔡郑世子忽复归于郑
祭仲专郑伯患之使其婿雍纠杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告祭仲曰雍氏舍其室而将享子於郊吾惑之以告祭仲杀雍纠尸诸周氏之汪公载以出曰谋及妇人宜其死也夏厉公出奔蔡六月乙亥昭公入　谢氏曰突进不以正王法所不容也故出奔称爵而复名张氏曰忽之所以得归者以其尝为世子也所以不称郑伯者以其不能君也故程子曰忽称世子本当立者不能保其位故不爵朴乡吕氏曰书复归者复其位也高氏曰突假宋之援以弟篡兄居位数年患祭仲之专将杀之为仲所觉故避仲而出圣人因其出奔故书名以絶之然突之出奔非国人絶之止避祭仲耳不书祭仲逐君何也逐君之臣其罪易知君而见逐其罪甚矣圣人之教在乎端本清源故凡诸侯之奔皆不书所逐之臣而以自奔为文所以警乎人君也君存称世子君没称子郑伯既没而忽犹称世子者何也忽之出奔不能自固其位耳人皆疑其不正故因其归而正名曰世子以明冢适当嗣也不曰复归则无以知其尝有国矣
许叔入于许
高邮孙氏曰隐十一年许尝为郑所有许之宗祀不絶而许叔居许东偏故无灭许之文至此郑有子忽子突之乱许叔能乘其?入许而复其国圣人美之故特书许叔入于许叔当许之危亡国君出奔则苟全宗祀居其东偏及郑伯之乱兄弟争立强臣制命则以我之全力复其国而居之圣人善其屈伸得宜进退无失也特书其字曰许叔不书其爵者未尝有爵也不曰归者有郑之难不可以安而归也谢氏曰称入外之也庄公非以罪恶失国特以大国为之难而已盖未絶于国人也许叔上伸正义於王下求直於大国复庄公於位而相之以治国人许叔之义也今乃乘郑之乱幸君之危而窃有其国与盗而得之者亦奚以异哉故春秋书入而外之也　愚按入有二义一曰逆辞一曰难辞使庄公而尚存则许叔当迎庄公反国而相之今擅其国而有之恶也则入为逆辞所以贬之也庄公而已卒则许叔复有其国使先祀不絶善也则入为难辞所以褒之而又见其克复之不易也今亦无所考矣然以经文观之夫子所书既系之国复着其字则入非有所贬乃所以见其难而褒之耳
公会齐侯于艾
谋定许也　愚按隐十一年入许之役齐鲁郑也今许叔乘郑之乱以复其国齐鲁不兴师以问之则亦已矣安得反为之会以定其位乎高氏谓鲁尝与齐絶矣至是僖公卒襄公立公复通好焉而齐襄居丧出会越礼畔道与文姜为鸟兽之行桓公彭生之祸兆於此矣故春秋志之以齐侯为主理或然也
邾人牟人葛人来朝
正义曰曹使世子射姑来朝诸侯世子称名则附庸世子称人称谓之等节也陈氏曰旅见非邦交之旧自参以上甚矣凡朝不胜讥莫甚於自参以上
秋九月郑伯突入于栎
郑伯因栎人杀檀伯而遂居栎　程子曰突非正也忽既微弱故国人君之诸侯助之书爵所以戒居正者已不能保则人取之矣书入以见义不容也谢氏曰忽虽复归衆所不保故突入于栎人心所在则命令随之命令所在则君道随之故忽虽正虽在内称世子突虽不正虽在外称郑伯人心在突不在忽故也突虽爵以其非正故称名以世子在内故书入春秋之於突也出奔名之入栎又名之恶其不正而始终罪之固已至矣然以忽无君道人心归突故出奔称郑伯入栎称郑伯然则突称郑伯乃以忽失君道而国人从突也观春秋前书忽归後书突入而圣人所以罪忽而诛突责君道而存世嫡其旨尽於此矣胡氏曰经於厉公复国削而不书独书入於栎何也夫制邑之死虢君共城之叛太叔皆庄公所亲戒也今又城栎而寘子元焉使昭公不立何谋国之误也卫有蒲戚而出献公楚有陈蔡不羮而叛弃疾末大必折有国之害也厉公复国削而不书者若曰既入於栎则其国已复矣於以明居重驭轻强干弱枝以身使臂之义为天下与来世之鉴也
冬十有一月公会宋公卫侯陈侯於袲伐郑
会于袲谋伐郑将纳厉公也弗克而还初郑伯将以高渠弥为卿昭公恶之固谏不听昭公立惧其杀已也十七年十月辛卯弑昭公而立公子亹十八年秋齐侯师於首止子亹会之高渠弥相七月戊戌齐人杀子亹而轘高渠弥祭仲迎郑子于陈而立之庄十四年郑厉公自栎侵郑及大陵获傅瑕傅瑕曰苟舍我吾请纳君与之盟而赦之六月甲子傅瑕杀郑子及其二子而纳厉公厉公入遂杀傅瑕使谓原繁曰傅瑕贰周有常刑既伏其罪矣纳我而无贰心者吾皆许之上大夫之事吾愿与伯父图之且寡人出伯父无里言入又不念寡人寡人憾焉对曰先君桓公命我先君典司宗祏社稷有主而外其心其何贰如之苟主社稷国内之民其谁不为臣臣无贰心天之制也子仪在位十四年矣而谋召君者庸非贰乎庄公之子犹有八人若皆以官爵行赂劝贰而可以济事君其若之何臣闻命矣乃缢而死　高氏曰伐郑者伐忽而纳突也突无道篡国诸侯当伐突而恤忽今反欲出忽纳突废嫡立庶其罪大矣宋公始纳突反为突所伐今又连诸侯为突伐忽无道之甚不可胜诛胡氏曰谷梁氏曰地而後伐疑词非其疑也夫昭公虽正其才不足以君一国之人复归於郑日以微弱厉公虽篡其智足以结四隣之援既入於栎日以盛强诸侯不顾是非而计其强弱始疑於辅正终变而与邪相与连兵动衆纳篡国之公子故详书其会地而後言伐以讥之也
十有六年春正月公会宋公蔡侯卫侯于曹
谋伐郑也　泰山孙氏曰未能纳突故复会於此
夏四月公会宋公卫侯陈侯蔡侯伐郑
程子曰突善结诸侯故皆为之致力屡伐郑也高氏曰春与曹谋而曹人不肯今又与陈侯同伐宋初伐突期於服突而已不期忽之归也突奔而忽归则不利於宋故宋公连年伐忽以纳突以此言之郑国之乱宋公实为之故以宋为首恶家氏曰自去冬迄今夏三书公会再出伐郑不间以他事诛宋鲁之辅篡而干正也人孰无礼义之心忽之正突之不正皦如黑白之易辨忽在外五年莫有仗义而复之者突甫入栎五国之君翕然来会如蚁慕羶蚋集醯其故何哉盖宋冯鲁允以其所以篡者而辅人之篡不惟同恶相恤抑亦惟利是趋郑之土田郑之重器有以荡揺其方寸故虽党恶隳义彼亦有所不恤矣朴乡吕氏曰或疑宋既以齐蔡卫陈责赂於突而伐郑不宜今年又谋纳突遂谓袲之会曹之会皆是伐突以救忽然以鲁桓方与突伐宋亦不宜会宋以伐突春秋诸侯离合不常可胜辨哉今但据伐郑二字言之则是时突在栎忽在郑则为伐忽明矣　愚按春正月会於曹蔡先於卫夏四月伐郑卫先於蔡夫诸侯班序自有定制犹天建地设不可乱也何俄顷之间而变易若此哉或以为以至之先後为上下夫以至之先後为上下是以利害率人而不要诸礼也当时诸侯固有为之者夫子之修春秋其肯从乎又或以为以兵之多寡为先後夫以兵之多寡为先後是以强弱率人而不要诸义也当时诸侯固有行之者夫子之修春秋安得不正之乎惟或者以为蔡自此服属於楚故春秋贬之而列於卫下为近是然蔡之从楚亦无岁月之可考岂在是岁正月至四月之间乎姑阙之以俟知者
秋七月公至自伐郑
冬城向
程子曰春秋之文莫不一一意在示人如土工之事无大小莫不书之其意止欲人君重民之力也
十有一月卫侯朔出奔齐
初卫宣公烝於夷姜生急子属诸右公子为之娶於齐而美公取之生寿及朔属寿於左公子夷姜缢宣姜与公子朔构急子公使诸齐使盗待诸莘将杀之寿子告之使行不可曰弃父命恶用子矣有无父之国则可也及行饮以酒寿子载其旌以先盗杀之急子至曰我之求也此何罪请杀我乎又杀之二公子故怨惠公十一月左公子泄右公子职立公子黔牟惠公奔齐　高氏曰卫宣纳汲之妻生寿及朔朔谮其兄汲因并寿杀之既立之後骄而无礼二公子之党怨之朔惧而出奔遂立公子黔牟为卫侯圣人於朔之出奔特名以絶之盖春秋之法凡诸侯不能嗣守先业上下乖离播越失地自取奔亡之祸者皆生名之朔齐甥也故奔齐朴乡吕氏曰奔而名国非其国矣奔而不名国犹其国也郑伯突出而世子忽入国固忽之国也卫侯朔出而公子黔牟立国非朔之国也陈氏曰此卫人立公子黔牟而後奔则其但书奔何以为自失国也春秋之法苟其道足以失国虽有篡公子亦以自致之文出之
十有七年春正月丙辰公会齐侯纪侯盟于黄
平齐纪且谋卫故也　高氏曰纪惧齐之见图每为之备而齐人多诈故为此盟示之以不疑俾之弛怠而不我虑是以寻盟既退鲁遂与齐战於奚二年之後齐遂迁纪之三邑足以知盟之无益而侵伐随之矣
二月丙午公及邾仪父盟于趡
寻蔑之盟也　高氏曰下有五月丙午则二月无丙午必有一误此盟岂非诸侯有谋邾者欲求鲁之援故邪观下文可见　愚按盟之未几鲁即及宋卫伐邾盟又足恃乎
夏五月丙午及齐师战于奚
疆事也於是齐人侵鲁疆疆吏来告公曰疆场之事慎守其一而备其不虞姑尽所备焉事至而战又何谒焉　程子曰天下有道礼乐征伐自天子出春秋之时擅相侵伐举兵以侵伐人其罪着矣春秋直书其事而责常在被侵伐者盖彼加兵於己则当引咎或自辨喻之以礼乐不得免焉则固其封疆告於天子方伯若忿而与战则以与战者为主处已絶乱之道也高氏曰二国春方盟会而夏遽交战彼以疆事兴师而来则鲁宜有以谕之凡战由主人主人服罪则不战矣孙氏曰战称及战由我起也主战者公也不书公讳之也
六月丁丑蔡侯封人卒秋八月蔡季自陈归于蔡蔡桓侯卒蔡人召蔡季於陈秋蔡季自陈归於蔡高邮孙氏曰蔡季事迹公谷皆无文惟左氏以蔡侯封人卒蔡人召蔡季於陈秋蔡季自陈归於蔡蔡人嘉之也何休曰蔡封人无子蔡季当立封人欲立献舞而疾季季避而之陈封人死归反奔丧思慕三年卒无怨心故贤而字之左氏何休之意皆谓季贤故经特字之也而何休所载不出於传记不知何从知之然其事极美可贤则与经所字之义合杜预以为桓侯无子故召季而立之季内得国人之望外有诸侯之助故书字以善其得衆称归以明外纳杜预之意盖谓蔡季当立为蔡君而啖赵陆氏皆以为蔡季义而後取非如当时之归者或谋杀或夺正或本非当立国人不顺惟蔡季入继之善美而字之与杜预之说相表里矣今按蔡世家及诸侯年表无蔡季尝立为蔡君之文又庄十年荆败蔡师於莘以蔡侯献舞归中间亦无蔡季为君之文由此观之则蔡季之归但为蔡臣尔未尝为君也季之所以得字着於春秋当如左氏何休之说蔡季去其国以避其位入其国以终其丧一国之尊社稷之重则轻去以逊於人吾君之丧吾兄之丧则必归焉以服其服然则为蔡季之行亦足以见取於孔子而书字於春秋也若杜预陆氏之说考之传记则无文求之春秋又无事虽得立为君亦未足多贤不若生被其逐死服其丧之为美也况献舞之事相去才十年间不容蔡季卒葬与献舞得立之迹不见於经也况世家年表皆无其事杜预陆氏失之矣春秋入之例有加自文者此盖其国奉之以归故书其所自以其有助焉尔其事之善恶亦皆随而见之不系於轻重也胡氏曰蔡季之去以道而去者也其归以礼而归者也公子不去国季何以去权也既归何以不有国献舞立矣若季者刘敞所谓智足以与权而不乱力足以得国而不居远而不携迩而不迫者也是以见贵於春秋
癸巳葬蔡桓侯
愚按五等诸侯春秋於其葬皆称公惟蔡桓侯书本爵啖氏曰蔡季之贤为之请於王故仍其爵先儒遂以为书其一是则诸非自见书蔡桓侯则以见春秋之臣子不请於王私諡其君而称公者皆为有罪矣啖氏之说不知何所本春秋二百四十二年列国之君书者多矣岂无贤如蔡季者一二人为其君请諡於王而独一蔡季也朱子曰书蔡桓侯只是文误此说为近
及宋人卫人伐邾
高邮孙氏曰宋卫称人微者也高氏曰春与仪父盟于趡今乃自背其盟同宋卫伐之是诚何心哉夫宋人者岂非弑君之党乎自宋督弑君而贼犹未讨也夫卫人岂非逐君之贼乎自卫侯见逐而贼犹在国也今公与他国弑君逐君之党合心同党以伐同盟之隣国则公之恶不容於世矣圣人不书公而止书及者以桓之罪显然如此千载之下皆知其与宋卫伐邾者鲁桓也不必斥言之
冬十月朔日有食之
高邮孙氏曰书朔不书日孔子因旧史不能加之也
十有八年春王正月
胡氏曰春秋於十八年复书王明弑君之贼虽身已没而王法不得赦也又据桓十五年天王崩至是新君嗣三年之丧毕矣明弑君之贼虽在前朝而古今之恶一也然则篡弑者不容於天地之间身无存殁时无古今皆得讨而不赦圣人之法严矣
公会齐侯于泺公与夫人姜氏遂如齐
春公将有行遂与姜氏如齐申繻曰女有家男有室无相渎也谓之有礼易此必败公会齐侯於泺遂及文姜如齐齐侯通焉公谪之以告　张氏曰泺之会不言夫人者夫人不与行会礼也谢氏曰与者彼欲行而我从之也遂者彼欲行而我弗能制也春秋书与书遂罪其微弱也女子以幽静为德正位於内而已故女子与外事则专修外礼则放驯致其欲必为大患文姜之弗率妇行也既与之出会於泺又与之出适于齐人君正家之道扫地尽矣女子一失防闲其乱有如此者然则闺门袵席之间可不慎哉胡氏曰与者许可之辞罪在公也按齐诗恶鲁桓微弱不能防闲文姜使至淫乱为二国患而其辞曰敝笱在梁其鱼唯唯齐子归止其从如水言公於齐姜委曲顺从若水从地无所不可故为乱者文姜而春秋罪桓公治其本也易曰夫夫妇妇而家道正夫不夫则妇不妇矣乾者夫道也以乘御为才坤者妇道也以顺从为事易着於乾坤述其理春秋施於桓公见其用
夏四月丙子公薨于齐
四月丙子享公使公子彭生乘公公薨於车鲁人告於齐曰寡君畏君之威不敢寜居来修旧好礼成而不反无所归咎恶於诸侯请以彭生除之齐人杀彭生　胡氏曰鲁君弑而薨者则以不地见弑今书桓公薨於齐岂不没其实乎前书公与夫人姜氏如齐後书夫人孙於齐去其姓氏则其实亦明矣高氏曰书薨于齐而不书所薨之故不忍言也所以养臣子志而厉忠孝之心夫桓公弑君而篡其位其终亦不免见杀於人而不以讨贼之辞加之者齐侯但杀鲁君耳不讨其弑隐之罪也圣人亦据实而书之所以絶篡弑无已之乱也
丁酉公之丧至自齐
高邮孙氏曰桓公见弑於齐丧於此始自齐至告于庙故经书之也高氏曰丧在外必至於内然後能葬故书公之丧至自齐而夫人之罪不言可知也
秋七月
冬十有二月己丑葬我君桓公
高氏曰称我君别外丧也　愚按春秋之法君弑贼不讨则不书葬所以责臣子以讨贼之事而尽其不共戴天之义也故隐公弑则不书葬今桓公亦弑而书葬者有诸己而後求诸人无诸已而後非诸人桓公弑隐公而自立不特不为君父讨贼而已盖弑君之贼也及其弑也又安可责其臣子以复讐讨贼之义哉故於齐人杀公而书薨明齐人无讨贼之义於桓公既弑而书葬明桓公为当讨之贼此皆圣人之特笔而春秋之权衡也
春秋阙疑卷五

[book_title]卷六
<经部,春秋类,春秋阙疑>
钦定四库全书
春秋阙疑卷六　　　　　　元　郑玉　撰庄公
公名同桓公之子庄王四年即位諡法胜敌克乱曰庄
元年春王正月
三月夫人孙于齐
公羊氏曰孙犹逊也内讳奔谓之孙夫人何以不称氏与弑公也左氏曰不称姜氏絶不为亲胡氏曰夫人文姜也桓公之弑姜氏与焉为鲁臣子者义不共戴天矣嗣君夫人所出也恩如之何狥私情则害天下之大义举王法则伤母子之至恩此国论之难断者也经书夫人孙于齐而恩义之轻重审矣梁人有继母杀其父者而其子杀之有司欲当以大逆孔季彦曰文姜与弑鲁桓春秋去其姜氏传谓絶不为亲夫絶不为亲者即凡人尔宜以非司寇而擅杀当之不得以逆论也人以为允故通于春秋然後能权天下之大事矣孙者顺让之辞使若不为人子所逐以全恩也高邮孙氏曰文姜之孙则去其氏哀姜之孙则不去氏文姜杀其夫桓公哀姜杀其子闵公奸恶之迹同而杀君之罪等然其氏或去或不去者圣人之意也文姜之恶可见矣其孙于齐是宜见絶于齐也不称姜氏所以许齐絶之也齐侯则是与夫人为恶者矣然许齐絶之者非为齐襄设也以明骨肉之亲罪恶之大至其害义虽其亲得絶之也哀姜之恶可知矣其孙于邾邾非哀姜之国非所宜往也特曰姜氏所以明邾得絶之也文姜齐女齐絶之则有疎骨肉之嫌圣人辨其嫌使之得絶也故不称姜氏而书曰夫人孙于齐哀姜孙于邾邾非其族以明邾不当受异姓之女他国之夫人来则絶之尔故书曰夫人姜氏孙于邾　愚按胡氏谓絶不为亲盖谓鲁非谓齐也若云谓鲁当去夫人之号而存姜氏之姓不当去姓而存号也盖文姜弑桓鲁人当絶不待春秋之文惟齐人当絶则非圣人察见至微断以大义不能识也故其书法若此以哀姜不去氏而互观之则可见矣
夏单伯逆王姬
左作送公谷作逆谷梁氏曰单伯者何吾大夫之命乎天子者也命大夫故不名也其不言如何也其义不可受于京师也其义不可受于京师何也曰吾君弑于齐使之主婚姻与齐为礼其义固不可受也公羊氏曰何以不称使天子召而使之也逆之者使我主之也曷为使我主之天子嫁女于诸侯必使诸侯同姓者主之诸侯嫁女于大夫必使大夫同姓者主之高邮孙氏曰单伯于此见经之後庄十四年书齐人陈人曹人伐宋单伯会伐宋冬又会诸侯于鄄春秋王臣而会诸侯俱序诸侯之上亦不若内臣而书会也惟内臣会诸侯则曰会某由此观之则单伯内臣非王臣也王姬未至于鲁不当称送此当从二传作逆张氏曰单伯果以天子大夫送王姬必俟馆成之後方至鲁岂得预书之　愚按文十五年经书单伯至自齐单伯为鲁请叔姬故书其至使为王臣则安得告至于鲁其为内臣明矣
秋筑王姬之馆于外
胡氏曰鲁于王室为懿亲其主王姬亦旧矣馆于国中必有常处今特筑之于外者谷梁子以为仇讐之人非所以接婚姻也衰麻非所以接弁冕也知其不可故特筑之于外也筑之于外得变之正乎曰不正有三年之丧天王于义不当使之主有不戴天之讐庄公于义不可为之主筑之于外之为宜不若辞而不主之为正也是以君子贵端本焉春秋于此事一书再书者其义以复讐为重示天下不可忘君亲之意故虽筑馆于外不以为得礼而书之也高氏曰使不知而为之犹可恕也知其非是而犹且为之又筑馆于外以自诬此圣人所以深诛而详着之也
冬十月乙亥陈侯林卒
王使荣叔来锡桓公命
家氏曰锡命之礼在春秋屡见而其事不同或即位而见锡或历年乃加锡或以死而追锡鲁桓卫襄死而锡者也襄之殁也王使成简公追命之曰叔父陟恪在我先王之左右以佐事上帝予敢忘高圉亚圉策书之辞也鲁桓锡命亦当仿此谢氏曰悖逆之人王法在所诛絶乃反生而来聘死而锡命逆天之大也来聘称天王以明王者当若天道也锡命称王以明周王弗克若天也宪天理物王之德也臣不能相之于始王不能若之于终由是所为背天而天理不复见矣故王之聘锡桓公也始则名其宰以宰不能相王于始也终则去其天以王不能若天于终也愚按桓公既死王来锡命圣人犹去其天以示贬者所以见古今之恶一也罪人虽死犹当追废以示诛絶使後之为恶者知惧而不敢为况可锡命而褒宠之乎其诛讨之法岩矣
王姬归于齐
胡氏曰鲁主王姬旧矣在他公时常事不书此独书者以归于齐故也逆于京师筑馆于外而不书归于齐则无以见其罪之在也书归于齐而後忘亲释怨之罪着矣春秋复讐之义明矣家氏曰尧之女舜也书曰厘降二女于沩汭诗序言王姬适诸侯曰下嫁于诸侯曰降曰下犹有自上而下之意至春秋垂法则曰王姬归于齐与列国女嫁诸侯者无异词此出於圣人之特笔所以见隂从阳夫倡妇乃天地之大义不以天子女至贵而紊居室之大伦其虑後世远矣由秦汉以来务在尊君抑臣列侯尚主夫屈于妇甚至降其父母下从弟昆不使以尊行而临帝女失春秋之教矣
齐师迁纪郱鄑郚
谢氏曰齐将灭纪故迁其三邑而有之胡氏曰邑不言迁迁不言师其以师迁之者见纪民犹足与守而齐人强暴用大衆以迫之为已属也凡书迁者自是而灭矣春秋兴灭国继絶世则凡迁国邑者不再贬而罪已见矣
二年春王二月葬陈庄公
夏公子庆父帅师伐于余丘
谷梁氏曰于余丘邾之邑也胡氏曰国而曰伐此邑尔其曰伐何也志庆父之得兵权也庄公幼年即位首以庆父主兵卒致子般之祸于余丘法不当书圣人特书之以志乱之所由为後戒也鲁在春秋中见弑者三君其贼未有不得鲁之兵权者公子翬再为主将专会诸侯不出隐公之命仲遂擅兵两世入?伐邾会师救郑三军服其威令之日久矣故翬弑隐公而寪氏不能明其罪庆父弑子般而成季不能遏其恶公子遂杀恶及视而叔仲惠伯不能免其死夫岂一朝一夕之故哉春秋所书为戒远矣
秋七月齐王姬卒
谢氏曰齐告王姬之丧鲁庄公为之服大功故书卒或曰由鲁嫁故为之服礼者称情而为之文也亲非姊妹而为之服其服非礼也齐吾之世讐也其始为之主其婚其终为之服其丧非孝也胡氏曰庄公于齐王姬厚矣如不共戴天之念何此所谓不能三年之丧而缌小功之察特卒王姬以着其罪
冬十有二月夫人姜氏会齐侯于禚
左氏曰书奸也谷梁氏曰妇人既嫁不踰竟踰竟非正也妇人不言会言会非正也飨甚矣胡氏曰妇人无外事送迎不出门见兄弟不踰域在家从父出嫁从夫夫死从子今会齐侯于禚是庄公不能防闲其母失子道也故赵氏曰姜氏齐侯之恶着矣亦所以病公也曰子可以制母乎夫死从子通乎其下况于国君君者人神之主风教之本也不能正家如正国何若公者哀痛以思父诚敬以事母威刑以督下车马仆从莫不俟命夫人徒往乎夫人之往也则公威命之不行哀戚之不至矣　愚按夫人之孙既去其氏矣此复其氏者所以着其为齐侯之妹示之以别而讨其乱伦之罪也
乙酉宋公冯卒
三年春王正月溺会齐师伐卫
谷梁氏曰此公子溺也其不称公子何也恶其会仇讐伐同姓故贬而名之也公羊氏曰溺者何吾大夫之未命者也胡氏曰有父之讐而释怨罪大矣况与合党兴师伐人国乎
夏四月葬宋庄公
五月葬桓王
左氏曰缓也胡氏曰天子七月而葬同轨毕至诸侯五月同盟至大夫三月同位至士踰月外姻至王崩至是盖七月矣先儒或言天子不志葬又以为不言葬者常也夫事孰有大于葬天子者而可以不志乎死生终始之际人道之大变岂以是为常事而不书也陈氏曰文公使公子遂葬晋侯叔孙得臣葬襄王是均周晋也昭公使叔弓葬宋公滕侯叔鞅葬景王是均周宋滕也均犹可也晋景公卒成公吊丧而定王不书葬楚康王卒襄公送丧而灵王不书葬不臣於周而诎于晋楚春秋详之是故春秋不徒志葬也
秋纪季以酅入于齐
纪于是乎始判　朴乡吕氏曰春秋之法凡人臣窃地以迯者必书奔今酅不书奔则非奔也凡人臣窃地以自恣者必书叛今酅不书叛则非叛也不书奔不书叛而直书以酅入于齐则是以酅入于齐求存其宗祀而已胡氏曰不书名者天下无道强衆相陵天子不能正方伯不能伐屈已事齐请後五庙其亦不得已而为之者非其罪也高氏曰析地而去国降志而事讐此非纪季之心也以宗国为?矣　愚按纪季当纪之危能与其君效死勿去以守社稷者正也至于力不能守奉兄之命以酅入齐求存宗祀盖亦其情之甚不得已者然视卖国忘君弃亲事讐者有间矣故圣人不曰以酅叛亦不曰以酅奔而曰纪季以酅入于齐所以恕季而罪齐然非褒季也
冬公次于滑
将会郑伯谋纪故也郑伯辞以难谷梁氏曰次止也有畏也欲救纪而不能也胡氏曰春秋纪兵伐而书次以次为善救而书次以次为讥次于滑讥之也鲁纪有婚姻之好当恤其患于齐有父之讐不共戴天苟能救纪抑齐一举而两善并矣见义不为而有畏也春秋之所恶故书公次于滑以讥之也
四年春王二月夫人姜氏享齐侯于祝丘
谢氏曰享两君相见之礼也享礼在庙尚敬也夫人出享齐侯黩礼之大也人无耻畏则无所不为故文姜初会齐侯于禚次享齐侯于祝丘张氏曰夹谷之会齐侯欲享鲁君夫子犹以牺象不出门嘉乐不野合拒之岂齐侯文姜可以行之于祝丘乎假先王之礼而为禽兽之行大乱之道也
三月纪伯姬卒
泰山孙氏曰内女不卒此卒者为夏纪侯大去其国齐侯葬纪伯姬起也程氏曰伯姬卒而纪国亡鲁为父母兄弟之国反使齐侯葬之书此所以罪鲁是谓文见于此义起在彼者也或曰齐侯迫逐纪侯取其国而葬其妻义岂在此乎曰齐侯之恶不待贬絶而可知若鲁之罪则圣人之所以明微也家氏曰内女嫁于诸侯而书卒者凡七人其间复有出而归者焉至于卒葬皆书则纪伯姬及叔姬与宋共姬三人尔伯姬以国亡为齐所葬愍而书之叔姬伯姬之娣国亡夫死守节于酅特録其葬非例也共姬则遇灾而终节行显着是以卒葬皆书之
夏齐侯陈侯郑伯遇于垂
襄陵许氏曰齐与陈郑遇垂盖谋取纪是以纪侯见难而去也
纪侯大去其国
纪侯不能下齐以与纪季夏纪侯大去其国违齐难也　程子曰纪侯大去其国大名责在纪也常山刘氏曰大者纪侯之名生名之着失地也高氏曰按齐之图纪固非一日先以兵迁其三邑志固在于灭矣纪量力之不支无以为计遂使季以酅事之夫纪地不过百里而去四邑则地几尽矣今齐方与陈郑遇垂兵未加于其国纪侯不暇葬其妻遽委之而去此何理哉夫为国君死社稷不以难去今纪无内难但为齐所逼而敌犹未至境也借使齐以兵临我犹当励其臣民固其御备而为之守上诉于天子近赴于隣国求为之援不幸而力不足则亦死之可也恶有先自委其国而去之者哉先儒以太王之事拟之过矣胡安定先生曰纪侯自去国为齐有不言灭者非灭也齐未尝加兵于纪之都城不言奔者非奔也奔者身虽奔而国家在焉陈氏曰纪侯大去其国未知纪之自亡欤人之亡之欤曰齐侯葬纪伯姬则齐亡之也
六月乙丑齐侯葬纪伯姬
胡氏曰葬纪伯姬不称齐人而目其君者见齐襄迫逐纪侯使之去国虽其夫人在殡而不及葬然後襄公之罪着矣　愚按凡葬者皆彼来告而此往会之也纪既亡矣必不来告也齐侯葬之鲁必不会也圣人所以录伯姬之葬罪鲁且罪齐也罪鲁者以其不能救婚姻之国至于灭亡虽其姊妹之丧亦不能葬而使讐人得以葬之也罪齐者以其既灭人之国乃葬人之妻大暴而小慈以欺世盗名也
秋七月
冬公及齐人狩于禚
公羊氏曰公及齐侯狩其称人何讳与讐狩也前此有事矣曷为独于此焉讥莫重乎与讐狩也胡氏曰夫狩者驰骋田猎其乐下主乎已一为乾豆其事上主乎宗庙以为有人心者宜于此焉变矣故齐侯称人而鲁公书及以着其罪
五年春王正月
夏夫人姜氏如齐师
薛氏曰齐帅者军旅之间也高邮孙氏曰不曰其地师之次止无常也谢氏曰孙于齐犹有畏心焉会于禚享于祝丘则无所畏矣曰会曰享犹有耻心焉如齐师则无耻矣会非夫人事享又甚焉享非夫人事如齐师又甚焉胡氏曰曰会曰享犹为之名也至是如齐师羞恶之心亡矣夫人之行不可复制矣春秋书此以戒後世谨礼于微虑患于早之意也
秋郳黎来来朝
胡氏曰郳国黎来名诸侯之附庸未受爵命书名例也程氏曰郳黎来来修朝礼故书曰朝且其後数从中国诸侯之会王命以为小邾子盖于此已能自进于礼矣
冬公会齐人宋人陈人蔡人伐卫
纳惠公也谷梁氏曰是齐侯宋公也其曰人何人诸侯所以人公也其人公何逆天王之命也高氏曰卫朔谮其兄使至于死而盗其位其罪至大天王治其旧恶而废之斯得宜矣诸侯举兵强纳之悖抗王命不臣之甚也谢氏曰内无贬公之道故上书公以见诸侯下书人以示贬
六年春王正月王人子突救卫
胡氏曰王人微者子突其字也以下士之微超从大夫之例而书字褒救卫也高氏曰善子突则以尊王命故尊王命所以重诸侯之罪也家氏曰救固善也而王师不言救诸侯相攻而诸侯救之夷狄内侵而方伯连帅救之可以言救今诸侯擅兵伐国王不能令以兵救之救非所以施于王也盖伐之为言天子事也而诸侯以之救之为言诸侯事也而天子以之用见当时诸侯之无王而名分几于扫地矣圣人作经垂训于诸侯之伐则削其爵而人之于子突之救则正其名而字之所以明君臣之分而正五国无王之戮其义精矣
夏六月卫侯朔入于卫
卫侯入放公子黔牟于周放甯跪于秦杀左公子泄右公子职乃即位　公羊氏曰卫侯朔何以名犯命也其言入簒辞也谷梁氏曰入者内弗受也出入名以王命絶之也程子曰朔构其兄
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>