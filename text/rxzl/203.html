<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,序,姓氏,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,吕氏家塾读诗记【四库本】全文在线阅读,吕氏家塾读诗记【四库本】全文在线下载,大玄古籍书库">
<meta name="description" content="诗经注本。三十二卷。南宋吕祖谦(1137—1181)撰。祖谦字伯恭，学者称东莱先生。婺州(今浙江金华)人。曾任著作郎兼国史院编修官。著有《东莱集》等。此书是宋代汉学家的《诗经》代表著作，它坚守序、传、笺、疏，按序说诗。在诗篇正文之前，首列《诗序》。各章之后，分列诸家之说，自毛苌以后，凡引四十四家。书中所称“朱氏曰”者，即所采朱熹早期的见解，其后朱熹疑序，自变前说，吕祖谦则仍坚守毛、郑，成为宋代汉学的最后壁垒。陈振孙称其博采诸家，存其名氏，先列训诂，后陈文义，剪裁贯穿，如出一手，有所发明，则别出之。按汉学诗">
<title>吕氏家塾读诗记【四库本】_吕祖谦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">吕氏家塾读诗记【四库本】</span> <br/>
          作者： <span class="inputVal" id="bkauthor">吕祖谦</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,注释,完结</span> <br/>
          字数： <span class="inputVal" id="bknum">[book_length]335889</span> <br/>
          说明： <span class="inputVal" id="bkdec">诗经注本。三十二卷。南宋吕祖谦(1137—1181)撰。祖谦字伯恭，学者称东莱先生。婺州(今浙江金华)人。曾任著作郎兼国史院编修官。著有《东莱集》等。此书是宋代汉学家的《诗经》代表著作，它坚守序、传、笺、疏，按序说诗。在诗篇正文之前，首列《诗序》。各章之后，分列诸家之说，自毛苌以后，凡引四十四家。书中所称“朱氏曰”者，即所采朱熹早期的见解，其后朱熹疑序，自变前说，吕祖谦则仍坚守毛、郑，成为宋代汉学的最后壁垒。陈振孙称其博采诸家，存其名氏，先列训诂，后陈文义，剪裁贯穿，如出一手，有所发明，则别出之。按汉学诗经学，在《毛诗正义》颁行以后，似已告一段落，宋代汉学家虽然作些零碎修补，少有重大发明。此书语言浅显，条理清晰，可以看作宋代汉学《诗经》注释的普及读本。书中名物训诂，较为详悉，于此尚有参考价值。同时，也是研究宋代诗经学史的重要资料。《吕氏家塾读诗记》有明嘉靖刻本、清嘉庆中听彝堂刊本、《四库全书》本、《经苑》本、《墨海金壶》本、《金华丛书》本、收入《丛书集成初编》和《百部丛书集成》。丛书本以《墨海金壶》本为佳。</span> <br/>
          封面： <span class="inputVal" id="bkimg">Z_4604.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]吕氏家塾读诗记【四库本】
[book_author]吕祖谦
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,注释,完结
[book_length]335889
[book_dec]诗经注本。三十二卷。南宋吕祖谦(1137—1181)撰。祖谦字伯恭，学者称东莱先生。婺州(今浙江金华)人。曾任著作郎兼国史院编修官。著有《东莱集》等。此书是宋代汉学家的《诗经》代表著作，它坚守序、传、笺、疏，按序说诗。在诗篇正文之前，首列《诗序》。各章之后，分列诸家之说，自毛苌以后，凡引四十四家。书中所称“朱氏曰”者，即所采朱熹早期的见解，其后朱熹疑序，自变前说，吕祖谦则仍坚守毛、郑，成为宋代汉学的最后壁垒。陈振孙称其博采诸家，存其名氏，先列训诂，后陈文义，剪裁贯穿，如出一手，有所发明，则别出之。按汉学诗经学，在《毛诗正义》颁行以后，似已告一段落，宋代汉学家虽然作些零碎修补，少有重大发明。此书语言浅显，条理清晰，可以看作宋代汉学《诗经》注释的普及读本。书中名物训诂，较为详悉，于此尚有参考价值。同时，也是研究宋代诗经学史的重要资料。《吕氏家塾读诗记》有明嘉靖刻本、清嘉庆中听彝堂刊本、《四库全书》本、《经苑》本、《墨海金壶》本、《金华丛书》本、收入《丛书集成初编》和《百部丛书集成》。丛书本以《墨海金壶》本为佳。
[book_img]Z_4604.jpg


[book_title]提要
钦定四库全书　　　　　经部三
吕氏家塾读诗记　　　　诗类
提要
【臣】等谨案吕氏家塾读诗记三十二卷宋吕祖谦撰祖谦有书传已着録此其説诗之作也朱子与祖谦交最契其初论诗亦最合此书中所谓朱氏曰者即所采未子説也后朱子改从郑樵之论自变前说而祖谦仍坚守毛郑故祖谦没后朱子作是书序称少时浅陋之説伯恭父误有取焉既久自知其説有所未安或不免有所更定则伯恭父反不能不置疑于其间熹窃惑之方将相与反覆其说以求真是之归而伯恭父已下世云云葢虽应其弟祖约之请而夙见深有所不平然迄今两说相持嗜吕氏书者终不絶也陈振孙书録解题称自笃公刘以下编纂已备而条例未竟学者惜之此本为陆釴所重刻釴序称得宋本于友人丰存叔吕氏凡二十二卷公刘以后其门人续存之与陈氏所说小异亦不言门人为谁然书録解题及宋史艺文志均着録三十二卷则当时之本已如此釴所云云或因戴溪有续读诗记三卷遂误以后十卷当之欤乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]原序
吕氏家塾读诗记原序
余尝读吕氏读书记大事记未睹读诗记也近得宋本于友人丰存叔读而爱之其书宗孔氏以立训考注防以纂言剪缀诸家如出一手有司马子长贯穿之巧研精殚歳融防涣释有杜元凯真积之悟縁物丑类辩名正义有郑渔仲考据之精兹余之所甚爱焉乃柱史应台傅公刻于南昌郡刻成或问余曰今诗学宗朱氏集传矣刻吕氏何居余应曰子谓朱吕异説惧学者之多岐耶夫三百篇微词奥义藐哉遐矣齐鲁韩毛譬则蹊径之始分也其适则同也注防所由以适也譬则辙也朱氏吕氏葢灼迷而导之往也譬则炬与帜也吕宗毛氏朱取三家固各有攸指矣安得宗朱而尽弃吕耶朱説记采之吕説传亦采之二子葢同志友也非若夫立异説以求胜也善学者审异以致同不善学者因同以求异是故刻吕氏以存毛翼朱求合经以致同而已矣虽然余于是窃疑焉三家之诗唐人已失其传虽有存焉者讹矣毛诗固未尝亡也后世经生寻坠绪之三家不啻珠璧弃未亡之毛氏直如弁屣何哉毛氏行而三家废君子既已惜之集传出而毛氏之学寖微又奚为莫之慨也夫去古近者言虽而似真离圣逺者説虽详而易淆故曰冡尺虽断可定钟律毛氏殆未可轻訾也或曰然则将尽信毛氏可乎曰余观其释鸱鸮合金縢释北山蒸民合孟子昊天成命合国语硕人清人黄鸟皇矣合左传由庚诸篇合仪礼其可尊信视三家独多故吕氏之言曰毛诗与经传合最得其真朱子亦曰其从来也逺有传据证验不可废者是故刻吕氏以存毛翼朱求合经以致同而已矣吕氏凡二十二卷乃公刘以后编纂未就其门人续成之兹又斯文之遗憾云

[book_title]序
吕氏家塾读诗记序
诗白齐鲁韩氏之説不传而天下之学者尽宗毛氏毛氏之学传者亦众而王述之类今皆不存则推衍毛説者又独郑氏之笺而已唐初诸儒为作疏义因譌踵陋百千万言而不能有以出乎二氏之区域至于本朝刘侍读欧阳公王丞相苏黄门河南程氏横渠张氏始用已意有所发明虽其浅深得失有不能同然白是之后三百五篇之防词奥义乃可得而寻绎盖不待讲于齐鲁韩氏之传而学者已知诗之不専于毛郑矣及其既久求者益众説者愈多同异纷纭争立门户无复推让祖述之意则学者无所适从而或反以为病今观吕氏家塾之书兼总众説巨细不遗挈领持纲首尾该贯既足以息夫同异之争而其述作之体则虽融会彻浑然若出于一家之言而一字之训一事之义亦未尝不谨其説之所自及其断以已意虽或超然出于前人意虑之表而谦让退托未尝敢有轻议前人之心也呜呼如伯恭父者真可谓有意乎温柔敦厚之教矣学者以是读之则于可羣可怨之旨其庶防乎虽然此书所谓朱氏者实熹少时浅陋之説而伯恭父误有取焉其后歴时既久自知其説有所未安如雅郑邪正之云者或不免有所更定则伯恭父反不能不置疑于其间熹窃惑之方将相与反复其説以求真是之归而伯恭父已下世矣呜呼伯恭父已矣若熹之衰頽汨没其势又安能复有所进以独决此论之是非乎伯恭父之弟子约既以是书授其兄之友邱侯宗卿而宗卿将为版本以传永乆且以书属熹序之熹不得辞也乃略为之説因拜附其所疑者以与四方同志之士共之而又以识予之悲恨云尔淳熙壬寅九月己卯新安朱熹叙

[book_title]姓氏
吕氏家塾读诗记姓氏
毛氏【苌】
郑氏【康成】
孔氏【安国】
陆氏【玑】
何氏【休】
杜氏【预】
郭氏【璞】
韦氏【昭】
韩氏【愈】
明道程氏
伊川程氏
横渠张氏
成都范氏
荣阳吕氏
蓝田吕氏
上蔡谢氏
山杨氏
庐陵欧阳氏
眉山苏氏
眉山苏氏
后山陈氏
临川王氏
永嘉陈氏
延平罗氏
武夷胡氏
建安游氏
河东侯氏
河南尹氏
南丰曾氏
元城刘氏
三山李氏
长乐刘氏
莆田郑氏
永嘉郑氏
长乐王氏
山隂陆氏
渤海胡氏
什方张氏
导江鲜于氏
董氏
徐氏
丘氏
南轩张氏
晦庵朱氏

[book_title]卷一
钦定四库全书
吕氏家塾读诗记卷一
宋　吕祖谦　撰
纲领
论语诗三百一言以蔽之曰思无邪【程氏曰思无邪诚也　谢氏曰君子之于诗非徒诵其言又将以考其情性非徒以考其情性又将以考先王之泽盖法度礼乐虽亡于此犹能并与其深微之意而传之故其为言率皆乐而不淫忧而不困怨而不怒哀而不愁如绿衣伤已之诗也其言不过曰我思古人俾无訧兮击鼓怨上之诗也其言不过曰土国城漕我独南行至军旅数起大夫久役止曰自诒伊阻行役无期度思其危难以风焉不过曰苟无饥渴而已若夫言天下之事美盛德之形容固不待言而可知也其与忧愁思虑之作孰能优游不迫也孔子所以有取焉作诗者如此读诗者其可以邪心读之乎】　子所雅言诗书执礼皆雅言也【程氏曰皆孔子素所常言也】　兴于诗立于礼成于乐【礼记曰十有三年诵诗舞勺成童舞象学射御二十而冠始学礼　程氏曰言近而易知故人之学兴起于诗　又曰夫子言兴于诗观其言是兴起人意思汪洋浩大皆是此意　又曰兴于诗者吟咏情性涵畅道德之中而歆动之有吾与点也之气象　又曰古之学者必先学诗学诗则诵读其言善恶是非劝戒有以启发其意故曰兴】诵诗三百授之以政不逹使于四方不能专对虽多亦奚以为【程氏曰今人不解读书如诵诗三百授之以政不达使于四方不能专对虽多亦奚以为须是未读诗时授之以政不达使于四方不能专对既读诗后便达于政能专对四方始是读诗人而不为周南召南其犹正墙面而立须是未读周南召南一似面墙既读后便不面墙方是有验大抵读书只此便是法】　小子何莫学夫诗诗可以兴可以观可以羣可以怨迩之事父逺之事君多识于鸟兽草木之名【谢氏曰诗吟咏情性善感发人使人易直子谅之心易以生故可以兴得情性之正无所底滞则阅理自明故可以观心平气和于物无竞故可以羣优游不迫虽怨而不怒也无鄙倍之心故可以怨　张氏曰诗中君臣父子足弟夫妇朋友莫不皆有止言事父事君举其最重者言也多识于鸟兽草木之名亦可以博物　程氏曰多识于鸟兽草木之名所以明理也】　陈亢【音刚】问于伯鱼曰子亦有异闻乎对曰未也尝独立鲤趋而过庭曰学诗乎对曰未也不学诗无以言鲤退而学诗他日又独立鲤趋而过庭曰学礼乎对曰未也不学礼无以立鲤退而学礼闻斯二者陈亢退而喜曰问一得三闻诗闻礼又闻君子之逺其子也　子贡曰贫而无谄富而无骄何如子曰可也未若贫而乐富而好礼者也子贡曰诗云如切如磋如琢如磨其斯之谓与子曰赐也始可与言诗已矣告诸往而知来者子夏问曰巧笑倩兮美目盼兮素以为绚兮何谓也子曰绘事后素曰礼后乎子曰起予者商也始可与言诗已矣　南容三复白圭孔子以其兄之子妻之
孟子咸丘蒙问曰诗云普天之下莫非王土率土之滨莫非王臣而舜既为天子矣敢问瞽叟之非臣如何曰是诗也非是之谓也劳于王事而不得养父母也曰此莫非王事我浊贤劳也故说诗者不以文害辞不以辞害志以意逆志是为得之如以辞而已矣云汉之诗曰周余黎民靡有孑遗信斯言也是周无遗民也【程氏曰不以文害辞文文字之文举一字则是文成句是辞诗为解一字不行却迁就他说如有周不显自是文当如此　张氏曰知诗莫如孟子以意逆志读诗之法也　又曰凡观书不可以类而泥文不尔则字字相梗当观其文势上下意】　诗曰天生烝民有物有则民之秉彝好是懿德孔子曰为此诗者其知道乎故有物必有则民之秉彝也故好是懿德　公孙丑问曰高子曰小弁【蒲官反】小人之诗也孟子曰何以言之曰怨曰固哉高叟之为诗也有人于此越人关【音弯】弓而射之则已谈笑而道之无他疏之也其兄关弓而射之则已垂涕泣而道之无他戚之也小弁之怨亲亲也亲亲仁也固矣夫高叟之为诗也曰凯风何以不怨曰凯风亲之过小者也小弁亲之过大者也亲之过大而不怨是愈疏也亲之过小而怨是不可矶也愈疏不孝也不可矶亦不孝也孔子曰舜其至孝矣五十而慕
文中子子谓薛收曰昔圣人述史三焉其述书也帝王之制备矣故索焉而皆获其述诗也兴废之由显故究焉而皆得其述春秋也邪正之迹明故考焉而皆当
程氏曰诗者言之述也言之不足而长言之咏歌之所由兴也其发于诚感之深至于不知手之舞足之蹈故其入于人也亦深至可以动天地感鬼神虞之君臣迭相赓和始见于书夏殷之世虽有作者其传鲜矣至周而世益文人之怨乐必形于言政之善恶必见刺美至夫子之时所传者多矣夫子删之得三百篇皆止于礼义可以垂世立教古之人幼而闻歌诵之声长而识刺美之意故人之学田诗而兴后世老师宿儒尚不知诗义后学岂能兴起也　凡看书各有门庭诗易春秋不可逐句看尚书论语可以逐句看　作诗者未必皆圣贤当时所取者取其意思止于礼义而已其言未必尽善如比其君以硕防狡童之类【又曰诗若以乐天知命处之则一时都无事其中亦有君子情意不到处　张氏曰诗之讥刺其间直有浅近者以其于礼义至粹美此圣人之所取】　学者不可以不看诗看诗便使人长一格
张氏曰求诗者贵平易不要崎岖求合诗人之情温厚平易老成今以崎岖求之其心先狭隘无由可见诗人之情本乐易只为时事拂其乐易之性故以诗道其志【又曰求诗贵平易不要崎岖求合又患泥文如烝然来思湛湛露斯思斯何必泥字遐不作人德音不瑕之类不可以辞害君子至止乐只君子只止何必拘　又曰诗全是人之情性须先得诗人之心然后观玩易入凡书皆然大抵圣人语言尽由德性中出故须先得其心则咏其言易以入也　又曰诗人之志至平易故无艰险之言以平易求之则思逺以广愈艰险则愈浅近矣大率所言皆目前事而义理存乎其中矣】　后千余年乐府皆浅近只是流连光景闺门夫妇之意无有及民忧思大体者
谢氏曰诗须讽味以得之古诗即今之歌曲今之歌曲往往能使人感动至学诗却无感动兴起处只为泥章句故也明道先生善言诗未尝章解句释但优游玩味吟哦上下使人有得处瞻彼日月悠悠我思道之云逺曷云能来思之切矣百尔君子不知德行不忮【之豉反】不求何用不臧归乎正也【又曰明道尝谈诗并不曾下一字训诂只转却一两字点掇地念过便教人省悟点平声】
诗乐
尚书诗言志歌永言声依永律和声【吕大钧和叔曰古人因诗而歌使叶声律歌有高下清浊合于宫商则为声声叶律吕则为律】　予欲闻六律五声八音在治忽以出纳五言汝听　工以纳言时而飏之【注云工乐官掌诵诗以纳谏】
周礼大司乐掌成均之灋以治建国之学政而合国之子弟焉以乐德教国子中和祗庸孝友以乐语教国子兴道讽诵言语以乐舞教国子舞云门大卷【音权】大咸大防【上昭反】大夏大濩大武　乐师凡射王以驺虞为节诸侯以貍首为节大夫以采苹为节士以采蘩为节　及彻帅学士而歌彻【注云彻者在周颂臣工之什】　大师教六诗曰风曰赋曰比曰兴曰雅曰颂以六德为之本以六律为之音　瞽蒙掌九德六诗之教以役大师【前汉礼乐志周礼既备而其器用张陈周官具焉典者自卿大夫师瞽以下皆选有道德之人朝夕习业以教国子国子者卿大夫之子弟也皆学歌九德诵六诗习六舞五声八音之和然自雅颂之兴而所承衰乱之音犹在是谓淫过凶嫚之声为设禁焉】
仪礼乡饮酒礼工歌鹿鸣四牡皇皇者华笙南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪乃合乐周南关雎葛覃卷耳召南鹊巢采蘩采苹【孔氏曰召南三篇越草虫而取采苹盖采苹旧在草虫之前孔氏以后简札始倒】工告于乐正曰正歌备　乡射礼乃合乐周南关雎葛覃卷耳召南鹊巢采蘩采苹告于乐正曰正歌备　燕礼工歌鹿鸣四牡皇皇者华笙奏南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪遂歌乡乐周南关雎葛覃卷耳召南鹊巢采蘩采苹大师告于乐正曰正歌备　大射礼乃歌鹿鸣三终乃管新宫三终【其篇亡】奏貍首以射【射义天子以驺虞为节诸侯以貍首为节卿大夫以采苹为节士以采蘩为节诗云曽孙侯氏四正具举大夫君子凡以庶士小大莫处御于君所以燕以射则燕则誉注云驺虞采苹采蘩今诗篇名貍首逸曽孙侯氏是也　国语叔孙穆子聘于晋晋悼公享之乐及鹿鸣之三而后拜乐三晋侯使行人问焉封曰夫先乐金奏肆夏繁遏渠天子所以飨元侯也夫歌文王大明緜则两君相见之乐也皆非使臣之所敢闻也今伶箫咏歌鹿鸣之三君之所以况使臣也敢不拜况夫鹿鸣君之所以嘉先君之好也敢不拜嘉四牡君之所以章使臣之勤也敢不拜章皇皇者华君教使臣曰每懐靡及诹谋度询必谘于周敢不拜教】
论语子与人歌而善必使反之而后和之【注云乐其善使重歌而自和之　程氏曰歌必全章也】　师挚之始关雎之乱洋洋乎盈耳哉【注云师挚鲁太师之名始首也师挚首识关雎之声以理其乱者】
礼记天子五年一巡狩命太师陈诗以观民风　清庙之瑟朱而疏越壹倡而三叹有遗音者矣　子赣见师乙而问焉曰赐闻声歌各有宜也如赐者宜何歌也师乙曰乙贱工也何足以问所宜请诵其所闻而吾子自执焉寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直而静廉而谦者宜歌风肆直而慈爱者宜歌商温良而能断者宜歌齐夫歌者直已而陈德也动已而天地应焉四时和焉星辰理焉万物育焉故商者五帝之遗声也商人识之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让临事而屡断勇也见利而让义也有勇有义非歌孰能保此故歌者上【时掌反】如抗下如队【音坠】曲如折止如槀木倨中矩句中钩【古侯反】累累【力追反】乎端如贯珠故歌之为言也长言之也说之故言之言之不足故长言之长言之不足故嗟叹之嗟叹之不足故不知手之舞之足之蹈之也
左传呉公子札来聘请观于周乐使工为之歌周南召南曰美哉始基之矣犹未也然勤而不怨矣为之歌邶【蒲对反】鄘衞曰美哉渊乎忧而不困者也吾闻衞康叔武公之德如是是其衞风乎【聴声以为别故有疑言】为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎为之歌齐曰美哉泱泱【于良反】乎大风也哉【泱泱大之声】表东海者其大公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声【秦本在西戎汧陇之西秦仲始有车马礼乐去西戎之音而有诸夏之声故谓之夏声】夫能夏则大大之至也其周之旧乎为之歌魏曰美哉沨沨【扶弓反】乎【沨沨中庸之声】大而婉险而易行以德辅此则明主也为之歌唐曰思深哉其有陶唐氏之遗民乎不然何忧之逺也非令德之后谁能若是为之歌陈曰国无主其能久乎【淫声放荡无所畏忌故曰国无主】自郐【古外反】以下无讥焉为之歌小雅曰美哉思而不贰怨而不言其周德之衰乎犹有先王之遗民焉为之歌大雅曰广哉熙熙乎【熙熙和乐之声】曲而有直体【论其声】其文王之德乎为之歌颂曰至矣哉直而不倨曲而不屈迩而不偪逺而不携迁而不淫复而不厌【于艶反】哀而不愁乐而不荒用而不匮广而不宣施【矢反】　而不费取而不贪处而不底行而不流五声和八风平节有度守有序盛德之所同也【颂有殷鲁故曰盛德之所同】
荀子诗者中声之所止也
史记三百五篇孔子皆歌之以求合韶武雅颂之音毛氏曰古者教以诗乐诵之歌之之舞之
张氏曰古之乐章只数句诗不能成曲调此所以有弄有引善歌者知如何为弄如何为引　善歌者使人继其声言使其声常从容有余【吕和叔寄刘凡伯夀书某近与乡人讲习乡饮乡射之礼惟恐乡乐音节不明虽传得胡安定所定雅音谱有周南召南小雅十数篇而犹阙由庚由仪崇丘南陔白华华黍驺虞七篇】
删次
论语吾自衞反鲁然后乐正雅颂各得其所【前汉礼乐志王官失业雅颂相错孔子论而定之故曰吾自卫反鲁然后乐正雅颂各得其所】
孟子王者之迹熄而诗亡诗亡然后春秋作【苏氏曰诗止于陈灵非天下无诗也有而不可以训焉耳仲尼有所不取也】
孔氏曰史记孔子世家云古者诗本三千余篇去其重取其可施于礼义者三百五篇案书传所引之诗见在多亡逸者少则孔子所录不容十分去九马迁言古诗三千余篇未可信也据存者及亡诗六篇凡三百一十一篇而史记汉书云三百五篇阙其亡者以见在为数也【欧阳修曰司马迁谓古诗三千余篇孔子删之存者三百郑学之徒皆以迁之谬言古诗虽多不容十分去九以予考之迁说然也何以知之今书传所载逸诗何可数也以郑康成诗谱图推之有更十君而取其一篇者又有二十余君而取其一篇者由是言之何啻乎三千】周召风之正经固当为首自衞而下十有余国编比先后旧无明说
欧阳氏曰周南召南邶鄘衞王郑齐豳秦魏唐陈曹此孔子未删之前周太师乐歌之次第也【季札观乐于鲁次序如此】周召邶鄘衞王郑齐魏唐秦陈桧曹豳此今诗次第也周召邶鄘衞桧郑齐魏唐秦陈曹豳王此郑氏诗谱次第也【孔氏曰郑谱以郑因虢鄫之地而国之先谱郐事然后谱郑王在豳后者退就雅颂并言王世故耳】
张氏曰诗固有次序然不可一例惟二南之后次衞衞后王此有意若非以衞分之则王无异于正风也其他不必次一国之诗其首尾固有先后其中未必然当删定之时只取得者置于其间
程氏曰诗有四始而风居首风风也其风动于人犹风之吹物入物故曰风本乎一人而成乎国俗谓之风发于正理而形于天下谓之雅称美盛德与告其成功谓之颂先之家及于政以底成功其叙然也诸国之风先后各有义周南召南陈正家之道以风天下人伦之端王道之本风之正也故为首二南之风行则人伦正朝廷治二南之风变则礼义废风俗壊天下治乱在风而已及乎周道衰政义失风遂变矣于是诸侯擅相侵伐衞首并邶鄘之地故为变风之首推其本则王道失上下乱风遂变矣言其迹则相吞灭而后王道絶衞首恶也故一国之诗而三其名得于衞地者为衞得于邶鄘者为邶鄘所以见其首乱也【董氏曰商俗靡靡周虽化革其俗然其风不得尽变书之命戒告令毎惧其不得一日正也故其俗易感而风易变者亡国之余音也风首衞且先邶鄘以着灭也】刑政不能治天下诸侯放恣擅相并灭王迹熄矣故雅亡而为一国之风【董氏曰诸侯至于灭国王政不行矣谓天下无王可也故以王风叙衞下】先王之制苟能守之足以统临天下废法失道则王畿之内亦不能保郑本畿内之封因周之衰遂自为列国故次以郑君臣上下之分失则人伦乱人伦废则入于禽兽人君身为禽兽之行其风可知故次以齐天下之风至于如此则无不乱之国无不变之俗魏舜禹之都唐帝尧之国久被圣人之化渐成美厚之俗歴二叔之世而遗风尚存今亦变矣故因其旧名而谓之唐所以见意唐魏之风且变则先代之风化中国之礼义消亡极矣是以秦日强大天下亦相胥而秦矣故次以秦秦之始封秦谷西戎之地国乱乃东侵而始大其俗尚侈故美其始有车马礼乐而刺其未能用周礼也礼义之俗亡夸诈之风行先圣王之流风遗俗尽矣故次以陈陈舜之后也圣人之都风化所厚也圣人之国典法所存也王泽竭而风化熄矣夸诈行而典礼亡矣天下之所以安且治者圣人之道行也圣人之道絶则危亡至矣人情迫于危亡则思治安故思治者乱之极也桧曹惧于危亡而思周道故为乱之终【孔氏曰桧曹国小而君奢民劳而政僻季札之所不讥国风次之于末宜哉】乱既极必有治之之道危既甚必有安之之理自昔天下何尝不拯乱而兴治革危而为安周家之先由是道也其居豳也趋时务农以厚民生善政美化由兹而始王业之所以兴也故次以豳【孔氏曰豳者周公之事欲尊周公故次于众国之后小雅之前非诸国之例也】王业成而为政于天下故次以雅雅王者之政也小之先大固其叙也【孔氏曰雅见积渐之义故小雅先于大雅】政之衰则至于亡诗之亡王道之亡也天下之治始于以正风风天下其终也盛德之着而成功可以告于神明始终之义也故次以颂颂之有鲁盖生于不足王道之隆也所歌颂者如是及其衰也如鲁之事已足矣【孔氏曰鲁以其得用天子之礼故借天子美诗之名改称为颂非周颂之流也置之商颂前者以鲁是周同姓故先前代也】商则颂前代之美不可废也故附其后焉
大小序
程氏曰学诗而不求序犹欲入室而不由户也　或问诗如何学曰只于大序中求　又曰国史得诗必载其事然后其义可知今小序之首是也其下则说诗者之词也　又曰诗小序要之皆得大意只后之观诗者亦添入【张氏曰诗序亦有后人添入者则极浅近自可辨　苏氏曰诗序诚出于孔氏也则不若是详矣孔子删诗而取三百五篇今其亡者六焉亡诗之序未尝详也诗之亡者经师不得见之矣虽欲详之而无由其存者将以解之故从而附益之以自信其说是以其言时有反覆烦重类非一人之辞　释文旧说云关雎后妃之德也至用之邦国焉名关雎序谓之小序自风风也讫末各为大序又曰沈重云案郑诗谱意大序是子夏作小序是子夏毛公合作卜商意有未尽毛更足成之后汉书】
【卫宏从谢曼卿受学因作毛诗序善得风雅之防隋经籍志曰先儒相承谓毛诗序子夏所创毛公及卫敬仲更加润色　董氏曰古之为教者师授而传之训传不立而能自见于世况夫诗之存不独着之竹帛凡声于乐者工师亦得以传其言也汉史谓宏作诗序宏固不能及此或以师授之言论著于书耳】
王氏曰世传以为言其义者子夏也诗上及于文王高宗成汤如江有汜之为美媵那之为祀成汤殷武之为祀高宗方其作时无义以示后世则虽孔子亦不可得而知况子夏乎哉
欧阳氏曰孟子去诗世近而最善言诗推其所说诗义与今序意多同故后儒异说为诗害者当頼序文为证
六义
大序诗有六义焉一曰风二曰赋三曰比四曰兴五曰雅六曰颂
周礼大师教六诗曰风曰赋曰比曰兴曰雅曰颂　籥章掌土鼓豳籥中【音仲】春昼击土鼓龡豳诗以逆暑中秋夜迎寒亦如之凡国祈年于田祖龡豳雅击土鼓以乐田畯【音俊】国祭蜡【上嫁反】则龡豳颂击土鼓以息老物【孔氏曰郑氏笺七月二章云是谓豳风六章云是谓豳雅卒章云是谓豳颂自始至成别为三体】
程氏曰国风大小雅三颂诗之名也六义诗之义也一篇之中有备六义者有数义者　又曰学诗而不分六义岂能知诗之体也【张氏曰今一诗之中盖有兼见风雅颂之意赋比兴亦然吕氏曰诗举有此六义得风之体多者为国风得雅之体多者为大小雅得颂之体多者为颂风非无】
【雅雅非无颂也　董氏曰崧高既列于大雅矣然其诗曰其风肆好又言吉甫作颂　孔氏曰四始以风为首风之所用以赋比兴为辞故于风之下即次赋比兴然后次以雅颂雅颂亦以赋比兴为之既见赋比兴于风之下明雅颂亦同赋比兴如此次者言事之道直陈为正故赋居比兴之先比之与兴虽同是托物比显而兴隠当先显而后隠故比居兴先也】
风大序曰风风也教也风以动之教以化之　程氏曰风者风以动之上之化下下之风上凡所刺美皆是也【张氏曰风有风刺不直言之意】
赋郑氏周礼注曰赋之言铺直铺陈善恶　程氏曰赋者谓铺陈其事如齐侯之子衞侯之妻是也【又曰赋者咏述其事蔽芾甘棠勿翦勿伐召伯所茇是也吕氏曰赋者叙事之由以尽其情状】
比郑司农周礼注曰比者比方于物　程氏曰以物相比狼跋其胡载疐其尾公孙硕肤赤舄几几是也【又曰比者直比之蛾眉瓠犀温其如玉之类是也　朱氏曰比者以物为比而不正言其事甫田硕防衡门之类是也　又曰比方有两例有继所比而言某事者有不言其事者】
兴孔氏曰兴者起也　程氏曰因物而起兴关关雎鸠瞻彼淇奥之类是也【又曰兴者兴起其义采采卷耳不盈顷筐嗟我懐人寘彼周行是也　释文曰兴是譬喻之名意冇不尽故题曰兴孔氏曰取譬引类起发已心诸举草木鸟兽以见意者皆兴辞也　王氏曰以其所感发而况之之谓兴兴兼比与赋者也　朱氏曰因所见闻或托物起兴而以事继其声关雎樛木之类是也然有两例兴有取所兴为义者则以上句形容下句之情思下句指言上句之事实有全不取其义者则但取一二字而已要之上句常虚下句常实则同也】
雅大序曰雅者正也　程氏曰雅者正言其事　又曰雅者陈其正理天生烝民有物有则民之秉彝好是懿德是也【张氏曰雅之体直言之比兴差少无隠讽谲谏之巧故曰雅者正也　又曰雅者直言之虽是大恶亦直言此是雅之本体　吕氏曰雅者正言也无所抑扬】
颂大序曰颂者美盛德之形容以其成功告于神明者也　郑氏诗谱曰颂之言容【李氏曰颂之为字训容汉书志曰徐生善容容字作此颂字顔师古注云颂字与形容字古人通用】　程子曰颂者称美之言也如于嗟乎驺虞有匪君子终不可谖兮之类是也【又曰颂者称美其事假乐君子显显令德宜民宜人受禄于天是也　吕氏曰颂者称美之词也无所讽议】
风雅颂
大序上以风化下下以风刺上主文而谲谏言之者无罪闻之者足以戒故曰风至于王道衰礼义废政教失国异政家殊俗而变风变雅作矣国史明乎得失之迹伤人伦之废哀刑政之苛吟咏情性以风其上达于事变而懐其旧俗者也故变风发乎情止乎礼义发乎情民之性也止乎礼义先王之泽也是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉颂者美盛德之形容以其成功告于神明者也
郑氏诗谱序文武时诗有周南召南雅有鹿鸣文王之属及成王周公致太平制礼作乐而有颂声兴焉盛之至也本之由此风雅而来故皆录之谓之诗之正经孔子录懿王夷王时诗讫于陈灵公淫乱之事谓之变风变雅【孔氏曰变风之作齐卫为先陈最在后变雅则处其间齐哀公当懿王卫顷公当夷王陈灵公鲁宣公十年为其臣夏征舒所弑变雅始于厉王变雅亦称雅者王政仍被邦国所以亦名为雅及平王东迁其政才行境内是以变为风焉】
孔氏曰王道衰诸侯有变风王道成诸侯无正风王道明盛政出一人诸侯不得有风王道既衰政出诸侯故各从其国有美刺之别也正经述大政为大雅述小政为小雅有大雅小雅之声王政既衰变雅兼作取大雅之音歌其政事之变者谓之变大雅取小雅之音歌其政事之变者谓之变小雅故变雅之美刺皆由音体有小大不复由政事之小大也颂者美盛德之形容以其成功告于神明者也惟周颂尔商颂虽是祭祀之歌祭其先王之庙述其功德非以成功告神鲁颂颂僖公功德才如变风之美者尔又与商颂异也
王道之盛陈列国之诗以观民风其可采者大师播之音律以风天下如汝坟江有汜之在二南是也礼乐出于一故不得国别为风尔
苏氏曰卫武卫文郑武秦襄之风宣王之雅皆美之然犹不免为变诗何也曰昔周之兴也积仁行义凡数百年至于文武风俗纯备是以其诗发而为正诗自成康以来周室不竞至幽厉而大壊其败亦数百年其蓄之也亦厚矣是以其诗不复其旧而谓之变夫自其正而至乎变其败之也甚难其间必有幽厉大乱之君为之而后能自其变而复于正其反之也亦难必有后稷公刘文武积累之勤而后能今夫五人者其善之积未若其变之厚矣是以不免于变也
李氏曰小雅则主一事而言大雅则泛言天下之事如鹿鸣之燕嘉宾四牡之劳使臣皇皇者华之遣使臣是主一事而言之也至于大雅则泛言天下之事如文王之诗言文王受命作周大明之诗言文王有明德之类【朱氏曰正小雅二十二篇皆王政之一事正大雅十八篇言王政之大体以其防模气象考之意其音节亦有不同者及其变也则各以其声而系之欤】
章句音韵
国语闵马父曰昔正考父挍商之名颂十二篇于周大师以那为首其辑之乱曰自古在昔先民有作温恭朝夕执事有恪【韦昭注曰辑成也凡作篇章义既成撮其大要以为乱辞诗者歌也所以节舞者也如今三节舞矣曲终乃更变章乱节故谓之乱】
孔氏曰自古而有篇章之名故那序曰得商颂十二篇东山序曰一章言其完是也句则古者谓之为言论语云诗三百一言以蔽之曰思无邪则以思无邪一句为一言赵简子称子大叔遗我以九言皆以一句为一言也秦汉以来众儒各为训诂乃有句称风雅之篇无一章者颂者述成功以告神故一章而已【后汉祭祀志东平王苍议诗传曰颂者成也一章成篇宜列德故登歌清庙一章】鲁颂不一章者鲁颂美僖公之事非告神之歌也商颂长发殷武重章者或诗人之意所作不同诗之大体必须依韵其有乖者古人之韵不协尔之兮矣也之类本取以为辞虽在句不以为义故处末者皆字上为韵左右流之寤寐求之其实七兮迨其吉兮之类是也亦有即将助句之字以当声韵者是究是图亶其然乎其虚其邪既亟只且之类是也
卷帙
孔氏曰汉初为传训者皆与经别行三传之文不与经连故石经书公羊传皆无经文艺文志云毛诗经二十九卷毛诗诂训传三十卷是毛为诂训亦与经别也又马融为周礼之注乃云欲省学者两读故具载本文然则后汉以来始就经为注未审此诗引经附传是谁为之其毛诗二十九卷不知并何卷也训诂传授
前汉艺文志诗凡三百五篇遭秦而全者以其讽诵不独在竹帛也汉兴鲁申公【儒林传申公鲁人也少与楚元王交俱事齐人浮丘伯受诗】为诗训诂而齐辕固【儒林传辕固齐人也以治诗孝景时为博士】燕韩生【儒林传韩婴燕人也孝文时为博士景帝时至常山太傅推诗人之意而作内外传数万言其语颇与齐鲁间殊然归一也】皆为之传三家皆列于学官又有毛公之学自谓子夏所传而河间献王好之未得立【河间献王德修学好古实事求是时淮南王安亦好书所招致率多浮辨献王所得书皆古文先秦旧书其学举六艺立毛氏诗左氏春秋博士　释文曰平帝世毛诗始立】刘歆移太常博士书曰文帝时诗始萌芽至武帝然后邹鲁梁赵颇有诗礼春秋先师皆起于建元之间当此之时一人不能独尽其经或为雅或为颂相合而成
孔氏曰郑氏诗谱曰鲁人大毛公为诂训传于其家河间献王得而献之以小毛公为博士前汉儒林传毛公赵人为河间献王博士不言其名后汉儒林传赵人毛苌传诗然则小毛公名为苌也【呉陆玑草木疏云子夏传鲁人申公申公传魏人李尅李尅传鲁人孟仲子孟仲子传赵人孙卿孙卿传鲁人大毛公大毛公传小毛公释文曰呉太常卿徐整曰子夏授高行子高行子授薛仓子薛仓子授帛妙子帛妙子授河间人大毛】
【公大毛公为诗诂训传于家以授赵人小毛公】前汉儒林传毛公授同国贯长卿长卿授解延年延年为阿武令授徐敖敖授九江陈侠【陆玑草木疏云陈侠传谢曼卿】后汉儒林传衞宏字敬仲东海人初九江谢曼卿善毛诗宏从曼卿受学中兴后郑众贾逵传毛诗后马融作毛诗传郑作毛诗笺【释文曰郑作毛诗笺申明毛义难三家于是三家遂废矣魏太常王肃更述毛非郑荆州刺史王基駮王肃申郑义晋豫州刺史孙毓为诗评毛郑王肃三家同异朋于王徐州从事陈统难孙申郑】
隋书志齐诗魏代已亡鲁诗亡于西晋韩诗虽存无传之者惟毛诗郑笺至今独立
程氏曰西汉儒者有风度惟董仲舒大毛公解经虽未必皆当然味其言大槩然尔【又曰汉儒如大毛公董仲舒最得圣贤之意然见道不甚分明下此即至扬雄】
欧阳氏曰六经焚于秦自汉以来收拾亡逸正其譌谬得以粗备者岂止一人之力哉后之学者徒抱焚余残脱之经伥伥【丑良反】于去圣人千百年后不见先儒中间之说而欲特立一家之学者吾未之信也先儒之论苟非详其终始而抵牾质诸圣人而悖有不得已而后改易者何以徒为异论以相訾也
条例
诸家解定从一说辨析名物敷绎文义可以足成前说者注其下说虽不同当兼存者亦附注焉
诸家解文句小未安者用啖赵集传例颇为删削陆淳曰啖赵所取三传之文皆委曲翦裁去其妨碍故行有刋句句有刋字实惧曾学三传之人不达斯意以为文句脱漏随即注之此则集传之蠧也阅此记者亦然
诸家先后以经文为序或一章首用甲说次用乙说末复用甲说则再出甲姓氏
经子史传引诗文句与毛氏不同者各见章末
诸家或未备颇以已说足之录于每条之后比诸家解低一字冩
吕氏家塾读诗记卷一

[book_title]卷二
钦定四库全书
吕氏家塾读诗记卷二
宋　吕祖谦　撰
正风
释文曰从关雎至驺虞二十五篇谓之正风
周南【召南说附】
论语子谓伯鱼曰女为周南召南矣乎人而不为周南召南其犹正墙面而立也与　仪礼燕礼有房中之乐郑氏注歌周南召南之诗而不用钟磬之节也谓之房中者后夫人之所讽诵以事其君子　大序关雎麟趾之化王者之风故系之周公南言化自北而南也鹊巢驺虞之德诸侯之风也先王之所以教故系之召公周南召南正始之道王化之基【郑氏曰自从也从北而南谓其化从岐周被江汉之域也　张氏曰言南者以河东则时为纣所属自豳以北则皆为獯鬻所取所及者向南之国江汉汝坟是也　程氏曰召伯为诸侯长故诸侯之风主之于召南　苏氏曰文王之风谓之周南召南何也文王之治国也所以为其国昔属之周公所交于诸侯者属之召公诗曰昔先王受命有如召公日辟国百里言其治外也召南有召公之诗而周南无周公之诗周公在内近于文王虽有德而不见则其诗不作召公在外逺于文王功业明着则诗作于下此理之最明者也朱氏曰周公制礼作乐于是取文王时诗分为二篇其言文王之化者繋之周公以周公主内治故也其言诸侯之国被文王之化以成德者繋之召公以召公长诸侯故也】　郑氏诗谱曰周召者禹贡雍州岐山之阳地名今属右扶风美阳县【孔氏曰緜言太王迁于周原閟宫言太王居岐之阳是周地在岐山之阳召是周内之别名也汉书地里志云岐山在美阳县西北　释文曰召在岐山之阳扶风雍县南有召亭】周之先公曰大王者辟狄难自豳始迁焉【朱氏曰帝喾之子弃为唐虞后稷封于邰其后公刘迁于豳至古公亶父又迁于岐山之下】商王帝乙之初命其子王季为西伯至纣又命文王典治南国江汉汝旁之诸侯于时天下三分有其二以服事殷文王作邑于丰乃命岐邦周召之地为周公旦召公奭之采地二南之诗以后妃夫人之德为首终以麟趾驺虞所以风天下而正夫妇焉周公封鲁死諡曰文公召公封燕死諡曰康公元子世之其次子亦世守采地在王官春秋时周公召公是也【孔氏曰春秋时周公召公别于东都受采存本周召之名也】程氏曰天下之治正家为先天下之家正则天下治矣二南正家之道也陈后妃夫人大夫妻之德推之士庶人之家一也故使邦国至于乡党皆用之自朝廷至于委巷莫不讴吟讽诵所以风天下为此诗者其周公乎古之人由是道者文王也故以当时之诗系其后其化之行俗之成至如麟趾驺虞乃其应也明道程氏曰周南召南如乾坤
关雎【七胥反】后妃之德也【程氏曰诗言后妃之德非指人而言或谓太姒失之矣】风之始也所以风天下而正夫妇也故用之乡人焉用之邦国焉【孔氏曰乡饮酒礼云乃合乐周南关雎是用之乡人也燕礼云遂歌乡乐周南关雎是用之邦国也】风风也教也【朱氏曰风兼二义以象言则曰风以事言则曰教】风以动之教以化之诗者志之所之也在心为志发言为诗情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也情发于声声成文谓之音【孔氏曰郑氏乐记注云杂比曰音单出曰声　广汉张氏曰音起于声而声出于情知此则知先王作乐之本矣　朱氏曰声不止于言凡嗟叹永歌皆是声成文谓其清浊高下疾徐疏数之节相应而和也】治世之音安以乐其政和乱世之音怨以怒其政乖亡国之音哀以思【息吏反】其民困故正得失动天地感鬼神莫近于诗先王以是经夫妇成孝敬厚人伦美教化移风俗故诗有六义焉一曰风二曰赋三曰比四曰兴【虚应反】五曰雅六曰颂【说见六义条下】上以风化下下以风【福凤反】刺上【季氏曰盖言二南之诗所以风天下而正夫妇至于变风则人臣讽刺其上】主文而谲【古穴反】谏【郑氏曰谲諌咏歌依违不直谏也　朱氏曰主于文词而托之以諌虽优游不迫而感人实深】言之者无罪闻之者足以戒故曰风至于王道衰礼义废政教失国异政家殊俗而变风变雅作矣国史明乎得失之迹【孔氏曰国之史官　程氏曰国史得诗于采诗之官故知其得失之迹】伤人伦之废哀刑政之苛吟咏情性以风【福凤反】其上达于事变而懐其旧俗者也故变风发乎情止乎礼义发乎情民之性也止乎礼义先王之泽也是以一国之事系一人之本谓之风【王氏曰风之本出于人君一人之躬行而其末见于一国之事】言天下之事形四方之风谓之雅【孔氏曰言天下之政事发见四方之风俗谓之雅】雅者正也言王政之所由废兴也政有小大故有小雅焉有大雅焉颂者美盛德之形容以其成功告【古毒反】于神明者也【并见风雅颂条下】是谓四始诗之至也【史记孔子世家曰关雎之乱以为风始鹿鸣为小雅始文王为大雅始清庙为颂始　李氏曰自四始以下皆诗之至也】然则关雎麟趾之化王者之风故系之周公南言化自北而南也鹊巢驺虞之德诸侯之风也先王之所以教【孔氏曰诸侯之风先王大王王季之所以教化民也】故系之召公【说见周南条下　程氏曰系之周南系之召南今本皆误作公】周南召南正始之道【王氏曰王者正始于家终于天下】王化之基是以关雎乐得淑女以配君子忧在进贤不淫其色哀窈窕【吕氏曰哀至诚恻怛之意礼记所谓无服之丧内恕孔悲盖求贤之情其恻隠有如此者】思贤才而无伤善之心焉是关雎之义也【程氏曰关雎之义乐得淑女以为后妃配君子也其所忧思在于进贤淑非说于色也哀窈窕思之切也切于思贤才而不在于淫色无伤善之心也思之甚切以常人言之直入于邪始得然关雎却止乎礼义哀不至于伤则其思也亦异乎常人之思矣俊人以为后妃乐得淑女以配君子配惟后妃可称后妃自是配更何别求淑女以为配淫其色乃男子之事自是关雎之义如此非谓后妃也】
论语关雎乐而不淫哀而不伤　大戴礼保傅篇曰春秋之元诗之关雎礼之冠昏易之乾坤皆慎始敬终云尔　前汉书匡衡曰孔子论诗以关雎为始言太上者民之父母后夫人之行不侔乎天地则无以奉神灵之统而理万物之宜
鲁齐韩毛师读既异义亦不同以鲁齐韩之义尚可见者较之独毛诗率与经传合关雎正风之首三家者乃以为刺【欧阳氏曰关雎齐鲁韩三家皆以为康王政衰之诗前汉杜钦传曰佩玉晏鸣关雎叹之瓒曰此鲁诗也后汉明帝诏曰昔应门失守关雎刺世注薛君韩诗章句曰人君退朝后妃御见有度应门撃柝鼓人上堂今内倾于色故咏关雎说淑女以刺时】余可知矣是则毛诗之义最为得其真也间有反覆烦重时失经旨如葛覃卷耳之类苏氏以为非一人之辞盖近之至于止存其首一言而尽去其余则失之易矣
关关雎鸠在河之洲窈【乌了反】窕【徒了反】淑女君子好逑【音求】毛氏曰兴也关关和声也雎鸠王雎也鸟挚而有别【孔氏曰郭璞云雕类也今江东人呼之为鹗扬雄许慎皆曰白鷢似鹰尾上白　欧阳氏曰雎鸠不取其挚取其别也】水中可居曰洲后妃说乐君子之德无不和谐慎固幽深若雎鸠之有别焉然后可以风化天下夫妇有别则父子亲父子亲则君臣敬君臣敬则朝廷正朝廷正则王化成窈窕幽闲也淑善逑匹也言后妃有关雎之德是幽闲贞静之善女宜为君子之好匹　杨氏曰诗全要体防何谓体防且如关雎之诗诗人以兴后妃之德盖如此也须当想像雎鸠为何物知雎鸠为挚而有别之禽则又想像关关为何声知关关之声为和则又想像在河之洲是何所在知河之洲为幽闲逺人之地则知如是之禽其鸣声如是而又居幽闲逺人之地则后妃之德可以意晓矣是之谓体防　释文曰逑本亦作仇
关雎具风比兴三义一篇皆言后妃之德以风动天下首章以雎鸠发兴后二章皆以荇菜发兴至于雎鸠之和鸣荇菜之柔顺则又取以为比也风之义易见惟兴与比相近而难辨兴多兼比比不兼兴意有余者兴也直比之者比也兴之兼比者徒以为比则失其意味矣兴之不兼比者误以为比则失之穿凿矣【如殷其雷偶闻雷而有感行者之未归非可以此类求也】孔氏曰毛诗特言兴也为其理静故也今从毛氏例特书兴以别之余皆不书
参【初金反】差【初宜反】荇【衡猛反】菜左右流之窈窕淑女寤寐求之求之不得寤寐思服悠哉悠哉辗【哲善反】转反侧程氏曰荇菜以兴后妃之柔顺　孔氏曰参差然不齐　毛氏曰荇接余也以事宗庙【陆玑疏曰接余白茎叶紫赤色正圆径寸余浮在水上根在水底　孔氏曰案天官醢人陈四豆之实无荇菜或殷礼也】流求也程氏曰左右皆随水之貌【朱氏曰左右流之求之无方也】　毛氏曰寤觉寐寝也服思之也【朱氏曰服犹懐也】　王氏曰悠者思之长也　郑氏曰卧而不周曰辗【孔氏曰辗转身回动而不周】释文曰辗亦作展
参差荇菜左右采之窈窕淑女琴瑟友之参差荇菜左右芼【毛报反】之窈窕淑女钟鼓乐【音洛】之
毛氏曰芼择也【董氏曰芼则以熟而荐也传曰芼以姜桂】　苏氏曰求得而采采得而芼先后之叙也凡诗之叙类此　朱氏曰求而得之则当以琴瑟钟鼓乐之也
后妃之德坤德也关关雎鸠在河之洲拟诸形容者也窈窕淑女君子好逑咏叹其真王者之良匹也唯天下之至静为能配天下之至健也万化之原一本诸此未得之也如之何其勿忧既得之也如之何其勿乐也悠哉悠哉辗转反侧忧之不过其则也琴瑟友之钟鼓乐之乐之不过其则也所谓乐而不淫哀而不伤者也友亦乐也钟鼓有时而奏琴瑟无时而不在侧若朋友然故曰友关雎三章一章四句二章章八句【郑氏作五章章四句今从毛氏】
葛覃后妃之本也后妃在父母家则志在于女功之事躬俭节用服澣濯之衣尊敬师傅则可以归安父母化天下以妇道也
张氏诗曰葛蔓生春谷鸟迁女功兴念欲归安不将贵盛骄门族容使亲心得尽欢
关雎后妃之德也而所以成德者必有本也曷谓本葛覃所陈是也后之讲师徒见序称后妃之本而不知所谓乃为在父母家志在女功之说以附益之殊不知是诗皆述既为后妃之事贵而勤俭乃为可称若在室而服女功固其常耳不必咏歌也
葛之覃兮施【以豉反】于中谷维叶萋萋黄鸟于飞集于灌木其鸣喈喈
毛氏曰兴也葛所以为絺绤女功之事烦辱者覃延也施移也【孔氏曰施言引蔓移去其根也】中谷谷中也【孔氏曰中谷谷中倒其言者古之人语皆然诗文多此类】萋萋茂盛貌黄鸟抟黍也【陆玑疏曰黄鸟幽州人谓之黄莺一名仓庚齐今谓之抟黍】灌木丛木也【尔雅曰木簇生为灌】喈喈和声之逺闻也　欧阳氏曰后妃见葛生鸟鸣因时感事乐女功之将作故其次章遂言葛已成就刈濩而为絺绤也
葛之覃兮施于中谷维叶莫莫是刈【鱼废反】是濩【胡郭反】为絺【耻知反】为绤【去逆反】服之无斁【音亦】
毛氏曰莫莫成就之貌濩煑之也精曰絺麤曰绤斁厌也古者王后织紞【徒感反】公侯夫人纮綖卿之内子大带大夫命妇成祭服士妻朝服庶人以下各衣其夫　张氏曰秋时也　陈氏曰以为衣服而服之无厌斁之心女功之勤非苟知之身亲尝之所以能俭　释文刈作艾曰艾亦作刈韩诗云刈取也　孔氏曰尔雅斁作射音义同
言告师氏言告言归薄污我私薄澣【户管反】我衣害【户葛反】澣害否归宁父母
苏氏曰言辞也春秋传曰言归于好【张氏曰言告言归犹曰告曰归也　毛氏曰言我也】　毛氏曰师女师也古者女师教以妇德妇言妇容妇功【孔氏曰教女之师以妇人为之昏礼曰姆纚笄绡衣在其右注云姆妇人五十无子出而不复嫁能以妇道教人者姆亡侯反纚山买反笄音鸡绡音消】污烦也【郑氏曰烦烦撋之用功深撋而专反　释文曰犹挼莎也　王氏曰去污曰污】私燕服也妇人有副袆盛饰以朝事舅姑接见于宗庙进见于君子其余则私也　芣苢传曰薄辞也　郑氏曰澣谓濯之耳　毛氏曰害何也　朱氏曰何者当澣而何者可以未澣乎我将归宁于父母矣归宁者归而问安之义
葛覃三章章六句
卷【眷勉反】耳后妃之志也又当辅佐君子求贤审官知臣下之勤劳内有进贤之志而无险诐私谒之心朝夕思念至于忧勤也
欧阳氏曰妇人无外事求贤审官非后妃之职盖后妃讽其君子爱养臣下慰其劳苦而接以恩意其宫中相语者如是而已非私谒之言也【刘氏曰后妃本不与外事假令思念进贤为社稷计亦何至朝夕忧勤乎】　张氏诗曰闺阃诚难与国防黙嗟徒御困高冈觥罍欲解痡瘏恨采耳元因备酒浆
夫妇一体也位虽不同而志不可不同求师取友妇人固无与乎此而好善之志则不可不同也崇德报功后妃固无与乎此而体羣臣之志则不可不同也知子之来之杂佩以赠之知子之好之杂佩以报之妇人之志如是其夫斯能好善矣我姑酌彼金罍维以不永懐我姑酌彼兕觥维以不永伤后妃之志如是王者斯能体羣臣矣室有轑釜之声则门无嘉客况后妃心志之所形见者乎
采采卷耳不盈顷【音倾】筐嗟我懐人寘彼周行【户康反】毛氏曰忧者之兴也　朱氏曰采采非一采也　毛氏曰卷耳苓耳也【孔氏曰郭璞曰广雅云枲耳亦云胡枲或曰苓耳形似鼠耳丛生似盘陆玑曰叶青白色似胡荽白华细茎蔓生可煑为茹　张氏曰枲耳酿酒所须也　朱氏曰据本草即苍耳】顷筐畚属易盈之器也【释文韩诗曰欹筐也】　郑氏曰器之易盈而不盈者忧思深也　毛氏曰懐思寘置也吕氏曰酒醴妇人之职臣下之勤劳君必有以劳之因采卷耳而有所感念及酒醴之用以劳人贤者不当使之逺行从役此首章所以言嗟我懐人寘彼周行周行周道也大东诗曰佻佻公子行彼周行行亦道也【朱氏曰诗有三周行此及大东者皆道路之道鹿鸣乃道义之道】
毛氏以周行为周之列位自左氏以来其传旧矣然以经解经则不若吕氏之说也
陟彼崔【徂回反】嵬【五回反】我马虺【呼回反】隤【徒回反】我姑酌彼金罍维以不永懐
毛氏曰陟升也崖嵬土山之戴石也【尔雅石山戴土为之崔嵬】虺隤病也姑且也【释文云姑说文作夃音义同云秦以市买多得为夃】人君黄金罍【孔氏曰韩诗说罍天子以玉诸侯大夫皆以金士以梓毛说金罍酒器也诸臣之所酢人君以黄金饰尊大一石金饰龟目盖刻为云雷之象名罍取于云雷故也言刻画则用木矣则士以上同用梓而加饰耳韩诗天子以玉经无明文】永长也
行役之懐伤未易解也我姑且酌酒以劳之维以少寛其思使不永懐不永伤而已
陟彼高冈我马黄我姑酌彼兕【徐履反】觥【古横反】维以不永伤
毛氏曰山脊曰冈马病则黄兕觥角爵也【孔氏曰兕一角青色重千斤以兕角为觥韩诗说觥五升毛诗说觥大七升　朱氏曰周礼有觥罚之事又云觥其不敬者但谓以觥罚之耳非必觥専为罚爵也】　郑氏曰此章为意不尽申殷勤也　释文兕作□曰字又作兕觥作觵曰字又作觥
陟彼砠【七于反】矣我马瘏【音涂】矣我仆痡【音铺】矣云何吁矣毛氏曰石山戴土曰砠【尔雅曰土戴石曰砠】瘏病也痡亦病也郑氏曰仆马皆病而今云何乎其亦忧矣深闵之
辞　朱氏曰极道勤劳嗟叹之状讽其君子当厚其惠意无穷已之辞也　释文砠作□曰本亦作砠
卷耳四章章四句
樛木后妃逮下也言能逮下而无嫉妬之心焉【永嘉郑氏曰妇人之德莫大于不妬忌盖功容可勉而根于情者难自克也】
南有樛【居虬反】木葛藟【力轨反】累【力追反】之乐只【之氏反】君子福履绥之
毛氏曰兴也南南土也木下曲曰樛南土之葛藟茂盛　孔氏曰藟与葛异亦葛之类也陆玑云一名巨亦延蔓生叶艾白色其子赤酢而不美　毛氏曰履禄绥安也　郑氏曰木枝以下垂之故故葛藟得累而蔓之喻后妃能以惠下逮众妾则众妾上附事之　张氏曰室家既和故其君子无所忧患　荥阳公曰南有樛木葛藟累之但取其下曲则葛藟得累之而不取其木亦得以自蔽也呦呦鹿鸣食野之苹但取其食则相呼非取其羣居则环其角外向也【两说皆王氏义】
后妃如此乐哉君子可谓福履绥之矣汉之二赵隋之独孤唐之武后其祸至于亡国则樛木之后妃诗人安得不深嘉而屡叹之乎
南有樛木葛藟荒之乐只君子福履将之
毛氏曰荒奄也【吕氏曰荒庇覆也】　郑氏曰将犹扶助也
南有樛木葛藟萦【乌营反】之乐只君子福履成之
毛氏曰萦旋也成就也　释文萦作□曰本又作萦
樛木三章章四句
螽【音终】斯后妃子孙众多也言若螽斯不妬忌则子孙众多也【朱氏曰螽斯聚处和一而卵育蕃多故以为不妬忌而子孙众多之比非必知其不妬忌也或曰古人精察物理固有以知其不妬忌也】
螽斯羽诜【所中反】诜兮宜尔子孙振振【音真】兮
毛氏曰螽斯蚣蝑也【孔氏曰螽斯陆玑疏曰蝗类也七月云斯螽文虽颠倒其实一也　苏氏曰螽斯一生八十一子】　陈氏曰言羽者螽斯羽虫也无羊之诗羊言角牛言耳状物多如此　毛氏曰诜诜众多也　王氏曰诜诜言其生之众　陈氏曰宜尔者归其所自于后妃也　杜氏左传注曰振振盛也
螽斯羽薨薨兮宜尔子孙绳绳兮
毛氏曰薨薨众多也　王氏曰薨薨言其飞之众朱氏曰绳绳不絶貌
螽斯羽揖揖【侧立反】兮宜尔子孙蛰蛰【直立反】兮
毛氏曰揖揖防聚也蛰蛰和集也　王氏曰揖揖言其聚之众【吕氏曰螽斯始化其羽诜诜然比次而起已化则齐飞薨薨然有声既飞复敛则羽揖揖然而聚歴言众多之状其变如此也】
螽斯三章章四句
桃夭【于骄反】后妃之所致也不妬忌则男女以正昏姻以时国无鳏民也【王氏曰后妃处乎重闱深密之地而四方之广家人妇子服化者正其本而已故察于治乱之形而不见其本者未可与论圣人之道也　广汉张氏曰乖争之风始于闰门至于使万物不得其所而况昏姻之能以时乎此意盖深逺矣】
桃之夭夭灼灼其华之子于归宜其室家
毛氏曰兴也【广汉张氏曰此诗兴也然兴之中有比焉唯比义轻于兴则谓之兴而已诗中若此盖多也】桃有华之盛者夭夭其少壮也灼灼华之盛也【王氏曰桃华于仲春以记昏姻之时】之子嫁子也【尔雅曰之子者是子也　孔氏曰之为语助桃夭为嫁者之子汉广则贞洁者之子东山言其妻白华斥幽王各随事而名之】于往也李氏曰妇人谓嫁曰归宜其室家则室家皆得其
宜也【孔氏曰左传曰女有家男有室室家谓夫妇也】
桃之夭夭灼灼其华因时物以发兴且以比其华色也既咏其华又咏其实又咏其叶非有他意盖余兴未巳而反覆歌咏之尔
桃之夭夭有蕡【扶云反】其实之子于归宜其家室
毛氏曰蕡实貌家室犹室家也
桃之夭夭其叶蓁蓁【侧巾反】之子于归宜其家人
毛氏曰蓁蓁至盛貌宜其家人一家之人尽以为宜
桃夭三章章四句
兔罝【子斜反】后妃之化也关雎之化行则莫不好【呼报反】德贤人众多也【广汉张氏曰桃夭言后妃之所致而已至于兔罝则曰后妃之化盖和平之风至于使罝之人亦兴其好德之彞性则固有不言而信不疾而速者其要特在于修身以齐家而已　李氏曰欧阳氏谓如序文则周南之人举国皆贤无复君子小人之别此以辞害意也】
肃肃罝椓之丁丁【陟耕反】赴赴武夫公侯干城
欧阳氏曰肃肃严整貌　毛氏曰罝罟也【孔氏曰兔自作径路张罝捕之也】丁丁椓杙声也【孔氏曰杙谓橜也此丁丁连椓之故知椓杙声】赴赴武貌干扞也　孔氏曰公侯以武夫自固为扞蔽如盾为防守如城然　朱氏曰言闻此椓杙之声而视其人则甚武而可以为国扞城者也田野之人皆有可用之才足以见贤人之众多矣此文王时周人之诗极其尊称不过曰公侯而已亦文王未尝称王之一验也凡雅颂称王者皆追王后所作尔　释文作菟曰菟又作兔
肃肃罝施于中逵赳赳武夫公侯好仇
毛氏曰逵九达之道　朱氏曰好仇善匹也非特扞城而已
肃肃罝施于中林赳赳武夫公侯腹心
毛氏曰中林林中　朱氏曰腹心同心同德之谓也非特好仇而乙
曰干城曰好仇曰腹心其辞浸重亦叹美无已之意尔
罝三章章四句
芣【音浮】苢【音以】后妃之美也和平则妇人乐有子矣【释氏曰螽斯唯言不妬忌若芣苢则更和平妇人乐有子谓妾御皆无所恐惧而乐有子矣】
采采芣苢薄言采之采采芣苢薄言有之
毛氏曰采采非一辞也芣苢马舄马舄车前也宜懐任焉【孔氏曰今车前草大叶长穂好生道傍江东人呼为虾蟆衣　陆玑云其子治妇人难产】薄辞也采取也有藏之也　杨氏曰后妃无嫉妬之心则和平矣惟其和平故天下化而和平则妇人以有子为乐矣芣苢和平之诗也天下和平非文辞形容所能及故每章言采采而已无他辞也
采采芣苢薄言掇【都夺反】之采采芣苢薄言捋【力活反】之毛氏曰掇拾也捋取也【朱氏曰捋取其子也】
采采芣苢薄言袺之【音结】采采芣苢薄言襭【户结反】之毛氏曰袺执衽也扱衽曰襭【说文曰襭以衣衽扱物谓之襭扱初洽反　朱氏曰袺以衣贮之而执其衽也襭以衣贮之而扱其衽于带间也】
芣苢三章章四句
汉广德广所及也文王之道被于南国美化行乎江汉之域无思犯礼求而不可得也
南有乔木不可休息汉有游女不可求思汉之广矣不可泳思江之永矣不可方思
毛氏曰兴也南方之木美乔上竦也思辞也【孔氏曰传先言思辞然后始言汉上游女疑经休息之字作休思也诗之大体韵在辞上疑休求为韵二字但作思但未见如此之本不敢轻改尔】潜行为泳永长方泭也【郭璞曰小筏曰泭筏音伐】杜氏释例汉出武都沮县经襄阳至江夏阳安县入江江水出汶山升迁县岷山经南郡江夏至广陵入海　程氏曰人之休于木下必攀枝跛【波我反】倚乔木不可攀也兴女有高洁之行女之游者谓旷僻独行可动之地异乎闺门之内姆傅之侧也　朱氏曰其幽闲贞静之女见者自无狎昵之心决知其不可求也　欧阳氏曰末乃陈其不可得之辞如汉广而不可泳江永而不可方尔
翘翘错薪言刈其楚之子于归言秣其马汉之广矣不可泳思江之永矣不可方思
毛氏曰翘翘薪貌错杂也秣养也六尺以上曰马孔氏曰学记注以楚为荆　张氏曰刈楚刈蒌刈之以秣之子之马也　欧阳氏曰既知不可得乃云之子既出游而归我则愿秣其马此恱慕之辞犹古人言虽为执鞭犹忻慕焉者是也
翘翘错薪言刈其蒌【力俱反】之子于归言秣其驹汉之广矣不可泳思江之永矣不可方思
毛氏曰蒌草中之翘翘然五尺以上曰驹　孔氏曰蒌蒌蒿也江东用羮鱼也其叶似艾白色长数寸
汉广三章章八句
汝坟道化行也文王之化行乎汝坟之国妇人能闵其君子犹勉之以正也【范氏曰汝坟之国妇人闵其君子勉之以正此岂家至日见而能使之然哉民日迁善而不知为之者故曰道化行也】
遵彼汝坟伐其条枚未见君子惄【乃歴反】如调【张留反】饥毛氏曰遵循也汝水名也【杜氏释例汝出汝阳县大孟山至汝阴褒信县入睢】坟大防也【孔氏曰坟谓崖岸状如坟墓名大防也】枝曰条榦曰枚惄饥意也调朝也　程氏曰君子从役于外妇人为樵薪之事　尔雅曰汝为濆又曰汝有濆【董氏曰谓大水溢出别为小水故知坟当作濆郭璞引遵彼汝濆以证尔雅晋世诗本犹为濆也】　释文惄作惄曰本又作惄
遵彼汝坟伐其条肄【以自反】既见君子不我遐弃
毛氏曰肄余也斩而复生曰肄既已也遐逺也　程氏曰自勉之意伐肄见逾年矣言将见君子不逺弃我也
鲂【符方反】鱼赪【勅贞反】尾王室如燬【音毁】虽则如燬父母孔迩鲂解见敝笱　毛氏曰赪赤也鱼劳则尾赤【吕氏曰鲤尾赤鲂尾白今亦赤则劳甚矣】燬火也　长乐王氏曰父母指文王也毛氏曰孔甚迩近也　郑氏曰王室如燬畏王室
之酷烈是时纣存　汉广张氏曰劳苦之极从而寛之曰王室虽如燬而文王在迩有以恤我也玩此诗则民心虽怨乎纣而尚以周之故未至于泮散也是文王以盛德为商之方伯与商室系民心而维宗社者也其德可不谓至乎
汝坟三章章四句
麟之趾关雎之应【应对之应】也关雎之化行则天下无犯非礼虽衰世之公子皆信厚如麟趾之时也
程氏曰自衰世公子以下叙之误也麟趾之时麟趾不成辞言之时谬矣【郑氏曰衰世谓当文王与纣之时公子皆信厚古太平致麟之时不能过也郑志郑门人所集】
麟之趾振振【音真】公子于嗟麟兮
孔氏曰麟麕身牛尾一角不践生草　毛氏曰趾足也振振信厚也于嗟叹辞　程氏曰关雎始于衽席及于子孙至于宗族以被天下故自近而言之麟取其厚趾定角皆于麟取之有仁厚之象也既言之又叹美之曰于嗟麟兮【朱氏曰麟之趾仁厚公子亦仁厚】　释文趾作止本亦作趾
麟之定【都佞反】振振公姓于嗟麟兮
毛氏曰定题也【说文曰题额也】公姓公同姓【王氏曰公姓公孙也孙传姓者也】
麟之角振振公族于嗟麟兮
郑氏曰麟角之末有肉　毛氏曰公族公同祖也【朱氏曰公族公同高祖祖庙未毁有服之亲】
麟之趾三章章三句
吕氏家塾读诗记卷二

[book_title]卷三
钦定四库全书
吕氏家塾读诗记卷三
宋　吕祖谦　撰
召南
说已见周南
鹊巢夫人之德也国君积行【下孟反】累功以致爵位夫人起家而居有之德如鸤鸠乃可以配焉【郑氏曰夫人有均一之德如鸤鸠然而后可配国君焉】
杨氏曰鹊巢言夫人之德犹关雎之言后妃也盖自天子至于诸侯大夫刑于家邦无二道也以关雎为文王之妃则鹊巢夫人亦必有主名者若谓皆文王之诗则文王继世之君非积行累功以致爵位者文王一人之身而有圣贤之异无是道也然则二南之诗周公之以风天下无可疑者
三百篇之义首句当时所作或国史得诗之时载其事以示后人其下则说诗者之辞也说诗者非一人其时先后亦不同以毛传攷之有毛氏已见其说者时在先也有毛氏不见其说者时在后也关雎之义其末曰不淫其色毛传亦曰后妃说乐君子之德无不和谐又不淫其色然则关雎之义皆毛公所已见也鹊巢之义其末曰德如鸤鸠乃可以配焉毛传止曰鸤鸠不自为巢居鹊之成巢未尝言鸤鸠之德然则鹊巢之义有毛公所不见者也意者后之为毛学者如卫宋之徒附益之耳毛传尚简义之已明者固不重出义之未明者亦必申言如鸤鸠之义虽刺不一而其旨未明故传必言鸤鸠之养其子平均如一以训释之今鹊巢之义止云德如鸤鸠而未知鸠之德若何使毛公果见此语传岂应略不及之乎诗人本取鸠居鹊巢以比夫人坐享成业盖非有妇德者殆无以堪之也若又攷鸤鸠之情性以比其德诗中固亦包此意但是说出于毛公之后决无可疑也
维鹊有巢维鸠居之之子于归百两御【五嫁反】之
毛氏曰鸠鸤鸠秸□也鸤鸠不自为巢居鹊之成巢【孔氏曰鸤鸠秸□郭璞曰今布谷也　欧阳氏曰今所谓布谷戴胜者与鸠絶异惟今人直谓之鸠者拙鸟也不能作巢多在屋瓦间或于树上架构树枝初不成窠便以生子往往坠雏今鹊作巢甚坚既生雏散飞则弃而去容有鸠来处彼空巢　张氏曰鹊巢鸠居不必有此理止取二物为喻犹桃虫及鸟亦二物】百两百乘也【孔氏曰车有两轮故称两】诸侯之子嫁于诸侯送御皆百乘　郑氏曰御迎也　荥阳公曰维鹊有巢维鸠居之但取鸠之不自为巢而居鹊之成巢非取鹊之强而不淫知歳之所在亦非取鸠有均养之德也【广汉张氏曰唯其专静均一能端然享之是乃夫人之德也有所作为则非妇道矣】
维鹊有巢维鸠方之之子于归百两将之
毛氏曰方有之也将送也【郑氏曰家人送之良人迎之】
维鹊有巢维鸠盈之之子于归百两成之
毛氏曰盈满也【郑氏曰满者言众媵侄娣之多】
郑氏曰成成其礼也
鹊巢三章章四句
采蘩夫人不失职也夫人可以奉祭祀则不失职矣【杨氏曰夫人为宗庙社稷主以供祭祀为职】
于以采蘩于沼于沚于以用之公侯之事
毛氏曰于于也蘩皤蒿也【孔氏曰白蒿也然则非水菜谓于其傍采之也】沼池沚渚也【说文曰小渚曰沚小洲曰渚】公侯夫人执蘩菜以助祭长乐刘氏曰尊祭祀故直谓之事春秋有事于太
庙大事于太庙是也
于以采蘩于涧之中于以用之公侯之宫
毛氏曰山夹水曰涧宫庙也
被【皮寄反】之僮僮【音同】夙夜在公被之祁祁薄言还归毛氏曰被首饰也【孔氏曰被者少牢云主妇被裼此周礼所谓次也次第发长短为之所谓发髢也】僮僮竦敬也【长乐刘氏曰僮僮步虽移而被不动之貌】夙早也朱氏曰公公所也谓宗庙之中非私室也　毛氏曰祁祁舒迟也去事有仪也　朱氏曰祭义曰及祭之后陶陶遂遂如将复入然不欲遽去爱敬之无已也
采蘩三章章四句
草虫大夫妻能以礼自防也【王氏曰夫妇之际或至于敝而不终者无礼以自防故也】
喓喓【于遥反】草虫趯趯【托歴反】阜螽未见君子忧心忡忡【敕中反】亦既见止亦既觏止我心则降【户江反】
毛氏曰兴也喓喓声也草虫常羊也【孔氏曰释虫云草虫负蠜郭璞曰常羊也陆玑云小大长短如蝗也青色】趯趯跃也阜螽蠜也【孔氏曰释虫云阜螽蠜李巡曰蝗子也】忡忡犹冲冲也止辞也觏遇也降下也郑氏曰草虫鸣阜螽跃而从之　朱氏曰召南之大夫行役在外其妻独居见此二物以类相从似有阴阳之性因感时物之变而思其君子恐不得保其全而见之也【毛氏曰妇人虽适人有归宗之义　范氏曰未见君子忧心忡忡者忧心不当夫也妇人之从君子岂以为必得当之哉见礼则进不见礼则退故古之嫁者三月而后反焉所以养廉耻也】释文曰虫本或作虫非也【虫音许鬼反】
陟彼南山言采其蕨未见君子忧心惙惙【张劣反】亦既见止亦既觏止我心则说
毛氏曰蕨鼈也【孔氏曰蕨鼈释草云舎人曰蕨一名　郭璞曰初生无叶可食】惙惙忧也　朱氏曰非必大夫妻亲出采蕨盖言今其时矣　欧阳氏曰妇人见时物之变新感其君子
陟彼南山言采其薇未见君子我心伤悲亦既见止亦既觏止我心则夷
毛氏曰薇菜也【孔氏曰薇山菜也茎叶似小豆蔓生可作羮亦可生食】夷平也
草虫三章章七句
采苹大夫妻能循法度也能循法度则可以承先祖共【音恭】祭祀矣
自天子之后妃至于大夫之妻共由一道因其所处之广狭而有敛舒焉
于以采苹南涧之滨于以采藻于彼行潦【音老】
毛氏曰苹大萍也滨厓也藻聚藻也行潦流潦也【孔氏曰苹郭璞曰今水上浮萍也陆玑曰藻水草也生水底其一种叶如鸡苏其一种茎大如钗股叶如蓬蒿行潦道路之上流行之水　释文曰韩诗云沈者曰苹浮者曰藻】　王氏曰采苹必于南涧之滨采藻必于行潦言其所荐有常物所采有常处也　董氏曰滨当作濒袁淑书曰宅在南濒毛诗所谓于以采苹南涧之濒者也
于以盛【音成】之维筐及筥【居吕反】于以湘之维锜【宜绮反】及釡【符甫反】
毛氏曰方曰筐圆曰筥湘烹也锜釡属有足曰锜无足曰釡　王氏曰言其所用有常器也　长乐刘氏曰言其诚信之至事事必躬也
于以奠之宗室牖下谁其尸之有齐【侧皆反】季女
毛氏曰奠置也宗室大宗之庙也大夫士祭于宗庙奠于牖下【孔氏曰祭在奥西南隅　朱氏曰室前东户西牖牖下则室中西南隅所谓奥也】尸主齐敬季少也苹藻薄物也涧潦至质也筐筥锜釡陋器也少女微主也　王氏曰宗室牖下言其所奠有常地也自所荐之物所采之处所用之器所奠之地皆有常而不敢变此所谓能循法度　长乐刘氏曰季女者大夫之妻也　董氏曰韩诗作于以鬺之【顔师古曰鬺烹也】
采之盛之湘之奠之所为者非一端所歴者非一所矣烦而不厌久而不懈循其序而有常积其诚而益厚然后祭祀成焉季女之少若未足以胜此而实尸此者以其有齐敬之心也大夫之妻未必果少特言苟持敬则虽少女犹足以当大事云尔采蘩以职言举其纲也采苹以法度言详其目也尊卑之辨也
采苹三章章四句
甘棠美召【时照反】伯也召伯之教明于南国【郑氏曰召伯为二伯后美其为伯之功故言伯云　释文曰召康公也燕世家云与周同姓孔安国及郑皆云尔皇甫谧云文王之庶子按左传富辰言文之昭十六国无燕也】
蔽芾【非贵反】甘棠勿翦勿伐召伯所茇【蒲曷反】
范氏曰蔽芾盛也【曾氏曰蔽芾盖世所谓连緜字】　毛氏曰甘棠杜也【孔氏曰棠今之杜梨其白者为棠其赤者为杜　陆玑草木疏曰棠今棠梨也】翦去伐击也　郑氏曰茇草舎也【朱氏曰止于其下以自蔽犹草舎耳非真作舎也】长乐王氏曰召伯观省风俗或茇甘棠之下以受民讼　左氏传曰蔽芾甘棠勿翦勿伐召伯所茇思其人犹爱其树【刘氏曰召伯在之时尝憩息此棠树之下今其人虽不在犹当勿伐此棠盖覩其物思其人则爱其树得人心之至也说者谓召公不重烦劳百姓止舎棠下是为墨子之道也】
蔽芾甘棠勿翦勿败召伯所憩【起利反】
毛氏曰憩息也
蔽芾甘棠勿翦勿拜召伯所说【始锐反】
王氏曰拜谓屈之而已【董氏曰施士丏曰拜如人之拜小低屈也】　毛氏曰说舎也　释文曰说本作税
甘棠三章章三句
行露召伯听讼也衰乱之俗微贞信之教兴彊暴之男不能侵陵贞女也
郑氏曰此殷之末世周之盛德当文王与纣之事
厌【于叶反】浥【于及反】行露岂不夙夜谓行多露
毛氏曰厌浥湿意也行道也　郑氏曰夙早也　杜氏左传注曰岂不欲早暮而行惧多露之濡已以喻违礼而行必有污辱
谁谓雀无角何以穿我屋谁谓女【音汝】无家何以速我狱虽速我狱室家不足
毛氏曰雀之穿屋似有角者速召狱确也【孔氏曰郑异义駮云埆者囚证于埆核之处确音角】郑氏曰人皆谓雀之穿屋似有角强暴之男召我而狱似有室家之道于我也物有似而不同雀之穿屋不以角乃以咮今强暴之男召我而狱不以室家之道于我乃以侵陵物与事有似而非者室家不足谓媒妁之言不和六礼之来强委之
谁谓防无牙何以穿我墉谁谓女无家何以速我讼虽速我讼亦不女从
杨氏曰牙牡齿也防无牡齿【说文曰牙牡齿也　山阴陆氏曰雀有咮而无角防有齿而无牙】　毛氏曰墉墙也　朱氏曰使贞女之志得以自伸者召伯听讼之明也
行露三章一章三句二章章六句
羔羊鹊巢之功致也召南之国化文王之政在位皆节俭正直德如羔羊也【朱氏曰衣裳有常制进退有常所其节俭正直亦可见矣　吕氏曰德如羔羊如羔羊之诗也】
羔羊之皮素丝五紽【徒何反】退食自公委【于危反】蛇【音移】委蛇毛氏曰小曰羔大曰羊素白也紽数也【孔氏曰此言紽数下言总数谓紽总之数有五非训紽总为数也】古者素丝以英裘不失其制大夫羔裘以居　范氏曰退食者退而食于私家也朱氏曰自从也公朝也　毛氏曰委蛇行可从迹也【郑氏曰委蛇委曲自得之貌】　广汉张氏曰重言委蛇舒泰而有余裕也此独赋其退食之际盖于此时而然则其在公之正直可知矣不然有所愧于中则其退也亦且促迫悤遽之不暇宁有委蛇之气象哉　释文紽作它曰本或作紽蛇作虵曰本又作蛇
推其出入皆可从迹则仰不愧俯不怍而从容自得毛郑盖一说也
羔羊之革素丝五緎【音域】委蛇委蛇自公退食
毛氏曰革犹皮也【孔氏曰说文谓兽皮治去其毛曰革对文则皮革异散文则皮革通司裘曰大丧饰皮车谓革辂也去毛得称皮是有毛得称革】緎缝也【孔氏曰缝合羔羊皮为裘缝即皮之界緎因名裘缝云緎五緎既为缝则五紽五总亦为缝也】　郑氏曰自公退食犹退食自公
羔羊之缝【符龙反】素丝五总【子公反】委蛇委蛇退食自公毛氏曰缝言缝杀之大小得其制总数也　王氏曰朝夕往来出公门入私门出私门入公门而已终无私交之行也
羔羊三章章四句
殷【音隠】其靁劝以义也召南之大夫逺行从政不遑宁处其室家能闵其勤劳劝以义也【郑氏曰召南大夫召伯之属　孔氏曰左传曰伯舆之大夫瑕禽亦此之类也】
殷其靁在南山之阳何斯违斯莫敢或遑振振【音真】君子归哉归哉
朱氏曰兴也　毛氏曰殷靁声也山南曰阳何此君子也违去遑暇振振信厚也　张氏曰如鹳鸣妇叹之义将风雨则思念行者也　朱氏曰何斯斯此人也违斯斯此所也归哉归哉冀其事毕而还归也闵之深而无怨辞所谓劝以义也【吕氏曰振振君子归哉归哉劝以义也再言归哉者欲慎其归以复命也逺行从役不辱君命然后可以言归】
殷其靁在南山之侧何斯违斯莫敢遑息振振君子归哉归哉
毛氏曰息止也
殷其靁在南山之下何斯违斯莫或遑处【尺主反】振振君子归哉归哉
毛氏曰处居也
殷其靁三章章六句
摽【婢小反】有梅男女及时也召南之国被文王之化男女得以及时也【朱氏曰述女子之情欲昏姻之及时也视桃夭则少贬矣行露死麕于汉广亦然】范氏曰昔者圣人观天地万物之情因民之有男女而制为昏礼使之夫妇有别以相生养以相代续是以关雎言后妃之德而至于男女以正昏姻以时鹊巢言夫人之德而至于男女得以及时桃夭美其盛也故以桃喻摽有梅欲其早也故以梅喻东山言嫁娶之候亦曰仓庚于飞熠燿其羽圣人覩草木虫鸟之变意未尝不在民也
摽有梅其实七兮求我庶士迨其吉兮
毛氏曰兴也摽落也梅尚在树者七　郑氏曰庶众迨及也　朱氏曰吉卜而得吉也　欧阳曰兴物之盛时不可久惜其盛年难久而惧过时也　释文曰梅韩诗作楳
摽有梅其实三兮求我庶士迨其今兮
毛氏曰在者三也今急辞也　王氏曰不暇吉日之择也迨今可以成昏矣
摽有梅顷【音倾】筐暨【许器反】之求我庶士迨其谓之
毛氏曰暨取也不待备礼也　欧阳氏曰谓者相语也遣媒妁相语以求之也【王氏曰谓者以言趣之也】　苏氏曰凡诗每章有先后浅深之异如此诗之类固自有说若樛木螽斯之类皆意不尽申殷勤而已欲强求而说则迂杂而不当矣
是诗也其辞汲汲如将失之岂习乱而喜始治者耶
摽有梅三章章四句
小星惠及下也夫人无妬忌之行惠及贱妾进御于君知其命有贵贱能尽其心矣【吕氏曰夫人无妬忌之行而贱妾安于其命所谓上好仁而下必好义者也】
嘒【呼惠反】彼小星三五在东肃肃宵征夙夜在公寔命不同
朱氏曰兴也　毛氏曰嘒微貌小星众无名者三心五噣四时更见【郑氏曰心在东方三月时也噣在东方正月时也　孔氏曰心实三星五是噣释文云咮谓之柳则喙者柳星也以其为鸟星之口故谓之喙】肃肃疾貌宵征夜行　郑氏曰夙早也凡妾御于君不敢当夕　毛氏曰寔是也　朱氏曰命所赋之分也众妾进御于君不敢当夕见星而往见星而还故因其所见以起兴孔氏曰众妾自知己贱不敢同于夫人
嘒彼小星维参【所林反】与昴肃肃宵征抱衾与裯【直留反】寔命不犹
毛氏曰参伐也【孔氏曰天文志云参白虎宿三星直下有三星锐曰伐】昴留也【孔氏曰言物成就系留也释文曰二星皆西方宿】衾被也裯襌被也【礼记玉藻注襌无里音单】犹若也　程氏曰贱妾得进御于君是其僭恣可行而分限得逾之时也乃能谨于抱衾与裯而知命之不犹则教化至矣
小星二章章五句
江有汜【音祀】美媵也勤而无怨嫡能悔过也文王之时江沱之间有嫡不以其媵备数媵遇劳而无怨嫡亦自悔也【孔氏曰嫡谓妻也媵谓妾也古者女嫁必侄娣从谓之媵士昏礼云虽无娣媵先是士有侄娣但不必备耳丧大记大夫抚侄娣是大夫有侄娣矣公羊传曰诸侯一娶九女二国媵之所从皆名媵独言二国者异国主为媵故特名之其实虽夫人娣侄亦为媵也郑氏士昏礼注云侄兄之子娣女弟也娣尊侄卑】董氏曰江况嫡沱况媵今诗序乃言江沱之间是失诗人之旨也
江有汜之子归不我以不我以其后也悔
毛氏曰兴也决复入为汜【尔雅疏曰凡水决之岐流复还本水者曰汜】程氏曰其嫡不使备嫔妾之数以侍君也汜水之分渚水之歧沱水之别当使媵妾均承其泽　郑氏曰之子谓嫡也妇人谓嫁曰归　范氏曰以之为言用也　董氏曰汜石经作洍说文引诗作洍盖古为洍后世譌也
江有渚之子归不我与不我与其后也处
毛氏曰渚小洲也水歧成渚　程氏曰处得其所处也【范氏曰处媵得其所】
江有沱【徒何反】之子归不我过【音戈】不我过其啸也歌毛氏曰沱江之别者【尔雅曰水自河出为灉汉为潜江为沱　孔氏曰皆大水分出别为小水之名也禹贡梁州云沱潜既道荆州亦有沱潜者盖以水从江汉出者皆曰沱潜所以荆梁二州皆有也】　郑氏曰啸蹙口而出声嫡既觉自悔而歌【朱氏曰啸以舒愤懑之气言其悔时也歌则得其所处而乐矣此兼上两章之意而言易曰震无咎者存乎悔于此见之王风云条其歗矣列女传云倚柱而歗皆悲叹之声也　范氏曰嫡忘其心而和乐也】以如不使大臣怨乎不以之以与如暴虎冯河吾不与也之与过如过从之过不我过言不我顾也一章曰其后也悔二章曰其后也处三章曰其啸也歌始则悔寤中则相安终则相欢言之叙也江有汜三章章五句
野有死麕【俱伦反】恶【乌路反】无礼也天下大乱强暴相陵遂成淫风被文王之化虽当乱世犹恶无礼也
野有死麕白茅包之有女懐春吉士诱之
毛氏曰郊外曰野　说文曰麕麞也【孔氏曰缋人注云齐人谓麕为麞】　毛氏曰白茅取洁清也包裹也懐思也诱道也【郑氏曰吉士使媒人道成之】　王氏曰野有死麕白茅包之言礼之薄也而犹愈于无礼　释文麕作麏曰本亦作麕
林有朴【蒲木反】【音速】野有死鹿白茅纯【徒尊反】束有女如玉毛氏曰朴小木也【孔氏曰释木云朴樕心孙炎曰朴樕一名心某氏曰朴樕斛樕也有心能湿江河间以为柱能音耐】野有死鹿广物也束犹包之也以朴樕为礼意其若致薪刍之馈之类
舒而脱脱【勅外反】兮无感我帨【始锐反】兮无使厖【美邦反】也吠【符废反】
毛氏曰舒徐也脱脱舒迟也感动也帨佩巾也【孔氏内则妇事舅姑佩纷帨注云帨拭物之巾】厖狗也【说文曰厖犬之多毛者】非礼相陵则狗吠　郑氏曰奔走失节动其佩饰　广汉张氏曰恶无礼之辞也但言无动我之帨无惊我之厖则其凛然不可犯之意盖可见矣
此诗三章皆言贞女恶无礼而拒之其辞初犹缓而后益切曰有女懐春吉士诱之言非不懐昏姻必待吉士以礼道之虽拒无礼其辞犹巽也曰有女如玉则正言其贞洁不可犯矣其辞渐切也至于其末见侵益迫拒之益切矣毛郑以诱为道仪礼射礼亦先有诱射皆谓以礼道之古人固有此训诂也欧阳氏误以诱为挑诱之诱遂谓彼女懐春吉士遂诱而污以非礼殊不知是诗方恶无礼岂有为挑诱之污行而尚名之吉士者乎
野有死麕三章二章章四句一章三句
何彼襛【如容反】矣美王姬也【说文曰姬周姓也】虽则王姬亦下嫁于诸侯车服不系其夫下王后一等犹执妇道以成肃雝之德也【郑氏曰下王后一等谓车乗厌翟服则褕翟孔氏曰王后五路重翟为上厌翟次之六服袆衣为上褕翟次之】
何彼襛矣唐棣【徒帝反】之华曷不肃雝王姬之车【尺奢反】毛氏曰兴也襛犹戎戎也唐棣栘【音移】也【孔氏曰郭璞曰栘似白杨】肃敬雝和也　朱氏曰何彼曷不皆设问之辞也襛盛也言何彼戎戎而盛乎唐棣之华也岂不肃雝乎王姬之车也　张氏曰唐棣之华华如桃李皆言王姬之盛美【郑氏曰喻王姬顔色之盛美】　释文曰释名云车声如居今尺奢反韦昭曰古皆音尺奢反从汉以来始有居音
何彼襛矣华如桃李平王之孙齐侯之子
毛氏曰平正也武王女文王孙适齐侯之子【孔氏曰文者諡之正名也称之则随德不一以德能平正天下故称平王如称宁王也　李氏曰本朝太宗称神宗及神宗称神宗则太宗不复称神宗矣】
其钓维何维丝伊缗齐侯之子平王之孙
毛氏曰伊维缗纶也　张氏曰言钓如何必以丝缗夫妇相接如何必以礼也
肃雝者王姬而曰王姬之车不敢指切之也平王之孙齐侯之子其辞匹敌则不骄亢可知也此诗为美王姬而作自应先称王姬至末章则反覆歌咏之非有他义也
何彼襛矣三章章四句
驺虞鹊巢之应也鹊巢之化行人伦既正朝廷既治天下纯被文王之化则庶类蕃殖搜田以时仁如驺虞则王道成也【张氏曰仁如驺虞此言王道之成如驺虞之诗如缁衣巷伯之谓也】
杨氏曰二南正始之道王化之基盖一体也王者诸侯之风相须以为治诸侯所以代其终也故召南之终至仁如驺虞然后王道成焉王道成非诸侯之事也则一体相须为治可见矣
麟趾关雎之应驺虞鹊巢之应意者文王之时二物感应而至故诗人以发兴叹
彼茁【则劣反】者葭【音加】壹发五豝【百加反】于嗟乎驺虞
毛氏曰茁出也【孔氏曰谓草生茁茁然也】葭芦也豕牝曰豝虞人翼五豝以待公之发【孔氏曰五豝止一发中则杀一而已仁心之至不忍尽杀故也朱氏曰一发五豝言禽兽之众多】驺虞义兽白虎黒文不食生物【陆玑】
【云驺虞尾长于躯不履生草】　郑氏曰记芦始出者着春田之早晚
彼茁者蓬壹发五豵【子公反】于嗟乎驺虞
毛氏曰蓬草名也一歳曰豵【尔雅曰豕生二豵】
彼茁者葭彼茁者蓬记搜田之时盖曹子桓所谓句芒司节和风扇物草浅兽肥之时也一发五豝一发五豵兽之多而取之鲜也反三隅而观之则天壤之间和气充塞庶类蕃殖交于万物有道而恩足以及禽兽者皆可见矣化育之仁其何以形容曰于嗟乎驺虞非驺虞自然不勉之仁殆不足以当之也
驺虞二章章三句
召南之国十四篇四十章百七十七句
吕氏家塾读诗记卷三

[book_title]卷四
钦定四库全书
吕氏家塾读诗记卷四
宋　吕祖谦　撰
变风
释文曰从邶讫豳十三国并变风
邶鄘衞【说附】
郑氏诗谱曰邶鄘衞者商纣畿内之地其封域在禹贡冀州大行之东北逾衡漳东及兖州桑土之野周武王伐纣以其京师封子武庚为殷后乃三分其地置三监使管叔蔡叔霍叔尹而教之自纣城而北谓之邶南谓之鄘东谓之卫【释文曰卫在汲郡朝歌县董氏曰竹书纪年曰武王封武庚于朝歌分其地为邶鄘卫使管叔霍叔蔡叔监之】武王既丧三监导武庚叛成王既黜殷命杀武庚复伐三监更于此三国建诸侯以殷余民封康叔于卫使为之长【孔氏曰汉地里志云三监叛周公诛之尽以其地封弟康叔故邶鄘卫三国之诗相与同风如志之言则康叔初即兼彼二国郑氏不然者以国大非制　董氏曰康叔受卫其在殷邦百里之地而邶鄘则同姓受封国也】后世子孙稍并彼二国混而名之七世至顷侯当周夷王时卫国政衰变风始作作者各有所伤从其国本而异之为邶鄘衞之诗焉　朱氏曰邶鄘之诗皆主卫事而必存其旧号者岂其声之异欤
柏舟言仁而不遇也卫顷【音倾】公之时仁人不遇小人在侧【郑氏曰不遇者君不受已之志也　张氏曰不遇非不达也不受其志也　孔氏曰顷公贞伯子当夷王时】
泛【芳剑反】彼柏舟亦泛其流耿耿【古幸反】不寐如有隐忧微我无酒以敖【五羔反】以游
毛氏曰兴也泛泛流貌柏木宜为舟耿耿犹儆儆也【朱氏曰耿耿小明忧之貌也】隐痛也非我无酒可以遨游忘忧也泛彼柏舟亦泛其流如舟之泛泛然无所倚薄也
我心匪鉴不可以茹【如预反】亦有兄弟不可以据薄言往愬逢彼之怒
毛氏曰茹度也【长乐王氏曰责我心之如鉴必能度形犹责周公必知管蔡之叛而不使之责孟子必识齐王之不可为汤武而不应其聘】　朱氏曰鉴能度物而我不能但以兄弟宜可据依而不知其不可也故或往愬焉而反逢其怒耳【范氏曰此公侯之臣也故僚类皆其兄弟】　释文曰鉴作监曰本又作鉴
我心匪石不可转也我心匪席不可卷【眷勉反】也威仪棣棣不可选也
毛氏曰石虽坚尚可转席虽平尚可卷棣棣富而闲习也　欧阳氏曰其意谓石席可转卷我心匪石席故不可转卷也　吕氏曰以威仪为可简则无礼故不敢改其度也
不可选也言威仪闲习自有常度不可选择以避祸也翟方进谓冯参君侯以王舅见废不得在公卿位今五侯至尊贵也与之并列宜少诎节卑体视有所宗而君侯盛修容貌以威严加之此非所以下五侯而自益者也参性好礼仪不改其常操
忧心悄悄【七小反】愠于羣小觏【古豆反】闵既多受侮【音武】不少静言思之寤辟【避亦反】有摽【符小反】
毛氏曰悄悄忧貌愠怒也闵病也静安也辟拊心也【孔氏曰寤觉之中拊心而手摽然】　欧阳氏曰愠于羣小羣小愠仁人也　王氏曰国乱而君昏则小人众而君子独君子忧而小人乐君子之忧者忧其国而已忧其国则与小人异趣其为小人所愠固其理也故曰忧心悄悄愠于羣小小人得志则为谗诬以病君子君子既病矣则又从而侮之故曰觏闵既多受侮不少其曰既多不少者以着小人之众也
日居月诸胡迭【待结反】而微心之忧矣如匪澣【户管反】衣静言思之不能奋飞
孔氏曰居诸者语助也檀弓曰何居注云居语助也欧阳氏曰日居月诸胡迭而微者谓仁人伤衞日
往月来而渐微尔犹言日朘月削也　范氏曰如匪澣衣者中垢而不濯也【毛氏曰如匪澣衣如衣之不澣矣】不能奋飞者郁陶无所发也　郑氏曰臣不遇于君犹不忍去厚之至也
柏舟五章章六句
绿衣衞庄姜伤已也妾上僭【牋念反】夫人失位而作是诗也【郑氏曰庄姜庄公夫人齐女姓姜氏妾上僭者谓公子州吁之母母嬖而州吁骄】
绿兮衣兮绿衣黄里【音里】心之忧矣曷维其已
毛氏曰绿间色黄正色【孔氏曰绿苍黄之间色黄中央之正色】忧虽欲自止何时能止也　郑氏曰间色之绿不当为衣犹妾不宜嬖宠正色之黄反为里犹夫人反见疏而微也　广汉张氏曰绿衣之忧言嫡妾之乱其弊将至于不可胜言者忧在宗国也夫岂特为一身之私哉
绿兮衣兮绿衣黄裳心之忧矣曷维其亡
毛氏曰上曰衣下曰裳　孔氏曰间色为衣而在上正色之黄反为裳而处下　曾氏曰亡失也不须训为忘
绿兮丝兮女所治兮我思古人俾【卑尔反】无訧【音尤】兮毛氏曰訧过也　程氏曰绿衣卫庄姜伤已无德以致之行有不得反求诸已而已矣丝之绿由女之染治以成言有所自也絺绤所以来风也　范氏曰致其叙则在我也故思古之人能使尊卑有分而无过也
絺兮绤兮凄【七西反】其以风我思古人实获我心
毛氏曰凄寒风也　范氏曰思古人而获我心自知其不及也
绿衣四章章四句
燕燕卫庄姜送归妾也【郑氏曰庄姜无子陈女戴妫生子名完庄姜以为己子庄公薨完立而州吁杀之戴妫于是大归庄姜逺送之于野作诗见己志　永嘉郑氏曰戴妫虽妾实生桓公桓公立为君矣叙诗者犹曰送归妾彼为母以子贵之说者失圣人正名分辨嫡庶之说矣】
燕燕于飞差池其羽之子于归逺送于野瞻望弗及泣涕如雨
毛氏曰兴也　孔氏曰释鸟燕燕鳦郭璞曰齐人呼鳦曰燕即今之燕也古人重言之　李氏曰差池不齐貌　毛氏曰之子去者也归归宗也逺送过礼于于也郊外曰野【苏氏曰礼妇人送迎不出门逺送于野情之所不能已也】　孔氏曰至野与之诀别已留而彼去稍稍更逺瞻望之不复能及故念之泣涕　王氏曰燕方春时以其匹至其羽相与差池其鸣一上而一下故庄姜感所见以兴焉　广汉张氏曰燕燕以兴已与戴妫嫡妾相与之善欤独言泣涕之情者盖国家之事有不可胜悲者晋褚太后批桓温废立诏云未亡人不幸罹此百忧感念存没心焉如割其有合于诗人之情欤
燕燕于飞颉【户结反】之颃【户郎反】之之子于归逺于将之瞻望弗及伫立以泣
毛氏曰飞而上曰颉飞而下曰颃伫立久立也　郑氏曰将亦送也
燕燕于飞下上【时掌反】其音之子于归逺送于南瞻望弗及实劳我心
毛氏曰飞而上曰上音飞而下曰下音陈在卫南实是也　释文曰南如字沈重云协句宜乃林反古人韵缓不烦改字
仲氏任【而鸩反】只其心塞渊终温且惠淑慎其身先君之思以勗【凶肉反】寡人
毛氏曰仲戴妫字也　郑氏曰任者以恩相亲信也朱氏曰只助词　李氏曰塞实也　毛氏曰渊深
也　朱氏曰温和也　毛氏曰惠顺也　朱氏曰终温且惠始终如一也　郑氏曰淑善也　毛氏曰勗勉也　郑氏曰寡人庄姜自谓也　杨氏曰州吁之暴完之死戴妫之去皆夫人失位不见答于先君所致也而戴妫犹以先君之思勉其夫人可谓终温且惠矣【朱氏曰上四句庄姜美戴妫下二句因使之以先君之故而有以励己盖称其美以求教戒之辞】
燕燕四章章六句
日月衞庄姜伤己也遭州吁之难【乃旦反】伤己不见答于先君以至困穷之诗也【张氏曰困穷者道穷计尽无以自伸也】
广汉张氏曰绿衣方妾上僭之时故独反已以自责而已至日月之作则在州吁弑嫡之后于是始推原其致祸之本以为由己不见答于先君之所致亦犹孟子所谓过大而不怨是愈疏也
日居月诸照临下土乃如之人兮逝不古处【昌吕反】胡能有定宁不我顾
毛氏曰日乎月乎照临之也胡何也　郑氏曰之人是人也谓庄公也　朱氏曰逝发语之辞　范氏曰言庄公不以古之道处我故至此困穷也【长乐王氏曰不以古夫妇之道处我】　郑氏曰宁犹曾也
观硕人之诗则庄姜初来即不见答非始有恩意而后忘之也古不当训故
日居月诸下土是冒乃如之人兮逝不相好【呼报反】胡能有定宁不我报
毛氏曰冒覆也　张氏曰以礼事庄公不以恩答已宁不我报是也
日居月诸出自东方乃如之人兮德音无良胡能有定俾也可忘
毛氏曰日始月盛皆出东方音声良善也　朱氏曰德音美其辞无良丑其实也
日居月诸东方自出父兮母兮畜我不卒胡能有定报我不述
王氏曰人之患疾痛极则未尝不呼其父母者　郑氏曰畜养卒终也　朱氏曰不述犹言不可称述也左传曰子叔姬妃齐昭公生舎叔姬无宠舎无威夫人见薄则冢嗣之位望亦轻此国本所以倾摇也庄姜既不见答则桓公之位何能有定乎反覆言之盖推原祸乱之由而非为己私也俾也可忘谓若思庄公恩义之薄嫡庶不定之祸诚使我可忘而我自不忍忘之也末章不欲咎庄公徒自伤父母养我不终而已报我不述言庄公所以报我不欲称述之矣亦不欲咎庄公也
日月四章章六句
终风卫庄姜伤已也遭州吁之暴见侮慢而不能正也终风且暴顾我则笑谑【许约反】浪笑敖【五报反】中心是悼毛氏曰终日风为终风暴疾也笑侮之也谑浪笑敖言戏谑不敬【朱氏曰谑戏言也浪放荡也】　郑氏曰喻州吁之为不善如终风之无休止而其间又有甚恶悼者伤其如是
终风且霾【亡皆反】惠然肯来莫往莫来悠悠我思
毛氏曰霾雨土也惠然肯来言时有顺心也　朱氏曰终风且霾以比州吁之暴益甚也　苏氏曰州吁往来皆不可常　郑氏曰我思其如是心悠悠然杨氏曰见侮慢而不能正则悼之而已其莫往莫来则又思之可谓极母道矣经解曰温柔敦厚诗教也学者如此则可观可羣可怨矣
终风且曀【于计反】不日有曀寤言不寐愿言则嚏【都丽反】毛氏曰阴而雨曰曀　王氏曰曀则不见日矣又曰不日有曀者言不旋日而又曀也　郑氏曰言我愿思也嚏读当为不敢嚏咳之嚏我其忧悼而不能寐女思我心如是我则嚏也今俗人嚏云人道我此古之遗语也　苏氏曰古有又通　释文嚏作疌曰本又作疐
阴风终日意其止矣不旋日而又曀焉厌苦之辞也
曀曀其阴虺【虚鬼反】虺其靁寤言不寐愿言则懐
毛氏曰如常阴曀曀然暴若震靁之声【朱氏曰虺虺靁将发而未震之声】　董氏曰韩诗作防防其阴章句曰天阴尘也骤雨迅雷其止可待至于曀曀之阴虺虺之雷则殊未有开济之期也愿言则嚏汝念我则我嚏矣母子之间感通本无间也愿言则懐汝念我则我懐矣母子之间恩意本易复也
终风四章章四句
击鼓怨州吁也卫州吁用兵暴乱使公孙文仲将而平陈与宋国人怨其勇而无礼也【郑氏曰将者将兵以伐郑也平成也　朱氏曰伐郑以结陈宋之成也】
朱氏曰按左传州吁与宋陈伐郑围其东门五日而还出师不为久而卫人之怨如此身犯大逆众叛亲离莫肯为之用尔
击鼓其镗【吐当反】踊跃用兵土国城漕我独南行
毛氏曰镗然击鼓声漕卫邑也　曾氏曰镗然击鼓踊跃用兵想见州吁好兵喜鬭之状其兴师动众非出于不得已也人所甚惮者州吁之所最乐国人怨之正以其踊跃尔　郑氏曰土国役土功于国南行从军南行伐郑　李氏曰土国城漕非不劳苦而独处于境内今我之在外死亡未可知虽欲为土国城漕之人不可得也　董氏曰镗石经作鼞说文亦作鼞
从孙子仲平陈与宋不我以归忧心有忡【勅中反】
毛氏曰孙子仲谓公孙文仲也【孔氏曰文是諡】平陈于宋【郑氏曰平陈于宋谓使告宋曰君为主弊邑以赋与陈蔡从】忧心有忡忧心忡忡然左传杜氏注曰陈今陈国陈县宋今梁国睢阳县从孙子仲平陈与宋言所从者乃孙子仲也则轻其帅可知矣
爰居爰处爰丧【息浪反】其马于以求之于林之下
郑氏曰爰于也　欧阳氏曰王肃以下三章卫人从军者与其室家诀别之辞士卒将行与其室家诀别云我之是行未有归期亦未知于何所居处于何所丧其马若求我与马当于林下求之盖为必败之计也【曾氏曰非独爰居爰处以下三章为从军者诀别之辞一篇之意皆如此　朱氏曰犹蹇叔哭送其子之意也】
死生契【苦结反】阔与子成说执子之手与子偕老
毛氏曰契阔勤苦也　朱氏曰成说成其约誓之言孔氏曰王肃云言国人室家之志欲相与从生至
死契阔勤苦而不相离相与俱老【朱氏曰与其家人诀别言其始为室家之时期以生死契阔无所不同既成约誓又相与执手而期以偕老言至死而不相弃也】
于嗟阔兮不我活兮于嗟洵【呼县反】兮不我信【音申】兮郑氏曰于嗟叹也　毛氏曰活生活也洵逺也　释文曰洵本或作询误也询音荀韩诗作夐夐亦逺也信即古伸字也
于嗟阔兮承上章死生契阔之文而足成其义言始欲死生勤苦共之今乃不得相依以生也洵当从毛传言逺去而不得伸此志也
击鼓五章章四句
凯风美孝子也卫之淫风流行虽有七子之母犹不能安其室故美七子能尽其孝道以慰其母心而成其志尔
凯风自南吹彼棘心棘心夭夭【于骄反】母氏劬劳
毛氏曰兴也南风谓之凯风乐夏之长养【孔氏曰凯乐也风性乐养万物】棘难长养者夭夭盛貌劬劳病苦也　王氏曰棘心至于夭夭则风之为力多矣此母氏劬劳之譬也
凯风自南吹彼棘薪母氏圣善我无令人
毛氏曰棘薪其成就者圣叡也　郑氏曰令善也朱氏曰棘可以为薪则成就矣然非美材喻子之壮大而无善也　长乐刘氏曰自言七子之中有一令善之人则母亦不舍之而去也
爰有寒泉在浚【音峻】之下有子七人母氏劳苦
毛氏曰浚卫邑也　陈氏曰寒泉在浚之邑下邑人赖之以生养今子七人反不能养一母而使母劳苦求嫁也　朱氏曰母欲嫁者本为淫风流行而七子乃以劳苦为说可谓几谏矣
睍【胡显反】睆【华板反】黄鸟载好其音有子七人莫慰母心毛氏曰睍睆好貌　苏氏曰鸟犹能好其音以说人而我独不能说吾母哉【曽氏曰凯风盛于夏时黄鸟鸣于夏木寒泉亦夏所宜耳寒泉能使人甘之有子而使母劳苦黄鸟能使人乐之有子而莫慰母心】
凯风四章章四句
雄雉刺卫宣公也淫乱不恤国事军旅数【色角反】起大夫久役男女怨旷国人患之而作是诗【孔氏曰宣公晋桓公子】朱氏曰此诗皆女怨之辞
雄雉于飞泄泄【移世反】其羽我之懐矣自诒伊阻
毛氏曰兴也　朱氏曰泄泄飞之缓也　郑氏曰懐安也　毛氏曰诒遗也伊维也【孔氏曰语助也】　朱氏曰阻隔也　曾氏曰雄雉以喻其夫雄雉于飞雌懐安而不从之今之阻隔盖自遗也大夫行役妇人本无可从之理其言如此乃怨思之切耳
雄雉于飞下上【时掌反】其音展矣君子实劳我心
毛氏曰展诚也　范氏曰展矣君子久役而不得归者也此妇人之闵其夫也
瞻彼日月悠悠我思道之云逺曷云能来
毛氏曰瞻视也　朱氏曰悠悠长也　郑氏曰视日月之行迭往迭来今君子独久行役而不来使我心悠悠然思之曷何也何时能来望之也【程氏曰日月取其迭往迭来之意又日月阴阳相配而不相见又旦暮所见动人情思总包意其间】
百尔君子不知德行【下孟反】不忮【之豉反】不求何用不臧郑氏曰女众君子我不知人之德行何如者可谓为德行【朱氏曰百尔君子泛指从役大夫也】　毛氏曰忮害也　朱氏曰求贪也　毛氏曰臧善也　张氏曰不忮不求是大夫妻言其夫也
妇人思其君子之切而知其未得归也于是复自解曰凡百君子我妇人不知孰为德行也但不忮害不贪求则何所用而不善虽久处军旅之间固未害也
雄雉四章章四句
匏有苦叶刺卫宣公也公与夫人并为淫乱【郑氏曰夫人谓夷姜孔氏曰知非宣姜者以宣姜本适伋为公所要云雉鸣求其牡明是夷姜】
匏有苦叶济有深涉深则厉浅则揭【苦例反】
毛氏曰匏谓之瓠瓠叶苦不可食也【孔氏曰陆玑云匏叶少时可为羮八月中坚强不可食故曰苦叶瓠匏一也故云谓之瓠外传论语叔孙穆子曰豹之业及匏有苦叶矣叔向曰苦匏不材于人供济而已韦昭注云不材于人言不可食佩匏可以渡水也】济渡也由膝以上为涉以衣涉水为厉谓带以上也【释文曰韩诗云至心曰厉】揭褰衣也　朱氏曰匏尚有叶是未有霜而成实之时济渡之处又有深涉未可以渡也　毛氏曰遭时制宜如遇水深则厉浅则揭矣【范氏曰深则厉浅则揭宜斟酌也宣公夫人不顾礼义犹不度水之深浅而欲济也】　释文厉说文曰砅云履石渡水也音力知反又音例
有弥【弥尔反】济盈有鷕【以小反】雉鸣济盈不濡軓【音犯】雉鸣求其牡
毛氏曰弥深也盈满也鷕雌雉声也由辀以上为軓欧阳氏曰毛郑谓走曰牝牡书牝鸡无晨岂为走
兽乎古语通用济盈无不濡之理而涉者贪于必进自谓不濡又兴宣公贪于淫欲身蹈罪恶而不自知也雉鸣求其牡者又兴夫人不顾礼义而从宣公如禽鸟之相求惟知雌雄为匹而无亲疏父子之别【朱氏曰或曰承上章之兴以为比也盖以匏有苦叶兴济有深涉以济盈兴雉鸣然后雉求其牡比淫乱之人此亦诗之一体也夫诗之为体舒缓宏阔有如此者而后世学者求之崎岖蹙狭之中铢较寸量如治法律失之逺矣】　释文曰軓依传意宜音犯案说文云轨车辙也从车九声美反軓车轼前也从车凡声音犯相乱故具论之
雝雝鸣雁旭【许玉反】日始旦士如归妻迨冰未泮
毛氏曰雝雝雁声和也纳采用雁旭日始出谓大昕之时迨及泮散也　郑氏曰昏礼自纳采至请期用昕亲迎用昏归妻使之来归于已谓请期也冰未泮正月中以前也二月中可以昏矣【孔氏曰毛氏东门之杨传云不逮秋冬则以秋冬皆得成昏孙卿曰霜降迎女冰泮杀止霜降九月也冰泮正月也家语曰霜降而妇功成而嫁娶者行焉冰泮农业起昏礼杀于此周礼言仲春夏小正言二月者皆为期尽蕃育之法王肃曰前贤有言丈夫二十不敢不有室女子十五不敢不事人谯周亦云男自二十以及三十女自十五以至二十皆得以嫁娶先是则速后是则晚矣其说皆出毛氏若男三十女二十为期尽蕃育虽仲春犹可行】王氏曰古之于昏姻其求之不暴而节之以礼虽庶士亦然而况于人君乎
招招【照遥反】舟子人涉卬【五郎反】否人涉卬否卬须我友毛氏曰招招号召之貌【孔氏曰王逸曰以手曰招以口曰召】舟子舟人主济渡者卬我也人皆涉我友未至我独待之而不涉　朱氏曰以譬男子必待配耦而相从
此诗刺宣公之淫乱然一章二章四章皆以物为比而不正言其事三章虽言昏礼特举士之归妻盖不欲斥言之而以小喻大也所谓主文而谲谏也
匏有苦叶四章章四句
谷风刺夫妇失道也衞人化其上淫于新昏而弃其旧室夫妇离絶国俗伤败焉
朱氏曰皆述逐妇之辞也宣姜有宠而夷姜缢是以其民化之而谷风之诗作所谓一国之事系一人之本者如此
习习谷风以阴以雨黾【莫尹反】勉同心不宜有怒采葑【孚容反】采菲【妃鬼反】无以下体德音莫违及尔同死
毛氏曰兴也习习和舒貌东风谓之谷风阴阳和而谷风至　程氏曰阴阳交和则感阴而成雨【其感也阴其成也雨】夫妇之道当黾勉和同不宜有怨怒也盖和则夫妇之道成而室家正如阴阳和而成雨也　毛氏曰葑须也菲芴【音勿】也下体根茎也　郑氏曰此二菜者蔓菁与葍之类也皆上下可食然而其根有美时有恶时采之者不可以根恶时并弃其叶喻夫妇以礼义合顔色相亲亦不可以顔色衰弃其相与之礼【孔氏曰陆玑云葑芜菁幽州人谓之芥菲似葍茎麄叶厚而长有毛郭璞曰葑土瓜也　释文曰草木疏云葑芜菁也郭璞云今松菜也案江南有葑江北有蔓菁相似而异】　程氏曰夫妇之道贵其有终德音好音也当期好音无违至于偕老
行道迟迟中心有违不逺伊迩薄送我畿【音祈】谁谓荼【音徒】苦其甘如荠【齐礼反】宴尔新昏如兄如弟
毛氏曰迟迟舒行貌违离也畿门内也荼苦菜也【尔雅疏曰此味苦可食之菜也月令孟夏苦菜秀是也叶似苦苣而细断之有白汁花似菊堪食但苦耳】本草云荠味甘人取其叶作葅及羮亦佳　毛氏曰宴安也　程氏曰我行道而迟迟者中心念其有违乎此也　朱氏曰今故夫之送我乃不逺而甚近郑氏曰送我裁于门内无恩之甚　陈氏曰妇人从一而终今虽见弃犹有望其夫之情　孔氏曰言人谁谓荼苦比之荼即其甘如荠又言安爱汝之新昏其恩如兄弟也
韩愈谴谑鬼诗云白石为门畿盖以畿为门阃也必有所据可以发明毛氏之说
泾以渭【音胃】浊湜湜【音殖】其沚【音止】宴尔新昏不我屑【素节反】以毋逝我梁母发我笱【古口反】我躬不阅【音恱】遑恤我后毛氏曰泾渭相入而清浊异【孔氏曰地理志云泾水出今安定泾阳西笄头山东南至京兆陵阳入渭汉书沟洫志泾水一石其泥数斗潘岳西征赋云清渭浊泾　尚书疏云渭水出陇西首阳县至京兆北船司空县入河】　说文曰湜水清见底　郑氏曰小渚曰沚　毛氏曰屑洁也逝之也鱼梁所以捕鱼【孔氏曰周礼人掌以时为梁郑司农云梁水堰堰水而为阙空以笱承其空然则梁者为堰以鄣水空中央承之以笱】阅容也　郑氏曰遑暇也　程氏曰泾浊而渭清今泾反以渭为浊湜湜清貌视于浅处则见清彼以为浊而其沚自湜湜以言其惑而不能正也【范氏曰胡不视之湜湜其沚谓未尝变也】　朱氏曰宴安于新昏不以旧室为洁而与之也【郑氏江冇汜笺曰以犹与也】　欧阳氏曰禁其新昏毋逝我梁母发我笱言弃妻将去犹顾惜其家之物既而叹曰我身不容安得恤后事乎【朱氏曰知其不能禁而絶意之辞也】
泾新昏也渭旧室也泾渭既合则清浊易惑于洲渚浅处视之渭之清犹可见也诗人多述土风此卫诗而逺引泾渭者盖泾浊渭清天下所共知如云海咸河淡也
就其深矣方之舟之就其浅矣泳之游之何有何亡黾勉求之凡民有丧匍【音蒲】匐【蒲北反】救之
泳方并解见汉广　朱氏曰浮水曰游　郑氏曰言深浅者喻君子之家事无难易吾皆为之　说文曰匍手行也匐伏地也　程氏曰就其深矣以下陈其躬所为治家勤劳之事随事尽其心力而为之深则方舟浅则泳游不计其有与亡也强勉求为之耳【朱氏曰不计其有与亡而勉强以求之】不特如是治其家又周睦其邻里乡党莫不尽其道【陈氏曰非特门内之事如此凡邻里之有丧者无不尽力救之】张氏曰皆妇人曲徇其夫之言
不我能慉【许六反】反以我为雠既阻我德贾【音古】用不售【市救反】昔育恐育鞠【居六反】及尔颠覆【芳服反】既生既育比予于毒
毛氏曰慉养也鞠穷也　郑氏曰及与也　朱氏曰承上章言我于女家勤劳如此女既不我养而反以我为仇雠　程氏曰惟其心既阻絶我之善故虽勤劳如是而不见取如贾之不售凡人所以憎而不知其善者由其心阻絶其善故也　张氏曰昔育恐育鞠而下言昔者相与为生理惟恐其穷以及于颠覆今既生既育矣乃反比我于毒而弃之乎【郑氏曰其视我如毒螫言恶已甚也】　董氏曰孙毓王肃诗并作能不我慉说文亦然
我有旨蓄【许六反】亦以御冬宴尔新昏以我御穷有洸【音光】有溃【户对反】既诒我肄【以世反】不念昔者伊予来塈【许器反】毛氏曰旨美御御也洸洸武也溃溃怒也【郑氏曰洸洸然溃溃然无温润之色】　程氏曰肄习也　毛氏曰塈息也　郑氏曰蓄聚美菜者以御冬月乏无时也君子亦但以我御穷苦之时至于富贵则弃我如旨蓄【曽氏曰穷犹之无耳有新昏而弃旧室是姑以我御乏无之时也人之于物得新可以捐故然厚者犹有所不忍夫妇义当偕老乃姑以御穷而已其薄恶可知】　程氏曰诒我以武暴忿怒习而为常矣　朱氏曰君子弃絶之曾不念我之来息时也追言其始见君子之时接礼之厚怨之深也
谷风六章章八句
式微黎侯寓于衞其臣劝以归也【释文曰杜预云黎在上党壶关县　郑氏曰寓寄也黎侯为狄人所逐弃其国而寄于卫卫处之以二邑　孔氏曰春秋出奔之君所在曰寄故左传曰齐以郲寄卫侯是也丧服传曰寄公者何失地之君也董氏曰晋伯宗数赤狄罪曰夺黎氏地则狄侵黎其亦旧矣】
式微式微胡不归微君之故胡为乎中露
尔雅曰式微式微者微乎微者也【范氏曰诸侯失国而寄于他国之邑微莫甚焉郭璞注云言至微也】　郑氏曰君何不归乎禁君留止于此之辞式发声也我若无君何为处此乎臣又极谏之辞　毛氏曰中露卫邑也【王氏曰中露露中也露中言有霑濡之辱而无所庇覆】
式微式微胡不归微君之躬胡为乎泥中
毛氏曰泥中卫邑也【王氏曰泥中言有陷溺之难而不见拯救也】
式微二章章四句
旄【音毛】丘责卫伯也狄人迫逐黎侯黎侯寓于卫卫不能修方伯连率【所类反】之职黎之臣子以责于卫也【郑氏曰卫康叔之封爵称侯今曰伯者时为州伯也　孔氏曰王制云五国以为属属有长十国以为连连有帅三十国以为卒卒有正二百一十国以为州州有伯凡长皆因贤侯为之殷之州长曰伯虞夏及周皆曰牧一州一牧二伯佐之】
旄丘之葛兮何诞之节兮叔兮伯兮何多日也
毛氏曰兴也前高后下曰旄丘诞阔也　郑氏曰叔伯字也呼卫之诸臣　朱氏曰黎之臣子久寓于卫登旄丘之上而见其葛节之疎阔因托以起兴曰旄丘之葛何其节之阔也衞之君臣何其多日而不见救也此诗本责衞君而但斥其臣可见优柔而不迫矣
葛始生其节蹙而密既长其节阔而疎黎人见葛之长感歳时之久而衞犹未见救尔
何其处也必有与也何其久也必有以也
朱氏曰处安处也与与国也以他故也因上章何多日也而言其何安处而不来意必有与国相俟而俱来耳又言何其久而不来意其或有事故而不得来诗之曲尽人情如此
狐裘蒙戎匪车不东叔兮伯兮靡所与同
毛氏曰大夫狐苍裘　郑氏曰黎国在衞西今所寓在卫东　毛氏曰无救患恤同也　朱氏曰至是始微讽切之
蒙戎狐裘之貌晋士蒍曰狐裘蒙茸黎侯所寓在卫东羁旅之久见卫之大夫过者甚多终莫有动心者故叹而言曰非卫大夫之车不来东也特无与我同患难者耳
琐【素果反】兮尾兮流离之子叔兮伯兮褎【由救反】如充耳王氏曰琐细也尾末也黎侯之臣子流离失职故琐尾也　郑氏曰充耳塞耳也言卫之诸臣顔色褎然如见塞耳无闻知也人之有聋恒多笑而已【朱氏曰褎多笑貌】　朱氏曰言黎之君臣流离琐尾若此其可怜也而卫之诸臣顔色褎然如塞耳而无闻何哉至是然后尽其辞焉然流离患难之余而其言之有叙而不迫如此其人亦可知矣【陆玑草木疏云流离枭也关西谓之流离大则食其母苏氏曰卫人以狄之微而不忌譬如流离之养其子不知其将为已患也然告之而不聴褎褎然如或充其耳其后卫人遂有狄难】　释文琐作璅云依字作琐
旄丘四章章四句
简兮刺不用贤也卫之贤者仕于伶官皆可以承事王者也【郑氏曰伶官乐官也伶氏世掌乐官而善焉故后世多号乐官为伶官】
简兮简兮方将万舞日之方中在前上处硕人俣俣【宜矩反】公庭万舞
郑氏曰简择也【张氏曰简不恭也若夫为禄仕者抱关撃柝则犹恭其职为伶官者杂于侏儒俳优之间以是为不恭也其得谓之贤者虽其迹如此其中固有所有如君子处己则不然其观人则卷而懐之者皆可谓之贤矣东方朔似之】将且也　毛氏曰以干羽为万舞【孔氏曰万者舞之总名商颂曰万舞有奕武舞用干戚礼记曰朱干玉戚冕而舞大武文舞用羽籥籥师以教国子舞羽吹籥】硕大也俣俣容貌大也　苏氏曰方且万舞而择人　王氏曰日之方中至明而易见之时在前上处至近而易察之地于是焉不能察而用所以刺也　孔氏曰贤者容貌美大俣俣然在公庭亲为万舞是大失其所也
万舞二舞之总名也干舞者武舞之别名也籥舞者文舞之别名也文舞又谓之羽舞郑康成据公羊传以万舞为干舞盖公羊释经之误也春秋书万入去籥言文武二舞俱入以仲遂之丧于二舞之中去其有声者故去籥焉【文舞舞羽吹籥】公羊乃以万舞为武舞与籥舞对言之失经意矣若万舞止为武舞则此诗与商颂何为独言万舞而不及文舞邪左氏载考仲子之宫将万焉妇人之庙亦不应独用武舞也然则万舞为二舞之总名明矣
有力如虎执辔如组【音祖】左手执籥【余若反】右手秉翟【亭力反】赫如渥【于角反】赭【音者】公言锡爵
朱氏曰辔今之缰也　毛氏曰组织组也【孔氏曰御者执辔于此使马骋于彼织组者总纰于此而成文于彼】籥六孔翟翟羽也【孔氏曰郭璞曰籥如三孔而短小广雅云七孔翟羽谓雉之羽也　释文曰以竹为之长三尺】赫赤貌渥厚渍也公言锡爵祭有畀煇胞阍寺者惠下之道见惠不过一散【郑氏曰散受五升】　程氏曰此章言其才艺之美有力如虎才武也执辔如组艺也言其艺如此非在公庭见之也　孔氏曰左手执管籥右手秉翟羽而舞文舞也　郑氏曰硕人容色赫然如厚傅丹君徒赐其一爵而已【程氏曰锡之以爵劳贱者之道】
山有榛【仄巾反】隰有苓【音零】云谁之思西方美人彼美人兮西方之人兮
毛氏曰榛木名【陆玑疏曰榛栗属其子小似柹子表皮黒味如栗】下湿曰隰苓大苦【孔氏曰孙炎云本草云苓今甘草是也蔓延生叶似荷青黄其茎赤有节节有枝相当或云苓似地黄】西方王室
西方指西周也晋语齐姜氏引西方之书韦昭以为周亦西周也周既东迁而衰毎思其全盛之时文献之美也作诗者叹硕人之贤谓山则有榛隰则有苓唯西周然后有此等人物也云谁之思西方美人见硕人而慨然有懐西周之贤士大夫也彼美人兮西方之人兮指硕人也嗟叹其真西周之人而非今世之人也江左诸人喜言中朝名臣亦此意也
简兮三章章六句【朱氏曰作四章三章章四句一章章六句】
泉水衞女思归也嫁于诸侯父母终思归宁而不得故作是诗以自见【贤遍反】也【郑氏曰国君夫人父母在则归宁没则使大夫宁于兄弟】杨氏曰衞女思归发乎情也其卒也不归止乎礼义也圣人着之于经以示后世使知适异国者父母终无归宁之义则能自克者知所处矣
毖【悲位反】彼泉水亦流于淇有懐于卫靡日不思娈【力转反】彼诸姬聊与之谋
毛氏曰兴也泉水始出毖然流也【吕氏曰泉水即今卫州共城之百泉也淇水出相州林虑县东流泉水自西北来注之故曰亦流于淇而竹竿诗言泉源在左淇水在右者盖主山而言之相卫之山东面故以北为左南为右】娈好貌诸姬同姓之女朱氏曰言毖然之泉水则亦流于淇矣我之有懐于衞则亦无日而不思矣是以即诸姬而与之谋为归衞之计　释文曰毖韩诗作秘说文作泌
诸姬非必俱嫁于此国盖有所思而欲与亲者谋乃人情之常亦非必真得相见也
出宿于泲【子礼反】饮饯【音践】于祢【乃礼反】女子有行逺【于愿反】父母兄弟问我诸姑遂及伯姊
毛氏曰泲地名祖而舎軷饮酒于其侧曰饯重始有事于道也祢地名父之姊妹称姑先生曰姊　王氏曰泲祢盖父母之国地名欲归则又思嫁时出宿饮饯相与诀而之夫家　朱氏曰追言其始嫁时已逺其父母兄弟矣况今父母既终而复可归哉　杜预左传注衞女思归而不得故愿致问于姑姊　释文曰祢韩诗作柅
出宿于干饮饯于言载脂载舝【胡瞎反】还【音旋】车言迈遄【市专反】臻于衞不瑕有害
朱氏曰干言地名适衞所经之地也脂以脂膏涂其舝使滑泽也舝车轴也【孔氏曰车不驾则脱其舝将行设之　释文曰舝车轴头金也】　毛氏曰遄疾臻至也　郑氏曰瑕犹过也【张氏曰瑕与遐字同言不大有害】
还车犹言回辕不必云嫁时所乘之车也不瑕有害谓归卫不为过差有害自恕之辞也
我思肥泉兹之永叹思须与漕我心悠悠驾言出游以写我忧
毛氏曰所出同所归异为肥水【尔雅曰归异出同曰肥】　郑氏曰兹此也自衞而来所渡水故思此而长叹思须与漕自卫而来所经邑故又思之既不得归宁且欲乘车出游以除我忧　朱氏曰悠悠思之长也　毛氏曰写除也
泉水四章章六句
北门刺仕不得志也言衞之忠臣不得其志尔【杨氏曰忠信重禄所以劝士也卫之忠臣至于窭贫莫知其艰则无劝士之道仕之所以不得志也先王视臣如手足岂有以事敦遗之而不知其艰哉然不择事而安之无怼憾之辞知其无可奈何而归之于天所以为忠臣也】张氏曰此诗忠臣所自作也
出自北门忧心殷殷终窭【其矩反】且贫莫知我艰已焉哉天实为之谓之何哉
尔雅曰殷殷忧也　李氏曰尔雅云窭贫也兼言之以见其贫之甚也　张氏曰出自北门是游息偶出北门因有此言也【毛氏曰北门背明向阴　朱氏曰卫之忠臣不得其志因行出北门而有所感心之为忧慇慇然盖出北门背明向阴亦处乱世事暗君之比也】诗怨则怨矣然归之于命曰已焉哉天实为之谓之何哉【郑氏曰诗人事君无二志故自决归之于天】
王事适我政事一埤【避支反】益我我入自外室人交徧讁【知革反】我已焉哉天实为之谓之何哉
郑氏曰王事国有王命役使之事【孔氏曰王事不必天子事直以行役战伐皆王家之事】　苏氏曰政事国之政事　毛氏曰适之埤厚也讁责也　朱氏曰王事既适我矣政事又一埤益我其劳如此而贫窭之甚室人无以自安而交徧讁我则其困于内外极矣【范氏曰关雎之化行则妇人能闵其君子至于衰世则室家日见而有不知其心者】
王事敦我政事一埤遗【唯季反】我我入自外室人交徧摧【徂回反】我已焉哉天实为之谓之何哉
释文曰敦韩诗云敦迫也　毛氏曰遗加也摧沮也释文曰摧韩诗作防
北门三章章七句
北风刺虐也衞国并为威虐百姓不亲莫不相携持而去焉
程氏曰叙谓百姓不亲相携而去乃述当时之事然攷诗之辞乃君子见几而作相招无及于祸患者也君子全身逺害唯恐去之不速故其辞迫切其虚其邪既亟只且是也
北风其凉雨【于付反】雪其雱【普康反】惠而好【呼报反】我携手同行其虚其邪【音徐】既亟【纪力反】只且【子余反】
毛氏曰兴也北风寒凉之风【程氏曰四时之风春而自东则生物也夏而自南则养物也秋而自西则成物也冬而自北则杀物也以北风之杀害万物故以兴】雱盛貌惠爱也　程氏曰虚寛貌徐缓也雍容之状　毛氏曰亟急也　程氏曰只且语辞也　苏氏曰北风而又雨雪其虐甚矣　朱氏曰言卫之君臣威虐已甚将与其所好去而避之　郑氏曰邪读如徐其威仪虚徐也　程氏曰言尚可寛容徐缓乎既急也哉　尔雅作其虚其徐
北风其喈【音皆】雨雪其霏【芳菲反】惠而好我携手同归其虚其邪既亟只且
毛氏曰喈疾貌霏盛貌【长乐刘氏曰喈风声疾也霏雪落急也】归归有德也
莫赤匪狐莫黑匪乌惠而好我携手同车其虚其邪既亟只且
程氏曰同车亦偕行耳但卒章辞意益迫切同车有已驾之意莫赤者匪狐乎莫黒者匪乌乎以其色则知其物矣岂难辨哉观其为政之道则知暴虐祸难将及于人矣【范氏曰见微而作者哲人也见着而作者凡民也卫大为威虐如此而犹不去则是不辨狐赤而乌黑也】
惠而好我携手同行盖泉涸鱼相与处于陆相煦以湿相濡以沫之时也同车不必指贵者特协韵耳
北风三章章六句
静女刺时也衞君无道夫人无德
静女其姝【赤朱反】俟我于城隅爱而不见搔【苏刀反】首踟【直知反】蹰【直诛反】
毛氏曰静者贞静也女德贞静而有法度乃可说也姝美色也【郑氏曰女德贞静然后可畜美色然后可安】　张氏曰后宫西北邃城隅俟我幽闲念彼姝【吕氏曰古之人君夫人媵妾散处后宫城隅者后宫幽闲之地也女有静德又处于幽闲而待进御此有道之君所好也】　董氏曰隋得江左本作静女其好也石经作僾而不见说文曰僾彷佛许慎引诗亦作僾
静女其娈贻我彤【徒冬反】管彤管有炜【于鬼反】说【音恱】怿【音亦】女美
毛氏曰既有静德又有美色又能遗我以古人之法可以配人君也古者后夫人必有女史彤管之法【郑氏曰彤管笔赤管也】史不记过其罪杀之后妃羣妾以礼御于君所女史书其日月授之以环以进退生子月娠则以金环退之当御者以银环进之着于左手既御着于右手事无大小记以成法炜赤貌　朱氏曰此女之美又可恱怿皆愿见之辞也
自牧归荑【徒兮反】洵【音荀后放此】美且异匪女之为美美人之贻
毛氏曰牧田官也　郑氏曰洵信也　张氏曰自牧归荑牧牧地也不耕种之地则多草木根芽【毛氏曰荑茅之始生也】如甸人供果蓏之属因以赠夫人也归荑以备韲俎供豆实
此诗刺卫君无道夫人无德故述古者贤君贤妃之相与一章言贤妃有德有容事其君子逡巡待唱于后宫幽闲之地盖静之至也爱而不见则搔首踟蹰犹关雎求之不得寤寐思服盖思之切也横渠谓后宫西北乃城隅必有所据当攷二章言贤妃贻以彤管女史之法盖彤管之光华与其容色之美皆可恱怿则所说者不专以其色也三章之义难通横渠之说差近大过九二枯杨生梯郑康成易作荑然则所谓荑者凡草木根芽皆是非独茅也田官献新物于君所归之荑信芳美而且异于常乃用之以答彤管之赠盖所以赠之者非其女色之为美亦惟德美之人是贻耳
静女三章章四句
新台刺衞宣公也纳伋之妻作新台于河上而要【于遥反】之国人恶【乌路反】之而作是诗也【伋宣公之世子　孔氏曰此时伋妻盖自齐始来未至于卫而公于河上为新台待其至】
新台有泚【七礼反】河水弥弥【莫尔反】燕婉之求籧【音渠】篨【音除】不鲜【斯践反】
尔雅曰四方而高曰台【尚书注曰土高曰台】　毛氏曰泚鲜明貌【长乐刘氏曰泚者水中台影鲜明之貌】　孔氏曰言河水者表作台之处也　毛氏曰弥弥盛貌燕安婉顺也籧篨不能俯者　孔氏曰鲜王肃曰少也【朱氏曰言其不知丑之多也】　曾氏曰籧篨戚施皆恶疾之不能为人者也宣公之行非复人理尚可谓之人欤燕婉是求而得此匪人深恶之之辞也【郑氏曰伋之妻来嫁于卫本求燕婉之人谓伋也反得籧篨谓宣公也】说文燕婉作暥婉
新台有洒【七罪反】河水浼浼【毎罪反】燕婉之求籧篨不殄毛氏曰洒高峻也【长乐刘氏曰酒谓水光之中见其台之高峻也】浼浼平地也殄絶也【苏氏曰犹言病而不死者也】　释文曰洒韩诗作漼浼浼韩诗作浘浘音尾云盛貌
鱼网之设鸿则离之燕婉之求得此戚施
毛氏曰言所得非所求也【郑氏曰设鱼网者宜得鱼鸿乃鸟也反离焉犹齐女以礼来求世子而得宣公】戚施不能仰者
籧篨戚施盖国人恶宣公而以恶疾指之不能俯者籧篨之疾证不能仰者戚施之疾证非于此取义也
新台三章章四句
三子乘舟思伋寿也衞宣公之二子争相为【于伪反】死国人伤而思之作是诗也
二子乘舟泛泛【芳剑反】其景愿言思子中心养养
毛氏曰宣公为伋取齐女而美公夺之生夀及朔朔与其母愬伋于公公令伋之齐使贼先待于隘而杀之夀知之以告伋使去之伋曰君命也不可以逃夀窃其节而先往贼杀之伋至曰君命杀我夀有何罪贼又杀之　孔氏曰泛泛然见其景之去【朱氏曰景影字通景古字也】　郑氏曰愿念也　毛氏曰养养然忧不知所定　苏氏曰自衞适齐必涉河国人伤其往而不返泛泛然徒见其景欲救之不可得是以思之养养然
二子乘舟泛泛其逝愿言思子不瑕有害
毛氏曰逝往也　王氏曰死非其所不得为无瑕陷父于不义不得为无害虽然其心岂有他哉故诗人怨之曰不瑕有害唯其能不瑕有害也是以怨之云尔【史记卫世家太史公曰余读世家言至于宣公之子以妇见诛弟夀争死以相让此与晋太子申生不敢明骊姬之过同俱恶伤父之志然卒死亡何其悲也或父子相杀兄弟相戮亦独何哉】
二子乘舟二章章四句
邶国十九篇七十二章三百六十三句
吕氏家塾读诗记卷四

[book_title]卷五
<经部,诗类,吕氏家塾读诗记
钦定四库全书
吕氏家塾读诗记卷五
宋　吕祖谦　撰
鄘【音庸】
说已见邶
柏舟共【音恭】姜自誓也卫世子共伯蚤死其妻守义父母欲夺而嫁之誓而弗许故作是诗以絶之【郑氏曰共姜妇人从夫諡吕氏曰叙言父母诗独云母葢止是母意叙并言之文势当尔如将仲子云父母之言时郑庄公亦止有毋】
【姜氏此其比也】
范氏曰衰乱之世淫风大行共姜得礼之正而能守义故以首鄘风也
泛彼柏舟在彼中河髧【徒坎反】彼两髦【音毛】实维我仪之死矢靡它毋也天只【音纸】不谅人只
毛氏曰兴也中河河中髧两髦之貌髦者髪至眉子事父母之饰【郑氏曰礼世子昧爽而朝亦栉纚笄总拂髦冠緌缨　孔氏曰髦者用髪为之象防时鬌其制未闻内则云子事父母总拂髦言两者以象防时鬌则知鬌以挟匈故两毛也父母既没则去之丧大记云小敛主人脱髦注诸侯礼士既殡脱髦纚色蠏反緌汝谁反鬌音朶】仪匹也【吕氏曰仪以夫为法也犹夫曰皇辟辟亦法也】矢誓靡无之至也至已之死信无他心谅信也　郑氏曰舟在河中犹妇人之在夫家是其常处两髦之人谓共伯也【朱氏曰以夫已死不忍斥故以两髦言之】实是我之匹故我不嫁也　朱氏曰告其母而质之于天曰何其不信我也叙所谓誓而不许者如此【范氏曰女子以母为亲故称母而不称父】释文曰髦韩诗作髳
泛彼柏舟在彼河侧髧彼两髦实维我特之死矢靡慝【他得反】毋也天只不谅人只
毛氏曰特匹也【朱氏曰特有孤特之义而以为匹者古人用字多如此犹治之谓乱也】慝邪也　王氏曰以再嫁为慝则其絶之甚矣　释文曰特韩诗作直云相当值也
史记载共伯厘侯世子厘侯已葬武公袭攻共伯共伯入厘侯羡自杀按武公在位五十五年国语又称武公年九十有五犹箴儆于国计其初即位其齿葢已四十余矣使果弑共伯而纂立则共伯见弑之时其齿又加长于武公安得谓之蚤死乎髦者子事父母之饰诸侯既小敛则脱之史记谓厘侯已葬而共伯自杀则是时共伯既脱髦矣诗安得犹谓之髧彼两髦乎是共伯未尝有见弑之事武公未尝有簒弑之恶也
柏舟二章章七句
墙有茨【徐资反】卫人刺其上也公子顽通乎君毋国人疾之而不可道也【郑氏曰宣公卒惠公防其庶子顽烝于惠公之母生子五人齐子戴公文公宋桓夫人许穆夫人】
墙有茨不可扫也中冓【古侯反】之言不可道也所可道也言之丑也
毛氏曰茨蒺藜也欲扫去之反伤墙也　前汉梁王共聴闻中冓之言注应劭曰中冓材构在堂之中也顔师古曰构谓舎之交积材木也应说近之　郑氏曰中冓之言谓顽与夫人淫昏之语　范氏曰扫之则伤墙道之则伤君必不得已而道之则不可复详必不得已而详之则不可复读诗人之意本不欲道疾之而不能不道既道而复以为耻又悔而相戒也
中冓当从应劭顔师古说葢阃内隐奥之处也中冓之言若曰闺门之言也
墙有茨不可襄也中冓之言不可详也所可详也言之长也
毛氏曰襄除也　朱氏曰详详言之也不欲言故托以长　释文详韩诗作扬
墙有茨不可束也中冓之言不可读也所可读也言之辱也
毛氏曰束而去之　朱氏曰读诵言也　杨氏曰公子顽通乎君母闺中之言至不可读其污甚矣圣人何取焉而着之于经也葢自古淫乱之君自以谓密于闺门之中世无得而知者故自肆而不反圣人所以着之于经使后世为恶者知虽闺中之言亦无隐而不彰也其为训戒深矣
墙有茨三章章六句
君子偕老刺卫夫人也夫人淫乱失事君子之道故陈人君之德服饰之盛宜与君子偕老也【郑氏曰宣公夫人惠公之母也人君小君也】
君子偕老副笄六珈【音加】委委【于危反】佗佗【待河反】如山如河象服是宜子之不淑云如之何
朱氏曰君子其夫也偕老言偕生而偕死也妇人夫死称未亾人言待死也今宣姜夫死而淫是失偕老之义【毛氏曰能与君子偕老乃冝居尊位服盛服也】毛氏曰副者后夫人之首饰编【蒲典反】髪为之笄衡笄也珈笄饰之最盛者所以别尊卑【孔氏曰副之言覆所以覆首为之饰编他髪为之假作紒形加于首上追师云追衡笄注云王后之衡笄皆以玉为之垂于副之两旁当耳其下以紞悬瑱珈之言加由副既笄而加此饰故谓之珈六珈必饰之有六但不可知紒音计追丁回反紞丁敢反】　朱氏曰委委佗佗雍容自得之貌　孔氏曰宣姜行步有仪其举动之貌如山如河【朱氏曰如山言其安重也如河言其广也】　郑氏曰象服者谓褕【音遥】翟【音狄】闗翟也人君之象服则舜所云予欲观古人之象日月星辰之属【孔氏曰翟而言象者象鸟羽而画之】服饰如是而为不善当如之何　释文佗佗作他他
玼【音此】兮玼兮其之翟也鬒【真忍反】髪如云不屑【苏节反】髢【徒帝反】也玉之瑱【吐殿反】也象之揥【勑帝反】也扬且【七也反】之晳【星厯反】也胡然而天也胡然而帝也
毛氏曰玼鲜盛貌翟褕翟闗翟也【孔氏曰翟雉名也郑注周礼三翟皆刻绘为翟雉之形而彩画之以为饰不用真羽】鬒黑髪也【释文曰服防云髪美为鬒】如云言美长也屑洁也　郑氏曰髢髲也不洁者不用髪为善【孔氏曰说文云髲益髪也言妇人髪少聚他人髪益之不洁髢者言妇人髪美不用他髪为髲而自洁美】　毛氏曰瑱塞耳也揥所以摘髪也【孔氏曰以象骨搔首因以为饰名之揥】扬眉上广　朱氏曰且语助也　毛氏曰晳白晳　朱氏曰胡然而天胡然而帝言其服饰容貌之美见者惊犹鬼神也
瑳【七我反】兮瑳兮其之展【陟战反】也蒙彼绉【侧救反】絺是绁【息反】袢【符袁反】也子之清扬扬且之顔也展如之人兮邦之媛【于眷反】也
说文曰瑳玉色鲜白　毛氏曰礼有展衣者以丹縠【戸术反】为衣蒙覆也絺之美者为绉是当暑袢延之服也【郑氏曰后妃六服之文展衣宜白绉絺絺之蹙蹙者展衣夏则里衣绉絺以礼见于君及宾客之盛服也　孔氏曰绁去蒸热之服也袢延是热之气也王氏曰暑服则加绁絺焉所以自敛饬也音如绊系之绊说文同】清视清明也扬广扬而顔角丰满展诚也美女为媛【说文曰顔眉目之间也】
一章之末云子之不淑云如之何贵之也二章之末云胡然而天也胡然而帝也问之也【汝葢自省容服尊严胡然如天乎胡然如帝乎】三章之末云展如之人兮邦之媛也惜之也辞益婉而意益深矣
君子偕老三章一章七句一章九句一章八句
桑中刺奔也卫之公室淫乱男女相奔至于世族在位相窃妻妾期于幽逺政散民流而不可止【乐记曰郑卫之音乱世之音也比于慢矣桑问濮上之音亾国之音也其政散其民流诬上行私而不可止也　前汉地理志曰卫地有桑间濮上之阻男女亦亟聚防声色生焉　张氏曰郑卫地滨大河沙地土薄故其人气轻浮其地平下故其人质柔弱其地肥饶不费耕耨故其人心怠堕其人情性如此其声音亦然故闻其乐使人如此懈慢也】桑中溱洧诸篇防于劝矣夫子取之何也曰诗之体不同有直刺之者新台之类是也有微讽之者君子偕老之类是也有铺陈其事不加一辞而意自见者此类是也或曰后世狭邪之乐府冒之以此诗之叙岂不可乎曰仲尼谓诗三百一言以蔽之曰思无邪诗人以无邪之思作之学者亦以无邪之思观之闵惜惩创之意隐然自见于言外矣或曰乐记所谓桑间濮上之音安知非即此篇乎曰诗雅乐也祭祀朝聘之所用也桑间濮上之音郑卫之乐也世俗之所用也雅郑不同部其来尚矣战国之际魏文侯与子夏言古乐新乐齐宣王与孟子言古乐今乐盖皆别而言之虽今之世太常敎坊各有司局初不相乱况上而春秋之世宁有编郑卫乐曲于雅音中之理乎桑中溱洧诸篇作于周道之衰其声虽已防于烦促而犹止于中声荀卿独能知之其辞虽近于讽一劝百然犹止于礼义大叙独能知之仲尼录之于经所以谨世变之始也借使仲尼之前雅郑果尝厐杂自卫反鲁正乐之时所当正者无大于此矣唐明皇令胡部与郑卫之声合奏谈俗乐者尚非之曾谓仲尼反使雅郑合奏乎论语答顔子之问乃孔子治天下之大纲也于郑声亟欲放之岂有删诗示万世反收郑声以备六艺乎
爰采唐矣沬【音妹】之乡矣云谁之思美孟姜矣期我乎桑中要【于遥反】我乎上宫送我乎淇之上矣
毛氏曰爰于也唐蒙菜名【孔氏曰释草云唐蒙女萝女萝兔丝】沬卫邑【苏氏曰书曰明大命于沬邦葢纣都朝歌以北是也】　苏氏曰姜弋庸皆着姓也　毛氏曰言世族在位皆有是恶行桑中上宫所期之地淇水名也　长乐刘氏曰采唐采麦采葑者欲适幽逺行其淫乱不敢正名而托之以采唐也
爰采麦矣沬之北矣云谁之思美孟弋矣期我乎桑中要我乎上宫送我乎淇之上矣
毛氏曰弋姓也【朱氏曰春秋定姒公谷作定弋】
爰采葑【孚容反】矣沬之东矣云谁之思美孟庸矣期我乎桑中要我乎上宫送我乎淇之上矣
郑氏曰葑蔓菁　毛氏曰庸姓也
桑中三章章七句
鹑【音纯】之奔奔刺卫宣姜也卫人以为宣姜鹑鹊之不若也
范氏曰宣姜之恶不可胜道也国人疾而刺之或逺言焉或切言焉逺言之者君子偕老是也切言之者鹑之奔奔是也卫诗至此而人道尽天理灭矣国从而亾故次之以定之方中美文公而卫复兴焉【胡氏春秋传曰杨氏曰此载卫为夷狄所灭之因也故在定之方中之前因以是说考于厯代凡淫乱者未有不至于杀身败国而亾其家者然后知古诗垂戒之大而近世有以献议乞于经筵不以国风进读者殊失圣经之旨矣】
鹑之奔奔鹊之疆疆【音姜】人之无良我以为兄
郑氏曰奔奔疆疆言其居有常匹飞则相随【释文曰韩诗云奔奔疆疆乘匹之貌】　毛氏曰良善也兄谓君之兄【孔氏曰恶顽之辞】左氏传奔奔作贲贲
鹊之疆疆鹑之奔奔人之无良我以为君
毛氏曰君国小君【孔氏曰夫人亦得曰君左传筮穆姜曰君其出乎是也】
鹑之奔奔二章章四句
定【丁佞反】之方中美卫文公也卫为狄所灭东徙渡河野处漕【音曹】邑齐桓公攘戎狄而封之文公徙居楚丘始建城市而营宫室得其时制百姓说【音恱】之国家殷富焉【朱氏曰懿公九年冬狄入卫懿公败死宋桓公迎卫之遗民立宣姜子申以庐于漕是为戴公是年戴公卒立其弟燬是为文公于是齐桓公城楚丘而迁卫焉　孔氏曰郑志答张逸问曰楚丘在济河间疑在今东郡界卫本河北至懿公灭乃东徙渡河野处漕邑则在河南矣楚丘与漕不甚相逺亦河南明矣　杜预云楚丘济隂成武县西南】
定之方中作于楚宫揆之以日作于楚室树之榛【侧巾反】栗椅【于宜反】桐梓漆爰伐琴瑟
毛氏曰定营室也【尔雅曰营室谓之定孙炎曰定正也天下作宫室者皆以营室中为正也　郑氏曰定星昏中而正于是可以营制宫室故谓之营室谓小雪时　长乐刘氏曰建亥之月定星方中北与极星相直景之可以正地势】楚宫楚丘之宫揆度也揆日出日入以知东西南视定北凖极以正南北【孔氏曰匠人云水地以县置槷以县视以景为规识日出之景与日入之景画叅诸日中之景夜攷之极星以正朝夕注云于四角立植而县以水望其高下高下既定乃为位而平地于所平之地中央树八尺之臬以县正之视之以其日出日入之景其端则东西正也又为规以识之者为其难审也自日出而昼其景端以至日入既则为规测景两端之内规之规之交乃其审也度两交之间中屈之以指臬则南北正也日中之景最短者也极星谓北辰也传言南视定不然匠人不言以定星叅之经传未有定星正南北者】室犹宫也　释文曰榛木丛生也似梓实如小栗　毛氏曰椅梓属【陆玑草木疏曰梓实桐皮曰椅】　陆氏草木疏曰楸【音秋】之疏理白色而生子者为梓　郑氏曰其长大可伐以为琴瑟言豫备也　范氏曰椅桐可以伐琴瑟则榛栗之为女贽【朱氏曰榛栗可以备笾实】梓漆之供器用可知是诗美其新造而志于永久　苏氏曰种木者求用于十年之后其不求近功凡类此矣
爰于也他日于此伐琴瑟
升彼虚【起居反】矣以望楚矣望楚与堂景山与京降观于桑卜云其吉终然允臧
王氏曰虚者若左氏所谓有莘之虚是也【朱氏曰虚故城也】毛氏曰楚丘有堂邑景山大山京高丘也曰卜
允信臧善也建国必卜之　郑氏曰登虚以望楚丘观其旁邑【朱氏曰堂楚丘之旁邑也】及其丘山审其高下所依倚朱氏曰既得其处于是下而观焉则又多桑而宜
蚕　王氏曰卜言吉于是遂建城市而营宫室也终然允臧者言今信善如卜所言也【长乐刘氏曰建国之初忧民之不得其所不敢遑宁曰终然允臧者喜其果遂于志愿也】
升彼虚矣以领略其大势防观于桑以细察其土宜
灵雨既零命彼倌【音官】人星言夙驾说【始锐反】于桑田匪直也人秉心塞渊騋【音来】牝三千
郑氏曰灵善也【李氏曰言好雨也】　毛氏曰零落也倌人主驾者　苏氏曰见星而驾　释文曰说舎也　郑氏曰塞充实也渊深也【张氏曰渊虚明如渊也　朱氏曰塞则多不明塞渊则塞而明犹曰诚明云尔是人也亦小充此道矣】　毛氏曰马七尺曰騋騋马与牝马也　郑氏曰文公命主驾者雨止为我晨早驾欲往桑田务农急也　朱氏曰诗人因言非独此人操心诚实而渊深其所畜之騋牝亦三千矣　苏氏曰富彊之业必深厚者为之非轻扬浅薄者之所能致　王氏曰言国君之富者宜以马也【朱氏曰记曰问国君之富数焉以对】　程氏曰一章言建国之事次章方言相土度地之初属文之势然也今文首言其事然后原其初者多矣既度其可然后卜以决之卜洛亦然古人之为皆如是也人谋臧则筮从矣卒章叙其勤劳以致殷富
定之方中三章章七句
蝃【丁计反】蝀【都动反】止奔也卫文公能以道化其民淫奔之耻国人不齿也【郑氏曰不齿者不与相长稚】
蝃蝀在东莫之敢指女子有行逺【于万反】父母兄弟毛氏曰蝃蝀虹也　程氏曰蝃蝀阴阳气之交映日而见故朝西而暮东在东者隂方之气就交于阳也夫阳唱隂和男行女随乃理之正今隂来交阳人所丑恶故莫敢指之【今世俗不以手指者因诗之言】女子之奔犹蝃蝀之东人所丑也　郑氏曰女子有行逺父母兄弟妇人生而有适人之道何忧于不嫁而为淫奔之过乎恶之甚　尔雅蝃作防
女子有行逺父母兄弟此诗反泉水竹竿辞同而意不同此诗葢国人疾淫奔者言女子终当适人非久在家者何为而犯礼也泉水竹竿葢卫女思家言女子分当适人虽欲常在父母兄弟之侧有所不可得也一则欲常居家而不可得一则欲亟去家而不能得其善恶可见矣
朝隮【子西反】于西崇朝其雨女子有行逺兄弟父母程氏曰朝隮于西乃阳方之气来交于隂则理之顺【周礼眡祲掌十煇之法九曰隮郑氏注曰隮虹也诗曰朝隮于西】　毛氏曰崇终也从旦至食时为崇朝　范氏曰朝隮于西阳感隂也阳感隂则是阳为倡而隂从之也故崇朝其雨此隂阳之相应也女子有行逺父母兄弟亦犹是矣
乃如之人也怀昏姻也大无信也不知命也
毛氏曰乃如是淫奔之人也　程氏曰人虽有欲苟惟欲之从则人道废而入于禽兽矣女子以不自失为信所谓贞信之敎违背其父母可谓无信矣命正理也以道制欲则能顺命【王氏曰男女之欲性也有命焉君子不谓性也今也从欲而不知命有所制此之谓不知命也】
蝃蝀三章章四句
相【息亮反】防刺无礼也卫文公能正其羣臣而刺在位承先君之化无礼仪也
相防有皮人而无仪人而无仪不死何为
毛氏曰相视也　郑氏曰仪威仪也　陈氏曰防卑污可恶之物犹有皮齿体以全其形今汝在位反无礼仪而不如防【韩愈聨句云礼鼠拱而立　山隂陆氏曰今一种鼠见人则交其前两足而拱谓之礼防亦或谓之拱防】　朱氏曰人而无仪则其不死亦何为哉
相防有齿人而无止人而无止不死何俟
郑氏曰止容止经曰容止可观
相防有体人而无礼人而无礼胡不遄【市专反】死
毛氏曰体肢体也遄速也
相防之恶无礼何其如是之甚也葢溺于淫乱之俗不如是不足以自防也疾恶不深则迁善不力相防三章章四句
干旄【音毛】美好【呼报反】善也卫文公臣子多好善贤者乐告以善道也
王氏曰以素丝组马以好贤者臣子之好善也人君之好善则非特如此必与之食天禄共天位焉柏舟之仁人见愠于羣小以至于觏闵受侮者以顷公故也然则文公之臣子好善如此亦以文公故也故曰一国之事系一人之本谓之风
孑孑【居燕反】干旄在浚【苏俊反】之郊素丝纰【符至反】之良马四之彼姝【赤朱反】者子何以畀【必寐反】之
朱氏曰孑孑特出之貌　孔氏曰干之首有旄有羽旄者牛尾也羽夏翟之羽也【李氏曰干与竹竿字通用家语曰干旄之忠周礼注曰徐州夏翟之羽有虞氏以为绥后世或无故染鸟羽用之谓之夏采　程氏曰注旄干首九旗皆然九旗之物所建各不同若王建太常诸侯建旗孤卿建旃大夫士建物是也云旄云旟云旌皆通言尔谓卿大夫建旗而来就浚之郊礼下贤者】其下有旒縿【朱氏曰縿旗之体也旒縿之垂也旄旟旌建之车后骖所衔反旒力周反】　毛氏曰浚卫邑　尔雅曰邑外谓之郊　毛氏曰纰所以织组也　王氏曰素丝为组所以带马良马所以好贤者也【程氏曰素丝束帛也谓以束帛乘马行礼于贤者纰疎布之状组密错之状祝疑为竺厚积之意】　朱氏曰此设为贤者之言言卫之卿大夫建此干旄欲有所咨问于我我将何以畀之乎言不知所以副其意者彼姝者子言其德之美指卫之臣
孑孑干旟在浚之都素丝组【音祖】之良马五之彼姝者子何以予之
毛氏曰鸟隼曰旟【孔氏曰周礼州里建旟大司马又曰百官载旟旟亦有旌二章互文也言旄则有旒縿言旟则亦有旄矣】下邑曰都【朱氏曰都居民所聚也】　王氏曰纰之以为组
孑孑干旌在浚之城素丝祝之良马六之彼姝者子何以告之
毛氏曰析【星厯反】羽为旌【孔氏曰尔雅云注旄首曰旌则干旄干旌一也既设旒縿有旃旟之称未设旒縿空有析羽谓之旌】城都城也【朱氏曰浚都之城也】祝织也【王氏曰组成而祝之故初言纰中言组终言祝祝断也】　程氏曰马四至于五六马之益多见其礼之益加也郊都城好贤益笃则贤者益至不好贤则士益逺遯也【朱氏曰五之六之者取恊韵而极言其盛凡诗之言类此者多矣】　左氏传曰干旄何以告之取其忠也
干旄三章章六句
载驰许穆夫人作也闵其宗国颠覆自伤不能救也卫懿公为狄人所灭国人分散露于漕邑许穆夫人闵卫之亾伤许之小力不能救思归唁【音彦】其兄又义不得故赋是诗也【郑氏曰灭者懿公死也君死于位曰灭露于漕邑者谓戴公也戴公与许穆夫人俱公子顽蒸于宣姜所生也　朱氏曰露未有宫室而庐居也】
范氏曰先王制礼父母没则不得归宁者义也虽国灭君死不得往赴焉义重于亾故也【朱氏曰圣人録泉水于前所以着礼之经载驰于后所以尽事之变夫宗国覆灭莫大之变顾以父母既终而不得归则事变之防于是者可知矣】
载驰载驱归唁卫侯驱马悠悠言至于漕大夫防【蒲末反】涉我心则忧
毛氏曰载辞也吊失国曰唁悠悠逺貌【朱氏曰悠悠逺而未欲之貌】漕卫东邑草行曰防水行曰涉【释文韩诗曰不由蹊遂而涉曰防涉】范氏曰载驰载驱急也言至于漕思之也　朱
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:36:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>