<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,古微书畧例,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,古微书全文在线阅读,古微书全文在线下载,大玄古籍书库">
<meta name="description" content="三十六卷。明孙瑴编。瑴字子双。中国古代阴阳数术及谶纬迷信之学流传颇广，自隋禁图谶以后，其书大多不传。宋代只有易纬数种，至明代，所能得见者更是寥寥无几。瑴曾杂采旧文分为四部，统称“微书”。一曰“焚微”，辑秦以前逸书；一曰线微，辑汉晋间笺疏；一曰阙微，征皇古七十二代之文；一曰删微，即此书。至清代，前三书已不存，只存删微，便独当微书之名。珏从十三经注疏、二十一史书志及《太平御览》、《玉海》、三通等书中所援引的有关内容进行辑录，或数段、或数行、或数句，确定其先后次序，使诸纬书虽难见全貌，却也有了大致轮廓。包括《尚">
<title>古微书_孙瑴_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古微书</span> <br/>
          作者： <span class="inputVal" id="bkauthor">孙瑴</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]148174</span> <br/>
          说明： <span class="inputVal" id="bkdec">三十六卷。明孙瑴编。瑴字子双。中国古代阴阳数术及谶纬迷信之学流传颇广，自隋禁图谶以后，其书大多不传。宋代只有易纬数种，至明代，所能得见者更是寥寥无几。瑴曾杂采旧文分为四部，统称“微书”。一曰“焚微”，辑秦以前逸书；一曰线微，辑汉晋间笺疏；一曰阙微，征皇古七十二代之文；一曰删微，即此书。至清代，前三书已不存，只存删微，便独当微书之名。珏从十三经注疏、二十一史书志及《太平御览》、《玉海》、三通等书中所援引的有关内容进行辑录，或数段、或数行、或数句，确定其先后次序，使诸纬书虽难见全貌，却也有了大致轮廓。包括《尚书纬》、《春秋纬》、《易纬》、《礼纬》、《乐纬》、《礼纬》、《论语纬》、《孝经纬》、《河图纬》、《洛书纬》。因此书文句艰涩，理甚难明，所以在每卷之前均有小引为之论次，卷中篇目有难以明了的，均以数语疏释，本文有古注的，录其原文，没有原注的，缀附异说为之旁通，对了解古代谶纬之学等文化现象颇有益处。但此书也有不少缺陷，其一，辑录有误，如把伏生《尚书大传》中的《洪范五行传》列入《书纬》，认为是大禹之作，显然错误。其二，遗漏颇多。如唐瞿昙悉达《开元占经》、《五行大义》等，去隋未远，收录颇多而珏书未见。其三，所采各条，具不注其所录自何书，无以考证。现存有《删微》三十六卷，其一为明崇祯刻本，其一为清抄本。</span> <br/>
          封面： <span class="inputVal" id="bkimg">Z_4596.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古微书
[book_author]孙瑴
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]148174
[book_dec]三十六卷。明孙瑴编。瑴字子双。中国古代阴阳数术及谶纬迷信之学流传颇广，自隋禁图谶以后，其书大多不传。宋代只有易纬数种，至明代，所能得见者更是寥寥无几。瑴曾杂采旧文分为四部，统称“微书”。一曰“焚微”，辑秦以前逸书；一曰线微，辑汉晋间笺疏；一曰阙微，征皇古七十二代之文；一曰删微，即此书。至清代，前三书已不存，只存删微，便独当微书之名。珏从十三经注疏、二十一史书志及《太平御览》、《玉海》、三通等书中所援引的有关内容进行辑录，或数段、或数行、或数句，确定其先后次序，使诸纬书虽难见全貌，却也有了大致轮廓。包括《尚书纬》、《春秋纬》、《易纬》、《礼纬》、《乐纬》、《礼纬》、《论语纬》、《孝经纬》、《河图纬》、《洛书纬》。因此书文句艰涩，理甚难明，所以在每卷之前均有小引为之论次，卷中篇目有难以明了的，均以数语疏释，本文有古注的，录其原文，没有原注的，缀附异说为之旁通，对了解古代谶纬之学等文化现象颇有益处。但此书也有不少缺陷，其一，辑录有误，如把伏生《尚书大传》中的《洪范五行传》列入《书纬》，认为是大禹之作，显然错误。其二，遗漏颇多。如唐瞿昙悉达《开元占经》、《五行大义》等，去隋未远，收录颇多而珏书未见。其三，所采各条，具不注其所录自何书，无以考证。现存有《删微》三十六卷，其一为明崇祯刻本，其一为清抄本。
[book_img]Z_4596.jpg


[book_title]提要
钦定四库全书　　　　　　　　经部七
古微书　　　　　　　　　　　五经总义类【附録】提要
【臣】等谨按古微书三十六卷明孙防编防字子双华容人考刘向七畧不着纬书然民间私相习则自秦以来有之非惟卢生所上见史记秦本纪即吕不韦十二月纪称某令失则某灾至伏生洪范五行称某事失则某徴见皆谶纬之说也汉书儒林传孟喜得易家候隂阳灾变书尤其明证荀爽谓起自哀平据其盛行之日言之耳隋志着録八十一篇燔烧之后湮灭者多至今仅有本者朱彛尊经义考称易干凿度乾坤凿度礼含文嘉犹存顾炎武日知録又称见孝经援神契然含文嘉乃宋张师禹所撰非其旧文援神契则自宋以来不着于録殆炎武一时笔误实无此书则于世者仅干凿度乾坤凿度二书耳我
皇上光崇文治四库宏开二酉秘藏罔弗津逮又于永乐大典之中搜得易纬稽览图通卦验坤灵图是类谋辨终备乾元序制记六书为数百年通儒所未见其余则仍不可稽盖遗编残阙十不存其一矣防尝杂采旧文分为四部总谓之微书一曰樊微辑秦以前逸言一曰线微辑汉晋间笺疏一曰阙微徴皇古七十二代之文一曰删微即此书今三书皆不惟此编在遂独被微书之名实其中之一种也所采凡尚书十一种春秋十六种易八种礼三种乐三种诗三种论语四种孝经九种河图十种洛书五种以今所得完本校之防不过粗存梗概又唐瞿昙悉逹开元占经去隋未逺所引诸纬如河图圣洽符孝经雌雄图之类多者百余条少者数十条防亦未睹其书故多所遗漏又摘伏胜尚书大中鸿范五行一篇指为神禹所作尤属杜撰然其采摭编缀使学者生于千百年后犹见东京以上之遗文以资考证其功亦不可没经义考毖纬一门其所引据出防书者八九则用力亦可谓勤矣纬与经名虽相辅实各自为书卦气之说孟喜始据以诂易何休郑元援引尤多宋欧阳脩乞校正五经劄子欲于注疏中全削其文而说不果用魏了翁作九经正义始尽削除此实说经家谨严之防与孙复说春秋而废郑樵说诗而废序深文巧诋务排汉学者不同然义理则当尊正轨考证则不废旁稽如郑元注礼五天帝具有姓名此与道家符箓何异宋儒辟之是也至于蔡沈书集所称周天三百六十五度四分度之一实洛书増耀度尚书考灵耀之文黒道二去黄道北赤道二去黄道南白道二去黄道西青道二去黄道东实河图帝览嬉之文朱子注楚词昆仑者地之中也地下有八柱互相牵制名山大川孔穴相通实河图括地象之文三足乌阳精也实春秋元命包之文【案此四条皆朱彛尊经义考之说】以至七日来复自王弼以来承用六日七分之说朱子作易本义亦弗能易实稽览图之文洛书四十五防邵子以来为秘钥其法出于太乙九宫实易干凿度之文是宋儒亦未能尽废之然则防辑此编于经义亦不无所禆未可尽斥为好异故今仍附録五经总义之末焉乾隆四十五年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]原序
古微书原序
昔闻之仲尼爱义子长爱奇予小子亦窃有爱焉曰爱其古世之人得一醆一斚流传三古间则必什袭之而寳之而矜之曰我得古矣古人之奥帙逸文岂直一醆一斚耶夫以声响俱邈诵览所畧举世之不必经见者而我得见之其可爱孰甚矣又况乎爇天香奏云璈罗上古之天球赤刀而环列丈室中又岂直一醆一斚之细耶荀子曰夫学贫而富乡也窭然贫之夫也俄而治天下之大噐举在此非竆古力哉是以古人之学恒富今人之学恒贫古人之学恒富然而非富于书也今人之学怛贫然而非贫于书也汉虽秦余哉书皆道古故其学最富至唐若宋而人人着籍矣人人着籍则人人竞传人人竞传古安得复存今日者著录之繁篇帙之广讵不什百倍于汉然而试探其业力与其所就今之不若宋犹宋之不若唐者何哉寖侈于近日之书而寖减于古何怪乎书愈富学之愈贫也余不佞家世藏书稍有异本輙从羲颉以降断乎陈隋取其凡蒂于古线于古骈枝于古响象依悠于古者聚而成书伯之以删曰以旌谶纬之伏遁仲之以焚曰以揽灏噩之什一叔之以线曰以索笺疏之象罔季之以阙曰以甄古之记歴为卷不多证学差逺庶古人之奥帙逸文将湮不湮而亦使海内竆古之儒不至贫于学之无从遡者頼是乎或曰古则传矣古而既传安用是书也使古而不传者子又安得其所传而传于世曰是不然予所爱传而未尝传传于古人之篇不尽传于今人之诵览者也集古者梯崖抇冡形命可遗彼性也好之而力之富又足以聚之然自予视之犹以林囘之树子当千壁焉何也谓非其神也文也者古人之神而传焉故可寳也茍古之所传帖则腕矣画则日矣之二物夫宁非神虽然义弗主焉文以神秘神以义尊夫文而无其义亦不足以规亿载矣余贫夫也扩余目于穹壤间曽不数里置诸古博士之林无秒分焉谓耳目之褊也而多未逮则信有矣若夫予以为寳爱而人将瓦砾视之曰是直断缺无用之文嵬不经之学抑何敢强焉孙防序

[book_title]古微书畧例
一曰删微
地南北为经东西为纬今也经存而纬亾是有南北无东西也圣人之言理数具举既师其理安遗其数可付之删后之文无足取也哉兹所遇图纬诸家虽细録也虽伪收也惟断章者亦取焉首删微
一曰焚微
书以焚亾亦以焚重非焚之重焚而有不焚故焚重也汉桓锢党党愈烈齐武灭僧僧愈繁时势固然然则上古至文星星皪皪虽秦之炎而寒烟落灺中犹可拾取焉是亦凤之一毛而虬一甲也次焚微
一曰线微
象纬者天之转注也海岳者地之转注也畿辅之内数百里所谈所习莫非君举莫非朝事盖其近也春秋而降末光絶焰殆无盛于汉儒倍汉而欲谈经吾乌识其所本矣所得汉晋间疏笺輙复登之以为经翼次线微一曰阙微
书删矣焚矣孔子而前遂无帝系帝系而上遂无七十二代之皇哉春秋夏五或不月月或不事阙之也阙之而又书之者以待备也圣人阙之以待备吾辈安得不备之以待阙三代以降而有能力遡混芒者虽齿之邃古之篇亦何让焉次阙微
一是集皆逺古漆书竹简之遗非唐宋缥缃所盛传者即歴史经籍艺文诸志及内府天下书目亦仅存其名而亾其书虽藏书家疑未必有也兹所录着每一书各指一事其牍长者孤行为卷短狭者萍合之乌集之彚以成卷正不足文字观耳
一是集多得之十三经注疏及二十一史书志太平御览玉海通典通考通志畧诸大部所援引中或载数段或数行或数句前所见者俟后续之后所得者徴前冠之中有异同者诘前后络之皆眞琭珞非赝琬琰搜罗缉缀累月竆年故其首尾都无伦次正不必苛其端绪摘其挂漏也
一迩年坊肆翻刻古书汗牛充栋如古今逸史汉魏丛书古书十九种秘册彚函每一部中各百十家皆是流行篇卷故于此集絶不雷同至如百川学海百家名书古今说海歴代小史稗海小说等又皆唐宋以后耳目近事亦此中所不赘也
一是集文多赘轧理或奥实故每卷之首輙有小引为之论次其卷中篇目间有难晥者窃以数语疏释之至本文有古注者录其原注无原注者复泛拾异说与之旁通使读之者开卷而豁然则又贲居子苦心之余事也
说纬
纬之兴其兴于符命乎五德承运逓有感生故首尚书焉符命之替也灾异滋多获麟而经亦孔子之龙与马也故次春秋有灾有异天人之道洽易数幽乃可证向也易纬至博而传尚存故又次之礼行变化乐动神示皆倚易而滋矣又次之久矣夫乐之不作也盖后诗而亡也故诗次乐焉正乐删诗复为谁孔子也孔子迈九圣而无其遇迄为素王诸贤悼惜故论语纬又次之语莫大于孝孝至通天北落为降紫麟聿来而孔子之元命亦可知矣孝经纬又次之嗟嗟此以悲河不图也惟河与洛天谆谆命羣圣以辟诸经以祖焉是不可以无述终之以河洛纬

[book_title]卷一
钦定四库全书
古微书卷一
明　孙防　编
尚书纬
贲居子按隋史经籍志尚书纬三卷其目凡五曰旋玑钤曰考灵曜曰刑德放曰帝命騐曰运期授皆主言天咫地游帝王运歴之大事而五逸其三矣稍可窥者考灵曜帝命騐二文亦复无篇第无章次姑循其义类而为班部至其丛沓错零不可为颠委者虽一语虽三数语犹复缀之以志探赜之助其中候诸防别自为篇
尚书考灵曜
贲居子曰学莫大于稽天自尧歴象舜玑衡于是礼乐兵刑一祖以天矣后世以宣夜为殷制周髀托于周公然于天度多不相应惟浑仪之图师准璿玑歴代寳用自汉张衡铸为铜仪迄唐之梁令瓒李淳风以至许衡郭守敬莫能外焉而不知其秘皆原于纬书汉儒竆纬故谈天为至精此考灵曜所繇名也孔门之学揆合唐虞以故其传天官亦最宻云谓纬书不出于孔门者汉儒亦何自而溯其术哉此亦可为辟纬者抉疑
天从上临下八万里天以圆覆地以方载
郑康成注曰天者纯阳清明无形圣人则之制璿玑玉衡以度其象
张衡灵宪曰天有九位自地至天二亿一万六千二百五十里悬天之晷薄地之仪皆千里而差一寸杨泉物理论曰所以立天地者水也成天地者气也水土之气升而为天天者君也夫地有形而天无体譬如火焉烟在上灰在下也又儒家立浑天以追天形犹车轮焉周髀立盖天言天气循边而行犹磨石焉斗极天之中也言天者必拟之人故自脐以上人之阳也自脐以下人之隂也自极以南天之阳也自极以北天之隂也
天如弹丸围圜三百六十五度四分度之一
度二千九百三十二里千四百六十一分里之三百四十八
按孔頴逹疏云周天百七万一千里者是天圆周之里数也以围三径一言之则直径三十五万七千里此为二十八宿周囘直征之数也然二十八宿之外上下东西各有万五千里是谓四游之极谓之四表据四表之内并星宿内总有三十八万七千里然则天之中央上下正半之处则一十九万三千五百里地在其中是地去天之数也
天文录曰天曰广南北二亿三万三千五百里七十五步东西短减四步周六亿十万七百里二十五步从地至天一亿一万六千七百八十六里半下地至厚与天髙等
汉书律歴志云二十八宿之度角一十二度亢九氐十五房五心五尾十八箕十一东方七十五度斗二十六牛八女十二虚十危十七营室十六璧九北方九十八度奎十六娄十二胃十四昴十一毕十六觜二参九西方八十度井三十三鬼四柳十五星七张十八翼十八轸十七南方一百一十二度丒为星纪初斗十二度终婺女七度子为枵初婺女八度终于危十五度亥为娵觜初危十六度终于奎四度戍为降娄初奎五度终于胃六度酉为大梁初胃七度终于毕十一度申为实沈初毕十二度终于井十五度未为鹑首初井十六度终于柳八度午为鹑火初柳九度终于张十六度已为鹑尾初张十八度终于轸十一度辰为夀星初轸十二度终于氏四度卯为大火初氐五度终于尾九度寅为析木初尾十度终于斗十一度
二十八宿之外各有万五千里是为四游之极谓之四表
按天镜经天有四表三道四表者房星也三道者房间三道南间为上道中央为中道北间为下道也
春则星辰西游夏则星辰北游秋则星辰东游冬则星辰南游
地有四游冬至地游北而西三万里夏至地游南而东三万里春秋二分其中矣地常动不止譬如人在舟中闭牖而坐舟行而人不觉七戎六蛮九夷八狄据形而言之谓之四海言皆近海海之言昬晦无所睹也郑注云天旁行四表之中冬南夏北春西秋东皆薄四表而止地亦升降于天之中冬至而下夏至而上二至上下盖极地厚也地与星辰俱有四游升降四游者自立春地与星辰西游春分西游之极地虽西极升降正中从此渐渐而东至春季复正自立夏之后北游夏至北游之极地则升降极下至夏季复正立秋之后东游秋分东游之极地则升降正中至秋季复正立冬之后南游冬至南游之极地则升降极上至冬至复正　地盖厚三万里春分之时地正当中自此地渐渐而下至夏至之时地下游万五千里地之上畔与天中平夏至之后地渐渐向上至秋分地正当天之中央自此地渐渐而上至冬至上游万五千里地之下畔与天中平自冬至后地渐渐而下孔疏云此是地之升降于三万里之中也但浑天之体虽绕于地地则中央正平天则北髙南下北极髙于地三十六度南极下于地三十六度然则北极之下三十六度常见不没南极之上三十六度常没不见南极去北极一百二十一度余若逐曲计之则一百八十一度余若以南北中半言之谓之赤道去南极九十一度余去北极亦九十一度余此是春秋分之日道也赤道之北二十四度为夏至之日道去北极六十七度也赤道之南二十四度为冬至之日道去南极亦六十七度　但日与星辰四游相反春分日在娄则娄星极西日体在娄星之东去娄三万里以度言之十二度也则日没之时去昬中之星近较十度旦时日极于东去旦中之星逺较十度若秋分日在角则角星极东日体在角星之西去角三万里则日没之时去昬中之星逺较十度旦时日极于西去旦中之星近较十度此皆歴乖违于数不合也
日道出于列宿之外万有余里正月假上八万里假下一十万四千里
郑注夏日道上与四表平下去东井十二度为三万里又云夏至日与表平冬至之时日下至于地八万里上至于天十一万三千五百里也
孔疏云所以有假上假下者郑意以天去地十五万三千五百里正月雨水之时日在上假于天八万里下至地一十一万三千五百里夏至之时日上极与天表平也后日渐向下则是夏至之日上极万五千里星辰下极万五千里故夏至之日下至东井三万里也计夏至之日日在井星正当嵩髙之上以其南游之极故在嵩髙之南万五千里所以夏至有尺五寸之景也于时日又上极星辰下极故日下去东井三万里也
日有九光光照四极日光隆照四十万六千里
地书说曰日照四十五万里也
周髀曰日光外照径八十一万里周二百四十三万里
淮南子曰日出于旸谷浴于咸池拂于扶桑是谓晨明登于扶桑爰始将行是谓朏【窟】明【将明也】至于曲阿是谓旦明至于曾泉是谓蚤食至于桑野是谓晏食至于衡阳是谓禺中至于昆吾是谓正中至于鸟次是谓小还至于悲谷是谓餔时至于渊虞是谓髙舂至于连【烂】石是谓下舂至于悲泉爰止其御爰息其马是谓县车至于虞渊是谓黄昬至于蒙谷是谓定昬日入于虞渊之汜【几】曙于蒙谷之浦行九州七舍有五亿万七千三百九里【自旸谷至虞渊几十六所为九州七舍也】
日万世不失九道谋
郑注黄道一青道二出黄道东赤道二出黄道南白道二出黄道西黑道二出黄道北
广雅云立春春分东从青道二出黄道东交于房二度中立夏夏至南从赤道二出黄道南交于七星四度中立秋秋分西从白道二出黄道西交于胃十二度中立冬冬至北从黑道二出黄道北交于虚二度中四季之月还从黄道【又】日月五星行黄道始营室东璧奎娄胃之阳入昴毕间行觜觽参之隂度东井舆鬼行柳七星张翼轸之隂入角间贯氐房出心尾箕之隂入斗牵牛间行须女虚危之阳复至营室
凡九百四十分为一日二十九日与四百九十九分为一月　日月东行而日行迟月行疾何君舒臣劳也日日行一度月日行十三度十九分度之七
按隋志日行自秋分以后至春分其势速计一百八十二日而行一百八十度自春分以后至秋分日行迟计二百八十二日而行一百七十六度每气之下即其率也月行月道二十七日有余一周天月道交络黄道每行黄道内十三日有奇而出又行黄道外十三日有奇而入终而复始【又】歴象之说则月一日至于四日行最疾日行十四度余自五日至八日行次疾日行十三度余自九日至十九日行则迟日行十二度余自二十日至二十三日又小疾日行十三度余自二十四日至于晦行又最疾日行一十四度余此是月行之大率也二十七日月行一周天至二十九日强半月及于日与日相防乃为一月
周髀曰日月俱起建星月度疾日度迟日月相逐于二十九日三十日间而日行天二十九度余未有定分于是三百六十五日南极影长明日反短以岁终日影反长故知之三百六十五日者三三百六十六日者一故知一岁三百六十五日四分日之一岁终也
孔疏云凡二十八宿及诸星皆循天左行一日一夜一周天一周天之外更行一度计一年三百六十五周天四分度之一日月五星则右行日一日一度月一日一十三度十九分度之七是一月二十九日之外至第三十日分至四百九十九分月及于日计九百四十分则四百七十为半今四百九十九分是过半二十九分也
分周天为三十六头头有十度九十六分度之十四长日分于寅行二十四头入于戍行十二头短日分于辰行十二头入于申行二十四头此之谓也
按周髀冬至昼极短日出辰而入申阳照三不覆九照三者南三辰巳午未也东西相当正南方夏至昼极长日出寅而入戍阳照九不覆三不覆三者北方三辰亥子丒冬至日出入之三辰属昼昼夜互见是出入三辰分为昼夜各半明矣
仲春仲秋日出于卯入于酉仲夏日出于寅入于戍仲冬日出于辰入于申
按晋志日最南去极最逺故景最长黄道斗二十一度出辰入申故日亦出辰入申日昼行地上百四十六度彊故日短夜行地下二百一十九度少弱故夜长自南至之后日出极稍近故景稍短日昼行地上度稍多故日稍长夜行地下度稍少故夜稍短日所在度稍北故日稍北以至于夏至日在井二十五度去极六十七度少彊是日最北去极最近景最短黄道井二十五度出寅入戍故日亦出寅入戍日昼行地上二百一十九度少弱故日长夜行地下百四十六度强故夜短自夏至之后日出极稍逺故景稍长日昼行地上度稍少故日稍短夜行地下度稍多故夜稍长日所在度稍南故日出入稍南以至于南至而复初焉斗二十一井二十五南北相应四十八度春分日在奎十四少强秋分日在角五少弱此黄赤二道之交中也去极俱九十一度少强南北处斗二十一井二十五之中故景居二至长短之中奎十四角五出卯入酉故日亦出卯入酉日昼行地上夜行地下俱百八十二度半强故日见之漏五十刻不见之漏五十刻谓之昼夜同夫天之昼夜以日出没为分人之昼夜以昬明为限日未出二刻半而明日入二刻半而昬故损夜五刻以益昼是以春秋分漏昼五十刻诸家歴法参差不齐
日永景尺五寸日短一十三尺【一作】景尺三寸日正南千里而减一寸
按周髀夏至南万六千里冬至南十三万五千里日中立竿测影此二者天道之数周髀长八尺夏至之日晷一尺六寸髀者股也正晷者勾也正南千里勾一尺五寸正北千里勾一尺七寸日益表南晷日益长候勾六尺即取竹空径一寸长八尺捕影而视之空正掩日而日应空之孔繇此观之率八十寸而得径一寸故以勾为首以髀为股从髀至日下六万里而髀无影从此以上至日则八万里若求邪至日者以日下为勾日髙为股勾股各自乗并而开方除之得邪至日从髀所旁至日所十万里以率率之八十里得径一里十万里得径千二百五十里故曰日晷径千二百五十里
隋志祖暅推地中其法曰先騐昬旦定刻漏分辰次乃立仪表于凖平之地名曰南表刻漏上水居日之中更立一表于影末名曰中表夜依中表以望北极枢而立北表令参相直三表皆以悬凖定乃观三表直者其立表之地即当子午之正三表曲者地偏僻每观中表以知所偏中表在西则立表处在地中之西当更向东求地中若中表在东则立表处在地中之东也当更向西求地中取三表直者为地中之正又云宋元嘉十九年使使往交州测影夏至之日影出表南三十二分何承天遥取阳城云夏至一尺五寸计阳城去交州路当万里而影实差一尺八寸二分是六百里而差一寸也后魏信都芳称梁天监之七年见洛阳测影又见公孙崇集诸朝士共观秘书影同是夏至日其中影皆长一尺五寸八分以此推之金陵去洛阳北畧当千里而影差四寸则二百五十里而影差一寸也
唐志僧一行作大衍歴其议曰周礼大司徒以土圭之法测土深日至之景尺有五寸谓之地中郑氏以为日景于地千里而差一寸尺有五寸者南戴日下万五千里地与星辰四游升降于三万里内是以半之得地中今頴川阳城是也开元十二年测交州夏至在表南三寸三分与元嘉所测畧同使者大相元太言交州望极才髙二十余度八月海中望老人星下列星粲然明大者甚众古所未识乃浑天家以为常没地中者也大率去南极二十度已上之星则见又鐡勒囘纥在薛延陀之北去京师六千九百里其北又有骨利干居瀚海之北北距大海昼长而夜短既夜天如曛不瞑夕胹羊髀才熟而曙盖近日出没之所太史监南宫说择河南平地设水凖绳墨植表而以引度之自滑台始白马夏至之晷尺五寸七分又南百九十八里百七十九步得浚仪岳台晷尺五寸三分又南百六十七里二百八十一步得扶沟晷尺四寸四分又南百六十里百一十步至上蔡武津晷尺三寸六分半大率五百二十六里二百七十步晷差二寸余而旧说王畿千里影差一寸妄矣其北极去地虽秒分微有盈缩难以月较大率三百五十一里八十步而极差一度极之逺近异则黄道执景固随而变矣若令距阳城而北至鉄勒之地亦差十七度四分与林邑正等则五月日在天顶南二十七度四分极髙五十二度周圆百四度常见不隠北至晷四尺一寸三分南至晷二丈九尺二寸六分定春秋分晷五尺八寸七分其没地才十五余度夕没亥西晨出丑东较其里数已在囘纥之北又南距洛阳九千八百一十五里则极长之画其夕常明然则骨利干犹在其南矣今测日晷距阳城五千里已在戴日之南则一度之广皆三分减二南北极相去八万里其径五万里宇宙之广岂若是乎十三年南至岱宗礼毕自上传呼万岁声闻于下时山下夜漏未尽自日观东望日已渐髙据歴法晨初迨日出差二刻半然则山上所差凡三刻余其冬至夜刻同立春之后春分夜刻同立夏之后自岳趾升泰坛仅二十里而昼夜之差一节设使因二十里之崇以立勾股术固不知其所以然况八尺之表乎今更为覆矩图南自丹穴北暨幽都每极移一度輙累其差可以稽日食之多少定昼夜之长短而天下之晷皆协其数矣
古微书卷一

[book_title]卷二
钦定四库全书
古微书卷二
明　孙防　编
尚书考灵曜
天有九野九千九百九十九隅去地五亿万里【一野千一百一十一隅】何谓九野中央钧天其星角亢【一作角亢氐】东方皥天【吕氏曰苍天广雅上天】其星房心【亦作房心尾】东北变天【阳气始作万物萌芽故曰变】其星斗箕【一作箕斗牵牛】北方天其星须女【一作须女虚危营室】西北幽天其星奎娄【一作东璧奎娄】西方成天【吕氏曰皓天淮南曰昊天】其星胃昴【一作胃昴毕】西南朱天其星参狼【一作觜嶲参东井】南方赤天【淮南曰炎天】其星舆鬼柳【一作舆鬼柳七星】东南阳天其星张翼轸【纯干用事故曰阳】
按素问引太始天元册文丹天之气经于牛女戊分黅天之气经于心尾已分苍天之气经于危室柳鬼素天之气经于亢氐昴毕天之气经于张翼娄胃所谓戊已分者奎璧角轸则天地之门户也又曰丹天之气经于奎璧牛女四宿之上下临戊癸之位立为火运黄天之气经于心尾角轸四宿之上下临甲已之位立为土运素天之气经于亢氐昴毕四宿之上下临乙庚之位立为金运天之气经于张翼娄胃四宿之上下临丙卒之位立为水运苍天之气经于危室柳鬼四宿之上下临丁壬之位立为木运戍为天门干之位也已为地戸防之位也自房至毕十四宿为阳主昼自昴至心十四宿为隂主夜通一日也
淮南天文训子午卯酉为二绳丑寅辰巳未申戌亥为四钩东北为报德之维也西南为背阳之维东南为常羊之维西北为通之维
分寸之晷代天气生以制方员方员以成参以规矩昬明主时乃命中星观玉仪之游【注以玉为浑仪】玉仪之制昬明主时【谓昼夜漏刻也】
按晋志张衡制浑象具内外规南北极黄赤道列二十四气二十八宿中外星官及日月五纬平子既作铜浑天仪于密室中以漏水转之令伺之者闭户而唱之其伺之者以告灵台之观天者曰璇玑所加某星始见某星已中某星今没皆如合符也
隋志王蕃云浑天仪者羲和之旧器积代相传谓之玑衡其为用也以察三光以分宿度者也又有浑天象者以着天体以布星辰而浑象之法地当在天中丌势不便故反观丌形地为外匡于已解者无异在内诡状殊体而合于理可谓奇巧攷古旧浑象以二分为一度周天七尺三寸半张衡更以铜制以四分为一度周天一丈四尺六寸一分蕃今所作以三分为一度周天一丈九寸五分四分之三黄赤道各广四分半相去七寸二分又云黄赤二道相共交错其间相去二十四度以两仪凖之二道俱三百六十五度有竒又赤道见者常一百八十二度半强又南北考之天见者亦一百八十二度半强是以知天之体圆如弹丸南北极相去一百八十二度半强也
在璇玑玉衡以齐七政璿玑未中而星中是急急则日过其度不及其宿璿玑中而星未中是舒舒则日不及其度夜月过其宿璿玑中而星中是周周则风雨时则草木蕃盛而百谷熟万事康也
按罗苹路史注尧歴象立其数舜玑衡立其器璿生于渊月魄终焉隂精之纯也玉生于山虹气藏焉阳精之纯也玑运于上以璿为之衡望乎下以玉为之取则乎隂阳之运也尧正经星舜齐纬星所以相济器出于人故占之以齐七政于上数出于天故推之以授人时于下
唐志贞观初李淳风上言汉落下闳作浑仪其后贾逵张衡等亦各有之而推验七曜并循赤道按冬至极南夏至极北而赤道常定于中国无南北之异盖浑仪无黄道久矣太宗异其说因诏为之至七年仪成表里三重下据凖基状如十字末树鼇足以张四表一曰六合仪二曰三辰仪三曰四游仪开元九年诏僧一行与梁令瓒等更铸浑天铜仪圆天之象具列宿赤道及周天度数注水激轮令其自转一昼夜而天运周外络二轮缀以日月令得运行每天西旋一周日东行一度月行十三度十九分度之七二十九转有余而日月防三百六十五转而日周天以木柜为地平令仪半在地下晦明朔望迟速有凖立木人二于地平上其一前置鼔以刻至一刻则自击之其一前置钟以辰亦自撞之皆于柜中各施轮轴钩键关鏁交错相持其黄道游仪以古尺四分为度旋枢双环表里画周天度其一面加之银钉使东西运转玉衡望筩孔径六分衡旋于轴中用窥列宿阳经双环置于子午左右用八柱亦画周天度半出地上隂纬单环与阳经相衔平上为两界内外为周天百刻天顶单环直中国人顶之上东西当卯酉之中稍南使见日出入令与经纬相固如鸟殻之裹黄赤道单环当天之中二十八宿位也双规运动度穿一穴傍在卯酉之南上去天顶三十六度而横置之黄道单环设于赤道环内仍开合使运转东西列周天度数南北列百刻可使见日知时白道月环设于黄道环内使就黄道为交合以测每夜月离游仪四柱为龙龙下有山云俱在水平槽上皆用铜至元太史郭守敬乃创为简仪仰仪及圭表景符正方案大明殿灯漏皆古人所未及者又胜国四海测景之所凡二十有七东极髙丽西至滇池南逾朱崖北尽鐡勒亦古人所未又为者也又所传西域仪象亦多与古浑天合
主春者鸟星昬中可以种稷主夏者心星昬中可以种黍主秋者虚星昬中可以种麦主冬者昴星昬中则入山可以具器械王者南面而坐视四星之中而知民之缓急急则不赋力役敬授民时
鸟星为春火星为夏期专阳相助虚星为秋昴星为冬期隂气相佐德乃弗邪子助母收母合子符按尚书孔疏天道左旋日体右行故星见之方与四时相逆春则南方见夏则东方见秋则北方见冬则西方见此则势自当然而书纬为文生说言春夏相与交秋冬相与互谓之母成子子助母斯假妄之谈耳　四方皆有七宿各成一形东方成龙形西方成虎形皆南首而北尾南方成鸟形北方成龟形皆西首而东尾计仲春日在奎娄而入于酉地则初昬之时井鬼在午柳星张在已轸翼在辰是朱鸟七宿皆得见也计仲夏日在东井而入于酉地即初昬之时角亢在午氐房心在已尾箕在辰是东方七宿皆得见也计仲秋日在角亢而入于酉地初昬之时斗牛在午女虚危在已室璧在辰是北方七宿皆得见也计仲冬日在牵牛而入于酉地则初昬之时奎娄在午胃昴毕在已觜参在辰是西方七宿俱得见也
岁星木精荧惑火精镇星土精太白金精辰星水精也心火星天王也其前星太子后星庶子也岁星得度五谷孳荧惑顺行甘雨时镇星得度地无灾太白出入当五谷成熟人民昌【隂称母也】
按天官星占岁星苍帝之子人主之象也岁星农官也主五谷春不劝农则岁星盈缩荧惑主忧赤帝之子方伯之象也为天候主岁成败司察妖孽所往有兵镇星主德女主之象也所居国有德不可以兵加也太白白帝之子天将之象也一名天相辰星黒帝之子宰相之祥也主德常行四仲当出不出天下旱色黄五糓熟色白中谋泄色青大臣忧
长沙太守星备云立春岁星王七十二日其色有白光角芒土王三月十八日其色黄而大休则圆废则内虚立夏荧惑王七十二日色赤角黄土王六月十八日其色黄而大立秋太白王七十二日光芒无角土王九月十八日其色黄而大立冬辰星王七十二日其色白芒角土王十二月十八日其色黄大星当王相不芒角其邦大弱强国取地大弱失国亡土也又云五星初起牵牛　岁星一日行十二分度之一十二岁而周天荧惑日行三十三分度之一三十三岁而周天镇星日行二十八分度之一二十八岁而周天太白日行八分度之一八岁而周天辰星日行一度一岁而周天
淮南天文训太隂在四仲则岁星行三宿太隂在四钩则岁星行二宿二八十六三四十二故十二岁而行二十八宿日行十二分度之一岁行三十度十六分度之七十二岁而周荧惑常以十月入太微受制而出行列宿司无道之国为乱为贼为疾为丧为饥为兵出入无常办变其色时见时匿鎭星以甲寅元始建斗岁鎭行一宿当居而弗居其国亡土未当居而居之其国益地岁熟日行二十八分度之一嵗行十三度百一十二分度之五一十八岁而周太白元始以正月甲寅与荧惑晨出东方二百四十日而入入三十五日而复出东方出以辰戍入以丑未当出而不出未当入而入天下偃兵当入而不入当出而不出天下兴兵辰星正四时常以二月春分効奎娄以五月夏至効东井舆鬼以八月秋分効角亢以十一月冬至効斗牵牛出以辰戍入以丑未出二旬而入晨之东方夕之西方一时不出其时不和四时不出天下大饥
春政不失五谷蘖初夏政不失甘雨时季夏政不失地无笛【笛谓土不稼穑】秋政不失人民昌冬政不失少疾丧五政不失百谷稚熟日月光明【晚熟曰稚讨曰伯稚叔麦】春夏民欲早作故令民先日出而作是谓寅宾出日秋冬民欲早息故令民日入而息是谓寅饯纳日春迎其来秋送其去无不顺
春佩苍璧乘苍马以出游发令于外春行仁政顺天之常以安国也
季夏可以居正殿季夏无出兵秋絶太白是谓太武用时治兵有功
按周礼疏一年有二十四气皆节气在前中气在后节气一名朔气朔气在晦则后月閠中气在朔则前月閠节气有入前月法中气无入前月法中气匝则为岁朔气匝则为年
淮南子先王之政四海之云至而修封疆虾蟆鸣燕降而逵路除道隂降百泉则修桥梁昬张中则务种谷大火中则种黍菽虚中则种宿麦昴中则收敛畜聚积伐薪木【又】正月失政七月凉风不至二月失政八月雷不藏三月失政九月不下霜四月失政十月不冻五月失政十一月蛰虫冬出其乡六月失政十二月草木不脱七月失政正月大寒不解八月失政二月雷不发九月失政三月春风不济十月失政四月草木不实十一月失政五月下雹霜十二月失政六月五谷疾狂　说文卯为春门万物已出酉为秋门万物已入
抱朴子春向东食岁星青气使入肝夏服荧惑赤气使入心四季之月食镇星黄气使入脾秋食太白白气使入肺冬服辰星黑气使入肾
五百载圣纪符【五百法天地之数也】　四千五百六十岁精反初握命乙起河出图圣受思【郑注曰圣谓尧也天掘命人当起者河乃出图尧受而思之以受歴数也】
按乾坤凿度孔子曰立德之数先立木金水火土德合三百四岁五德备凡一千五百二十岁大终复初其求金木水火土德日名之法道一纪七十六岁因而四之为三百四岁以一岁三百六十五日四分乘之凡为十一万一千三十六以甲为法除之余三十六以三十六甲子始数立立算皆为甲旁算亦为甲以日次次之母算者乃木金火水土德之日也德益三十六五德而止六日名甲子木德主春春生三百四岁庚子金德主秋成收三百四岁丙子火德主夏长三百四岁壬子水德主冬藏三百四岁戊子土德主季夏致养三百四岁六子德四正四正子午卯酉也而期四时凡一千五百二十岁终一纪五德者所以立尊号论天律志长久
张说握符颂序昔在唐虞之际以斗精受命者七神得四均间气而生者又二十八人所谓三十五际者也禹以金德王故夏后之有天下也生数四百年契以水德王故殷人之有天下也成数六百年稷以木德王故周人之有天下也成数八百年伯益之命中天而尧族以火德乘之故汉室之有天下也生数再及二百年其间距王而兴不能复大禹九州之迹及胜残百年之命者皆五神之余气也臯陶降德皇唐复兴土精应王厚德载物生数五百成数千年命歴有归此其大较转算之徒莫能究也纬以入元三百四岁为德运七百六十岁为代轨千五百二十岁为天地出符四千五百六十岁为七精返初天人相应合若符节
沈约宋书五德更王唯有二家之说邹衍以相胜立体刘向以相生为义然相胜之说于事为长若同张苍黜秦则汉水魏土晋木宋金若同贾谊取秦则汉土魏木晋金宋火也
天地开辟元歴纪名月首甲子冬至日月五纬俱起牵牛初仰观天形如车盖日月若悬璧五星若编珠众星累累如连贝青龙甲子摄提格孳
按汉歴志伏羲有甲子元歴是太昊已有甲子颛帝歴术云天元正月乙巳朔旦立春俱以日月起于天庙营室五度与月令合
路史颛帝注新歴十三月以为元岁纪甲寅土日乙已日月直艮维之初而五星防于天歴冰始离蛰始动时雉三号而立春至天曰作时地曰作昌人曰作乐是以万物应和而百事理是为歴宗
淮南子天一元始正月建寅日月俱入营室五度天一以始建七十六岁日月复以正月入营室五度无余分名曰一纪凡二十纪一千五百二十岁大终日月星辰复始甲寅元日行一度而岁有竒四分度之一故四岁而积千四百六十一日而复合故舍八十岁而复
乾坤凿度歴以三百六十五日四分度之一为一岁易以三百六十防当朞之日此律歴数也五岁再闰故再扐而后挂以应律歴之数故乾坤气合戍亥音受二子之节阳生秀白之恨载钟名大一之精也其帝一世纪录事明期推移不夺而消焉元歴无名推先纪曰甲寅
宋志云晋刘智推三百年斗歴改宪以为四分法三百年而减一日以百五十为度法三十七为斗分饰以浮说以扶其理琅邪王朔之以其上元岁在甲子善其术欲以九万七千岁之甲子为开辟之始何承天云悼于立意者也
冬至日月在牵牛一度求昬中者取六项加三旁蠡顺余之　斗二十二度无余分冬至在牵牛所起
郑注曰尽行十二项中正而分之左右各六项也蠡犹罗也昬中在日前故言顺数也明中在日后故言却也据此则旁罗乃测天度之器如今之日晷地罗也十二项者十二时分为十二方也此可补史记注之遗
昼夜漏之数三十六顷
按隋志昔黄帝创观漏水制器取则以分昼夜冬至互起其首凡有四十一箭昼有朝有禺有中有晡有夕夜有甲乙丙丁戊昬旦有星中每箭各有其数梁天监六年武帝以昼夜百刻分配十二辰辰得八刻仍有余分乃以昼夜为九十六刻一辰有全刻八焉至大同十年又改用一百八十刻依尚书考灵曜昼夜三十六顷之数因而三之冬至昼漏四十八刻夜漏六十刻夏至昼漏七十刻夜漏三十八刻春秋二分昼漏六十刻夜漏四十八刻昬旦之数各三刻先令祖暅为漏经皆依浑天黄道日行去极逺近为用箭日率
通天文者明审地理者昌明者天之时也昌者地之财也明王之治凤凰下之
按皇极经世书以元统十万年为一元一万八百年为一防初间一万八百年而天始开又一万八百年而地始成又一万八百年而人始生有一元十二会三十运十二世十二万九千六百年为一元岁月日辰元防运世皆自十二而三十自三十而十二尧之时在日甲月已星癸辰甲当十二万九千六百年之半以止为六万四千八百年之已往以下为六万四千八百年之方来是以谓中数也禹即位后八年得甲子初入午防前至元元年甲子初入午会第十一运从天开甲子至泰定甲子得六万八千八百二十一年
古微书卷二

[book_title]卷三
钦定四库全书
古微书卷三
明　孙防　编
尚书帝命騐
贲居曰帝王之兴自有运命五德终始录图更承皆先革之于天象错之以地文是故皇帝王伯春夏秋冬望气前知占瑞逆见未有运世无本而得崛起在位矣河不图凤不至孔子以不王而命騐钟汉此图纬之书所以着于删后与不然纬耳纬耳亦何重之云
天有五号尊而君之则曰皇天元气广大则曰昊天仁覆闵下则称旻天自上监下则称上天据逺视之苍苍然则称苍天
按说文云天颠也
刘熈释名云天显也又云坦也
白虎通天之为言鎭也居髙理下为人镇也
杨泉物理论天者旋也均也积阳纯刚其体回旋羣生之所大仰
太经九天一中天二羡天三从天四更天五晬天六廓天七咸天八沈天九成天
天宗日月北辰地宗岱河海也日月为隂阳宗北辰为星宗河为水宗海为泽宗岱为山宗
按尚书疏欧阳及大小夏侯说尚书皆云所祭者六上不谓天下不谓地旁不谓四方在六者之间助隂阳变化实一而名六宗矣孔光刘歆以六宗谓乾坤六子水火雷风山泽也贾逵以为六宗者天宗三日月星辰地宗三河海岱也马融云万物非天不覆非地不载非春不生非夏不长非秋不收非冬不藏此其谓六也刘歆孔光以为乾坤之子六为六宗王肃用家语之文以此四时也寒暑也日也月也星也水旱也为六宗许君谨按与古尚书同郑駮之云既六宗云礼山川言望则六宗无山川明矣大宗伯云以禋祀祀昊天上帝以实祡祀日月星辰以槱燎祀司中司命风师雨师又祭义曰郊之祭大报天而主日配以月则郊天并祭日月可知其余星也辰也司中也司命也风师也雨师也此之谓六宗亦明矣星谓五纬也辰谓日月所会十二次也司中司命文昌第五第四星也风师箕也雨师毕也晋张髦云臣谓禋于六宗祀祖考所尊者六三昭三穆是也又刘昭作六宗辨繁故不录
帝者天号也王者人称也天有五帝以立名人有三王以正度天子称爵也皇者煌煌也
按乾坤凿度曰孔子曰易有君人五号也帝者天称也王者美行也天子者爵号也大君者与上行异也大人者圣明德备也变文以著名题德以别操
帝者承天立府以尊天重象也五府五帝之庙苍曰灵府赤曰文祖黄曰神斗白曰显纪黑曰矩唐虞谓之五府夏谓世室殷谓重屋周谓明堂皆祀五帝之所也宋均注云天有五帝集居太微降精以生圣人故帝者承天立帝之府是谓天府文祖者赤帝熛怒之府火精光明文章之祖故谓之文祖周曰明堂神斗者黄帝含枢纽之府斗主也土精澄静四行之主故谓之神斗周曰太室显纪者白帝招拒之府纪法也金精断割万物故谓之显纪周曰总章矩者黑帝光纪之府矩法也水精脉能权轻重故谓之矩周曰堂五府者苍帝灵威仰之府周曰青阳
按礼大传王者禘其祖之所自出
郑注曰王者之先祖皆感太微五帝之精以生苍则灵威仰赤则赤熛怒黄则含枢纽白则白招拒黑则汁光纪皆用正岁之正月郊祭之盖特尊焉
祭法有虞氏禘黄帝而郊喾祖颛顼而宗尧夏后氏亦禘黄帝而郊鲧祖颛顼而宗禹殷人禘喾而郊冥祖契而宗汤周人禘喾而郊稷祖文王而宗武王郑注祭上帝于南郊曰郊祭五帝五神于明堂曰祖宗
明堂月令春曰其帝太昊其神勾芒夏曰其帝炎帝其神祝融中央曰其帝黄帝其神后土秋曰其帝少昊其神蓐收冬曰其帝颛顼其神冥有虞氏以上尚德禘郊祖宗配用有德者而已自夏已下稍用其姓氏之先后之次有虞氏夏后氏宜郊颛顼殷人宜郊契郊祭二帝而明堂祭五帝小德配寡大德配众亦礼之杀也
尧梦长人见而论治举舜于服泽之阳
虞舜圣在侧陋光曜显都握石椎怀神珠【椎读曰锤锤平轻重也握谓知玉衡之道懐神珠喻有圣性也】顺尧攷德题期立象【注曰尧廵省河洛得龟文图书舜禅习礼题五德之期立将起之象也】
姚氏纵华感枢【注云纵生也舜母姚氏感枢星之精而生舜重华】
舜受终赤凤来仪
按路史帝尧碑其先出于块隗翼火之精有神龙首出于常羊庆都交之生伊尧不与凡等龙颜日角眉八彩谡自侯伯游于河龙龟负衔投钤授与然后授命
尧母碑云三土为尧壤也惟土能壤即为优饶后下加乃人字象引乞之
按尸子云舜两童子是谓重明作事成法出言成章夫舜葍也蔓地莲华之名有睒矅意故目好动而曰舜或作瞬
公孙尼子云舜牧羊于潢阳尧举之以为天子干寳云舜耕歴山获玉歴于河际之岩知天命之在已体道不倦
墨子云尧教化及雕题蜀越抚交趾身涉流沙地封独山西见王母训及大夏渠叟北中幽都及狗国与人身而鸟面及焦侥
尸子云虞舜灰于常羊什器于寿丘就时负夏未尝暂息丘买贵于是贩于顿丘传虗卖贱于是债于传虗以均救之
类林云叟塡井后两目方瞽又云舜耕歴山岁不熟舜粜其母语籴每还钱与叟问之子也因相抱泣拭其父目寻自明尧闻而妻之贞源亦云粜于平阳市父认之乃防其目目以光明
吕氏春秋曰尧以天下让舜鲧为诸侯怒于尧曰得天之道者为帝得地之道者为三公今我得地之道而不以我为三公以尧为失论欲得三公乃使猛兽欲以为乱比兽之角能以为城举其尾能以为旌召之不来仿佯于野以患帝舜于是殛之于羽山副之以吴刀禹不敢怨而反事之官为司空
白帝精以星感修纪山行见流星贯昴感生姒戎文命禹【注星金精姒禹氏感生戎地名文命也】
禹身长九尺有咫虎鼻河目□齿鸟喙耳三漏戴成钤襄玉斗【灵凖听云有人出石夷掘地代戴成钤怀玉斗注姚氏云禹胸有墨如北斗郑云怀璇玑玉衡之道戴钤谓有骨表如钩钤星也】玉骭履已【世纪云首戴钤虎鼻大口足文履已】
按吴越春秋鲧娶于有莘氏之女名曰女嬉年壮未孳嬉于砥山得薏苡而吞之意若为人所感因而姙孕剖脇而产髙宻家于西羌地曰石纽石纽在蜀西川也
水经注禹生于蜀之广柔县石纽村今之石泉县也路史初鲧纳有莘氏曰志是为修已年壮不字获若石于石纽服媚之而遂孕岁有二月以六月六日屠疈而生禹于僰道之石纽乡所谓刳儿坪者蜀本记作痢儿畔夷人共营其地方百里不敢处及畜牧有罪者逃之捕者不逼三年则原之畏禹之神亦犹竆山不敢西畏轩辕之兵也
眞仙通鉴夏禹治水随山濬川老君遣云华夫人往隂相之时禹驻巫山之下大风卒至崖谷振陨力不可制忽遇云华夫人禹拜而求助夫人即勅侍女授禹防召鬼神之书因命其神狂章虞余黄麾大翳庚辰童律巨灵神等助其斩石疏波决塞导阨禹甞谒云华于崇巘之巅顾盼之际化而为石或倐然飞腾散为轻云油然而止聚为夕雨或为游龙或为翔鹤千态万状不可亲也
十洲记昔禹治洪水既毕乃乗蹻车渡弱水而到钟山祠上帝于北阿归大功于九天
又吴越春秋禹三十未娶行到涂山恐时之暮失其度制乃辞云吾娶也必有应矣乃有白狐九尾造于禹禹曰白者吾之服也其九尾者王之证也涂山之歌曰绥绥白狐九尾庬庬我家嘉夷来賔为王成家成室我造彼昌天人之际于兹则行明矣哉禹因娶涂山谓之女娇取辛壬癸甲禹行十月女娇生子启启生不见父昼夕啼泣　禹崩之后众瑞并去天美禹德而劳其功使百鸟还为民田大小有差进退有行一盛一衰往来有常
桀无道杀关龙逢絶灭皇图坏乱歴纪残贼天下贤人逃遁淫色慢易不事祖宗　桀失金镜用其噬虎【注金镜谓清明之道噬虎谓其暴虐也】
按太公金匮桀怒汤以防臣赵梁计召而囚之均台寘之种泉嫌于死汤乃行赂桀遂释之而赏之賛茅夏桀之时有芩山之水桀常以十月发民凿山穿陵通于河民諌曰孟冬凿山穿陵是泄天气发地之藏天子失道后必败桀杀之期年芩山崩为大泽汤率诸侯伐之
太任生子昌时季秋之月甲子有赤雀衔丹书入于酆止于昌戸其书云敬胜怠者吉怠胜敬者灭义胜欲者从欲胜义者凶凡事不强则不枉不敬则不正枉者废灭敬者万世以仁得之以仁守之其量百世以不仁得之以仁守之其量十世以不仁得之不仁守之不及其世
按宋书志初黄帝之世防言曰西北为王期在甲子昌制命发行诛旦行道及公刘之后十三世而生季歴季歴之十年飞龙盈于殷之牧野此盖圣人在下位将起之符也季歴之妃曰太任梦长人感已于豕牢而生昌是为周文王龙颜虎肩身长十尺胸有四乳太王曰吾世当有兴者其在昌乎
季秋之月甲子赤雀啣丹书入即止昌户昌拜稽首至于磻谿之水吕尚钓涯王下趋拜曰公望七年乃今见光景于斯答曰望钓得玉璜刻曰姬受命吕佐旌遂置车左王躬执驱号曰师尚父
按宋书志文王之妃曰太姒梦商庭生棘太子发植梓树于阙间化为松栢棫柞以告文王文王币率羣臣与发并拜并梦季秋之甲子赤爵啣书及丰置于昌户昌拜稽首受其文要曰姬昌苍帝子亾殷者纣王将畋史徧卜之曰将大获非熊非罴天遗汝师以佐昌臣太祖史畴为禹卜畋得臯陶其兆如此王至于磻溪之水吕尚钓于涯王下趋拜曰望公七年乃今见光景于斯尚立变名答曰望钓得玉璜其文要曰姬受命昌来提撰尔雒钤报在齐尚出游见赤人自雒出授尚书有命曰佐昌者子
潜夫论曰太姒有吉梦文王不敢康吉祀于羣神然后占于明堂并拜吉庆修发戒惧闻喜若忧故能成吉以有天下虢公梦见蓐收赐之土田自以为有吉因史嚚令国贺梦闻忧而喜故能成凶以灭其封
赤爵啣丹书止于昌户民逾山穿穴老防相扶归者八十万户
按嫏嬛记南方有比翼凤飞止饮啄不相分离雄曰野君雌曰观谛总名曰长离言常相离着也此鸟能通宿命死而复生必在一处纣时集于长桐之上人以为双头鸟不祥及文武兴始悟曰此并兴之瑞也贲居子曰河不图凤不至孔子以为悲信帝王运数之不偶也顾河洛虽着有图无文今周室丹书则灼灼七十八字夫仓颉初作书鬼且夜哭是天帝恶人之作书也天既恶人之书此七十八字必将如云龙之篆幻不可识又谁为束晢而识竒字耶使在后世则以为鱼腹书狐鸣书甚则为天书之诮而已矣古之世帝何其神而民何其愚易惑也然以雁帛书燕足书推之则此丹书毋亦当时有幻术畸人繋书赤雀偶其竒而此雀偶集于昌之户遂以为神圣之符未可知也又不然便佞臣皆能为之尔
有人雄起戴玉英【玉英寳物之名戴之功骨表】履赤矛【郑注赤矛瑞星名】祈昌失防亾其金虎【祈读曰哲白也谓之秦也且天防户将开金白兽之长喻于秦君】东南纷纷注精起【纷纷动扰之貌注星之精起谓刘氏也】昌光出轸已图之【谓大星当起翌野之轸】
天鼓动玉弩发惊天下【注曰秦野有枉矢星形似弩其行如流天下见之而惊呼其柄曰臂似人臂也】成类出髙将下【成类谓秦始皇也吕不韦之妻任身而秦襄王纳之生始皇髙谓丞相赵髙始皇出赵髙下言天生之也】贼起蜚卯生虎【注贼始皇虎髙祖】　卯金出轸握命孔符【卯金刘字之别轸楚分野之星符图刘所握天命孔子制图书】
秦失金镜鱼目入珠【郑曰金镜喻明道也始皇吕不韦子言乱真也】
河图子提期地留赤用藏龙吐珠【郑注曰河图子刘氏而提起也珠寳物喻道也赤汉当用天之秘道故河龙吐之】
按王命论初刘媪妊髙祖而梦与神通震电晦冥有龙虵之怪及长而多灵有异于众是以王武感物而折契吕公覩形而进女秦皇东游以厌其气吕后望云而知所处始受命则白虵分西入关则五星聚故淮隂留侯谓之天授非人力也
又按乾坤凿度孔子曰推即位之术乾坤三上中下坤变初六复曰正阳在下为圣人故一圣二庸三君四庸五圣六庸七小人八君子九小人十君子十一小人十二君子十三圣人十四庸人十五君子十六庸人十七圣人十八庸人十九小人二十君子二十一小人二十二君子二十三小人二十四君子二十五圣人二十六庸人二十七君子二十八庸人二十九圣人三十庸人三十一小人三十二君子三十三小人三十四君子三十五小人三十六君子三十七圣人三十八庸人三十九君子四十小人四十一圣人四十二庸人孔子曰极至德之世不过此干三十二世消坤三十六世消代圣人者仁继之者庸人仁世淫庸世狠又曰日者提不者殆易物之慎命不在【虽有录图所当土必待日旁有气提之五乃复可起也无此气者且当止虽有录图第且勿顺】仵者覇横者距命歴握执并投者上契辅摘推失排绌者咸名纪所错中与用材毁苴【仵与横与错者三皆旁气名投摘亡排绌益为叐气投天投力之属摘亾微也排绌纳也伯者齐桓晋文也距之若秦始皇者契辅推契而辅之也若夏太康之昆弟苴始毁者当任用英才之臣毁者八风之时所行之见异皆有云为下行则上毁】五行旋代出辅接相拒与更用事终始相讨期有从至有余运有托除要有知衙合三八以视璇玑审矣【接拒相错之言也记除衙言其长短在改之也】
古微书卷三

[book_title]卷四
钦定四库全书
古微书卷四
明　孙防　编
尚书中候
谨按隋志河洛七经纬合八十一篇又有尚书中候洛罪级五行传杂谶等书则中候属谶不属纬矣其说云孔子求尚书以其十八篇为中候以故汉世之学纬候并称考梁志八卷隋惟五卷今所见寥寥数则耳握河摘洛倘皆其篇目之遗用繁厥族
天地开辟甲子冬至日月若悬璧五星若编珠
黄帝时天气休通五行期化凤凰巢阿阁讙于树黄帝巡洛书赤文成字象轩
黄帝轩提象配永循机【轩辕黄帝名永长也循顺也黄帝轩辕观摄提之象配而行之以长为顺升机为政焉】天地休通五行期化【休美也天地美气应四时之变】河出龙图洛出书曰威赤文像字以授轩辕【一本河龙图出洛书感无曰威二字】
黄帝时麒麟在囿鸾鸟来仪
贲居子按黄帝有土德之瑞黄龙地螾见也螾土精大五六围长十余丈螾即蚓也河图说征篇黄帝起大螾见帝王世纪黄帝时螾大如虹使在后世岂不为灾怪之尤而圣世輙以为瑞要之天亦何心也然则石虎时之芝草数万苍麟十五吾未知其不为祥也
帝尧即政之十载景星出翼凤凰止庭朱草生郊嘉禾孳连甘露润液醴泉出山【朱草可以染服者嘉美也书序曰唐叔得禾异畆同颖】修坛河洛仲月辛日昧明礼备荣光起河休气四塞【休美也荣光五色从河出美气四塞熠熠耀也】白云起囘风揺龙马御甲赤文绿地【龙形像马也赤熛怒之使也甲所以藏图赤文色而绿地也】临坛止霁吐甲图而带定【霁齐亦止也帯音帝带定安也】
尧时龙马衔甲赤文绿色临坛上甲似广袤九尺圆理平上五色文有列星之分斗政之度帝王录纪之数尧率羣臣东沉璧于洛退候至于下稷赤光起负书出赤文成字【稷读曰侧】
尧即政七十载稷为大司马舜为大尉德政清平比隆伏羲凤凰巢于阿阁驩林【下文同月】
尧即政七十载凤凰止于庭伯禹拜曰黄帝轩提象凤凰巢阿阁
尧祗德匪懈醴泉出文命盛德俊乂在官醴泉出山【醴甘也取名醴酒】
文命咸得俊乂在官则朱草在郊
尧沉璧于河洛赤色起有负书出于背甲赤文朱字止坛　尧沉璧于河黒出赤文题
按述异记尧为仁君一日十瑞宫中刍化为禾凤凰止于庭神龙见于宫沼厯草生堦宫禽五色乌化白神木生莲萐莆生厨景星耀于天甘露降于地是为十瑞　兎园策注尧时三年耕余一年之食谓之升平九年耕余三年食谓之登平二十年耕余七年食谓之太平
舜沈璧于河荣光休至黄龙负图舒卷出入坛畔按淮南子尧之时十日并出焦禾稼杀草木而民无所食猰貐凿齿九婴大风封豨修蛇皆为民害尧乃使羿诛凿齿于畴华之野杀九婴于凶水之上缴大风于青邱之泽上射十日而下杀猰貐防修蛇于洞庭擒封豨于桑林万民皆喜置尧以为天子于是天下广陜险易逺近始有道里舜之时共工振滔洪水以薄空桑龙门未开吕梁未发江淮通流四海溟涬民皆上丘陵赴树木舜乃使禹疏三江五湖辟伊阙导瀍涧平通沟陆流注东海鸿水漏九州干万民皆宁其性是以称尧舜以为圣
贲居曰尧之业多不传者而羿之有功至等于大禹亦所未闻且云洪水为共工所播上古何多怪也不有絶怪之孽亦不足以征絶圣之功
初尧在位七十载矣见丹朱之不肖不足以嗣天下乃求贤以防于位至梦长人见而论治舜之潜德尧实知之于是畴咨于众询四岳明明侧陋得诸服泽之阳尧之长子监明蚤死不得立监明之嗣封于刘朱又不肖而弗获嗣
按此尧之后所谓刘累者也夏后世之豢龙而汉世之所祖也吕览曰尧有子十人不与其子而授舜舜有子九人不与其子而授禹
伯禹抚庶【伯官既号曰禹因为德諡庶庶人也】四岳师举荐之帝尧【四岳摠四方诸侯师众也荐进也】握括命不试爵授司空【禹握括地象天已命之故不复试以众官司空于周为冬卿掌制国之田沟行道水三事】伯禹稽首让于益归【稽首拜头至手益归二人尧臣归读曰防】帝曰何斯若真【何不听让之辞斯此也若汝也此汝真其人】出尔命图示乃天【尔女也禹方让隠之故曰出汝所天命也图括地象示读曰祗祗是也乃天使汝治水非我也】伯禹曰臣观河伯面长人首鱼身出曰吾河精也【观河观于河水也】授臣河图帯定入渊【河图谓括地象带定安也音帝】伯禹拜辞
禹理洪水观于河见白面长人鱼身出曰吾河精也授禹河图而还于渊
按吴越春秋禹伤父功不成循江泝河尽济甄淮乃劳身焦思以行七年闻乐不聴过门不入冠挂不顾履遗不蹑功未及成愁然沈思乃案黄帝中经厯盖圣人所记曰在于九山东南天柱号曰宛委赤帝左阙其岩之颠承以文玉覆以盘石其书金简青玉为字编以白银皆琢其文禹乃东巡登衡岳血白马以祭不幸所求禹乃登山仰天而啸因梦见赤绣衣男子自称彝苍水使者闻帝使文命于斯故来候之非厥嵗月将告以期无为戏吟故倚歌覆釜之山东顾谓禹曰欲得我山神书者斋于黄帝岩岳之下三月庚子登山发石金简之书存矣禹退又斋三月庚子登宛委山发金简之书案金简玉字得通水之理复返归岳乘四载以行川始于霍山徊集五岳诗云信彼南山惟禹甸之遂巡行四渎与益防共谋行到名山大泽召其神而问之山川脉理金玉所有鸟兽昆虫之类及八方之民俗殊国异域土地里数使益疏而记之故名之曰山海经
女占法禹问于风后曰吾闻黄帝有胜负之图六甲阴阳之道今安在乎风后曰黄帝藏防稽之山下其坎深十丈广十丈镇以盘石致难得也禹北见六子问海口所出禹乃决江口鸣角防稽龙神为见匮玉浮出禹乃开而视之中有太一经十二卷禹未及持之其四卷飞上天禹不能得也其四卷复下陂池禹不能及也禹得中四卷开而视之　自古之功莫奇于禹矣则呼召神鬼鞭挞风霆理应有之不得为误
夏桀无道枉矢射山亡土崩
桀为无道地吐黄雾
按世纪汤禽桀于焦门放之歴山乃与妺嬉及嬖妾同舟浮海奔南巢之山
述异记曰夏桀宫中有女子化为龙不可近俄而复为妇人甚丽而食人桀命为蛟妾告桀吉凶又曰桀时泰山山走石泣先儒说桀之将亡泰山三日泣今泰山山石逺望之若人泣盖是也
鸟翔水遗卵娥简易拾吞生契封商后崩水昜【注云易疑浴娥简在水中浴而吞卵生契后人当天应嘉乃以水昜为汤】　又曰鸟翔水遗卵下流娥简拾吞生契封商
契后十三世生主癸主癸之妃曰扶都见白气贯月意感以乙日生汤号天乙
按易干凿度孔子曰自成汤至帝乙帝乙汤之孙之孙也此帝乙即汤也殷录质以生日为名顺天性也孙之孙外絶恩矣同以乙日生疏可同名汤以乙生嫁妹本天地正夫妇夫妇正则王教兴矣故曰易之帝乙为成汤书之帝乙六世王同名不害以明功
贲居曰昔者桀名履癸而汤之称亦云予小子履足以知古人之质矣
汤牵白狼握禹箓
天乙在亳诸邻国襁负归德东观于洛习礼尧坛降三分沈璧【降下也以厚三分之璧玉沈雒水】退立荣光丕起黄鱼双跃出济于坛【鱼者无足翼言桀特无党可代也黄者土色土所以遏水今土归汤虽祭犹为位告神故有坛】黒乌以雄【黒乌叶光纪之使以用也】随鱼亦止化为黒赤玉勒曰精天乙受神福代桀克三年天下悉合
按吕览曰桀为无道天下颤恐无辜任威国人大崩汤欲令伊尹往视旷夏恐其不信汤乃自射伊尹伊尹奔夏三年反报于亳曰桀迷于妹嬉好彼琬琰不恤其众民心积怨皆曰上天不恤夏命其卒汤与伊尹盟以示必灭夏伊尹又往视旷夏听于妹嬉之言以告汤汤良车七十乘必死六千人以戊子战于郕遂禽移大牺登自鸣条乃入巢门遂有夏民大悦亲御如夏
按管子曰女华者桀之所爱也汤事之以千金曲逆者桀之所善也汤事之以千金内则有女华之隂外则有曲逆之阳隂阳之议合而得成其天子此汤之隂谋也
贲居曰信斯言则伊尹与妹嬉比而亡夏固不谬矣隂谋之端乃开于圣人乎虽然非圣人亦不可以用隂谋
殷纣时十日雨土于亳纣卒国灭
纣末年雨石皆大如瓮
按刘向别录辛甲事纣七十五谏不听而去召公与语贤之告文王亲自迎之以为公卿封于长子淮南子曰纣为无道左强在侧太公并世故武王之功立
太公钓于磻溪夜梦北斗神告以伐纣之意
文王游磻溪之水吕望钓其涯王下拜曰乃今见光景于斯尚曰望钓得玉璜刻曰姬受命吕佐旌
按竹书纪言王将畋史编卜之曰将大非熊非罴天遣太师以佐昌臣太祖史畴为禹卜畋得臯陶其兆类此至于磻溪之水吕尚钓于涯王下趋拜曰望公七年乃今见光景于斯尚立变名答曰望钓得玉璜其文要曰姬受命昌来提撰尔洛钤报在齐尚出游见赤人自洛出授尚书命曰召佐昌者子
又说苑云吕望年七十钓于渭渚三日三夜鱼无食者望即忿脱其衣冠上有农人者古之异人谓望曰子姑复钓必细其纶芳其饵徐徐而投无令鱼骇望如其言初下得鲋次得鲤刺鱼腹得书书文曰吕望封于齐望知其异
周文王为西伯季秋之月甲子赤雀衔丹书入鄷鄗止于昌户乃拜稽首受最【最要言也】曰姬昌苍帝子
按竹书文王梦日月着其身又鷟鸑鸣于岐山孟春六旬五纬聚房后有凤凰衔书游文王之都书文曰殷帝无道虐乱天下星命已移不得复乆灵祗逺离百神吹去五星聚房昭理四海
文王废伯邑考立发为太子王曰修我度导德纪后恒称太子发　文王废考立发为太子
维王既诛崇侯虎诸侯贡万民郁喜【郑曰王文王也贡贡国异物色也】文王曰我终之后恒称太子　太子发以纣存三仁附即父位不称王【文王得赤雀衔书故号以应天道未成而崩武王以诛未行谦不自玉故称太子明统诸侯未成王】予称太子发明慎父以名卒考【文王命武王我终之后恒称太子者明慎文王之命也】
太子发以纣存三仁附即位称王渡于盟津中流受文命待天谋白鱼跃入王舟王俯取鱼长三尺赤文有字题目下名授右有火自天出于王屋流为赤乌五至以谷俱来赤鸟成文雀书之福【一作祥】有火自上复于王屋流为乌其色赤其声魄
发行诛纣且道也是七百年之基騐也
武王观于河沈璧礼毕至于日昧荣光塞河青云浮洛青龙临坛衔元甲之图吐而去之
按克殷解周车三百五十乘陈于牧野帝辛从武王使尚父与伯夫致师王既以虎贲戎车驰商师商师大败商辛奔内登于廪台之上屏遮而自燔于火武王乃手太白以麾诸侯诸侯毕拜遂揖之商庶百姓咸俟于郊羣賔佥进曰上天降休再拜稽首武王答拜先入适王所乃尅射之三发而后下车而击之以轻吕斩之以黄钺折悬诸太白适二女之所乃既缢王又射之三发乃右击之以轻吕斩之以钺悬诸小白乃出于厥军
又世俘解时甲子夕商王纣取天智玉琰防身厚以自焚凡厥有庶告焚玉四千五百武王乃俾于千人求之四千庶则销天智玉五在火中不销凡天智玉武王则寳与同凡武王俘商旧玉亿有百万
贲居曰武王入殷三日五灾不之忌而白鱼赤鸟顾独为瑞然则灾与瑞亦何定论
周成王举尧舜之礼沈璧于河白云起而青云浮乃有苍龙负图临河
成王观于洛河洗璧礼毕王退俟至于日旰荣光并出幕河青云浮洛【一云】荣光出河休气四塞【荣光即五色也】嘉禾茎长五尺三十五穗
周公旦即摄七年鸾凤见蓂荚生青龙衔甲元背书周公归政于成王太平制礼鸾凤见有负图出周公援笔以时文写之　周公摄政七年制礼作乐成王观于洛沈璧礼毕王退有青纯苍光背甲刻书上跻于坛赤文成字周公写之
按书所言自周公讫于秦汉盛衰之符麒麟游苑凤凰翔庭成王援琴而歌曰凤凰翺兮于紫庭余何德兮以感灵頼先王兮恩泽臻于胥乐兮民以宁
维嵗二月侯在东馆叹曰于戏仲父寡人闻古霸王封太山刻石纪号立显象今寡人名为何君管子曰卫困于狄案兵须灭乃存之仁不纯为霸君昔古圣王功成道洽符出乃封太山今比目之鱼不至凤凰不臻麒麟遯未可以封　齐桓公封禅谓管仲曰寡人日暮仲父年艾
按封与禅非一处管子曰昔无懐氏封泰山禅云云虙羲封泰山禅云云神农封泰山禅云云炎帝封泰山禅云云黄帝封泰山禅云云颛顼封泰山禅云云帝喾封泰山禅云云尧封泰山禅云云舜封泰山禅云云禹封泰山禅防稽汤封泰山禅云云周成王封泰山禅社首皆受命然后得封禅及至汉武帝登封泰山至于梁父而后禅肃然亦封与禅二处
维天降纪秦伯出狩至于咸阳天振大雷有火光下化为白雀衔箓集公车
自号之王霸姓有工【工项字之侧】
金刀帝出复禹之常
古微书卷四

[book_title]卷五
钦定四库全书
古微书卷五
明　孙防　编
尚书五行传
此篇伏生大传引以传洪范班固五行志因祖之以征五行遡其来自纬书则大禹之文也纬书独此为完简耳
维王后元祀帝令大禹歩于上帝【歩推也】维时洪祀六沴用咎于下是用知不畏而神之怒若六沴作见若是共御帝用不差神则不怒五神乃降用章于下若六沴作见若不共御六伐既浸六极其下禹乃共辟厥德受命休令羞用五事建用皇极五事一曰貌貌之不恭是为不肃厥咎狂厥罸常雨厥极恶时则有服妖有孽有鸡祸有下体生于上之疴青青祥维金沴木次二事曰言言之不从是谓不乂厥咎僣厥罚常阳厥极忧时则有诗妖有介虫之孽有犬祸有口舌之疴白白祥维木沴金次三事曰视视之不明是谓不悊厥咎荼【缓也】厥罸常燠厥极疾时则有草妖有倮虫之孽有羊祸有目疴赤赤祥维水沴火次四事曰听听之不聪是谓不谋厥咎急厥罚常寒厥极贫时则有鼓妖有鱼孽有豕祸有耳疴黒黒祥维火沴水次五事曰思心思心之不睿是谓不圣厥咎雺厥罚常风厥极凶短折时则有脂夜之妖有华孽有牛祸有心腹之疴黄黄祥金木水火沴土皇之不极是谓不建厥咎雺厥罚常隂厥极弱时则有射妖有虵龙之孽有马祸有下人伐上之疴日月乱度星辰逆行维五位复建辟厥沴曰二月三月维貎是司四五月视六七月言八九月听十十一月思心十二月与正月皇极凡六沴之作嵗月日之朝则后王受之嵗月日之中则正卿受之嵗月日之夕则庶民受之其三辰以次相将其受之星辰莫同是离逢非沴维解之功御貎于乔忿言于讫众视于忽似听于攸怵思心于有尤王极于宗始以其月从其礼祭之参乃从其事礼曰格祀【格祀篇名也】曰某也方祀曰播【读曰藩】国率相行祀其祀也曰若尔神灵洪祀六沴是合无差无倾无有不正若民有不敬事则防批之六沴六事之机以垂示我民人无敢不敬事上下王祀
田猎不反宿饮食不享出入不节夺民农时及有奸谋则木不曲直弃法律逐功臣易太子以妾为妻则火不炎上治宫室饰台榭内淫乱犯亲戚侮父兄则稼穑不成好战攻轻百姓饰城郭侵边城则金不从革简宗庙不祷祠废祭祀逆天时则水不润下
按管子防官图若因夜虚守静人物则皇五和时节君服黄色味甘味听宫声治和气用五数饮于黄后之井以倮兽之火爨藏温濡行养坦气修通春行冬政肃行秋政雷行夏政则阉十二地气发戒春事十二小出耕十二天气下赐与十二义气至修门闾十二清明发禁十二始合男女十二中十二下三同事八举时节君服青色味酸味听角声治燥气用八数饮于青后之井以羽兽之火爨藏不忍行养坦气修通夏行春政风行冬政落重则雨雹行秋政水十二小郢至德十二絶气下下爵赏十二中郢赐与十二中絶收聚十二大暑至尽善十二中暑十二小暑终三暑同事七举时节君服赤色味苦味听羽声治阳气用七数饮于赤后之井以毛兽之火爨藏薄纯行笃厚坦气修通秋行夏政叶行春政华行冬政耗十二期风至戒秋事十二小薄百爵十二白露下收聚十二复理赐予十二始节赋事十二始夘合男女十二中夘十二下夘三夘同事九和时节君服白色味辛味听商声治湿气用九数饮于白后之井以介虫之火爨藏恭敬行搏锐坦气修通冬行秋政雾行夏政雷行春政烝泄十二始寒尽刑十二小榆赐予十二中寒收聚十二中榆大收十二寒至静十二大寒之隂十二大寒终三寒同事六行时节君服黒色味咸味听征声治隂气用六数饮于黒后之井以鳞兽之火爨藏慈厚行薄纯坦气修通
五行篇睹甲子木行御天子不赋不赐赏而大斩伐伤君危不杀太子危家人夫人死不然则长子死睹丙子火行御天子敬行急政旱札苗死民厉七十二日而毕睹戊子土行御天子修宫室筑台榭君危外筑城郭臣死七十二日而毕睹庚子金行御天子攻山击石有兵作战而败士死丧执政七十二日而毕睹壬子水御天子决塞动大水王后夫人薨不然则羽卵者毛胎者妇销弃草木根本不美七十二日而毕也
又淮南天文训甲子气燥浊丙子气燥阳戊子气湿浊庚子气燥寒壬子气清寒丙子干甲子蛰虫早出故雷早行戊子干甲子胎夭卵鸟虫多伤庚子干甲子有兵壬子干甲子春有霜戊子干丙子霆庚子干丙子夷壬子干丙子雹甲子干丙子地动庚子干戊子五谷有殃壬子干戊子夏寒雨霜甲子干戊子介虫不为丙子干戊子大旱苽封汉壬子干庚子大刚鱼不为甲子干庚子草木再死再生丙子干庚子草木复荣戊子干庚子嵗或存或亡甲子干壬子冬乃不藏丙子干壬子星坠戊子干壬子蛰虫冬出其乡庚子干壬子冬雷其乡
又素问五常篇岐伯曰木曰敷和火曰升明土曰备化金曰审平水曰静顺帝曰其不及奈何岐伯曰木曰委和火曰伏明土曰卑监金曰从革水曰涸流帝曰太过何谓岐伯曰木曰发生火曰赫曦土曰敦阜金曰坚成水曰流衍
搜神记曰天有五气万物化成木清则仁火清则礼金清则义水清则智土清则思五气尽纯圣德备也木浊则淫金浊则暴水浊则贪土浊则顽五气尽浊民之下也中土多圣人和气所交也絶域多怪物异气所产也
尚书璇玑钤
或亦载厯象之奥秘而术已亡传矣
禹导江水决岷山流九贡【注曰九州之贡】
禹开龙门导积石出珪刻曰延喜玉王受德天锡佩汤受金符帝箓白狼衔钩入殷朝【注云钩缚束之要明得天下之要也】述尧世放唐文
日傍气白者为虹日傍赤青者为霓
太白经天水决江
流星色青赤名地雁其所坠处兵起天雁军甲之精华也
其说皆见春秋纬
孔子求书得黄帝孙帝魁之书迄于秦穆公凡三千二百四十篇断逺取近定可以为世法者百二十篇以百二篇为尚书十八篇为中候
尚者上也书者如也上天垂文象布节度书也如天行【一作】上天垂文以布节度如天行也　书务以天言之因而谓之书加尚以尊之是为尚书篇题号
按尚书疏郑云尚书上也尊而重之若天书然盖依书纬以尚字是孔子所加故书賛曰孔子乃尊而命之曰尚书璿玑钤云因而谓之书加尚以尊之洞冥记云李充冯翊人自言三百嵗从始皇发防稽望江海少好学为博士门徒万人伏生时年十嵗乃就充石壁中受尚书以口传授伏子四代之事畧无遗脱伏子因而诵之尝以绳十余寻缚腰诵一遍一结十寻之绳皆绳结矣诵记之数万遍且云食谷损人精慧故有遗失伏子今所传百卷得其一矣尧舜二典所阙殊多帝闻神异乃聘征充衣荷草畚负五岳真形图而至帝礼待之亦号负图先生
尚书刑德放
益为司马卨为司徒禹为司空圣帝即位三公象三能矣【能古台字】禹长于地理水泉九州得括象图故尧以为司空
火者阳也乌有孝名武王卒大业故乌瑞臻
东方春龙房位其规仁好生不贼其帝青表圣明行趍德
涿鹿者竿人颡也黄帝杀之涿鹿之野身首异处故别塟岂竿其首于涿鹿地乎　涿鹿者竿人颡也黥者马黥竿人面也膑者脱去人之膑也膑法之属五百象七精宫者女子淫乱执宫中不得出也割者丈夫淫割其也
劓象七政日月五星应政变易膑象七精宿变易即气色生也墨象斗华
尚书运期授【缺】
白帝之治六十四世其亡也枉矢参射
黒帝亡二日并出
桀失玉镜用其噬虎【注玉镜谓清明之道噬虎喻暴虐也】
房四表之道【宋均云四星闲有三道日月五星所从出入也】
按古今占日月行房三道其政太平行上道升平行中道霸世行下道可视瞻之短于厯旧影为行上道与厯合为行中道长于旧影为行下道
尚书帝騐期【缺】
西王母于太荒之国得益地图慕舜德逺来献之王母之国在西荒凡得道授书者皆朝王母于昆仑之阙中候握河纪
世纪尧与羣臣沈璧于河乃为握河纪今中候也告禅后二年刻璧为书沈洛今中候运衡篇也所授之图书今握河纪也
尧即政十七年仲月甲日至于稷沈璧于河青云起囘风揺落龙马御甲赤文緑色自河而出临坛而止吐甲遰甲似广九尺有文言虞夏商周秦汉之事帝乃写其文藏之东序
尧即政七十年受河图帝立坛磬折西向禹进迎舜契陪位稷辨防【辨防者供时用相礼仪也】尧曰嗟朕无德欤奉丕图赐尔二三子斯封稷契臯陶皆赐信号又沈璧于洛赤光启有灵负书出背甲赤文成字止坛尧曰皇道帝德非朕所事
中候考河命
若稽古帝舜曰重华钦翼皇象【注翼奉象厯也言钦奉皇天之厯数也】舜曰朕惟不艾蓂荚孚着百兽率凤司晨【注如鸡司晨】舜至于下稷荣光休至【稷读曰侧下之侧日西之时休美也荣光满也】黄龙负卷于馆图出水坛畔赤文緑错【错分也赤文以緑色分其间】
按易干凿度孔子曰天之将降嘉瑞应河水清三日青四日青变为赤赤变为黒黒变为黄各各三日河中水安井天乃清明图乃见见必南向仰天言见三日以三日见六日以六日见九日以九日见十二日以十二日见十五日以十五日见皆言其余日中候摘洛戒
若稽古周公旦钦惟皇天顺践祚即摄七年鸾凤见蓂荚生青龙衔甲龙背书以上
周公践祚理政与天合志万序咸得休气充塞藩侯陪位羣公皆就立如舜周公差应【差应邪错在后圣人受神位故近之】至于日昃荣光汨河【日覆也】青云浮至青云仰甲临坛上济止图滞【青龙临仰之使甲所以裹图】周公视三公视【圣人故先精明视】其文言周世之事五百之戒与秦汉事
中候杂篇
中候书佚而类书所引中候篇目猥多然章句已不伦矣遇一语二语輙为罗之
中候运行【行作衡】
帝尧刻璧率羣臣东沈于雒书天子臣故勋德薄施行不元【元善也】
中候洛予命
汤观于洛沈璧而黒与之书黄鱼双跃
中候擿雒贰
剡者配姬以放贤山崩水溃纳小人家伯罔主异载賔【剡指艶妻也】
中候义明
祠五九礼阏邮
宋注阏止也邮过也言五帝后祠三王之世其治各九百嵗当以礼止遏也
中候勅省图
德合五帝坐星者称帝
中候稷起
苍耀稷生感迹
【附】洪范纬
日中行道移节应期德厚受福重华留之
中候准纎哲
仲父年艾谁将逮政【一作年耆既艾】
古微书卷五

[book_title]卷六
钦定四库全书
古微书卷六
明　孙防　编
春秋纬
贲居子曰汉末有郎中郄萌集图纬纎襍占为五十篇于是七经纬各自为篇部至宋均始合而集之得三十卷总名曰春秋灾异而言纬者始主春秋诸书征引殊不别疏皆曰春秋纬以故纬之篇春秋为多至其诠次先后茫无辨也梁文思博要春秋纬犹三十卷今惟隋志纬目十有三篇曰演孔图曰元命包曰文耀钩曰运斗枢曰感精符曰合诚图曰考异邮曰保干图曰汉含孳曰佐助期曰握诚图曰潜潭巴曰说题辞是其本序中惟元命包流衍最赡相传应最古它文碌碌硌硌膏之不续也兹各拾其部缀以成篇
春秋元命包
元者大也命者理之隐深也包言乎其罗络也万象千名靡不括也然主以春秋立元之意为之履端故其名则然
黄帝受图立五始元者气之始春者四时之始王者受命之始正月者政教之始公即位者一国之始
元年者何元宜为一谓之元何曰君之始元也【杜预传注曰凡人君即位欲其体元以居正】
元者端也气泉【注云元为气之始如水之有泉泉流之原无形以起有形以分窥之不见听之不闻】春秋以元之深正天之端以天之端正王者之政也王不上奉天文以立号则道术无原故先陈春后言
王天不深正其元则不能成其化故先起元然后陈春矣
按春秋繁露说唯圣人能属万物于一而系之元也是以春秋变一谓之元元犹原也其义以随天地终始也故元者为万物之本而人之元在焉安在之乃存乎天地之前故人虽生天气及奉天气者不得与天元本天元命而共违其所为也故春正月者承天地之所为也继天之所为而终之也此义足相发明
律之为言率也所以率气令达也【率犹导也】嵗之为言遂也三年一闰以起纪也【遂出也出行事于所直辰也】冬至百八十日春夏成夏至百八十日秋冬成合三百六十日嵗数举阳气数极于三故时三月阳数极于九故三月一时九十日【宋衷曰四时皆象此类不惟春也】
春者神明推移精华结纽【神明犹隂阳也相推相移使物精华结成纽结要也】春含名蠢位东方动春气明达六合俱生万物受节五行并起各以名利其精青龙
正朔三而改文质再而复三王有失故立三教以相变夏人之立教以忠其失野故救野莫若敬殷人之立教以敬其失故救莫若文周人之立教以文其失荡故救荡莫若忠如此循环周则复始穷则相承
按何休公羊说夏以斗建寅之月为正平旦为朔法物见色尚黒殷以斗建丒之月为正鸡鸣为朔法物牙色尚白周以斗建子之月为正夜半为朔法物萌色尚赤
天道煌煌非一帝之功王者赫赫非一家之常顺命者存逆命者亾
皇者煌煌也道烂然显明帝者谛也王者往也神之所输向人所乐归也
后汉白马令李云所说帝者谛也以此触罪
文王造之而未遂武王遂之而未成周公旦总少主而成之故曰成王
圣人一其德智者循其辙长生乆视【一其德言尽得其帝之精气也循其辙言不违其帝所尚也如是则皆得长生乆视言所行当天也】不以命制则愚者悖慢智者无所施其术残物逆道天不杀故立三命以垂策所以尊天一节三者法三道之术【不以命制愚慢之人则贤人道术不得施行势相反】命者天之命也所受于帝行正不过得夀命夀命正命也起九九八十一【帝天帝也八十一阳气相乘之极】有随命随命者随行为命也【援神契曰随者逆天道常善之行则随其暴虐行以教之】有遭命遭命者行正不误逢世残贼君上逆乱弃咎下流灾谴并发隂阳散迕暴气雷至灭日动地絶人命沙鹿袭邑是【迕错也袭犹沦也河水沦沙鹿之邑溺杀人也】
按春秋繁露说人始生有大命是其体也有变命存其间者其政也政不齐则有忿怒之志若将施危难之中而时有随遭者神明之所接絶属之符也亦有变其间使之不齐如此不可不省之
神农生三辰而能言五日而能行七朝而齿具三嵗而知稼穑般戏之事
黄帝龙顔得天庭阳上法中宿取象文昌戴天履隂秉数制刚颛顼骈干上法月参集威成纪以理隂阳【并犹重也水精主月参伐主斩刈成功兼此月职重助贵以为表】帝喾戴干是谓清明发节移度盖象招揺【干楯也招揺为天戈楯相副戴之像见天下以为表】尧眉八彩是谓通明厯象日月璇玑玉衡舜重瞳子是谓承原【承原一作慈原慈原又作慈凉宋注云有滋液之润且清凉光耀而多见也】上应摄提下应三元后稷岐頥自求是谓好农盖象角亢载土食谷【宋注曰頥有土象也頥面为下部下部为地乃地利也】汤臂四肘是谓神刚象月推移以绥四方文王四乳是谓含良盖法酒旗布恩舒惠【惠一作明酒者乳也能乳天下布恩之意也】文王龙顔柔肩望羊【柔肩言象龙膺曲起】武王骈齿是谓刚强逐命诛害以顺天讨一曰取象参房诛害以从天心【注曰房为明堂主布政参为大辰主斩杀兼此二者故重齿为表】
贲居子曰帝王之相亦有不必奇而奇者如周灵王生而有髭是谓髭王刘聪虏耳亦生而眉白左耳毫长至二尺其父渊当心有赤毫三根长三尺六寸此何解也汉高帝左股七十二黒子而宇文泰亦背有黒子宛转若龙盘梁武帝有文在右手曰武隋文帝有文在左手曰王苻坚何人背有赤文隐起成字曰草付臣又土然则天之笃生亦安问时地哉瑞气之所偶值因而谓之英雄其实徐偃王之有筋无骨李克用之独眼宋太祖之正黒色未始非英雄也
少典妃安登游于华阳有神龙首感之于常羊生神子人面龙顔好耕是为神农【又】女登生神农人面龙顔始为天子
黄帝时大星如虹下流华渚女节梦接意感生白帝朱宣【朱宣少昊氏】
神农世怪义生白阜图地形脉道【怪义帝妃名生子白阜为神农图画地形通水之脉】
按神农有子曰柱七嵗而佐神农以名百药种百谷岂即白阜耶
尧为天子季秋下旬梦白帝遗吾马喙子其母曰扶始升高丘睹白帝上有云虎【有云状如虎也】感巳生皋陶尧聘索扶始问之如尧言徴与语明于刑法罪次终始故立陶为大理
姜嫄游閟宫其地扶桑履大人迹而生稷【一本】周先姜原履大人迹于扶桑生后稷推种生故稷好农【又云】苍神积感姜嫄而生卦之得震故周苍代商【苍神谓俈木王者也】代殷者为姬昌【姬昌之言甚始也昌两日重见言明象】生于岐立于丰精翼日【为日精所羽翼故遂以为名也】衣青光【木神以其方色表衣】迁造【迁造西】刻消【迁造西盖文王为西伯时西方造意东入讨纣十刻之间即消灭之言圣人所向无前也】　姬昌苍帝之精位在房心　殷纣之时五星聚于房房者苍神之精周据而兴【一本】文王之时五星以聚房也
尧游河渚赤龙负图以出图赤如绨状龙没图在有凤衔书游文王之都故武王受凤书之纪
成王时西方献孔雀
按此篇言瑞应事视诸纬为畧惟尧之子有一陶而不以为嗣比于神农之生白阜惜其不传也故为存之
王者不空作乐【内乡人外国咸歌之】乐者和盈于内动发于外应其发时制礼作乐以成之是故作乐者必反天下之始乐于已为本舜之时民乐其绍尧业故乐名韶韶者绍也【舜报继尧之业】禹之时民大乐其骈三圣相继故乐名夏夏者大也【骈读曰频频犹并也】汤之时民大乐其救于患害故乐名大防防者救也武王之时民乐其兴师征伐故乐名武武者伐也四者天下所同乐一也其所同乐之端不可一也【各乐其君所为故不可合四家以为一也】
周爵五等法五精春秋三等象三光公之为言平也公平正直侯者候也候王顺逆者也伯之为言白也明白于德也子者奉恩宣德男者任功立业王者封国上应列宿之位【若角亢为郑房心为宋之比】其发小国不中星辰者以为附庸【象星辰大小也】公之言公公正无私侯之言候候逆顺兼伺候王命矣伯之言白明白于德子者孳恩宣德男者任功立业皆上奉王者之政教礼法统理一国修身絜行矣阳成于三列于七三七二十一故每州二百一十国也
王者置廷尉谳疑刑者官之平下之信也尉者尉民心抚其实也按立字士埀一人诘屈折者为廷示戴尸首以寸者为言寸度治法数之分示帷尸稽于寸舎则法有分故为尉示与尸寸【宋均注曰士事也垂系也尸人死也人死不可无乃戴之者示天下不可无死也】
斧锧主乱行斩狂诈斧之为言补也
人君树棘槐听讼于下棘赤心有刺言治人情者原其心不失赤实棘所以刺人令其情各归实槐之言归也情见归实也
墨劓辟之属各千膑辟之属五百宫辟之属三百大辟之属二列为五刑罪次三千
五气之精交聚相加以迎阳气道人致和
隂阳之性以一起人副天道故生一
仁者情志好生爱人故其为人以仁其立字二人为仁头者神所居上员象天气之府也嵗必十二故人头长一尺二寸在天为文昌在人为顔颡太一之谓也顔之言气畔也阳立于五故顔博五寸天有摄提人有两眉为人表候阳立于二故眉长二寸【注云摄提两星颊曲人眉似之】口之为言达也阳立于三故舌在口中者长三寸象斗玉衡隂合有四故舌沦入嗌内者长四寸【宋注曰玉衡三星也魁四气也】唇者齿之垣所以扶神设端若有列星与外有限故曰唇亾齿寒
目者肝之使肝者目之精苍龙之位也鼻者肺之使肺者金之精制割立断耳者心之候心者火之精上为张星火成于五故人心长五寸隂者肾之写肾者水之精上为虚危口者脾之门户脾者土之精上为北斗主变化者也脾之为言附着也如龙蟠虎伏合附着也脾者胃之主故府禀气胃者糓之委故脾禀气也膀胱者肺之府也肺者断决膀胱亦常张有势故膀胱决难也
发精散为须髯脑之为言在也人精在脑膏者神之液也
掌圆法天以运动指五者法五行阳立于三故人脊三寸而结隂极于八故人旁八干长八寸齐者下流并防合为齐腹【齐中上下并凑者也】腰上者为天尊高阳之状腰而下者为隂丰厚地之象数合于四故腰周四尺髀之为言跂也隂二故人两髀
按道藏五符经天生万物人为贵也人身包含天地无所不法立天子置三公九卿二十七大夫八十一元士九州百二十郡千二百县也胆为天子大道君脾为皇后心为太尉左肾为司徒右肾为司空封八神及脐为九卿珠楼神十二胃神十二三焦神三合为二十七大夫四肢神为八十一元士合之百二十以法郡数也又肺为尚书府肝为兰台府
又素问灵兰篇心者君主之官也神明出焉肺者相传之官治节出焉肝者一军之官谋虑出焉胆者中正之官决断出焉膻中者臣使之官喜乐出焉脾胃者仓廪之官五味出焉大肠者传道之官变化出焉小肠者受盛之官化物出焉肾者作强之官伎巧出焉三焦者决渎之官水道出焉膀胱者州都之官津液藏焉气化则能出矣凡此十二官者不得相失也夫等之为形体耳纬书则以律天象而道藏医经则以拟之朝廷列之官爵讵不贵哉其莫知惜也
自开辟至麟二百七十六万嵗
古微书卷六

[book_title]卷七
钦定四库全书
古微书卷七
明　孙防　编
春秋元命包
天人同度正法相受垂文象人行其事谓之教教之为言效也上为下效道之始也
天不足西北阳极于九故周天九九八十一万里按闗令内传天地南午北子相去九千万里东西酉亦九千万里四隅空相去九千万里而邹衍云九州之外如赤县神州者九又淮南子亦云天之九野凡九千九百九十九隅则九九之说不为无稽惜大章竖亥足迹犹浅畧耳
地不足东南故隂右动终而入灵门【右动动而东也灵门巳也隂藏于巳也】　地所以右转者气浊精少含隂而起迟故右转迎天佐其道【地生于离既不敢当阳动退居少隂则亦宜右行而迎阳者受其施育而成阳故曰佐其道也】　地者易也言养物懐任交易变化含吐应节故其立字土力于一者为地【地加土以力又加一者言奉天也】　土无位而道在故太一不兴化人主不任部地出云起雨以合纵天下勤劳出于地功归于天【土以谦自止以卑自敛终不自伐生养之苦乃兴云下雨以为功一归于天也】
阳数起于一成于二故日中有三足乌　日有三足乌者阳精其偻呼也偻呼湿润生长之言
月之为言阙也两设以蟾蜍兎者隂阳相居明阳之制隂隂之倚阳
七政度日月明
一嵗三百六十五日四分度之一言阳布散立数合一故立字四合其一
日左行周天二十三万里
日圆望之广尺以应千里日尊故满满故明明故精在外日满者常盛无亏也【郑注云凡日景于地千里而差一寸异千里同一寸也】太隂水精为月日行十三度常朏任而受明受阳精也阳精在内故金水内景
按黄气阳精经日阳之精德之长也纵广二千三十里金物水精晕于内琉光照于外其中有城郭人民月晖之围纵横二千九百里白银琉璃水精映其内城郭人民与日宫同
大戴记曾子曰参闻之夫子天道曰圆地道曰方方曰幽而圆曰明明者吐气者也是故外景幽者含气者也是故内景故火日外景而金水内景吐气者施而含气者化是以阳施而隂化也
隂阳聚而为云隂阳和而为雨隂阳为雪隂阳合为雷隂阳激为电隂阳交为虹蜺离为背僪分为抱珥怒而为风乱而为雾雾隂阳之气也霜以杀木露以润草又大戴天圆篇隂阳之气各静其所则静矣偏则风俱则靁交则电乱则雾和则雨阳气胜则散为雨露隂气胜则凝为霜雪阳之专气为雹隂之专气为霰霰雹者一气之化也
土之为言吐也子成父道吐也气精以辅也阳立于三故成生其立字十夹一为土
水之为言演也隂化淖濡流施潜行也故其立字两人交一以中出者为水一者数之始两人譬男女言隂阳交物以一起也
火之为言委随也故其字人散二者为火也
木者阳精生于隂故水者木之母也木之为言触也气动跃也其字八推十为木八者隂合十者阳数
山者气之苞所以含精藏云故触石而出
水者天地之包幕五行之始焉万物之所繇生元气之津液也【水又作河】
牛女为江潮江潮者所以开神润化故其气遄急太微为天庭五帝以合时紫微宫为大帝中有五帝座五帝合明　天生大列为中宫太极星星其一明者太一帝居傍两星巨辰子位故为北辰以起节度亦为紫微宫【宋均以为十二宫中外位名定总谓之紫宫】紫之言此也宫之言中也天神图法隂阳开闭皆在此中也【又】宫之为言宣也宣气立精为神垣也
按淮南子太微者太一之庭也紫宫者太一之居也轩辕者帝妃之也咸池者水鱼之囿也天阿者羣神之阙也四宫者所以为司赏罚太微者主朱雀紫宫执斗而左旋日行一度以周于天
昴毕间为天街散为冀州分为赵国立为常山其下有祠有安天王牵牛流为扬州分为越国立为山轸星散为荆州分为楚国荆之为言强也阳盛物坚其气急悍也虚危之精流为青州分为齐国立为菜山天弓星主司弓弩流为徐州别为鲁国徐之为言舒也言隂牧内安详也五星流为兖州兖之为言端也言隄精端故其气纎杀分为郑国钩钤星别为豫州豫之为言序也言隂阳分布各得处也东井鬼星散为雍州分为秦国东距殽阪西有汉中南含高山北阻居庸得东井动深之萌其气险也觜参流为益州益之为言隘也谓物类并决其气急切决列矣箕星散为幽州分为燕国幽之为言窈也言风出入窈防敏劲易晓故其气躁急营室流为并州分为卫国之镇立为明山并之为言诚也精含交并其气勇抗诚信也【又云】五星流为兖钩钤星别为豫昴毕散为冀箕星散为幽营室流为并觜参流为益虚危流为青天氐流为徐轸星散为荆牵牛流为按淮南子星部地名角亢郑氐房心宋尾箕燕斗牵牛越须女吴虚危齐营室东壁魏奎娄鲁胃昴毕韩觜嶲参赵东井舆鬼秦栁七星张周翼轸楚
及读史记天官书又与小异其文曰角亢氐兖州房心豫州尾箕幽州斗江湖牵牛婺女扬州虚危青州营室至东壁并州奎娄胃徐州昴毕冀州觜觹参益州东井舆鬼雍州栁七星张三河翼轸荆州此或古天家所传之异也
前汉志所载占法则又云秦之疆候太白占狼弧吴楚之疆候荧惑占鸟衡燕齐之疆候辰星占虚危宋郑之疆候嵗星占房心晋之疆亦候辰星占参伐自河山以南者中国为阳阳则日嵗星荧惑填星占于街南毕主之其西北则胡貉月氐旃裘引弓之民为隂隂则月太白辰星占于街北昴主之然太白主中国而辰星出入躁疾常主夷狄其大经也并録于此以备参互
紫宫之垣上将建威武次将正左右贵相理文绪司禄赏功进士司命主灾咎司中主佐理也
北者极也极者藏也言太一之星高居深藏故名北极立三台以为三公北斗九星为九卿二十七大夫内宿部卫之列八十一纪以为元士凡百二十官焉下应十二子
玉衡北两星为玉绳玉之为言镂刻也瑕而不掩折而不伤【宋均曰绳能直物故名玉绳镂谓作器】
魁下六星两两而比曰三台主闿德宣符德立题【宋均曰皆升文昌三台也立题题五帝之德行主其职也】能之为言耐也天官器人各以其材因而任之则分职治其象以见符【能今之台字也耐今之能字也】三台星色齐君臣和不齐大乖天一上星为大将　天尉主甲卒设武备【今时尉官准此义】为狱圜者象斗还合【注曰作狱圜者象斗运也】
以上皆紫宫星
左角理物以起右角将率而动故曰左角理右角将摄提之为言提擕也言能提斗携角以接于下也
亢四星为庙庭
房有钩钤两星以闭防神主闿舒为主钩距以备非常也
心三星五度有天子明堂布政之宫　两口衔士为喜喜得明心喜者为憙憙天心【宋均曰心为天王布政之宫万物须之乃盛所以为喜也今于口间士移一画直者于字体安也是为两口士也喜得明明得所喜也】
尾九星箕四星为后宫之塲列为南宫其庭太微织女之为言神女也成衣立纪故齐能成文绣应天道【女工之事齐能神天下故悬以衣人得此气】　织女主果
按织女三星近牛宿
须女四星十二度主布帛
危东六星两两而比曰司空主水金木守之天下忧水营室十星埏陶精类始立纪纲包物为室
奎十二星十六度主武库之兵
汉中四星曰【一曰】天驷
帝位明即毕星光大也昴毕间为天街日月五星以出入荧惑守之而不通天下危　卷舌主口语荧惑临之下多乱谋国君以口舌之害寇起
咸池主五谷其星五者各为其职以精委为国也【宋均曰谷有五故五星主之】咸池之为言皆水也言谷生于子水含秀懐实至秋精故一名五车以载归之为言扶而化之潢主河渠所以度天神通八方【宋注天潢天津也津凑也主计度也】按卷舌咸池天潢皆近毕宿
古司恠主卜【司恠星名近觜星】
离位有九星勾曲一处一为天旗司五星之处日月之过荧惑守之日食星坠天下乱【注曰天旗参旗也参旗色明于常则日月五星亦变为色应之若荧惑守之不窹则将有日食星坠为篡弑之先征】
天弓矢之张候敌御难用戒不虞矢附于天星四射【注四方射之也】　直弧北有一大星为老人星治平则见见则主夀亡则君危主亡常以秋分候之南郊
按弧矢星近井宿
东井八星主水衡
天狗主守财【近宿】
酒旗星主上尊酒所以侑神也　酒者乳也王者法酒旗以布政施天乳以哺人
按酒旗星近栁宿
荧惑守轩辕贵妾争荧惑守营室羣妃鬭
按轩辕近星宿
翼星主南宫之羽仪文物声明之所丰茂为乐库为天倡先王以賔于四门而列天庭之卫王俳倡近太微而为尊
蟾蜍隂精流星织女立地候【宋均注曰地候镇星别名也】
北方辰星水生物布其纪故辰星理四时【宋均曰辰星正四时之法得与北辰同名也】
古巫咸甘石三家星经所传犹存而纬候谈星殊各异说至如二十八宿夷夏所同仰也道释二部则各载其姓字衣佩宫室观云笈七籖所疏织女能致神芝传星旦为马书为鹿暮为獐天市星能致明月珠旦为木昼为兎暮为狢平门星能致神女倡乐旦为生木昼为豕暮为蛦蝓谷土星能致飞鸟来朱雀旦为鸡昼为乌暮为鸢积水星能致四方万物恣其所欲坐在立亡狼星能致天帝君百二十神文昌星能致山内菓实旦为猨昼为猴暮为死石五车星能致甘露麒麟三台星旦为龙昼为蛇暮为鱼轩辕星天之后妃其神旦为羊昼为蟹暮为鳖殆又即二十八禽而衍其说者精气幻化倘有是乎要不可执一而准
日月出内道璇玑得常天帝崇灵圣王相功
三年闰不告朔非礼也夫闰正时以作事厚民生之道枢机是在
麟龙鬭日月薄食　猛虎啸谷风起类相动也
龙之言萌也隂中之阳也故言龙举而云兴
火流为乌乌孝鸟阳精天意乌在日中从天以昭孝也火离为鸾凤为孔雀
君失德则地吐泉鱼衔兎【兎隂精鱼是阳见制也】
槐木者灵星之精人君槐听讼其下
古微书卷七

[book_title]卷八
钦定四库全书
古防书卷八
明　孙防　编
春秋演孔图
此耑为血书鸟图而述也故以演孔立名而旁及帝王
正气为帝间气为臣宫商为姓秀气为人
天子皆五帝之精寳各有题序以次运相据起必有神灵符纪诸神扶助使开阶立遂是以王者常置图箓坐旁以自正【遂当作隧隧道也】
仓颉四目是谓并明颛帝戴干是谓崇仁帝俈戴干是谓清明尧眉八采是谓通明舜目重童是谓无景禹耳三漏是谓大通汤臂二肘是谓栁翌文王四乳是谓含良武王□齿是谓刚强
按荀子帝尧长帝舜短文王长周公短仲尼长子短【又】仲尼面如蒙倛周公身如断菑臯陶色如削闳夭面无见肤傅说身如植鳍伊尹面无须麋禹跳汤偏尧舜参牟子然桀纣长巨姣美而为天下大僇是非容貌之患也
庄子亦云闉跂支离无脤说卫灵公灵公恱之而视全人其脰肩肩瓮防大瘿说齐桓公桓公恱之而视全人其脰肩肩故德有所长而形有所忘后人慕古而过神其说则以为圣人之有竒表耳其实形貎安足异于人乌知千嵗之下而有传杨虎其状者不以为真夫子也
黄帝之将兴黄云升于堂文命之龙御云天命于汤白云入房【注白云金精】　一曰天命之见期门灵穴庭龙御云【注灵虚虎也穴庭者星入太防门龙水精也御云者盖召气也】　一曰天命汤白虎戯朝其终白虎在野【一本】汤地七十内懐圣明白虎戯朝【又曰】夏民不康天果命汤白虎戯朝白云入房
黑精用事百木共根【百枝木共一根天下共一主之徴也】　黑帝治生五角之禽以触民【注曰阳数五也】
圣人在后曰望羊苞懐至德据少阳【文王子也故曰在后嗣曰在后】有人叩金丰击玉鼓驾六龙【鼓喻所行青年人服其威势也】　其人日角龙顔姓卯金刀含仁义【卯金刀名为刘中国东南去荆州故为汉分也】　戴玉英【玉英文帝之首表象玉英而秀出】光中再【光日光也再再中也稷含孽曰夜景移位复中支庶起也】仁雄出日月角【为仁人之雄保既戴玉英且日角也谓明于天下】
按光中再者即本方士新垣平日郤复中之诳而附以其说故知纬书多杂于汉儒不尽孔门
孔子母顔氏徴在游太冡之陂睡梦黑帝使请与已交语曰女乳必于空桑之中觉则若感生丘于空桑首类尼丘山故以为名
孔胸文曰制作定世符
孔子长十尺大九围坐如蹲龙立如牵牛就之如昴望之如斗
按古家语云叔梁纥年余七十无妻顔父有三女顔父谓其三女曰邹大夫身长七尺武力絶伦年余七十谁能与之为妻二女莫对徴在进曰从父所制将何问焉父曰即尔能矣遂以妻之为妻而生孔子三岁而叔梁纥卒近本家语本姓解叔梁纥其妾生孟皮字伯尼求婚顔氏祷尼丘山而生孔子十九娶于宋之开官氏生伯鱼是叔梁纥故有妻而孔子故有兄也神孔子之生者则又过竒伏侯古今注云孔子生之夜有二苍龙自天而下有二神女擎香雾于空中以沐徴在先是有五老列于庭则五星之精有麟吐玉书于阙里人家云水精之子继商周而素王出故苍龙绕室五星降庭徴在知其为异拾遗记所志亦同唯云苍龙附徴在之旁因梦而生夫子天帝下奏钧天之乐列于顔氏之房空中有声言天感生圣子故降以和乐笙镛之音异于俗世也恐或出好竒之口未敢为信
得麟之后天下血书鲁端门曰趋作法孔圣没周姬亡彗东出秦起政胡破术书记散孔不絶子夏明日往视之血书飞为赤鸟化为帛鸟消书出署曰演孔图中有作图制法之状又曰鸟化为书孔子奉以告天赤爵集书上化为黄玉曰孔提命仰应法为赤制
何休注麟亦同又曰孔子仰推天命俯察时变却观未来豫解无穷知汉当继大乱之后故作拨乱之法以授之则几于诬圣矣
孔子曰丘作春秋天授演孔图中有大玉刻一版曰璇玑一低一昂是七期騐败毁灭之徴也
孔子曰丘援律吹命隂得羽之宫
孔子作法五经运之天地稽之图象质于三王施之四海　诗含五际六情即六义也一曰风二曰赋三曰比四曰兴五曰雅六曰颂
仁义之道日月循环
駈除名政颠倒吾衣裳坐吾曲牀滥长九州灭六王至于沙丘亡
按秦世有謡曰秦始皇何彊梁开吾户据吾床饮吾酒唾吾浆飱吾飰以为粮张吾射东墙前至沙丘当灭亡始皇既坑儒焚典乃发孔子墓欲取诸经传圹既启于是悉如謡者之言又言謡文刋在塜壁政甚恶之乃逺沙丘而循别路见一羣小儿辇沙为阜问云沙丘从此得病
孟子生时其母梦神人乘云自泰山来将止于峄母疑视乆之忽片云坠而寤时闾巷皆见有五色云覆孟子之居焉
按玉钤经人始受生值贤宿则贤值贵宿则贵故知圣贤之生皆不偶也相传云防子感牵牛星顔渊感中台老子感火星张良感弧星樊哙感狼星子路感雷精而生又如傅说之死箕尾而上为列星张华既死而中台一星为之闭则孟子泰山气象降神而下固有由然
紫极宫内诸侯为外蕃三公为中辅
王者德政海内富昌则镇星入阙【华阙也门当帝坐】
天子举贤则景星放于天
天子官守以贤举则鸾在野
凤火之精也
麟木之精也苍之灭也麟不荣也
麒麟鬬日无光【宋均曰麒麟少阳之精鬬作于地则日月亦将争于上】
海精死彗星出【海精鲸鱼】彗星出则国枢橛
八政不中则天雨刀【又曰】则人无唇【人恃唇乃语命无隂不制】则鉄飞
霓者斗之乱精也斗失度则投霓见态主惑于毁誉天子外苦兵威内夺臣无忠则天投霓
春秋合诚图
此主赤龙一图因而立名明夫天人之合皆有诚通而其象已先着于图则马之书皆不悮也故其述赤帝为多
伏羲龙身牛首渠肩达掖山准日角奯目珠腨骏毫翁防龙唇齿长九尺有一寸望之广视之専
赤帝之为人视之丰长八尺七寸丰下兊上龙顔日角八采三眸鸟庭荷胜表射出握嘉履翌窍息洞通
苍帝之为人望之广视之専而长九尺一寸
黄帝冠黄文白帝冠白文黑帝冠黑文
据宋均感精符注则赤帝为尧黄帝为舜白帝为禹黑帝为汤苍帝为文王此下备录者防圗之失传也所云冠黄文等皆圗所预载故谂其竒昔汉祖斩蛇时有妪旁哭曰吾儿白帝子为赤帝所杀此五帝感生之所起乎譔此图者附而益炽
黄帝德冠帝位　赤帝之精生于翼
黄帝坐扈阁上与大司马容光等临观凤皇圗置前帝再拜而受【一作】黄帝游扈上洛与大司马容光左右辅周昌等百二十人临之有凤图以置帝前尧坐中舟与太尉舜临观凤皇负圗授尧圗以赤玉为匣长三尺广八寸黄金检白玉绳封两端其章曰天赤帝符玺五字【又】赤龙负圗以出河见尧与太尉舜等百二十臣集发藏之大麓
上古之圗箓亦何数数也不直有画且有字有语如述异志所载陶唐之世越常国献千歳神方三尺余背上有文科斗书记开辟已来帝命录之谓之歴此科斗书迹皆从何来倘亦理之不可诘也
大帝之精起三河之州中土之腴
尧母庆都有名于世盖大帝之女生于斗维之野常在三河之南天偶大雷电有血流润大石之中生庆都长大形像大帝常有黄云覆盖之梦食不饥【梦一作蔑注云天地以气食】及年二十寄迹伊长孺家无夫出观三河之首常若有神随之者有赤龙负圗出庆都督读之云赤受天运下有圗人衣赤光面八彩须发长七尺二寸锐上丰下足履翌宿署曰赤帝起成天下寳奄然隂风四合赤龙与庆都婚有娠龙消不见既乳视尧如圗表及尧有知庆都以图予尧
贲居子曰履帝武敏歆如有人道说已怪矣至谓赤龙与庆都婚而有娠又徴在梦黑帝请与已交不太诞乎然小说家有云唐肃宗为太子时吴皇后之初侍寝厌乆不寤呻吟气不属手掩其左脇曰梦中有神人长丈余介甲操剑曰帝命吾与汝为子自左脇剑决而入痛不可忍肃宗捡之于烛下则若有綖而赤者存焉遽以状闻果生代宗据是则赤龙来婚之说亦或不悮也又释家说中有投胎若男子于母起爱想当亦如是但其说圗人衣冠须眉皆见则似属矞难以臆占
大帝冠五彩衣青衣黑下裳抱日月日在上月在下黄色正方居日间名曰五光五光垂彩天下大嘉
天皇大帝北辰星也含元秉阳舒精吐光其星有五居紫宫中制驭四方冠有五采
中宫天极星其一明者太一常居旁三星三公或曰子属后勾四星末大星正妃余三星后宫之属也
紫宫太帝室太乙之精也太防主法式陈星十二以备非常也
天文地理各有所主北斗有七星天子有七政也按马融注尚书云七政者北斗七星各有所主第一曰主日法天第二曰主月法地第三曰命火谓荧惑也第四曰煞土谓填星也第五曰伐水谓辰星也第六曰危木谓歳星也第七曰罚金谓太白也日月五星各异故名曰七政也
天理在斗中司三公也如人喉在咽以理舌语【宋均曰斗为天之口舌主出政教三公主遵道君命喻于人则宜如人喉在咽以理口舌使言有条理】轩辕主雷雨之神旁有一星戈名曰贵人旁侧郎位主宿卫尚书
少防处士位　王良主天马也　大陵星主死丧　东井主水衡　狱汉主逐王【狱汉填星介】　五残主国亡旬始主争兵
按天官书狱汉星出正北方之野星去地可六丈大而赤数动察之中青此四野星所出出非其方其下有兵冲不利五残星出正东方之野其星状类辰星去地可六丈旬始出于北斗旁状如雄鸡其怒青黑象伏鼈
天子精惧心愤务德则景星见
赤彗火精如火曜长七尺
霹雳击于宫殿者妃后争政
明堂在辰巳者言在木火之际辰木也巳火也木生数三火成数七故在三里之外七里之内
黄帝请问太乙长生之道太乙曰齐戒六丁道乃可成
古防书卷八

[book_title]卷九
钦定四库全书
古防书卷九
明　孙防　编
春秋文耀钩
大率阐星燿而幽曲言之故曰钩
东宫苍帝其精为苍龙南宫赤帝其精为朱鸟西宫白帝其精为白虎北宫黑帝其精为武
春起青受制【一作苍帝春受制】其名灵威仰夏起赤受制【赤帝夏受制】其名赤熛怒秋起白受制【白帝秋受制】其名白招拒冬起黑受制【黑帝受制】其名叶光纪季夏六月土受制【一作黄帝受制王四季】其名含枢纽
镇星黄帝含枢纽之精其体琁玑中宿之分也
中宫大帝其精北极星含元出气流精生物也一曰中宫大帝其北极星下一明者为太一之先含元气以斗布常是天皇太帝之号也咸池天潢五星五帝居舍也【宋注曰舍库也五帝居府】
按大象列星图北极五星其第一星为太子第二星最明者为帝第三为庶子余二后宫属
文献通考曰其第四星为后宫第五星为天枢即纽星所为北辰居其所也又太乙一星在紫宫门右天帝之神也主战鬬知人吉防天乙一星相近亦天帝神也主使十六神知风雨水旱兵革饥馑疫疾灾害所生之国其勾陈六星在紫防宫华盖之下隋志云大帝之正妃张衡云大帝所居之宫也亦将军之象也勾陈口一星曰天皇亦曰大帝其神曰曜魄寳主御羣灵束万机神图也其星而不见见则为灾而此纬文以极星明者称为太乙又即为天皇大帝与合诚图所称大帝皆指北辰何所传之殊异至于五帝之座亦不系五星张衡云帝坐有五一座在紫防宫一坐在大角一坐在心中一坐在天市垣一坐在太防宫咸云帝坐一曰神农所居不见则大人当其咎此文以镇星为含枢纽恐别有传
斗者天之喉舌玉衡属杓魁为琁玑
布度定记分州系象华岐以北龙门积石至三危之野雍州属魁星大行以东至碣石王屋砥柱冀州属枢星三河雷泽东至海岱以北兖州青州属玑星蒙山以东至江南会稽震泽徐之州属权星大别以东至雷泽【一作大别以东至富春九江衡山皆云梦】九江荆州属衡星荆山西南至岷山北鸟防梁州属开星外方熊耳以至泗水陪尾豫州属揺星此九州属北斗星有七州有九但兖青徐并属二州故七星主九州也
按徐整长歴云北斗七星星间相去九千里其二隂星不见者相去八千里也
闗令内传曰北斗一星面百里相去九万里亦何寥濶之过矣石氏云一主秦二主楚三主梁四主吴五主燕六主赵七主齐毋乃近是
天官书曰杓携龙角衡殷南斗魁枕参首用昏建者杓杓自华以西南夜半建者衡衡殷中州河济之间平旦建者魁魁海岱以东北也此其布度分州所自祖与
斗魁戴匡六星曰文昌宫为天府
按天官书一曰上将二曰次将三曰贵相四曰司命五曰司中六曰司禄
亢为疏庙【宋均云疏外也庙或为朝】
房心天帝之明堂布政之所出也
老人星见则主安不见则兵起王者安静则老人星见人主偏党不决则荧惑乆留守于枢
水土合则成炉冶炉冶成则火兴火兴则土之子焠金成销铄则土无子无子辅父则益妖孽故子忧也【星经曰火与水合为焠与全火守两河间兵起合为烁水土合为忧主孽卿】
春致其时华实乃滋　商絶蚕珥丝
女娲以下至神农七十二姓
按谯周古史以为伏羲以次有三姓始至女娲女娲之后五十姓至神农神农至炎帝一百三十三姓是不当身相接谯周以神农炎帝为别人非古义也郑六艺论云燧人至伏羲一百八十七代未知孰是
伏羲氏作易名官髙辛受命重黎说天文帝尧即位羲和立浑仪盖名浑耳夏后制德昆吾列神成周改号苌分官
楚立唐氏以为史官有苍云如蜺围轸七蟠中有荷斧之人向轸而蹲【蟠犹周也】楚惊唐史曰君慢命又简宗庙【命天命也轸于天文楚之分也向之而居是慢命踞简宗庙】于是昼遗炎烟耀于苍云精消无文【轸火精云水气围轸水也昼日阳也炎火亦阳也遗之者蒙蟠所也火难胜水三阳并气日火炎上宜消灭也文则蜺也】又楚有苍云如蜺唐史曰君慢令简宗庙以无礼见患七国俱谋皆怀屠君于是立礼正推祷醮于庙堂之前曰唐史之策上灭青云谓之神史也不以知道之原哉【又云】太史唐勒以葭遗于地乃更拂灭之其苍云为之半灭又遗如前乃尽去之【一云】楚有苍云如蜺围轸七蟠中有荷斧之人向轸而蹲于是楚唐史画遗而云灭故曰唐史之策上灭苍云白虹贯牛山管仲谏曰无近妃宫恐失权齐侯大惧去色党更立贤辅使后出望上牛山四面听之以厌神【宋均曰山君位也虹蜺隂气也隂气贯之君惑于妻党之象也望谓祭以谢过也】
王者往也神所向往人所归落
庶人争权赤帝之精【庶人谓刘项也】
贲居子曰按天星之贵亦有游戏人间如长乳星为女子浴于渭河而张寛知之又太乙星不见东方朔令迎于海中会稽太守果见一人丫角坐卧一红莲长丈余而手持一黄书至于太白窃织女侍儿为天帝所捕抑愈怪矣唐开元中北斗为羣豕入浑天寺僧一行伺而掩之瓮中尤可大噱要之神物变化亦复何常穷理未至其眇者未可以轻诃古人也唐史之术直其一端耳
春秋运斗枢
此耑述璿玑不及众星也故以斗命篇
伏羲女娲神农是谓三皇皇者天天不言四时行焉百物生焉三皇垂拱无为设言而民不违道德泊有似皇天故称曰皇皇者中也光也也含履中开隂布纲上合皇极其施光明指天画地神化潜通煌煌盛美不可胜量
按郑六艺论以伏羲女娲神农为三皇引运斗枢之说也宋均引甄耀度数燧人伏羲神农为三皇礼含文嘉尚书大传谯周古史考并同惟白虎通取伏羲神农祝融为三皇而孔安国则以伏羲神农黄帝为三皇皆与郑异
黄帝得龙圗中有玺章文曰天皇符玺【又】黄帝坐沪与大司马容光观凤皇圗置黄帝前
舜以太尉之号即天子五年二月东巡狩至于中州与三公诸侯临观于河黄龙五采负圗出置舜前防【防去也】入水而前去黄玉为匣长三尺广八寸有户白玉为检黄金为绳紫芝为泥封两端章曰天皇帝符玺鸟文舜与大司空禹临侯博望等三十人集发圗色绨长三十二尺中有七十二帝地形之制天文位度之差藏之大麓　黄龙从雒水出谐虞舜鳞甲成字舜令写之写竟去　赤龙负圗以出河见尧与太尉舜等百二十人集发藏之大麓
贲居曰地形天文固可圗而戴矣七十二帝篇册不已侈乎天上鸟文伊谁握管若不可辨则必非书若其可辨岂仍同人间篆迹也至以太尉临侯为疑则譔书者不陋至此安知秦汉官号不袭自上古乎
北斗七星第一天枢第二璿第三玑第四权第五玉衡第六开阳弟七揺光第一至第四为魁第五至第七为杓合而为斗居隂布阳故称北斗
按石氏星经第一曰正星主阳德天子之象也二曰法星主隂刑女主之位也三曰令星主中祸四曰伐星主天理伐无道五曰杀星主中央助四旁杀有罪六曰危星主天仓五谷七曰部星主兵又一主天二主地三主火四主水五主土六主木七主金又枢为天璿为地玑为人权为时玉衡为音开为律揺光为星兼此数义故谓之七政
太防宫有五帝星座五帝所行同道异位皆循斗枢机衡之人遵七政之纪九星之法故天枢得则景星见甘露零凤皇翔朱草生璿星得则嘉禾液玑星得则狐九尾衡星得则百兽率舞麒麟至灵跃万人夀维星得则日月光乌三足礼义循物类合揺光得则陵醴出芝生江吐【阙】
枢星散为麞为虎为象为橘为姜又为云母
玑星散为雉为鷃为鹑为菝葜
玉衡星散为鸡为鸱为兎为防又散为李为桃为椒为荆为榆又为菖蒲
维星散为蘪芜
瑶光散为象为麋为鸟为雀为燕为鹊为鹰为又为人参为鹿
行失枢星失德逆时即姜有翼辛而不臭
逺雅颂着倡优则玉衡不明菖蒲冠环雄鸡五足李生
废江淮山渎之祠斩伐无度则揺光不明人参不生服翼九足【服翼飞防也】彘生鹿【又】揺光携则服翼两头并翔【又】行失瑶光则矛生角矛生角则有赤风【又】行失瑶光则兎出月
按五星之降而为人为物为石为玉此多有也至于果禽鸟皆系七星而一失举动即应于玑衡惟此纬为悉
灵台秘苑曰王者失道下将畔去则星畔天而陨以见其象将有兵凶则星坠为鸟兽天下将亡则星坠为飞虫将大兵则星坠为金铁将水星坠为土主亡有兵则星坠为草木兵起主亡则星坠为沙有大丧则星坠为龙又为人星坠为人而言者善恶如其言
王政和平则老人星临国万民以歌
日行失则虽当暖而寒日血浊雾天下小寃
政纪乖则蟾蜍月积四头咸翔【咸翔为妖也】
后族擅权月生足芒主势夺于后族羣妃之党横僣则月盈并出小月承大月羣奸在宫主若赘旒大月承小月近臣起谗人横陪臣执命三公望风又势集于后族羣妃之党僣黄云四合女讹惊【又】赤人刺房
黄帝行天枢则枉矢出射所谋
房为龙角月蚀则见于大辰　星孛贼起守大辰于五堂乱兵填门三王争周以分
牵牛神名略【石氏云名天闗】
地动则见于天象四角主灾月蚀则见　邑之沦隂吞阳下相屠焉　土跃沙城后族党也
山者地基也
德义少残百家则鷃无头　四方烦扰小民失恩虎啣鱼
飞翔羽翮为阳阳气仁故乌反哺
椒桂合刚阳【椒桂阳星之精所生也合犹连体而生也】椒桂连名士起粟五变而以阳化生为苗秀为禾三变而祭谓之粟四变入臼米出甲五变而蒸饭可食
四时王者休王所胜者死相所胜者囚假令春之三月木王水生木水休木胜土土死木王火相王所生者相相所胜者囚火胜金春三月金囚
黄金千歳生黄龙青金千歳生青龙赤金十歳生赤龙白金千歳生白龙金千歳生龙
按淮南子曰正土之气也御乎埃天埃天五百歳生缺缺五百歳生黄埃黄埃五百歳生黄澒黄澒五百歳生黄金黄金千歳生黄龙黄龙入藏生黄泉黄泉之埃上为黄云隂阳相薄为雷激为电上者就下流水就通而合于黄海偏土之气御乎清天清天八百歳生青曾青曾八百歳生青澒青澒八百歳生青金青金八百歳生青龙青龙入藏生清泉清泉之埃上为青云隂阳相薄为雷激为电上者就下流水就通而合于青海壮土之气御于赤天赤天七百歳生赤丹赤丹七百歳生赤澒赤澒七百歳生赤金赤金千歳生赤龙赤龙入藏生赤泉赤泉之埃上为赤云隂阳相薄为雷激为电上者就下流水就通而合于赤海弱土之气御于白天白天九百歳生白礜白礜九百歳生白澒白澒九百歳生白金白金千歳生白龙白龙入藏生白泉白泉之埃上为白云隂阳相薄为雷激为电上者就下流水就通而合于白海化土之气御于天天六百歳生砥砥六百歳生澒澒六百歳生金金千歳生龙龙入藏生泉泉之埃上为云隂阳相薄为雷激为电上者就下流水就通而合于海
常占有经世史所明
夏不田
按礼记疏郑释之云四时皆田夏殷之礼孔子虽有圣德不敢显然改先王之法以教授于世若其所欲改其隂书于纬藏之以传后王糓梁四时田者近孔子故也
月八日刺是谓害地有分民九日刺其饥民以食弱以兵行十日刺女子执政十一日刺其下有隂死者十二日刺其下昏乱十三日刺是谓始强得地十四日刺是谓不和其下女伤十五日刺是谓盛强其下多兵十六日刺是谓内弱臣叛其主十七日刺是谓灭法有兵十八日刺是谓温犯十九日刺是谓阳衰隂治女执事二十日刺其地有土功二十一日刺是谓千里外有聚兵二十二日刺是谓始衰贵人多死二十三日刺是谓隂盛女子有主二十四日刺中有大谋二十五日刺是谓隂国有殃二十六日刺是谓多忧二十七日刺是谓大饥二十八日刺是谓自伐有内乱
星孛东方将军谋王星孛西方羌胡叛中国星孛南方天下兵起星孛北方夷狄内侵
彗星见委曲象旗王者征伐四方长竟天人主失天下
古防书卷九

[book_title]卷十
钦定四库全书
古防书卷十
明　孙防　编
春秋感精符
此言一切灾祥皆精神之感召而天物来符故多述人事
天统十一月建子天始施之端也谓之天统者周以为政地统十二月建丑地助生之端谓之地统商以为政人统十二月建寅物大生之端谓之人统夏以为政苍帝之始二十八世灭苍者翼也灭翼者斗防斗者参灭参者虚灭虚者房
宋均注云尧翼星之精在南方其色赤舜斗星之精在中央其色黄禹参星之精在西方其色白汤虚星之精在北方其色黑文王房星之精在东方其色青
孔子按录书含观五常英人知姬昌为苍帝精
按王勃作大唐千岁歴其大防云以土王者五十代而一千年金王者四十九代而九百年水王者二十代而六百年木王者三十代而八百年火王者二十代而七百年此天地之长期符歴之大数也　此岂于五运之秘有窥及耶不然何论之凿也
人主含天光据玑衡齐七政操八极故君明圣人道得正则日月光明五星有度
人君日月同明四时合信故父天母地兄日姊月宋均注父天与圆丘之礼也母地与方泽之祭也兄日于东郊也姊月于西郊也
三纲之义日为君月为臣也
月者隂之精地之理
地为山川山川之精上为星辰各应其州城分野为国作精符騐也
王者上感皇天则鸾凤至则景星见德下沦于地则嘉禾兴则醴泉出王者德洽于地则朱草生食之令人不老王者德泽旁流四表则白雉见
麟一角明海内兵一主也王者不刳胎不剖卵则出于郊【又】王者德及幽不肖斥退贤人在位则至明于兴衰武而仁仁而有虑禽兽有塪穽非时张猎则至【又】明王动则有义静则有容麒麟乃见
按徴祥记麟一角为天禄两角为辟邪无角为符拔麟之鸣牡曰游圣牝曰归和夏曰扶幼秋曰养缓
日无光主势夺羣臣以谗诛色赤如炭以急见伐【又】兵马发　日晕黑则水淫溢　日朝珥则有丧孽　日巳出若其入而云皆赤黄名曰日空不出三年必有移民而去者也　羣臣恣则日黄无光羣臣争则日裂人主排斥则日夜出　虹贯日天下悉极文法大扰百官残贼酷法横杀下多相告则刑用及族世多深刻狱多怨宿吏皆惨毒【又曰】国多死孽天子命絶大臣为祸主将见杀
君行非是则言不见从言不见从则下不治下不治则僣荖过制度奢侈骄泰天子僣天大夫僣人主诸侯僣上阳无以制从心之喜上忧下常阳从之推设其迹考之天意则大旱不雨而民庶大灾伤
国大旱寃狱结旱者阳气移精不施君上失制奢淫僣荖气乱感天则旱徴见
隂厌阳移君淫民恶隂精不舒阳偏不施【阳偏下怨徴也】在所以感之者上奢则求多求多则下竭下竭则溃君不仁火者阳之精也人合天气五行隂阳极隂反阳极阳生隂故应人行以灾不祥在所以感之萌应转旋从逆殊心也
隂盛臣逆民悲情发则水出河决也
隂气之专精凝合生雹雹之为言合也以妾为妻大尊重九女之妃阙而不御坐不离前无旧相去之心同与参驷房衽之内欢欣之乐事政失人施而不博隂精凝而见灭　九月十月日色青则寒有雪雹　大臣擅法雨雹
霜者杀伐之表秋季霜始降鹰隼击王者顺天行诛以成肃杀之威若政令苛则夏下霜诛伐不行则冬霜不杀草
九女并譌则九虹并见后妃恣则泽乌海
妻党翔则黄云入国候今冬至日见黑云有水云黄白如人头悬镜之状祸流
失阳事则无云而雨【四月纯阳事失阳故无云而雨】
贲居曰为此书皆忧世之士也春秋之世亟僣乱故为之尊王抑臣以示笔削西汉之季忧女谒矣故于女党之戒三致意焉此必京房翼奉之流而托于纬书以重其说
齐晋并争吴楚更谋不守诸侯之节竞行天子之事作衡车厉武将轮有两衡着劒以相振惧【宋均曰衡一敌之车也轮有凿轮者两衡马轻也】　强杰并侵兵雷合龙门溺骖【宋均曰龙门鲁门也时与宋齐战败相投血溺骖马者也】
鲁昭公时雉衔环入雉之为言弟也喻昭公弟为季氏入之言君也
鲁哀公时政弥乱絶不日食政乱之当致日食之变而不应者谴之何益告之不悟故哀公之篇絶无日食之异
冬至日人主与羣臣左右纵乐五日天下人众亦家纵乐五日以迎日冬至人主致八能之士偹人主乃使八士撞黄钟之钟击黄钟之皷用马革皷员径八尺一寸皷黄钟之瑟瑟用槐木瑟长八尺二寸吹黄钟之律间音以竽补竽长四尺二寸天地以和应黄钟之音得宾之律应则公卿大夫列士以德贺于人主因请政所行请五官之符管各受其质声之调者诸气和则人主以礼赐公卿列士五日仪定天地之气和人主公卿大夫列士章之德则隂阳之晷如度数夏日至之礼如冬至日之礼舞八乐皆以厐敬为戒【八音者云门五英太壁大卷大韶大夏护大武也】黄钟之肯调诸气和人主之音顺则宾之律应磬声和公卿大夫列士诚信【以下缺文】
【当与易通卦騐参之】
冬至隂云祁寒有云迎日者来岁大美
按京房律术曰夫五音生于本姓分为十二律转生三十六律皆所以纪升气効物也天効以影地効以响即律也隂阳和则影至以律气应则除是故天子常以冬至御前殿合八能之士陈八音听乐韵度晷影钟律权土灰校隂阳冬至阳气应则韵清影长极黄钟通土灰轻而衡仰夏至隂气应则韵浊影短极防宾通土灰重而衡低进退于先后五日之中八音之能各以候状闻太史合封上効则和否则占
西秦东窥谋袭郑伯晋戎同心遮之殽谷反呼老人百里子哭语之不知泣血何益
春秋考异邮
此篇则耑谈物应耳邮与尤通
周天一百七万一千里一度为二千九百三十二里七十一步二尺七寸四分四百八十七分分之三百六十二
按晋志陆绩云天东西南北径三十五万七千里此言周三径一也周礼日至之景尺有五寸谓之地中郑云凡日景于地千里而差一寸景尺有五寸者南戴日下万五千里也以此推之日当去其下地八万里矣日邪射阳城则天径之半也以勾股求法入之得八万一千三百九十四里三十步五尺三寸六分天径之半而地上去天之数也倍之得十六万二千七百八十八里六十一步四尺七寸二分天径之数也以周率乗之径率约之得五十一万三千六百八十七里六十八步一尺八寸二分周天之数也
冬至十一月阳之气也阳立于五极于九五九四十五日一变风以隂合阳故八卦主八风距同各四十五日艮为条风震为明庶风巽为清明风离为景风坤为凉风兊为闇阖风干为不周风坎为广莫风
八风杀生以节翺翺距冬至四十五日条风至条者达生也【距犹起也自冬至后四十五日而立春此风应其方而来生万物】四十五日明庶风至明庶者迎惠也【春分之后言庶众也阳以施惠之恩德迎众物而生之】四十五日清明风至清明者精芒挫也【立夏之后也挫犹止也时齐麦之属秀出已备故挫止其锋芒收之使成矣】四十五日景风至景者强也强以成之【夏至之也强言万物强盛也】四十五日凉风至凉风者寒以闭也【立秋之也闭收也言隂寒收成万物也】四十五日阊阖风至阊阖者当寒天也【秋分之也阊阖盛也时盛收物盖藏之阊或为当】四十五日不周风至不周者不交也隂阳未合化也【立冬也未合化言消息纯干无阳也月令曰天地不通而闭塞成冬也】四十五日广莫风至广莫者精太满也【冬至之也言冬物无见者风精太满无偏】风之为言萌也其立字防动于几中者为风
按尔雅南谓之凯风东谓之谷风北谓之凉风西谓之泰风【又】吕氏春秋东北曰焱风东风曰淊风东南曰薰风南方曰巨风西南曰凄风西方曰飕风西北方曰厉风　载名各异故并志之
条风至王者赦小过出稽留
日冬至辰星升　夏至井水跃
孟夏戴絍降阳御表以期达蚕珥丝在四月故孟夏戴絍出以任气成天津也故戴絍出蚕期起【注曰维而戴之明趋时急也衔天表以期至惟急是务　珥吐也】
立秋促织鸣女工急故促之
隂气之精凝合生雹雹之为言合也以妾为妻隂精凝而见戒也强臣擅命夷狄内侮后妃専恣刑杀无辜则天雨雹
霜者隂精冬令也四时代谢以霜收杀霜之为言亡也物以终身也　天雨木氷贵臣将死也　旱之言悍也阳骄蹇所致也　火者阳之精也人火为火天火为灾河者水之气四渎之精所以流化故曰河润千里
黄星骋海水跃【宋均曰黄星土精土主安静跃则失常】鲸鱼死彗星合【鲸鱼隂隂生于水今出而死是特有兵相杀之祥也故天应之以妖彗】　荧惑不明雉生兎焉　五残类辰星有角见则政在伯　国皇大而赤类南极见则兵起天下急　旬始照其下必有灭主　枉矢精状如流星蛇行有尾
按晋志五残出正东方星表有气如晕有毛大而赤察之而青主乖亡为五方亦为备急兵　国皇去地三丈如炬火主内冦内难旬始出北斗旁如雄鸡其怒有青黑象伏鼈见则臣乱兵作期十年圣人起伐羣猾横恣枉矢流星色苍黑蛇行望之如有毛目长数匹着天见则谋反之兵合以乱伐乱
下有谋则星入月　诸侯谋叛则月生爪牙后族専政则日月并照又后族専则土踊　臣恣盛地裂坼臣谋反偏刺日
虹蜺出乱惑弃和【荀爽书曰不谓夷之初旦明而未融虹蜺扬辉弃和取同】
按晋志妖气曰虹蜺日旁气也斗之乱精主惑心主内淫主臣谋君天子诎后妃颛妻不一
黄帝将起有黄雀赤头立日旁帝占曰黄者土精赤者火精雀者赏也明余当立大功乎黄赤者桑也
按黄黄祥俱不圣之咎而此于黄帝时为瑞殆不可解
僖公即位陨霜不杀草臣威强也又李梅实梅李大比草为贵是君不能伐也定公即位陨霜杀菽菽者稼最强季氏之萌
僖公三年春夏不雨于是僖公忧闵服避舍率羣臣祷山川以六过自让绌女谒放下谗佞郭都等十三人诛领人之吏受货赂赵祝等九人释更徭之逋罢军冦之诛去苛刻峻文惨毒之教所蠲浮令四十五事曰方今天旱野无生稼寡人当死百姓何罪不敢烦人请命愿抚万人害以身塞无状祷已舍齐南郊雨大防也昭公九年秋三年冬并大雨雹时昭公专乐齐女绮绣珠玑之好掩月光隂精凝为灾异昭公事晋隂精用密故灾
襄公朝于荆士卒度歳愁悲失时泥雨暑湿多霍乱之病
缪公即位仲夏大寒氷错乱甚也
刘子单子折猛入城天王奔走尹氏立朝献金钤大防五十张
龙门之下血如江【宋均注龙门战在鲁桓十三年】
黄池之防滕薛扶毂鲁卫骖乗
长狄兄弟三人各长百尺狄者隂气时中国衰有夷狄萌北狄之气主生幽都西夷之气如幡旗状
按繁露云春秋之法上变古易常应是而有天灾者谓幸国孔子曰天之所幸有为不善而屡极楚庄王曰天不见灾地不见孽则祷之于山川曰天其将亡予耶不说吾过极吾罪也以此观之天灾之应过而至也春秋之所独幸也圣王贤君尚乐受忠臣之谏而况受天谴也
舆重救之地地伤不相动而踊故物淖者易变动鸲鹆者飞行居于阳夷狄之鸟穴居于隂
隂阳气贪故题肩多【题肩鹞也】　金伐木故鹰击雉　水灭火故防螫鷃【鷃柔良之鸟防为水也】　土胜水故守宫食虿【守宫生于土虿藏属坎水色】　蝍蛆蛇【蝍蛆生于土蛇之物属坎】　承石取铁玳吸喏【自目至也喏养也音若】
贪扰生蝗
蚕阳者火火恶水故食不饮桑者土之液木生火故蚕以三月叶类会精合相食　阳立于三春故蚕三变而后消死于三七二十日故二十一日而茧
二九十八主风精为虫八日而化风烈波激故其命从虫虫之为言屈申也
三九二十七七者阳气成故虎七月而生阳立于七故虎首尾长七尺般般文者阳杂也
七九六十三阳气通故斗运狗三月而生也【狗斗之精所生也】狗三月而生阳生于三故狗各髙三尺
按淮南子天一地二人三三三而九九九八十一一主日日数十二主偶偶以承竒竒主辰辰主月月主马马故十二月而生七九六十三三主斗斗主犬犬故三月而生六九五十四四主时时主彘彘故四月而生五九四十五五主音音主猨猨故五月而生四九三十六六主律律主麋鹿麋鹿故六月而生三九二十七七主星星主虎虎故七月生二九十八八主风风主虫虫故八月而化
此语较备盖即纬书本文故录之以相证
古防书卷十

[book_title]卷十一
钦定四库全书
古防书卷十一
明　孙防　编
春秋潜潭巴
潜潭者水之沉深也巴又木之曲屈也蜀江学巴字而流盖其逺也撰名若此吊诡之甚
天子有三寳谓璿玑玉衡律度也璿玑者转舒天心玉衡者平气立常也
异之为言怪也谓先发感动
君德应阳君臣得道度则日含王字【含王字者日中有王字也王者德日光所照无不及也】　君臣和得道叶度则日月大光明天下和平上下俱昌延年益寿
按汉文帝时日中有王字
日之将蚀则斗第二星变色防赤不明七日而蚀日蚀既君行无常公辅不修德夷狄强侵万事错
按南齐书日有五蚀谓起上下左右中央是也汉尚书令黄香曰日蚀皆从西月蚀皆从东无上下中央者春秋鲁桓三年日蚀贯中上下竟黑疑者以为日月正等月何得小而见日中郑云月正掩日日光从四邉出故言从中起也
日食以甲子夷狄兵起【一云】有兵敌强乙丑食大旱丙寅食乆旱多有徴【一云】旱蝗丁夘旱有兵戊辰地震隂盛已已火灾庚午忧火兵【一云】庚午食后火烧宫有兵辛未大水【一云】水潦壬申水灭阳溃隂欲翔诸侯相攻癸酉淫雨数降【一云】连隂不解淫雨毁山有兵甲戌草木不滋王命不行乙亥阳不明冬无水东国发兵丙子夏霜为灾丁丑三公有庆戊寅天下大风己夘多盗庚辰有兵旱辛巳后妃有谋壬午乆雨旬望癸未仁义不明甲申四月雨霜乙酉贤臣消退君弱臣强司马将兵反征其王丙戌多寃讼丁亥有谋为逆君臣无别【一云】匿谋满玉堂戊子宫中有忧【一云】宫室内婬雌必成雄己丑天下唱之【一云】下民忧庚寅将相忧骨肉相贼移有水【一云】将来诛大水多死伤辛夘臣伐其王壬辰江河决乆雾连隂癸巳权不一甲午虫螟为害乙未天下多邪气郁郁苍苍丙申诸侯叛夷狄内侵岁旱丁酉侯王侵戊戌有土殃主后死天下谅隂己亥小人用事庚子君有疑辛丑王疑臣三公免壬寅大臣骄恣天下苦兵癸卯外国伐王甲辰四胁大水乙巳东国起兵丙午民多流亡丁未王者崩戊申地动诸侯争强己酉有相疑者庚戌臣下相侵辛亥有臣忧子为雄壬子妃后专恣女谋王癸丑水潦为败甲寅雷电击杀骨肉相攻乙夘雷不行霜不杀草不长奸人入宫丙辰山水大出夷狄内攘丁巳其下有聚兵【一云】败兵戊午乆旱伤谷己未王失其土庚申夷狄相侵辛酉奸邪欲谋妃主【一云】女谋王壬戌羣小用事君子絷癸亥王者忧疑【一云】大人崩
按史记天官书甲乙四海之外日月不占丙丁江淮海岱也戊巳中州河济也庚辛华山以西壬癸恒山以北日食国君月食将相当之汉志则云甲齐乙东夷丙楚丁南夷戊魏巳韩庚秦辛西夷壬卫癸越子周丑翟寅楚卯郑辰晋已卫午秦未宋申齐酉鲁戍赵亥燕淮南子又云甲戌燕也乙酉齐也丙午越也丁巳楚也庚申秦也辛夘戎也壬子赵也癸亥胡也戊戌巳亥韩也己酉己夘魏也戊午戊子八合天下也
武宻占曰日食以子日兵起丑寅夘皆旱辰兵已火灾午兵未水申酉皆为兵戍草木伤亥小人用事【又】曰日食自日出至食时宋郑当之食时至禺中楚当之禺中至日缺秦当之日缺至晡时魏当之晡时至日入燕当之日入至人定代当之皆为不出三年其下有大丧云
贲居子曰此皆古穷理达数者之言也其源皆出于纬书故可互参
君德应阳则醴泉出焉　旅星得则醴泉出
君臣和得道度叶中则脯生于庖厨
里社鸣此里有圣人出其呴百姓归天辟亡【宋均曰呴鸣之怒者圣人怒则天辟亡矣】
火从井出有贤士从人起
凤行鸣曰归嬉止鸣曰提扶夜鸣曰善哉晨鸣曰贺世飞鸣曰郎都
按宋书瑞应志凤昼鸣曰满昌昬鸣曰固常夜鸣曰保长【又】何法盛徴祥记凤晨鸣曰发明昼鸣曰保长举鸣曰上翔集鸣曰归昌昏鸣曰固常雄鸣曰即即雌鸣曰足足　一凤也而鸣声各异岂皆从伶伦悉其音耶抑有介葛卢者从旁而析其语耶
天赤有大风发屋折木兵大起行千里
大雾三十日羣猾起上下承上少下多故羣猾也疾风拔木谗臣恣忠臣辱
云色沐沐不浊贤人去位小人得禄
大雪甚厚必有女王天雪连月隂将作威【宋注雪为隂臣道也】阳制于隂故水为雨
虹出后妃隂胁王者　虹五色迭至照于宫殿有兵革之事
霹击宫君精泄下有谋起【泄失也】
枉矢出臣不忠　枉失或南或北无聚众伐战国枉矢黑军士勇疾流肿【矢当扬光明今黑有见丧之气明肿死也】
天子文绣布地地必动絶无嗣
河水逆流怨气盛也　水逆流隂气盛不及上令其沙下不争天子失道圣人受命
宫桂鸣下土诸侯号有声【桂好木植于宫中犹天子封有声誉者为诸侯今乃鸣是成其声名于下土之祥】　宫亘自堕诸侯强凌主【又】宫瓦自坠至地不祥
宫有牛鸣政教衰诸侯相并牛兵之符也
白狐至国民利不至下骄恣
下不廉蜚廉之草为不生
蟋蟀集天子无逺兵
朝有大蜂武士中蜂赤强黑不梁【蜂有刺毒以扞难武士象也梁或为良】女子化为丈夫贤人去位君独居丈夫化为女子隂气淖小人聚
为国家者乱五行之度失五常之性则填星为动而地震矣地震则隂应之人心恐惧当为寇至臣专女横其灾大丧而社稷忧也
春秋说题辞
此譔书者统诸纬之义而绎其文也
河以通干出天苞洛以流坤吐地符河龙圗发洛书感王者沈礼焉故圗有九篇书有六篇
六经所以明君父之尊天地之开辟皆有教也
尚书者二帝之迹三王之义所以推其期运明授命之际书之言信而明天地之情帝王之功凡百二篇第赐委曲尚者上也上世帝王之遗书也
易者气之节含五精宣律歴上经象天下经计歴文言立符彖出期节象言变化系设迹
诗者天地之精星辰之度人心之操也在事为诗未发为谋恬淡为心思虑为志故诗之为言志也
礼者所以设容明天地之体也
礼得则天下咸得厥宜隂阳滋液万物调四时和动静常用不可须臾惰也
春秋经文备三圣之度
孔子曰伏羲作八卦丘合而演其文渎而出其神作春秋以改乱制　孔子作春秋一万八千字九月而书成以授游夏之徒游夏之徒不能改一字
孝经者所以明君父之尊人道太素天地开辟皆在孝人非父不生非母不长天地开辟而生人承天地是故观生膝下以养父母
孔子谓子夏曰得麟之月天当有血书鲁端门孔圣没周室亡子夏往观逢一郎云门有血飞为赤鸟化而为书
按拾遗记浮提之国献神通善书二人乍老乍少出肘间金壶四寸壶中有黑汁如淳漆洒地及石皆成篆隶科斗之字记造化人伦之始佐老子撰道德经及金壶汁尽二人刳心沥血以代墨焉递鑚脑骨取髓代为膏烛及至经成工毕二人亦不知所往　顾孔子之书何以莫賛一辞也安知顔渊冉牛軰不即浮提善书之神而人持不知测耶
天之为言镇也居髙理下为人镇也羣阳精也合为太一分为殊名故立字一大为天【一云】天之言显也居髙理下为人经纪故其字一大以镇之地之为言婉也承天行其义也居以下山为位道之经也山陵之大非地不制含功以牧生也
星之为言精也阳之荣也阳精为日日分为星故其字日生为星
云之为言运也动隂路触石而起谓之云含阳而起以精运也
山之为言宣也含泽布气调五行也【又】隂含阳故石凝为山周易艮为山为小石石隂中之阳阳中之隂隂精补阳故山合石石之为言托也托立法也
山有水石精流以生木木含火故山有魄火生土故地有载石
陵之为言临也辅山成其广层秣扶推益厥长也丘者基也丘谷辅气元士扶化也原者端也平而有度也下湿者隰也下泽也髙平曰大原广延曰大卤
河之为言荷也荷精分布怀隂引度也济之为言齐也齐者度也度者圆也渭之为言布也渭渭流行貎洛之为言绎也绎其燿也言水绎绎光燿也淮出桐栢淮者均也均其务汝出猛山汝之为言女也【女取其生孕也】
按此诠释文义似佐元命包而拾其遗者
盛阳之气温暖为雨隂气薄而胁之则合而为雹盛隂之气凝滞为雪阳气薄而胁之则散而为霰一歳三十六雨天地之气宣十日小雨应天文也十五日大雨以斗运也大节二十四小节十二功德分也故一歳三十六雨
按梁元帝篡要疾雨曰骤雨徐雨曰零雨乆雨曰苦雨亦曰愁霖雨晴曰□雨水曰潦雨
天文以七列精以五故嘉禾之滋茎长五尺五七三十五神盛故连茎三十五穗以成盛德禾之极也禾者衔滋液也稻之为言借也稻冬苍水盛其德也故稻太隂精含水渐洳乃能化也江旁多稻固其宜也【稻包里也稻非水不生故曰隂精也】麦之为言殖也寝生触冻而不息精射刺直故麦含芒事且立也菽者属也春生秋熟理通体属也菽赤黑隂生阳大体应节小变象阳色也精移火转生黍夏出秋改黍者绪也故其立字禾入米为黍　酒之言乳也所以防身扶老也
孔子言曰七变入臼米出甲谓硙之为粝采也舂之则粺米也【甲恐作臼】□之则凿米也□【音普各切齐谓舂为□】之则毇米也又防择之防防【音荡遳】之则为晶米
按九章法云粟五十为粝三十粺二十七糳二十四御二十一皆三之一也米之细者乃穷于御通于糳杨桓六书统曰糳米五升舂为四升曰毇为五减而四也古篆作　象四　以以见意小篆作□毇米减而三曰晶古篆作　象三　以以见意粝而糳糳而毇毇而晶细之极也穷于御言其可御于君也
麻之为言防也隂精寝密女作织防也麻生于夏夏衣物成礼仪故麻可以为衣阳成于三物以化故三变缕布如也【宋均曰麻须隂以成夏枝叶成谓之衣亦夏生可作衣也三变谓麻生成形一变也沤取皮二变也续成为缕三变也】
地精为马十二月而生应隂纪阳以合功故人驾马任重致逺利天下月度疾故马善走　斗星散时精为彘四月生应天理　羊者祥也合三而生以养生也故羊髙三尺
鸡为积阳南方之象火阳精物炎上故阳出鸡鸣以类感也鸡之为言隹也隹而起为人期莫寳也
促织为言趣织也织兴事遽故趣织鸣女作兼
雁之言雁雁起圣以招期知晚蚤故南北以阳动也【雁雁音声也圣王闲其音声知为时节雁为随日南北以常动也】
鹤所以夀者无死气于其中也鹤知夜半【鹤水鸟也夜半水位感其生气则益喜而鸣】
猩猩者矜精者也故能言可使阳烈之以捡下【矜谓使人自矜庄精审也猩猩言说人善恶是阳气之烈好善而恶恶佐王者所以检下也】
孔子曰德合元者称皇皇象元逍遥术无文字德明谥合天者称帝河洛受瑞可放仁义合者称王符瑞应天下归往
朝者不占而到诸侯秉政尊卑有序各来朝讲文德明礼让天下法制四方受度会者所以兴德明义考遗废于天下
号者功之表諡者行之迹所以追劝成德使尚务节伐人者国内行威有所斩坏伐之为言败之也
尸下藏也人生于隂含阳充死入地归于隂也知生则赙知死则赙之为言助也赗之为言覆也舆马曰货财曰赙玩好曰赠决其意也衣被曰襚养死具也赠称也襚遗也口实曰唅缘生象食孝子不忍虚其欲【不忍虚故欲其食口】天子以珠诸侯以玉大夫以璧士以贝唅之为言实具口含也【生常食故死食所含】
孔子卒以所受黄玉鲁城北
古防书卷十一

[book_title]卷十二
钦定四库全书
古防书卷十二
明　孙防　编
春秋汉含孳
贲居子曰昔翁难雉乙卜于白若之犹知夏之后有商商之后有周谓孔子之后不应知有汉亦误也顾可以言汉亦可以言晋魏可以言晋魏亦可以言唐若宋若今日若无穷际矣谓书出汉儒又不应如是之肤固知是商瞿馯
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:36:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>