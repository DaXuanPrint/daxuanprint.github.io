<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,礼经本义全文在线阅读,礼经本义全文在线下载,大玄古籍书库">
<meta name="description" content="十七卷。清蔡德晋(生卒年不详)撰。德晋字仁锡，江苏无锡人。雍正时举人，乾隆初年因杨名时所荐，官为司务。最得孔门博约之旨，故律身甚严。着有《礼传本义》、《通礼》。是书前十六卷皆为《仪礼本经》，第十七卷附吴澄所辑之《逸礼》八篇，皆援引宋元明以来诸家旧说与注疏，相互参证，大旨不戾于旧说。于名物制度，考辨尤为详核，间有发明。如《士冠礼》文“白屦以魁柎之”，其释云：“郑玄注：魁，蜃蛤，柎注者。盖以蛤灰柎注于屦，取其洁素，《说文》所云：魁，蛤。是其确证。”辨析之精密为前儒所未发，然亦间有杜撰无稽之说。_礼经本义_全文在线阅读_礼经本义_全文在线下载_大玄古籍书库">
<title>礼经本义_蔡德晋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">礼经本义</span> <br/>
          作者： <span class="inputVal" id="bkauthor">蔡德晋</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]235481</span> <br/>
          说明： <span class="inputVal" id="bkdec">十七卷。清蔡德晋(生卒年不详)撰。德晋字仁锡，江苏无锡人。雍正时举人，乾隆初年因杨名时所荐，官为司务。最得孔门博约之旨，故律身甚严。着有《礼传本义》、《通礼》。是书前十六卷皆为《仪礼本经》，第十七卷附吴澄所辑之《逸礼》八篇，皆援引宋元明以来诸家旧说与注疏，相互参证，大旨不戾于旧说。于名物制度，考辨尤为详核，间有发明。如《士冠礼》文“白屦以魁柎之”，其释云：“郑玄注：魁，蜃蛤，柎注者。盖以蛤灰柎注于屦，取其洁素，《说文》所云：魁，蛤。是其确证。”辨析之精密为前儒所未发，然亦间有杜撰无稽之说。</span> <br/>
          封面： <span class="inputVal" id="bkimg">Z_5184.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]礼经本义
[book_author]蔡德晋
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]235481
[book_dec]十七卷。清蔡德晋(生卒年不详)撰。德晋字仁锡，江苏无锡人。雍正时举人，乾隆初年因杨名时所荐，官为司务。最得孔门博约之旨，故律身甚严。着有《礼传本义》、《通礼》。是书前十六卷皆为《仪礼本经》，第十七卷附吴澄所辑之《逸礼》八篇，皆援引宋元明以来诸家旧说与注疏，相互参证，大旨不戾于旧说。于名物制度，考辨尤为详核，间有发明。如《士冠礼》文“白屦以魁柎之”，其释云：“郑玄注：魁，蜃蛤，柎注者。盖以蛤灰柎注于屦，取其洁素，《说文》所云：魁，蛤。是其确证。”辨析之精密为前儒所未发，然亦间有杜撰无稽之说。
[book_img]Z_5184.jpg


[book_title]提要
钦定四库全书　　　　经部四
礼经本义　　　　　　　礼类二【仪礼之属】提要
【臣】等谨案礼经本义十七卷
国朝蔡德晋撰德晋字敬斋无锡人是书前十六卷皆本经第十七卷附吴澄所辑逸礼八篇皆引宋元明以来诸家之说与注疏互相参证其中引据蹖驳者如士冠记文白屦以魁柎之郑注魁蜃蛤柎注也盖以蛤灰柎注於屦取其洁素说文所云魁蛤是其确证乃引万充宗之说谓魁以木为之明时巾帽以木为范名曰魁头盖本於此殊不免杜撰无稽如是之类颇失决择然如士冠礼经文曰即筵坐栉设笄敖继公以为固冠之笄德晋则谓笄有二种一是髻内安发之笄一是笄冕固冠之笄此未加冠明是安发之笄继公所说为误则亦颇辨析精密为前儒所未及於经义深为有禆也乾隆四十四年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
礼经本义卷一
无锡蔡德晋撰
五礼之仪
【此书亦周公所作载行礼仪文节次之详乃礼之条目也汉高堂生所传凡十七篇後於孔壁中得礼古经五十六篇於十七篇外增多三十九篇盖孔子所定礼之全经也河间献王得而上之以未列学宫至唐亡失而十七篇则后仓大小戴庆普递相传习列於学宫至郑康成为之主名曰仪礼然十七篇中既夕即士丧下篇有司彻即少牢下篇实十五篇耳其篇次大小戴及刘向别録各不同今以嘉宾军凶吉为序而缺军礼定为礼之下经云○朱子曰周官周礼之纲领至於仪法度数仪礼乃其本经而礼记郊特牲冠义等篇特其义疏耳故仪礼经也礼记传也杨信斋曰曩从先师朱文公读仪礼求具辞而不得则拟为图以象之图成而义显凡位之先後秩序物之轻重权衡礼之恭逊文明仁之忠厚恳至义之时措从宜智之文理密察精粗本末昭然可见夫周公制作之仅存者文物彬彬如此之盛而其最大者如朝宗会遇大飨大旅享帝之类皆亡逸而无传重可叹也】
嘉礼
士冠礼
【高紫超曰加冠於首曰冠冠者成人之始圣人重之故特定为冠礼独言士者古者礼不下庶人能行礼者自士始故凡冠昏丧祭相见之礼独详於士也　郝仲舆曰古之有德行道艺已仕未仕者通谓之士礼多由士设惟士习於礼所谓由贤者出也】
筮于庙门主人玄冠朝服缁带素韠即位于门东西面有司如主人服即位于西方东面北上筮与席所卦者具馔于西塾布席于门中闑西阈外西面
【筮者以蓍问吉凶也冠必筮日重其事也庙谓祢庙庙以栖神严肃之地古人行大礼必于庙今尊蓍龟故于庙以具为外神故于门也主人将冠者之父也玄冠周人委貌冠以三十升麻布染黑为之朝服见君之礼服以十五升麻布为之其色亦黑故又谓之缁衣其裁之用正幅故又谓之玄端带大带也以黑缯为之韠蔽膝也以白韦为之门东庙门外之东方主人之位也西面面向西也有司即宰宗人筮人卦者之属位于庙门外之西方拱向主人也东面而立以北为上长者在北少者以次而南也筮蓍策也蓍策而云筮者以其所用名之也席筮者之筵也士用蒲席所卦者所以画爻计卦之具如刀笔木简之类具备也馔陈也门侧之堂谓之塾一门而塾四外二塾皆南向内二塾皆北向此西塾谓门外西堂也布席有司设筮者之席也门中西扉之中闑门橜也阈门限也　敖君善曰士丧卜日之礼云奠龟於西塾上南首有席燋在龟东然则此时具馔之位蓍亦当南向席在其後而所卦者则在蓍右亦变於筮时也】
筮人执筴抽上韇兼执之进受命于主人宰自右少退赞命筮人许诺右还即席坐西面卦者在左卒筮书卦执以示主人主人受视反之筮人还东面旅占卒进告吉
【筮人有司主筮事者以少牢礼推之乃史也筴蓍策也韇藏筴之器上韇韇盖也兼执左执筴右执韇也进前也自西方而前也宰家臣之长向在有司之位至是乃来主人之右盖传命当自右出也少退不敢并主人也赞命赞相主人以择日冠子之意命筮也右还回身右转也即席坐就闑西阈外之席西面而坐行筮事也必西面者求神向隂方也卦者有司主执简画爻者在左居筮人之南也书卦六爻备而成卦卦者乃画之於简也执以示主人筮人执所画之卦示主人也反之以卦还筮人使占吉凶也还东面复西方东面北上之位也旅衆也不敢执一己之见而与其属共占之也进而告吉亦执卦　朱子曰宰所赞之辞当云某有子某将以来日某加冠於其首庶几从之敖君善曰少牢礼卦者在左坐卦以木卒筮书卦於木此不言坐则是立也其亦士礼异欤立则卦时乃坐既则兴】
若不吉则筮远日如初仪
【敖君善曰远日去初筮者旬有一日也以其于同故谓之远日如少牢日用丁巳则以後丁後已为远日也初仪筮人执筴以下之仪也凡不吉而改筮者皆不至於再重凟神也此筮若又不吉则直用其後之远日不复筮矣凡筮宾筮尸卜日之属皆类此议见特牲篇张子说中】
彻筮席宗人告事毕
【郑康成曰彻去也敛也宗人有司主礼者】
右筮日
主人戒宾宾礼辞许主人再拜宾答拜
【戒预告也宾主人之僚友既筮得吉日预戒僚友使来襄冠事也礼辞许一辞而许也辞有三一辞曰礼再辞曰固三辞曰终终辞则不许也许必礼辞以致谦也主人再拜谢其许也　郑康成曰古者有吉事则乐与贤者欢成之有凶事则欲与贤者哀戚之今将冠子故就告僚友使来敖君善曰此上更当有宾主为礼一节与宿宾同文不具耳凡宾之与冠事者主人当亲戒之而以将为筮者为先余各以次为先後主人皆亲戒之者未筮则未有所别异也戒宾亦朝服凡既筮而有事如戒宿之类皆因筮服无变也】
主人退宾拜送
【退去而归也宾拜送拜於主人去後主人无答也後仿此】
右戒宾　戒宾曰某有子某将加布於其首愿吾子之教之也宾对曰某不敏恐不能共事以病吾子敢辞【上某主人名下某子之名布缁布冠也敖君善谓冠礼三加乃惟云缁布冠者取其始加而质者言之谦也吾子相亲之辞教之者以加冠之礼为教也不敏谓不达於理亦谦也共敬也病吾子犹言辱吾子也】主人日某犹愿吾子之终教之也宾对曰吾子重有命某敢不从【重再也】
前期三日筮宾如求日之仪
【期冠期也筮宾筮加冠之正宾也如求日仪与筮日礼同也　贾洺州曰筮宾命筮其宰赞盖云主人某为嫡子某加冠筮某为宾庶几从之朱子曰前已广戒衆宾此又择其贤者筮之吉则宿之以为正宾不吉则仍为衆宾不嫌於预戒也敖君善曰筮宾亦不过再筮初筮者若不吉则改筮其次者为正宾若次者又不吉则不复筮而即以第三者为正宾亦以初筮者为次宾也主人於宾既次第其先後矣然犹筮之者盖虑其异日或以他故而不及与则将废冠事此乃非人所预知者故不可不问於神而用舍一听之也】
右筮宾
乃宿宾宾如主人服出门左西面再拜主人东面答拜【既筮宾而即宿之故言乃宿者越宿预戒也宾尊故主人亲宿之如主人服亦朝服也出门左出大门而东也再拜拜而迎也】
乃宿宾宾许主人再拜宾答拜主人退宾拜送
【郑康成曰乃宿宾者亲相见致其辞也】
宿赞冠者一人亦如之
【赞冠者佐宾行冠事者尊次正宾故主人亦亲宿之若衆宾则第使人宿之而已其礼轻故经不着也贾洺州曰佐宾轻故不筮朱子曰正宾不来则将不得成礼故亲宿之欲其必来佐宾虽轻亦必择其贤而习礼者为之不来则亦有阙故并宿之使必来也敖君善曰赞冠者如乡饮酒之介然乡饮酒惟言主人戒宾及介之仪而於衆宾则阙焉其例正与此相类】
右宿宾　宿曰某将加布於某之首吾子将莅之敢宿宾对曰某敢不夙兴【敖君善曰正宾而下宿之辞同惟以主人之亲宿与否别之莅临也】
厥明夕为期于庙门之外主人立于门东兄弟在其南少退西面北上有司皆如宿服立于西方东面北上【厥明夕谓宿宾之明日向暮时也为期为加冠之期也兄弟主人之亲戚也少退不并主人立也如宿服如宿宾之朝服也敖君善曰有司皆如宿服则主人及兄弟可知矣】
摈者请期宰吿曰质明行事
【摈者主人之相礼者即宗人也请期自有司之位进而请冠期於主人也宰告宰至主人之右赞辞乃代主人答也质正也言明日正明行冠事也　敖君善曰请期东西少牢礼主人南面宗人北面请祭期】
告兄弟及有司告事毕摈者告期于宾之家
【兄弟在东有司在西摈者以期各一告致详慎也告期於宾谓正宾及衆宾皆告之也　敖君善曰告兄弟盖东北面告有司盖西北面特牲馈食礼曰宗人东北面告濯具】
右为期
夙兴设洗直于东荣南北以堂深水在洗东
【夙兴早起也洗器名所以承盥手洗爵之水而弃之者设之於庭直犹当也屋脊两头起者为荣其形似翼故又名屋翼直东荣谓遥当之也深犹长也古者庭三堂之深设洗去堂远近如堂之深假令堂深二丈则庭深六丈洗之去堂亦二丈以此为度也水所以盥洗者也以罍盛之少牢礼司宫设罍水於洗东有枓枓所以沃盥者此不言罍及枓文不具也　按周制天子诸侯殿屋四注则四面皆有溜卿大夫以下夏屋两下则惟南北有溜而东西有荣故人君设洗直东溜而大夫士直东荣其处同也汉制士之洗用铁大夫用铜诸侯用白银天子用黄金其盛水尊卑皆用金罍而大小有异周制亦或然韩诗说云天子罍以玉诸侯大夫以金士以梓无所考】
陈服于房中西墉下东领北上
【陈服设将冠者之衣服也房谓东房西墉房中西墙近室者也东领衣领向东便其自东取也北上者衣有尊卑之差尊者设在北卑者以次而南首爵弁服次皮弁服次缁布冠服冠时先用卑服便其先取在南者也】
爵弁服纁裳纯衣缁带韎韐
【爵弁其色赤而微黑如爵头然爵弁服戴爵弁时所服之服古者冠服之色必相称故每因冠以名服也下皮弁服仿此纁裳以浅绦色为裳也纯衣丝衣也先言裳後言衣者以衣与带同缁故连带言之也韎黄赤色韐合皮为蔽膝即韠也此三加所衣之服士之上服也】
皮弁服素积缁带素韠
【皮弁以白鹿皮为冠次於爵弁敖君善谓其衣盖亦丝衣而色如其裳二弁之衣用丝者宜别於冠服也冠服之衣用布积犹辟也以素为裳而腰有辟积令腰半於齐也　此再加之服亦士之尊服也】
玄端玄裳黄裳杂裳可也缁带爵韠
【玄端即朝服不以玄冠名服者为缁布冠陈之也玄端之服其裳以玄者为正若无玄裳即用黄裳或杂色之裳亦可也旧说以杂裳为前玄後黄易曰夫玄黄者天地之杂也亦通　此始加之服士之正服也】
缁布冠缺项青组缨属于缺缁纚广终幅长六尺皮弁笄爵弁笄缁组紘纁边同箧
【冠後曰项缁布冠之武其後两开不相连属故曰缺项组绦也属系也以青组二条繋於缺冠时合两组结之而垂其余以为缨也纚所以韬髪作结者以缁色缯为之古者布帛幅广二尺二寸笄簪也所以贯弁弁之缨曰紘以缁组一条系於左笄上遶颐下自右仰属於笄而系之纁边组侧饰以纁也竹器方曰箧同箧者谓一缨一纚二笄二紘六者皆同一箧也按二弁之笄天子诸侯用玉大夫士用象长尺二寸缁布冠无笄故缨在後而属於缺二弁有笄故紘在旁而属於笄也又有固发之笄视二弁之笄加短以骨为之插之於纚上内则栉纚笄总後章栉设笄是也此亦当陈之而不言者文不具耳敖君善因以後章栉设笄为即二弁之笄者误也】
栉实于箪
【栉梳也所以理髪竹器图曰箪】
蒲筵二在南
【蒲筵蒲草席也用二者东序冠子一户西醴子一也在南在箪南而箪在箧南箧在所陈衣服之南故一说箧箪蒲筵皆在所陈衣服之南云】
侧尊一甒醴在服北有篚实勺觯角柶脯醢南上【侧犹特也尊酒尊也甒瓦器以盛醴酒连糟曰醴贵初质也尊在爵弁服北既服而後用醴也篚竹器勺以酌酒觯爵属容三升柶匙属长六寸祭以挑醴醴有糟故须柶角为之取其滑也三者皆实於篚中脯乾肉盛以笾醢肉醤盛以豆南上自南而北首尊次篚次脯次醢也】
爵弁皮弁缁布冠各一匴执以待于西坫南南面东上宾升则东面
【匴竹器即今冠箱也执之者有司也坫在堂角所以置物有司三人执三匴立於西阶下当西坫之南南向而立以东为上执爵弁匴者为首执皮弁匴者次之执缁布冠匴者又次之及宾已升堂行礼於阼则执匴者乃东向而立以北为上】
屦夏用葛玄端黑屦青絇繶纯纯博寸素积白屦以魁柎之缁絇繶纯纯博寸爵弁纁屦黑絇繶纯纯博寸冬皮屦可也不屦繐屦
【凡冠与衣同色屦与裳同色玄端黑屦以玄裳为正也絇屦头饰也繶缝中紃也纯口之缘也三者皆青博广也魁拊万充宗谓魁以木为之即今俗制屦者之模范也明时民间用马尾制巾帽以木为范名曰魁头盖本此柎之谓纳魁於屦令附着充满使屦端好也独於白屦言之者举中以该上下也冬屦非必用皮取其温厚用皮亦可若夏止可用葛其麻布之细者为繐而丧服有繐衰则以繐为屦近凶故不可用也　敖君善曰三屦陈之盖在其裳之西】
右陈器服【高紫超曰古人礼未行必先陈设盖恐临期仓卒失整暇之体故先为戒备如此】
主人玄端爵韠立于阼阶下直东序西面兄弟毕袗玄立于洗东西面北上摈者玄端负东塾
【阼阶东阶也其下则庭中也直当也堂东西墙谓之序毕尽也袗单也礼衣皆单袗玄即玄端也洗在庭中直东荣其去堂如堂之深今兄弟之位稍退於主人其序自北而南盖在洗之东北也负背立也东塾门内东堂负之者北面而立也】
将冠者采衣紒在房中南面
【采衣未冠者之服童子尚华饰也紒与髻通即总角也　朱子曰房户宜当南壁东西之中而将冠者宜在所陈器服之东当户而立也】
右即位
宾如主人服赞者玄端从之立于外门之外
【宾加冠之正宾也赞者赞冠者也宾言如主人服赞者言玄端互文也从之从正宾也外门大门也】
摈者告
【敖君善曰上言摈者负东塾则在庙也至是则宾之将命者入告摈者摈者东面以吿主人也此宾乃主人戒宿而来故不出请事】
主人迎出门左西面再拜宾答拜主人揖赞者
【出门左出大门而立於东方也再拜拜迎也答拜不言数如其所拜之数以答之也揖赞者不拜杀於宾也】
与宾揖先入每曲揖至于庙门揖入三揖至于阶三让【与宾揖揖之入大门也先入导行也曲当折行处也凡庙在大门内之东入大门向东行为一曲望庙门向北行为二曲每曲主宾相揖至於庙门又揖而入既入门至内溜分东西向主宾欲相背故一揖至堂途向北主宾相见一揖行至当碑碑在庭三分庭一在北碑为庭中大节故过此一揖也三让让升也主人三让而客三辞主人乃先升一等以导宾而宾从之　敖君善曰凡让升之法宾主敌则主人先让而先升主人尊亦然客尊则客先让而先升也惟天子之使则不让】
主人升立于序端西面宾西序东面
【序端堂东墙之南头也立於序端西面盖负东墙而稍南以避冠位也宾西序东面则负西墙而立也】
右迎宾
赞者盥于洗西升立于房中西面南上主人之赞者筵于东序少北西面将冠者出房南面赞者奠纚笄栉于筵南端
【赞者宾之赞冠者也盥将行事洁其手也升自西阶升也立於房中西面南上在将冠者之东南也主人之赞者或家臣或亲戚辈也设冠席於东序嫡子冠於阼也少北以主人在序端而却避之也出房南面立於房外以待宾命也奠置也　贾洺州曰赞者与主人之赞者俱执劳役之事故并立於房中以其物皆在房中使得近其事也又宾之赞者尊故其位在主赞之南盖宾主冠席俱在南故以南为上也】
宾揖将冠者将冠者即筵坐赞者坐栉设纚
【揖揖之即筵也即就也栉发加纚乃劳役之事故赞者为之】
宾降主人降宾辞主人对宾盥卒一揖一让升主人升复初位宾筵前坐正纚
【宾降以将行冠事故降阶而盥於洗以致洁也主人降以宾为己事而降故不敢安於位而从之降也宾辞辞以主人无事不必降也主人对对以烦宾降盥不敢不从降也揖让皆一者礼宜杀於初也主人升无事故复其序端西面之位赞冠者既为冠者栉而加纚宾则於筵前坐而正之也】
兴降西阶一等执冠者升一等东面授宾宾右手执项左手执前进容乃祝坐如初乃冠兴复位赞者卒【兴既正纚而起立也降阶将取冠也士阶三等宾降一等执冠者升一等则於中等授受也冠缁布冠也东面授宾则宾西面受之也授冠时亦以匴既授则以匴退项冠之後前冠之面也进进筵前也容从容也将致祝辞而从容正仪也祝祝愿冠者吉祥也其辞见後宾既祝复坐以缁布冠加冠者首宾起复西序东面之位赞者为结冠缨卒事】
冠者兴宾揖之适房服玄端爵韠出房南面
【揖之适房使释采衣服玄端服也敖君善曰服玄端爵韠亦赞者为之出房南面亦待宾命也不言带与屦可知也】
宾揖之即筵坐栉设笄宾盥正纚如初降二等受皮弁右执项左执前进祝加之如初复位赞者卒紘
【宾再揖即筵将加皮弁也栉脱缁布冠而再栉髪也未弁而先设笄谓以固发之笄插之於纚上非二弁之笄也宾降西阶二等受皮弁以皮弁尊於冠故降礼重也宾加皮弁乃设皮弁笄遂复西序之位赞者为之结紘於笄未以卒事　贾洺州曰笄有二种一是髻内安髪之笄一是弁冕固冠之笄此未加冠而设笄明是安发笄也缁布冠亦有之彼言设纚而不言设笄此言设笄而不言设纚互见也其皮弁固冠之笄则宾加弁时自设之】
兴宾揖之适房服素积素韠容出房南面
【兴冠者起立也宾又揖之入房使释玄端而服皮弁服也容从容整仪也　敖君善曰再加祝辞曰敬尔威仪此言容出房见其奉宾戒也】
宾降三等受爵弁加之服纁裳韎韐其他如加皮弁之仪
【降三等下至地也以爵弁至尊故就而受之也　高紫超曰始加宾受冠降一等再加降二等三加受冠降三等其服弥尊其敬亦弥至本乎内而形诸外也】
彻皮弁冠栉筵入于房
【冠缁布冠也冠者既服爵弁脱皮弁缁布冠於筵问故主人之赞者彻筵则并皮弁冠栉俱彻而纳之房中】
右冠三加　始加祝曰令月吉日始加元服弃尔幼志顺尔成德夀考惟祺介尔景福【令吉皆善也元首也弃尔幼志戒之也顺慎通成德成人之德慎尔成德勉之也祺祥也介景皆大也言能如是则有夀考之祥而大女之大福也】
再加曰吉月令辰乃申尔服敬尔威仪淑慎尔德眉夀万年永受胡福【辰时也申重也威可畏也仪可象也淑善也行道而有得於心之谓德威仪外也德则内也敬而淑慎则内外交修矣眉豪眉也人年老则必有豪眉秀出者胡遐也远也】
三加曰以岁之正以月之令咸加尔服兄弟具在以成厥德黄耉无疆受天之庆【正当也谓当乎冠之年也咸皆也谓三服皆加之也厥者指兄弟而言言不独成已之德而且有以成兄弟之德则修身齐家之事也黄髪白而黄也耉郝仲舆谓老人句偻貌疆竟也受天之庆则其福将施於孙子而不独其身受之矣】
筵于户西南面赞者洗于房中侧酌醴加柶覆之面叶【筵谓醴冠者之席主赞设之户西室户之西即户牖之间乃堂之正中也赞者洗谓赞者就阼阶下直东荣之洗洗觯也於房中侧酌醴谓入房中酌醴侧酌一酌也叶谓柶大头其薄如叶也柶所以扱取醴者横覆於觯上以叶向前而授宾宾乃得以柄向前而授冠者使执也　高紫超曰行冠礼则筵於序东居主位以着代也醴冠者则筵於户西居宾位盖尊之也郝仲舆曰赞者一酌醴与醮宾三酌酒於房户间异故侧尊与两甒亦异也】
宾揖冠者就筵筵西南面宾受醴于户东加柶面柄筵前北面冠者筵西拜受觯宾东面答拜荐脯醢
【冠者就筵在筵之西南面而立是时赞者出房西面宾由西序往故受醴於室户之东固加柶矣复言之者明其更为之也筵前北面欲其受於席也筵西拜南面拜也宾还西序东向答拜荐进也荐脯醢赞冠者为之　高紫超曰冠者幼故宾不先拜送觯俟其拜受而答拜之明成人而与为礼敖君善曰东面答拜别於答孤子孤子之冠行主人礼宾则北面答拜於西阶上】
冠者即筵坐左执觯右祭脯醢以柶祭醴三兴筵末坐啐醴捷柶兴降筵坐奠觯拜执觯兴宾答拜冠者奠觯于荐东
【筵末席之西端也啐尝也盖微饮也郝仲舆曰以柶叶挑醴祭之者三祭则坐於筵间饮则坐於筵末捷立也未祭覆觯上待用既祭插於觯中醴间也降筵出筵西也既饮执觯起出筵跪置觯於筵间拜复跪取觯起奠於荐东宾答拜答於西序也荐东脯醢之东南向以东为左凡觯饮则奠於馔右以便举不饮则奠於馔左高紫超曰奠觯拜者盖谢宾之赐所谓拜既爵者也】
右醴冠者　醴辞曰甘醴惟厚嘉荐令芳拜受祭之以定尔祥承天之休夀考不忘【厚者以其未泲也嘉荐谓脯醢芳香也拜受而祭敬之至也能敬则福不替故曰以定尔祥休美也不忘谓人不能忘之而长有令名也　敖君善曰言拜受祭之亦教之也然则宾为此辞其在筵前北面冠者未拜之时欤】
降筵北面坐取脯降自西阶适东壁北面见于母【北面跪而取脯以致敬也脯乾肉无食余之嫌故取之以献於母以示食不忘亲之意降自西阶父在不敢由阼也适东壁而见之是时母之位在此也　高紫超曰取脯以献於母犹孺子以甘脆奉亲之意盖虽既冠成人而於孝养其亲则如小儿慕父母然也不取脯以奉於父者父尊而不敢亵也郝仲舆曰凡有事於宗庙宜夫妇共亲之故冠子则父主外事在东序母主内事在东壁万充宗曰东壁东堂下也特牲礼主妇视饎爨於西堂下记又云饎爨在西壁则西堂下即西壁矣然则东壁非东堂下乎郑注适东壁为出闱门且云时母在闱门之外妇人入庙由闱门非惟於解不明抑亦乖古人左袒之制】
母拜受子拜送母又拜
【古者男子跪拜妇人立拜妇人与男子为礼其礼重者必使拜使拜者妇人先一拜男子答拜妇人又一拜也母於其子乃使拜者盖重冠礼也此拜非主於受送也因有脯而言之耳】
右见于母【按不言见父与宾郑康成谓盖冠毕已先见之愚则疑其有阙文也】
宾降直西序东面主人降复初位
【郝仲舆曰醴事毕宾降西阶下当西序东面立主人降东阶下复初即之位直东序西面对宾立待字也】
冠者立于西阶东南面宾字之冠者对
【郝仲舆曰冠者立於西阶下之东南面宾之东北听宾命也字以代名也对应也】
右字　字辞曰礼仪既备令月吉日昭告尔字爰字孔嘉髦士攸宜宜之于嘏永受保之曰伯某甫仲叔季惟其所当【昭明爰于孔甚也髦士才德过人之称嘏福也言髦士乃与嘉字相宜宜之则为福矣保之谓守其取字之义非特保其字也甫者男子之美称仲叔季惟所当谓其第若在仲则当云仲某甫也叔季亦然　按旧说髦俊也大雅云誉髦斯士言文王作人使士皆有誉於天下成其俊乂之美也内则子事父母拂髦盖子生三月父母剪发为鬌及长因彩饰之加於冠上以为容仪故幼俊之士称髦士及亲没乃脱去之玉藻云亲没不髦士丧礼既殡脱髦左传云岂如弁髦而因以弃之是也】
宾出主人送于庙门外
【出出庙门也　敖君善曰宾出而赞者不从以其当与冠者为礼也】
请醴宾宾礼辞许宾就次
【郑康成曰醴宾者谢其勤劳也次门外更衣处也以帷幕簟席为之高紫超曰此时宾劳於冠事故就次稍息以俟醴宾之礼也　敖君善曰请醴宾及宾辞帅之辞宜与士昏礼略同醴实之礼一献有俎有币似飨矣乃云醴者亦因用醴而名之】
右宾出就次
冠者见于兄弟兄弟再拜冠者答拜见赞者西面拜亦如之
【兄弟赞者皆先拜者重冠礼也兄弟位在洗东赞者位在西方亦当西序见赞者西面拜则见兄弟东面拜也　敖君善曰赞者为礼竟则亦出而就次】
入见姑姊如见母
【郑康成曰入入寝门也庙在寝门外如见母者亦北面姑与姊亦使拜也】
右见兄弟赞者及姑姊【万充宗曰父为冠主宾以成礼理无不拜当三加既毕未醴之前时父在东序端宾在西序子即是而拜无烦他适固与见母於东壁入见姑姊者不同此拜父与宾所以不着也见兄弟赞者何以着之赞者与兄弟同在阶下且兄弟卑於父赞者次於宾不着则疑於不拜也】
乃易服服玄冠玄端爵韠奠挚见于君遂以挚见于乡大夫乡先生
【易服者上皆服爵弁服至此乃易之也玄端更言玄冠者别於向之缁布冠也挚雉也奠挚谓执挚奠於地乃再拜稽首也乡大夫司一乡之大夫在位者也乡先生致仕於乡者也】
右见君及乡大夫乡先生【按赞者兄弟皆拜而不及宾君与母皆拜而不及父冠於庙中而不及祖考疑是书亦多阙文也】
乃醴宾以一献之礼
【一献之礼谓主人一酌献宾宾酢主人主人又酌自饮复酌以酬宾宾奠爵而礼毕也　敖君善曰醴宾之时赞者皆与赞冠者为介与乡饮酒相类则是一献之礼宾介而下皆然也其献及酬酢亦略如乡饮酒之仪欤】
主人酬宾束帛俪皮
【以币送酒曰酬十端曰束凡帛一匹从两端卷至中十端为五匹也俪双也皮兽皮有毛者尊者用虎豹皮卑者用麋鹿皮此两皮则麋鹿皮也敖君善曰醴之而有俎又酬以皮帛重谢之也此酬宾之礼当行於宾受献之後未卒爵之前犹食礼既受佾币乃卒食也酬币惟用於正宾】
赞者皆与赞冠者为介
【郝仲舆曰赞者皆与谓凡赞佐冠事者皆得与燕也介次宾也敖君善曰介副也以副於正宾名之饮酒之礼有宾有介有衆宾此赞冠者为介其余为衆宾也乡饮酒礼宾席於户牖间介席於西序衆宾之席继宾而西】
宾出主人送于外门外再拜归宾俎
【郝仲舆曰外门大门也宾既去主人再拜送彻燕宾之俎随宾归也高紫超曰主人於宾既酒醴之皮帛酬之而又归之以俎盖敬厚其宾之至而亦以慎重冠礼也】
右醴宾【敖君善曰此礼用醴因醴子而为之若不醴子而用醮则此礼亦因之而用酒用酒则为享也　朱子曰此章以上正礼已具此下皆礼之变】
若不醴则醮用酒尊于房户之间两甒有禁玄酒在西加勺南柄洗有篚在西南顺
【酌而无酬酢曰醮醴则用醴醮则用酒醴浊而酒清也醴设尊於房内醮设尊於东房室户之问两甒一酒一玄酒也承尊之器曰禁以为酒戒也玄酒新水也玄者水之色玄酒在西者尊以西为上以冠者之位在西故也加勺以勺加於二尊之上而覆之也南柄以酌者北面执之便也醴一甒无禁无玄酒有勺在篚不加於尊醮则两甒有禁有玄酒加勺尊上洗庭洗也南顺谓纵设之以北为上也醴於庭洗但盥手而不洗爵篚盛勺觯於房中醮则篚盛勺於庭洗之西也　敖君善曰冠礼之始惟醴而已然少近於质故後世圣人又为此醮礼与之并行焉言若者文质在人用之惟所欲耳郝仲舆曰醴一酌醮三酌加折俎盛者杀牲较醴多文矣】
始加醮用脯醢宾降取爵于篚辞降如初卒洗升酌冠者拜受宾答拜如初冠者升筵坐左执爵右祭脯醢祭酒兴筵末坐啐酒降筵拜宾答拜冠者奠爵于荐东立于筵西彻荐爵筵尊不彻
【醴行於三加後荐脯醢醮则每一加一醮始加即用脯醢然亦於宾答拜後乃荐之也宾降西阶取爵於洗西之篚主降宾辞如将冠时降盥辞主人降也卒洗亦当一揖一让乃升酌酒堂上此与醴异者也冠者拜受宾答拜皆如醴礼冠者升筵坐祭啐酒於筵末拜宾奠爵於荐东亦与醴同也立筵西以俟宾命宾揖之则就东序之筵也彻脯醢之荐与既奠之爵其筵与尊不彻以待再醮三醮也　敖君善曰每醮醴毕必彻荐爵者所以新後醮之礼若不相因然彻荐爵盖入於房郑康成曰彻荐与爵者避後加也不彻筵尊三加可相因由便也】
加皮弁如初仪再醮摄酒其他皆如初
【摄酒谓更添整顿以示新也朱子曰如初仪如前再加之仪也再醮摄酒其他皆如初言惟摄酒异於始醮余皆如之也】
加爵弁如初仪三醮有乾肉折俎哜之其他如初【乾肉折俎谓以乾肉断折之以为俎也物至齿谓之哜知其味谓之尝朱子曰初仪见上三醮惟摄酒及有乾肉折俎哜之为异其他皆如始醮也　贾洺州曰豚解而七体以乾之谓之乾肉及用之将升於俎则节折为二十一体故总名乾肉折俎也敖君善曰士虞礼云有乾肉折俎二尹缩祭半尹此乾肉亦缩俎而左朐右末其所哜即祭半尹者也亦振祭乃哜之】
北面取脯见于母
【此与醴同】
右醮　醮辞曰旨酒既清嘉荐亶时始加元服兄弟具来孝友时格永乃保之【亶诚也亶时谓诚得成熟之时具俱也高紫超曰时格言其孝友之心随时而曲至也保之谓长保有其兄弟而式相好也】再醮曰旨酒既湑嘉荐伊脯乃申尔服礼仪有序祭此嘉爵承天之祜【湑清伊惟也序谓始加再加之次序祜福也】三醮曰旨酒令芳笾豆有楚咸加尔服肴升折俎承天之庆受福无疆【楚陈列之貌肴谓乾肉】
若杀则特豚载合升离肺实于鼎设扃鼏
【醮止於乾肉折俎而不杀牲此言其盛则杀牲也小豕曰豚特豚一豕也载载於俎也合合牲之左右体也升自镬升鼎也镬无足而卑鼎三足而高故曰升凡杀牲解体煮於镬谓之烹既熟升於鼎而调和之乃载於俎以荐此谓烹与升及载皆合左右体也离割也割肺者使可祭可哜也扃以木横贯鼎耳压制鼎盖以举鼎者也鼏鼎盖也以茅为之　敖君善曰始言醴次言醮次言杀圣人制礼愈变则愈盛此亦可见其尚文之意也陈用之曰豚则吉凶皆合升用成牲则升其胖而去髀吉升右而凶升左脊胁六而股肱五为十一体也】
始醮如初再醮两豆葵菹蠃醢两笾栗脯三醮摄酒如再醮加俎哜之皆如初哜肺
【如初如前章之始醮也再醮前用脯醢此则加两豆两笾菹腌菜蠃蛤属圆者为蠃醢肉酱也再醮已摄酒三醮亦如之所异者加豚俎也哜之谓哜豚肉如前章之哜乾肉也皆如初皆如不杀始醮之仪也哜肺谓祭肺而哜之此则异於前者也　敖君善曰两豆两笾之位醢在菹东栗在菹西脯在栗南也加俎设之当菹醢之南】
卒醮取笾脯以降如初
【笾脯加笾之脯也三醮亦两豆两笾如再醮而又加俎焉取笾脯见母以别於荐脯也荐脯已哜笾脯未哜其他皆如前仪】
右杀牲而醮【高紫超曰士田禄微故不杀杀则为盛礼】
若孤子则父兄戒宿
【郝仲与曰孤子无父则自为之在家则成尊在外则童子不可与成人为礼故戒宿宾客则诸父与诸从兄为之也】
冠之日主人紒而迎宾拜揖让立于序端皆如冠主礼于阼凡拜北面于阼阶上宾亦北面于西阶上答拜【郝仲舆曰主人即将冠者紒总角也出迎宾拜揖让入庙升阶立於东序端皆如父在为主之仪三加皆於阼阶行礼居主位也凡醴醮拜受拜谢主皆北面拜於阼阶上宾皆北面答於西阶上居主宾正位异前冠者拜於筵西南面宾拜於西序东面也　敖君善曰礼於阼指三加与醴之类然则设醴设醮皆因冠席为之欤】
若杀则举鼎陈于门外直东塾北面
【杀醮而杀牲也门外庙门之外直东塾当具南也礼君陈鼎南面大夫士北面惟丧奠则西面陈於门外俟时而入错之於阼阶前也】
右孤子冠
若庶子则冠于房外南面遂醮焉
【此父在冠庶子之礼冠於房外不於阼非代也遂醮醮因冠席而不别布也不醮於客位成而不尊也】
右庶子冠
冠者母不在则使人受脯于西阶下
【敖君善曰母不在者或已没或疾病或见出皆是也高紫超曰不在谓母已亡也犹取脯以见母而使人受之者不以存亡而异其礼孝之至也】
右母不在
女子十有五年许嫁笄而字
【朱子曰十五许嫁而笄则主妇当戒外姻为女宾使之着笄而遂以醴礼之　敖君善曰此礼当於房中行之】
虽未许嫁年二十而笄礼之妇人执其礼燕则鬈首【朱子曰未许嫁而笄则不戒女宾而自以家之诸妇行笄礼也孔仲达曰既未许嫁虽已笄犹以少者处之故在家燕居则复去笄而分发为紒也】
右女子笄【此条朱子以戴记补】
礼经本义卷一

[book_title]卷二
钦定四库全书
礼经本义卷二
无锡蔡德晋撰
嘉礼
士昏礼
【娶妻以昏为期因以为名必以昏者阳往隂来象男往女来也高紫超曰天地不交万物不兴昏礼者上以事宗庙下以继後世不可不慎也故特详其礼】
下达纳采用雁
【此谓自天子下达於庶人纳采皆用雁也采择取也媒氏先通言男父母使人以雁为贽采择此女也高紫超曰必用雁者雁不再耦而妇人贵从一以终故特取其义　按先儒论用雁之义有四一取其随阳往来象妇人从夫之义一取其摄盛盖士贽本用雉而大夫用雁今士昏用雁摄行盛礼也一则昏贽不用死故不得不越雉而用雁一则雁不再耦取其从一以终也然以下达之文求之则惟随阳及不再耦之义通乎上下而不再耦之义尤为大矣】
主人筵于户西西上右几
【主人女父也筵设神席也户西室户之西即户牖间也西上者席有首尾其首在西神道尊右也几漆几也右几席南面几在席西端也郝仲与曰昏礼特设神席重祖考遗体不敢专也敖君善曰筵之者有司也乃云主人者对使者立文也是时主人立於阼阶东摈者亦玄端负东塾】
使者玄端至摈者出请事入告
【使者壻父之家臣奉壻父之命而为使者也玄端礼服至谓至于大门外摈女父所使迎宾者出请使者来事入告於主人敖君善曰此亦宾之将命者入告摈者告主人乃出请事也凡宾非主人之所戒宿而来者则有请事之礼摈者请事宾执雁纳采摈者乃入告凡请事者西面入告者东面大夫士之礼也】
主人如宾服迎于门外再拜宾不答拜揖入至于庙门揖入三揖至于阶三让主人以宾升西面宾升西阶当阿东面致命主人阼阶上北面再拜授于楹间南面【迎於大门之外再拜高紫超谓盖拜其主?诚降请之意非拜使人也故不答拜主人以宾升谓主人先升而宾从之也阿栋也东面致命谓致其主采择之命使致命而主人再拜盖亦拜受其主之命也故使亦不答拜授雁於主人当堂中两楹之间在神几之南也南面者郝仲舆谓主北面宾南面阳尊隂卑也】
宾降出主人降授老雁
【出出庙门老家臣之长】
右纳采　凡行事必用昏昕受诸祢庙【凡行事谓行六礼之事用昏壻亲迎时也用昕使者纳采问名纳吉纳徵请期时也六礼皆受命於祢庙重亲之胤也】辞无不腆无辱挚不用死【腆善也币必完好故宾不称币不善有求而至故主人不谢其来辱挚不用死故士越雉而用雁也】
宗子无父母命之亲皆没己躬命之支子则称其宗弟则称其兄【宗子大宗子父没则母命使者父母俱没则已亲命使者虽有诸父诸兄不称之者宗子尊不统於族人也若支子无父母与亲兄则称宗子命使者以宗子尊也如有兄而为弟者则不称宗子而称亲兄尚亲也】　昏辞曰吾子有惠贶室某也某有先人之礼使某也请纳采【吾子使者称女父也贶赐也男以女为室贶室某之某壻名某有之某壻父名使某也之某使者名郝仲舆曰某有先人之礼谓壻父有先世旧礼礼必称先不忘初也　此使者於门外告摈之辞】对曰某之子憃愚又弗能教吾子命之某不敢辞【对谓摈入告主人受命出对使者之辞某之子女父自称己女也憃愚言不敏也女之性既不敏已又弗能教之言其不足采也吾子谓使者】致命曰敢纳采【致命使者入升堂致其主之命於女父也】
摈者出请宾执雁请问名
【请请事也问名问女之名将归卜其吉凶也高紫超曰纳采时既授主人以雁此复执雁请问名则宾之所携盖二雁矣亦取相俪偶之义】
主人许宾入授如初礼
【敖君善曰摈者入告主人许乃出告宾而宾入初礼三揖以下之仪也此虽俟於中庭亦有三揖与聘礼同】
右问名　问名主人受雁还西面对宾受命乃降【敖君善曰问名之仪主人以宾升西面宾升自西阶东面问名主人阼阶上北面再拜进受雁於楹间还於阼阶上西面宾亦还於西阶上东面主人对宾受命乃俱降也】　问名曰某既受命将加诸卜敢请女为谁氏【某使者名命谓已受其纳采之礼也加诸卜谓指女名以问卜也谁氏万允宗谓谁者谁伯叔也氏者姓也如问鲁女名则曰敢请女为伯姬乎为叔姬乎　敖君善曰此亦使者告摈者请事之辞】对曰吾子有命将以备数而择之某不敢辞【敖君善曰备数而择之若曰不专采己女然谦也此摈者传主人许之之词也宾致命於堂宜亦曰敢请女为谁氏主人则以名对之】
摈者出请宾告事毕入告出请醴宾宾礼辞许
【出请恐其尚有他事也凡行重礼者事毕必醴之以致殷勤也一辞而许醴宾之常法　高紫超曰古人醴宾只如今客至待茶之意无烦文厚费也】
主人彻几改筵东上侧尊甒醴于房中
【彻几改筵者向为神今为人故彻去初所设几改易他筵而布之也神主隂故席西上人主阳故席东上设侧尊甒醴在东房之中以醴宾也】
主人迎宾于庙门外揖让如初升主人北面再拜宾西阶上北面答拜主人拂几授校拜送宾以几辟北面设于坐左之西阶上答拜
【复迎之礼更端也高紫超谓此时主人之拜盖拜使人之劳也故使亦再拜答之拂以袂设之也校几足也主人优宾故行授几重礼宾不敢当故逡巡而辟左之谓左设其几前以依神在右故此设之於左贾洺州曰凡授几设几之法左手执几缩之以右袂拂几三乃以两手横执几之两端授之受者进二手受於手间或受其足皆横受之及其设之皆旋几纵执乃设之於坐间北面陈之凡有几者宾重也无几者宾轻也云以几辟者宾卑也不云者宾尊也】
赞者酌醴加角柶面叶出于房主人受醴面枋筵前西北面宾拜受醴复位主人阼阶上拜送赞者荐脯醢【出於房以授主人也筵前西北面疑立以待宾即筵也敖君善曰西北面以宾在西阶上不可背之也醴子醴妇皆北面以其立於席西也宾拜亦於西阶上复位俟既荐乃升席於宾之拜也主人少退主人拜送宾亦如之】
宾即筵坐左执觯祭脯醢以柶祭醴三西阶上北面坐啐醴建柶兴坐奠觯遂拜主人答拜宾即筵奠于荐左【祭不言右以左见之也余俱详冠礼】
降筵北面坐取脯主人辞宾降授人脯出主人送于门外再拜
【坐取脯者尊主人之赐将持归以复命於其主也辞者不敢劳其亲彻也宾降西阶以脯授从者遂出主人送於大门外宾去而再拜也】
右醴宾　醴曰子为事故至於某之室某有先人之礼请醴从者【郑康成曰言从者谦不敢斥也】对曰某既得将事矣敢辞【言事已毕不敢复溷主人将行也】先人之礼敢固以请【郑康成曰主人辞敖君善曰凡请与辞自再以後皆谓之固】某辞不得命敢不从也【郑康成曰宾辞也不得命者不得许己之命敖君善曰此皆摈者传宾主之辞即所谓请醴宾宾礼辞许者也】祭醴始扱一祭又扱再祭【扱以柶插取醴也始扱一祭义扱则分为两祭是为祭醴三也　敖君善曰始扱一祭又扱则再祭是隆杀也一扱而可以再祭则柶叶如勺矣】宾右取脯左奉之乃归执以反命【贾洺州曰右手取脯左手兼奉之以降授从者於西阶下乃归敖君善曰执以反命谓至於壻父之门外乃受之以反命也】　凡使者归反命曰某既得将事矣敢以礼告主人曰闻命矣【以礼告郝仲舆谓凡在彼交际之仪酬答之辞飨劳之物皆以告於主人也命谓使者之辞】
纳吉用雁如纳采礼
【纳吉谓问名归卜得吉使使告於女家也】
右纳吉　纳吉曰吾子有贶命某加诸卜占曰吉使某也敢告【贶命谓许以女名也】对曰某之子不教唯恐弗堪子有吉某与在某不敢辞【敖君善曰弗堪谓不能尽妇道也与在谓已亦在吉中也此亦摈者传宾主之辞宾致命亦宜曰某敢纳吉】
纳徵玄纁束帛俪皮如纳吉礼
【纳徵奉币聘女以为昏姻之徵也玄纁帛之色也纳徵礼最重故特用皮帛而不用雁也】
右纳徵　纳徵皮帛必可制【贾洺州曰可制谓可制为衣服亦教妇人诚信之义】执皮摄之内文兼执足左首随入西上三分庭一在南【帛则宾自将两皮则从者二人执之摄犹摺也叠也中屈其皮叠而执之也内文毛文向内防损伤也兼执足左手执前两足右手执後两足左首皮首向左如执生禽者必左首也随入士庙门窄狭执皮者又横执之故二人相随乃可以入至中庭则稍寛故得并立北面西上三分其庭之深当北二分南一分之间其立处也】宾致命释外足见文主人受币士受皮者自东出於後自左受遂坐摄皮逆退适东壁【宾奉束帛致命堂上则庭中执皮者手释外两足见其毛文盖皮以文为美故当授受之节宜示之也士主人之私臣也其位在门东北面主人於堂上受帛则士二人自门东随行而西出执皮者之後前一人居西客之左次一人居东客之左皆北面执者既释外足授以内两足受者坐而摄之执其四足逆退在东者先退由便也】　纳徵曰吾子有嘉命贶室某也某有先人之礼俪皮束帛使某也请纳徵【贾洺州曰此门外向摈者辞也】对曰吾子顺先典贶某重礼某不敢辞敢不承命【敖君善曰先典即彼所谓先人之礼也纳徵於六礼为盛故曰重礼此亦摈者传主人辞也】致命曰某敢纳徵【贾洺州曰此升堂致命辞也敖君善曰主人於堂亦惟拜命而已无辞】　女子许嫁笄而醴之称字【详冠礼贾洺州曰笄而醴之称字与男子冠而醴之称字同】祖庙未毁教于公宫三月若祖庙已毁则教于宗室【祖庙女所出之祖为君者之庙也宗法五世同高祖者服缌麻六世亲尽无服而高祖之主迁其庙毁盖易担改涂以藏新主也宗室大宗子之家也言公族之女在五世内与君同高祖则许嫁後公必引之宫中命女师教以妇道若在五世外则大宗子引於其家而命女师教之欲其无忝厥祖也然则异姓之女皆教於大宗子之家可知矣】
请期用雁主人辞宾许告期如纳徵礼
【郝仲舆曰请期男氏既卜昏期未敢专请期於女氏女氏主人辞从男使者许辞乃以昏期告女氏也敖君善曰壻家既得吉日乃不敢直以告女家而必请之者示听命於女家之意尊之也郑康成曰主人辞者阳倡隂和期日宜由夫家来也】
右请期　请期曰吾子有赐命某既申受命矣惟是三族之不虞使某也请吉日【申受命谓自纳采以来重受女父之命也三族敖君善谓从父从祖从曾祖之亲一说谓父族母族妻族一说谓父昆弟已昆弟子昆弟未详孰是然以昏礼言之恐敖说为近盖未昏则不必及妻族而或为嫡长子则亦未有子昆弟辈也不虞意外不测也三族有死丧不测则不可以昏故及今之吉日也】对曰某既前受命矣唯命是听【敖君善曰言前此皆受壻家之命令则亦唯命是听也】曰某命某听命於吾子对曰某固唯命是听曰某使某受命吾子不许某敢不告期曰某日对曰某敢不敬须【敖君善曰曰某日堂上致命之辞也其上则皆摈者所传者也某敢不敬须乃主人堂上受命时语也须待也】
期初昏陈三鼎于寝门外东方北面北上其实特豚合升去蹄举肺脊二祭肺二鱼十有四腊一纯髀不升皆饪设扃鼏
【期娶妻之日三鼎豚鱼腊也寝壻之室也北面鼎面向北也北上自北陈而南豚鼎向北也合升合左右胖升於鼎也去蹄蹄甲不用也举犹食也手举食之也肺为气之主脊为体之正食先举之将食先祭之所食之肺脊与所祭之肺皆升之鼎者也皆二夫妇各一也凡鱼正数十五如特牲少牢之鱼皆十五此减为十四者欲其偶也全禽之乾者曰腊此谓兔腊也少牢礼则用麋纯全也凡腊用全一说如射礼二算为纯之纯一纯一双也髀尾骨不升者近窍贱也饪熟也　高紫超曰此特先陈壻妇合卺之鼎特豚为壻妇设也重昏礼故特杀】
设洗于阼阶东南
【敖君善曰设洗之节详於冠礼故此略之】
馔于房中醯酱二豆菹醢四豆兼巾之黍稷四敦皆盖大羮湆在爨
【巾以御尘兼巾之六豆共巾也敦盛黍稷器以会盖之尚温也大羮湆煮肉汁也爨竈也在爨欲其热也贾洺州曰唐虞以上曰太羹不致五味不和盐菜三王以来更有鉶羹则致以五味和以盐菜矣然虽】
【有鉶羮犹存太羮不忘古也】
尊于室中北墉下有禁玄酒在西綌幂加勺皆南枋【尊於室中者为内尊夫妇所酌也墉墙也葛之粗者曰綌覆尊之巾曰幂余解见冠礼　敖君善曰士虞礼尊於室中北墉下当户此东西之节宜如之】
尊于房户之东无玄酒篚在南实四爵合卺
【尊於房户东者为外尊赞及媵御所酌也无玄酒略也篚所以实爵与卺者在尊南卺酒器破一匏为两卺象夫妇之合也合实於篚中故曰合卺四爵两卺凡六为夫妇各三酳也高紫超曰卺爵与外尊并列者为赞位在外将酌以酳壻妇故设之於外为便也】
右陈器馔　腊必用鲜鱼用鲋必殽全【鲜谓新乾者鲋鲫鱼也以性相依附故名鲋郑康成曰殽全者不馁败不剥伤也】
主人爵弁纁裳缁袘从者毕玄端乘墨车从车二乘执烛前马妇车亦如之有裧至于门外
【主人壻也爵弁士之上服袘缘也以缁缘裳也毕玄端皆服玄端也墨车黑漆车也礼大夫乘墨车士乘栈车今士乘墨车摄盛也从车从者所乘栈车也执烛前马使徒役执烛居马前照昏行也妇车壻家往迎妇之车亦如之亦用墨车及执烛前马也裧车衣也以布为之门外妇家大门之外　按墨车栈车之异贾洺州谓墨车以革挽之革上又有漆饰栈车则不革挽而但漆之敖君善谓墨车加黑色而漆之栈车不加黑色漆之而已】
主人筵于户西西上右几女次纯衣纁袡立于房中南面姆纚笄宵衣在其右女从者毕袗玄纚笄被顈黼在其後
【此主人谓女父也下节同筵於户西西上右几设神位於祢庙也次首饰纯衣丝衣女从者毕袗玄则此衣亦玄也袡衣缘也不言裳者以妇人之服不殊裳也姆女师也宵衣黑色衣也宵小也礼服之小者也在女右当诏以妇礼也女从者侄娣之从嫁者也毕袗玄皆玄色单衣也被犹着也顈麻属白与黑谓之黼被顈黼於玄衣上以别於妇也在其後随女後也敖君善曰少牢礼主妇被褖衣特牲礼主妇纚笄宵衣以是差之宵衣次於褖衣矣从者毕袗玄其亦宵衣欤】
主人玄端迎于门外西面再拜宾东面答拜主人揖入宾执雁从至于庙门揖入三揖至于阶三让主人升西面宾升北面奠雁再拜稽首降出妇从降自西阶主人不降送
【宾壻也女父拜迎壻答拜女父先入壻执雁从入庙女父先升东阶西面立壻随升西阶北面奠雁於地再拜稽首迎妇而必致敬尽礼如此者重昏礼之始也主人不答拜以彼自尽礼於所迎非为主人故也是时女在房故奠雁必北面若行贽见之礼者然而又叩地尽礼如此乃易所谓男下女者故女遂从之主人不降送者以壻本为逆女而来今既从故主人不送郑康成所谓礼不参者也　敖君善曰礼不参总凡为行礼者也此壻迎女而女从之是壻女二人为礼矣故主人不参之】
壻御妇车授绥姆辞不受妇乘以几姆加景乃驱御者代壻乘其车先俟于门外
【壻御者亲而下之升车之索曰绥凡仆人之礼必授人绥若仆者降等则受不然则否此壻为御故如仆礼而授绥然非降等者也故姆辞不受既则女自取之以升乘以几者履几以升车尚安舒也景明衣也以单縠为之加之以为行道御尘也驱壻驱妇车也既行车轮三周御者乃代壻壻乃自乘其车而先行以导之至大门之外以俟妇　高紫超曰前称女今称妇者此时女已从男则成为妇矣故遂以妇称之郑康成曰壻乘其车先者道之也男率女女从男夫妇刚柔之义自此始也】
右亲迎　父醮子命之曰往迎尔相承我宗事勖帅以敬先妣之嗣若则有常子曰诺唯恐弗堪不敢忘命【此父命子亲迎之词妇以助成家道故谓之相宗事宗庙祭祀之事勖勉也相夫成家不可不敬然夫倡则妇从故汝当勉帅之以敬谓以身先之也彼能敬则能尽妇道而可以嗣续我先妣之事矣若顺也则法也顺其先妣所行之法有常而不变也堪任也唯恐不任帅以敬之事盖谦恭之辞　按荀子亲迎之礼父南而立子北面而跪醮而命之先儒皆以为在寝然左传郑公子忽先配而後祖陈庄子讥之楚公子围亲迎於郑亦云告於庄共之庙而来则醮子似亦当在庙但经不言筵於户西以布神位且不言醮子之事文不具耳且壻家行六礼皆当先告於庙而经俱不及亦文不具也】　宾至摈者请对曰吾子命某以兹初昏使某将请承命对曰某固敬具以须【宾壻也摈者请女家之摈者出请事也对宾对也命某命壻父也期日虽自壻家出而女父许之故以为女父命之也使某壻自称父使己也将行也某固敬具以须女父固已敬备以待也】　父醴女而俟迎者母南面于房外女出于母左父西面戒之必有正焉若衣若笄毋戒诸西阶上不降【郝仲舆曰亲迎之日父设醴以礼其女於房中而俟壻亲迎至母出房户外南面立女出於母左父在阼西面戒之正整也为整其衣若笄教以正也　高紫超曰归妹人之终始故父敬而醴之且以致其别离之思也郑康成曰女既次纯衣父醴之於房中南面盖母荐焉重昏礼也女奠爵於荐东立於位而俟壻之至父出使摈者请事母正南面房外示亲授壻且当戒女也敖君善曰母不降送尊也孟子曰女子之嫁也母命之往送之门戒之或此礼至後世而变欤】　父送女命之曰戒之敬之夙夜无违命【敖君善曰此即正衣若笄时之语也夙夜举一日之始终而言命谓舅姑与夫之命】母施衿结帨曰勉之敬之夙夜无违宫事【衿小带也帨佩巾也宫事如衣裳酒浆之类敖君善曰此即送於西阶上时之语也施衿结帨欲其以此为识也宫犹家也凡宫中之事不可违尊者之命妇人无外事故惟以是戒之】庶母及门内施鞶申之以父母之命命之曰敬恭听宗尔父母之言夙夜无愆视诸衿鞶【庶母父妾也门内庙门之内鞶大带也敖君善曰庶母位在下故送之及门内申之以父母之命庶母贱不敢有所戒惟举尊者之言以重告之使敬从也敬恭听宗尔父母之言指此时而言也夙夜无愆视诸衿鞶指异日而言也视之则能识已之语而可以无愆言鞶而必及衿者不敢专以己之所施者为言亦敬也】　壻授绥姆辞曰未教不足与为礼也【未教亦谦辞】　妇乘以几从者二人坐持几相对【郝仲与曰妇登车用几从者二人相对持几防倾也】
妇至主人揖妇以入及寝门揖入升自西阶媵布席于奥夫入于室即席妇尊西南面媵御沃盥交
【升自西阶导妇入也父在子不由阼故升西阶也媵送也女从者也媵布壻席见其事之之意於奥谓於西南牖下东面北上夫妇既升并俟於堂媵既布席乃入夫即席立於席上东面尊在室北牖下妇立於尊西南面郝仲与谓西北为乾西南为坤夫乾妇坤交泰之象也御李微之谓壻家之女侍是也夫妇将饮食先盥手御进夫盥媵为沃媵进妇盥御为沃故曰交居室之始即行此礼相下相亲之义也　按後章舅享送者姑飨妇人送者则媵之中男女俱有之御亦当然然佐夫妇室中行礼者当专以妇女言】
赞者彻尊幂举者盥出除鼏举鼎入陈于阼阶南西面北上匕俎从设北面载执而俟匕者逆退复位于门东北面西上
【赞相礼者也盖以妇女之晓礼仪者为之彻去覆尊之巾以将酌也举鼎者先盥手於阼阶东南洗中出寝门除去鼎盖乃以鼎入陈阼阶西向豚腊鱼以次自北而南匕以出鼎实俎以载鼎实三鼎则三匕三俎有司三人兼执一匕一俎各从其鼎入而设俎於鼎之西加匕於鼎东柄遂退举鼎者每鼎二人左人则北面取鼎实载於左右人则西面以匕出鼎实逆退则匕下鼎者在先匕上鼎者在後也敖君善曰言复位见其初位在此门东北面西上私臣之位也特牲礼记曰私臣门东北面西上此亦因文而见之耳】
赞者设酱于席前菹醢在其北俎入设于豆东鱼次腊特于俎北赞设黍于酱东稷在其东设湆于酱南【赞者先设醤醤为食之主也席谓夫奥间东向之席菹与醢在酱北南上也豆谓菹醢也豆既陈豚俎入设在豆之东鱼次豚又在其东腊特设在豚俎之北黍在酱东当豚俎之南稷又在黍之东而湆则特设於酱之南此设夫席之馔也　敖君善曰腊特者凡俎数奇故於其下者则特设之设湆不言其器在豆可知少牢礼曰进二豆湆】
设对酱于东菹醢在其南北上设黍于腊北其西稷设湆于酱北御布对席
【对醤谓妇对席之醤东东席西向者也菹醢在醤南以北为上设黍在醤之西当豚之北而鱼在豚之西腊在豚之南不言豚北而言腊北以该三俎也亦或腊字乃豚字之误欤稷在黍西湆设於醤北此设妇席之馔也妇席与壻席东西相对故名对席御布妇席亦见其事之之意馔未设而布壻席已设乃布妇席示尊卑之义也】
赞启会郤于敦南对敦于北赞告具
【会敦盖也郤仰置也对敦对席之敦盖也赞设馔毕乃开黍稷敦盖夫席置於敦南妇席置於敦北赞者乃西面告馔具於壻】
揖妇即对筵皆坐皆祭祭荐黍稷肺赞迩黍授肺脊皆食以湆醤皆祭举食举也三饭卒食
【揖妇者壻也荐谓菹醢也迩者移之使近人以便食也郝仲与曰夫妇皆祭菹醢黍稷肺赞为移黍就近又为授俎间肺脊夫妇皆食泰稷啜湆咂醤祭则同祭食则同食也祭举即前所设祭肺二食举即前所设举肺脊二祭之而後食之也三饭三举食卒食饭毕也】
赞洗爵酌酳主人主人拜受赞户内北面答拜酳妇亦如之皆祭赞以肝从皆振祭哜肝皆实于菹豆卒爵皆拜赞答拜受爵再酳如初无从三酳用卺亦如之【酌酌内尊也敖君善谓酳之言胤也继也其字从酉盖既食而复继之以酒殷勤接续也此酳字之义郑康成谓酳漱也所以洁口且以演安其所食乃所以酳之故也三酳皆赞者为之郝仲舆谓男女初遇代为献酢作之合也拜受皆在席祭祭酒也肝肝炙也以肝从谓以肝俎从於酒而进之所谓从献也振如振币之振以手挥振使洁浄也哜尝也所哜之余以实於盛菹之豆再酳无从无从献也三酳用卺不用爵也至是乃用卺者昏礼将终示以合体相亲之意也亦如之者亦如初而无从献也】
赞洗爵酌于户外尊入户西北面奠爵拜皆答拜坐祭卒爵拜皆答拜兴
【赞洗爵将自酢也凡礼有献必有酢今赞者三酳壻妇而壻妇交爵不得与赞者行酢礼故赞者酌以自酢盖代之酢也酌户外之尊者室中之尊惟壻妇同之赞不敢参也西北面拜兼拜两席也皆答拜壻妇两人皆答拜也】
右夫妇即席　妇入寝门赞者彻尊幂酌玄酒三属于尊弃余水于堂下阶间加勺【郑康成曰属注也玄酒贵新昏礼又贵新故事至乃取之三注於尊中】
主人出妇复位
【出出室户而适东房以将脱服也复位复其尊西南面之位妇人脱服不出也】
乃彻于房中如设于室【句】尊否
【彻室中之馔设於东房之中以媵御当餕之也如设於室谓其馔与席之位亦东西相向也尊否谓尊不彻以房有外尊也】
主人脱服于房媵受妇脱服于室御受姆授巾
【脱服夫妇皆脱礼服也於房於室男女异处重?也巾悦也初时母所结之悦既并礼服而脱之矣故姆还以他巾授之】
御衽于奥媵衽良席在东皆有枕北趾
【衽卧席也良席良人之席也妇称夫曰良人御为妇设衽於奥媵为夫设衽於妇席之东夫东妇西变於坐席者从男女之正位也北趾趾向北首向阳也夫妇皆如之　按室中以奥为尊故布同牢席夫在西妇在东西则当奥也今卧席同布於奥则男阳当在东妇隂当在西故男女各於其方也】
主人入亲脱妇之缨烛出
【入者从房还入室也妇人许嫁笄而醴之因着缨明有系也主人亲脱之明此缨为已而系也亦示亲之之意烛出以昏礼毕将卧息也】
媵餕主人之余御餕妇余赞酌外尊酳之
【食余曰餕媵餕夫余御餕妇余交劳之也户外尊房户东之尊也　敖君善曰此餕之位媵当东面而长者在南御当西面而长者在北略如少牢馈食餕者之位也不洗而酌略贱也此酳之仪惟拜受拜送而已不拜既爵】
媵侍于户外呼则闻
【户外寝室户外也高紫超曰呼则闻者媵所侍之处稍远於妇之寝室俟呼而声始达也】
右彻馔礼成【按郝仲舆谓自亲迎至同牢烛出夫妇初见竟无一拜何以明礼疑其有缺文也】
夙兴妇沐浴纚笄宵衣以俟见
【夙兴昏之明日早起也沐浴洁敬之至也不敢着次及纯衣纁袡而纚笄宵衣降如姆服示执役也俟见俟赞者引见於舅姑也敖君善谓质明乃见此时俟於已之寝】
质明赞见于舅姑席于阼舅即席席于房外南面姑即席
【赞见赞者引妇以见也舅席在阼阶西面示为主也姑席在东房户外南面示为内主也即席者立於席上也　高紫超曰夫妇各异席亦取夫妇有别之意】
妇执笲枣栗自门入升自西阶进拜奠于席舅坐抚之兴答拜妇还又拜
【笲竹器而衣者盛枣栗腶修以为贽者也门舅姑之寝门进拜者谓手捧笲进至舅席前东面立拜古妇人拜不着地故执笲拜而後奠於席几以贽见尊者不敢亲授则奠之也舅坐即枣栗而抚摩之示受也起而後拜敬也妇退还席前俟舅卒拜又向席立拜所谓侠拜也拜毕则宰彻其笲　高紫超曰取枣栗而抚之盖以致其亲厚之意後觐礼俟氏奠玉王抚之亦此意】
降阶受笲腶修升进北面拜奠于席姑坐举以兴拜授人
【妇降西阶妇之媵侍先执笲所盛腶修以待於阶间而妇受之升进至房户外姑席前北面向姑立拜乃奠笲於席姑坐举笲起亦立答拜乃以笲授侍者收之也腶修肉脯也薄析曰脯捶而加姜桂以治之曰腶修郝仲舆曰不言又拜者妇人相与拜皆立无侠拜也】
右妇见舅姑　笲缁被纁里加于桥舅答拜宰彻笲【被衣也缁为表纁为里桥郝仲舆谓笲盖曲起如桥以被覆其上奉以进聘礼劳以二竹簋方玄被纁里有盖其实枣栗与此同也宰家臣之长舅既答拜而与宰乃彻笲此其节也】　妇见舅姑兄弟姑姊妹皆立于堂下西面北上是见已见诸父各就其寝【是见已言即此为相见之礼不更就见之也诸父旁尊故各就其寝而见之】
赞醴妇席于户牖间侧尊甒醴于房中妇疑立于席西【郝仲舆曰舅姑使赞醴妇亦犹冠之醴子嘉其成也用醴贵初也设妇席於室户牖间客位也疑立立不安貌敬之至也　贾洺州曰户牖间南面宾客位於此是以礼子礼妇礼宾客皆於此尊之也郝仲舆曰妇疑立於席西以舅在阼姑在房外南面已不敢并立常以身邪向舅姑曰疑即士相见礼不疑君之疑康成谓疑者正立自定之貌非也】
赞者酌醴加柶面枋出房席前北面妇东面拜受赞西阶上北面拜送妇又拜
【东面拜者赞代舅姑行礼故妇仍向舅姑东面而拜也是时舅姑在东方故赞拜於西阶上然赞拜送亦代舅姑拜送故妇又拜盖妇与舅行礼当侠拜故也郝仲舆疑醴赞用男子故新妇侠拜失之矣男女不亲授受岂有使男子引新妇见舅姑且酌而醴之之礼乎】
荐脯醢
【敖君善曰亦赞荐之】
妇升席左执觯右祭脯醢以柶祭醴三降席东面坐啐醴建柶兴拜赞答拜妇又拜奠於荐东
【啐醴必东面者明受赐於舅姑也妇之拜亦东面赞代舅姑答拜亦於西阶上】
北面坐取脯降出授人于门外
【郑康成曰取脯降出授人亲彻且荣得礼也人谓妇氏人敖君善曰门寝门也】
右醴妇　妇席荐馔于房【妇席享妇醴妇之席也荐俎豆之属馔陈设也】　庶妇则使人醮之妇不馈【郝仲舆曰庶子之妇醮之以酒舅姑不亲醴也妇亦不盥馈养统於嫡也】
舅姑入于室妇盥馈特豚合升侧载无鱼腊无稷并南上其他如取女礼
【醴妇既毕舅姑遂入室妇既授脯即反而行馈礼盖妇道在孝养舅姑故始至有馈也将馈先自盥其手以致洁也侧载无鱼腊谓俎独载豚肉无鱼与腊也无稷独黍也并南上者舅姑共席於奥东向坐席以北为上舅在北姑在南故其馔并以南为上也其他陈设皆如取妇时同牢之礼　按侧载之侧与侧尊之尊俱训独郑康成谓右胖载之舅俎左胖载之姑俎乃是一特而载於二俎之法推此则同牢时亦当以右胖载於夫俎左胖载於妇俎也其鱼十四则夫妇之俎各六欤】
妇赞成祭卒食一酳无从
【舅姑将食而祭则妇赞成之亦谓授之祭也卒食三饭毕也一酳无从谓妇酌酒一酳而无肝炙从献也敖君善曰妇之酳也当洗於北堂而酌於室中北墉下之尊酳舅於席前之南姑於席前之北皆西面】
【其拜亦在户西北面也舅姑亦皆答拜於其席】
席于北墉下妇彻设席前如初西上
【布席室中北墙下此妇餕之席也以东为上妇亲彻设於席前如初设之礼但其馔则西为上盖所上当随席之所向而易也】
妇餕舅辞易醤妇餕姑之馔御赞祭豆黍肺举肺脊乃食卒姑酳之妇拜受姑拜送坐祭卒爵姑受奠之【郝仲舆曰妇先餕舅之馔舅尊也舅辞易醤托言醤已食余而使更示别也於是妇乃餕姑之馔从类也御赞祭侍者助妇祭也豆中之菹醢及黍与切肺举肺与脊皆御赞之以祭也既祭乃食三饭毕姑酌酒酳妇妇拜受姑亦拜送敬其初也妇跪祭卒爵姑受爵奠之此妇餕舅姑余之礼也　按舅辞易醤谓以易醤为辞而止其餕己之馔也於是妇从舅命而餕姑之馔敖君善曰妇拜於席南面姑亦拜於西墉下东面之位也卒爵而姑受亦不拜既爵矣餕礼轻也】
妇彻于房中媵御餕姑酳之虽无娣【句】媵先【句】於是与始饭之错
【郝仲舆曰妇自彻馔出布於房中媵与御餕姑亦酳之以媵初至也妾从嫁曰媵女弟媵者曰娣兄之子媵者曰侄诸侯夫人之媵有娣有侄大夫士妻或有娣无侄或有侄无娣有娣固当先御食无娣独侄亦当先御食以媵为客而尊之也媵既餕於是御乃与食始饭之错谓始餕同牢之余媵餕夫余御餕妇余相交错也今者媵餕舅余御餕姑余亦如始餕之交错也　按於是与始饭之错七字疑有阙误惟郝说稍通然始字上亦当有如字】
右妇馈
舅姑共飨妇以一献之礼舅洗于南洗姑洗于北洗奠酬
【共飨妇所以答其馈盖亦用特豚而有鱼腊也舅酌以献妇姑荐脯醢妇酢舅毕姑乃先酌目饮更酌以酬妇妇奠而不饮共成一献之礼舅洗洗爵以献也南洗在庭姑洗洗觯以酬也北洗在北堂妇酢舅亦洗於北洗奠酬妇取姑之酬酒而奠之於荐东也杨信斋曰此言奠酬下言妇酢舅酬酢皆不言处以例推之舅姑之位当如妇见舅席於阼姑席於房外而妇行酢舅奠酬之礼欤】
舅姑先降自西阶妇降自阼阶
【先降自西阶舅姑以客自处而授妇以室之事使为主而代已也妇乃承舅姑之意而降自阼阶以着代也　高紫超曰特豚以馈舅姑则妇之为孝也至避阼阶以授妇则舅姑之慈其妇也深子妇孝舅姑慈而一家之雍睦备矣】
归妇俎于妇氏人
【妇俎飨妇之牲俎也妇称氏者尊前卑名也人谓其从者飨妇时妇不食故舅姑使有司以俎送归妇之从者以终享礼也曾子谓大飨之礼卷三牲之俎归於宾馆是也旧说妇当以此俎使丈夫送者反命於女之久母明其得礼於舅姑此意亦善然必妇家近者乃可行之也】
右飨妇　飨妇姑荐焉【郑康成曰舅姑共飨妇舅献爵姑献脯醢】妇洗在北堂直室东隅篚在东北面盥【北堂房中半以北房无北壁故得北堂之名篚以盛爵觯为妇酢姑酬也庭中设洗水在洗东篚在洗西此篚在洗东则水在洗西矣盥为将洗爵以酢舅也　按北堂之洗惟有妇人行礼则设否则不设】妇酢舅【句】更爵【句】自荐【凡卑者受尊者献则不敢酢此妇乃酢舅者敖君善谓飨妇则妇如宾是也更爵男女不相袭爵也脯醢自荐不敢使人代也】不敢辞洗舅降则避於房不敢拜洗【舅姑将献妇洗爵妇不敢辞舅降阶往洗妇既不当从降又不敢安於堂上故避之房中舅姑既洗爵妇亦不敢拜洗皆不敢与尊者为礼也】凡妇人相飨无降【敖君善曰此谓姑飨妇人送者与舅没而姑特飨妇者也故以凡言之高紫超曰降非妇人所宜且其洗篚俱在堂上不必降也】
舅飨送者以一献之礼酬以束帛姑飨妇人送者酬以束帛
【郝仲与曰送者女父母所遣送女者也男子送者舅飨之妇人送者姑飨之酬亦然】
若异邦则飨丈夫送者以束帛
【高紫超曰异邦道远妇人不越疆而送故止赠丈夫以束帛也】
右飨送者
妇入三月然後祭行
【祭行谓行庙见之祭也四时之祭三月一举妇入夫之室三月将有时祭助祭之事故先行庙见之祭也万充宗曰此谓行祭於高曾祖祢之庙而以妇见即曾子问所谓三月而庙见也此就舅姑在者言下】
【文舅姑既没妇入三月乃奠菜则曾子问所谓择日而祭於祢也庙见则必祭故曰祭行既来为妇则於时祭有助祭之职故必先时祭而行庙见然妇入而遇时祭或一月或二月三月远不踰三月举远以该近故言三月非必定於三月也】
右祭行【朱子以记补】
若舅姑既没则妇入三月乃奠菜
【奠菜以笲盛菜而奠之异於生时之贽也菜如苹藻之类】
席于庙奥东面右几席于北方南面
【庙奥东面舅席也右几则席南上也凡设几例在席之上端北方南面姑席也盖以西为上神道尚右也贾洺州曰生时见舅姑舅姑别席异面今亦别席异面象生也】
祝盥妇盥于门外妇执笲菜祝帅妇以入祝告称妇之姓曰某氏来妇敢奠嘉菜于皇舅某子妇拜扱地坐奠菜于几东席上还又拜如初
【设洗於庙门外祝及妇皆盥而入以致洁也帅犹导也来妇言来为妇也嘉美也皇大也某子字若諡号也此时妇入室西面祝在左而为之告也妇拜扱地犹男拜跪而顿首伏地也古者妇不跪拜惟为丧主拜稽颡此言拜扱地异於常拜哀敬之至也　敖君善曰此又拜者接神礼然也其例见於聘礼及特牲少牢馈食礼】
妇降堂取笲菜入祝曰某氏来妇敢告于皇姑某氏奠菜于席如初礼
【妇之媵侍亦先执笲菜以待於阶上故妇降堂取之舅言敢奠姑言敢告舅尊而姑亲也此时妇北面祝亦在左告之】
妇出祝阖牖户
【郝仲与曰祝阖牖户鬼神尚幽无事则闭之也】
老醴妇于房中如舅姑醴妇之礼
【老总家政亦舅姑生存时所用事者也故因妇之庙见而达神意以醴妇不于堂者避尊者在之处也知舅姑醴妇之礼盖亦使赞醴之而妇则无东面侠拜啐醴授脯之文欤】
壻飨妇送者丈夫妇人如舅姑飨礼
【舅姑没故丈夫妇人壻兼飨之此礼宜在昏之明日行之本文因言庙见而及此非谓此礼行於老醴妇之後也】
右妇奠菜於舅姑【按奠菜以象生时见舅姑既奠菜必更行祭於舅姑以象生时盥馈也遂行祭於高曾祖庙如上章所言三月祭行也】
若不亲迎则妇入三月然後壻见
【不亲迎谓使人迎之而壻不亲往也亲迎时主人迎壻以入母立於房外壻奠雁而降是亦见妇之父母矣若不亲迎则壻另当往见然必俟妇三月庙见之後然後往见也　按记称父亲醮子而命之迎子承命以迎说者因谓亲迎必承父之命孤者无父则不亲迎其说似是而非也亲迎乃男先於女之义孔子以大昏之礼冕而亲迎为明王敬其妻子之道岂以无父命而废乎其不亲迎者或父母老疾及已没者家事无人办理壻以一人兼总诸事故身不得亲往耳】
曰某以得为外昏姻请觌主人对曰某已得为昏姻之数某之子未得濯溉于祭祀是以未敢见今吾子辱请吾子之就宫某将走见
【觌者卑见尊之辞主人妻父也数谓已在昏姻之数中谦也或疑即故字之误濯溉於祭祀则洗涤祭器也盖言女未与祭故未走见亦谦辞也辱犹枉也谓枉已而来也就宫犹言反於家也将走见不敢当壻之先见己也】
对曰某以非他故不足以辱命请终赐见对曰某以得为昏姻之故不敢固辞敢不从
【非他故言为壻而来见不同他宾客也命谓走见之命得为昏姻则异於宾客所以不敢固辞也不言外弥亲之也】
主人出门左西面壻入门东面奠挚再拜出
【郝仲舆曰主人以迎宾之礼出大门壻不敢当先入大门内东面奠挚再拜如父子礼不敢亲授也主人不答拜示不敢受也挚雉也敖君善曰此宾主服玄端　愚按前言辞无辱挚不用死就六礼言今已昏之後辞可言辱挚可用死矣】
摈者以挚出请受壻礼辞许受挚入主人再拜受壻再拜送出
【郝仲舆曰摈者复以挚出门请壻受改行宾礼也壻一辞而许之遂以挚入主人乃再拜受挚壻再拜送挚然後出　杨信斋曰拜受拜送不言面位贾疏云聘礼宾执挚入门右奠挚从臣礼辞之乃出由门左升堂北面从宾客礼此亦当然主人北面再拜受宾北面再拜送】
见主妇主妇阖扉立于其内壻立于门外东面主妇一拜壻答拜主妇又拜壻出
【敖君善曰扉门扇也阖东扉立於其内俟内外之限也不言西面可知也摈者出请入告主妇乃位於此然後壻入必出乃入者礼更端不敢由便也主妇此时纚笄宵衣】
主人请醴及揖让入醴以一献之礼主妇荐奠酬无币【壻出主人送於门外因请醴之遂及壻揖让入既升堂醴以一献之礼主人献壻主妇荐脯醢壻酢主人而主妇酬壻壻取主妇酬觯奠於荐东也凡醴宾必有币无币不纯以客礼待之也　敖君善曰此礼略如舅姑飨妇之礼而无俎其他异者则以意求之】
壻出主人送再拜
【送谓送於外门外】
右壻见妇之父母【朱子记补】
礼经本义卷二

[book_title]卷三
钦定四库全书
礼经本义卷三
无锡蔡德晋撰
嘉礼
乡饮酒礼
【此乡之士大夫会聚於乡学而饮酒之礼也旧说乡饮有四一则乡大夫宾贤能二则党正正齿位三则州长习射於州序四则乡大夫饮国中贤者然乡人凡有会聚饮酒之事皆当行此礼不特四事为然矣】
主人就先生而谋宾介
【先生乡中公卿大夫致仕者谋商度也大贤为宾其次为介又其次为衆宾　按宾贤能及饮国中贤者则主人为乡大夫正齿位则主人为党正习射则主人为州长其余可例推宾介必就先生而谋之者以其年高德邵能知乡之贤士也】
右谋宾介　乡朝服而谋宾介【乡乡饮酒也朝服礼服敖君善曰谋宾介为饮酒之始故即服其服】皆使能不宿戒【郝仲舆曰诸有司供事辈能者即使非如宾介先期告戒也】
主人戒宾宾拜辱主人答拜乃请宾宾礼辞许主人再拜宾答拜
【拜辱拜其自屈辱至已门也此拜辱即拜迎也请谓致戒辞於宾也　敖君善曰请宾其辞卒曰请子为宾】
主人退宾拜辱
【此拜辱即拜送也】
介亦如之
【如戒宾也衆宾则不亲戒　此篇经文多与乡射同当参考】
右戒宾介
乃席【句】宾主人介衆宾之席皆不属焉
【席布席也郑康成谓宾席牖前南面主人席阼阶上西面介席西阶上东面席衆宾於宾席之西是也属连接也必不属者以专席为敬且为其升降皆由下故也】
尊两壶于房户间斯禁有玄酒在西设篚于禁南东肆加二勺于两壶
【壶壶尊也房户问东房室户间也斯禁禁无足者玄酒在两壶之西上之也篚以盛爵东肆向东陈之也】
设洗于阼阶东南南北以堂深东西当东荣水在洗东篚在洗西南肆
【南肆向南陈之也高紫超曰此时堂上堂下凡设二篚上篚以贮爵觯凡献酬者於是取之下篚则虚设之凡以虚爵降者则实之於其中也】
右设席器　蒲筵缁布纯【筵席也纯缘边也】尊綌幂宾至彻之【綌幂以粗葛布巾覆尊也宾至彻之以待酌也】
羮定
【肉与湆同在镬谓之羮定犹熟也熟则爨止而沸定故以熟为定也速宾以羹定为节不欲劳宾久候也】
主人速宾宾拜辱主人答拜还宾拜辱介亦如之【速召之使速来也还犹退也介亦如之亦主人亲速也衆宾则但使人速之】
宾及衆宾皆从之
【敖君善曰主人既速介即先归介及衆宾皆至於宾之门外俟宾同往也】
右速宾介　其牲狗也烹於堂东北【烹煮也堂东北东夹之北也郝仲舆曰易象艮为狗东北艮方阳气所发生饮以养生故牲用狗烹於东北象阳也】
主人一相迎于门外再拜宾宾答拜拜介介答拜揖衆宾
【一相盖於主人戚友中择达礼者一人以为赞相也相者入告主人乃出迎宾介则拜衆宾则揖尊卑之差然也拜介亦再拜文省耳】
主人揖先入宾厌介入门左介厌衆宾入衆宾皆入门左北上
【揖揖宾也先入门导之也厌旧说推手曰揖引手曰厌厌之使入礼之也郝仲舆则谓与压同行先衆曰压宾在介上压介介在衆宾上压衆宾也二说未详孰是门左谓门西入门北面以西为左北上既入东面立以北为尊也　按既入门内主人先以宾升介及衆宾皆止於所立之位俟酬宾後乃以介升介酢後乃以衆宾升】
主人与宾三揖至于阶三让主人升宾升
【主人先升导宾也乡射礼曰主人升一等】
主人阼阶上当楣北面再拜宾西阶上当楣北面答拜【楣檐前横梁也此拜至也】
右迎宾　立者东面北上若有北面者则东上主人之赞者西面北上若有北面者则东上【立谓立於门内也宾介之属东面立者以北为上衆宾若多容有北面者与东面者相继亦当西上而云东者敖君善以为字之误是也主人之赞者佐助主人礼事者如摈相彻幂沃盥设荐俎者是也】
主人坐取爵于篚降洗宾降主人坐奠爵于阶前辞宾对
【坐跪也古人席地陈设取爵奠爵必跪取爵於篚堂上尊南之篚也降洗降东阶往洗爵也宾降降西阶从主人也主人临阶跪而奠爵起而辞宾之降宾乃对以不敢不降也对时亦少进既对乃复位】
主人坐取爵兴适洗南面坐奠爵于篚下盥洗宾进东北面辞洗主人坐奠爵于篚兴对宾复位当西序东面【主人复跪取爵起下阶往洗北南向跪奠爵篚下谓堂下之篚也篚下篚南也起而盥手复跪取爵起而将洗凡盥洗皆立宾初降立西序南东面至是又进至洗所东北向主人辞洗主人跪奠爵於篚起对宾复还西阶下降立之位东面俟　高紫超曰主人将辞降不即辞必俟奠爵乃辞之宾辞洗不即对必俟奠爵乃对之盖古人行礼其舒徐郑重如此】
主人坐取爵沃洗者西北面卒洗主人一揖一让升宾拜洗主人坐奠爵遂拜
【沃洗谓以枓斟水而沃洗爵者也主人跪取爵於篚起而南面洗斟水者西北面沃兼向主宾也洗毕主人与宾一揖一让东西升堂亦主人先而宾从之宾拜谢洗主人坐奠爵於尊南篚内答拜】
降盥宾降主人辞宾对复位当西序卒盥揖让升宾西阶上疑立
【复降阶盥手为将酌酒也高紫超谓因洗爵而盥虽盥而若未盥者故此将酌酒於宾复降盥以致洁诚也宾降复升与洗同主人将酌故宾西阶上疑立盖不安之貌】
主人坐取爵兴实之宾之席前西北面献宾宾西阶上拜主人少退宾进受爵以复位主人阼阶上拜送爵宾少退
【实之谓至尊所酌酒以实於爵也宾席南面而宾在西阶故主人西北面以献宾宾先拜而後敢受爵敬主人之至也主人少退以执爵不得答故少逡循退避也宾起向席前东面受爵退复西阶位主人於阼阶拜送爵以答前拜也宾执爵亦少退避　高紫超曰此主人献宾第一爵】
荐脯醢宾升席自西方乃设折俎主人阼阶东疑立【郝仲舆曰主人赞者荐脯醢於宾席宾升席自西方执事者解折牲体为俎以进宾方升未卒爵主人西北向宾疑立　按主人於此亦疑立者盖敬宾之至若以此酒未足以致敬而不敢必宾之卒爵也】
宾坐左执爵祭脯醢奠爵于荐西兴右手取肺却左手执本坐弗缭右絶末以祭尚左手哜之兴加于俎坐捝手遂祭酒兴席末坐啐酒
【郤手仰手也本肺端厚大者也以手从肺本循之至末乃絶以祭是曰缭捝拭也席末席西端也宾跪左手执爵右手祭脯醢奠爵於脯醢西起以右手取肺於俎仰左手执肺之本坐而祭弗缭惟覆右手絶肺末祭之祭以右手神道尚右也既祭上其左手举肺哜之人道贵左也哜毕起还肺於俎上复坐以帨拭手为絶肺染汚也遂祭酒起就席末跪而啐酒欲知其旨而告之也　戴氏记曰祭荐祭酒敬礼也哜肺尝礼也啐酒成礼也】
降席坐奠爵拜告旨执爵兴主人阼阶上答拜
【降席自席西而降也旨美也美主人之味也拜乃告旨谢其以旨酒饮己也】
宾西阶上北面坐卒爵兴坐奠爵遂拜执爵兴主人阼阶上答拜
【敖君善曰必西阶上卒爵者以向者於此拜受故也高紫超曰凡献宾之礼饮一爵而宾主各拜者四拜洗一也拜送二也拜旨三也拜既四也】
右主人献宾　献用爵其他用觯【献宾介及衆宾皆用一升之爵其他酬及举觯之属皆用三升之觯盖初相敬用爵久相欢则用觯也】　荐脯五挺横祭于其上出自左房【数脯以挺脯乾则脡直也笾实五挺皆横设所谓左朐右末也而以祭之半挺直加其上故曰横祭贾洺州谓横祭者於脯为横於人为缩其挺有五通祭为六是也左房东房也陈用之曰乡饮酒荐脯五挺出自左房乡射笾豆出自东房大射宰胥荐脯醢由左房夫乡饮乡射大夫礼大射诸侯礼其言相类盖言左以有右言东以有西则大夫士之房室与诸侯同可知】俎由东壁自西阶升宾俎脊胁肩肺主人俎脊胁臂肺介俎脊胁胳肺肺皆离皆右体进腠【郝仲舆曰烹狗於堂北熟而实於俎故自东壁出由西阶升堂也凡俎贵骨骨贵正与前脊正骨也胁肩前骨也臂肩下骨也胳後胫骨也宾俎用贵主人次之介又次之周人尚肺肺皆离割而不絶也右体牲脊胁等骨用右也进腠肉皮向上也郑康成曰腠皮肤之理也】　以爵拜者不徒作【郑康成曰作起也言拜既爵者不徒起起必酢主人】
宾降洗主人降宾坐奠爵兴辞主人对
【宾降西阶往洗爵即主人所献之爵也主人降东阶从宾也宾於西阶前坐奠爵兴辞而主人对以不敢不降郑康成曰主人降立阼阶东西面】
宾坐取爵适洗南北面主人阼阶东南面辞洗宾坐奠爵于篚兴对主人复阼阶东西面
【敖君善曰洗南北面别於主人也南面辞洗犹不离阼阶东示违其位而已此主人辞在宾盥之先与他礼微异未详】
宾东北面盥坐取爵卒洗揖让如初升主人拜洗宾答拜兴
【凡盥洗於洗南皆北面而此云东北面者或以东为衍文或又以为洗在东方故言宾在东方北面盥也初一揖一让也】
降盥如主人礼
【敖君善曰如主人礼如上文降盥以至坐取爵之仪也但面位异耳】
宾实爵主人之席前东南面酢主人主人阼阶上拜宾少退主人进受爵复位宾西阶上拜送爵
【主席在阼而主人在席之南故宾东南面酢主人主人进受爵则北面也高紫超曰主人献宾则北面宾酢主人则西面主人自卑而尊宾之义然也　此宾酢主人第二爵】
荐脯醢主人升席自北方设折俎祭如宾礼不告旨【主人介席皆南上故升席自北方由下升也不告旨酒目主出也郑康成曰云不告旨明亦啐也敖君善曰不告旨乃亦啐酒者若欲知其美恶以拜崇酒然】
自席前适阼阶上北面坐卒爵兴坐奠爵遂拜执爵兴宾西阶上答拜
【敖君善曰自席前者啐酒席末故从北方降也从北方降正也】
主人坐奠爵于序端阼阶上北面再拜崇酒宾西阶上答拜
【敖君善曰奠爵於序端拜崇酒之礼然也奠於其所而拜则嫌於拜既爵奠於篚而後拜则嫌於礼毕故以爵奠於序端也崇重也谓宾崇重已酒不嫌其薄而饮之既也故拜谢之卒爵乃拜者若曰已饮之乃审知其薄然　郝仲舆曰前宾拜告主人酒旨此主人拜宾崇奨已酒若已饮之知其薄而谢宾之过奨云尔高紫超曰酢献之礼宾主皆同惟宾先拜酒旨而後拜既爵主人先拜既爵而後拜崇爵此为小殊】右宾酢主人　主人介凡升席自北方降自南方【郑康成曰席南上升由下降由上由便也敖君善曰南上之席升降皆当由下其降由上者由便耳然经云自席前适阼阶上是其降亦未必皆自南方也】
主人坐取觯於篚降洗宾降主人辞降宾不辞洗立当西序东面卒洗揖让升宾西阶上疑立
【高紫超曰取觯将以酬宾也凡所谓酬者意欲其人之饮而其人不饮则己先饮以倡之而冀其人之亦饮所谓导饮者也不仍前爵而用觯者一以示更新之敬且器备而多仪亦周之尚文然也篚房户间尊南之篚也此主人自饮而犹降洗者洁清之义虽於已而不敢忽也宾不辞洗以主人将目饮也】
主人实觯酬宾阼阶上北面坐奠觯遂拜执觯兴宾西阶上答拜坐祭遂饮卒觯兴坐奠觯遂拜执觯兴宾西阶上答拜
【高紫超曰此主人自饮而亦拜者盖虽自饮而宾冀宾之饮故拜以劝之也　此主酬宾第三爵主人饮】
主人降洗宾降辞如献礼升不拜洗宾西阶上立【不拜洗不疑立礼杀於献也】
主人实觯宾之席前北面宾西阶上拜主人少退卒拜进坐奠觯于荐西宾辞坐取觯复位主人阼阶上拜送宾北面坐奠觯于荐东复位
【不西北面而但北面者以其不受也坐奠觯於荐西者主人以此觯不举不敢亲授重劳宾也宾不敢当故辞辞而不获命乃坐取觯复西阶位以示亲受也受而不饮仍以觯坐奠於荐东以示不复举也其不复举者郑康成以为不尽人之欢是也高紫超曰此主酬宾第四爵宾不饮】
主人揖降宾降立于阶西当序东面
【揖降者主人辞宾而降为将献介故也宾因主人辞亦从而降以俟主介之酬酢也郑康成曰宾降者主人将与介为礼宾谦不敢居堂上也】
右主人酬宾　凡奠者于左将举于右【郝仲舆曰凡爵不举者奠於荐左将举者奠於荐右右便取也左不妨後奠也】
主人以介揖让升拜如宾礼
【以犹与也是时介犹在门左之位故主人与之揖让以升之拜如宾礼如宾主当楣北面之拜也】
主人坐取爵于东序端降洗介降主人辞降介辞洗如宾礼升不拜洗介西阶上立
【取爵於东序端者宾之酢爵主人尝奠之於此故今复取之也介不降洗不疑立礼杀於宾也】
主人实爵介之席前西南面献介介西阶上北面拜主人少退介进北面受爵复位主人介右北面拜送爵介少退主人立于西阶东
【介席在西而介在席之南故西南面献之高紫超曰主人介右北面拜送爵不敢袭献宾之位也　此主人献介凡第五爵介饮】
荐脯醢介升席自北方设折俎祭如宾礼不哜肺不啐酒不告旨
【不哜肺不啐酒不告旨杀於宾也敖君善曰不啐酒则必不告旨矣乃着之者详言之也】
自南方降席北面坐卒爵兴坐奠爵遂拜执爵兴主人介右答拜
右主人献介
介降洗主人复阼阶降辞如初卒洗主人盥介揖让升授主人爵于两楹之间介西阶上立主人实爵酢于西阶上介右坐奠爵遂拜执爵兴介答拜主人坐祭遂饮卒爵兴坐奠爵遂拜执爵兴介答拜主人坐奠爵于西楹南介右再拜崇酒介答拜
【主人复阼阶自介席复也降辞如初如宾酢也卒洗主人盥以当自酌也宾实爵以酢主人介止授主人以爵而不亲实者不敢冀主人之必饮降於宾也主人实爵於西阶上遂拜承介意受酢也介不拜送主人拜乃答拜犹不敢酌之意也主人遂饮卒爵明卒受酢也主人拜於西阶而奠爵於西楹南以其近也敖君善谓其意则与奠於序端同也介不告旨而主人拜崇酒者拜其卒献爵而酢已是亦崇重已酒也高紫超曰此介酢主凡第六爵主人饮】
主人复阼阶揖降介降立于宾南
【郝仲舆曰介降立於宾南宾立西阶下当序介次之也】
右介酢主人
主人西南面三拜衆宾衆宾皆答一拜
【是时衆宾皆在门内之西主人自阼阶下稍南行至於门东乃西南面拜之为将献之故也敖君善曰三拜者旅拜之法衆宾皆答一拜者答旅拜之法此礼大夫士同之郝仲舆曰升堂受爵不拜於堂上礼杀人衆也】
主人揖升坐取爵于西楹下降洗升实爵于西阶上献衆宾衆宾之长升拜受者三人主人拜送坐祭立饮不拜既爵授主人爵降复位衆宾献则不拜受爵坐祭立饮每一人献则荐诸其席衆宾徧有脯醢
【取爵於西楹下者前主人受介酢爵奠於西楹下故今取之以献衆宾也於西阶上献衆宾者敖君善谓主人盖执爵西南面衆宾则以次升受之不献於席前避尊者礼也长谓其年之差尊者拜受亦北面拜送则於衆宾右也三宾祭则坐饮则不坐受爵则拜卒爵则不拜不酢主人礼杀也以爵授主人降复堂下之位立於介南敖君善谓於此云复则主人揖升之时衆宾皆进而位於堂下也衆宾目第四以下则不拜受爵礼益杀也每一人献谓献三宾也皆席於堂上有脯醢之荐而无折俎衆宾自第四以下亦徧有脯醢不言席则荐於堂下之位也敖君善谓既饮乃荐远於宾介也不言不祭者可知也】
主人以爵降奠于篚
【献礼已毕故以爵降奠於堂下洗西之篚示不用也】
右主人献衆宾　衆宾之长一人辞洗如宾礼【敖君善曰主人献衆宾惟於始者一为之洗一人辞之者礼主於已也】　坐卒爵者拜既爵立卒爵者不拜既爵【坐卒爵者谓宾介及主人其礼隆故既爵拜立卒爵者谓衆宾其礼杀故既爵不拜】　立者东面北上若有北面者则东上乐正与立者皆荐以齿【立谓立於堂下也东上当作西上说见前迎宾门内位乐正与衆宾立於堂下者有献爵则皆有荐豆惟以长幼为荐之先後也】　主人之赞者西面北上不与无算爵然後与【不与谓不与献酢也无算爵然後与记言沃洗者得与於旅酬是也】凡举爵三作而不徒爵【郝仲舆曰举爵三作谓献宾献介献衆宾】
【不徒爵谓乐作也礼成於三三爵既备礼宜少变遵者可入遵者入而後乐作以观德也乐既作则遵不入】
揖让升宾厌介升介厌衆宾升衆宾序升即席
【献礼已成将行旅酬之礼故衆皆升即席谓立於席上也】
一人洗升举觯於宾实觯西阶上坐奠觯遂拜执觯兴宾席末答拜坐祭遂饮卒觯兴坐奠觯遂拜执觯兴宾答拜
【郝仲舆曰一人主人之赞者也自堂下升西阶举堂下篚中之觯将以酬宾也酬先自饮实觯而拜而祭而饮而卒爵又拜皆行礼自饮以导宾也　高紫超曰此一人举觯自饮以导宾为第八爵实觯而拜以将饮告於宾也卒觯而拜以既饮告於宾也敖君善曰宾席末拜示违其位也不降席答之者以其贱也举觯者拜亦当楣】
降洗升实觯立于西阶上宾拜进坐奠觯于荐西宾辞坐受以兴举觯者西阶上拜送宾坐奠觯于其所举觯者降
【郝仲舆曰复降洗觯酌酒立西阶上以奉宾宾拜受举觯者俟拜毕进跪奠觯於荐西不敢亲授也宾辞辞其奠也跪而受觯兴示亲受也举者西阶上拜送宾未饮复跪而奠觯於原所即荐西也不奠於荐东俟乐作立司正将以酬主人也举觯者降事暂已下西阶也　高紫超曰此第九爵奠於宾宾不饮】右一人举觯于宾【郑康成曰此徧献讫发举旅之端一人主人之吏发酒端曰举】
宾若有遵者诸公大夫则既一人举觯乃入
【遵郑康成谓乡有诸公及大夫告老居乡者来助主人乐宾主人所荣而遵法者因以为名必既一人举觯乃入者一则不干主人正礼二则遵者年高爵贵不以筋力为礼故当献酬之时不入也】
席于宾东公三重大夫再重
【席於宾东设席於堂之东北盖尊之不与正宾齿亦不加尊於正宾也三重再重席之等级也】
公如大夫入主人降宾介降衆宾皆降复初位
【如犹及也入谓入门左也宾介衆宾皆降贵贵之道然也初位堂下之位也　按此公如大夫入之如与周礼媒氏若无故而不用命之若同皆训为及】
主人迎揖让升公升如宾礼辞一席使一人去之大夫则如介礼有诸公则辞加席委于席端主人不彻无诸公则大夫辞加席主人对不去加席
【如宾礼如介礼皆谓如其献礼也诸公之席三重辞去一席则自同於大夫示不敢当也委卷而置之也大夫之席再重辞其加席委之席端亦示不敢当也不彻不使人去之也无诸公则主人对对以不敢去也盖不必委於席端矣敖君善曰大夫辞加席谦也有诸公则自委於席端者公唯再重已宜避之也主人不彻明其有为而为非正礼也无诸公则主人不以其辞而去之者士亦一重异爵者不可无所别也无诸公则大夫之席在尊东南面有诸公则席在主人之北西面云　杨信斋曰献遵一条经文所载差略谓公升如宾礼则自拜至以後其礼当与宾同谓大夫如介礼则不哜肺不告旨礼杀於宾可知】右遵入【此条宜与乡射礼参考】　若有诸公则大夫于主人之北西面【郑康成曰其西面者北上统於公也】
设席于堂廉东上
【此为乐工布席也堂廉堂边也乐工之席在西阶上少东东上统於主也　敖君善曰此云设席於堂廉言其南北节也乡射云席工於西阶上少东言其东西节也文互见耳】
工四人二瑟瑟先相者二人皆左何瑟後首挎越内弦右手相乐正先升立于西阶东工入升自西阶北面坐相者东面坐遂授瑟乃降
【工四人二瑟二歌也瑟先谓鼔瑟者先行而歌者在後也相者二人谓相瑟者其相歌者亦二人以空手典事故不言也在肩曰荷左荷荷以左肩也後首瑟首向後也挎以指鈎之也越瑟下孔所以发越其声也内弦侧荷之以瑟弦向身也右手相者取其便也乐正统乐工者　贾洺州曰乡饮酒与燕礼相对燕礼面鼓此後首变於君也敖君善曰乡射礼云乐正先升立於工席之西亦与此文互见也相者授瑟以瑟首向东授之郑康成曰相者降立於西方】
工歌鹿鸣四牡皇皇者华
【工所歌者小雅首三篇也春秋传云文王大明緜两君相见之乐也两君相见得歌大雅则士大夫相饮得歌小雅宜矣工歌则鼓瑟此记所谓升歌三终也】
卒歌主人献工工左瑟一人拜不兴受爵主人阼阶上拜送爵荐脯醢使人相祭工饮不拜既爵授主人爵衆工则不拜受爵祭饮辩有脯醢不祭太师则为之洗宾介降主人辞降工不辞洗
【郝仲舆曰主人酌酒献工工置瑟於左自右受爵惟衆工之长一人拜即坐受不更起瞽不备礼也主人必反阼阶上拜送者以工拜受於其位故不得拜於其右也使人相祭相其祭荐祭酒也四工卒饮不拜以爵授主人不备礼也衆乐工受爵亦不拜酒则祭脯醢则不祭又简於四工也太师乐工之长主人献则洗爵主人降洗宾介皆降礼优於四工也工即太师也不辞洗瞽不备礼也　高紫超曰遵或有或无故献遵不数外此献工四人为第十次行爵工歌则必献献则必拜不敢以其瞽蒙而易之其不忽於微贱者如此】
笙入堂下磬南北面立乐南陔白华华黍
【笙吹笙者也磬南北面立在磬之南而北面立盖亦东上也乐犹奏也所奏者亦小雅三篇也刘原父谓三诗皆有声而无辞与工所歌者异也　此记所谓笙入三终也】
主人献之於西阶上一人拜尽阶不升堂受爵主人拜送爵阶前坐祭立饮不拜既爵升授主人爵衆笙则不拜受爵坐祭立饮徧有脯醢不祭
【一人拜谓笙之长者一人拜於堂下乡射礼笙一人拜於下是也衆笙谓一人外吹衆笙者郑康成谓笙三人和一人凡四人则一人拜外有三人也高紫超曰此献笙四人为第十一次行爵】
乃间歌鱼丽笙由庚歌南有嘉鱼笙崇丘歌南山有台笙由仪
【间代也堂上鼓瑟一歌堂下吹笙一曲更代而作也工所歌笙所奏六者皆小雅篇名而笙所奏三篇则刘原父以为有声无辞者也此记所谓间歌三终也】
乃合乐周南关雎葛覃卷耳召南鹊巢采蘩采苹【合乐谓歌与衆声俱作也周南召南国风之首而关雎三篇鹊巢三篇又二南之首此六篇又名乡乐燕礼遂歌乡乐是也　此所谓合乐三终也贾洺州曰合乐者堂上鼓瑟堂下笙磬合奏此六诗言三终者二南各三终也张炅生曰周南召南之风乡乐也其化始於闺门刑寡妻至兄弟以御家邦故谓之乡乐用之房中以及朝廷燕飨乡射饮酒此六篇乃风化之原也】
工告于乐正曰正歌备乐正告于宾乃降
【工其长也正歌献酬正用之歌异於燕终无算乐也备犹完也必告於宾者饮酒主於宾歌亦以乐宾故也郑康成曰乐正降立西阶东北面】
右乐　磬阶间缩溜北面鼓之【阶间两阶之间也溜檐际也雨水下滴谓之溜缩溜纵於南溜也凡东西为横南北为纵而南北之溜则以东西为纵也鼓击也北面鼓之明磬南面设也　杨信斋曰按春官小胥正乐县之位王宫县四面象宫室也诸侯轩县三面去南面避王也大夫判县判左右二面乂去北面也士特县县於东方或於阶问而已凡钟磬编县二八十六枚而在一簴谓之堵钟一堵磬一堵谓之肆天子之卿大夫判县左右二肆钟磬各二堵也诸侯之卿大夫半之判县一肆西钟东磬各一堵也天子之士特县一肆钟磬各一堵也诸侯之士半之县磬一堵而已射则避射位故乡射磬在东乡饮则在阶间缩溜也】乐作大夫不入【大夫谓遵也其来以助主人乐宾今来也後不及一人举觯之节而乐已作则後於乐宾矣故不入】献工与笙取爵于上篚既献奠于下篚其笙则奠诸西阶上【郝仲舆曰献歌工笙师取上篚之爵与宾介同既献奠於下篚与宾介异礼降也歌工席於西阶上故主人於阼阶上拜送爵笙在堂下故主人即西阶上拜送爵与歌工异也　按郑贾谓丄篚有三爵献宾及介及衆宾一爵献工与笙一爵献大夫遵者一爵必三爵者明其异器敬也】
主人降席自南方侧降
【自南方降席下东阶便也侧独也宾介不降主人独降也】
作相为司正司正礼辞许诺主人拜司正答拜主人升复席
【作使也相即前所云一相者也礼多时久乐作而情洽将留宾防有懈惰故立司正以监察之】
司正洗觯升自西阶阼阶上北面受命于主人主人曰请安于宾司正告于宾宾礼辞许司正告于主人主人阼阶上再拜宾西阶上答拜司正立于楹间以相拜皆揖复席
【请安留宾安坐也司正告宾於西阶上宾礼辞之者以主人有旨酒嘉肴己巳受赐为辞也司正以宾许告主人主人再拜以受宾许宾因再拜以答之司正立楹间以相拜谓赞主人及宾之拜也宾主既拜相揖就席】
司正实觯降自西阶阶间北面坐奠觯退拱少立坐取觯不祭遂饮卒觯兴坐奠觯遂拜执觯兴洗北面坐奠觯于其所退立于觯南
【阶间东西两阶间堂下中庭也坐而奠觯表其位也退拱少立示严重也不祭而饮奠觯而拜明己己当司正之任也洗觯奠之示洁敬也立於觯南纠失礼也　高紫超曰此又司正之导饮也为第十二次爵乡射礼自此以後遂行射礼】
右立司正　司正既举觯而荐诸其位【郑康成曰司正为主人之属故无献因其举觯而荐之】
宾北面坐取俎西之觯阼阶上北面酬主人主人降席立于宾东宾坐奠觯遂拜执觯兴主人答拜不祭立饮不拜卒觯不洗实觯东南面授主人主人阼阶上拜宾少退主人受觯宾拜送于主人之西宾揖复席
【郝仲舆曰宾取前一人酬已之觯奠於荐西者往阼阶上酬主人拜先自饮不祭不拜卒觯不洗酬礼杀也主人拜受觯宾拜送於主阶西凡旅同阶亦礼杀也　高紫超曰此宾酬主人为第十三次爵计宾所饮始二爵矣】
主人西阶上酬介介降席自南方立于主人之西如宾酬主人之礼主人揖复席
【郝仲舆曰主人得宾觯未饮西阶上酬介　高紫超曰此主人复酬介为第十四次爵计主人所饮则四爵矣】
司正升相旅曰某子受酬受酬者降席司正退立于序端东面受酬者自介右衆受酬者受自左拜兴饮皆如宾酬主人之礼徧卒受者以觯降坐奠于篚司正降复位
【宾介及主人相酬司正惟相之於下而不升尊之也至介酬衆宾衆宾又以次相酬是谓旅酬司正乃升堂相视旅酬之礼所以察其失礼者也曰某子受酬以序呼而进之也受酬者闻其呼已乃降席未受者不得越次也序端西序之端也郑康成谓立於此以避受酬者又便其赞上赞下也自介右谓受介酬者独由介之东与他受酬者不同尊介也衆受酬者谓堂上衆宾自第二以下并堂下衆宾也受自左谓皆由其西乃宾党受酬之正位也徧旅酬交徧也末一人无所酬以觯降堂下跪奠於洗西篚内司正降复庭中篚南之位旅毕也　高紫超曰此介又以主人之觯酬衆宾衆宾交错以徧各饮一爵为十五番爵也愚按此节徧字兼衆宾在堂上堂下者言之乡射礼云徧遂酬在下者徧字乃专以衆宾之在上者言之也】
右旅酬　凡旅不洗不洗者不祭【不洗谓不洗觯敬礼杀也不洗则不祭疑不洁也】　既旅士不入【士谓衆宾也或有故不与宾介同来则未旅之前皆可以入盖士之来以观礼也既旅则礼将终矣故不入也】
使二人举觯于宾介洗升实觯于西阶上皆坐奠觯遂拜执觯兴宾介席末答拜皆坐祭遂饮卒觯兴坐奠觯遂拜执觯兴宾介席末答拜
【使司正使也二人主人之赞者一人举觯於宾　人举觯於介皆先自酌以导饮　高紫超曰此二人复各饮一觯导饮为第十六番爵】
逆降洗升实觯皆立于西阶上宾介皆拜皆进荐西奠之宾辞坐取觯以兴介则荐南奠之介坐受以兴退皆拜送降宾介奠於其所
【逆降谓先升者後降犹昏礼言匕者逆退也宾席南面故自荐西奠之介席东面故自荐南奠之皆在右以便举也宾言取介言受尊卑异词也退皆拜送二人退拜送觯也降二人降宾介受不饮仍以觯於初处也　高紫超曰此二人所奠为第十七番爵宾介皆不饮】
右二人举觯于宾介【郑康成曰二人亦主人之吏若有大夫则举觯於宾与大夫】
司正升自西阶受命于主人主人曰请坐于宾宾辞以俎主人请彻俎宾许司正降阶前命弟子俟彻俎【坐坐而饮也前此皆立行礼久而劳倦故主人使司正请坐以安之也辞以俎者以俎在不敢坐也盖俎礼器之重者当俎而坐是?之也司正反命主人主人乃请彻俎顺宾意以安宾也司正复请於宾而宾许顺主人意而许其坐也阶前西阶前也弟子宾之卑幼者俟彻俎者俟尊者彻俎乃受之也　郑康成曰俎者主人之吏设之使弟子俟彻者明彻俎宾之义也】
司正升立于序端宾降席北面主人降席阼阶上北面介降席西阶上北面遵者降席席东南面
【郝仲舆曰降席俟彻俎也宾介主皆北面尚其肃也遵立席东南面尚其和也　高紫超曰遵者降独南面尊之也】
宾取俎还授司正司正以降宾从之主人取俎还授弟子弟子以降自西阶主人降自阼阶介取俎还授弟子弟子以降介从之若有诸公大夫则使人受俎如宾礼衆宾皆降
【还授转与也司正受宾俎者尊之也从之从降也使人受俎亦谓使弟子受之乡射礼大夫取俎还授弟子是也　敖君善曰宾降立於西阶西主人降立於阼阶东介在宾南大夫在介南衆宾又在大夫南少退】
右彻俎　彻俎宾介遵者之俎受者以降遂出授从者主人之俎以东【出出庙门也东适东壁也】
脱屦揖让如初升坐
【脱屦各於其阶下脱之也屦贱不宜陈堂上秽?不宜在坐侧故降脱乃升也揖让主人与宾一揖一让也坐谓坐席上跪而以股帖足乃古之坐法也】
乃羞
【羞谓庶羞笾豆菹醢之属也　郑康成曰乡设骨体所以致敬也今进羞所以尽爱也敬之爱之所以厚贤也】
无算爵
【算数也取奠爵而行之无有定数醉而止也其仪详见乡射礼　郝仲舆曰无算爵以醉为节不限数也】
无算乐
【爵行则奏乐或歌或间或合惟其所用以尽欢至爵止而乐阕故爵无算而乐亦无算也　郝仲与曰无算乐升歌间合不拘正乐三终之数也】
右无算爵
宾出奏陔
【宾出饮毕而退也陔陔夏乐章名钟师所奏九夏之一也郝仲舆曰陔阶也行有阶级次第戒失礼也敖君善曰宾主人以下亦当屦而出经文略也】
主人送于门外再拜
【郑康成曰门东西面拜也宾介不答拜礼有终也】
右宾出　乐正命奏陔宾出至於阶陔作【乐正命奏陔夏则宾起及阶然後陔夏作】
明日宾服乡服以拜赐主人如宾服以拜辱
【乡服乡饮之服即朝服也拜赐拜谢其饮已之赐也介不拜赐者礼主於宾也辱拜赐之辱也按乡射礼宾朝服以拜赐於门外主人不见如宾服遂从之拜辱於门外乃退盖拜赐拜辱例不相见造门外拜谢而已】
右拜赐拜辱
主人释服乃息司正
【释朝服盖服深衣也息劳也饮以酬其劳也】
无介不杀荐脯醢羞唯所有徵唯所欲以告于先生君子可也宾介不与乡乐唯欲
【无介独宾司正也不杀不特杀也徵召也贾洺州谓昨日正行饮酒不得唤亲友今礼食之余可别召亲友也告亦召也先生君子亲友中有爵有德者可者召不召惟所欲也宾介不与不敢以轻礼凂尊客也郷乐敖君善谓凡国风皆是也惟欲者随意使工歌之不拘节次也】
右息司正
礼经本义卷三

[book_title]卷四
钦定四库全书
礼经本义卷四
无锡蔡德晋撰
嘉礼
乡射礼
【此乡之士大夫会聚於学宫而习射之礼也旧说乡射有二一则乡大夫既兴贤能而以乡射之礼五物询衆庶一则州长春秋以礼会民而射於州序然乡人凡有会聚昌射之事皆当行此礼不特二事为然矣】
主人戒宾宾出迎再拜主人答再拜乃请宾礼辞许主人再拜宾答再拜主人退宾送再拜
【不谋宾者射以观德非主於礼宾故也乃请亦谓致戒辞於宾也　此篇经文与乡饮酒同者俱不重释】
无介
【高紫超曰饮酒则备宾介以行礼此虽饮酒然主於射序宾之礼略故不设介也】
右戒宾　大夫与则公士为宾【公士公朝之士乡射之宾本用乡之处士若有乡大大与射则以公士为正宾不以乡人加尊者也】
乃席宾南面东上衆宾之席继而西席主人于阼阶上西面
【宾南面在户牖间也衆宾之席以次相继而西皆南向当西房之外也　高紫超曰宾席南面居尊位也乡饮酒礼不及布席之面此详之敖君善曰宾不言户牖间者可知也记云出自东房有东房西房则中有室而席宾於室之户牖间明矣】
尊于宾席之东两壶斯禁左玄酒皆加勺篚在其南东肆
【宾席之东即东房室户间也左玄酒者郑康成谓设尊者北面故以西为左也　高紫超曰设尊於宾席之东者宾与主人酌之皆便也】
设洗于阼阶东南南北以堂深东西当东荣水在洗东篚在洗西南肆悬于洗东北西面
【悬谓悬磬也乡饮无射事则悬於阶间今避射位故悬於洗东北也　敖君善曰悬不近阶者宜避东悬之正位也大射东悬在阼阶之东】
右陈器席　西序之席北上【衆宾之席继宾以西东上如宾多容有席於西序者则北上】
乃张侯下纲不及地武不系左下纲中掩束之
【侯所射布也纲系侯绳也武足迹也中人足迹长尺二寸不及地武谓侯下去地尺二寸也侯北面以西为左先系三方不系左下纲以左下角向上反掩束之至射而後司马命系之也】
乏参侯道居侯党之一西五步
【郝仲舆曰乏以皮为之形如曲屏唱获者所隐蔽一名容容身於内以避矢矢至此乏故名乏党偏近也乡侯去射五十步盖三十文也三分之而乏偏近侯一分则去侯十丈去堂上二十丈也西五步谓去侯西三丈也高紫超曰侯道五十弓参三之而近侯身者居其一则下以瞻中否而上得闻唱获声於近远为得中也又居西偏五步则为矢所不及矣贾洺州曰汉礼云五武成步步六尺】
右张侯　乡射张采侯二正【采侯布侯而画以采色者也正侯中之的也二正以朱緑二采之色画为正也　汪武曹曰大射用皮侯宾射用采侯燕射用兽侯凡侯皆以布为之而皮侯者以皮为其中之鹄又以皮饰侯之侧也王之皮侯则虎侯熊侯豹侯也畿内诸侯则熊侯豹侯也大夫则麋侯也畿外诸侯则大夫参侯豻侯也皆施之大射者也射人云王三侯五正诸侯二侯三正大夫一侯二正士豻侯二正此宾射之采侯也正也者当侯之中画采於布也王具五采中米次白次苍次黄外玄曰五正诸侯则去玄黄曰三正大夫则中朱外緑曰二正采侯之侧当如皮侯亦各以皮为饰盖皮侯侧中皆皮采侯则侧皮而中采也采侯数与皮侯同而燕射之侯则贵贱皆一侯记云天子熊侯白质诸侯麋侯大夫布侯画以虎豹士布侯画以鹿豕此兽侯也谓各画其兽头於侯之中以象正鹄也天子诸侯以白大赤土涂其布为质大大士直画之布而不涂其侯之侧则画以云气盖侧与中皆术用皮也大夫射宾射燕射皆礼射也乡射亦设宾主礼与宾射同则亦宾射也大射则於射之郊宫天子诸侯宾射则於朝而燕射则於寝士无大射惟得与君之大射庶人无礼射特主皮之射而已】　乡侯上个五寻中十尺侯道五十弓弓二寸以为侯中倍中以为躬倍躬以为左右舌下舌半上舌【郝仲舆曰上个上边横幅八尺曰寻五寻横亘四丈也中中幅侯心也十尺方一丈也侯中心视侯道远近为广狭乡侯去射位五十弓故侯中十尺每弓以二寸为侯中一弓二寸五十弓十尺也躬侯身谓中心之上下倍中谓上下各二丈舌即个也倍躬谓四丈即上个五寻也以其东西各长出一丈故谓之舌以属纲也下舌谓下边横幅半上舌谓上舌左右出躬一丈则下舌出躬五尺横长三丈也】
羮定主人朝服乃速宾宾朝服出迎再拜主人答再拜退宾送再拜宾及衆宾遂从之
【敖君善曰礼戒速同服速宾朝服则戒时亦朝服可知乡射与乡饮同也主人既退衆宾乃至宾之门而与之偕行云遂者虽相去有间而事则实相接也】
右速宾
及门主人一相出迎于门外再拜宾答再拜揖衆宾主人以宾揖先入宾厌衆宾衆宾皆入门左东面北上宾少进主人以宾三揖皆行及阶三让主人升一等宾升主人阼阶上当楣北面再拜宾西阶上当楣北面答再拜【以犹与也少进犹言少前盖谓少东也皆行言无先後也主人先升一等为宾导行也　高紫超曰能左右之曰以此云以者宾之进退视主人也】
右迎宾
主人坐取爵于上篚以降宾降主人阼阶前西面坐奠爵兴辞降宾对主人坐取爵兴适洗南面坐奠爵于篚下盥洗宾进东北面辞洗主人坐奠爵于篚兴对宾反位主人卒洗一揖一让以宾升宾西阶上北面拜洗主人阼阶上北面奠爵遂答拜乃降宾降主人辞降宾对主人卒盥一揖一让升宾升西阶上疑立主人坐取爵实之宾席之前西北面献宾宾西阶上北面拜主人少退宾进受爵于席前复位主人阼阶上拜送爵宾少退荐脯醢宾升席自西方乃设折俎主人阼阶东疑立宾坐左执爵右祭脯醢奠爵于荐西兴取肺坐絶祭尚左手哜之兴加于俎坐挩手执爵遂祭酒兴席末坐啐酒降席坐奠爵拜吿旨执爵兴主人阼阶上答拜宾西阶上北面坐卒爵兴坐奠爵遂拜执爵兴主人阼阶上答拜
【高紫超曰上篚谓设於两壶南者以其在上故云上篚乡饮主人奠爵不言西面宾拜洗主人奠爵不言北面故今详之宾西阶拜受爵北面则主人东阶拜送爵亦当北面矣】
右主人献宾
宾以虚爵降主人降宾西阶前东面坐奠爵兴辞降主人对宾坐取爵适洗北面坐奠爵于篚下兴盥洗主人阼阶之东南面辞洗宾坐奠爵于篚兴对主人反位宾卒洗揖让如初升主人拜洗宾答拜兴降盥如主人之礼宾升实爵主人之席前东南面酢主人主人阼阶上拜宾少退主人进受爵复位宾西阶上拜送爵荐脯醢主人升席自北方乃设折俎祭如宾礼不告旨自席前适阼阶上北面坐卒爵兴坐奠爵遂拜执爵兴宾西阶上北面答拜主人坐奠爵于序端阼阶上再拜崇酒宾西阶上答再拜
【高紫超曰乡饮酒宾辞降不言东面今详之篚下当作下篚对前上篚而言以其设於阼阶下故云下篚也】
右宾酢主人
主人坐取觯于篚以降宾降主人奠觯辞降宾对东面立主人坐取觯洗宾不辞洗卒洗揖让升宾西阶上疑立主人实觯酬之阼阶上北面坐奠觯遂拜执觯兴宾西阶上北面答拜主人坐祭遂饮卒觯兴坐奠觯遂拜执觯兴宾西阶上北面答拜主人降洗宾降辞如献礼升不拜洗宾西阶上立主人实觯宾之席前北面宾西阶上拜主人坐奠觯于荐西宾辞坐取觯以兴反位主人阼阶上拜送宾北面坐奠觯于荐东反位主人揖降宾降东面立于西阶西当西序
右主人酬宾【高紫超曰乡饮酒此下有主人献介介酢主人礼今射礼无介其仪俱省遂献衆宾也】
主人西南面三拜衆宾衆宾皆答一拜主人揖升坐取爵于序端降洗升实爵西阶上献衆宾衆宾之长升拜受者三人主人拜送坐祭立饮不拜既爵授主人爵降复位衆宾皆不拜受爵坐祭立饮每一人献则荐诸其席衆宾辩有脯醢主人以虚爵降奠于篚
右主人献衆宾
揖让升宾厌衆宾升衆宾皆升就席一人洗举觯于宾升实觯西阶上坐奠觯拜执觯兴宾席末答拜举觯者坐祭遂饮卒觯兴坐奠觯拜执觯兴宾答拜降洗升实之西阶上北面宾拜举觯者进坐奠觯于荐西宾辞坐取以兴举觯者西阶上拜送宾反奠于其所举觯者降
右一人举觯於宾
大夫若有遵者则入门左主人降宾及衆宾皆降复初位主人揖让以大夫升拜至大夫答拜
【此一人既举觯乐将作故遵入大夫不俟於门外主人迎亦不於门外别於正宾也亦拜至者尊大夫也】
主人以爵降大夫降主人辞降大夫辞洗如宾礼席于尊东升不拜洗主人实爵席前献于大夫大夫西阶上拜进受爵反位主人大夫之右拜送大夫辞加席主人对不去加席乃荐脯醢大夫升席设折俎祭如宾礼不哜肺不啐酒不告旨西阶上卒爵拜主人答拜
【乡饮酒言席於宾东而此言尊东文互见也盖尊在宾东而遵席又在尊东也升不拜洗以下其献礼与乡饮介礼同别於正宾也　高紫超曰凡所不者皆不以缛礼烦之所以优尊者也】
大夫降洗主人复阼阶降辞如初卒洗主人盥揖让升大夫授主人爵于两楹间复位主人实爵以酢于西阶上坐奠爵拜大夫答拜坐祭卒爵拜大夫答拜主人坐奠爵于西楹南再拜崇酒大夫答拜主人复阼阶揖降大夫降立于宾南
【大夫降洗将酢主人也其酢亦如乡饮介礼屈於正宾也大夫降立於宾南不以贵夺正宾故立於宾下也　高紫超曰大夫酢主人但授主人爵於两楹间而主人自实其爵以饮亦所以优尊者也】
主人揖让以宾升大夫及衆宾皆升就席
右遵入
席工于西阶上少东乐正先升北面立于其西工四人二瑟瑟先相者皆左何瑟面鼓执越内弦右手相入升自西阶北面东上工坐相者坐授瑟乃降笙入立于县中西面乃合乐周南关雎葛覃卷耳召南鹊巢采蘩采苹工不兴告于乐正曰正歌备乐正吿于宾乃降【郝仲舆曰乡饮礼云乐正先升立於西阶东此云工席西阶东乐正立工西则是乐正立处西阶犹在西也面犹前也鼓谓手弹处瑟首也荷瑟以首居前变於燕饮之礼吹笙者入立於县中当钟磬之间与乡饮酒磬南北面立之文互见也县在东阶上立者西面盖县之东也乡饮之乐歌笙间合此不歌不笙不间者射礼繁乐从略也不略合乐者乡乐为大夫士之正乐不可略也凡歌至於合乡乐乃备故虽不歌小惟亦可谓之备　张炅生曰乡饮大射皆云挎越此及燕礼云执越者执言手入越浅也挎言手入越深也面鼓故执越後首故挎越因荷瑟有前後不同也】
主人取爵于上篚献工太师则为之洗宾降主人辞降工不辞洗卒洗升实爵工不兴左瑟一人拜受爵主人阼阶上拜送爵荐脯醢使人相祭工饮不拜既爵授主人爵衆工不拜受爵祭饮辩有脯醢不祭不洗遂献笙于西阶上笙一人拜于下尽阶不升堂受爵主人拜送爵阶前坐祭立饮不拜既爵升授主人爵衆笙不拜受爵坐祭立饮辩有脯醢不祭主人以爵降奠于篚反升就席
【郝仲舆曰献太师洗爵主宾皆降不言大夫者有至有不至礼重主宾也一人拜受爵者献衆工也不笙亦献笙者合乐有笙但不独奏耳献笙略於工献衆笙又略於笙】
右乐　三笙一和而成声【郑康成曰尔雅曰笙小者谓之和三人吹笙一人吹和凡四人也】
主人降席自南方侧降作相为司正司正礼辞许诺主人再拜司正答拜主人升就席司正洗觯升自西阶由楹内适阼阶上北面受命于主人西阶上北面请安于宾宾礼辞许司正告于主人遂立于楹间以相拜主人阼阶上再拜宾西阶上答再拜皆揖就席司正实觯降自西阶中庭北面坐奠觯兴退少立进坐取觯兴反坐不祭遂卒觯兴坐奠觯拜执觯兴洗北面坐奠于其所兴少退北面立于觯南
【司正由楹内适阼阶者以乐工坐阶际故也】
未旅
【燕饮之礼既立司正即行旅酬射礼至此当行射事故未旅盖旅则礼终矣】
右立司正
三耦俟于堂西南面东上司射适堂西袒决遂取弓于阶西兼挟乘矢升自西阶阶上北面告于宾曰弓矢既具有司请射宾对曰某不能为二三子许诺司射适阼阶上东北面告于主人曰请射于宾宾许
【郝仲舆曰凡射二人为耦天子六耦诸侯四耦大夫士三耦谓之正耦乡射正耦三用六人司射选宾有行艺者充之未旅酬先俟於堂下之西南面立长幼以东为上序立而西虽有三耦之数尚未定同耦之人立於此待司射比耦也司射掌射事者堂西堂下之西袒露左臂也凡礼吉凶皆袒左唯罪人袒右决以象骨为之着於右手大指以鈎弦遂以韦为之一名韝着於左臂以遂弦取弓在手挟矢指间挟夹也夹於第二三指间乘矢四矢也有司主人之执事者敖君善曰言有司请射示已不敢擅其事也言某不能谦已不善射也二三子谓衆宾以下为二三子许诺见所以不辞而即许之意宾为射而来故至是不敢辞但谦逊而已高紫超曰宾辞不能不欲以德艺先人也为二三子则以衆宾乐此不能独异也宾许言宾已许也此请宾射也】
司射降自西阶阶前西面命弟子纳射器乃纳射器皆在堂西宾与大夫之弓倚于西序矢在弓下北括衆弓倚于堂西矢在其上主人之弓矢在东序东
【纳入也射器弓矢决拾中筹楅丰也初纳时总置於堂西未有分别既则陈其弓矢如下文所云也西序堂上西墙也括矢端受弦处括向北镞向南为顺也序在堂上故矢在弓下堂西在堂下故矢随其弓而在堂西亷棱之上　此纳射器也高紫超曰倚弓矢各有其地主宾不相混贵贱不相错盖礼贵有别如此】
司射不释弓矢遂以比三耦【句】于堂西三耦之南【句】北面命上射曰某御于子命下射曰子与某子射
【司射自初取弓挟矢至是不释执所事也比合也合之而为耦也三耦俟於堂西南面耦尚未定今司射於其所立之南北向命之上下射相配谓之耦尊者立右为上射武事尚右也左为下射御犹待也命上下之辞异示尊卑也既命耦乃定所谓比也　此比三耦也】
司正为司马司马命张侯弟子说朿遂系左下纲司马又命获者倚旌于侯中获者由西方坐取旌倚于侯中乃退
【郝仲舆曰前立司正为旅酬今未旅而射即以司正充司马供射事前张侯不系左下纲中掩朿之今司马命解其朿系之也射中曰获报中之人曰获者旌获者所执矢中扬旌唱获时司射将诱射司马命获者取旌倚侯北正中取旌由西方射器在堂西也坐取旌以其偃在地也退既植旌退立也　此系纲倚旌也敖君善曰司正为司马远避君礼也大射仪司马二人司正如故高紫超曰饮则为司正射则为司马盖才之优者无不宜故皆使其人为之】
乐正适西方命弟子赞工迁乐于下弟子相工如初入降自西阶阼阶下之东南堂前三笴西面北上坐乐正北面立于其南
【郝仲舆曰乐正前降立西阶至是适堂西命弟子相瞽迁乐於下避射位也相工如初左荷瑟右手相同也工降自西阶往阼阶下东南离堂三笴西面坐矢干曰笴长三尺是离堂下九尺也必空三笴者避往来堂东之路也工坐向西以北为上乐正立於工南北向也　此迁乐待射也敖君善曰乐正北面盖变於堂上之位堂上则乐正与工同面】
右请射　三耦者使弟子司射前戒之【射者三耦居先必使弟子为之以司射当教之也前戒谓未射之先预戒之也　郑康成曰弟子宾党之少者也敖君善曰三耦射则在先立则居前乃以弟子为之者以司射诱射有教之之意故不使长者嫌其待之薄也唯前戒故不待命而先俟於堂西】　司射之弓矢与扑倚於西阶之西【司射之弓矢与扑皆倚於西阶前取其升降便也】　司射既袒决遂而升司马阶前命张侯命倚旌【司马袒决遂而升即前请射於宾之时司马阶前命张侯命倚旌经言於司射比耦之後此云司射升司马遂命者以司射司马本同时行事非相继为之经文特欲终上事乃及下事故言之於比耦之後而非其次然也】　司射在司马之北司马无事不执弓【郝仲舆曰司射司马并立西阶下东面而司射在司马之上司马常执弓挟矢司马摄职惟有事而升堂乃执弓也】　凡挟矢於二指之间横之【敖君善曰兼左右手言也凡者谓挟矢或多或寡其法皆然寡则挟以食指将指多则以余指分挟之】　旌各以其物无物则以白羽与朱羽糅杠长三仞以鸿脰韬上二寻【旌总名也杂帛为物大夫士之所建也无物谓士之木命者糅杂也杠旌于也八尺曰仞亦曰寻以白朱二羽杂缀竿首竿长三仞二丈四尺也鸿大雁长颈脰颈也韬以绡笼杠如雁颈三分其竿韬上二寻为一丈六尺余不韬者八尺也】
司射犹挟乘矢以命三耦各与其耦让取弓矢拾三耦皆袒决遂有司左执弣右执弦而授弓遂授矢三耦皆执弓搢三而挟一个
【犹者言其未变改也命三耦者以其礼仪未嫺而教导之也拾更迭也各与其耦揖让更迭取弓矢皆司射之命也弣弓把也前纳射器弓矢皆在堂西至是有司以授三耦搢插也一个一矢也凡奇曰个插三矢於带间挟一矢於第二指间备先射也】
司射先立於所设中之西南东面三耦皆进由司射之西立于其西南东面北上而俟
【中盛算之器以木为之射中释算因名为中设於堂下当西序此时犹未设中但言司射之立则於将设中处之西南也三耦之进亦每耦并行上射在左如退适堂西之仪也司射立於三耦北三耦立於司射南少退故曰西南俟俟作射也】
司射东面立于三耦之北搢三而挟一个揖进当阶北面揖及阶揖升堂揖序则鈎楹内堂则由楹外当左物北面揖及物揖左足履物不方足还视侯中俯正足不去旌诱射将乘矢
【此司射自射以教射仪也立於三耦之北示三耦以揖进之节也揖进即所立之次东向一揖进当西阶涂北向一揖及西阶下一揖此堂下三揖也尽阶升堂一揖无室者谓之序郝仲舆谓轩榭之类是也有室者谓之堂序则鈎楹内谓自西阶绕楹之东而北以其物当栋也堂则由楹外谓循楹之南而东以其物当楣也画地为射位曰物其形一纵一横如十字详大射仪左右二物射者必履之上射右下射左司射一人诱射则虚右物立左物谦也东行当左物北向一揖及物一揖北堂上三揖也先以左足履物之纵画此时尚北向其立未定故右足不必进而与之比方以未暇北面立也还右转而南向也必右转者以下射宜向上射也视堂下侯中遥对乃俯视正足左先右後而左右二足各履横画之两端也凡射获者持旌於侯西以唱获此教射不计获故旌仍倚於侯而不去也诱教也将行也　郑康成曰物射时所立处也谓之物者物犹事也君子所有事也】
执弓不挟右执弦南面揖揖如升射降出于其位南适堂西改取一个挟之遂适阶西取扑搢之以反位【郝仲舆曰执弓不挟矢以四矢已发尽也南面揖既射揖出物也揖如升射谓当阶下堂等揖皆如升时也出於其位南谓司射始立於设中西南三耦北今降西阶出於原位之南西行适堂西改取一个挟之示教习也扑以挞犯教者搢谓插之带间反位反三耦北之原位将作射也】
右诱射　射自楹间物长如笴其间容弓距随长武序则物当栋堂则物当楣【楹间两楹之间也画地为左右二物射者二人分立物中以射笴矢干也长三尺物长如笴谓纵画也弓长六尺两物相去中间可容弓则两人并立中空一步便於射矣距随物之横画也左足先至为距右足来合为随武足迹也长尺二寸五架之屋正中曰栋次曰楣前曰庪序无室故物进而当栋堂有室故物出而当楣】　楚扑长如笴刋本尺射者有过则挞之【楚荆也刋本尺削扑手执处一尺也有过谓进退失仪及矢軑中人者皆是】
司马命获者执旌以负侯获者适侯执旌负侯而俟【旌先倚侯三耦将射乃命获执旌北向背侯立以俟射者若中则举旌而言获也俟俟司马命去侯也】
司射还当上耦西面作上耦射司射反位
【还左转而西向也作使也时三耦犹在西阶下西南与司射俱东面立司射还向上耦二人使之升堂而射也】
上耦揖进上射在左并行当阶北面揖及阶揖上射先升三等下射从之中等上射升堂少左下射升上射揖并行皆当其物北面揖及物揖皆左足履物还视侯中合足而俟
【上射在左升堂以西为左也上射差尊故先升中犹间也中等间一等也敖君善谓同阶升者前後相当宜空一等以相远为敬也上射升堂少西避下射且趋右物便也上射履右物下射履左物侯中鹄也合足左右并立於横画即上文所谓正足也】
司马适堂西不决遂袒执弓出于司射之南升自西阶鈎楹由上射之後西南面立于物间右执箫南扬弓命去侯获者执旌许【句】诺声不絶以至于乏坐东面偃旌兴而俟
【袒执弓则亦不挟矢也不决遂不执弓变於大射也物问两物之间也箫弰同弓末也扬举也以弓弰向南举之命获者离侯去避矢也获者应不絶声且诺且趋西至於乏东而跪偃犹卧也跪而卧旌於地起立以俟射也　敖君善曰侯之中则获也】
司马出于下射之南还其後降自西阶反由司射之南适堂西释弓袭反位立于司射之南
【敖君善曰围下射而降者往来相变以为仪也反谓复其故道也司射之南皆指其虚位言也是时司射不在此袭复衣也此袭对袒而言上衣虽裼犹为袭也立於司射之南北上也】
司射进与司马交于阶前相左由堂下西阶之东北面视上射命曰无射获无猎获上射揖司射退反位【敖君善曰司射进与司马交於阶前着其进之节也司马南行司射北行而相过故谓之交司马在西司射在东故谓之相左盖南行者以东为左北行者以西为左也郝仲舆曰司射不升堂由西阶东北向上射命之曰射者正已而无争胜之心则发必中度无不正已而惟计射之获无不由拾发而躐次以争射之获盖初射诱习不释算计获故以此晓之不命下射统於上也上射揖受命也　旧说获者居於乏以唱获乏在侯西射获矢中乏也猎获矢过侯而将中乏也亦通】
乃射上射既发挟弓矢而後下射射拾发以将乘矢获者坐而获举旌以宫偃旌以商获而未释获
【上射先发一矢俟再挟矢於弓而後下射发拾更迭也下射既发再挟矢於弓而後上射又发更迭而发各行四矢也射中则获者跪而取旌於地举以唱获复偃於地举旌之声高为宫偃旌之声下为商盖一唱而声再变也初射虽有中否而不计胜负但唱获而不释算故曰未释获】
卒射皆执弓不挟南面揖揖如升射上射降三等下射少右从之中等并行上射于左与升射者相左交于阶前相揖由司马之南适堂西释弓脱决拾袭而俟于堂西南面东上二耦卒射亦如之【二耦卒射之二郑本误作三】
【上射於左降阶以东为左也相左交者初耦自堂上降次耦自堂下升交遇於西阶前南下就西以东为左北升趋东以西为左也升者与降者遇则相揖同事也二耦谓次耦下耦也其卒射之仪皆同惟下耦有稍异者无与升射者相左相揖之事耳】
司射去扑倚于西阶之西升堂北面告于宾曰三耦卒射宾揖司射降搢扑反位
【去扑乃升者与尊者言不敢佩刑器也宾揖以揖然之也搢扑反位执其事也】
右初射　命负侯者由其位【贾洺州曰司马自在已位而命之是於贱者略也】　上射于右【武事尚右故上射於右物射】　始射获而未释获复释获复用乐行之【始射第一次射也虽中而不释算复谓第二次射乃释算复用乐谓第三次射乃用乐行行射也】　凡适堂西皆出入於司马之南唯宾与大夫降阶遂西取弓矢【郝仲舆曰司马立於西阶下西南东面凡司射三耦衆耦往来堂西皆由司马之南而西唯宾与大夫取弓矢於堂西下阶即折而西不由司马之南尊者可直遂不出卑者之下也宾大夫非取弓矢不往堂西故申明之】
司马适堂西袒执弓由其位南进与司射交于阶前相左升自西阶鈎楹自右物之後立于物间西南面揖弓命取矢获者执旌许诺声不絶以旌负侯而俟
【郝仲舆曰司射自堂降司马将升堂交遇西阶前相左司马升堂自右物後进立两物间获者在侯西故西南面举弓推手揖命取所发之矢於侯所获者应诺执旌趋侯北向立示弟子取矢也　贾洺州曰推手曰揖引手曰厌揖弓者向侯而推之以其命取矢故也扬弓者向乏而扬之以其命去侯故也】
司马出于左物之南还其後降自西阶遂适堂前北面立于所设楅之南命弟子设楅乃设楅于中庭南当洗东肆司马由司射之南退释弓于堂西袭反位
【郝仲舆曰司马由两物间南行东绕左物旋两物後降自西阶东行至中庭北面立使弟子设楅楅盛矢之器形如交龙前後两首设当中庭南东与洗并肆陈也】
弟子取矢北面坐委于楅北括乃退司马袭进当楅南北面坐左右抚矢而乘之
【郝仲舆曰弟子委矢楅中括在北镞在南手循曰抚乘之以四数之也贾洺州曰左右抚矢而乘之以右手抚四矢於东以左手抚四矢於西也】
若矢不备则司马又袒执弓如初升命曰取矢不索弟子自西方应曰诺乃复求矢加于楅
【郝仲舆曰矢不备有遗也三耦二十四矢乃备索尽也不索即不备】
右取矢　楅长如笴博三寸厚寸有半龙首其中蛇交韦当【郑康成曰博广也两端为龙首中央为蛇身相交也直心背之衣曰当以丹韦为之】楅髤横而奉之南面坐而奠之南北当洗【郝仲舆曰髤漆也横奉两手横举也奠安置中庭也南北当洗洗在庭东楅与洗东西相对为南北之节也】
司射倚扑于阶西升请射于宾如初宾许诺
【敖君善曰此请射请三耦之外皆射也如初者升自西阶阶上北面告也】
宾主人大夫若皆与射则遂告于宾适阼阶上告于主人主人与宾为耦遂告于大夫大夫虽衆皆与士为耦以耦告于大夫曰某御于子
【与射言或射或否也主人耦宾尊宾为上射也大夫耦士以贵下贱也士即衆宾也大夫为下射而云御於子尊大夫也　郑康成曰告宾曰主人御於子告主人曰子与宾射】
西阶上北面作衆宾射司射降搢扑由司马之南适堂西立比衆耦衆宾将与射者皆降由司马之南适堂西继三耦而立东上大夫之耦为上若有东面者则北上宾主人与大夫皆未降司射乃比衆耦徧遂命三耦拾取矢司射反位
【作衆宾射使之降而为射事也适堂西立比衆耦立於堂西以待比衆耦也与射者皆降其不射者则否降者由司马之南适堂西而堂下之衆宾从之可知矣继三耦而立以次而西也有东面者则北上谓衆宾若多堂西南面之位不足以尽之则折而东面以北为上也宾主与大夫皆未降尊者事至乃降也郝仲舆曰宾主大夫不与衆宾偕降司射先告比於堂上至射乃降也衆宾降毕立定司射乃比衆耦告上射曰某御於子告下射曰子与某子射也比耦既徧遂命三耦递取矢司射反立西阶东面司马北之位也】
三耦拾取矢皆袒决遂执弓进立于司马之西南司射作上耦取矢司射反位
【郝仲舆曰三耦与司射共矢二十八个皆收委於楅故就楅取之拾取者上射取一下射取一更迭至四也进立由堂西南面之位东进立於司马西南东向也三耦进立司射惟作上耦余以次进作使也於上耦前西面作之既作反西阶下东面之位】
上耦揖进当楅北面揖及楅揖上射东面下射西面上射揖进坐横弓却手自弓下取一个兼诸弣顺羽且兴执弦而左还退反位东面揖下射进坐横弓覆手自弓上取一个兴其他如上射既拾取乘矢揖皆左还南面揖皆少进当楅南皆左还北面搢三挟一个揖皆左还上射于右与进者相左相揖反位
【上耦东向揖进当楅则折而北行故北面揖及楅将折而西东故揖上射立西东面下射立东西面上射东面揖进至楅西而跪左手执弓弣以弓横於地上下射东西面跪则南北为横也仰手为却弓下弓之南也却右手向弓下取楅中矢一个纳於左手兼弓弣执之弣弓把也顺羽且兴者以右手整理其羽而且起立也执弦亦右手执也左还以左手向外而西面也退反楅西东面之位揖下射进也下射进坐进至楅东而跪弓上弓之北也亦左手执弣横弓於地而覆右手自弓上取矢於楅其他兼弣顺羽左转及位皆如上射唯西揖异耳耦二人各四矢更迭取毕东西相对揖皆左还向南南面揖少进当楅南皆左还北向楅各以三矢插带间挟一矢於右手食指间相揖又左还向南并行西复位上射於右便其先反位也与进者相左谓上耦退西行中耦继进东行上耦在北中耦在南相为左也进者退者相遇揖上耦退反司马西南之位　高紫超曰此上耦取矢也上射揖为已将先取矢而揖也既又东面揖揖下射取矢也四矢必拾取又取一矢而凡揖者再盖其从容不迫而威仪之美备如此上射下射东西对面故其取矢有却手覆手下取上取之异盖各从其便也】
三耦拾取矢亦如之後者遂取诱射之矢兼乘矢而取之以授有司于西方而后反位
【郝仲舆曰楅中诱射四矢第三耦下射兼取不必拾以授纳射器之有司於堂下而後反司马西南之位高紫超曰此中耦下耦取矢也】
衆宾未拾取矢皆袒决遂执弓搢三挟一个由堂西进继三耦之南而立东面北上大夫之耦为上
【未拾取矢谓於堂西取矢不拾也至三射取矢於楅乃拾故此云未也　贾洺州曰衆宾未有拾取矢礼以初射惟三耦射无宾射法楅上无矢可取故也】
右再请射　取诱射之矢者既拾取矢而後兼诱射之乘矢而取之【下耦之下射兼取诱射四矢归堂西然必拾取已四矢毕而後兼取诱射之四矢也】
司射作射如初一耦揖升如初司马命去侯获者许诺司马降释弓反位
【如初谓与诱射之仪同也】
司射犹挟一个去扑与司马交于阶前升请释获于宾宾许降搢扑西面立于所设中之东北面命释获者设中遂视之
【司射於诱射之後改挟一个至此时犹然恒於教也去扑将升见宾也射中曰获释获筹於地以计射者所中也盛筹之器曰中设於堂下当西序司射先立於东示以设处也释获者在堂西故北面命之既则复西面视之盖当示以设中实算释获之法如下文所云也】
释获者执鹿中一人执算以从之释获者坐设中南当楅西当西序东面兴受算坐实八算于中横委其余于中西【句】南末【句】兴拱而俟
【鹿中者以木为中刻为鹿形士之中也算筹也南当楅楅在庭中设中与设楅东西相并南与楅齐也西当西序直对也释获者东面跪设中起北面受算於执算者复回向东面跪实八算於中中制凿背可容八算一耦八矢一算直一矢也余算横委中外西地上算末向南也拱恭貌俟俟射执算也　按南末则算纵矣而曰横委者统於中而言也盖算於庭则纵於中则横也】
司射遂进由堂下北面命曰不贯不释上射揖司射退反位释获者坐取中之八算改实八算于中兴执而俟【郝仲舆曰不贯矢不穿布也礼射布侯中必贯布则释算不中不贯则不释上射受命揖司射退反堂西东面之位释算者坐取中内八算执以待射改取中西余算八实於中待再耦也俟俟射中乃释算也敖君善曰右取算以予左手乃改实之执二手共执之也】
乃射若中则释获者坐而释获每一个释一算上射于右下射于左若有余算则反委之又取中之八算改实八算于中兴执而俟
【乃射上耦迭发矢也若中则获者唱获释获者跪而释手内算於地上也每一个谓每中一矢上射释於中右下射释於中左以象堂上南面之位也八矢不皆中则算有余在手者反委於中西与余算同处也又取中内八算执之以俟二耦射更取中西饰算八实於中以备三射也执而俟俟二耦中而释算也】
三耦卒射宾主人大夫揖皆由其阶降揖
【宾主人大夫揖者以将射当下堂取弓矢也宾主人光射大夫次之其降阶则宾主降而大夫亦降也皆由其阶谓主人东阶宾与大大西阶也】
主人堂东袒决遂执弓搢三挟一个宾于堂西亦如之皆由其阶阶下揖升堂揖主人为下射皆当其物北面揖及物揖乃射卒南面揖皆由其阶阶上揖降阶揖宾序西主人序东皆释弓脱决拾袭反位升及阶揖升堂揖皆就席
【郝仲舆曰堂东堂下之东也宾主人之弓各倚於其序矢各在其下各往於具所有司各授之也屡言皆由其阶别於衆耦升阶同西阶也主人为下射下宾也皆当其物宾由西阶升当右物主人由东阶升当左物也皆由其阶阶上揖东西降临阶相揖也宾序西主人序东释射器袭衣各於故处也反位反各阶下当序之位少立相待而升也升堂揖揖就席也皆就席主人就阼阶西面宾就堂上南面也此宾与主人射之仪也】
大夫袒决遂执弓搢三挟一个由堂西出于司射之西就其耦大夫为下射揖进耦少退揖如三耦及阶耦先升卒射揖如升射耦先降降阶耦少退皆释弓于堂西袭耦遂止于堂西大夫升就席
【郝仲舆曰大夫与宾主同降止於堂西至是乃袒执射器由堂西出以有司授射器於堂西也衆耦立於司射西南大夫之耦俱在故大夫出司射西就之也大夫为下射士为上射以贵下贱也揖进出次揖也耦少退士行少後尊大夫也揖如三耦谓堂下三揖礼与三耦同也及阶至西阶也耦先升谓上射先升三等大夫间等从之升堂近射事上射以序得先也卒射揖如升射三揖同也射礼堂上下升降皆三揖耦先降上射之序也降阶耦少退堂下去射远尊大夫也释弓堂西反其故处也耦遂止於堂西复初立南面之位也大夫升就席升堂上南面尊东之席也此大夫之射仪也】
衆宾继射释获皆如初司射所作惟上耦
【郝仲舆曰衆宾继射不言仪者与三耦同也释获皆如初如三耦也皆者通上宾主人大夫言也司射所作惟上耦自二三耦至宾衆耦皆以次进不更作也】
卒射释获者遂以所执余获升自西阶尽阶不升堂告于宾曰左右卒射降反位坐委余获于中西兴拱而俟【卒射衆耦俱射毕也所执余获谓余筹在手未释者执获以告已所有事者也不升堂降於司射也左右上射下射也俟俟司射视算乃数之也　郑康成曰司射不告卒射者释获者於是有事宜终之也有余获则执之无余获则空手耳】
右再射释获　鹿中髤前足跪凿背容八算释获者奉之先首【前足跪者象教扰之兽屈前足以受负若今駞受负则四足俱屈之类奉之先首首居前也】箭筹八十长尺有握握素【郝仲舆曰箭小竹筹即算每耦八算以十耦为率八十也握手把处犹肤也何休公羊注云侧手为肤肤四指指寸握四寸长尺有握长一尺四寸也握素谓手握处刋削使素握外加髤饰也　敖君善曰尺有握犹言尺有四寸也必云握者亦见其为所握处也】　宾主人射则司射摈升降卒射即席而反位卒事【郝仲舆曰宾与主人射降取矢升及射又降揖升卒射又降释弓矢升即席反位以至卒事皆司射为摈相也】衆宾不与射者不降大夫降立于堂西以俟射【郝仲舆曰衆宾席於堂上与射则降不与射则观礼堂上不降也大夫将射先降立堂西不与衆并立射位堂西则南面射位则东面也】大夫与士射袒纁襦耦少退于物【郝仲舆曰袒露左臂也纁赤色襦里衣袒礼衣见襦不肉袒也大夫射于君所而后肉袒耦谓士为大夫耦则士居右物为上射每既发一矢辄少退避尊也】
司马袒决执弓升命取矢如初获者许诺以旌负侯如初司马降释弓反位弟子委矢如初大夫之矢则兼束之以茅上握焉司马乘矢如初
【敖君善曰礼无决而不遂者此决字当为衍文上经云司马适堂西不决遂袒执弓此宜如之也如初谓与初射同也大夫之矢朿以茅使大夫并取不烦拾取也上握谓上於手握之处也矢以镞为上括为下握之於中央朿上於握近镞勿伤羽也】
司射遂适西阶西释弓去扑袭进由中东立于中南北面视算
【释弓则并去矢脱决拾可知矣去扑视算以其中有尊者之算不敢执刑器以视之也不执弓则不宜袒故袭】
释获者东面于中西坐先数右获二算为纯一纯以取实于左手十纯则束而委之每委异之有余纯则横于下一算为奇奇则又缩诸纯下兴自前适左东面坐兼敛算实于左手一纯以委十则异之其余如右获【先数右获尊上射也二算为纯以下皆数法也纯犹双也取谓以右手数即取之缩纵也於数者东西为纵委之若在所释右获之南也每委异之谓十双为一处盖又在其南也余纯双不满十者横委於十纯下盖在所委之西也零一曰奇又纵委於余纯下此数右获之法也兴自前适左者更端故起由中东就左获也兼敛算实於左手变於右也如右获谓如其所缩所横及每委异之也】
司射复位释获者遂进取贤获执以升自西阶尽阶不升堂告于宾若右胜则曰右贤于左若左胜则曰左贤于右以纯数告若有奇者亦曰奇若左右钧则左右皆执一算以告曰左右钧
【贤犹胜也执贤获执其胜党多获之算以告胜也其告辞则郑氏谓某贤於某若干纯若干奇是也钧犹等也　按算获之法惟以左右分胜负皆并诸耦计之至饮不胜仍分各耦盖上之考察尚寛而友之砥厉尚严也】
降复位坐兼敛算实八算于中委其余于中西兴拱而俟
【敖君善曰兼敛算者兼敛左右之算及横於中西者而执之也】
右取矢视算　司射视算与献释获者释弓矢【司射终射事不释弓矢其有释弓矢者惟视算则衆方射毕事少间与献释获者则洗酌拜必暂去弓矢二事而已】
司射适堂西命弟子设丰弟子奉丰升设于西楹之西乃降
【丰以木为之其形似豆所以承罚爵者降则反於堂西也】
胜者之弟子洗觯升酌南面坐奠于丰上降袒执弓反位
【敖君善曰弟子不待司射命之而洗觯升酌者设丰实觯其事相因可知也胜者之党实觯者主於饮不胜者也然亦惟发端以见其意耳故後有执爵者为之反位反堂西之位郝仲舆曰弟子降袒执弓其初升时袒执弓可知】
司射遂袒执弓挟一个搢扑北面于三耦之南命三耦及衆宾胜者皆袒决遂执张弓不胜者皆袭脱决拾却左手右加弛弓于其上遂以执弣司射先反位三耦及衆射者皆与其耦进立于射位北上
【郝仲舆曰三耦卒射降皆南面立於堂西胜与不胜者俱在至是司射往北面命之胜者袒执张弓以示武不胜者袭执弛弓以示不振却左手在下仰承而右手取弛弓加左手上遂以执弣两手并承弓把皆司射之命反位反西阶东面与司马并立之位司射先反衆随进也射位始序立作射之位司射与司马位之西南也】
司射作升饮者如作射一耦进揖如升射及阶胜者先升堂少右不胜者进北面坐取丰上之觯兴少退立卒觯进坐奠于丰下兴揖不胜者先降与升饮者相左交于阶前相揖出于司马之南遂适堂西释弓袭而俟【胜者先升尊贤也升堂北面以东为右少右避饮者使当丰也立卒觯不祭不拜受罚爵不备礼也奠觯於丰下奠於地不反於丰上也不胜者先降升後降先以明罚也先饮者降继饮者升故交相左相揖也释弓袭者不胜者释弓而已胜者又脱决拾而俟也】
有执爵者执爵者坐取觯实之反奠于丰上升饮者如初
【有执爵者谓胜者弟子既升酌反位主人有执爵者继酌盖於上耦既升饮而升自西阶立於序端以俟之每人既饮则执爵者辄为酌之以至於徧也　敖君善曰取觯北面奠之亦南面】
三耦卒饮宾主人大夫不胜则不执弓执爵者取觯降洗升实之以授于席前受觯以适西阶上北面立饮卒觯授执爵者反就席大夫饮则耦不升若大夫之耦不胜则亦执弛弓特升饮
【郝仲舆曰宾主人大夫饮不执弛弓不亲取觯觯必洗必授之席前不及奠殊尊也然饮不於席於西阶亦北面亦立饮其示罚同也惟大夫饮耦不升宾主人饮胜者同升可知大夫耦饮不同大夫则宾主人耦饮同可知】
衆宾继饮射爵者徧乃彻丰与觯
【射爵即罚觯也郑康成曰彻犹除也设丰者反丰於堂西执爵者反觯於篚】
右饮不胜者【敖君善曰若左右钧则无此而即献获者欤】　主人亦饮于西阶上【主人位阼阶至受罚爵则亦与衆同饮於西阶上】　礼射不主皮主皮之射者胜者又射不胜者降【郝仲舆曰礼射即乡射大射之类张侯射之礼让为主崇文德也主皮张兽皮射之贯革为主如周礼司弓矢职云射甲革椹质尚勇也子云射不主皮为力不同科古之道是也皮与熊麋虎豹皮侯异此所谓皮无尺度惟兽皮坚厚者射之能贯者胜不能贯者为不胜胜者更与射不胜者即不复与射不如礼射再三揖让升降也　郑康成曰礼射谓以礼乐射也大射宾射燕射是已不主皮者贵其容体比於礼其节比於乐不待中为隽也言不胜者降则不复升射也主皮者无侯张兽皮而射之主於获也尚书传曰战鬬不可不习故於蒐狩以闲之凡祭取余获陈於泽然後卿大夫相与射中者虽不中也取不中者虽中也不取此主皮之射欤】
司马洗爵升实之以降献获者于侯荐脯醢设折俎俎与荐皆三祭获者负侯北面拜受爵司马西面拜送爵【获者受命於司马故司马主献获者方负侯故就侯所献之三祭谓祭侯之左右中三处故俎之肺与脯之半职皆用三也】
获者执爵使人执其荐与俎从之适右个设荐俎获者南面坐左执爵祭脯醢执爵兴取肺坐祭遂祭酒兴适左个中亦如之左个之西北三步东面设荐俎获者荐右东面立饮不拜既爵
【获者因侯得献故就侯而祭其荐俎与酒示不忘本也人谓主人之赞者上设荐俎者也右个侯北向以东为右偏侧为个左个侯西偏中侯中间也三祭毕移荐俎设於侯西北三步乃获者受献之正位也东面立饮尽爵不拜礼简也】
司马受爵奠于篚复位获者执其荐使人执俎从之辟设于乏南获者负侯而俟
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:38:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>