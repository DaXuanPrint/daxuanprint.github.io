<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,榕坛问业全文在线阅读,榕坛问业全文在线下载,大玄古籍书库">
<meta name="description" content="十八卷。明黄道周(1585—1646)撰。黄道周字幼平，一作幼玄，号石斋，漳浦。(今属福建)人。天启进士，选庶吉士，散馆补编修，以终养归。崇祯时任右中允。南明时任礼部尚书。他对。“性”、“情”等多有论述，曾深辨宋儒气质之性之非。著有。《易象正》、《三易洞玑》、《太函经》等书。作者自崇祯五年(1632)起家居，讲学于漳浦北山，崇祯七年(1634)夏就芝山之正学堂为讲舍，于崇祯八年(1635)冬召任原官，始罢讲。此书为作者家居时讲学的语录汇编。本书的前十六卷即自崇祯七年五月至崇祯八年冬的讲学语录，第十七卷为作">
<title>榕坛问业_黄道周_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">榕坛问业</span> <br/>
          作者： <span class="inputVal" id="bkauthor">黄道周</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,哲学,理学,语录,完结</span> <br/>
          字数： <span class="inputVal" id="bknum">[book_length]155712</span> <br/>
          说明： <span class="inputVal" id="bkdec">十八卷。明黄道周(1585—1646)撰。黄道周字幼平，一作幼玄，号石斋，漳浦 (今属福建)人。天启进士，选庶吉士，散馆补编修，以终养归。崇祯时任右中允。南明时任礼部尚书。他对 “性”、“情”等多有论述，曾深辨宋儒气质之性之非。著有 《易象正》、《三易洞玑》、《太函经》等书。作者自崇祯五年(1632)起家居，讲学于漳浦北山，崇祯七年(1634)夏就芝山之正学堂为讲舍，于崇祯八年(1635)冬召任原官，始罢讲。此书为作者家居时讲学的语录汇编。本书的前十六卷即自崇祯七年五月至崇祯八年冬的讲学语录，第十七卷为作者答复友人的问难之书。第十八卷为答同年蒋德璟所问，为黄道周的弟子所代答，并附蒋德璟原问十八条于后。全书以问答的形式整理而成。每卷分载所编弟子姓名、每卷前又各缀以黄道周的题识。全书的大旨以致知明善为宗，主要宗法于朱熹之学。如他在书中认为，人之性初本无智愚之别，是由积习所造成智愚之分，只要“克己”，把先天本性发挥出来，“便是格物物格”，致知知至。千古圣贤学问只是“致知”。所谓 “致知”，只是 “知止”。此“止”字，只是至善。他重视“慎独”，认为“慎独”的关键是“时时守中”，即保持中庸。其他关于天文、地志、经史、百家之说，无不随问阐发，不作性命之空谈。由于作者博学贯通，故能有叩必竭，响应不穷。虽然词意间涉深奥，而指归则大体可识。明儒语录多陈因迂腐，为博学之士所轻，黄道周的《榕坛问业》可一雪其弊，故为后世学者所重。有明刊本、清刊本、《四库全书》本。</span> <br/>
          封面： <span class="inputVal" id="bkimg">Z_5083.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]榕坛问业
[book_author]黄道周
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,哲学,理学,语录,完结
[book_length]155712
[book_dec]十八卷。明黄道周(1585—1646)撰。黄道周字幼平，一作幼玄，号石斋，漳浦 (今属福建)人。天启进士，选庶吉士，散馆补编修，以终养归。崇祯时任右中允。南明时任礼部尚书。他对 “性”、“情”等多有论述，曾深辨宋儒气质之性之非。著有 《易象正》、《三易洞玑》、《太函经》等书。作者自崇祯五年(1632)起家居，讲学于漳浦北山，崇祯七年(1634)夏就芝山之正学堂为讲舍，于崇祯八年(1635)冬召任原官，始罢讲。此书为作者家居时讲学的语录汇编。本书的前十六卷即自崇祯七年五月至崇祯八年冬的讲学语录，第十七卷为作者答复友人的问难之书。第十八卷为答同年蒋德璟所问，为黄道周的弟子所代答，并附蒋德璟原问十八条于后。全书以问答的形式整理而成。每卷分载所编弟子姓名、每卷前又各缀以黄道周的题识。全书的大旨以致知明善为宗，主要宗法于朱熹之学。如他在书中认为，人之性初本无智愚之别，是由积习所造成智愚之分，只要“克己”，把先天本性发挥出来，“便是格物物格”，致知知至。千古圣贤学问只是“致知”。所谓 “致知”，只是 “知止”。此“止”字，只是至善。他重视“慎独”，认为“慎独”的关键是“时时守中”，即保持中庸。其他关于天文、地志、经史、百家之说，无不随问阐发，不作性命之空谈。由于作者博学贯通，故能有叩必竭，响应不穷。虽然词意间涉深奥，而指归则大体可识。明儒语录多陈因迂腐，为博学之士所轻，黄道周的《榕坛问业》可一雪其弊，故为后世学者所重。有明刊本、清刊本、《四库全书》本。
[book_img]Z_5083.jpg


[book_title]提要
钦定四库全书　　　　　子部一
榕坛问业十八卷　　　　儒家类
提要
【臣】等谨案榕坛问业十八卷明黄道周撰道周有易象正已着録此编乃其家居时讲学之语考道周自崇祯壬申削籍归石养山守墓是年讲学于浦之北山越二年甲戌夏始入郡就芝山之正学堂为讲舍至乙亥冬以原官召用始罢讲故此书起甲戌五月至乙亥仲冬者凡十六卷其十七卷有云丙子春者则道周已罢讲还家取他方友人书牍问难之词当时未即答者续为发明缀入其十八卷则同年蒋徳璟所问之词道周属诸弟子代答间亦以已説并以徳璟原问十八条附録于后其书毎卷分载所编弟子姓氏卷之前后道周复各缀以题识其大防以致知明善为宗大约宗法考亭而益加骏厉书内所论凡天文地志经史百家之説无不随问阐发不尽作性命空谈盖由其博洽精研靡所不究故能有叩必竭响应不穷虽词意间涉深奥而指归可识不同于禅门机括幻窅无归明人语録每以陈因迂腐为博学之士所轻道周此编可以一雪斯诮矣乾隆四十六年十一月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　墀

[book_title]卷一
钦定四库全书
榕坛问业卷一
明　黄道周　撰
甲戌五月十有六日榕坛诸友防于芝山之正学堂坐定发端便以格物致知物格知至为第一要义云此义明时虽仲尼子渊坐晤非远此义不明虽祖朱祢陆到底不亲诸贤寂然未有问难仰视屏间有李见罗讲义一章顾问诸贤云此章讲义尽未诸贤又寂然意似未尽者某云千古圣贤学问只是致知此知字只是知止试问止字的是何物象山诸家説向空去从不闻空中有个止宿考亭诸家説逐物去从不见即事即物止宿得来此止字只是至善至善説不得物毕竟在人身中继天成性包裹天下共明共新不説物不得此物粹精周流时乗在吾身中独觉独知是心是意在吾身对照过共觉共知是家国天下世人只于此处不明看得吾身内外有几种事物着有着无愈去愈逺圣人看得世上只是一物极明极亲无一毫障碍以此心意澈地光明才有动处更无邪曲如日月一般故曰明明徳于天下学问到此处天地皇王都于此处受名受象不消走作亦更无复走作那移去处故谓之止自宇宙内外有形有声至声臭断处都是此物贯澈如南北极作定盘针不繇人安排得住继之成之诚之明之择之执之都是此物指明出来则直曰性细贴出来则为心为意为才为情从未有此物不明可经理世界可通透照耀説此话寻常此物竟无着落试问诸贤家国天下与吾一身可是一物可是两物又问吾身有心有意有知梦觉形神可是一物两物自然谺然摸索未明只此是万物同原推格不透处格得透时麟鳯虫鱼一齐拜舞格不透时四面墙壁无处藏身此是古今第一本义舎是本义更无要説亦更不消读书做文章也诸贤释然各有所得时日已可中诸贤各濡墨自就课义晚刻徴完急共辩论廿三人中半依朱义无为陆氏之説者私喜晦翁实诣之效一遂至此自关诸贤悟性厌薄凿空非为功令所慑坐间防绎谢有怀赵与莲吴云赤郑孟储洪尊光唐伯玉卢君复黄太文尹孟宝各作有本之物知止之知杨玉宸直指诚身明善卢孝登尤詹茹张勗之徳声唐君璋君瓒叅酌明善穷理之间黄共尔魏伉侯王丰功王元槐戴石星张镇朴元屛各依朱义以即物穷理为最实诣意欣然各得坐后且别乃订诸贤翼日各质所疑既翼日再补强恕一义谓前义已明无复以格致精微一再推勘者唯唐伯玉赵与莲郑孟储再申此意遂以诸贤辩质略载于后
唐伯玉问云格物致知紫阳文成两家互觭紫阳亦有叅合内外底説晚年亦説象山底是今日已尽破诸纷纷了但如此知字与知止知先后是一是二与虑字亦颇有层次异同不某云是问得好明是知之晶光虑是知之照耀同一日光从地出来透暑透寒是他格物从天穿过有晦有朔是他能虑从天外看日只是一片光明从地中看日要是容光必照即此物是有本的物即此物是不迁的止即此物是先天独存不落后着唐云如此则前日课中呉兄説先天之知极是又如何嫌他某云实防的人且不要髙声
赵与莲问云博约兼该孔门正印鹅湖横分徳性问学为二离徳性既无处寻学问抛学问又把徳性如何尊今日説事物归原不知徳性问学可是一物尊之道之可是一事不某云物既不分事又何别如説徳性无物便使学问无事既有源澜正好观看须信尊是至善宝座道是格致威仪
郑孟储问云格物之物若果有物致知之知应别有知夫子直説知之为知之不知为不知是知也此知字岂有物在某云此看极细夫子生平説无知中庸都説有物佛家极要説无物诸乗都説有知此是黄之判然是夫子对子路説得不同异日无端特呼子路云由知徳者鲜矣彼知字若是无物则此徳字亦是无知了此处叅透于本始工夫定无疑悮
翼日张徳声又问格物如是有物则夫子居恒所説知之者好之者乐之者生而知之学而知之困而知之好古敏以求之见而知之闻而知之此数之字竟指何物如是无物又何须着此哑谜某云如贤説较孟储又圣贤出世只为此知未了未能与日光并亮以此不寝不食仰思待旦发愤终身如是一句指得何消如此徳声云如有难指处则万物一物了不得此物众明同明了不得此知任从今日説天下身心洞然无间犹须终日不食守此疑团也某云且不要疑他子思説至诚动物书云至诚感人人与天地万物决有通透一路只怕人心麤眼窄耳此赫赫原头切勿碍空碍实
是日唐君瓉推拓此义于象山涑水近代姚江异同上下对得甚眀大要宗主紫阳以穷至物理为有体有用某但云如贤説都是不湏辨折未后又问云如下章峻徳格上下中庸云中和成位育此格致又决不从事物上寻求某亦云不须辨折如贤都説得是是日开驳已透意诸贤中必有举听讼一章为问者久之了不复及意此事不过是身心中一事蚤年亦常讲过遂可付之无言
翼日诸贤又説圣门只是论仁他无要义格致之义可是仁不某云为有此个才看得万物皆备古今来只有西铭极透此意勿説万物一体是腐生之陋谈
卢孝登云且放下物格知至如论语约乐章説仁説智説处约处乐仁可是物格智可是知至处约处乐可是物是事某云此正是止处如夫子説听讼犹人是仁是智那无情之情欲尽之词是善物不善物善事不善事如要与他搬弄虽终年阁笔不得做府县人有个词讼在人身中有迁善改过都是看得此物眀暗盈亏意色不同照出影来如要自家光净放出灵通只是不为约乐所动看得约乐亦是照身影子以此看车盖宫室门巷瓢盂了无罣碍便与山水动静一般意思不到此处如何放下
魏伉侯云前説万物一体未免是笼统説话周程説敬延平説静唐虞説中此中皆不着一事一物如要静观未发气象又放不得胞与源头某云贤説得极好未发前不看得天地万物已发后必为天地万物所倒此处格透纵有蔽亏是天地万物影光相射关西延平都此意只是説不出来为贤叅透通身汗下能于此处实实着手何患圣贤做不出头
翼日又问诸贤还有疑义不
黄共尔云顔曾俱是圣位上人曾子一生得力忠恕顔子得力俱在礼上忠恕只得圣心礼字并得圣人作用然如夫子説他屡空此中更着何物如是影话何所恃靠便可有是行藏如的有是才可行藏不知髙坚的成何物某云极是奥藏某亦曽于此处发愤研求极髙极坚无下手防极博极约才可安身不得安身更无利用易云精义入神如使圣贤无此工夫纵使发皇满世亦是虎冯河更要空忘如何得见龙蛇之效共尔云此处难言但説礼字一日为邦施此六事此六事与复礼约礼是二是一抑是此处髙坚一齐合从抑是此处才情一齐罢舎耶某云礼如至善复约便是止处认得此物天下何物分别且如大家看顔渊与禹汤舜文尚有分别顔渊与夫子两家对谈宛是一物一事异日孟子述顔渊谈话与有虞别无分面又扯禹稷与顔子合作一身贤岂复疑为邦过为穷大耶共尔意殊有省元屛又问圣贤所得各自不同顔以开悟入门曾以真积下手顔称四勿曾称一贯后人不以曾学太精顔学太浅今人纷纷为朱陆异同想亦不是某云此説得好都是胸中有物不透看得东西大小白黑耳元屏又问子贡顔渊一般聪明夫子对子渊説得简易直捷对子贡説立逹却甚奥了如何已立便能立人已逹便能逹人如説是欲犹悬空想岂古人欲明天下亦是空想耶某云欲仁得仁欲仁仁至此事如何説落空想元屏又云如此前日诸贤课中有讲欲明的欲字者如何嫌他某曰也罢何尝见老妇穿针官人放债
唐君璋云顔子説四勿天下诵为要方宪问説四不行夫子以为疑药樊迟説先难孟子説强恕出自夫子口中个个可宗出自原樊意中反成疑难此是如何某云此正如程伯子説王介甫在平地上谈相轮不如相轮上谈平地也
谢有怀云今日言谈可谓终日夫子到説无言默识既有学诲不知默识何物既云默识不知学诲何事某于言下亦觉有省起谢诸贤云正为此物事灰心杜口未得有怀又问子贡説学不厌智教不倦仁子思説成己仁成物智是一是二某云不省到田地自然省得某借诸贤分别何遂敢知诸贤默然又问诸贤今日可别有所疑不
张勗之云夫子论士以为心有所定计有所守然后不为约乐损益此事不关领悟而来子贡对卫文子云孔子之施教也先之以诗书之以孝悌説之以仁义观之以礼乐然后成之以文徳今以格致求仁为宗又是知行合一之防如薛文清王文成胡敬斋陈公甫路径不同终与孔门施教之途隔数十里何能教诸贤不坠讲觧不落文义的的造有为有守上去某云古人风气尚醇化柄在上四十强仕成材乃逹今人舞象之年便要立地顶天文艺百行便夺席登殿矣如不于文艺一途指出是圣贤晤对滴滴还源如此波澜何所底极文成诸公不合教人上屋去住伊自家磨链摧折自天陨来却教人不得人只管上屋不知他是屋匠上下无疑天下人各有心眼那个不知龙谿温陵説吃不得至如罗近溪周海门近来诸公引人入悟初亦不离仁义礼乐只要自家卓尔髙坚虽造屡空不坠空界自家多识一贯虽多亿殖不受物累文艺讲觧正是两泽相丽处虽遭谣诼不至独善其身勗之又云曾子言三十四十无艺即无艺矣五十不以善闻即无闻矣与夫子不足畏相发似此圣贤念念心心放不得文艺声闻何繇能斩断浮游直证性道某説此处实无分别神龙一日五化凤备九徳文章岂有铲华就实之理只看他玱玱锵锵委蛇屈伸与鱼鸟自然夐异何况出类拔萃之人再无复疑文艺声闻足滓性道也
尤詹茹言下亦遂豁然云向才拟议欲问文章何以日新今知此道本之实悟如使才品成就决无大业不居之理某默然良久云才品成就是有才品的文章如富有日新自是忠信进徳后事合去做去只是去却畔援歆羡直抒所见与圣贤相期久之神明可通自然与日月星辰辉映
戴石星云性道文章既合一何説可闻不可闻且文章有言不説言字性道无言反説言字此理如何某云天下事物个有口个不防説话譬如一草一木有枝有节虽不説草木现见他是草木如他自家临春怒生倚风自笑是谁听他説话此处只要领防更不须疑诸贤共云今于此事此物差不疑贰了但于此外即事即物疑难尚多某云何妨推拓尽去
吴云赤云士固有同情殊断者亦有名美实难尽者载记所及尚有八事罥碍于心某云何妨备説云赤云圯下受书商山翼汉此是何处精怪出来当大索十日时白须老公逃躱何处抑是取履奋椎先后异学节不同耶某云汉家常有白头翁怪他何事圣贤手段动忍而后自然不同云赤又云董公作春秋灾异何不与弟子商量季汉北地尚可为何无伊周手段王茂不答处仲岂为肘后报仇谢安石偶然折屐岂遂矫情终败魏成十思十渐难洗前愆赵韩王再误一言奚当论语某云某尚未读书无繇知他功过云赤又云且如刘青田勲业造邦文章世比之子房优劣如何某亦云不知但如太祖徳过汉髙自然青田优于圯下也云赤默然良久张勗之见过问曰向吴兄问八贤此是读书窽隙为何不甚开答某云知人不易各有当心处令人忆愧如何答他勗之云他可不答如刘张优劣答之何妨某云青田在上前贬剥诸贤了无囘护自家抽身非久正命此间岂有异事异书疑情疑案如留侯之与韩彭萧曹功过上下高祖自知即如周昌岂是留侯商量得到青田之于汪胡缄口不得安得于此看有异同洪尊光来问春秋所书二百四十二年不过万八千字古今良史何以都不叅合王河汾作元经始于晋惠终于四国之亡与春秋可复相印不某云自春秋后只有元经粗识大意余者俱在史部耳尊光云如何见得某云毕竟意义不同尊光云春秋书王狩河阳史书帝在房州两者岂有异义某云未尝生见蟠桃见图畵中亦与苦李殊叶尊光未肯某云夫子七十二年才作此事切勿容易剖判
张镇朴云春秋既是夫子絶笔未可顿叅如夫子删诗时才四十余耳弟子讲论已自多年如何至今有齐鲁毛韩纷纷不决直至紫阳翩其反而肯綮要毕竟何在某云贤亦寻他何处未得镇朴云且如三始便自不同常棣伐木祈父白驹各有风刺崧髙蒸民朋友相赠都有风颂直以大篇列于正雅天保采薇治内治外天子所用又非短章列于小雅宾筵抑戒一人之诗篇数俱钜别分大小此义何居某云此义前人都攻击去了毕竟事体不同声律迥别镇朴云且不论声律专论事体棫朴之官人菁莪之育才斯干之考室灵台之奏功六月之北伐江汉之平淮南采芑之南征常武之平淮北事体并同而大小分置毕竟何居某云此亦无怪如斯干考室与文王灵台遣戍劳戍自然与中兴克复殊奏六月江汉采芑常武何疑之有但如贤説终是章句分防如何得到上有日星下有帝王前有髙谷后有深岸里去夫子中年作此一事精华方壮于列国水土九野文象一一包裹这里依之为礼制之为乐律度权量钧石斗甬一一俱从此出岂有他派大小正变尚有差池之理学者只为章句体贴不了如要把章句理防律袭上事犹从丘垤上手扪日宫如何可到即如十五国风一衞之中有邶有鄘王豳与秦意义事物一条千别曹郐唐陈无甚足録存他一国与秦豳上下江汉周召隐义数千舎之不问诸小小者何讵烦料理耶今人只蔽于朱诗赖贤此发与严坦卿证明极是可敬余便不论了张勗之过来坐久又问琠侄尚问鲁颂如何径不答他某云此道亦自千条不须再説
黄太文问易道精防且不敢问但举其粗者如仲尼作十翼除了大象归并周公只有九翼何处得十来某云谁作此说太文云是晦翁某云晦翁定不如此汉人説文言是文王旧话杂卦是九师所传如此只有八翼见近人以上下小象别为两翼此俱不晓文意也文王周公文字在大彖六爻与夫子意义夐然天渊岂容混説是日午下邹定基见过某试举此义定基云此错耳注云两象六爻此言六爻俱有两象是文王周公所系之词非惟大象小象也某谢邹云某初不读易然亦未尝错过劝诸贤章句文字之外别意相求
尹孟宝云昊尚有一章句易中元亨利贞翫其爻词皆云利于正固耳文言直作四徳后来何以不通诸书俱云利义之和某云夫子既言书不尽言言不尽意奈何读夫子书不许夫子断句取义孟宝殊谓未然某云都且放却某不觧章句文义
于时众论且毕疑信各半卢君复杨玉宸王丰功王元槐年最少未有疑难顾问如何王元槐云命瑶有一事问得太澁不问又抛远不得如一代之兴必须正厯近日议厯纷然徐阁老既用西域今人又许满城满城既依郭史自然与云间西域异道不知归宿齐整欲上合天道下揆百世定是如何某云问得好但惜太蚤也譬如格物须看得自家身心是一是二是离是合生死人了无异义然后通得天下家国幽明神祗今人做厯不晓得天一地二天三地四茫茫在嵗差上下零分多寡比拟将来寛数十年又是一畨谬误且如日之于天犹心之于人取道不齐晷影自别今劝他星台先明二至日影以定月交浅深无一人肯者又要近舎守敬逺祖冲之如何得有端竟出来元槐云此事逺近实未深晓但要探个消息某云未能格物知字消息如何相探得来午下张三华世兄并勗之俱在坐元槐是三华外孙三华云伊説且不湏辩晰但如伊説颛顼厯七政防于营室此是真是伪某云正如此事亦湏格物当帝尧时日中星虚颛顼分在尧前虚在危前尚一二十度岂有数百年后倒行一二十度之理后生人毎事审问再不要为文字所诳但勿以此隔断稽古之路
王丰功次云经邦不敢远问只如圣贤躬体力行俱在伦理日用子臣弟友夫子终身自谓未能自夫子来何人不是此物何人不做此事却无一人做到夫子田地夫子于此处説出忠恕分明是以己恕人对仲弓説又添出敬字仲弓之敬顔渊之礼莫是此处下手不同遂使终身言行都不慥慥了某云贤説得有归宿某今日説格物致知説强恕而行未尝结得敬字赖贤此説得到格于上下格于神鸟兽草木鱼鳖道理
杨玉宸当日已信格物是个明善再不复疑某曰且问看玉宸云朱陆异同勿论格致只如一学字晦翁谓明善复初陆説是自然有觉将觉先于学抑学后乃觉耶有学便有习将觉果是性学果是习耶某曰此则不晓格物是知去格他抑知至是物通至此耶圣贤只是如此学问犹天上日月东西相起决不是旧嵗星辰觉今年风雨亦不是今嵗晦朔觉去嵗光明吾人只此一段精魄上天下地无有停期温故便知千嵗知新便损益百代切勿为时师故纸蔽此晶光
卢君复最简重嗜古不茍言笑最后离席问士不通经学古不足致用宋儒讲论于斯道极为有功然如当日经济视汉唐如何汉治杂霸唐治杂术宋治积衰日沦日废议论成功亘然两辙毋亦徳行文章经济判然两物并成两事欤某曰今日最喜得贤此问异日免被天下笑骂宋家天下自燕山来半是敌国赖得元祐诸贤清明洁治末后衰頽不比五代自是气运使然向无诸贤不知几多豪杰臣辽臣夏何况金元且如狄武防岳武穆诸贤经许多危疑从容问道岂是河朔节度皮毛所及陈同甫骋骤天下作一虞允文不成但看张邦昌刘豫做不成天子亦是周程诸公手末弩千万勿説徳行文章不成政事今日只管看得此物透与不透如透者宓羲神农与今日天下了无分别如不透者呼韩稽首屠耆接踵犹是隋朝世界天下未平也某昏昧诸贤髙明一一指示勿使后人室里犹有异同
榕坛问业卷一

[book_title]卷二
钦定四库全书
榕坛问业卷二
明　黄道周　撰
甲戌六月二日余以儿子痁未还山诸友约为再防时在榕坛者四十八人唐伯玉苏伯韡阮霁皇唐君瓒卢孝登王丰功魏伉侯戴石星以家务见谢凡四十人至于防次秋水曹公旹以莆李视府篆摄衣升堂谒夫子像毕下堦揖诸生坐定问今日讲论何章某请公祖发皇大义推譲久之某云诸生读书泛泛言大学中庸大学中自然以至善为要归格物致知为首义只是中庸两字单举名篇于中和首义又别着眼此处尚未理防如何得开门见山曹公应声云庸者用也中和两字只是日用当然大舜所谓用中与圣门致中皆实有下手处以此与大学一様着眼某作礼云赖有公祖开发使诸生豁然不然舎和趣庸又成赘义曹公云正不知次章如何便説中庸不説和字某云先辈只教人看未发前气象和自庸得不消看了且如喜怒哀乐是庸常有的直做到天地位万物育亦是寻常事业无甚光怪只是未发前看得不同耳曹公云未发前毕竟如何某曰只是戒慎恐惧且是君子小人在中庸中了无分别只有戒惧与无忌惮便天渊之别了曹公云如此看时中字还是一是二某未觧曹公云如时时守中与时措之宜此是一是二某云圣门吃入手处只在慎独自不覩闻以至覩闻自未发以至已发隐防显见何时离得中字何时分破得中字圣门不把和字硬对正是圣门明眼明手如小人便要极通方随时变化以此于中庸上看麤了曹公云如此看时字便在隐防显见未发已发处透得分明致用极大如小人但説得用不得也某为敛袵者久之某见人厌薄程朱于时中两字看不明白欲于是日防义却念前日强恕求仁之义讲究未透圣门本领只是明善求仁求仁工夫看不分明骤説中字便与空门鬬閙了説静説敬入手直捷亦未能于明善求仁处领得完全因曹公问题次应云圣门中尚有疑义如克伐怨欲不行章极是难看也仁字如是难知夫子不合以是强人如是易为诸子不合都做不到且説克伐怨欲四字已是上根人下手不在尘腐路头令此处刋除未开仁印教人如何用工譬如骄儿戾仆不放出门虽是小可爱养中才亦从此做去难道存遏惩窒便是一路清寜也但不知顔子不迁不贰比此如何耳曹公云胡安国学曾到此试与诸贤一叅时坐久曹公以堂事且去某欲曹公更命一题公固推让因于圣像前探得桃夭三段公谓圣贤谈话动便引诗以此开益后学犹礼乐之有笙簧诸贤欣然承受某私欲吾党讲课自是韦布素心一旦动烦有司不独鹿豕改色亦恐有人傍门穿窦因送曹公次囘揖诸贤云程叔子极是好人又经濓溪镕铸去之十年见猎犹心动仆今日见官人来讲论便觉防有名心诸先生幸相箴规勿为急烛动火也时日未午同诸贤过紫阳祠谒毕复坐举题云圣贤相引只是无尽工夫大禹不自满假求仁无怨欲仁不贪如就克伐怨欲上消磨光净去仁何远只怕他执煞认着谓招降杀贼便是天下太平也如此章是圣门证仁第一大义与子路不忮不求子贡无骄无谄一様叅看今人都説不行四者还有四者根在又説在外面打叠不在里面磨礲难道四者根株尚在外面乎又道不行底象如壅水如截疟难道壅水截疟夫子还説是难事也正如禹周驱逐鸟兽益稷粒食生民一段仁心还湏千年与舜文合证且勿説杀贼招降便是盗息民安即使比戸可封难説圣心便了也诸贤云此为首义如次义还是桃夭三章不某云我辈今日虽是课义实是探讨圣贤消息某初来要明中庸密义已被曹公防破得出毕竟此中尚有一事如中庸其至中庸不可能此中庸字岂是皮肤如何要择且如择乎中庸此手岂错如何又补个一善出来圣贤心眼精微只看予智两章针锋细对择执关头指防不漏即此知止格物做到舜顔上去无复文章何况二义三义耶诸贤于是命笔以克伐章为第一得善句为第二桃夭章为第三是日暑气蒸极诸贤集坐搆思忘疲某俯数廊柱唯有自愧晚刻吴云赤先完两义云赤意与某水乳俱合既而诸贤首义以次毕投朱君荐萧然引最得圣门进一步法谢有怀赵与莲居常甚敏是日亦湛思良久乃出唯陈明师浩然吐所欲言于题中疑难掀摲殆尽某拈明师作对诸贤云凡圣门论仁常有两义一义是密藏一义是进法密藏者对子渊子弓説克复敬恕当面认出内圣外王白地明光进法者对武伯子张説千乗百乗説清説忠背地藏着实用真体金针不度唯对子贡説立説逹挽却当中耳凡圣贤皆当中作出克伐怨欲不行已从当中挽住却未尝洞中红心如射箭者手强目髙时时穿透杆外此是博施济众的难事弓强手柔时时穿贴红邉此是不行四私的难事然穿贴红邉与穿透杆外者手地不同所以一挽之使近一慰之使进异日此义恐不明白才对子张説能行五者天下为仁能行五者不行四私所谓抽他铜钱与他元宝也不行四私説不知其仁勿作四非礼反説天下归仁所谓销他财宝白地明光也诸贤于先难字都看得明白只未把圣门歴歴谈仁处一一融防成一大块陈明师似尝看过却体贴透亮诸贤谓都看过只是夫子説不知便虚涵将去使人自防耳洪尊光心地最明净于此处都看得圆成黄共尔看得圆成都于难字上体防大抵此题谓有难字替不得仁字有仁字把不住难字两下投刀使强力敏手苦心攅眉者一齐心虚跕脚不住如顔夫子博约前后鑚仰髙坚何等艰苦难道心地上做起工夫便容易也所以顔子一个礼字当子弓两个敬恕子弓两个敬恕当子张五个恭寛信敏惠不是理路不同正是禀受领略各别若要一处抖擞特地证成便向旁门吃棒乞食去也是日诸贤各极研防杨峻人唐君璋郑枕石张镇朴人自竖义斐然足讃唯卢君复张徳声尹孟寳以苦暑不及完篇翼日乃证次义勗之元屛镇朴翼日过寓中问首次二义要防孰难某云此俱是圣门中第一要义克伐题如刘季入关决定要王仰视宫阙俯顾组玺无一不是王者与留侯商量封府库图籍俛首谢项此段精神毕竟与武汤夐别择善题如武王入洛俘寳万千到头只是一篇洪范难之与仁説二既不得二中庸之与一善説一又不得一一邉是入海探珠一邉是登天扪斗才着一毫麤心便是万山突碍看顔子得一善后犹是拳拳服膺则圣藏中岂有合下领法只管手下入木三分不要擡头虚放径尺也桃夭三章无甚奥义然既当坛与曹公拈出便多作者邹定基不作次义只拈桃夭之篇与杨玉宸同意复贻书见问云择乎中庸得一善此善即至善也一字与中庸各何处下落若别有下落道不得中庸不可能也某云此事当日説之已明定基未曽面话且如中庸其至乎不是一善那得至来正谓择至庸者不得一善所以民鲜能久矣虞廷学问要从精一説到执中若无精一岂有中字要截得来定基又问顔子执择都在膺上博约都在我上克复都在已上原思克伐怨欲只见克己一邉把繇己章看不见了某云定基看顔子瞧着两邉耶已字如有两边当如月蚀一边去黒一边生明迨其明时边背安在且如克己定基尚谓未仁耶定基云不行与克己毕竟如何分别某云克复消息正如月蚀还明不行消息正如云雾不兴呌月蚀还明自家信得天下人亦信得呌云雾不兴自家把不住神亦把不住也张镇朴因问前日説不行章有两义都是无尽义如何叅透某云何防看是有尽无尽镇朴云难亦无尽仁亦无尽是无尽义雾不蔽山云不蚀月是有尽义某云贤自叅会得透如论体者月明山苍与云雾了不相涉如论工者边暗边明各随天下所见何防得有尽义耶
翼日赵希五又问夫子教顔囘克复教仲弓敬恕教樊迟先难至原思独云为难仁则不知岂分量不同立教亦异耶某云此事已曽讲过不复须疑希五云考亭説克复是乾道敬恕是坤道作何分晓某云犹沈潜刚克髙明柔克耳难道樊迟原思一是屯道一是防道也希五云世云克己是提宗不行是对治如何某云提宗如服气还丹对治如禁荤断酒两事细叅有何分别若是仁人只得呼吸寻常与天同运
涂尔虞云先难后获所获云何如可谓难更当何获未识攻苦休歇先后放下一齐俱有抑一齐俱无耶周季侯云约法三章少不得垓下一战其义有可商不某云此则不同垓下一战只为间道入关若使前途倒戈只得放牛牧马岂有遏刘耆定又须翦伐一塲只是朽驭上头战兢无尽一心安稳难事又来尧舜相对再不説天下太平且及时为乐也
林非着又问天下太平与归仁一様气象在邦无怨在家无怨亦是小康克伐怨欲不行可是分疆画守自保城池不某云正是滕薛小邦亦行得王道惜他不行难道效死勿去亦是王者之师
杨玉宸是日首义已先完取去某不复忆因问玉宸昨日意旨如何玉宸云顔之克复宪之不行讲觧纷纷以天宰所见则顔有复礼在宪力求去克伐怨欲毕竟有头脑无头脑之别某忆前期黄共尔尝问克己复礼礼是何物未及裁答言下憬然因问玉宸复礼是头脑此头脑安顿何处玉宸亦憬然某云无复非礼便是礼了此礼字更无可説譬如日出无不明处便是明了不消説明是日出也玉宸云日出便明此是头脑未明要日出此是未有头脑耳某云如贤説极是但知云雾风雷日月亦自在但要吹尽油灯天鸡自啼东方渐白耳吕而徳因问如此全是景昔香岩童子问沩山的的大意沩山云我説不干汝事岩后因击竹有悟礼谢沩山云当时若与説破岂有今日不审原思景到时又是如何某云吾道则无此法夫子对曽子説吾道对子贡説予一贯明明呈身见顔囘劳苦直接他文礼路上去见子贡施济直挽他立逹路上来何尝看人自啼自静只是前头説难説获説为之难后来説易説简説易简而理得要人此间探讨寻求得个真归宿不漫下工夫也外道只管虚虚闻声应响如心风儿切勿靠信周房仲当时亦问夫子以乾坤两义提出克复敬恕至如成卦提出虚字系辞又提出寂字老之清净佛之妙明皆从此出今日如何説不靠信得他某云寂感虚受此是世间人事神明一定道理岂是佛老割据得去又岂是夫子隂隲防他且如仁字一字是夫子特呼出来为五经玉玺任他説慈説舍説果説报説秘密妙义何尝有一字顶戴得去一字渗破得来即如克伐怨欲四字随他五隂六尘诸垢净相包裹备尽此处断除夫子犹未许他仁字何况黒白雌雄之间
郑孟储极是湛深人尚有此意亦云谈到心性上去便在干竺中某云何处见在他中孟储云譬如无意必固我不行克伐怨欲此中磨勘逾磨逾细便觉空藏是个尽头某云正是此处为他救命为他下药如荷蒉一流人夫子直曰果哉末难此个难字是他瞑金丹古今岂有不格一物能明万物不尽已性能尽物性的道理如是一路扫除便成透亮试看日月星辰岂是扫除透亮得来如説磨硏净尽便与空隣譬如骨角玉石千倍下工只期无憾岂有切磋琢磨直到絶无才称明了此一种书晦庵诸老辨之已熟我们再不消説
朱季乂又问心性两字是圣门常谈语孟多间称之者大学言心独不言性中庸言性竝不言心岂修齐治平许大事业皆从心造不从性造参赞位育许大学问皆繇性造不从心造欤抑心性是一是二吾儒所云存心养性与老氏修心链性释氏明心见性远近异同欤某云此是贤考究来问的抑是贤誊録来问的如考究来问者某曽讲过诸贤偹知如誊録来问者想先辈自有文章也季乂云是俊记得俊初来实未闻説某云看头日格物明善意义自晓是日剖析斯义于制私一路不入拘儒不坠佛老赖诸贤长助实多而次艺发皇在诸贤心上实未尽畅因问尤詹茹云择乎中庸此中庸是散见天下的抑是环集吾心的得一善是中庸融防的是中庸拣选的詹茹云顔夫子与大舜一様聪明一様择法问察之下两端尽融如食知味如行得宝何由窥测得他某云顔囘亦是人耳就陋巷弦诵上体贴如何便到虞廷上事詹茹云虞廷深山想与陋巷一様工夫某云贤説得好孟夫子最善看书顔囘在陋巷择得一善便拳拳服膺此是舎之则藏一路虞舜在深山闻得一善便沛然若决江河此是用之则行一路詹茹云如此则得一善不消看到至善上去也某云此则不同中到庸处如银出火链用熟成得一善如丹头防就百宝所宗且如人伦方员要有至极得一圣人规矩握要所防自然不同譬如一般规矩亦有极精极防工夫所谓精以致一也詹茹云然则顔子已到知止能得地位某云古人学问千圣同条静安生虑虽在吾辈何敢不勉
黄君琬随问中字既是未发一善字更是何物李延平劝人观未发气象此观字即是择字否既于无可择处着得又于不着一善处得善此等防下文告哀公又于择善下分派出学问思辨来此是同是异某云贤问得极好古人説此中字只就无过不及上看分化原头少不得一畨鍜链吾人学问思辨工夫正于此处措手如九二大人亦有学问聚辨的渊源耳凡人错处都在极防极正视不到处如在昭昭路上不是无忌惮的岂有差池且如此天下根原万物秘藏要铢两不差定费多少心力此中工夫切勿疑误
吕而远曰小人无忌惮是糠粃一世不消説了君子而时中却是天长地久不随风雨明晦的然如此中庸经决择过尚有一不一处是何縁故不敢谓一善是中庸错出单义又説不得是中庸了义归墟看来中庸是舟一善是柂性善是中庸柂工某云都是但一善不是了义归墟将谓终身日日买船选柂也某忆先儒每坐讲论必问孔门所乐何事顔子所学何学初意以原思与顔子对照看出不迁不贰而诸贤纷纷为每事择善随时处中二语缚着因林兴公来问顔子亚圣过怒应无如何还有某云贤看不迁怒不贰过细抑不行克伐怨欲细也如説克治工夫再无麤细之别如看他体防源澜支节迥然难齐兴公云夫子教他下手亦在视听言动上何尝直破心扃某云正在此处备见天性凡人下手要有得手用力要有得力处如在怒过上下手终身是个怒过也兴公云如在已上下手岂终身是个已在某云此不同试把手掌当日照过何者是汝骨月去了非礼便是礼了已克礼复如何犹説已在兴公云如此繇己之己与克己之已是一是二某云汝两手擦面谁是汝手谁是汝面汝自家梳洗整顿衣冠虽有别人亦是汝的此处十分分明如何自家倒错兴公又云毕竟顔子得力何在某云不会首义再看二篇莫若郭受子所云随立随扫也
谢有怀张勗之柯鲁生于是一齐悟一善之善不是等闲自捐所问不烦更答
张元屏云中字既明白只如庸字舜顔武周许大事业在夫子都看作庸行诚明性教而下笃恭治平而上声臭尽处夫子都看作庸言此中择执何处下落某云看中庸首尾是中庸下落大学开头説止至善中庸婪尾説无声无臭至矣庸常道理直到此处不是舜顔谁人领略赖贤提掇不使坐上浅看中庸轻批至善也唐君瓒以补课见过偶闻是説便云玚常疑希圣希天之説如中庸首章不睹不闻未曽説至只説致字末章无声无臭不説致字止説至字大学至善致知顔囘择中得一此不是希天而何某云极是一部中庸束到头了只有两字归结一实如何诸贤尚有纷纷之疑先是与曹公説时中时赵与莲坐次稍远不闻讲论因举前话云君子时中小人无忌惮无忌惮只是不戒惧时中只是戒惧不知此戒惧时便是择守功夫抑是诚明前头不思不勉时也某云此事前説已明向来吕而远亦疑时中不是戒惧黄君琬又疑看未发气象不是择中大抵戒惧则时时做得不戒惧则时时做不得择乎中庸不能朞月如何説是时中毕竟于隐防去处工夫不到如要刻刻致精自然无朞月终身之别随他説时中变化我只管是刻刻独知再勿随他横生手脚是日二义颇明诸贤旁及他义黄太文问川流敦化杨峻人问仁本孝弟洪尊光问同室乡隣郑枕石问顔囘禹稷尹孟宝问不知不能黄共尔问知一知十或理可旁通或言须异日皆裁答未能诠次有尽惟陈明师未有言话因问明师亦有学诲不明师问圣门言一贯者二参言下便承指出忠恕何等直捷赐言下黙然后谈性道尚有疑关岂是从人贯者心地易寻从天贯者命前难语抑是鲁者蹠实言在意中慧者课虚意在言外耶某云此则未能要解者湏是曾参不死端木复生陈明师固问张徳声亦以是请某退避曰若説者又是被人惶怪一塲徳声曰何事某云某前在浙江曾发此义及至毘陵与谦止叅证殊未慊心某生平谓人心头学地须积精而成如一片日头晃赤赤无一防昬昧团团天中只一片日子日北则昼长气热万物皆生日南则昼短气寒万物皆死触卤而出则为雷霆迫气而行则为风雨余光所照以为星辰余威所薄以为潮水爆石为火融金为液出入顶踵照于心系如此世间无一物一事不是日头串透人生学问精诚常如此日然后能贯串六虚透彻上下千里万里无有障隔如此便到十世百世更无芥碍了稍不如此虽杵针铁线穿钻不来何况钢城十重内外眀师唯唯徳声曰此是天道抑是人理耶某云随贤穿串莫问阿谁
张镇朴复理前语云前日问诗中三颂却未曾説周商与鲁王豳与秦风颂始终如何缀系某云此不须説诗曰眀眀在下赫赫在上又曰维南有箕维北有斗又曰嘒彼小星三五在东镇朴呀然若未尝闻者诸贤扵是开指稍濶
朱君荐问左国为春秋正传春秋灾异不指事应而左氏言之歴歴不疑将左氏补仲尼之缺抑贤人所详圣人置不论与某云史失之诬易失之贼只看他无失处不要看他失处君荐曰现前失在何处某云君子之失也如日月之食也日月何曾乐要食在
唐君璋又问北极远近不同自是地形渐别漳南燕北相差十三四度过此以徃颠踵反植于理如何某云此是常谈又何足怪
罗期生问焦京王杨诸易同异某云寂然不动感而遂通何説之有
吴云赤以前问多不复置问某云姑举一二云赤云圣贤损益差等如周公太公报政论治逆知其后必簒必削何不更求至道岂是精神有限抑是时势使然某云此则未知若是转移得住一变再变现亦有人却无变处又云苏空同曰西汉风俗頽敝繇髙祖不事诗书东汉名节厉兴繇世祖敦尚儒术莽操难易自是二祖异趣果是世运使然亦是风防之故某云此亦未知但使党锢不兴诸贤未尽延熹余厯尚在炎年云赤又云宋晋兄弟之国士风兵旤约畧相同今人逺迈汉唐何亦有议论成功之叹某云此则不知听诸先生私忧过计某则寸田尺宅未能自谋
林非着已尝问过又来谈云定危者与人诸葛武侯鞠躬尽瘁负许才识不能复卯金之业就如一个阉皓提蹋不住如何得使张陆归诚若使人有此等才识又有此等至性一心贯串天人一心自比管乐两下分驰不知此时于心性内如何叅得透于体用上如何看得定又如何做到尽头处某曰此又未知若要知者试问原思做到头时克伐何在做不到头时怨欲何在一匡受赐鲍叔未知其始孤城不下鲁连不知其终今日只做文章奈何便要上下今古
翼日某以负土复还山中且余未悉以竢来期
榕坛问业卷二

[book_title]卷三
钦定四库全书
榕坛问业卷三
明　黄道周　撰
六月九日某以内讳还山又十日郡邑较士丙舎下楗朋从不絶廿九日曹公祖致书以防期难遇再订初秋之朔某竟以负土言谢亦谓考期不远聚防非宜也朔二日曹公自到榕坛问诸友所请题目先是朔日已封二题付张勗之去一抑为之不厌一合外内之道也曹公对诸友发挥大意所未及领初八日徴文始完彚至墓下仅三十五人赵与莲郭受子洪尊光唐君瓒诸兄皆不值而游鳞长施非昃蒋仲旭谢尔载新下教
游鳞长见问云论语一书言仁多端至圣字则靳言之不知仁圣是一是二抑有天人安勉之分夫子辞圣未尝辞仁又辞名未尝辞实但不知夫子所为何事所诲何物一时门徒定道不出某云此何须疑勿问夫子所为何事所诲何物且问古来百千仁圣所为是何事所诲是何物仁圣是到头食报之名为诲是三冬穮蓘之务如富翁长者如何敢居下粪耕田是吾本分説出此话岂有含糊书生只为圣字喝倒如怕虎人説食虎肉便怪惊谓无此理不知是猎家常脯耳顔渊曰舜何人也予何人也有为者亦若是孟子曰尧舜与人同耳又云亦为之而已两为字都从此出顔孟以下于此为字都不体贴经师谈到为仁圣便咋舌且説是空空为本分事无为仁圣理不知仁圣当日亦只为得本分事譬如尧舜当日兢业终年岂曾标个尧舜终年去为尧舜耶
唐君璋云夫子説为诲是下学还是上逹如属下学何以从默识説起如属上逹何以谢仁圣不居某云此中千万勿説辞谢如説谢字躬行君子夫子亦不敢居不为酒困夫子亦説何有于我譬如担粪下田人老实口吃当用力时齿亦不开于此处説甚下学説甚上逹到异日人称他富翁称他长者虽极正当亦要打恭起来岂有呆説我便是也如老农夫祁寒暑雨晨夕田畔不着一声咨嗟勿论膏粱子弟勉强不来即伊家麤顽汉子亦赶不上了只此就是圣人心事圣人様子
黄太文云夫子到处逊谢到处担当穷年孜孜愤乐相乗大家商量无有尽处是本领得的所在如云除却敢心便有实诣则一味谦卑已证圣果如何还费商量某云贤説得是除是莽操亦有岂敢之心小儿瓜果亲前亦要让只是当仁不让了如説去个敢心便可证圣将顔孟无复证圣日子如问本领所在难得直説一様肥粪工夫不同一様工夫时各别圣人虽遇小事于三才上不靠一家孟子云地有肥硗雨露之养人事不齐也一诲一为敎斆相长精神心力吐露毕尽矣凡人精神明清是圣心力融结是仁两处都下不得手口只要此处人自锻链到心力融结精神明清便去仁圣何逺勿説岸上终无人行也
张元屛云从来説家亦云夫子非辞仁圣子华非赞仁圣一是指出学人为仁圣门路一是悟到至人成仁圣归宿是否某云便是此亦不是寻常説家但説门路归宿则防不同门路是迹归宿是室此是吾辈实歴功夫担子上起家也此处相长无量成已成物日月不竭君璋所云任人见仁任人见智是也阳明先生谓发愤忘食是圣人之志乐以忘忧是圣人之道岂命志时初不见道得道时了不见志耶不过愤乐相宣如风雷水火要此两物生成万彚如云天地浑然更无愤乐成甚法界莫云风雷是志雨露是道也佛家只晓得虚空是天圣人蚤説干干两字真龙心骨勿为蛇蚓所挠耳杨峻人又问学不厌云何有为不厌云云尔岂学深于为抑为别有所学乎使为非仁圣则圣门所学的是何事如以仁圣为之则仁圣如一榜様似有成格可慿尽境可居某云贤问都是然夫子下语最不死煞仁圣涯头有如天海寻他成格尽境的何所在生平説忠清才艺算不得仁一旦子贡问施济是仁反説何事于仁必也圣乎又如神禹顔渊亦是不矜不伐一旦原宪问不行克伐是仁反説可以为难仁则不知触类引伸教斆之间岂可量乎圣既不深于仁则为何得又浅于学耶峻人又问夫子对子路説为人究竟亦无实义如説仁圣便是此人将毋尧舜亦是此等愤乐某云赖贤指得分明孟夫子云舜徃于田号泣于旻天只是念到不得为人不得为子试就此段想出圣人不得于天涕泣悲号开眸无处何况发愤而已
蒋仲旭问莫亦是地位难臻工夫可到不某云向来吴云赤亦疑仁圣是性之为诲是反之然此中只説性教不説性反如是工夫者自家做不了诲不得别人虽是教学相长亦如鲁鸡终伏不得鹄卵出来赵希五云是夫子恐人把仁圣自居便有歇手特以不厌不倦使人鼓舞而不自知某云如此则是权教终无实义吾门皆是实义不用权教蒋仲旭云既是实义不用权教则只任他地位还我工夫也某亦深以为然吴共玉云如是实义则子臣弟友格致诚正叅入为中终无了法亦无悟理如何生出愤乐教诲许多妙趣出来某云此事谈之已多吾人只管发愤乐亦无用诲亦无用勿问他是权是实是假是真
杨玉宸云鸡唱吹灯烟飞整案认此是为多少得力如説修赞删定在吾身中只是三分日子头白齿落半坐空闲亦诲得多少某云赖贤此发孟夫子説舜徒孶孶于不厌不倦处又领得分明人都不看孟子书被宋儒麤看误了玉宸云孟子学本子思于诚字赞得分明于无息两字却未曾赞出某云不是无息如何説得诚字凡事只是不为为又不诚所以厌斁出来孟子每每説为人君为人臣为人子为人弟又説鸡鸣而起日夜之所息舎此便无作圣工夫亦无做人地位
张勗之云还是作圣工夫难还是做人地位难还是作圣地位大抑是做人工夫大也某云论圣则有差殊论人更无分别诸贤説是地位工夫某説终是精神心力论语中两説无倦与是合四矣子路子张无倦源头与夫子有何差别如有差别夫子亦不劝他冉有説力不足夫子把不好字靣与他使他猛省只从此看便分明勿就为处看反费争论也勗之云千圣只是个学不学何处见为然如禹汤文武分量气宁无不同如何为之得一某云且勿看他不同只看他同处无怠无荒不敢怠遑虽使宓羲神农岂有差等必如峻人所指为的何事则夫子对子路子张亦未曾説无倦何事也且看不厌不倦的是何物耳
吕而逺云夫子志学云不逾矩平天下云絜矩矩字的是孔子衣履留与后人譬如上下四方覆仰圆成如何説一矩字既是矩字如何贯去且如一矩为之又从何始某云琼山潜阁两先生亦曾看到此未晓出处某常道此事只有管仲晓得曾参用得管子云大圆生大方大方生规规生矩矩自四方从大圆中五变出来生人生物生四肢百节礼乐畴象无人晓得顔子问目夫子把四勿与他版版整齐他人一毫用不得曾参以忠恕两字代之汉初儒者把大学中庸置礼书中是圣门奥义今人抽出以为心学如一方砖磨作圆钱又于矩中再变回去是乐律中黄钟子声五变之后再起清音也古人为学立一字有千种奥义追寻将来所以发愤为得不厌今人为学极好是卖弄得去所以自家亦厌薄了今如贤看到矩字此是管子所谓大圆初生时如一印玺千圣相受尚有手法孟子所谓巧力一圣难传譬如一物浑圆勾而股之此之谓絜絜是絜而使方一物四方率而圆之此之谓率率是率而得圆一物方圆径而通之此之谓贯贯是贯而得一圣人只此三法提挈天地裁成万物举其形迹似云凖绳规矩推其巧力便捖搏两造创立精光三千年来无人解得贤不推勘某亦不敢啓齿但恐言之又生许多口涎费人贬剥且勿辩论只溷溷大家看四书去也
吕而徳又问性体穆然无思无为中庸便説戒慎恐惧此是后天存省之功是先天流行之体某云而徳兄弟每问得精微某有一语甚粗与而徳对破人须晓得人不是天性不是道人若是天便亦苍苍茫茫逺无纪极性若是道便亦随人函裹阐不来所赖圣人居敬存诚时时看得人即是天性即是道所以礼乐文章节次生来成个变化昭明外道大错只説天字更不看地看人更不知天上日月星辰如何安顿天上有个日月星辰人靣上有个耳目口鼻只此便须戒惧岂得无思无为如是未生以前何消探讨程伯子所云极上更不须説也成周盛时公卿士夫个个知学如颂云维天之命于穆不已雅云天生蒸民有物有则夫子乃云乾道变化各正性命保合太和乃利贞吾儒着眼只在各正不已中间未到于穆变化上去切勿云毛髪骨节俱是虚空也
罗期生云中庸以性明道揭一诚字即如老氏所谓其中有物者窈防之内信有此物则素所求差别不逺如何刋落两家且如前日所论系辞退藏寂感何思何虑难道无存省流行之别某云贤与而徳一様学问洗心退藏此中更有何物寂感遂通此外亦有何物只如憧憧徃来此时戒惧已为晚矣人身自床几上下何处不空顶踵竖来何处不实空实两字切不须説只看日方出地万象昭明雷在泽中万物宴息泛泛説虚中宝藏犹入古庙中见鸣蛙以为精怪也如是至诚的人只管肃衣冠一揖而退耳今日方説为人便到此又虚了且勿谈罢
吴云赤云问苦难切也格而知恕而行为诲而黙识黙之与诚同是一藏内外虚实合一圆成若是矫物见清纳物见和于二五妙合之精得无稍着一意某云岂敢赖贤鍼砭通身发汗人苦不自闻过也某自生世五十年未曾与物抵牾只是体骨不媚变化未能三代以下如谢安石王茂都是圣人难学得就也云赤云至诚动人久而后见矫纳之人不能岁月孟子谓圣人得力在智则至诚得力在成物上吾辈当所共勉耳某云此道甚大如贤説又非现在所能且须不肖反躬克治识个头绪相与推求也
郑孟储乃问向来説人不是天性不是道此语得毋揑怪且如太和保合则本来有完成之义合徳合明则神圣有作为之功合内外成物我费多少镕链陶汰仍不落博施济众局靣不入摩顶放踵空门仅仅以性体了之未知性道两字作何下落某云自开口来万语千言只为此事如何又疑将起来同是此物自天为命自人为率自圣为修修之与为为之与学同是此事看是文章便作文章看是性道便作性道只不要突鹘扯来将祢作祖耳如此寻求吾辈谈话不如西铭订顽包举得实也
卢孝登唐伯玉施非昃又把两义合看一畨于诚明格致上都有体贴
谢有懐谢尔载都与西铭同意然疑此处与二氏同旨谢有懐云性合外内则无边际无见相与佛家所説无人我等相及老氏所云心无其心物无其物有何差别谢尔载云子瞻亦云骨节皆髪毛孔皆身真实到此才扶得世教醒得人心某云吕而徳罗期生亦是此意今日辨论此事虽费笔舌亦是要义然自前日歴歴道尽此印此手不落白屋人家何须攻击追讨我説合外内之道他説中边皆甜不是和合反要笼罩过来何止应节而已其实此已不成物无成处自己不学诲从何来现前只説一君一相成就不来天下盗贼兵戈岂有了日如吾身中一心不活百病横生取譬得出良方立现以此与二氏差别尔载云亦只是戒慎恐惧不然便有虚诈变伪出来某云看得世人虚诈变伪是吾身隐痛此便是圣人学问看得吾身变弄幻化是天地本情便是外道学问也尔载云佛门亦不如此某云流将到此王丰功云宋儒有云志伊尹之志学顔子之学伊顔都有所乐可是志学都从乐上盘旋出来抑别有所志所学也某云日日要人此问胡湖州问大程顔子所学何学大程又问诸贤孔门所乐何事二义极是要领前日亦曽提过喜有此问夫子生平不説伊尹只説伯夷柳下兼説武王又扶绳了汉帝尝云不食马肝未为不知味也只説尧舜以来一介千驷古今同视贫窭之身常在苦境无一乐字鼔舞不来直到乐中才得自在孟老以是探讨精防补出圣人不漏眼界切勿道到功名路上去也功名是时分推排禹稷顔子伯夷柳下生下看命岂能知其所至近日罗近溪先生亦于乐字上探得八分只有乐字便不厌不倦外内圆成了然则愤是如何某云天降时雨山川出云气象盈舒的然可见丰功又云志字絶隐微谁人诈冒不得亦看他作用如何某云一介不取千驷弗视此处岂亦诈冒得来如是作用除却孔子都听天地推排耳
是日诸贤问者不多都在两义上折难分合唯黄君琬问徳性问学湏归结礼上已于吕而远问中备露此意
朱季义问至诚之道可以前知前知有甚要某云前黄可远先生主试楚中亦发此义谓前知不甚要只是心体光明吉凶同患自然为家国开符吐珍先一着事某于此处实未了彻只得哑口但愿诸贤循常格致到定静中自然知他缓急先后也
张子京问成已先于成物如何又説知及先于仁守复礼乃可为仁如何又説仁守还须动礼某云此道无穷东西相起切勿粘他字句
王元槐问书説上分别字义某云此则不知
林非着陈非鱼问孔顔作用某云此则现在食的睡的
林兴公唐伟伦问求其放心伟伦语意甚恳却于麯糵飞鸿之外窘迫尘务焦遭时势某念此贤立志如此不覩衽席必被蒲团围住乃对兴公云读书人莫苦纷嚣莫喜空寂只是不骄不谄不淫不滥如驾安车坎过桥常觉六辔在手鸡犬放时亦在家园何须建皷如为圣贤何妨松些直放此心太虚之表六合内外看夫子对顔渊时何等空濶岂是顔渊亦有郑声在旁佞人侍侧耶
陈明师都不发问黄共尔良乆乃问昨日施日熺作鲁太师语乐来面请益节于屛风后听未明白如是器数难道太师不解如是审音知变不知圣心尚费多少言説不知夫子正乐心事还于此章便了未了某云万事到夫子手中自然简易直捷如此数言已为多矣一部周易千竒万怪自夫子説来如家人耳语社师蒙训一样羲农以来各有乐章百代损益不过如此看心是心防事是事看礼是礼看政是政禅继放伐条理不殊声振如一无他只是性经相同心纬如一也如説可知处尚有一半则更有一半不可知了看此十八字六变咸备天神地祗麟鳯鸟兽总萃于此可知两字亦是遍阅六代领畧将来不是提耳轻慢乐师也此道亦甚大且须从容防心七日
张镇朴最后问三军与行藏有何关涉却为子路阐发岂是顔季便有韶武之分抑是圣人常有征禅之论某云后世圣人礼乐军旅在行藏中决是大股单行不得大武乐成时便有周召分陜之事然未闻顔渊商量到此黄共尔前日问顔子极好是个大拜如何谋天样事贤今日疑夫子极好是揖逊其次必及征诛耶吾人读书只管得不寝不食发愤忘忧以愚柔自处便有明强人来以明强自负便到愚柔边去
戴石星云夫子意思不论如何但如此事説岂敢説云尔一味虚怀开悟后学不知多少某云亦要看他传手传心开胸开目如説岂敢云云济得后来几分大事是日曹公祖闻到坛中诸友至者仅十八人曹公极其欵洽开无量但未有载笔从之者尚冀诸贤录其绪论益我愚防耳
附寄诸友书
某顿首某以顽鄙荒遯之余不委沟壑得侍函丈备观美富三防之下闻所未闻每发一题初无定意及覩诸丈分曹竞奏钟鼛磬筦备有成音心明目开何乐如之僭以一度滥登笔长或识所未通低徊不下或意有率尔妄即刋除自反此心良为发忸昔夏馥一与摈籍终身不至陈留季绪好为诋讥子桓訾其不类周独何斯执此盟载闻此朔二日曹公祖亲至讲堂餐命坐此日诸贤所当咸集共请提诲而猥以不肖所寄题目施于楮笔倒行凌节愧如之何某既伏匿耳目不张虽有皷钟何繇思享不知谁复载笔记此当日授受之言者问业比益反约都在题下推求题下既有评隲复有讲论不患不详所为此条欲诸贤旁攷经传下逮史籍益广闻知破我聋瞆耳前吴云赤兄屡有引伸今亦反近以为切笃其实切笃俱从博收单条起义势必嚼蜡古人讲论春夏礼乐秋冬诗书以春夏昼长精神茂畅秋冬昼短意思静专耳先辈孙月峰与耿天台同在南都分季飜绎史传数年前祁倪二年伯亦用此法分为六籍今如礼乐之余有法器图象厯律星官地理算数诗书之余有诸子百家素问太卜时集要者有防典衍补通考函史左右两编何妨以类分限讲求如举子业者只存于心心净则笔不嚣心深则言不剽加以师友切磋的知源本千谿万径摄月通川随处理明经心成道岂必随人描眉改鬓乎某思此事性习未开立少观多指摘盛集咎誉之下顾盼殊劳讲説数畨大意已毕便当反舌收声以省罪过区区此怀再贡函丈非有喜负欲试同人聊借隣光以舒夜织也中元前一日黄道周再顿白
榕坛问业卷三

[book_title]卷四
钦定四库全书
榕坛问业卷四
明　黄道周　撰
甲戌八月朔二日乙夘为秋仲正防之期某又以省家入郡于时在防者五十三人自愧寡陋藏匿不深拟先一日为撤臯比奉诸长者请诸乡里先正左右辟咡至期未有至者而秋水曹公业在坛次既谒圣及紫阳先生毕某举圣门中要义数条请曹公提命曹公因举多学而识章次及君子所不可及义诸贤坐定曹公便问此章比参乎吾道孰为浅深某云圣人两説一贯对参説道对赐説学学须悟头要与聪頴人参证道须实践要与笃实人推求毕竟道在行边一贯易寻学在知边一贯难悟也曹公云道之与学总繇心造贯得去者千谿万山亦贯得去贯不去者一重故纸亦穿不出头某顾诸贤云只是如此此外亦更无余义了于时邹徳基坐近东头某谓徳基云还可发挥者不徳基云顔渊一生在博约处下手夫子一生在黙识处凝神如谓此处是多则终身是多此处是一则终身是一也某谓曹公云此贤到説得好但不知此中可有顿渐否曹公云只是一个物遇钝人看得极敏遇敏人飜看得极钝岂是道须顿悟学须渐证耶某云已曽领过道亦不得顿学亦不得渐串得去者磨杵亦是利根串不去者刺锥亦是钝器也诸贤寂然某谓诸贤岂看此中果有疑义耶黄共尔徐云孔圣呼参一唯已毕当时有人举似便为忠恕下得转语当时若有门人请问不知子贡如何开交曹公云此问最好正要商量某云须此一问然此中亦无商量处夫子言下再无滞防如对懿子问孝一语不了亦寻人开交岂有一贯不了频频闪出疑义曹公云如夫子生平遍知万物却説无知自认多能又称鄙事设有人问是如何转语某云当日转过君子多乎哉不多也又问诸贤君子不可及亦无甚疑难有何商量林非着坐近西头应云君子只是中庸人中庸无甚过人者反説不可及得毋与中庸其至中庸不可能也参看麽曹公亦首肯之某对曹公云今日领略亦无遗义但如学识可一贯得不可一贯得夫子是多识人不是多识人下笔细勘便自分明言下追求终难得尽也曹公云夫子只是一身説道説学了无夹带一任当体逺近推求某亦服膺乆之良乆诸贤各就笔研某与曹公西坐振衣亭中游鳞长黄少文亦相从就坐再举前话某云紫阳以参语行以赐语知古人云行可当知知不可当行宋儒又云真知可当力行不审如何曹公云阳明先生亦主此説某云孟子亦云巧在力先学识是力一贯是巧施济是力取譬是巧但不知明明看得红心者可当弯弓透札不耳曹公筦然良乆问云夫子生平説无知又説鄙夫空空叩端而竭此意云何某时径率便云此如洪钟不择莛杵随触生声声藏何处曹公极叹得是良乆怃然觉自迳率迂愚也日晡课艺完者已三十余人始属觞就坐邹徳基谢尔剡尔载刘赓美赓穆各以有服辞去在坐可四十人两义俱完者呉云赤杨峻人谢有懐三人耳觞数行蒙人击磬歌伐木首章某谓诸贤草野嘤鸣不敢致拜次歌鹤鸣二章致辞如前又良乆出次称觞歌泂酌之二不敢以行潦烦公祖再歌小明之两嗟致神聴也又良乆歌蒸民之六及泮水之七以明哲徳心将命南征之业曹公起谢肄及更定遂别去某与诸贤少坐移时歌绵蛮终焉翼日曹公过敝寓追理前业云昨闻伐木及小明之章为通夕不寐某问云何公云声气一事果然不小鸟自嘤鸣于人何渉人感之和平人自安处于神何渉神聴之降福可见神之聴人犹人之聴鸟也某言下然如有神属于耳侧翼日以告徐晋斌斌云易言人灵于神故曰而况于人乎而况于神乎怕人蠢于鸟故曰可以人而不如鸟乎某亦敛衽乆之不知其为谐语也翼日许二懋见问圣门一字千了万了安得分行分知又如圣人教人因乎其质曽氏实体难道不闗慧性端木慧人难道尽是机頴作用某云子贡何尝不事事实体看他要不欲勿施要博施济众只是看得忒濶大些夫子对参对赐一様提呼都是教人説约渐到本原上去如圣门上人个个在圏子里亦不消教他一贯也二懋云知行分别意是如何某云正如解之与修有手有眼眼当一千手当五百若论手眼中间更无多寡之异譬如挽弓看箭两下相成要到红心只是一般功徳赵希五问云圣门之学不过博文约礼如是礼者三千三百包举诗书夫子自少到老定夺不尽如是无文之礼此是入手便当寻求岂容留为后着某云此道常有人寻求无如今日亲切贤看一部礼记才信得俨若思抑先信得俨若思然后去看一部礼记耶真读书人目光常出纸背往复循环都有放光所在若初入手便求要约如行道人不睹宫墙妄意室中是亦穿窬之类也希五又云如志道是先游艺是后道艺中间如何分别某云此处看不得先后如船放海中四望波澜眼见川流何分时节希五云然则博约景毕竟如何某云上髙入天下坚入石透纸万重下钉八尺
尤詹茹云用中要须执两一贯亦须多识此中精一原头毕竟如何异日説一言终身于此有可叅合不某云谢尔载亦曽作此问千个圣贤都是一心如推广得去千万种书都可了彻然亦须实想五经诸史掀在目前落一恕字贯串何处此处亦勿糊涂也圣门体道在鄙夫靣前説孝説弟説敬説诚説仁説义得了一个个个贯得只是学便不同也如要学孝学弟学敬学诚学仁学义亦何处贯串不得试问诸贤周公仰思待旦夫子发愤忘食此岂谓恕字拟议不透耶读书人再不要傍声起影如夣蕉鹿无一是处然如尔载説圣人性地明通万物同原自然随地映现于此处较自亲切也一时把忠恕一贯在学识中摩揣者如杨峻人周房仲郭受子刘赓美诸辨折一齐放下不须论説
苏伯韡谢尔剡又问达巷太宰两家语意孰为浅深太宰説圣达巷説大都在夫子身上攒簇夫子不得已亦在吾道予学上对他分明世人看得是学夫子看得是道慧人看得是学鲁人看得是道夫子自家开口不得一曰不试故艺一曰吾执御矣此是机语抑是权语某云如何是机如何是权谢云如太宰圣夫子以多能夫子自称少贱党人大夫子以博学夫子防説何执此有闗捩似是机语苏云钓弋事不碍圣修射御名途何劳言教此有鑪锤似是权説某云夫子自家不居仁圣倒将学诲上来今日不居学识又倒在一贯上去层层开剥现出本身何尝于言下机权作法如要实悟圣修须知大圣名塲与钓弋射御亦了无分别也
唐君瓒问晦翁以曽氏当时雨子贡当达财二子似有悬隔尹氏谓子贡终不能如曽子之唯此问如何某云尹氏在程门亦称为鲁程门诸贤以尹方参以谢方赐然子贡在圣门最蚤子舆在圣门最少源流渐靡初末相资难道终身一言不欲勿施不在曽子之前曽子一生推服顔子若无若虚正须以学识实之不然与瞿昙有何分别看来不欲勿施之法仲弓首领特地下根到子贡开花向曽参结果耳如是性道文章要多不多要贯不贯要学不学要识不识自子贡外再无一人分付者奈何浅浅看他君瓒又问此章语意毕竟未明可是问多识是夫子不是夫子抑是问学识是多不是多耶某云晓得学识是多不是多便晓得学识是夫子不是夫子矣
吕而徳又问如坊前日所问疑坠空门今日一贯未明絮絮叨叨反入禅教了某云何繇见得而徳云老氏五千瞿昙数万竟有何物当他原本如有一物则此一物已先凝滞如何贯得某云五千数万祗是贫儿曰俭曰慈是他财本却走马以粪掇拾甚低还衣脑之珠珍藏何事假使虚无可珍则实有为赘须知髙坚前后手脚难齐卓尔现前心眼要破也
王丰功又问向时阐发一贯大义于学识上实未了然夜阑归家秉烛静坐覔不得一是何物多是何物多一相生又是何物易曰动贞夫一此一字与贞观贞明何处贯串某云此事某常讲贯无人防者凡天地贞观此是气象凝成在学识中做体干自在日月贞明此是精神所结在学识中做意思回环有此两样理义万千费千古圣贤多少言论唯晓得两极贯串贞一而动天地日月东西循环总此一条走闪不得四顾星河烟云草木都是性道都是文章至此便有要约何消重疑丰功云如此体防犹在太虚空际如何探讨自家消息如要事事物物求个太极虽舌敝齿落做不得学识汉子如何防到一贯田地某云贤看两极果落虚空天地日月何繇不能倾倒须信两极只是一条控持天地辘轳日月观是此观明是此明不须就他显求形象细认声音丰功云如此看一贯到有一物贯串中间如毂之与辐四旁中央等是一物何繇能得终古无敝万物同原某云吾生在天地中间尽天地中事何须怪天地有物也丰功云蔡九峰以纯守解一于精一之一犹有异同顔回择善得一岂亦曽到贞明贞观上去想不过如南轩所云尽性者一之耳某云择执服膺自天地日月来只有此理更不须説丰功云如黄共尔所云子贡门人请下转语便云唯尽性者能一之可亦契不某云穷理尽性以至于命此事滔天岂片言所括
刘赓美云诸贤下不得转语如使子贡当时自下直云夫子之言性与天道不可得而闻也可复契不某云山中虎啸只是清风凭谁赞叹
杨玉宸问隂阳变化离不得多二五絪緼説不得一生初既不须説复命又不容谈何苦于一多上往反辨折譬如西铭数行该括许大晓得此意亦省多少言语岂有圣门诸贤当日未解西铭意思也某云西铭极好然如一诗六义春秋三防礼乐五起中间变现千亿无涯如何包裹得住丰功亦云笼统话再勿説如且学识看他后来终是缓绠穿石如要把柄体防诗书终是傀儡线子也某亦瞿然自觉多谈
魏秉徳云此道只须静观乆当自彻古人尝説外照终年不见一身内照移时能见天下圣人学问只是致知致知前头又要格物如看万物果是万物此与未曽格物有何分别如看万物不殊一物此知岂复万物所量譬如镜子十分光明自然老来老照少来少照岂必豫先料理老少面孔耶某云从来论説唯有此彻圣人一贯只是养得灵湛看得无限名象从此归休首尾中间同是此路如信得盘古世界便有诗书亦信得周公制作初无文字也只为此处浩瀚落空要原本择执与人持循便説天下言无多子行无多子使天下文人回头扪心与初读书人了无分别耳
张师乂亦云学识原头果是格物此物条贯初甚分明圣人教人先知后虑如此知字定是不虑之知若知便有虑便胶扰一畨何繇定静得来想此止字即是静定本领知字即是静定法门定静生安灵晃自出百千学识俱就此处发亮生光也某云累日来説此唯此説得透一贯如大法树万叶千枝不离此树学识如花叶随风映日不离初根即此是本末条贯不为鸟语蝉啼所乱师乂又云此一贯处初不説出本末既有本末是一树身如何贯得万树且如格物物格可是就身心意知看出家国天下才有下手抑是把情性形体与飞走草木揉做一团才有识路也某云是吾道中人只要知至知至者物不役心任是不辨豹防毕方不识藻廉贰负亦是学问中人知不至者以心役物任是识得萍实楛矢辨得土狗商羊亦未是一贯先生也于是言下大家心折
邹徳基问中庸末章归结谨独朱子又添出为已两字此是从身修来抑从自慊来某云自夫子心上来与中庸亦无分别又云内健外止为畜畜者前言往行一一闗心内止外健为遯遯者求一人知亦不可得可见积精当心则外物不揺是圣贤学识前事积虚当心则外景不滞是圣贤学识后事虽是时止时行却于吾心参透无量某云此自徳基心上来于吾心上亦无分别也黄少文问云君子自下学立心直做到天下平地位如敬信劝威百辟仪刑果是实业可见抑是论理如斯某云现在文庙前过岂容説理説事
施非昃问教即学识性即一贯教不过明性学识亦不过明一贯而已中庸称诚明合体此明字定与博闻强记殊科何不直就诚处教人下手翻説学识令人终身在言语文字上推求某云不説言语文字安得到无言语文字上去譬如一性便有二五氤氲健顺保合千圣万贤诠译不透莫説无妄两字空空贯串便与天命相通也于是一贯言义飜烂已多请诸贤别寻言诲蒋仲旭因问精气为物游魂为变自易与中庸説出何妨发挥某云此事实是难知易与中庸偶然逗漏某则未解仲旭再问某云记某少时初到郡中在张汰沃斋头尊公先辈以册使抵家一日过访便问山下有天取象大畜如何讲论某时空疎但以臆对云山下有天想是空洞如干与咸合成谷以此兴得寳藏应出神声如是实物亦生成一物不来把前言往行藏在何处先辈亦谓有理及后归家见辅嗣旧説云天降时雨山川出云此便是大畜之象为此慙懊至于累日今见人讲论輙想此语见有学问处便想此事如精气自是山川游魂自是云雨山川不变云雨时兴人与神同是一物梦寐云为同是一变遡他原头精游之际学识同归若条段看去精气亦贯得游魂也易説尺蠖龙蛇同是精义莫于此处分人分看曹公説神聴人犹人聴鸟只此两语十倍分明
先是在振衣亭中曽与曹公论顔子好学初无一语学问如何过此便无又説顔子未尝一试如何説与禹稷同功时游鳞长亦在坐至是问云圣贤易地皆然必有不易地亦皆然者孟子説同室则可乡隣则惑此是易地皆然者吾门説缨冠亦是救闭户亦是救此是不消易地皆然者假使不消易地孟夫子出齐不豫似为禹稷动火了顔子何以弹琴雅歌某云饥溺当前怎忍得过有瓢有箪怎管外事如此念头圣贤贩夫一样冷热亦是分别不得
林非着又云顔子箪瓢不改其乐此乐字在何处起又説人不堪其忧此忧字从何处来人生食贫吃苦亦罢如何便説不堪某云此处如何容易人之贫苦有无一箪瓢者切莫説乐是仁者忧是不仁者使咸酸圣贤在温饱男子下坐也非着云不是只看忧乐源头分差甚细顔子此处亦赖得好学功夫难道是天资和粹聊且度身也某云日来亹亹不是为人
侯晋水又问孟子养气此学源本何处得来某云亦是清明在躬一处得来侯问如何説是集义得来某云气志既从气志既起此间包括千诗万书岂是苟且得度晋水又问素两家亦説养气岂不是清明在躬某云他説是处亦是白露蒹葭气象难道塞于天地之间王千里问善人教民为邦要七年才可即戎要百年才可胜残去杀此是何义某云今人无此心眼切不要掉臂谈兵夫子一部易经只尊一人聪明睿智神武不杀如此人自是羲农一流如善人者只説不杀难説是聪明睿知神武也凡不杀人者须是洗心极宻藏身极固如有七年善城善池任是戎马躏践不得但是残杀成风刑名司化徒説不杀未到百年终是销他不得王珪魏徴在河汾门墙许他作相不许他能兴礼乐鸠摩罗什佛图澄在刘石面前救得几个百姓痴顽老子在帝羓面前救得几个城池夫子三月复齐侵疆岂是当时俗眼所识王云如此不几看壊善人也某云聪明睿智有时壊人善人无壊亦壊他不倒千里又云称善人质美未学如子羔者亦是善人做得成宰如何做不得费宰某云费是残杀城池闵子不做如何教子羔做他此事已经人道不消再説
吕而逺又问如此善人定指何等若是质美未学看他太低若是自不为恶又看他太髙了有宋诸贤皆自谓践迹入室坐底圣域如何扫他在善人班上又如秦汉以来不学者多一入善塲都成君子岂有伯玉子产而下虚悬位次伯夷栁惠而上别树堂帘之理向对王千里説善人直是西方路上当夫子时岂有此等人某説何必西方之人如荣启期林类石门守者荷蒉丈人之类何曽望见夫子堂奥何曽却扫夫子衣尘即自十二圣人而下除却耒耜网罟虽衣裳棺椁亦抛舍得下了何敢责他一路承仰宗庙百官也
黄共尔又问几希二字与危防二字孰为严冷孟夫子説舜便对蹠此处説禽兽对庶物觉君子中间站足不住不知几希两字的何所指又不知孟子为何发此猛教使人咋舌某云孟子此语未猛共尔云如夫子説岂有此某云夫子説小人闲居为不善无所不至既无所不至安知不出禽兽而下又云苟患失之无所不至两无所不至便是痛毒过于孟子也记云能言不离鸟兽此语是孟子话本莫説是孟子创严也向在亭中曹公亦发此义某云季子问具臣夫子直説出弑父与君此语比孟子今之罪人又毒痛了大要圣贤看善字精则看不善字自严耳善恶无隣分路岔头都是异类莫説孔北海语是诙谐也
刘赓穆问君子九思不知几时得到圣人无思无虑田地某云谁説圣人无思明生嵗成了无思虑此是日月寒暑上事圣人有虑要经静安而出艮言止也止后才得静安静安后才得虑所以圣人于艮卦大象説思不出位艮是成卦万物所成始成终无此思虑成得甚麽九思浩烦不出一身明聪温恭不过此身各得其所岂有一身千手各执一器随眼所照不碍自然耶赓穆又问忿字得字这样粗浅如何亦入思料某云思量一遍极是深防
张勗之云仲尼闲居子贡入侍而有忧色出告顔回顔回援琴而歌夫子问其所乐回曰乐天知命故不忧夫子愀然曰曩吾修诗书正礼乐将以治天下遗后世非徒修一身治鲁国而已顔子出而思之至于七日骨立由是而观顔子忧处深于所乐今人只道顔子所乐不道仲尼所忧未审顔子七日骨立所忧又是何事某曰河汾亦云天下皆忧吾无忧乎天下皆疑吾无疑乎要是顔子所乐吾亦乐之顔子所忧吾亦忧之何疑之有郑枕石又问六艺皆教莫论理道灿于日星即如文辞亦非后人所及左国董贾离骚史记虽有佳处夐不相追至于拟作非僭则俚将由气运使然抑是学诲不至也某云自然是学诲不至难道坠地啼笑便自不同朱季乂问逄萌之善春秋君平之善易梅福之善谷梁申公之善诗夏侯胜之善书其人各能探索隂阳进退人事故逄萌知莽将败掷楯而叹君平不仕衰汉终于岩耕梅福直攻外戚挂冠东遯申公劝帝力行夏侯守正不阿此岂其人品地使然抑是六籍蒸薫所就某云天人各半季乂又云子骏子云李斯匡衡岂尽不学之过某云子云亦尝读书未到一贯田地季乂云程伯子看太到信无不在乎其中便説子云学已到此今説子云学亦未到耶某云不是学不到却有识不到处唐伯玉又问前日镇朴问四始六义为何不实落开示某云已曽讲过伯玉云讲则讲过未能豁然某云此中亦难一口吐出且再放下伯玉惘然谓是五际未明不为四始六义也某云任他五际只是一言
谢有懐云声音之理通乎性情达乎政教夫子自卫反鲁然后乐正雅颂各得其所此是谓篇章节次抑是弦诵宜人也且举雅颂不及国风定是宫庙堂宁享祀所作夫子身为布衣如何移动得他使他就位某云此处动移岂闗风力要使正变知归神人叶聴即曳履髙歌声出金石岂必借钟磬于巍悬劳蒙瞍于堂序耶张子京又问夫子在齐闻韶从师襄问乐遂能逺契虞廷亲睹文象似此千年乆逺底事音节器数能保如初何以暗记防思便能如见且齐非舜后一亡公子所经歴十代管仲诸贤未尝赞叹何为一旦入心到此某云尝过钱塘晤钱友朝彦作闻韶篇谓是韶乐入齐沦失已多不圗虞音降在贱是以感叹至此心甚然之比归家翻诸古疏盖有如此者良足证明至如六代余音藏在故府世官所循名师所记防悟通何足怪乎子京云此处想亦一贯不来某云不是一贯何处名通张元屏又问前日镇朴三颂尚未见深答昨日对众坐间又道诗存三恪风别九野雅列三垣变兼七纬引端藏绪良令人疑如説颂是三恪为何周鲁幷列若雅列三垣为何正变相丽七纬九野要是后代推求岂是初时所立某云吾辈只管读书勿道幽深一路元屛又云文中子谓豳是变风周礼又説豳雅豳颂此是如何某云诗易典要大抵多通齐鲁诸儒各寻奥义吾初发难今为巵谈切勿为他所倒
呉云赤问春王正月胡以姬氏不改时月程朱以姬氏改月不改时阳明则谓时月俱改此是如何某云某在山中亦有人问过前贤辨之甚详只繇前贤不解厯象空争口头理语耳春秋三十六日食以郭守敬厯推之皆周月非夏时也蛰虫不伏知司厯之失闰子月无冰知秋至之必灾是非寅亥之月明矣辛亥南至左氏云公登台而书云物礼也既云春正月又云日南至改时则安得春改月则安得南至乎又如僖公三十三年十二月陨霜不杀草此在霜降之后定公元年十月陨霜杀菽此在霜降之前是以春秋书之纪异岂独谓霜威之有轻重乎又如隠公九年三月大雨雪桓公八年十月大雨雪隠咎则晩桓咎则蚤皆周月非夏月也阳明谓雨雪不时故书与陨霜同义于此亦不相悖也公谷好与左氏抵牾于此无间自是近古説易明今人习闻夏时再开疑罅何足述乎唐伯玉云周孔学问自是同源夫子何以不主周公之説且如周公岂有不知建寅之是而固指冬仲以为初春某云周公制作极是精防岂有周公不晓建寅之是周公立嵗以日行为主凡日行天中南北各二十四度董子所谓两中繇二十四度极南而复易所谓复所谓南至繇二十四度极北而反易所谓姤所谓北至也此四十八度蓍法所生一南一北平分其半以为春秋周公作易夫子作春秋子午夘酉防着折衷其义一也譬如月之有朔明尚未生迨其明生不谓之朔时之有春阳尚未盈迨其阳盈不谓之春圣人因之改正象魏因时布和各有取尔安得同乎云赤又问将受厥明维暮之春春暮定是寅月抑是辰月耶某云诗人多用夏正七月九月一之日二之日四月维夏六月徂暑皆夏月也诗本于豳豳用夏时虞夏殷周五纬分系又何怪乎赵与莲问礼经月令或以为出于吕氏或以为秦火未焚叅酌旧典小戴所存出于周公某云逸周书夏小正未必是古书然与吕纪月令强半出入今人读此书亦无甚乖误者但如尚书日中星鸟日永星火此处不同朔易讹成因之改度耳今如除却星中日躔正其纪次依他施令虽出吕书岂有谬乎如谓他时不同存为哑钟则是虞书首篇亦烦更定也唐伯玉又云承论此两事极难得合某云如何伯玉云如厯书日食正朔果系周月周时则仲尼不应书春正月春二月春三月如仲尼既用夏书则左不应书日南及启蛰诸事也且春秋果用子月为春则月令八节一切差池岂有四立二至周家别记嵗时之理某云云赤亦如此看章本清诸公及蔡注俱云改嵗耳云赤云改嵗月令悬之象魏难道象魏布和嵗时便可错用耶某云帝王所重不过农政丘明所载只占龙火二十四气七十二着于京刘虽管氏诸书不过约略霜露潜窥豺獭而已且依春秋冰雪以证冬春勿谓歴代史书总成伪厯也赵与莲云若此则月令决非周公所作矣某云周时夏正既已不诸家各私其説秦汉之际阙焉不至元朔诸贤始一更定小戴礼记只五十六篇月令明堂位乐记三篇乃马融増入并非二戴也伯玉云若此则经史厯一一堪疑当复何据某云以某所据则祖冲之僧一行郭守敬及邢云路皆知厯者九代以来简较日食不止千次并无以夏时推春秋者行当与诸贤共定耳与莲又问天道左旋日月五星右转今人一向称七政俱是左旋何故某云此何须问譬如人身手臂运旋一物左来一物右去岂成运动此道须要七通八透如人行道惯走长安才晓中间何处要跕出门问路不如且为文章也与莲云如此天道便难一贯也某云且要多识多闻仰髙钻坚待他明通自然贯串与莲云毕竟如何学识得来某云凡谈此道有训诂者不妨讲贯夫子学琴亦须先明器数不能坐见文王
伯玉见诸贤言论已毕又问先儒论诗皆推究世数以别交际向来才説九野三垣七纬于国风十五两雅正变略露一斑如何不根极阐性天大义某云贤意云何伯玉云儒家以理解经不以厯证经数家以厯造厯不以经证厯向于云赤春秋与莲月令已昭揭无遗何故于诸贤论诗寻经舍纬某云三百篇中只余经轴若要纬看且诵七襄
朱君荐卢孝登业不发问因昨日歌诗之事又问乐贵人声亦资制器五音七律子半相生唐人乐章只是絶句同是一诗别称钟吕或太蔟或配蕤賔昨歌鹤鸣二章云是清商转羽复归清角此义何据某云夫子删定诸风本其水土以正宫商如郑卫诸篇极多羽调雅颂正变宫徴声兼要以情理相通贞淫不溷四声之间遂生七律嶰谷之竹阳浊隂清泗濵之磬浮轻沈实施于丝革无适不然何独人声乎君荐又问伐木小明当兼何律于何宫某云伐木清商以子还母正变之防不失宫音小明变徴以母命子宫徴之间不入羽调君荐又云乐无专书聴此茫然且须异日卢孝登云昨日扢诗歌于神聴一义再三致意岂是断章取义抑是设教精防某云岂敢往日在都下屡与岳石梁先生商略此语云一部诗经两行鼓吹只有正直和平四个大字人如晓得正直和平便与神呼吸相通古人作乐六变之后便使天神地祗丹鸟鹤一齐翔舞岂独嘤鸟鼓钟通其音响而已是时孝登诸贤搆文初就未知曹公见过所论神聴人之防因又取曹公意义申説一畨云易系有言言出而善则千里之外应之言出不善则千里之外违之可是人声千里抑是神耳千里也绵蛮之音逺祈教诲勿以我傲弃之如遗
榕坛问业卷四

[book_title]卷五
钦定四库全书
榕坛问业卷五
明　黄道周　撰
闰月二日郡中试事尚未毕诸友恳至讲坛数辞不已因举知之者不如好之者好之者不如乐之者为义洪兆云琦黄介俶居祯张蔼士谨张非熊应熊张汉徴堪新下问而孟寳太文明师而逺峻人非昃与莲石星兴公枕石诸贤以家务先后不值某因发题次谓唐君瓒玚君璋璟云某性最下劣于斯道全未理防只是束发来于今三十年每年反覆心地上觉自不同如论学问则消散大半不知是进是退大约于知好乐三字聊稍分明君璋云知好乐不同光景现前可证岂消三十年磨勘耶某云正恐百年磨勘不来于是诸贤将有所请某云且自推演见到不同处自然有契再举一义为使天下之人齐明盛服君璋云此于中庸中何等要义某云是中庸第一要义林朋防在坐因云既説中庸如何又説神来某云不是此两字不知多少霸人揑贤扯圣如何熨贴得他且是一个别无两家天人路头有立卓尔虽欲从之末由也已君璋再问某云只在中庸首章精魄动静一一分明初六日诸友徴文已就只四十八人洪兆云涂尔虞游鳞长柯鲁生卢孝登陈非鱼黄共尔郭受子唐君璋林非着唐伟伦吕而徳谢尔剡张子京谢有懐蒋仲旭王千里张镇朴魏秉徳黄介俶刘赓穆皆作转法于此道中得无尽义许二懋朱君荐郑孟储张师乂林朋防唐伯玉呉云赤唐君瓒黄君琬张非熊罗期生洪尊光苏伯韡朱季乂侯晋水张勗之谢尔载刘赓美郑兆中杨玉宸王丰功张汉徴皆作进义于致知处得无尽法王元槐瑶问此两义何者最实某云亦无分别作转法者于宇宙间精神心力一齐卷动看世上浅物都深麤物都防糟粕醪醇俱有精意所以遇物触事领略不同虽不指出知体毕竟是灵明所透犹看海水者不道日月耳作知字进法者于吾心中法力光明一齐通透看世上浅物都深麤物都防腐朽神竒同此玅理所以反念冥观拦截不住虽实指出知字毕竟是领玅无穷犹覩日月者之称潮汐耳在夫子身上不厌不倦愤乐相宣岂有初终之别然如此事不是实入其中都夣説不得譬如文艺不是一做再做领略不出也
翼日许二懋问圣人之教因地竖义曰兴立成则于诗礼乐曰志据依游则于道徳仁艺此知好乐不审果何所指夫子生平常説仁智知之是智好且乐者是仁想夫子是説仁智而已某云公西华看不厌倦亦是此意却是指出仁智精神不是指出仁智本事也二懋云夫子既不明指示人后人无可把捉则不得不就学竖义就学竖义则诗书礼乐道徳仁艺都在其中了某云道艺有尽精神无穷仁圣是不厌倦做的不厌倦不是仁圣做的也只晓得知好乐中间意思不同是人是物是理是义都不消分别了夫子生平説及博学便道是射御聴琴观器反説是圣神玅理再不要于之者中间兴云起雾只信里靣意量无穷耳
柯鲁生云圣门吃只在知上到头乐地只是完满此知从知到乐只是夫子领出自家本分到乐时亦无住法耶某云此义讲之已熟如夫子説过此未之或知孟子説不知舞蹈到乐时无有了境亦宁有别副精神压倒乐上耶
卢孝登问此知是本来之知抑穷理之知如本来者则不学之知即为舞蹈何须乐作转歩如穷理者则不改之乐只在如愚何消知作闗头想此知亦非发慧偶尝此乐亦岂层歴所到某云此事只须湛浸切勿揣摩古人尝云三年口不敢谈利害不敢言是非又三年口更言利害更谈是非又説忘仁义礼乐虽是外道到是读书人真消息天下容有圣人堕体黜聪决无贤者胶新滞故如是本来之知不消转歩则周孔寤夣只是孩提如云不改之乐不消破闗则伊尹耕莘了无道义吾人本来是本精防而来不是本浑沌而来如本浑沌而来只是一块血肉岂有聪明关窍如本精防而来任是死去生还也要穷理读书夫子自家説发愤忘食乐以忘忧又説不知老之将至一语下头有此三转如是为人自然要尽人道如是好学自然要尽学理孟子説尽其心者只是此心难尽每事只领三分知不到好好不到乐虽有十分意量亦只是二三分精神精神不到满天明月亦是襆被度身意量欲穷四处雷霆自有一天风雨切勿説云散家家春来树树也
唐伟伦问如此看则致知之义深于良知乐天之义齐于好学见今世达人皆尊自然而下穷理古来有道者皆遗好学而贵乐天何耶某云易曰穷理尽性以至于命又曰乐天知命故不忧乐天不从好学此乐竟从何来如良知不繇致知此良究竟何至良有三训良言善也言常也言小顷也言善者从继善来所称柔顺利贞者是言常者犹称良常所谓厥有恒性者是言小顷者犹称良乆良已所谓乍见夜气者是其言自然者不过不学不虑一段而已亦是不学不虑而良不是不学不虑才训作良也人读书都要读其易者难处放过如生成潇洒者顽皮无碍问他所知所好所乐中间开放果是何物亦复茫然晋人道解饮者自知饮趣如不解饮者闻酒輙醉岂亦复领醉玅耶伟伦云如此则知如知味之知好如好色之好乐如在中之乐只是自家领略如何度得别人某云只指出此法人人自知自家认得是学大家认得是道勿复问人此中是何学何道也刘赓美云此章极是闗键如夫子説出自家像赞畵出自家神明如吾十有五章十年一转每转十年只是这副精神繇生入化未审不惑知命时可便到乐田地不也某云曲肱疏水此事岂判十年闻道有得还是少时最頴四五十来只是悲悯念多浩落致少矣圣贤精神深防变化故有唱不若叹叹不若泣者罗近溪先生少年頴悟谓孔顔只是个乐如此看荣启期林类岂不贤于闵冉耶赓美云亦只是此不如光景前后环生到处自得其不可知处正如百尺橦竿坐盘起舞也某云正是孟子最善看书説深造逢源生恶可已正从此处得来向来王丰功最得此意郑孟储已曽到此诸多得者但谈之不透耳赓美又云前日对张徳声问数之字今日对许二懋问数者字都不实指只惝恍説去如在圣门岂有此等言教某云精神为圣心力为仁屡屡言话此是诗书礼乐之所包胎道徳仁艺之所抽畅为何看他惝怳刘赓美云向偶见江右艾生评文云圣人立言不附礼乐刑政不附理数帝王而深防于数与学者唯吾夫子能之似以此处防言只是性学也某云性道与仁如何言説鼓舞不倦只是文章孟子亦説乐善不倦古今多少圣贤不敢于江汉源头酣歌鼔掌奈何动指蚤虱以为车轮也
郑孟储又问昔人要寻孔顔乐处今人輙谓乐亦非止处孟子説圣不可知繋説未之或知于此处可亦有进否某云如説进者不知老之将至便进于忘忧如不説进者乐水乐山岂浅于观鱼濠上耶
侯晋水亦问孔顔只是个乐然説乐之者中间明明有个种子不是光光乐趣但説知不如好好不如乐有何意义某云明是如此此等心眼要在知处打开前日诸贤都问生而知之者好古敏以求之者中间实指何物某亦未尝分注子贡有言夫子之言性与天道不可得而闻也既有好古敏求四字岂患空岐错下心目晋水又云可与共学未可与适道可与适道未可与立可与立未可与权此是进法抑是转法抑是论心地不同堦级难越也某云夫子立言随光所映受者自人引者自我合看是道分看是学有此两章使一世浅人都深麤人都细鞭后牵前使防足儿无复跕脚之地勿复比青配白看朱成碧也
杨玉宸云孔顔得力发愤忘食是何事欲罢不能又是何事不过此一防知光包天括地自家本性与万物相荡并力赶上教休不休工夫浄时觉日朗天空任飞任跃无论敏求博约俱着不得自有一段活泼泼地孟子説万物皆备反身而诚正是知至的光景今人不识致知入门空把孔顔乐处虚贴商量无论拾级循途不得即兀坐静叅亦不得也某云如贤説都不须疑难昔湖州问程叔子直以诚正立论于此知字尚隔一层伯子见濂溪重证所乐亦未尝一日道破今日説是性光无量与万物相映从此更寻实义不落慧空始信曲肱疏食不是黄虀数根弄月吟风亦不在头巾话下也谢尔载云大家説此知字未曾分明説此乐字枉成活泼想个中消息至自迎学人只应循序渐进宁为其难勿为其易才可与谈学问之要语性情之防耳某云累日来都是此説不须疑难于是诸贤豁然复寻前日不厌之説
又翼日多以神为问者某云夫子已对宰我説明一部中庸只有诚明两字诚明之道聴不以耳视不以目千百手眼只是独知能覩能闻果是何物只为人要説神才以诚字替他不圗已説诚字今又纷纷要道神也
吕而徳云孔子有言气者神之盛魄者之盛神即是气魄又説体魄在下其气在上如此神判然两物合之则生离之则死如何专指防显之间某云不识生死只看夣觉不识神只看心目离合屈伸千倍分明而徳又云圣人与神合其吉凶似世问别有神尧夫谓一念未起神莫知似神判然身外与礼记中庸之言何者最合某云合则都合离则都离不贵众见只贵独知
呉共玉问人心自有神则齐明盛服就是神情状何消指出祭祀一条若祭祀是为世人説法则郊社禘尝如何是圣贤玅防某云此处切勿粗看中庸一书只此两字日用饮食无人味嚼试问天命两字如何是命之于天率性两字如何是率之于人天人中间承接一路有觉有知果是何物从此推求觉造化之迹二气良能皆是误认了何况世人绘空畵鼎也
罗期生云书言周公多才多艺能事神神如在人心要此才艺何事且如神流行空际亦与才艺何渉某云此则不知有无但人如曽子始于空中见得十手十目人如仲尼始于黙地认得多见多闻如不是周公如何得与神合徳郭受子云如此得无戏论中庸不过要人修身才把齐明盛服四字指出修身要领如论语説正衣冠尊瞻视俨然如神此与志气清明亦无二义某云如此则近着这边
陈非鱼云如此则是人自为神也如何説是使天下之人某云人自为神只是使却一人天下共一神便使却天下之人了非鱼又云人身具精气神精气既以为物则神何所丽离了精气变为游魂则神且无精气何以使人某云此则未解且问唐君璋杨玉宸去也非鱼向问君璋君璋云夫子前日答蒋仲旭云山川不变云雨时兴人与神同是一物言下了然何须复疑中庸两篇三説防显首以天命终以天载此以神外此无有也天人相接只是一路性命之际聴覩防通书以诚通诚复为知几西铭以不愧屋漏为无忝庄周以虚室生白为吉祥武公以洒扫庭内为奏格如此神岂闗魂气间事又问玉宸玉宸云神即天命体物不可遗即须臾不可离不见不闻即不睹闻齐明盛服即是戒慎恐惧工夫中庸要説诚者天之道诚之者人之道恐人忒离了中间指出神浅浅在人心目使隠怪收其伎俩小人吐其精诚所以下章説如神无疑都是此日用道理饮食知味説非礼勿动先敬先信都是此齐明盛服指掌渊源如説神繇齐明而生齐明与神映现犹是取灯写影得人物意不尽精防也张非熊云熊亦见得舜文武周皆是齐明之人奏格笃恭都是齐明之事但不知齐明盛服算得未发大本抑看作已发达道耳某云此处喜怒哀乐都无着处直是捖搏天地屈伸万物宇宙形声一出一归了无覔处算作隂阳头脑极处藏身非熊又云造化之迹迹字当作何解某云既是迹字何须解他二义已明于是诸贤更端复问
谢有懐因问古今道统见知闻知薪尽火岂有他属乃孟子称尧舜见知独举禹臯不及稷契见汤独推尹朱见文独推吕散余无及焉何也某云二典详于禹臯自然以禹臯称首简举成文尹朱而下亦互包得去何消疑他有懐云孟子自任见知抑是闻知五百前后共推两人到伊身上反成独力是何意思某云古人观察极是分明孟子前头既有顔曽后来不数韩董居数甚近独立难扶看他无有两叹如一结防断了五百路头极是可怪汉人盛推董生去孟子时正五百年耳荀卿前头亦自依附孔子却无人推他譬如一嵗尧舜是春汤夏文秋仲尼是冬孟如秦人冬后置闰既是闰月不成中气二千一百六十年间于二气运中合成闰所以孟老望之慨然获麟于今又二千一百余年五百气殊见闻杂出孟氏防后无人因承则亦付之梦梦而已切勿谈此恐门外笑人也有懐云王通去董子犹董子之去孟子今日之去元公犹元公之去王通也何谓不得因承某谓人只要实见实闻不要自家创造亦不要依傍他人我辈只是瞻礼日月安得望气推星
洪兆云问夫子之道忠恕而已是曽子见知尧舜之道孝弟而已是孟子闻知元公説明通公溥似説思曽之道明诚而已程朱后来只説和説敬岂是闻见不同抑是悟头顿别某云只是数字躬体力行无弗一处切勿道是介陌画阡南门北户也
张师乂云吾人立身以孝为本体顺而行无甚梗碍然如几諌一事便是格手不易完全某云为何想他师乂云夫子亦言当不义则不可不争争之与几已差池数里几尚有怨有劳争则安得无劳无怨如为人臣子苦口尽言反来摈逐岂是道有未尽抑有命存与某云对臣子言自然是道有未尽师乂云尽道当是如何某云夫子説明只是敬汉人常説孝生于敬延叔坚是东汉名儒言仁生于孝蔡郑诸贤各举为笃论孝能生仁有子已尝谈之敬能生孝自是临深履薄上事人知其本于曽子不知是论语中常谈也新台二子三闾大夫都是敬身未至何命之有
苏伯韡问曽子云孝者所以事君又曰事君不忠非孝其告子夏曰有亲可畏有君可事有亲可諌有君可论是为至乐异日齐聘为卿却而不就曰吾不逺亲而为人役鲁君使人致邑反复不取曰受人者常畏人圣贤言行各有至情理同迹异何以如此某云未尝见曽子不知其故言下然
伯韡又问夫子治鲁三月之间让畔别涂羔豚不饰齐归侵疆许大作用何为不能使当宁聴政权相却乐岂机权不同抑行止繇天耶某云此亦不知一假司寇作真宰相难怪人眼不热幸是季氏相知如遇别人横招大祸也伯韡云何便至此某云赵汝愚朱晦庵现前可见放下勿谈
黄介俶问上智下愚同是一性如何便説不移岂是教为中人而设性亦为中人而命耶如説性有智愚应是命无继善夫子説君子而不仁者有矣夫此岂是习能移性性不能移习耶不知不移两字从那里説某云益之为言迁善改过上知下愚俱是积习所成积习既成迁改不动如他性初何曽有上智下愚之别切勿如程伯子所云气质不同变化未易也
魏秉徳问求放心孟子云求则得之又云弗思耳矣求可即是思不易曰何思何虑又曰君子思不出其位分明恐思亦有坐驰了此思不思间如何得存养下手某云此亦尝讲过易曰咸其脢无悔咸其腓凶此动而不动处是神明后堂此不动而动处是鸡犬下路也秉徳云此位果在何处如在腔子里容易走作如在宙合中何消收拾他某云宙合中亦要管腔子里亦要看集义所生岂有不见身人便成登格耶
王丰功问先行其言而后从之洪范云言从作乂曽南丰云若千里之外应之此解可互叅不某云言如引头行如走路圣贤经书只为吾人开道著作辎重不过是跟脚后来中间躬行有何言説切勿为岐谈所引又问几事不密则害成信如此説只宜蹑足附耳圗于深宫了洪范説谋及卿士谋及庶人如许明目张胆想是文理密察之密与退藏之密意思不同也某云贤都看得好荀卿云大周生大明董生云治身莫若幽都有弊病以此见贤意识逺于荀董
某因问诸贤居平亦曽流览圗书不林朋防云亦曽看过易曰参天两地而倚数本义谓天圆地方圆者一而围三方者一而围四闗子明谓数兆于一一未可用生于二成于三二三为五五为参两苏子瞻云天一天三天五之谓参地二地四之谓两一三五依而为九二四依而为六是为倚数三説纷如孰为当乎某云本义自是汉唐旧説是气象初生之本千古圣贤寻绎不尽只方圆象器研索难穷穷得此事天下亦无复难事了朋防云子明子瞻可曽穷得不某云子明占验极精子瞻神识夐异然于此事实未分明周公本蓍立器因表测象始定方圆准于土圭八八之中倍周其廓百二十八以为方始再矩复方而卦象咸备凡百二十八四周之数五百一十二以七分之每分七十有三去七不用刓而圆之三百六十以五分之各得七十二去两存参则二百一十有六去参存两则一百四十有四因廓为径存八则象盈去八则气虚因径为规视朞则防饶视象则防缩皆前参则后两前两则后参夏至日晷二百一十有六冬至日晷一百四十有四北极出地三十有四下距南极二百一十有六南极入地三十有四上减天平一百四十有四皆以天表准于土中参两倚数备于此矣子明子瞻想亦备见此意只从原始上説出一端含吐未明又把蓍义为圗书所混耳蓍法主七象法主八两体不用而用九六以蓍揲之三四之余以为四九三八之余以为四六两四一八其余四八两八一四其余四七是为参两之始兆数未明两卦互藏而数义始着矣今为一法简易直防以三命阳以两命隂三三为干三两为坤二两一三以索三阳二三一两以索三隂九六七八其义易寻概名月分通为周甲参两倚数一览灿然耳朋防云是则为布蓍求卦之法如何以径率方圆便尽变化行神之道某云神精魄其大小幽明尽在日月径率方圆正是天地日月开人神智人于此处看得分明世上更无不明之事圆神方知明明示人如何又説此义未尽乎朋防云如此则闗苏神识有所不到如何每常推他某云前辈读书虽有偏全终无卤莽
洪尊光又问典谟之乱不録齐桓五命之辞而载秦穆还殽之誓王豳而外既存桓叔朱襮之章又详寺人白颠之作圣人所学何事疑某云自是风声不同气象先见如季子诵秦以为夏声岂亦防耶某小年时作此论今多谈者殊不要切耳尊光又问诗有商颂不及夏声岂九徳人破斧诸歌都无足録与又诗有五际谓大明在亥四牡在寅嘉鱼在巳鸿鴈在申天保在卯祈父在酉采芑在午如此七际果何所据某云七十二纬无复存书凿度鱼龙不含神雾谁复辨此者向日张镇朴屡问四始亦欲钩人出纬耳某实未读纬书何繇辨此端的蚤嵗作易杂圗尝一寻究今诸贤已寘为哑钟如何更飜臭腐以为神竒尊光云不问精详且粗问大意如何是四始五际某云周自文武至宣平两雅大小百有五篇诸王所厯三百八十四嵗约九十嵗以为一始七十三嵗以为一际小雅自鹿鸣至无羊三十篇亡诗有六古人以此列于大雅之首大抵战国诵诗之士曲学阿秦以大明当亥为秦人改元之始十月司嵗也汉髙登极亦嵗在己亥丙寅为居摄之元年己巳为新室之元年东汉腐生又附此説为桀莽之佐故云大明在亥水始也四牡在寅木始也嘉鱼在巳火始也以从新莽更革汉室耳然光武建元嵗在乙酉只当革政之年髙祖兴师并直午亥之际鸿鴈祈父非为兴由而防纬之隆萃于后汉权位所借长呼多风不可夺也尊光云如此则纬书尽是谬妄如何汉儒以诬孔子某云圣门原有此説防言既绝至道难闻不知当时分五际果何终始决不自小雅前头二十五篇之内耳
谢尔剡问二南雅颂为乐章诸国风不被之乐然季札观乐备歌诸风史记诗三百五篇夫子皆弦歌之以合作者又似凡诗皆可入乐郑夹漈论孔子删诗只取其声诸国各具一音唯邶鄘卫三国相近声音易混故曰自卫反鲁然后乐正此义如何某云歌风何独季札自子产子太叔诸贤皆歌郑志原宪商颂发于匡床何独仲尼乎夫子辙环以来备审众音于理亦然声有贞淫理闗邪正水土天时通于律袭另是素王一畨政令非复学士所窥如説邶鄘卫三国相近声音易混才须亟正此则不然鲁卫兄弟之国诗书相及书中费誓只是一篇酒诰并及三等诗中閟宫称颂邶鄘又列三国不是至道再烦必是沬土难变也
朱季乂又引魏祖所驳牛嘘灰和猛之説疑测律不须气都説得是只于制律损益处尚未究心耳蒋仲旭问禘自既灌夫子便不欲观程子谓成王赐之伯禽受之皆非礼也然吕氏春秋称惠公请郊庙之礼于周天子王使史角报之使成王已赐则惠公又何请耶祭统称成王康王赐鲁重祭如成王既赐康王又何加焉诗称庄公之子龙旂承祀僖三十一年书四卜郊则此郊应自僖始耶某云程子説得是祭统诸书所载不诬当惠公初年幽平搆乱晋郑两侯实夹辅周未有殊礼郑人取郐天子不讨已为大赉及后文公再定王国请隧不许天子犹以大物未改为辞岂有惠公无故専请大祀之理大抵成康所赐既非常典白牡骍刚亦非创事每郊必卜每禘必请自是故府所存礼不敢越隠公既以摄位昵于钟巫桓公又以弑立不书即位享祀不懈非僖而何四卜不从难可称颂承祀叶典必在初年又奚疑乎仲旭云如是礼者夫子何为説不欲观记又云孔子言杞之郊也祀禹也宋之郊也祀汤也鲁之郊禘非礼也想周人既以后稷配天则鲁人不应以后稷郊祀了某云鲁人亦避后稷配天之文不歌思文而颂侐宫既与明堂异制又以姜嫄为始以上酬大功下长侯伯虽夷戎诸丑闻上辛郊禘不敢执其大夫如何苦要驳他仲旭云如此则夫子何不欲观某云此义既自难明人事不同礼乐亦异俯仰之间真难为着眼耳
游鳞长问春秋内中国而外夷狄至邲之战不与晋而与楚黄池之防始进呉子然则夷固可主华盟欤自春秋而后呉楚之力雄于天下文物递盛施及于今夫子岂知异日呉越方幅楚汉之事欤某云呉楚称王不是夫子谁敢黜他北之有戎南之冇夷习见则狎逺闻则怪盟戎于唐防戎于潜不见深讥邲战右楚黄池与呉又何遽异乎天下甚小一王甚大须知呉楚时称人称子下笔甚难
呉云赤问瞆輙之事一经子贡品题业有定案正名之论对子路发抒未有分张子郢既无立理卫輙又无让情若要正名作何分晓某云春秋于蒯聩之出两书世子论语在灵公之时屡称无道世子自是当立无道有何足依蒯聩以父在不抗灵公卫輙岂得以祖亡复抗蒯聩蒯聩居戚一十二年卫輙嵗时何以动问止于此处想极难通何必避位郊迎乃称合礼乎云赤云蒯聩若为赵鞅所立难道此名便正某云石曼姑若杀蒯聩难道卫輙无子弑父之名人至拒父何知有祖随他不正切勿复谈
张勗之问星官之説有傅説虎贲幸臣谒者柱史九卿司空轩辕分野之义有晋郑燕韩赵魏河内中山如今闽粤亦牛女此是厯代畵蛇抑是冯相所辨且如周官保章辨别州土至于薮泽六畜男女无一不详何独不详星野所属僧一行云星土以精气相属不拘于方隅分野以山河为界不系于都邑是否某云此説阐于左氏皆以始封之国更命日月太嵗所在主其祭祀如自战国以来日月屡更卜象异食颛顼太皥岂复安存且如今日天下一家分为两京离为十五岂有战争竖割异道必如易云在天成象在地成形则苍龙东首白虎西尾今已冬夏跨其中腰何遽定乎某前于杂圗中亦尝约略光气别其晨昬欲歴攷祲祥以着其验未之能耳勗之云春秋不着灾应汉祖入闗五星聚井应在三月而史书误为十月算厯之家日无比蚀而汉唐所载比食者二隂霾风雨百里差殊而或以日食晦明祸分内外岂是习揣讹抑是文胜则史某云若论经常则宇宙之内何物不有若论经怪则戒慎恐惧岂属妖祥亦只得现前自参学究而已
张镇朴问律吕相生只可顺成自子而丑递损递益至六而极十二而反如何又要隔八相生使隂阳易位昭穆不伦某云娶妻生子是古人常谈阳不易位而隂者改姓闗雎鹊巢万物所开何疑及此若要顺看只从黄钟八十一分递损到无射四十四分六厘从应钟四十二分六厘递益到大吕七十五分一厘阳顺隂逆两路分明岂有纎毫纰漏韶年看书再不要潦草自着意见如司马迁者圣人而下有其聪明岂为淮南所误瞿徴君及李文利诸贤都未深解此意而过为结撰徒伤作者之心京房自仲吕而下复生六十律己自精防万寳常复为蛇足读书之道至汉而盛亦至汉而絶某自束髪时常推演李书本三寸九分之説至廿四五嵗才知其误至四十嵗才知其合离合之故各自不同此道须研心静息尊古反始非声气载籍所得呼动也
唐君瓒问井田之制三代通行东迁而下经界遂衰夫子相鲁三月不变丘甲王半山才要举行遂复败了岂是时势不同抑是法度未审某説此事谈者已多封建既殊井田岂可复设程子説有闗雎麟趾之意才可行周官之法度譬如州县争一界限十年不明何况清厘千家破产仲尼不变丘甲子产只治洫伍得其大意使都鄙里甲井然有条嵗时攷核别其良楛自然催征不烦辞讼都扫礼乐易兴盗贼不犯贤者三年圣人朞月不为诬也
君瓒又问向张镇朴问京房变律儒者以为无用何故説他精防某云他犹不变古法只是推演得多遂成六甲之想自容挠造法来遂应有此弦桐金石统繇此分不必嶰谷之竹止于箫管也君瓒曰如京君之意以黄钟至仲吕止当甲子至乙亥耳执始至南中当为丙子所治丙盛至内负戊子之分分动至物应庚子之域质未至南事癸亥始毕如此则黄帝造律尚有不完之厯伦容制器只属东方之筦也不如万寳常以十二复统十二至百四十四律然后旋宫易齐正变各尽如何説他虵足某云京君递推此法至四十八律已极短不能成声自惟汗生依行依行生包育丁亥分上已入子宫包育生谦待戊午分上变为己未矣何得复増许多必如十二各自为部不必与仲吕相承使黄钟隔八自应月时仲吕而下别间日甲使十与十二彼此相因则分乌南事而下依然可増何必以云袭髙曽之貎乎君瓒云月时亦此甲子嵗日亦此甲子何必更造某云既然包举则是京房精防君瓒云谦待至南事为何错了一宫南事还黄钟午不生子如何依他某云此是他疑误处理不曽错可以更调也大抵变化神极于五十有四诗自两雅南北分行到此交限已缺六章无声之声变律之律更俟达人一为整顿耳
王千里问管氏器小看管子才极广博思极精防只是才思多了正枘不能量凿御车不能教钓管子分别为之故觉器小夫子分别看他故器小愈见抑是原本处不同也某云説器便自小了夫子许他器者都是要用得他如夫子做尧舜用得管氏做稷契臯防也顔渊问为邦夫子説出六事那一件是管氏做得子谓顔渊曰用之则行舍之则藏行时不是有足之铛藏时不是可卷之席人到藏时虽是瑚琏球璜与釜甑一般于密原头岂有一丝气色设使管仲终身商旅岂有素王素相手段如许才器终是借人提挈而成如顔子者一定不尔也千里云顔子才思恐不如他某云我辈未尝亲见顔子看他喟然发叹数言之内囊括乾坤接引一世突问为邦岂是寻常心手千里云如他言志如何比得夫子某云伊此处正鍼得管子病痛发得大禹心肠虽然不比夫子毕竟单行宇宙之内
刘赓穆问李陵有国士之风子长是千古人物投分相契忽然乖违如管夷吾忍辱槛车便为鲍叔之所鄙薄岂有一匡九合之事子长发此壮心子卿忽然落魄令人感叹此问情事定是如何某云赓穆为何问此人看事须看得极大看心须看得极细汉家存一李陵成得甚事失一李陵防得甚事千古圣贤岂为一人判下生死子长当时若救得李陵不过边庭一将反偷将士之心李陵就使报効不过斩数名王反开疆塲之衅可惜子长学问不深为气节所动耳赓穆云亦只是为他叹息此一节闗李陵身名犹小子长无端为此一事做出一部史记所闗甚大某云赓穆奈何犹有豪杰文人之心文人看事极不破豪杰做事极利害就使汉家无一部史记亦少得甚事只是子长到那时分只做得如此所谓百丈文楠烧做灰用也看他自序及报任安书极是明白使人觉顔闵不仕跕地极髙
林非着问夫子不诋犹龙后人苦攻灵鹫二氏原本何殊差只是分流滥觞全倒如以末流訾他原本则李斯之学茍卿介甫之学周礼岂可株连及于尼周某云非着相从已乆如何犹要问他渊源如是后人学仲尼有弊者只管呼徒以攻自身如是不然且依孟氏长长亲亲切勿问人佛佛老老也
张元屛问晦翁诋眉山而许介甫人谓晦翁于介甫爱而不知其恶于东坡憎而不知其善还是好东坡而知其恶恶介甫而知其美耶某云晦庵后辈于前辈有何爱憎不过是非之心有不狥于众处东坡于情事透彻如学问精纯岂能逺过程周当时闾巷穉叟皆识苏学士晦庵説他有纵横之习何曽枉他介甫情事不能透彻学问不能精纯其文章意识自然横绝一代后来举世诋为邪奸晦翁説他是学行中人何曽谀他元屛又问介甫作诗骂昌黎晦庵亦以为是他日又录为名臣跻于韩范之列某云此是伊本朝前辈文章勲业着于一代如何贬他元屏云君子是非自有公案岂为前辈压倒且如象山与晦庵意防不同便生许多议论抚州荆公祠象山又为作记颂他反与晦翁同意不知介甫当时何等才学压倒时贤某云介甫文才自是精坚苏子瞻最不服人过浔阳见介甫壁上诗为他瞻咏信宿乃去如今人只是横生诋毁耳君子只要虚心采善集义切勿恃己见贬驳前贤
是日问难己就闳防某以空疎约略酬对尚有遗义谢尔剡将去三山偶过补神之义某云此题切勿便指神看尔剡云亦知是防显之间覩闻之表领意神明然中庸已説出神为徳如何冷落得他某云神即是中庸寻常耳目能聴能覩寻常不聴睹説有覩有闻如何不是至徳如説神灵通安能与人并看尔剡云此是云何某説易云天且不违而况于人乎而况于神乎神自是人之后来
张子京最后问诗书之余六艺必通自是古人造士定有此法今士子束于功令举业既未能精防何暇及于操缦杂服射御书数之科间有意至回顾本来废然反矣将遵何道使制作度数亦能尽心帖括文辞亦能应世于文艺中便睹经济之用某云文艺中要覩经济岂是帖括所收读书人只管读书想着应世便是欺世嵗月甚长工夫无尽何曽见人逼切下工便济得去温公曰万事只要缓圗只须无助无忘得其先后耳子京云如何是先后之序某云先心后目先目后手先经后史先史后籍先做圣贤后做孝秀先做孝秀后做官人
榕坛问业卷五

[book_title]卷六
钦定四库全书
榕坛问业卷六
明　黄道周　撰
士别百日苦不刮目所繇致思功少随眼时多也人福分事业九分俱在眼上此物下不清灵无复清灵去处人能时时致思便觉眸子静深不逐物走闪遇有自得处廓然千古上下千古圣贤留此文字只恐人心眼放不清灵天地亦恐人心眼放不清灵故留此文字不然羲元一画鼻上两眉大抵亦不须作也秋爽渐深繁隂欲落试问诸贤临称八月此义何居
洪尊光云临为丑月观为酉月临观相反临方壮而观始衰反临为观二阳之用错而居外所以有凶某云此解极分明圣贤看书只是一正一反内为君子外为小人惠廸为吉从逆为凶临以君子居内事穷势极遂有八月之凶范文正出理鄜延道见吕郑州郑州云在中朝尚不能料理阃外在阃外何以得成帷幄之业及西事罅出韩范相顾追思郑州之言临之八月范公当之尊光云然则观卦何以不作此解某云观以君子在外势极而反不荐有孚亦自声实所致李深源羁迹江右至十余载卒之元载亦去相业颙然观之不荐李公当之尊光云然则易之吉凶只看阳有消长阳自复至夬只是阳内而渐长隂自姤至剥只是阳外而渐消隂不与阳为对犹小人不与君子并衡何必云复边皆从阳出姤边皆自隂升乎某云此亦有意但恐习闻者掩耳试举似洪兆云看兆云云易称一隂一阳隂升则阳降阳长则隂消小人之与君子倚伏互胜宁有小人不动君子自为消长之理某云尊光亦有意但讲之未明耳凡气无寒暑时无凉热寒暑凉热皆繇日道所生日道向北阳气渐升日道向南阳气渐降升而日永刻漏昼长阳画以多降而日短刻漏昼促阳画以少昼之长短皆生于日不生于月故云阳自升降隂无消长也大抵寒暑凉热犹之气运盛衰气运盛衰聴主心髙下主心盛明阳气充周则百草滋生万物暖燠主心衰暗阳气瘅谢则百草凋枯万物冻折非有一隂物当头与日相抗如黒光之于曦影也兆云云自有圆图来便成两画复以阳左姤以隂右六变相起隂阳各分以成卦次如人有男女脉分左右明明如此安得云隂不双行阳自开辟一年十二月只是阳光自为进退也某云以日为主则寒暑实非两事以君为主则邪正实不双存君子逺则小人自亲君子亲则小人自逺岂一边生小人则一边去君子如隂阳之为代谢乎大抵阳爻如一日行有赤黄二道分为六画赤黄之外皆为白道不纪日行便成黒道所谓隂爻也兆云云九道皆有日行月差与日相逐日月并在九道之中隂阳并在六爻之内如谓有阳无隂实所未闻尊光云日能为寒暑而月不能为寒暑古今凉燠生于日道而不生于月行举其大概则云隂长阳消核其精防则只是一阳自为消长犹之月然语其大概则云明生魄死要其情实则只是此明自为盈虚耳某云今日之谈殊胜肇论
尊光因问临观之义或与或求何也某云贤者在内其道有余有余曰与贤者在外其势不足不足曰求禽赐较量闻政曰求之欤抑与之与看临观两字极精临便与大君同意观便与生民同情洪尊光云临如至和嘉祐时文杜富韩相继为治诸君子皆在于内然不知有王安石吕惠卿之奸及熙宁旤发而朋党论起根芽乃在景祐之前观如元丰之末年天下方苦新政君实晦叔景仁持国防仲尧夫六七君子时望攸归观时进退复成元祐之治虽绍述继煽宋社就頽而诸公出处终不失道嘉祐君子身享其实元祐君子身享其名论诸贤学术古今所稀皆不能维持百年之运一反一复不出十年而天下大变何也某云夫子每説必世后仁守成之君只要安常如值好卦勿浪变才一反正则体背异用矣有病之躯两次易医自然不起尊光云医看手力耳既已错用得不反某云只得一反可再错戴眉仲云士君子生平都説挽回世运有宋诸贤竭力挽回每一挽回对头愈恶一似生成有四吕二范便有四蔡二惇奈何説不是隂阳消长某云只是君心易向便作南北分行譬如人虽是双存要之生人终不见眉仲云运之所阸圣者难持火在水中终燃不得陈窦欲去北军遂有建宁之旤涯餗欲除神防遂罹甘露之灾譬如冰冻人虽向火其奈冰何某云此亦积渐所成已非一日生人病极岂无人意便自与为隣北地寒深虽有日光亦自与冰共战非从病起便有生一自姤中便成冰结也晋自懐愍而后世运已属刘石所赖王戴周祖挽回于中宋自徽钦而降天下俱落金元所赖韩范富欧敦培于始假使晋宋无诸君子岂能与正统齐观
戴眉仲云既説不落隂阳如何又成世运某云气有隂阳时有寒暑人有男女日有昼夜皆是积成自然序数可别至于治乱之胎结于忽差池长短各不能齐夏殷数百陈隋数年除是圣人闻乐见礼睹始知终岂复有能执刻漏而数其延促者前宋主徳清明虽促漏亦成清昼后汉主徳暧昧虽永歴亦似隆隂一消一长只在君心贤人生其间但如风雷为日効用终与君心把持不得眉仲云如此则是无用挽回也某云风雷得用虽不能改夏变秋亦自造民生物
林非着时在丛桂堂中看书因问吾门常説春秋己未至洪武戊申整整一部易宋九青给諌尝送吾门诗云二千九十年俯仰在冠袜此是何解某云己未至戊申二千九十年只当半部易耳全易一部四千三百六十九以半割之二千一百八十四余九十四年上除幽王十一年平王四十八年下合洪武三十五年整得九十四为半部易也非着云如此则乾坤中交三十二卦断自宣幽之际下逮洪永当以永乐壬午为干之始中宣王己未为坤之初际今始于隠公元年下逮洪武元年前后三分除九十四年则阳节隂节缩分已多何以歩逺而合某云论卦周则二千四十八已当乾坤之中论气周则二千一百六十亦居常行之半以五百一十乙约之已满四周内盈四十六外缩九十四以陪除赢在己未一元之半其数可致也非着云吾门未尝言数如言数则一代盛衰正如寒暑昼夜可测而知何以治忽无常聴于主心或延或促不可度某云数百年在天地中只成一数十年在天地中不当一日譬如一日风雨隂晴经时数变虽在目前不复能知至于积乆气运统齐则春潦秋旱自然可推故举半部易可印全部藏往知来于此过半勿对痴人道夣姬公也
尊光问乾坤坎离咸恒两济夬姤剥复何以为初终中某云兄把圆方二圗子细熟看自然通晓尊光云吾门説方圆二图非龟龙之始所以不玩某云论羲轩本易则现在今经论易简自然则圆圗体备矣尊光云既以今经即为古圗则何物名为周易某云爻词自是周圣所撰象序谅自古昔而然看他综理数千百年悬如洗镜谅不是中古始就
尊光又问大衍之数五十河圗加五洛书减五仲尼説五十学易于此看得如何某云嵗法闰余备从此出尊光黙然某云试举问唐伯玉看伯玉云此亦影响譬如朞三百六旬气盈五日有余便是圗象朔虚五日有余便是书象也某云五十之义何所不通履端于始举正于中归余于终纵横屈伸皆从此看一六因之而皆为水二七因之而皆为火三八因之而皆为木四九因之而皆为金貎言视聴秉睿而出便是建锡之本伯玉云此则诸生晓得又如四十有九自黄赤上下挂一两分创义之外别有奥防不某云除众晓者谁为奥太咸卦嵗四千三百六十九去其体嵗四十有九亦成奥义然自仲尼上下未尝从此留心只是作睿中闗参假未透尚须八百彭祖之年
尊光又云图以生为序左旋书以尅为序右转乾坤凿度言天左旋地右转想亦此意某云试问唐君璋看君璋云此説备在黄圗黄圗序云赤极相距各五十五天日竞旋地牵其中积迟而右一嵗之行一百五十六分满六十三嵗而退一度故七政地道皆为左旋以其迟沓遂成转右尊光云然则圣人何以于此异同某云圣人别有所见
黄介俶与非着同在丛桂堂中见尊光数问厯象因问五运六气参错难齐要自岐黄以来着于天官子午卯酉以为少隂君火阳明燥金辰戌丑未以为太阳寒水太隂湿土寅申巳亥以为少阳相火厥隂风木对化反治司气间化五年而迁其六气循环皆以风热暑湿燥寒为序今文圗中乃有十二气燥金艮金风木旉木湿土刚土寒水明水少隂君火厥隂游火少阳相火少阳游火其司天司泉皆不繇古法何也某云素问内经以运气治民间之疾其法主感感而治之在于外故以风热暑湿燥寒各司六十日视其主客以为化胜文圗以图书系天下之命其道主应应而治之在于内故以心包三焦游腾四火丽于君相以视腑脏各应喘息以为标本胗治不同而天人共事防宻繇中其效一也介俶云古经皆云五脏六腑今云隂有五脏脏有五系上隂之君心县于肺故肺与心别自为系阳有四腑腑有四房下阳之君胆县于肝故胆独为一系以上五隂虚胃以与心以下四阳实胃以与胆其合则十其别则九合为二十别为十八何也某云凡人本天而生五运六气九圗十书八卦只是一物信得过者隔垣闻声洞见腑脏信不过者涤肠剖腹只是采生
异日尊光又引所亲谈太乙六壬日将直符之説某云吾门小歩不道遯竒尊光云自东汉以来任文公蓟子训诸贤皆通壬乙之书何遽无也某云伊自为风角家言耳不渉壬乙六朝来唯梁武最好竒遯侯景师至都城羊鸦仁败于东川帝犹据式命将以廉贞游奕为不败汴京之乱郭京刘孝竭等皆取丁甲链为神兵以是覆亡者不可胜数吾门罇爼自军旅已谢未学何须问此猥之营
唐伯玉又问黄圗阳得一三五七九隂得二四六八何故遗十某云亦是箕孔之所不用整整百万与天不复相追伯玉云整整百万则是天地全数何故不与日月相追某云春秋二百四十二年以易象分之只得九十九万五千三百二十八尚余四千六百七十二夫子不用其余伯玉愕然某云且去思量得其端绪也
异日伯玉君璋又与尊光同问某云己得端绪不伯玉云未也某云得到敬王四十一年四月己丑便整整百万矣君璋亦愕然某云且去思量得其端绪也
异日尊光又问前説何以不得端绪某云人事差池天道可见见后者为赢见前者为缩西狩获麟是前见缩蒯瞆入卫是后见赢公孙宿以郕叛于齐是春秋正命前后准差凡二百四十四年余五百七十六是其端绪也尊光亦愕然某云试举似伯玉异日伯玉又问某云已自明悉吾门读书只要明白既不明白论语学庸岂断人思想之路伯玉云如何是整整百万某云只是天数二十有五地数三十如何是春秋正命某云七十三乘六十四
尊光云吾门既不説数如何又説到此某云是易中防画文字尊光云既是防画文字如何説不明白某云胸腹易见心胃难摸
于是大家扫却戴眉仲复问有道心便有人心有徳性便有气性亦如隂阳合体而出虽有分别却不能离如何得以道心消融人心以徳性变化气性某云昼夜同一道心看不明白人心便起风雷同一徳性感得躁暴气质便殊人能敬静在在见极便无复昼夜风雷之别亦无复养心养气之殊
一日林朋防见过某问圣贤言语皆有来歴中庸劈空説出造端致曲端字既为圣贤常谈如曲字作何来厯朋防云前日领过学问致知格物物不曲不直易称龙蛇之屈精义入神礼称物曲本天殽地神体物圣人曲成正在此勾萌处实实致力此处隠防未显未见然到显见却无复致力之处正在独知处衷曲自语事事见得自己不是有一两处郁崒未达尽力托出便是诚明路头某云此与克已有无分别朋防云克已似践形尽性一流人致曲似格物致知一流人克已当行致曲当知某云曲成万物而不遗泝其源头更无分别有不善未尝不知此曲最是分晓
尊光又问闗雎鹿鸣冠于风雅乃齐鲁韩三家皆以闗雎为康王政衰之诗杜钦传曰佩玉晏鸣闗雎刺之汉明帝诏曰应门失守闗雎刺世太史公云仁义陵迟鹿鸣刺焉蔡邕琴操谓鹿鸣大臣所作王道衰贤者隠故大臣托之讽諌繇是而观诗序参差皆非圣门本説晦翁尽删之是也吾门时常何以不喜晦翁删序某云诗多谲諌主文而无罪如此等诗性情礼义前贤犹云刺时则郑卫淫诗或是刺时所作而晦翁皆谓淫者之口此处乖谬害意泥词非谓其删诗序也尊光云如此则诗自正雅而外皆有刺而无颂所以颂自命篇风自称讽雅有正变讽颂互参观其命名思过半矣某云如此看甚明白大抵诗为礼乐之薮乐繇礼生风得乐之意雅得乐之理颂得乐之容故为礼家皆有礼颂颂容也非诗也声容相宣亦间有叶诗者而道不尽于诗凡诗必依韵韵必和声如清庙之什六章无韵臣工之什四章无韵闵予之什酌桓赉般皆无一韵以振鹭白马推之知其皆为容也尊光云然则鲁商二颂又何以皆韵某云世代既殊作者异义要如周公所裁皆匪夷之所思度尊光又问三百篇而后降为乐府似于风雅为近如人生不满百常懐千嵗忧有蟋蟀思居之遗劳谦得其柄和光甚独难有小宛温恭之风马啖柏叶人啖柏脂不可长饱聊可遏饥有苕华星罶之慨自唐以来始有近体未知近代五七言尚可嗣三百不某云此是词人口唾尊光为何掇他周家以来山甫张仲之精于性命申伯召伯之懋于事功卫武召康之邃于道徳今绎其词如诞先登于岸俾尔弥尔性訏谟定命逺猷辰告古训是式威仪是力诞后稷之穑有相之道古之人无斁誉髦斯士昊天曰明及尔出王神之格思不可度思予懐明徳不大声以色佛时仔肩示我显徳行精言语防绎无穷使汉儒为之则朴确无光使宋儒为之则枯朽就烂矣声律虽细本于神明岂有无圣贤之学作神明之语者六朝以来唯有彭泽晋宋而上只推魏武要其所得自成颛门陈伯玉掠皮而多肤杜子美镂心而或滞过此以往亦郑卫之舆儓鼛鼗之挝操矣尊光云王龙门尚采汉魏以方古诗难道此脉于今而绝某云间亦有之霓裳羽衣何必与韶武争陈
吕而徳曽过尊光所因与尊光论士人虽是读书到底是个名位终日披阅只是得防利害盘在心上与圣贤何渉想在此处定有笃实功夫才得压倒羣动某云此事唯有李延平説得好延平云古之学者读书只要明道道明则生死不动其中何况得失荣辱今人读书只要应世应世则锥刀皆动其中何况生死名位某谓今人最怕説一道字説一道字如犯祖宗之讳泛泛读书只是唇吻既从得防利害读书便就得防利害结局何时跳出这个圏子而徳云如何跳得某云先破生死后破名位已破名位更无得防而徳云如此看道渐落禅虚某云吾道之与禅门只是有学无学之别
尊光云生死只是一日岂有日日生死某云为此一日生死长却百嵗商量
吕而逺因读史次问西晋东迁汴宋北狩一样摧頽何以太兴而后晋祚尚崇以白版镇于五胡之上建炎而后宋社遂卑以黄屋屈于金人之诏某云刘石初起收拾未定而氐羌内患尚有未遑金人积威灭辽而后势无反顾而逺云刘石席卷中原势如扫叶周访祖逖虽有小胜未能损其猬毫乌珠虽已渡江而广徳髙桥静安和尚原诸师往往克防且当靖康时河东所失者不过恒代太原泽潞汾晋数郡河北所失者不过真定懐卫濬四州而已其余四五十州郡及两路兵马尚存非如懐愍时幽冀兖俱为异域也而举朝病尫稽首不暇以宋视晋犹奴之于主耳而举世右宋无与晋者何也某云宋人只有两个黄潜善汪伯彦已当得十个石勒晋人虽有两个王敦苏峻当不得一个王伦可是宋朝人才忒好也而逺云王导庾亮温峤陶侃祖逖桓彛论它志行岂得与李纲宗泽比耦至如韩岳杨呉自非访处颙约所及似亦不是人才之咎某云人才只论一个安得个个人才信得过者王猛崔浩张賔亦与夷吾同收其效信不过者茂安石只是庸流
而逺又云世事亦自难料王夷甫之卖牛车谢安石之辞桓帅均是一様安静而成败不同澶渊之议土木之变均借六龙之威而安危异道当汴急时唐恪尝谓钦宗曰唐自天寳而后屡失复兴只縁天子在外可以号召四方今宜留太子居守而上自幸洛连据秦雍领天下兵以圗兴复唐恪生不足存此言亦未大错土木之变尚有主此説者谓死守社稷是诸侯之事天子出居春秋无贬李伯纪于此看未分明得毋是耶某云论事须是晰理晰理须是豫定唐人尚有奉天之筑宋人初无雍洛之谈临时防窜令辎车未及而敌骑蹑追何如死守之愈乎土木偶然轮辕如故而徐武功辈倡此妖言真可生防其舌
而逺又云古今四番党祸皆是小人造此名目凡説出此字耳不忍闻今士大夫平居动説人党似以已为独立者不知此语出于何时某云自王猛王子朝之党始也唐虞只説协恭和衷夏商只説荡平正直夫子每説吾党异是天下一王何处讨此色目掩耳掩口真是怪事而逺又云一病十医此病不起太和之党牛李争竞一起一复不足以祸唐训注入宫而黄流大溃绍述之党王马波澜一起一复不足以祸宋黼贯用事而边尘四起大抵衣冠肆毒祸尽于衣冠非类当轩祸连于宗社也某云我辈谈道不须及此
尊光又云屯见而不失其居防杂而着此作何解某云犹言屯着而隠防杂而见也尊光云古今何义足以当之某云齐小白晋重耳足以当之齐有无知之难鲍叔牙已先奉小白奔莒及难作管仲始奉子纠奔鲁雍廪难作而小白自莒先入震内坎外不失其位皆先一着故云屯见而不失其居重耳困于蒲狄娶于齐秦身更厯国在外十九年六十二而始得反内有兄弟之患下有吕郤之难内险外止虽后一着而天下称之故云防杂而着尊光云鲍叔牙管仲亦当见而不失其居狐偃赵衰司空季子亦当杂而着也某云君相自是一体狄仁杰亦见而不失其居李深源亦杂而着尊光云梁公自杂而着邺侯见而不失其居某云许得梁公则去邺何逺
而逺云庐陵初未失徳艰虞养晦在外十五年免于诛夷之旤此亦见而不失其居睿宗委蛇称嗣再称太弟一值五王之变一值重俊之难卒借其子以显此亦防难而着也可惜其中无臣耳肃宗即位于灵武代宗避难于陈州事虽不侔而见杂递应比于宋事则康王兼有之惜李纲诸贤不究其用耳某云康王如何比得唐宗而逺云宋时诸贤亦难比唐室某云韩魏公见而不失其居赵汝愚杂而着而逺云何某云魏公当英宗时两宫未调疑疾屡作太后每对羣臣呜咽流涕英宗每对近侍弃药诋诃魏公对后称慈对帝称孝涕涟之极动于云雷至于撤帘之旦天下肃然备覩经纶之大故见不失居魏公当之赵知院当绍熙时光宗不能执防嘉王未承明诏留正已去宪圣之防未下徐谊诋其坐观侂胄因为巷遇知院权宜其间内请指挥出更袍幄须防之间中外晏然故杂而能着赵相当之有宋以来唯此两公一称经纶一称果行有唐诸臣未见其偶而逺云张柬之魏元忠辈如何某云亦是果行育徳一路未见经纶而逺云唐人家法不好女主阉寺积威所劫揺动为难宋人家法好曹韩盛徳与大臣同心如家人治外寇靖内难事事不及唐人使宋君臣值唐室诸难不知是如何颠倒某云才运君臣往往相配唐人豪华故见才宋人老实故见徳文质循环自然到彼虽是主相所造亦是气运使然
尊光云如是气运使然汉晋唐宋渐不相及难道今人劣于前代耶某云春秋至元室是半部易今为鸿蒙之始行与羲农同功如何是前代可比
尊光又问向称邺侯梁公不知梁公何以配得邺侯梁公身事逆雌周旋奸佞至老而没无一竖建为妇人女子所讥不过是杜鸿渐一流人某云如何又侪于杜相尊光云肃宗之在灵武未受父命朔方诸将皆受宗殊恩天下喁喁説开元天子无不感叹鸿渐才望见太子不思君父遂奉笺劝进此不过乘时倚势取大位者耳某云上皇在马嵬时已有是命太子一至灵武自是天下归心方长安破陷逆贼纵横长安百姓一夜数呼云太子兵至矣京畿豪杰往往杀贼以应官兵灵武即不即位谁从蜀中迎旧天子者借九五之势收将士之心未为不可邺侯看事极明白方长安收复时肃宗欲表请上皇自还东宫邺侯惊曰如此上必不来但当言马嵬请留灵武劝进今幸成功晨昬思慕为羣臣贺表请上皇还京以就孝养耳及后上皇见表果如邺侯所言则灵武劝进未为不是也尊光云得无已骤某云草昧经纶能盘桓者自是圣贤上事譬如梁公负许大才能飘然逺去岂不絶世但料当世无复梁公不得不从容以鞭五王之后凡看贤者亦勿草草
尊光因问宋仁宗天下贤主一时名辈俱集朝端而用舍乖睽卒成党议何也某未答云试问呉云赤看云赤云亦是吕坦夫造就尊光云吕坦夫天下贤相经理中外容保诸贤而言论抵牾遂撄众怒何也云赤云中阃人所难言诸贤一为国母一为国本动成伏阙吕文两公出处之际似有瓜葛一逐孔道辅再逐石介而舆论骚然盛名遂损主相之际不得不分受其过尊光云吕公亦贤者岂肯以内侍只言报讐于龙轩潞公之盛雅岂至以益州竒锦结知于宫掖君子不幸遇难明之故亦多以含垢为大耳若值王吕章蔡岂敢以此言相加云赤云如此才成二公不然岂有六十年天下某云防云澹河汉亦自斐然
尊光又问用舍行藏看得圆化仲尼而下只许子渊然仲尼皇皇揖七十二君渊独弹琴陋巷终身不仕王仲淹上十二防不用退处河汾其徒房魏皆为贞观名臣两人相去千有余嵗大略形影之间师弟上下出处各殊岂是时命使然亦是识趣各别某云圣贤出处不闗识趣亦不繇时命要是吞吐天下在两袖子或开或合略不繇人尊光又云古人如此者甚多何充何准兄弟异趋梅福严光翁倩同辙释之长公以父子而不侔尚长禽庆以友朋而一致此岂尽能吞吐天下开合繇已耶某云茍无济世之具只可量时而施半依时命半成识趋荣枯之际万树同风是防不谈课义只与尊光诸贤曲室上下遂复辨析往事问及文献非有指摘旁印当时尚冀尊光焚其残草耳
榕坛问业卷六

[book_title]卷七
钦定四库全书
榕坛问业卷七
明　黄道周　撰
九十两月以文宗至欲停防义唐伟伦云诸生虽就试不过数日暇期甚多张敬夫当军旅簿书之际不废讲章蔡季通于患难奔窜之余屡质疑义今方清平捉笔如茶饭之有宾客何遂辍其饔飱乎某笑云家有宾客亦看主人忙定耳聊举四义聼诸贤作止以毕两月之程一为君子无终食之间违仁节其次知斯三者则知所以修身又一为告诸徃而知来者其次为知其性则知天矣伟伦因问吾门屡説求仁致知此是两事抑是一事某云能近取譬是一语抑是两语读书人立心须要极细细得尽时条理分明自然到仁田地如取譬处是致知近取处便是求仁也伟伦云如今日説知三者则知修身告徃知来知性知天此种种知果繇学问果不繇学问某云如不繇学问又説他怎麽程伯子云涵养须用敬进学则在致知致知只是学耳伟伦云如知斯三者是学告徃知来便有不关学处知性知天渐到学无用处夫子前説多学而识説然又説非也如何专説学来某云此学岂有须臾可断造次顚沛正是学问大关只此知字不是识想所造耳如夫子居平説修身一正心便了才説三近出来觉正心尚有不了处我辈不实实用工岂知好学力行知耻此六个字于吾身上一毫糊涂不去如有一毫糊涂又那得造次颠沛之用歴歴以来同是此义不须疑也唐伯玉因问人生世上总有贫富贵贱死生三端不能自主执而较之富贵可割生死难齐有一等人始念只是怕死后来流为贪着富贵如李斯辈是又一等人贪着富贵到底要死亦无富贵如扬雄辈是千载下知羞李斯反为扬雄廻防何故某云李斯初念亦不是怕死扬雄初念亦不是贪着富贵只是不曽读书伯玉云李斯学于荀卿扬雄友于仲元如何不曾读书某云两公説性字不明便无读书资质所以流浪渐与仁逺焦漪园诸公极与扬雄开脱正如德祖所云老不晓事耳汉家有两人怕死流为贪着富贵如马融就聘于邓骘中郎应召于董公两人皆颇知学但未尝在仁字站足宋家有两人贪着富贵流为怕死如王子明以天书固相死请为僧张天觉力诋温公舍家奉佛此两人亦颇知学却未尝在仁字问途如识仁者中间岂有欲恶取舍岂有富贵贫贱岂有终食造次顚沛故説必于是是者与仁同骨不与仁同髓如説必于仁者犹于是处看不通透也伯玉云夫子于富贵生死皆言仁孟子于富贵生死皆言义安仁非君子不能慕义则壮夫可勉吾人精义之学当从何始某云夫子以仁甚水火以义扫浮云此处精微岂有分别文信公云唯其仁尽是以义至圣贤都有必不可那移处才成精熟世人起意避却硬拗两字流为孔光冯道范质赵普之伦何可胜説
吕而德问仁之为道通昼夜一生死是不随起灭的勘到终食之间只就着衣吃饭实实落落把世界许多劳攘一齐放下似不在顷刻环抱释兹在兹之説某云着衣吃饭抛下劳攘如何便説为仁曽子云仁以为己任不亦重乎死而后已不亦逺乎岂是寻常实落得去有人于必于是处看得分明虽终食间消得十年学问也司马君实常患思虑纷乱有时中夜而作逹旦不寐程正叔谓君实良自苦人有多少血气当此摧残其后君实告人曰近得一术常念一中字自然静正正叔曰人于名言中缚得一个好字不如一串数珠耳门人问受病如何曰只是不与心为主正叔但知苦用思量是不与心为主不知合食便食合睡便睡亦是不与心为主也而德云如何是与心为主某云无终食之间违仁造次必于是颠沛必于是
张吉甫云既必于是便是定见定力如此君子是凛凛克治一歩一歩的意如何是存养浑全某云克治与存养岂有两様工夫吉甫云如此看仁字还在取舍欲恶一邉无违仁亦是不染着富贵贫贱颠倒恐怖而已如顔子三月不违仁亦岂是不着取舍颠倒恐怖已耶如三月后有富贵贫贱造次颠沛如何了某云人患无此三月工夫有此三月不违亦无终食违了人生到老只是欲恶两字尧舜周孔是处看得分明除却欲恶是为何物顔子直头欲无过怒如有一分欲恶便有三分过怒了岂有人于生死穷逹看得通透尚终日纷纷多过多怒的道理林非着云过怒发处极微欲恶动处极大圣人説无欲无恶説寡过无大过此处下手谁为得力某云程氏兄弟见茂叔特领无欲真静之体李延平教诸生寻未发气象两意都无差别但须学者实实下手认得造次颠沛终食三月是何如工夫何如体段耳刘赓穆问君子一生在不覩闻处用工説出终食之间便渉覩闻如何是终食前一层消息某云伯淳常言人生而静以前更不须説赓穆云终食前未便到生而静上也某云自下床啼声到今日谈话何者不是终食之间通海银河再无先后之别赓穆云论川上话头似无前后论调御工夫到有内外不同某云如何赓穆云戒慎不覩恐惧不闻此里面事似是前境造次于是颠沛于是此外面事似是后际某云此处直截更无分别汤水因缘
某又语赓穆云朱元晦初见李延平敶説道理动輙造微延平云公悬空理防俱得种种道理而眼面前事却不理防何也此道初无缪巧但就日用平实细心便见元晦于是一意于下学今看夫子言终食言造次颠沛富贵贫贱是何等平实何等绵细更要想他前头便是悬空理防也
张蔼士问自古仁人脱不得颠沛今之仁人亦脱不得颠沛岂是仁中合有此境抑是此处链得仁来耶某云颠沛何须危难只如蹶趋之间亦有动气动志之别陆子静云志道者造次颠沛动容周旋应事接物读书考古莫不毕于是诗云小心翼翼无贰尔心即是此法看子静此语与程正叔所云为心作主俱在必于是处看得分明
侯晋水问贫富一章圣人説学无尽头耳赐论切磋琢磨初不就诗索解夫子与其可以言诗亦不单在诗上论学也假如空説徃来亦与逝川同义如只説告徃知来亦是闻一知二耳于此中有何进处某云藏徃知来自是圣神要义温故知新自是学人正谛此处关人灵明亦总须学问耳岂在言语推来如説言诗两字不是诣极徃来之间别有深义则易书春秋皆无一路通透矣夫子生平只把新故徃来四隅啓发当作振天之铎如今人看草木鸟兽虫鱼皆无一个活动者就看得活动依旧是个草木鸟兽虫鱼于吾人身心世上经纬那有一毫干渉以此説一部本草不成耳如何便到言诗田地晋水因问晦翁诗注得失如何某云他自成德底人不关风雅上事唐伯玉云如晦翁説四始六义再不相通讽刺之咏指为导滛懐古之谈以为纪实如何得有徃来之妙某云藏知之妙繋于人心玩咏既熟兴防自见如只要读数训诂虽把韩婴诸篇逐字推求亦了无意义矣如是胸中明朗新故相推义类环生都有进处即春秋礼乐总成比兴有何滞碍岂必逺宗韩防近诋朱诗耶
陈非鱼云寒暑日月尺蠖龙蛇共此徃来共此屈伸易曰天下何思何虑此处知识更藏何所某云谢上蔡见明道时亦发此问明道但云极是要事可惜问之太蚤也
吕而逺云圣门説话都是真实如无骄谄是子贡已徃真实境乐好礼是子贡未来真实境道学自修即是此意今人只説是悟头耳譬如中庸説淇澳之诗句句是平地用功如何拦去作悟头也某云此説极好但有告徃知来四字便是六经张本不在至善之篇别讨注疏也修解原无二途知行即是一事进一歩者色色俱新停一歩者尘尘成故歳成明生虽同此日月亦自有进德修业底意思在此处煞执虽昼夜寒暑犹费磋磨黄介俶云子夏因诗知学子贡因学知诗夫子皆以为可言诗想説诗是夫子本意论学是二子素懐一从风雅上入一从实歴中来故觉言之有味耳如别人谈之恐夫子未许也某云大家意思在诗礼上商量虽是説学已包括甚大子夏胸中先有礼后一句子贡胸中先有切磋两语不是临时答应酬恱目前如诗人胸中先有意思遇色成色遇声成声比兴赋颂自然不同从此入道才有源澜才有意致如外道人打偈只作空头耳着想便打如何打到登岸所在介俶又问先儒谓静固静也动亦静也静者心之本体濂溪谓主静以无欲为要如此则无思无为与何思何虑便关至极如何书称作圣诗称无邪与子舆所云心官则思顾相背驰耶某云无邪作圣宁是不思不虑如有思虑便不静者要心何用濂溪云无思本也思通用也圣人无思而无不通又曰无不通生于通微通微生于思思者圣功之本而吉凶之几也此原是濂溪破绽语然于诚明原始不甚差殊何得谓与孔孟异防乎
戴石星问此知生于思则何得谓之良知某云夫子诲子路只説知字孟子説良知便説思字如云思则得之不思则不得也与知之为知之不知为不知语意正自分明晓得思到良处便是思反无思之位石星云陆象山读程易至艮其背四句复斋先生云汝看正叔此段何如象山言其终不明白直截谓艮背两句是无我行庭两句是无物耳正叔兄弟只就时行时止看得不系于欲似有未了彻者某云程説静亦静动亦静于心体止法极是分明如忘我忘物于此位上更须参覔伯淳常言物各当止其所八元有善而举之四凶有辠而诛之此便是不获其身不见其人如熙宁末司马温公致政家居吕申公再登枢府人以出处为二公优劣正叔曰吕公世臣不得不归见上司马公诤臣不得不退处此便于行止上看得不出其位学问须于动静出处上看得分明莫説忘物忘我便足了事也
魏秉徳问阳明先生云致知各随分量所及如树有些小萌芽只把些水灌溉不要浸壊了它论此良知根芽与草树不同落地光明贯天彻地圣愚之分只有保丧而无増减岂有只此端倪怕人浸灌的道理某云説则如此説何尝见有良知落地光明陀陀烁烁也程正叔云学者如登山平处濶歩到峻处莫不逡廵某亦云学者如提灯灯亮时自谓眼力甚明灯灭时虽一身手足亦不能自信也要须学得此光与日月同体低头内照不失眉毛
秉徳又问程子説艮体是静亦静也动亦静也圣门説心法是出入无时莫知其乡既到静源便无出入抑有出入俱到静源则曽子所云艮体不出其位此位字当属何所某云反震为艮艮自不动不动时只是克治洗藏反艮为震震自不静不静时只是恐惧修省各有当然搀越不得艮震分路未到乾坤之元如论两元不分动静既无动静那有出入然则如何是艮其背不获其身某云我徂东山滔滔不归如何是行其庭不见其人某云我来自东零雨其蒙还有精防于此者乎某云夙夜基命宥密
陈无涯因问此位字得无即是素字素字即是仁字否某云此问大好贲者仁之色素者仁之地也有此素地随他绘出富贵贫贱患难夷狄造次颠沛如一大幅山川草木鸟兽虫鱼屈抑动静姿态横生只见可乐不见离异耳学人无此素心便毎毎出位出位者如借人倩盼作我笑目才动此想便是哇滛勿道当碁夺人手路也
刘赓美问尽心知性知天工夫只在存心而存心工夫又着在何处也某云不然中庸説尽性孟子説尽心工夫都在此尽字程正叔张横渠于此处看得明白或问正叔要尽心者此心得有限量不正叔云人限以形气不
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:38:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>