<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="孝经句解,孝经句解全文在线阅读,孝经句解全文在线下载,大玄古籍书库">
<meta name="description" content="一卷。元朱申。(生卒年不详)撰。该书注释极其浅陋,如“子曰”释“孔子言曰”。当为乡塾课蒙之本,不足以说是“诂经”之书。卷首题《晦庵先生所定古文孝经句解》。而书中以今文章次标列其间,其字句亦不据从朱熹《孝经刊误》本,糅杂无绪。注释浅肤,完全是乡塾启蒙讲章一类。如“曾子侍”下注:“曾子,孔子弟子。名参,字子舆。侍孔子坐。”由此可见其一斑。有。《通志堂经解》本。_孝经句解_全文在线阅读_孝经句解_全文在线下载_大玄古籍书库">
<title>孝经句解_朱申_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">孝经句解</span> <br/>
          作者： <span class="inputVal" id="bkauthor">朱申</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]10337</span> <br/>
          说明： <span class="inputVal" id="bkdec">一卷。元朱申 (生卒年不详)撰。该书注释极其浅陋,如“子曰”释“孔子言曰”。当为乡塾课蒙之本,不足以说是“诂经”之书。卷首题《晦庵先生所定古文孝经句解》。而书中以今文章次标列其间,其字句亦不据从朱熹《孝经刊误》本,糅杂无绪。注释浅肤,完全是乡塾启蒙讲章一类。如“曾子侍”下注:“曾子,孔子弟子。名参,字子舆。侍孔子坐。”由此可见其一斑。有 《通志堂经解》本。</span> <br/>
          封面： <span class="inputVal" id="bkimg">Z_4742.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]孝经句解
[book_author]朱申
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]10337
[book_dec]一卷。元朱申 (生卒年不详)撰。该书注释极其浅陋,如“子曰”释“孔子言曰”。当为乡塾课蒙之本,不足以说是“诂经”之书。卷首题《晦庵先生所定古文孝经句解》。而书中以今文章次标列其间,其字句亦不据从朱熹《孝经刊误》本,糅杂无绪。注释浅肤,完全是乡塾启蒙讲章一类。如“曾子侍”下注:“曾子,孔子弟子。名参,字子舆。侍孔子坐。”由此可见其一斑。有 《通志堂经解》本。
[book_img]Z_4742.jpg


[book_title]孝經句解
晦菴 [1]先生所定古文孝經句解
元朱申 注
仲尼閒居，孔子，名丘，字仲尼。閒居，謂閒暇居處之時。曾子侍坐。曾子，孔子弟子，名參，字子輿。侍孔子坐。子曰：孔子言曰。「參，呼曾子之名而語之。先王有至德要道孝者，德之至，道之要也。言先代聖王有此至德要道。以順天下，孝者，人心自然之理，故先王用此德此道以順天下人心。民用和睦，天下之民用此至德要道，皆相和睦。上下無怨。上之爲人君，下之爲臣民，皆相無怨。女知之乎？汝曾參知此至德要道乎？」曾子避席，曾子敬孔子之問，避席而起。曰：答孔子言。「參不敏，曾子自稱其名，言參性不敏達。何足以知之？何足以知此至德要道也。」子曰：孔子再告之曰。「夫孝，夫孝順父母之道。德之本，人之行莫大於孝，故爲德之本。教之所由生。教化從此而生。復坐，命曾子還席而坐。吾語女[2]。我將以孝之道告汝。身體髮膚，人之一身四體與毛髮及皮膚。受之父母，皆是父母所生。不敢毀傷，父母全而生之，子當全而歸之，不敢有所毀傷。孝之始也；此爲孝道之始。立身行道，自立其身，行此孝道。揚名於後世，播揚名聲於其後世。以顯父母，足以光顯父母之美。孝之終也。此爲孝道之終。夫孝，總而言之。始於事親，始於孝以事親。中於事君，中則移其忠以事君。終於立身。忠孝兩全廼能揚名顯親，故終於立身也。大雅云：詩大雅文王篇有云。『無念爾祖，無念，念也。當常念其先祖。聿修厥德。聿，述也，謂述修先祖之德。』」〇凡添者皆是後人增加之文，晦菴之所删去，後皆倣此。〇閒，閑。參，森。女，汝，下同。夫，扶。髮，發。膚，夫。聿，以律。[3]
右今文以爲「開宗明義」章。
子曰：「愛親者，不敢惡於人；天子愛其父母者，必能推此心以愛百姓，不敢惡也。敬親者，不敢慢於人。天子敬其父母者，必能推此心以敬百姓，不敢慢也。愛敬盡於事親，愛敬之心盡於事父母之時。而德教加於百姓，則德教加被於百姓，皆不敢慢惡其親也。刑於四海，四海之内，皆視之以爲法則也。蓋天子之孝。上文所云，廼是天子之孝。甫刑云：周書吕刑篇有云。『一人有慶，天子有善。兆民賴之。』十萬爲億，十億爲兆。謂天子行孝，兆民皆賴其善也。〇惡，去聲。刑，形同。
右今文以爲「天子」章。
在上不驕，諸侯貴在人上，而不驕縱。高而不危；則其位雖尊高，而不至於危險。制節謹度，諸侯裁制其節約，謹守其法度。滿而不溢。則其勢雖盛滿，而不至於泛溢。高而不危，惟其高而不危。所以長守貴；則可以長保其爲君之貴。滿而不溢，惟其滿而不溢。所以長守富。則可以長保其一國之富。富貴不離其身，富與貴常在其一身。然後能保其社稷然後可以長爲社稷之主而祭其神。而和其民人，而人心亦自和平也。蓋諸侯之孝。上文所云，廼是諸侯之孝。詩云：詩小雅小旻篇。『戰戰兢兢，戰戰，恐懼貌。兢兢，戒謹貌。如臨深淵，如臨至深之淵而將墜也。如履薄冰。如履至薄之冰而將陷也。』〇溢，逸。離，去聲。兢，矜。
右今文以爲「諸侯」章。
非先王之法服不敢服，不是先王法度之服，則卿大夫不敢服。非先王之法言不敢道，道，言也。不是先王法度之言，則卿大夫不敢言。非先王之德行不敢行。不是先王道德之行，則卿大夫不敢行。是故非法不言，所以卿大夫非法度則不言。非道不行；非道德則不行。口無擇言，言皆法度，故口無可擇之言。身無擇行；行皆道德，故身無可擇之行。言滿天下無口過，法度之言，雖滿天下而無失言之過。行滿天下無怨惡。道德之行，雖滿天下而無怨惡之者。三者備矣，卿大夫能備全服、言、行三者之善。然後能守其宗廟，然後可以長保祖宗之廟而爲祭主。蓋卿大夫之孝也。上文所云廼是卿大夫之孝。詩云：詩大雅烝民篇有云。『夙夜匪懈，自早至夜，無有懈怠。以事一人。以奉事其君也。』〇德行，去聲，下「擇行」「行滿」並同。惡，去聲。懈，居賣。
右今文以爲「卿大夫」章。
資於事父以事母，資，取也。取於事父之道，推之以事其母。而愛同；愛其母如愛其父也。資於事父以事君，取於事父之道，推之以事其君。而敬同。敬其君如敬其父。故母取其愛，事母之道取其能愛。而君取其敬，事君之道取其能敬。兼之者父也。事父之道則兼愛與敬也。故以孝事君則忠，移事父之孝以事君，則爲忠矣。以敬事長則順。移事兄之敬以事其長，則爲順矣。忠順不失盡忠順而無失。以事其上，用之以事君長。然後能保其爵禄然後可以保其官爵與其俸禄。而守其祭祀，而長守其祖先之祭祀。蓋士之孝也。上文所云廼是爲士之孝。詩云：詩小雅小宛篇。『夙興夜寐，早而起，夜而卧。無忝爾所生。無辱其所生父母也。』」〇長，上聲。夙，宿。寐，密二。忝，他點。
右今文以爲「士」章。
子曰：「用天之道，謂春生、夏長、秋斂、冬藏，各順天之時。因地之利，因地勢之高下，以辨種植之宜。謹身節用，謹修其身己，節約其用度。以養父母，以奉養其父母。此庶人之孝也。上文所云廼是庶人之孝。故自天子已下，至於庶人，上自天子、諸侯、卿大夫、士以下，至於庶人。孝無終始，而患不及者，貴賤雖殊，孝道則一，而謂有始無終而以不及爲患者。未之有也。天下必無此理。」〇養，去聲。
右古文爲二章，今文爲「庶人」章。
晦菴先生曰：「此一節，夫子、曾子問答之言，而曾氏門人所記也。疑所謂孝經者，其本文止如此，其下則或者雜引傳記以釋經文，廼孝經之傳也。竊嘗考之，傳文固多傅會，而經文亦不免有離析增加之失。顧自漢以來，諸儒傳誦，莫覺其非。至或以爲孔子之所自著，則又可笑之尤者。蓋經之首統論孝之終始，中廼敷陳天子、諸侯、卿大夫、士、庶人之孝，而其末結之曰：『故自天子已下，至於庶人，孝無終始，而患不及者，未之有也。』其首尾相應，次第相承，文勢連屬，脈絡貫通，同是一時之言，無可疑者。而後人妄分以爲六、七章，今文作六章，古文作七章。又增『子曰』，及引詩、書之文以雜乎其閒，使其文意分斷閒隔，而讀書者有不復得見聖言全體大義，爲害不細。故今定此六、七章者合爲一章，而删去『子曰』者二，引書者一，引詩者四，凡六十一字，以復經文之舊。其傳文之失，又别論之如左方。」[4]〇傅，附。析，錫。傳，平聲。屬，燭。絡，洛。閒，去聲。復，扶又。删，師干。去，去聲。
曾子曰：「甚哉！孝之大也。」曾子言甚矣，孝道之大也。子曰：「夫孝，孔子答言夫孝之爲道。天之經，在天爲經常之理。地之義，在地爲利物之義。民之行。在民爲百行之首。天地之經，天有常明，地有常利。而民是則之。人法則於天地，以孝爲常行也。則天之明，聖人法天明以爲常。因地之義，因地利以行義。以順天下，順此以施政教於天下。是以其教不肅而成，所以聖人之教不待整肅而自成。其政不嚴而治。聖人之教不待嚴厲而自治。先王見教之可以化民也，先王見得孝之爲教可以化民。是故先之以博愛而民莫遺其親，所以先推愛親之心以博愛其民，而民無有遺其親者。陳之以德義而民興行，陳説德義之美，而民皆興起於所行。先之以敬讓而民不爭，先以恭敬遜讓率民，而民無有相爭鬭者。導之以禮樂而民和睦，導，引也。導民以禮而防其僞，導民以樂而防其情，而民自然和睦。示之以好惡而民知禁。示之以好使民趨之，示之以惡使民避之，則民知有禁令不敢犯也。詩云：詩小雅節南山篇有云。「赫赫師尹，言尹氏爲太師，其位赫赫然盛明也。民具爾瞻。民皆以師尹爲觀瞻也。」〇行，去聲。治，去聲。惡，烏路。赫，許格。
右今文爲「三才」章。
晦菴先生曰：「此以下皆傳文。而此一節蓋釋『以順天下』之意，當爲傳之三章，而今失其次矣。但自其章首以至『因地之義』，皆是春秋左氏傳所載子太叔爲趙簡子道子産之言，唯易『禮』字爲『孝』字，而文勢反不若彼之通貫，條目反不若彼之完備。明此襲彼，非彼取此，無疑也。子産曰：「夫禮，天之經也，地之義也，[5]民之行也。天地之經，民實則之。則天之明，因地之性。」其下便陳天明、地性之目，與其所以則之、因之之實。然後簡子贊之曰：「甚哉！禮之大也。」首尾通貫，節目詳備，與此不同。其曰『聖人[6]見教之可以化民』，又與上文不相屬，故溫公改『教』爲『孝』，廼得粗通。而下文所謂『德義』『敬讓』『禮樂』『好惡』者，却不相應，疑亦裂取他書之成文，而强加粧[7]綴以爲孔子、曾子之問答，但未見其所出耳。然其前段，文雖非是，而理猶可通，存之無害。至於後段，則文既可疑，而謂聖人見孝之可以化民而後以身先之，於理又已悖矣。况『先之以博愛』亦非立愛惟親之序，若之何而能使民不遺其親邪？其所引詩亦不親切。今定『先王見教』以下凡六十七字並删去。」〇爲，去聲。襲，習。粗，祚。强，去聲。
子曰：「昔者明王之以孝治天下也，古者明德之王，其以孝道治天下也。不敢遺小國之臣，雖小國之臣猶不敢遺棄之。而况於公侯伯子男乎？何况公、侯、伯、子、男，廼五等之諸侯，而敢遺棄之乎？故得萬國之懽心，所以能得萬國諸侯懽悦之心。以事其先王。諸侯各以其職來助祭於先王。治國者不敢侮於鰥寡，老而無妻曰鰥，老而無夫曰寡。古者諸侯以孝道治一國也，雖鰥寡猶不敢侮慢之。而况於士民乎？何况其國之士與民，而敢侮慢之乎？故得百姓之懽心，所以能得一國百姓懽悦之心。以事其先君。百姓皆恭事以助祭於先君。治家者不敢侮於臣妾，臣，家臣也。妾，女僕也。古者卿大夫以孝道治一家也，雖臣妾之賤猶不敢侮慢之。而况於妻子乎？何况其家之妻與子，而敢侮慢之乎？故得人之懽心，所以能得其家人懽悦之心。以事其親。家人皆相助奉養其親也。夫然，故總結上文三節之意。生則親安之，天子、諸侯、卿大夫皆得懽心，則父母生而安其榮養。祭則鬼享之，父母死而爲鬼，則享其祭祀。是以天下和平，所以天下人心和睦以致太平。灾害不生，灾害謂饑饉疾疫之類，天下和則灾害無由而生。禍亂不作，禍亂，謂兵戈盜賊之類。天下平則禍亂無由而作。故明王之以孝治天下如此。明王以孝道治天下，其效有如上文所云。詩云：詩大雅抑之篇有云。『有覺德行，覺，大也。天子有大德行。四國順之。則四方之國順而行之。』」〇鰥，古頑。妾，十接。行，去聲。
右今文以爲「孝治」章。
晦菴先生曰：「此一節釋『民用和睦，上下無怨』之意，爲傳之四章。其言雖善，而亦非經文之正意。蓋經以孝而和，此以和而孝也。引詩亦無甚失，且其下文語已更端，無所隔礙，故今得且仍舊耳。後不言合删改者放此。」〇更，庚。礙，牛代。
曾子曰：「敢問聖人之德，其無以加於孝乎？」曾子問，聖人之德教，更有大於孝否？子曰：「天地之性人爲貴。孔子答云，人、物皆稟天地之理以爲性，人獨得其秀而爲萬物之靈。人之行莫大於孝，人之百行以孝爲本。孝莫大於嚴父，孝行之大莫過尊嚴其父。嚴父莫大於配天，嚴父之道，莫大於以父配享於天。則周公其人也。以父配天之禮始於周公。昔者周公郊祀后稷以配天，后稷，周之始祖也。昔者周公攝政，因行郊天之祭，以始祖配享之。宗祀文王於明堂以配上帝，文王，周公之父也。明堂，天子布政之宫也。周公因祀上帝於明堂，廼尊其父以配享之。此周公嚴父以配天也。是以四海之内各以其職來助祭。君行嚴父之禮，則德教刑於四海，諸侯各修其職而來助祭也。夫聖人之德，又何以加於孝乎？然則聖人之德教，豈更有大於孝者乎？故親生之膝下，膝下，謂孩幼在父母膝下時。言人子愛親之心生於孩幼也。以養父母日嚴。及年長時，漸識義方則日加尊嚴，能敬養於父母也。聖人因嚴以教敬，聖人因人嚴敬父母之心，而教之以推廣其敬。因親以教愛。因人親愛父母之心，而教之以推廣其愛。聖人之教不肅而成，故聖人之教不待整肅而自成。其政不嚴而治，聖人之政不待嚴厲而自治。其所因者本也。蓋由政教之所因者本於孝也。」〇行，去聲。養，去聲。治，去聲。
晦菴先生曰：「此一節釋『孝，德之本』之意，傳之五章也。但嚴父配天，本因論武王、周公之事而贊美其孝之詞，非謂凡爲孝者皆欲如此也。又况孝之所以爲大者，本自有親切處，而非此之謂乎？若必如此而後爲孝，則是使爲人臣子者皆有今將之心，而反陷於大不孝矣。作傳者但見其論孝之大，即以附此，而不知非所以爲天下之通訓。讀者詳之，不以文害意焉可也。其曰『故親生之膝下』以下，意却親切，但與上文不屬，而與下章相近，故今文連下二章爲一章。但下章之首語已更端，意已重複，不當通爲一章。此語當依古文，且附上章，或自别爲一章可也。」〇處，去聲。
子曰：「父子之道孔子言，父子之爲道。天性，廼是人所稟於天之常性。君臣之義。父有君之義，子有臣之義。父母生之，父母之生子也。續莫大焉；傳體相續，人倫莫大於此。君親臨之，父爲君以臨於己。厚莫重焉。恩義之厚莫重於此。」子故[8]曰：「不愛其親而愛他人者，謂之悖德；言當推愛親之心以愛人。苟不愛其親而愛他人，則是悖逆於德也。不敬其親而敬佗[9]人者，謂之悖禮。言當推敬親之心以敬人。苟不敬其親而敬他人，則是悖逆於禮也。以順則逆，人君教愛、教敬，當由親而及人，然後爲順，今廼逆而施之。民無則焉。則民將何所取法也？不在於善此身不在於愛親、敬親之善。而皆在於凶德，而皆在於悖德、悖禮之凶德。雖得之，雖得志於人上。君子所不貴。非君子之所貴。君子則不然，君子所貴者，則不悖德禮也。言斯可道，道，言也。思可道而後言，則人必信。行斯可樂，思可樂而後行，則人必悦。德義可尊，立德行義，不違正道，故可尊也。作事可法，制事修業，動得物宜，故可法也。容止可觀，容止威儀必合規矩，則可觀也。進退可度，進退動靜不越禮法，則可度也。以臨其民。人君行此六者，以臨下民。是以其民畏而愛之，所以其民畏君之威，愛君之德。則而象之，皆以君爲法則而倣象之。故能成其德教所以德教無不成者。而行其政令。政令無不行者。詩云：詩曹國風鳲鳩篇有云。『淑人君子，善人君子。其儀不忒。其威儀不差忒，爲人所法則也。』」〇佗，他。行，去聲。忒，他得。
右今文以爲「聖治」章。
晦菴先生曰：「此一節釋『教之所由生』之意，傳之六章也。古文首章有『子曰』字，而今文無之。古文析『不愛其親』以下冠之以『子曰』而别爲一章，今文則通上兩章爲一章，無『子曰』而有『故』字。[10]今詳此章之首，語實更端，當以古文爲正。『不愛其親』語意正與上文相續，當以今文爲正。至『君臣之義』之下，則又當有斷簡焉，而今不能知其爲何字也。『悖禮』以上皆格言，但『以順則逆』以下，則又雜取左傳所載季文子、北宫文子之言，與此上文既不相應，而彼此得失又如前章所論子産之語，今删去凡九十二字。季文子曰：『以訓則昏，民無則焉，不度於善而皆在於凶德，是以去之。』北宫文子曰，『君子在位可畏，施舍可愛，進退可度，周旋可則，容止可觀，作事可法』云云，以臨其民。」
子曰：「孝子之事親，孔子言孝子事父母之道。居則致其敬，平居則盡其恭敬。養則致其樂，奉養則盡其懽樂。病則致其憂，父母疾病則盡其憂慮。喪則致其哀，父母死喪則盡其哀慼。祭則致其嚴。歲時祭祀則盡其嚴肅。五者備矣，敬、樂、憂、哀、嚴五者皆全備。然後能事親。然後能盡事親之道。事親者人子之事親者。居上不驕，居人之上不可驕縱。爲下不亂，爲人之下不可悖亂。在醜不爭。醜，類也。處於儔類不可鬭爭。居上而驕則亡，居上而驕則致滅亡。爲下而亂則刑，爲下而亂則被刑戮。在醜而爭則兵。在醜而爭則起兵戈。此三者不除，驕、亂、爭三者，有一不除去。雖日用三牲之養，雖日日以牛、羊、豕三牲奉養其親。猶爲不孝也。猶不足爲孝也。」〇養，漾，下同。樂，洛。醜，齒九。
右今文爲「紀孝行」章。
晦菴先生曰：「此一節釋『始於事親』及『不敢毀傷』之意，廼傳之七章，亦格言也。」
子曰：「五刑之屬三千，屬，猶條也。墨罰之屬千，劓罰之屬千，剕罰之屬五百，宫罰之屬三百，大辟之罰其屬二百，五刑之條共有三千。而罪莫大於不孝。罪之大者莫過不孝。要君者無上，君者臣之所稟命，而敢要索之，是無上也。非聖人者無法，聖人制作禮法，而敢非毀之，是無法也。非孝者無親，善事父母爲孝，而敢非毀之，是無親也。此大亂之道也。言有人有此三罪，非止不孝，廼是大亂之道。」〇要，平聲。
右今文以爲「五刑」章。
晦菴先生曰：「此一節因上文『不孝』之云而繫於此，廼傳之八章，亦格言也。」
子曰：「教民親愛，莫善於孝；孔子言孝於父母，廼親愛之本，故教民親愛，莫加於孝也。教民禮順，莫善於弟；弟於兄長，廼禮順之本，故教民禮順，莫加於弟也。移風易俗，莫善於樂；樂所以在治忽而和民聲，故移風易俗，莫加於樂也。安上治民，莫善於禮。禮所以辨上下、定民志，故安上治民，莫加於禮也。禮者，敬而已矣。禮有本有文，而敬爲禮之本。故敬其父則子悦，敬重人之父，則其子懽悦。敬其兄則弟悦，敬重人之兄，則其弟懽悦。敬其君則臣悦，敬重人之君，則其臣懽悦。敬一人而千萬人悦。敬重天子，則天下人懽悦。所敬者寡謂敬父、敬兄、敬君、敬一人，所敬者甚寡也。而悦者眾，謂子悦、弟悦、臣悦、千萬人悦，所悦甚眾者也。此之謂要道。上文所云廼先王之要道。」〇弟，悌。
右今文以爲「廣要道」章。
晦菴先生曰：「此一節釋『要道』之意，當爲傳之二章。但經所謂『要道』，當自己而推之，與此亦不同也。」
子曰：「君子之教以孝也，孔子言君子之教人以孝道者。非家至而日見之也。言不必家到戶至，日見而語之。教以孝，君子教人以孝。所以敬天下之爲人父者；所以使天下之人皆敬重於其父。教以弟[11]，君子以弟教人。所以敬天下之爲人兄者；所以使天下之人皆敬重於其兄。教以臣，君子教人以爲臣之道。所以敬天下之爲人君者。所以使天下之人皆敬重於其君。詩云：詩大雅泂酌篇有云。『愷悌君子，愷，樂也。悌，易也。言人君以樂易之道化人。民之父母。則可以爲斯民之父母也。』非至德，其孰能順民如此其大者乎？釋詩之義，謂設非先王之至德，安能以順天下有如此之大者。」
右今文以爲「廣至德」章。
晦菴先生曰：「此一節釋『至德』『以順天下』之意，當爲傳之首章。然所論『至德』，語意亦疏，如上章之失云。」
子曰：「昔者明王事父孝，孔子言古者明德之王能孝於事父。故事天明；父，天道也。故事父孝則明於事天之道矣。事母孝，明王能孝於事母。故事地察；母，地道也。故事母孝則察於事地之道矣。長幼順，明王能順長幼之序。故上下治。長有上之道，幼有下之道，故長幼順而上下治也。天地明察，事天明，事地察。神明彰矣。則天地神明之理甚彰著矣。故雖天子必有尊也，雖以天子之貴，猶有尊於天子者。言有父也；謂天子有伯、叔、父，廼尊於天子者也。必有先也，雖以天子之貴，猶有先於天子者。言有兄也。謂天子有諸兄，廼先於天子者也。宗廟致敬，致其誠敬以事祖宗之廟。不忘親也；不敢忘祖宗之親也。修身謹[12]行，修持其身，謹慎其行。恐辱親[13]也。恐耻辱先祖而毀盛業也。宗廟致敬，能致敬於宗廟。鬼神著矣。則宗廟鬼神之理甚彰著矣。孝弟之至，孝弟之道，極其所至。通於神明。幽則可以役也，此即治可移於官也。」〇閨，圭。
右今文無此一節。[14]
晦菴先生曰：「此一章因上章三『可移』而言，傳之十二章也。嚴父，孝也；嚴兄，弟也；妻子臣妾，官也。或云：宜爲十章。」〇弟，悌。
曾子曰：「若夫慈愛恭敬，曾子問，若夫慈愛以事其親，恭敬以事其長。安親揚名，安父母之心，揚後世之名。參聞命矣。曾子稱名，謂上文所云已聞教訓之命矣。敢問從父之令可謂孝乎？又問父有命令無不順從，若此者可以爲孝乎。」子曰：「是何言與！孔子答云，此是何等言語與。言不得爲孝也。是何言與！理所不可，故再言之。言之不通也。[15]其言不達於理。昔者天子有爭臣七人，言古者天子置諫爭之臣七人。雖無道則雖天子無道。不失其天下；賴有爭臣諫之，故不亡其天下。諸侯有爭臣五人，古者諸侯置諫爭之臣五人。雖無道則雖諸侯無道。不失其國；賴有爭臣以諫之，故不亡其國。大夫有爭臣三人，古者大夫置諫爭之臣三人。雖無道則雖大夫無道。不失其家。賴有爭臣以諫之，故不亡其家。士有爭友，爲士者有諫爭之朋友。則身不離於令名；則此身不失其令善之名。父有爭子，爲父者有諫爭之子。則身不陷於不義。則此身不至陷没於不義。故當不義，則子不可以弗爭於父，當其父有不義，則爲子者不可不諫其父。臣不可以弗爭於君。當其君有不義，則爲臣者不可不諫其君。故當不義則爭之，人子當其父有不義，則當速諫爭之。從父之令焉[16]得爲孝乎？豈有從父之命令，而陷父於不義，而可以爲孝乎。」〇夫，扶。與，余。爭，諍，下同。離，去聲。焉，於虔。
右今文以爲「諫爭」章。
晦菴先生曰：「此章不解經而别發一義，宜爲傳之十三章。」
子曰：「君子事上，孔子言君子之事其君。進思盡忠，進而見君則思盡忠節。退思補過，退而在家則思補其過。將順其美，將，行也。君有美善，則順而行之。匡救其惡，匡，正也。救，止也。君有過惡，則正而止之。故上下能相親。如此則君臣同德，故能相親。詩云[17]：詩小雅隰桑之篇云。『心乎愛矣，人臣之心，存乎愛君。遐不謂矣。遐，遠也。雖離君左右，而心不謂遠也。中心藏之，愛君之念，藏於中心。何日忘之。何日而能忘也。』」
右今文以爲「事君」章。
晦菴先生曰：「此一節釋『中於事君』之意，當爲傳之九章，或云宜爲十一章。因上章『爭臣』而誤屬於此耳。『進思盡忠，退思補過』，亦左傳所載士貞子語。然於文理無害，引詩亦足以發明移孝事君之意，今並存之。」
子曰：「孝子之喪親，孔子言，孝子父母死而居其喪也。哭不偯，偯，哭餘聲也。謂氣竭而息，聲不委屈。禮無容，不修飾容貌以爲禮。言不文，不修文辭以爲言。服美不安，不安美飾，故服衰麻。聞樂不樂，悲哀在心，故聞樂而言不爲之樂。食旨不甘，不甘美味，故疏食水飲。此哀慼之情。言上文六者，廼是孝子哀慼之真情廼自不能已者。三日而食，親始死三日不食，三日而後廼食粥。教民無以死傷生，此聖人教人不以死者而害生者也。毀不滅性，雖毀瘠其形，而不使滅性而死。此聖人之政。此聖人制爲喪禮之政，不使人至於殞滅也。喪不過三年，父母之喪，無貴無賤，皆不過三年而終。示民有終。使民知有終喪之期，賢者俯而從之，不肖者企而及之也。爲之棺椁衣衾周尸曰棺，周棺曰椁[18]。衣，斂也。衾，被也。而舉之，棺、椁、衣、衾既備，廼舉尸於棺也。陳其簠簋圓曰簠，方曰簋，祭器也。而哀慼之，陳奠素器而不見親，故哀慼也。擗踴哭泣，擗，拊心也。踴，足躍也。男踴女擗，哭泣則同。哀以送之。致其哀慼以送葬也。卜其宅兆宅，墓穴也。兆，塋域也。卜其地之吉者。而安措之，既得吉地，廼安葬之。爲之宗廟三年喪畢，廼立廟而附於其祖。以鬼享之。人死曰鬼，故以鬼神之禮而享祀之。春秋祭祀，春雨露既濡，秋霜露既降，皆舉祭祀之禮。以時思之。寒暑變移，展其孝思也。生事愛敬，父母之生，則事之以愛敬。死事哀慼，父母之死，則事之以哀慼。生民之本盡矣，父母者，生民之本，事之之道盡於此矣。生死之義備矣，憂敬者，事生之義；哀慼者，事死之義。備於此矣。孝子之事親終矣。孝子事親之道，至送死而終矣。」〇喪，桑。偯，於豈。聞樂，岳。不樂，洛。棺，官。椁，郭。衾，欽。簠，甫。簋，鬼。擗，毗亦。踴，勇。措，醋。
右今文以爲「喪親」章。
晦菴先生曰：「傳之十四章，亦不解經而别發一義，其語尤精妙也。熹舊見衡山胡侍郎論語説，疑孝經引詩非詩本文，後讀之每覺其言之有味，且又覺其所可疑者不但此也。因以書告沙隨程可久丈，程答書曰，頃見玉山汪端明亦以此書多出後人傅會，廼知前輩讀書精審，其論固已及。此而區區進越之罪，亦庶乎可幸免矣。因悉數所疑而記二公之言以爲質云。」一本幸免矣。下云：「因欲剟取他書之言可發此經之旨者，别爲外傳，如冬溫夏凊、昏定晨省之類，即附始於事親之傳，顧未敢耳。」[19]
* * *
[1] 菴，續四庫本作「庵」。下同。
[2] 女，孝經刊誤原作「汝」。
[3] 孝經句解中的注音格式使用大字與小字區分被注音字與注音文字，大字與經文字號大小同，特此説明，下同。
[4] 孝經句解中凡朱子的説明文字使用與經文相同的字號，而以非頂格的方式書寫以示與經文相區分。特此説明，下同。
[5] 天之經也地之義也，孝經刊誤原無兩「也」字。
[6] 聖人，孝經刊誤原作「先王」。
[7] 粧，孝經刊誤原作「裝」。
[8] 故，孝經刊誤原無此字。
[9] 佗，孝經刊誤原作「他」。
[10] 自「古文首章」至「而有故字」，與孝經刊誤原文出入較大。
[11] 弟，孝經刊誤原作「悌」。
[12] 謹，孝經刊誤原作「慎」。
[13] 親，孝經刊誤原作「先」。
[14] 無此一節當指「閨門」章，下文「上章三可移」亦不可見。疑此處脱兩節內容，具體可參考孝經刊誤原文。
[15] 言之不通也，孝經刊誤原無此文。
[16] 孝經刊誤「焉」字前原有「又」字。
[17] 云，孝經刊誤原作「曰」。
[18] 椁，孝經刊誤原作「槨」。下同。
[19] 此段與孝經刊誤原文出入較大。

        </div>
      </div>
    </div>
  </div>
</div>
<!--update:2025-08-30 09:36:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>