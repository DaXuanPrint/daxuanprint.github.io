<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,先圣大训原序,先圣大训卷一,先圣大训卷二,先圣大训卷三,先圣大训卷四,先圣大训卷五,先圣大训卷六,先圣大训全文在线阅读,先圣大训全文在线下载,大玄古籍书库">
<meta name="description" content="理学。南宋杨简著。6卷。收集孔子遗言，辑成55篇，各为之注，借以抒发陆九渊的心学思想。认为先圣真传在于“心即道”，心者虚明无体，广大无际，无思无为而万物毕照。对先秦以来诸儒百家依托、伪称孔子的怪诞言论，尽行考订斟酌，削除伪佞琐屑、文义互舛者，而求存其正大。对保留和研究孔子的思想及宋代心学思想发展的源流有一定的参考价值。有明万历四十三年(1615)刊本、《四库全书》本、《四明丛书》本、《复性书院丛刊》本。_先圣大训_全文在线阅读_先圣大训_全文在线下载_大玄古籍书库">
<title>先圣大训_杨简_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">先圣大训</span> <br/>
          作者： <span class="inputVal" id="bkauthor">杨简</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,理学,完结</span> <br/>
          字数： <span class="inputVal" id="bknum">[book_length]141813</span> <br/>
          说明： <span class="inputVal" id="bkdec">理学。南宋杨简著。6卷。收集孔子遗言，辑成55篇，各为之注，借以抒发陆九渊的心学思想。认为先圣真传在于“心即道”，心者虚明无体，广大无际，无思无为而万物毕照。对先秦以来诸儒百家依托、伪称孔子的怪诞言论，尽行考订斟酌，削除伪佞琐屑、文义互舛者，而求存其正大。对保留和研究孔子的思想及宋代心学思想发展的源流有一定的参考价值。有明万历四十三年(1615)刊本、《四库全书》本、《四明丛书》本、《复性书院丛刊》本。</span> <br/>
          封面： <span class="inputVal" id="bkimg">Z_4540.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]先圣大训
[book_author]杨简
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,理学,完结
[book_length]141813
[book_dec]理学。南宋杨简著。6卷。收集孔子遗言，辑成55篇，各为之注，借以抒发陆九渊的心学思想。认为先圣真传在于“心即道”，心者虚明无体，广大无际，无思无为而万物毕照。对先秦以来诸儒百家依托、伪称孔子的怪诞言论，尽行考订斟酌，削除伪佞琐屑、文义互舛者，而求存其正大。对保留和研究孔子的思想及宋代心学思想发展的源流有一定的参考价值。有明万历四十三年(1615)刊本、《四库全书》本、《四明丛书》本、《复性书院丛刊》本。
[book_img]Z_4540.jpg


[book_title]提要
【臣】等谨案先圣大训六卷宋杨简撰简有慈湖易传已著录是编搜辑孔子遗言排比成五十五篇而各为之注钱时作简行状曰其归自胄监也家食者十四载筑室徳润湖上更名慈湖始取先圣大训间见诸杂説中者刋讹别诬萃六卷而为之解即此书也简之学出陆九渊其嘉泰二年陛辞劄子称臣愿陛下即此虚明不起意之心以行勿损勿益自然无所不照嘉定三年面对称舜曰道心明心即道孔子曰心之精神为圣【案此据孔丛子之文其实尚书大传先有此言不云孔子伪撰孔丛子者剽剟其文驾言先圣耳谨附订于此】孟子曰仁人心也此心虚明无体广大无际日用云为无非变化无思无为而万物毕照其立言宗防已开新防余姚之派故注是书往往借以抒发心学未免有所牵附然秦汉以来百家诡激之谈纬侯怪诞之説无一不依托先圣为重厐杂芜秽害道滋深学者爱博嗜竒不能一一决择也简此书削除伪妄而取其精纯刋落琐屑而存其正大其间字句异同文义舛互者亦皆叅订斟酌归于一是较之薛据集语颇为典核求洙泗之遗文者固当以是为骊渊矣乾隆四十六年正月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]先圣大训原序
世称先圣谓孔子简祗惟先圣大训自论语孝经易春秋而外散落隐伏虽间见于杂说之中而不尊不特有讹有诬道心大同昏明斯异毫厘有间虽面觌无覩明告莫谕是无惑乎圣言则一而记者不同也又无惑乎承舛听谬遂至于大乖也夜光之珠久混沙砾日月之明出没云气不知固无责有知焉而不致其力非义也是用参证羣记聚而为一书刋诬阙疑发幽出隐庶乎不至滋人心之惑非敢以是为确也敬俟哲人审订胥正明州杨简序

[book_title]先圣大训卷一
宋　杨简　撰
蜡宾第一【小戴记家语并名此篇曰礼运此名学者所加非圣人本言盖谓礼其迹尔必有妙者运之不悟道实无二孔子言礼本大一分为天地转为阴阳变为四时列为鬼神行之以货力辞让饮食冠昏丧祭射御朝聘又言夫孝天之经地之义民之行皆谓名殊而实一道无精粗今名蜡宾庶不分裂害道】孔子为鲁司寇与于蜡宾事毕出游于观之上喟然而叹
小戴记于是曰仲尼之叹盖叹鲁也殊为害道孔子曰吾道一以贯之孔子之心即道其言亦无非道举六合通万古一而已矣无他物也喟然而叹叹道之不行也后虽言鲁之郊禘非礼亦所以明道也为道而叹非为鲁而叹小戴不知圣人之心今无取取家语所载
言偃侍曰夫子何叹也【言偃字子游】孔子曰昔大道之行与三代之英丘未之逮也而有志焉
志愿也家语误以为记不承上文家语多误
大道之行也天下为公选贤与能
尧舜与贤不与子公也诸侯大夫亦然
讲信脩睦故人不独亲其亲不独子其子老有所终壮有所用幼有所长矜寡孤独废疾皆有所养男有分女有归货恶其弃于地也不必藏于己力恶其不出于身也不必为己是故奸谋闭而不兴盗窃乱贼不作故外户而不闭是谓大同今大道既隠天下为家
非谓禹汤武王也禹荐益于天汤未必不授伊尹武王未必不授周公蜀先主尚能属之诸葛孔明而况于三代之英乎书序曰啓与有扈战于甘之野不曰夏王啓其以不能逊于益而致有扈之战故贬欤下言禹汤文武由此而选明其特异
各亲其亲各子其子货力为己大人世及以为常家语人作夫小戴记常作礼
城郭讲池以为固礼义以为纪以正君臣以笃父子以睦兄弟以和夫妇以设制度以立田里
自天下为家以来风俗寖不如古故礼制益立以防民之非圣王制礼皆因人心着其本义纪言其详矣以其有不正不笃不睦不和者故立礼以正之笃之睦之和之以人欲滋炽故制度滋设以侵争者众故立田里以息争
以贤勇知以功为己故谋用是作而兵由此起
侵争不已必有杀伐故勇能去害知能见几者见谓贤至于以功为己不及彼则私矣
禹汤文武周公成王由此而选
小戴记有也字而作其今从家语以小戴记文胜失眞后同
此六君子者未有不谨于礼者也以着其义以考其信着有过刑仁讲譲示民有常如有不由此者在势者去众以为殃是谓小康
礼而着其人心之本义则礼非虚文皆道心之正用又考察其忠信则礼出于诚而非伪其过失违礼不义不诚则着之谓惩之刑罚之其有仁者则仪刑之使居位为则于民使民有所惩而不为非有所慕而归于正又自其闺阃发诸朝廷以达于闾里冠婚丧祭宾射田狩军旅所讲之事无非礼让以示其民有常而无改纯而不杂如有不由此者虽居位势必去之众咸以为殃祸至是道亦明矣亦可谓治矣虽不及大同之世亦谓小康
言偃复问曰如此乎礼之急也孔子曰夫礼先王以承天之道以治人之情故失之者死得之者生诗曰相鼠有体人而无礼人而无礼胡不遄死
相视也遄疾也视鼠犹有仪体鼠有能拱者人无礼则不如鼠何不速死言生不如死人心恶无礼如此则失礼者诚有死之理孔子以明礼之急礼即天之道人性之所同有情动于邪始失本有之正故先王治之使复其正
是故夫礼必本于天殽于地列于鬼神达于丧祭射御冠婚朝聘故圣人以礼示之故天下国家可得而正也必者确定无疑之辞人深疑礼无与乎天地故孔子为必定之辞痛扫其疑礼者乃道之见于品节文为之名即道也故天地鬼神无所不通曰本于天殽杂于地列于鬼神孔子以为必然洞见六合之间无二道也是道之清明健行不息名曰天是道之化生万物殽杂名曰地是道之变化感应不测名曰鬼神是道之见诸人事名曰丧祭射御冠婚朝聘其为道一也庸众以丧祭射御冠婚朝聘为粗近以天地鬼神为幽远失其所自有者矣失其道矣礼者人心之所自有圣人因其所自有而还以示之故人心默感而化
言偃复问曰夫子之极言礼也可得而闻欤孔子曰我欲观夏道是故之杞而不足征也吾得夏时焉
杞夏后氏之后征验也无所考证惟得夏时之书今存者亦有小正见大戴记
我欲观殷道是故之宋而不足征也吾得坤干焉宋殷之后坤干熊氏云殷易以坤为首周官大卜掌三易之法一曰连山二曰归藏三曰周易其经卦皆八其别皆六十有四郑康成云殷坤干之书其存者有归藏据康成此言则坤干之书不止于归藏岂康成不审其详而姑为疑辞欤杜子春云连山宓戏归藏黄帝其以殷人用之故曰殷易欤
坤干之义夏时之等吾以是观之
事有等伦义无不通一也
夫礼之初始诸饮食燔黍捭豚【家语捭作擘】污尊而抔饮蒉桴而土鼔犹可以致其敬于鬼神
郑康成云中古未有釡甑释米捭肉加于烧石之上而食之今北狄犹然污尊凿池为尊也抔饮手掬之也抟土为桴筑土为鼓孔颖达云筑地以当鼓节皇氏云桴击鼓之物杜注周礼籥章云以瓦为匡不须筑土蒉块也以蒉音之误欤小戴记犹下有若字家语无
及其死也升屋而号告曰臯某复然后饭腥而苴孰苴或为俎臯发声招之于上饭含也腥谓珠贝欤谓奠馔欤苴包也取遣奠有苴欤然朝夕奠其荐熟乆矣
故天望而地藏也体魄则降防气则上
小戴记防作知未安防者凡众之通称知则神圣同之清明无所不通无所不在何止于在上今从家语作防
故死者北首生者南乡皆从其初
已上皆从古初则然
昔之王者未有宫室冬则居营窟夏则居橧巢
郑康成云寒则累土暑则聚薪柴居其上王肃云掘地而居谓之营窟有柴谓橧在树曰巢
未有火化食草木之实鸟兽之肉饮其血茹其毛未有麻丝衣其羽皮后圣有作然后脩火之利
郑康成云孰治万物世本云燧人出火郑六艺论云燧人在伏羲之前凡六纪九十一代广雅云一纪二十六万七千年后圣脩之其利用备
笵金合土
家语作范笵金谓铸金于模范之中而成利用合土烧成器用瓦瓴甓及甒大之属
以为台榭宫室牖户
尔雅释宫无室曰榭四方高曰台然则台者巧于橧巢榭则屋之唯无室尔至于宫室牖户则详备矣
以炮以燔以亨以炙
郑康成谓炮裹烧之也燔加于火上亨煑之镬也炙贯之火上家语亨作煑
以为醴酪
郑康成云烝酿之也酪酢酨王肃云醴醴酒酪浆酢
治其麻丝以为布帛以养生送死以事鬼神上帝皆从其朔
朔犹初也后圣脩火利为宫室为醴酪治麻丝虽不同古初而养生送死事鬼神上帝则从其初矣
故酒在室醴醆【侧眼反】在户粢醍在堂【醍音体】澄酒在下仪礼有酒无明水周礼无酒有明水然则明水即酒欤孔颖达云酒谓水也大古知饮水而已后世始造酒逐于味矣圣王不忘古始尊酒于堂置醴醍于外澄酒于下深贱逐味之去道逺也周礼五齐一曰泛齐二曰醴齐三曰盎齐四曰缇齐五曰沈齐三酒一曰事酒二曰昔酒三曰清酒周礼之泛齐其古礼欤曲礼稷曰明粢江东呼粟为粢而郑康成读粢为齐引周礼五齐为证郑説未安孔子曰黍可为酒禾为醴也古先以黍为醴醆故尚之在户后又以稷为醍故次之在堂本草粟米在中品稷米在下品则粟与稷二物矣本草唐注云本草有稷不再穄穄即稷也今观粟穄相似唯穄大而粟小
陈其牺牲备其鼎俎列其琴瑟管磬钟鼓脩其祝嘏以降上神与其先祖以正君臣以笃父子以睦兄弟以齐上下夫妇有所是谓承天之祜
天人无二道同于一正
作其祝号
周礼大祝辨六号一曰神号二曰鬼号三曰祗号四曰牲号五曰齍号六曰币号
酒以祭荐其血毛腥其俎孰其殽与其越席【越音活字书作趏春秋大路越席杜元凯云结草】疏布以幂衣其澣帛【郑康成王肃皆云练染以为祭服】醴醆以献【醴醆虽不如古之酒然后世用之安之圣王不得而违】荐其燔炙君与夫人交献以嘉魂魄
嘉者敬爱之谓
是谓合莫
与防莫合
然后退而合亨体其犬豕牛羊实其簠簋笾豆铏羮荐孰则体解説文簠黍稷圜器也簋黍稷方器也从竹则知古以竹为之后更以木矣铏器也或作钘实羮焉
祝以孝告嘏以慈告是谓大祥此礼之大成也
家语自言偃问夫子之极言礼至是乃再请问礼详观上下文不类今从小戴记特牲馈食礼祝东面告利成少牢馈食礼尸命祝嘏主人是祝亦以慈告然则此惟言大略欤抑此言君礼故异欤
孔子曰呜呼哀哉我观周道幽厉伤之吾舎鲁何适矣鲁之郊禘非礼也周公其衰矣杞之郊也禹也宋之郊也契也是天子之事守也
家语于是有天子以杞宋二王之后周公摄政致太平而与天子同是礼也简观上言鲁之郊禘非礼殆后人误加小戴记无此
故天子祭天地诸侯祭社稷祝嘏莫敢易其常古是谓大假
假嘏字之讹曽子问不旅不假亦谓嘏也古书之传讹若此类多家语作大嘉
今使祝嘏乱説徒藏于宗祝巫史非礼也
此从家语文小戴记作辞説明堂位成王命鲁公世世祀周公以天子之礼乐此命已失其常而鲁君又因縁僭郊禘祝嘏之説初以不安而隠藏
是谓幽国醆斚及尸君非礼也是谓僭君
郑康成云僭礼之君也醆斚先王之爵也惟天子与王者之后得用之耳其余诸侯用时王之器而已鲁僭用醆斚
冕弁兵革藏于私家非礼也是谓胁君
鲁君僭故其臣亦僭周礼司服卿大夫得服冕士得服皮弁而此谓非礼者其以僭鷩冕或衮冕不敢明言欤季康子朝服以缟曽子问曰礼乎子曰诸侯皮弁以告朔然后服之以视朝若此然则皮弁亦有僭者
大夫具官祭器不假声乐皆具非礼也是谓乱国与子游私言故直指鲁君大夫之非非言于广众也亦并言当时之大夫僭管仲官事不摄孔子谓不俭曲礼问大夫之富曰有宰食力祭器衣服不假凡家造祭器为先然则祭器可造而不可备欤曲礼杂后世之文家语造祭器或后世之礼欤周礼闾共祭器州共宾器乡共吉凶礼乐之器乡有大夫州党皆有大夫
故仕于公曰臣仕于家曰仆三年之丧与新有昏者期不使以衰裳入朝与家仆杂居齐齿非礼也是谓君与臣共国
家语臣与君共国有三年之丧者期不使则无以衰裳入朝者矣并及新婚者以本礼同条故因及之礼公门脱齐衰者敬君也而士丧礼三日成服杖拜君命及众宾岂独此时为可而常事则不可欤抑公门脱衰礼之常士丧礼不复别言欤其成服杖拜君命者不于朝欤臣与仆杂居齐齿不分尊卑不尊公卑家
故天子有田以处其子孙诸侯有国以处其子孙大夫有采以处其子孙是谓制度
言其有以处之而己非必任之以政也默讥鲁任三桓以政失制度故乱其国
故天子适诸侯必舎其祖庙而不以礼籍入是谓天子坏法乱纪诸侯非问疾吊丧而入诸臣之家是谓君臣为谑
此总言上之人先乱其礼制故乱从之
是故礼者君之大柄也所以别嫌明微傧鬼神考制度别仁义所以治政安君也
君得礼则得其柄矣安上治民莫善于礼且子孙惟当有以处之养之不可以私爱而任之以政其始甚微至末流则不可救矣敬鬼神足以感人之敬心敬则治慢则乱礼即心心即道即大一即天清明无所不照考制度则是非自明至静常明曰仁其间固自有别等杀曰义其间亦自有别家语作立政教安君臣上下也
故政不正则君位危君位危则大臣倍小臣窃刑肃而俗敝则法无常法无常而礼无列礼无列则士不事也刑肃而俗敝则民弗归也是谓疵国
倍背也音同而字讹大臣公然背畔小臣则窃有妄作一失正礼庶事皆乱刑乱而过于严肃俗愈乱而敝法失其常礼乱其列士当任事今不安分故废职不事
故政者君之所以藏身也
惟天生民有欲无礼则乱而君据其崇高富贵岂不危哉汉高观秦皇帝喟然而叹曰大丈夫当如此矣此乃生于秦焚诗书弃礼乐人欲肆行而不已故至此也惟礼行义明人心安于礼义惟有尊君敬上之心无犯分干正之意故圣人谓政者君之所以藏身也政即礼周以礼废故衰鲁以礼废故乱
是故夫政必本于天郊以降命命降于社之谓教地此据家语小戴记郊作殽敎亦作殽未安郊以祀天明有尊也社以祀地明有敬也王者行尊敬之礼于上而天下皆尊敬矣恭敬之心人皆有之惟上有以感动之则下默然而应矣此非王者之私术也此天下之大义也自郊而始皆天命也命降于社又因地以致敎天命即天道三才之道一
降于祖庙之谓仁义
亲亲之道仁也礼节之制义也
降于山川之谓兴作降于五祀之谓制度
天地祖庙之礼人心断断不能自已者至于山川之祀乃作而为之敬心之广也故曰兴作至于五祀详矣故言制度皆天命也天命人心名异道同
此圣人所以藏身之固也故圣人参于天地并于鬼神以治政也处其所存礼之序也玩其所乐民之治也孔子悯衰周之际人君废礼以危其身故此发藏身之义非圣人私其身而为是术也遵道而行参于天地并于鬼神言其与天地鬼神为一以是而治政也处其所存尊尊卑卑各安其义有序而不乱移风易俗莫善于乐中正之音足以感民善心民安其礼而至于乐焉则治矣礼乐刑政一道而四达也
天生时地生财人其父生而师教之四者君以正用之所以立于无过之地君者人所明非明人者也人所养非养人者也
易曰观民书曰养民而此曰君者非明人非养人何也此明乎君道也人君清明在躬无所不照中心无为而人民皆视上之所好恶而从之矣君失其清明无为而汲汲乎外则反不能观民养民矣清明照临自能观养圣言当通其旨
人所事非事人者也故君明人则有过养人则不足事人则失位故百姓明君以自治养君以自安事君以自显故礼达而分定故人皆爱其死而患其生
人心安于礼义其有义在于死则爱死义不在于生则患生以此甚难以明人心之安义
故用人之知去其诈用人之勇去其怒用人之仁去其贪故国有患君死社稷谓之义大夫死宗庙谓之变不得行其道则去位何至于死然礼有变焉义有不得而去至于乱不可救而至于死故曰变
圣人耐以天下为一家以中国为一人非意之也郑康成云耐古能字家语作能简疑方音有以能为耐者能耐音近同母
必知其情辟于其义明于其利达于其患然后能为之何谓人情喜怒哀惧爱恶欲七者弗学而能何谓人义父慈子孝兄良弟弟夫义妇听长惠幼顺君仁臣忠十者谓之人义讲信脩睦谓之人利争夺相杀谓之人患圣人之所以治人七情脩十义讲信脩睦尚辞让去争夺舎礼何以治之
礼者天下之大顺人心之所同有因其所同有顺以道之故翕然顺听如一家如一人
饮食男女人之大欲存焉死亡贫苦人之大恶存焉欲恶者心之大端也人藏其心不可测度也美恶皆在其心不见其色也欲一以穷之舍礼何以哉
心之恶者于礼必不能行
人者其天地之德隂阳之交鬼神之会五行之秀也此用家语小戴记作秀气夫人与天地隂阳鬼神五行一体殊名人形则小其性则无限量古志有云生天生地易曰范围天地曲成万物天地施生之德隂阳交合之妙鬼神感通之防五行参错之秀无二道也无二物也故归妹天地之大义哀乐相生不可得而见不可得而闻此皆孔子之言可以证吾心之同然人皆有此至广至大至神至明之性而自不知不信也
故天秉阳垂日星地秉阴窍于山川播五行于四时和而后月生是以三五而盈三五而阙【即三五之数有以验月者】五行和而后生圣人于是明天地阴阳日月星辰四时五行一气通融因人心疑其殊异不一故指其事实以騐其一
五行之动共相竭也
小戴记共作迭迭有异义共有同义故从家语作共
五行四时十二月还相为本也五声六律十二管还相为宫也五味六和十二食还相为质也五色六章十二衣还相为主也故人者天地之心也五行之端也食味别声被色而生者也
至哉圣言其循循善诱善啓道人心如此将发挥人与天地隂阳五行本一之妙故言天阳地隂同播五行于四时则天地一矣五行和而后月生即三五十五之数证月即五行之和则五行与月又一矣木气动则水气竭尽火气动则木气竭尽五行虽相竭而回旋无穷则知实不竭尽继言五行四时十二月还相为本则五行未始不一而四时十二月亦一矣又推之于五声六律十二管还相为宫则五声六律十二管又一矣又推之于五味六和十二食还相为质则五味六和十二食又一矣又推之于五色六章十二衣还相为主则五色六章十二衣又一矣又言人者天地之心则古志所云生天生地于是益信矣人者五行之端端犹本也自天地由我以生而况于五行乎继言人食味别声被色而生则人又与五声六律十二管五味六和十二食五色六章十二衣通合而为一矣此皆助明乎一循循渐诱至于此自此而推则万殊无不通一呜呼人自生而执如此者为我如此者为物如此者为天为地自此纷然牢不可解不悟吾心之本无际畔天地日月四时鬼神人物万化万事万理通一无二孔子曰吾道一以贯之郑康成云五声宫商角征羽也其管阳曰律隂曰吕布十二辰始于黄钟管长九寸下生者三分去一上生者三分益一终于南事更相为宫凡六十也五味酸苦辛咸甘也和之者春多酸夏多苦秋多辛冬多咸皆有滑甘是谓六和汉元帝使韦成等亲试问京房于乐府房对受学故小黄令焦延寿等六十律相生之法以上生下皆三生二以下生上皆三生四阳下生隂隂上生阳终于中吕而十二律毕矣中吕上生执始执始下生去灭上下相生终于南事六十律毕矣王肃云十二食十二月之食考工记画缋之事杂五色东方谓之青南方谓之赤西方谓之白北方谓之黑天谓之地谓之黄攷此则五色青赤白黑黄加而为六章欤十二衣诸儒皆无説孔颖达云似月别衣食
故圣人作则必以天地为本以阴阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜以天地为本故物可举也
天地为我之本体则其中之万物尽举之矣其作则治政则职方氏辨其邦国都鄙四夷八蛮七闽九貉五戎六狄之人民与其财用九谷六畜之数要周知其利害观此则周官之所以维持化育于覆载之内者可知矣鸟兽鱼鼈咸若斧斤以时入山林仁及草木无一民一物不被其德泽矣
以阴阳为端故情可睹也
万化万虑非阴即阳
以四时为柄故事可劝也
四时各有可举之事劝谕趋赴柄者执以用物此使人趋事如之
以日星为纪故事可列也月以为量故功有艺也考日之运而昏旦之中星寖移如月令所纪纪时益详随时趋事事可叙列矣至于积日纪事则人事益有叙列月生与日异行积二十九日半有奇复与日防是为一月量者限则也艺犹作为也事功程限宜稍寛故月以为限日星时月具在乎圣王政事之中于以助证天人一贯之道也
鬼神以为徒故事有守也
百神受职各有守也
五行以为质故事可复也
五行即圣人之质故圣人于事无所不通终而复始五行循环无端
礼义以为器故事行有考也【考成也】人情以为田
以礼义治人情犹以器治田故起器与田之喻礼义人心之所有耘去放逸之稂莠而良苗畅达矣
故人以为奥也
奥主也室西南隅曰奥尊者所居礼为人子者居不主奥故此取主义
四灵以为畜故饮食有由也
鳯凰麒麟皆在郊棷龟龙在宫沼则极和极顺圣王可以享天下之大奉矣鳞羽毛介之属皆可饮食故因以云明不素食
何谓四灵麟鳯龟龙谓之四灵故龙以为畜故鱼鲔不淰鳯以为畜故鸟不獝麟以为畜故兽不狘
郑康成云淰之言闪也獝狘飞走之貌也
龟以为畜故人情不失
龟知吉凶与人情通欤自圣人作则云云亦明人者天地之德鬼神之会五行之秀纵言横论靡不贯通万化万物万理通一无二亦犹自天秉阳而下皆助明一致
故先王秉蓍龟列祭祀
圣人因言四灵其后言龟于是因及祭祀之礼其初卜筮祭日与尸故曰先王秉蓍龟列祭祀盖圣人纵言因縁接续人之常言亦有此类
瘗缯宣祝嘏设制度
礼祭为大瘗缯祝嘏举其大略孝慈之情略见于此继乃总言凡礼之制度以綂包之
故国有礼官有御事有职礼有序
此详言制度条理人或疑礼之不足以包事故言官言事至于各有职则事详矣末又总言礼之有节序则详备矣
先王患礼之不达于下故飨帝于郊所以定天位也天子必有尊则尊卑长幼之礼达于下矣
祀社于国所以列地利也禘祖庙所以本仁也旅山川所以傧鬼神也祭五祀所以本事也
国皆有社故曰列地利养人祀社所以报德也孝者人心之所发是谓仁山川稍降于天地矣傧犹宾也五祀则有降矣中霤门行户灶皆有事焉所以报之也夫道惟其正而已矣郊社祖庙山川五祀事虽不同而皆正也义也义行于事而礼达于下矣未知道者以静为本用为末故此言禘祖庙本仁明其非末未知道者以五祀之祭为小为末故此言本事明其非末观此则万事可通矣定天位列地利傧鬼神皆本而不言可知矣互举参明属辞之法
故宗祝在庙【宗人与祝】三公在朝三老在学王前巫而后史卜筮瞽侑皆在左右王中心无为也以守至正故礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉故郊社祖庙山川五祀义之脩而礼之藏也
庙中之事委诸宗祝朝廷之事听诸三公于学乞言则受之三老王吊则巫前内史为王左右手左右史书王言动凡国事有卜筮郑康成谓侑四辅未安与卜筮瞽非类瞽乐吏御瞽几声之上下亦几察王之音声侑劝尸饭者卜筮瞽侑皆祭祀执事于王左右者此泛言王左右前后皆有辅佐王中心可以无为无为即至正无为即守无思无为天地自此生鬼神自此行万物自此生人心自此化万事自此理故百神于是受职百货于是可极孝慈于是服法则于是正夫道一而已矣郊社祖庙山川五祀义之所当然而礼在其中矣曰义曰礼曰心曰正曰守曰无为名殊实一难者曰动静无二何必专于无为曰圣人立言垂教不为圣人设为学圣人之道者设孔子未至从心之妙也自曰我学不厌学无为以守至正也舜命禹曰惟精惟一允执厥中勉以守至正也易曰蒙以养正圣功也蒙即无为也此作圣之功也孔子谓加我数年五十以学易易者万变不穷之书至五十而后学易则是时未五十正无为以守至正学不厌之时也孔子所学即动静无二之妙而蒙养之功必熟乃成
是故夫礼必本于大一分而为天地转而为阴阳变而为四时列而为鬼神其降曰命其官于天也
必者确定无疑之辞人深疑礼无与乎大一故孔子为是必然之辞痛释其疑前言礼必本于天政必本于天其旨同大言其至大而无外一言其无二大一所以发明此道道不可名不可言唐虞之际惟曰时是也亦犹易曰此古本无道之名后乃有道之名道若道路明人皆由之无所不通天健行变化即此道故亦曰天此明其至大而一曰大一陆德明音太非也太对少谓道为太则少非道乎孔子必不作太音清浊分是谓天地天地即大一言其运转流化曰隂阳言其变而为暄凉寒暑曰四时列而为天神地人鬼与夫四方山川羣神曰鬼神皆礼道也名殊而实一其降曰命则其尊其卑其贵其贱其富其贫其寿其夭其大其小皆命也其綂而司之曰天地在天中而况于余乎然天未离乎气不能以通大一故天止言官大一者道之异名不可以形气言不可以心思索无思无为而大一在我矣人人之所同有也亦不可以有无求而恭敬辞让撙节文为由是而出造化生成万事万化万理由是而出亦不可以本末精粗论初啓蔽蒙姑言其本姑言次第其实一体无二孔子曰哀乐相生正明目而视之不可得而见也倾耳而听之不可得而闻也达乎此则信矣
夫礼必本于天动而之地列而之事变而从时协于分艺其居人也曰养
圣人谆复发明一贯之道盖以人情蔽固故于再于三啓谕之觊其或发盖不至于融明通一而无纤疑则终不知礼分言其殊艺言其事皆此道也郑康成拘于文类故欲改养作义人有礼则安无礼则危则礼所以养人也于以益明圣言纵横不拘之妙
其行之以货力辞让饮食
礼不止于辞让亦不止于饮食姑举此可以类通
冠昏丧祭射御朝聘故礼义者人之大端也所以讲信脩睦
忠信和睦即礼义
而固人肌肤之会筋骸之束也
礼义有如此神用人心违礼乖义则放逸惰慢肌肤不固筋骸解弛
所以养生送死事鬼神之大端也
或谓养生送死事鬼神不可无礼义则失之矣即吾养生送死事鬼神之诚心即礼义已其间有节文名曰礼得其宜名曰义名殊而实一尊而言之曰大端
所以达天道顺人情之大窦也
天道无思无为人情有喜怒哀乐疑不可合而知者知其未始不一也孔子哭颜渊至于恸矣而不自知哂由疾求君召使摈而色勃如升堂屏气似不息迅雷风烈必变情状万态如四时之错行如日月之代明终年变化云为而未始不寂然此惟心通内明者自知之至于众人则乐而淫哀而伤怒而暴圣王制礼所以节人情之放逸复天道之正中窦喻通达
唯圣人为知礼之不可已也故坏国丧家亡人必先去其礼
人自礼而生失礼则危亡坏乎怪反陆音怪乃好异之过乎怪反取也怪音毁也
故礼之于人犹酒之有糵也君子以厚小人以薄故圣王修义之柄礼之序以治人情
柄喻其本义达于事为礼
故人情者圣王之田也修礼以耕之陈义以种之通而言之礼即道之异名为甚大析而论之治人之始修其文为则止可以喻耕未及其本至于训之以义有以感人之义心则始可喻种立言之道不一而足达之则无所不通
讲学以耨之本仁以聚之播乐以安之
设庠序师儒使之讲学讲学大要改过而已故喻耨耨除秽也孔子曰君子以人治人改而止孟子取耘苗之喻谓改过也人心本善起意生过过去则本心自善自正自清明此心即道故书曰道心此心虽善过习或有间杂则善犹未咸聚过习不作无间杂则众善咸聚矣非自外至本心所自有也人心和乐则安矣播诸中正和平之音与道心中正和平之乐合孔子在齐闻韶三月不知肉味曰不图为乐之至于斯也子游闻诸夫子以歌为学道孔子又曰成于乐和乐之妙不知手舞足蹈也
故礼者义之实也协诸义而协则礼虽先王未之有可以义起也义者艺之分仁之节
艺犹事也仁人心也心之品节合宜曰义
得之者强仁者义之本顺之体得之者尊
仁义道一名二互相发明然学者有得义而未仁者矣非道有二人自不通然得乎义者事无不宜人心无不服故强仁则达礼义之本大一在我矣融明和顺心无间断故不止于人心咸服而已而又敬之尊之如天矣
故治国不以礼犹无耜而耕为礼而不本于义犹耕而弗种
礼则文为义则发于人心析言则异其道则一
为义而不讲于学犹种而弗耨讲之以学而不合之以仁犹耨而弗获合之以仁而不安之以乐犹获而弗食安之以乐而不达于顺犹食而弗肥
义心初生未能无过差阻蔽故讲学以除治之虽除治而心未通悟则众善未合一通贯仁虽已有犹未至于安而乐则未为深入毫厘之间犹为未食呜呼圣人之讲道也精矣道学之中诚有若是等级浅深之序至于安则在己者尽矣茍达之事用有未顺焉则犹有亏焉故喻以弗肥其讲也详矣顺亦乐之道又精而析之则又有区别虽然学者之序则尔自道观之则一不知其为一则终不足以言道百姓日用而不知人自不知道未尝改呜呼圣人治国其敎人精至至于此敎官之属三公为乡老敎之中敎之和自汉以来不复知有此矣
四体既正肤革充盈人之肥也
孔颖达云肤是薄皮革是肤内厚皮
父子笃兄弟睦夫妇和家之肥也大臣法小臣廉官职相序君臣相正国之肥也天子以德为车以乐为御德而至于醇和孙出则可及物
诸侯以礼相与
孔子曰古之治天下者必圣人然则诸侯贤欤礼贤者之所及通达则一
大夫以法相序士以信相考【考成】百姓以睦相守
随所宜言互相发明德乐礼法信睦道一名殊
天下之肥也是谓大顺大顺者所以养生送死事鬼神之常也故事大积焉而不苑【苑如字冗杂也】并行而不缪细行而不失深而通茂而有间连而不相及动而不相害此顺之至也
自上所言众善庶事庶理离离然若星辰之错行日月之代明天地之变化水鉴中之万象诚有大积而不苑并行而不缪深而通茂而有间连不相及动不相害之状于澄然融一之中虽有曲折条理之细不可胜穷而非思非为此道心之本妙也人人之所同有也圣人不失其全贤者所失轻寡众人所失多矣苑者冗杂之地不苑不冗杂也缪者两丝相着也其曰纰缪者丝相比近曰纰犹有间未相着也缪则相着如一矣谓纰缯欲坏者盖以缯之不善者濯之则丝并比其曰缪戾者以缪者缯之不善丝不正直而缪也大积疑于冗杂今不冗杂而常虚并行疑于缪今不缪所行至于细小疑有失今不失虽无思无为深不可测而亦通物茂密而亦有间礼仪三百威仪三千井井不乱也连者一体无二而亦有不同者是谓别仁义仁虽融一无间而义有可否礼有变常参错似相反而实不相害此妙用惟明觉通达者自知自信
明于顺然后能守危也故礼之不同不丰不杀
孔子亦尝答子夏之问有曰礼不同不异不丰不杀称其义以为之宜
所以持情而合危也
书曰人心惟危人不能皆圣哲茍无礼以维持之则入于乱人心皆乱则祸不可救矣故礼不在于同异丰杀之间维持人情使无离乎正使危者不危是谓合危
故圣王所以顺山者不使居川不使渚者居原用水火金木饮食必时冬合男女春颁爵位必当年德皆所谓顺也
前既言顺之大者此又及其详及其细当无所不顺也故三才之气和灾害不生祥瑞毕至如下文所云居山原者安于山原居川渚者安于川渚易之则人心气血皆失其安用水灌溉有时虞人入泽梁有时司爟四时变国火以救时疾郑司农説以鄹子曰春取榆柳之火夏取杏之火季夏取桑柘之火秋取柞楢之火冬取槐檀之火卝人以时取金玉锡石山虞仲冬斩阳木仲夏斩隂木取用非其时则其气乱天地万物同此一气气或乱则相感相伤孔子不时不食饮食不时生疾今俗犹有是言月令春食麦与羊夏食菽与鸡中央土食稷与牛秋食麻与犬冬食黍与彘孔子曰十二食殆十二月各有食也男三十而娶女二十而嫁过此则失时德有大小爵位有尊卑失其当则不顺人心不安不和
用民必顺
用民之力岁不过三日春搜夏苗秋狝冬狩皆于农隙以讲事
故无水旱昆虫之灾民无凶饥妖孽之疾
昆虫之灾螟螽之属
故天不爱其道地不爱其宝人不爱其情故天降膏露【家语甘露】地出醴泉山出器车河出马图鳯皇麒麟皆在郊棷【素口反或作薮】龟龙在宫沼其余鸟兽之卵胎皆可俯而闚也
郑康成云器若银罋丹甑也王肃亦云出银罋丹灶简谓银瓮不知何祥然今掘山得器瓮亦闻有金银器者乃宿藏或墟墓中物若夫世传丹灶乃脩养家几于仙者炼丹之物小道所为非天地大瑞多闻昔有得器于山者实物于其中即盈亦异矣但此器多以争取而毁此或是欤银瓮丹甑虽援神契文未可遽从孔颖达云按礼纬斗威仪云其政太平山车垂钩注云山车自然之车垂钩不揉治而自圆曲河出马图啓氏曰河出图洛出书伏羲演之案中候握河纪尧时受河图龙衔赤文緑色注云龙而形象马故云龙马是龙马负图而出夫马义惟始于注非本文衔非负按大戴礼云洛出服河出图疑得马以为车之服马以祥瑞故贵重之不以为旁骖欤汉曰襄河淮曰淮河洛宜亦曰河
则是无故先王能脩礼以达义体信以达顺此顺之实也
此即前言六君子谨于礼以着其义考其信【阙】也礼由义而达本体于忠信由中心而达和顺【阙】至是则天道人情通一而无间故天地和应祥瑞【阙】至此和顺之事实言有祥瑞之物可验也此无他【阙】贯三才通万物其名曰礼曰义曰信曰顺其致一也
哀公问第二
孔子侍坐于哀公公曰敢问人道谁为大孔子愀然作色而对曰君之及此言也百姓之德也固臣敢无辞而对人道政为大公曰敢问何谓为政孔子对曰政者正也君为正则百姓从而正矣君之所为百姓之所从也君所不为百姓何从公曰敢问为政如之何孔子对曰夫妇别父子亲君臣信【小戴记信作严非】三者正则庶物从之矣公曰寡人虽无似也愿知所以行三言之道可得闻乎孔子对曰古之为政爱人为大所以治爱人礼为大所以治礼敬为大敬之至矣大婚为大大婚至矣冕而亲迎敬之也敬之也者亲之也是故君子兴敬为亲舍敬是遗亲也
不敬则遗失亲爱之道
弗爱不亲弗敬不正爱与敬其政之本与
至矣哉孔子之善于啓道其君也惟其知道也明故其告君也的道在不逺人心之所自有其发于夫妇父子君臣之间甚着也顾昧者日用而不知夫妇之际人多流于色然有道焉其相亲相爱皆道也其流入于色则不敬矣爱而敬则不失其道则夫妇者天地之大义政之大本
公曰寡人愿有言也然冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主
孔子尝言鲁郊禘非礼此欲大其义故通言王礼地或作下
君何谓己重乎公曰寡人固不固焉得闻此言也寡人欲问不得其辞请少进孔子曰天地不合万物不生大婚万世之嗣也君何谓己重乎孔子遂言曰内以治宗庙之礼足以配天地之神明
郑康成云夫妇配天地有日月之象
出以治直言之礼
夫妇正而不淫则道心不失出而临朝直心直言以治其礼其心不改茍其闺门之内其心不正则出而临朝姑为正言乃揉曲为之非直矣
足以立上下之敬物耻足以振之国耻足以兴之物事也物耻即国耻弑逆淫乱三家专国为诸侯弱此皆可耻欲深感公心故申言更辞
为政先礼礼其政之本与
得礼即得道正朝廷正国无不正矣振耻兴耻乃其绪余此岂惟鲁哀公未知自汉以来此道不明久矣
孔子遂言曰昔三代明王必敬其妻子也盖有道焉妻也者亲之主也敢不敬与子也者亲之后也敢不敬与是故君子无不敬也敬身为大身也者亲之枝也敢不敬与不敬其身是伤其亲伤其亲是伤其本伤其本枝从其亡三者百姓之象也身以及身子以及子妃以及妃君脩此三者则大化忾乎天下矣
圣言深中人心身与子与妃此常情重爱圣人因之以发明道心爱而敬则无邪矣无邪即道忾太息也天下叹服之矣
太王之道也
太王爱厥妃诗云古公亶父来朝走马率西水浒至于岐下爰及姜女聿来胥宇
如此国家顺矣公曰敢问何谓敬身孔子对曰君子过言则民作辞【谓议其非】过动则民作则【民亦则而象之】言不过辞动不过则百姓不命而敬恭若是则可谓能敬其身能敬其身则能成其亲矣公曰敢问何谓成其亲孔子对曰君子也者人之成名也百姓与名谓之君子则是成其亲为君而为其子也孔子遂言曰为政而不能爱人不能有其身不能有其身不能安土不能安土不能乐天不能乐天不能成其身
不爱人则人怨之甚则害之矣故曰不能有其身不能保有其身则虽有土地不得而安处矣如此则虽有天命不能享其乐矣如此则不特不能有其身亦不成其身言不足以为人也
公曰敢问何谓成身孔子对曰不过乎物不过乎物合天道也公曰敢问君子何贵乎天道也孔子对曰贵其不已也如日月东西相从而不已也是天道也不闭而能久是天道也无为而物成是天道也已成而明是天道也公曰寡人惷愚防烦幸子志之心也孔子蹴然避席而对曰仁人不过乎物孝子不过乎物
家语作孝子不过乎亲其旨同言不过事亲而已不离乎事物
是故仁人之事亲也如事天事天如事亲此谓孝子成身公曰寡人既闻此言也无如后罪何孔子对曰君之及此言是臣之福也
夫成身不过乎事物之间而已不必求之逺所谓事物不过夫妇父子君臣日用政事之间不过乎合天道此世俗易晓之言及公再问天道则言贵其不已恐公未解又曰如日月东西相从而不已是天道也亦甚易晓夫人心自善自正自清明广大人心即道故舜曰道心孔子曰心之精神是谓圣惟起意生过而本心之善始有间辍而不能不已至是始与天不相似今能不已则合乎天道矣此心之灵本无间断何止于如日月相从而已而孔子云者知哀公必未遽晓故啓之以渐也若哀公用力乆而纯即精神之本圣也常情必闭而不出不动乎思为故静止而能乆是人为也今虽不闭而明白四达应酬交错如鉴中之万象如四时之错行常一常乆是天道也无所为而物成即此心也虽有思为而实无思为虚明而应庶政自不失其道而国治民安矣即天无为而物成之道也所谓已成者我未始不全成也以昏为亏故以不昏为成曰成曰明皆所以申明此道也天人之道本一哀公昏故姑告以合天道至于不闭而乆无为物成则天人一矣公至是莫晓故自谓惷愚防烦孔子又谓虽仁人亦不过事物之间而已孝子亦不过事亲之间而已不必求诸幽远于是又引而通之曰仁人事亲如事天事天如事亲自此忽通则本一之妙未始不在我矣孔子循循善诱至简至易明白坦夷故公亦心晓使公自是不失道在公矣惜乎其后昏惰
哀公问礼第三
哀公问于孔子曰大礼何如君子之言礼何其尊也孔子曰丘也小人不足以知礼公曰否吾子言之也孔子曰丘闻之民之所以生礼为大非礼无以节事天地之神也非礼无以辨君臣上下长幼之位也非礼无以别男女父子兄弟之亲婚姻疏数之交也君子以此之为尊敬然然后以其所能敎百姓不废其会节有成事而后治其文章黼黻以嗣其顺之
既顺百姓所能因聚防时节因其成事又继治其文章黼黻以顺其情制礼皆因顺
然后言其丧筭
筭数也丧服有轻重之数礼有贵贱之数言以立制
备其鼎俎设其豕腊修其宗庙岁时以敬祭祀以序宗族即安其居节丑其衣服
即所居而安不务崇大丑类也礼有节有类不乱不逾
卑其宫室车不雕几
音奇君不乘奇车音同而字非欤家语作玑
器不刻镂食不贰味心不淫志以与民同利昔之君子之行礼也如此公曰今之君子胡莫之行也孔子曰今之君子好利无厌【大戴记作好色小戴记作好实】淫行不倦荒怠敖慢固民是尽忤其众【小戴记忤作午】以伐有道
众心岂欲伐有道忤其意强使之
求得当欲不以其所虐杀刑诛不以其治【治理也】昔之用民者由前今之用民者由后今之君子莫为礼也五仪第四
哀公问于孔子曰寡人欲论鲁国之士与之为治敢问如何取之孔子对曰生乎今之世志古之道居今之俗服古之服舍此而为非者虽有不亦鲜乎公曰然则章甫絇屦
郑云絇着屦头状如刀衣鼻贾云絇以绦为履头鼻简攷礼物罕有特设多因本有古者屦形方左右前后合而成屦所谓絇者以绦组系两旁而束之即今之系鞋世以系鞋为礼亦曰带鞋但鞋形如古方履古履无絇后加絇益善系束亦有刀衣鼻之状鼻在屦头丧屦无絇从略
绅带而搢笏者皆贤乎孔子曰不必然丘之所言非此之谓也夫端衣裳冕而乘轩者志不在于食荤【大戴记轩作路】斩衰菅菲杖而歠粥者志不在于酒肉【大戴记酒肉作饮食】生乎今之世志古之道居今之俗服古之服舍此而为非者虽有不亦鲜乎公曰善尽此而已乎孔子曰人有五仪有庸人有士人有君子有贤人有圣人审此五者则治道毕矣公曰何如则可谓庸人孔子曰所谓庸人者口不能道善言而志不邑邑【邑邑犹深濳】不能选贤人善士而托其身焉以为己忧
亲近小人故致忧患
动行不知所务止立不知所定
庸人如醉如梦之状如此
日选于物不知所贵
其心日日随物选择美者利者自智者观之乃反取其恶取其害实不知所择不知所贵
从物而流不知所归五凿为政心从而坏
五凿五窍也耳二窍鼻二窍与口而五
若此则可谓庸人矣公曰何谓士人孔子曰所谓士者虽不能尽道术之本必有率也虽不能备百善之美必有处也是故知不务多必审其所知行不务多必审其所由言不务多必审其所谓知既知之行既由之言既顺之若夫性命肌肤之不可易也
肌肤未尝变易此据大戴记大戴记毎验其不改作家语多更改多误于此言性命之于形骸非
富贵不足以益贫贱不足以损若此则可谓士矣公曰何谓君子孔子曰所谓君子者躬行忠信其心不觉家语作觉大戴记作买皆通书曰厥德修罔觉不觉者纯诚亹亹之谓不买者今俚俗亦有之不交揽外物之谓
仁义在己不害不知闻
不以不知闻于世为害
志广博而色不伐思虑明达而辞不争
舜以不矜不伐称禹然则不伐人情所难我明彼蔽论辨而必至于争
犹然若将可及也而不可及也如此可谓君子矣公曰敢问何谓贤人孔子对曰所谓贤人者好恶与民同情取舍与民同统
贤人则能及物矣好恶取舍无私无我一与民同
行中矩绳而不伤于本
思为遵规矩绳墨者虽中而伤其本矣本心之妙非思非为而自中绳矩圣人则尽乎此贤人则入乎此
言足法于天下而不害其身
言虽可法而不免害身者智不周而德不备也
躬为匹夫不愿富贵为诸侯而无财
不愿富贵非专好贫贱谓躬为匹夫而心其安焉不起富贵之愿孔子曰古之治天下者必圣人然则为诸侯者必贤人矣故此言为诸侯诸侯而无财则心不留于外物
如此可谓贤人矣公曰敢问何谓圣人孔子对曰所谓圣人者知通乎天道应变而不穷能测万物之情性天道者所以变化而凝成万物者也
此再释天道圣人天道一贯无二言通乎天道非二也哀公知不足以知此故渐啓之通亦通贯无二之义
情性也者所谓理然不然取舍者也
此再释万物之情性万物情性有然者有不然者有取者有舍者然是也不然非也或好而取之或恶而舍之情性万状不可胜言而大略不出然不然取舍之己之情性易知万物之情性难知虽贤人不能尽知也惟圣人能尽测而理之
故其事大配乎天地参乎日月离于云蜺
一本离作杂云作隂蜺霓通説文屈虹青或曰隂霓也
总要万物穆穆纯纯其莫之能循若天之司莫之能职百姓淡然不知其善若此则可谓圣人矣
圣人之事大矣于事无所不尽则于道无所不尽贤人虽得道而未尽故于事犹有未尽贤人未能测万物之情性事即道名殊实一人心自神自灵自清明自广大无际量自无所不通自无所不照孔子曰人者天地之德又曰人者天地之心此心无际生天生地古志亦云云配者言于哀公之前循循善诱也参犹配也孔子于是纵言之及于云蜺或当时有虹霓就指而言离丽也亦犹参配自天地无二而况于日月乎虹霓乎不惟天地变化尽在吾量中而万物亦总要于我矣何思何虑穆穆纯纯无始无终其孰能循究其端绪夫起乎意则有始有终故可得而循不起乎意则穆穆纯纯何从而循若天然非如士君子特可任一职而已言无所不可
公曰善哉非子之贤则寡人不得闻此言也虽然寡人生于深宫之内长于妇人之手未尝知哀未尝知忧未尝知劳未尝知惧未尝知危恐不足以行五仪之教若何孔子对曰如君之言已知之矣丘亦无所闻焉公曰非吾子寡人无以啓其心吾子言也孔子曰君子入庙如右
谓入庙门而右门以外为主礼客入门而左主人入门而右右则阼阶矣如而通用大戴记多见之今俗语如今即而今
登自阼阶仰视榱桷俯察几筵其器皆存而不覩其人君以此思哀则哀可知矣昧爽夙兴正其衣冠平旦视朝虑其危难一物失理【物事也】乱亡之端君以此思忧则忧可知矣日出听政至于中防【防昏也】诸侯子孙往来为宾哀公继世之君其所与往来为宾者皆诸侯之子孙
行礼揖让愼其威仪君以此思劳则劳亦可知矣缅然长思出于四门周章远望覩亡国之墟必将有数焉君以此思惧则惧可知矣夫君者舟也庶人者水也水所以载舟亦所以覆舟君子以此思危则危可知矣君既明此五者又少留意于五仪之事则于政治何有失矣公曰善孔子出公送之
孔子燕居第五
孔子燕居子张子贡言游侍言至于礼子曰居女三人者吾语女使女以礼周流无不徧也
人心之礼本周流无不徧三子未明今啓谕之教之故曰使
子贡越席而对曰敢问何如子曰敬而不中礼谓之野恭而不中礼谓之给勇而不中礼谓之逆子曰给夺慈仁子贡曰敢问将何以为此中者也子曰礼乎礼夫礼所以制中也子贡退言游进曰敢问礼也者领恶而全好者与子曰然子贡问曰何如子曰郊社之礼所以仁鬼神也尝禘之礼所以仁昭穆也馈奠之礼所以仁死丧也射乡之礼所以仁乡党也食飨之礼所以仁宾客也子曰明乎郊社之义尝禘之礼治国其如指诸掌而已乎是故以之居处有礼故长幼辨也以之闺门有礼故三族和也以之朝廷有礼故官爵序也以之田猎有礼故戎事闲也以之军旅有礼故武功成也是故宫室得其度量鼎得其象味得其时【家语味作物下同】乐得其节车得其式【奇车非式】鬼神得其飨丧纪得其哀辨説得其党【党类也】官得其体政事得其施加于身而错于前凡众之动得其宜言游退子张进曰敢问礼何谓也子曰礼者即事之治也君子有其事必有其治治国而无礼譬犹瞽之无相与伥伥乎其何之譬如终夜有求于幽室之中非烛何见若无礼则手足无所错耳目无所加进退揖让无所制是故以之居处长幼失其别闺门三族失其和朝廷官爵失其序田猎戎事失其策【策数也什五有数凡法度皆有数】军旅武功失其制宫室失其度量鼎失其象味失其时乐失其节车失其式鬼神失其飨丧纪失其哀辨説失其党官失其体政事失其施加于身而错于前凡众之动失其宜如此则无以祖洽于众也【祖犹主也君也洽和也君和其众】子曰愼听之女三人者礼犹有九焉大飨有四焉茍知此矣虽在畎亩之中事之圣人已两君相见揖让而入门入门而县兴揖让而升堂升堂而乐阕下管象武【家语作舞】夏籥序兴陈其荐俎序其礼乐备其百官如此而后君子知仁焉行中规还中矩和鸾中采齐【家语作荠】客出以雍彻以振羽是故君子无物而不在于礼矣入门而金作示情也升歌清庙示德也下而管象示事也是故古之君子不必亲相与言也以礼乐相示而已
言以啓人因言而后生名而人以名而致惑天下之名众矣不可不思其故也曰道曰德曰仁曰义曰礼曰乐悉而数之奚有穷尽所谓道者圣人特将以言夫人所共由无所不通之妙故假借道路之名以名之非有实体之可执也所谓德者特以言夫人之直心而行者即道之在我者也非道之外复有德也所谓直心而行亦非有实体之可执也仁者知觉之称疾者以四体不觉知为不仁所谓仁者何思何虑人心虚明如月之照是亦非有实体也礼者特理而不乱之名乐者特和乐而不淫之名以是观上数名者则不为名所惑不为名所惑则上数名者乃所以发明本无名言之妙而非有数者之异也是故道即礼礼即乐乐即诗书易春秋孔子又曰礼本于大一分而为天地转而为阴阳变而为四时列而为鬼神又曰人者天地之德阴阳之交鬼神之会五行之秀孔子不为名言所惑洞见通贯至一之妙故确然曰礼周流无不徧也人即礼礼即人即人之周流无不徧也夫子贡越席以请孔子当开明无所不徧之説乃惟以中礼为言何也至哉圣言切中机会正足以解人情不能周徧之蔽人之所以不能周徧通达者人欲为之阻也人欲者私意之谓人之所以不中礼者私意实作之也何谓私意人欲野是也给是也逆是也昏而不明故野以口给为恭故夺仁逆之去道也远矣何谓礼慈仁是也慈仁之心悠然而生而非思也非为也今人乍见孺子将入于井皆有怵惕恻隠之心非所以内交于孺子之父母也非所以要誉于乡党朋友也非恶其声而然也此岂私意之为至于为口给则意生矣私作矣失其诚矣举此一端而言他可通矣是故微作乎意即不中礼孔子所以谆谆与羣弟子言毎毎止絶其意言之多不胜其书故记者总而记于絶四之首意之变态无穷有利之意有害之意有柔之意有强之意有彼之意有此之意有众之意有寡之意有进之意有退之意有过之意有不及之意又有中之意有意则有所倚虽曰中实无中中非意也所谓慈仁之心者中也所谓诚敬之心者中也孔子于此亦难于言曰礼乎礼难言之辞也曰礼所以制中观先王之礼皆所以为中人欲私意举不得而入焉而孔子亦不能指言中之为何状子游谓礼者领众恶而入乎道而全其本善者欤好善也子游之言是也故孔子不得不以为然而子游之心未为达者未知皜皜之妙则犹未明乎善也孔子言郊社之礼所以行吾心之仁于鬼神也禘尝之礼所以行吾心之仁于昭穆也馈奠食飨射乡之礼皆所以行吾心之仁孟子曰仁人心也仁者吾心之诚是谓道心是谓本善之心心即礼礼即义郊社即禘尝禘尝即治国曰指诸掌姑明易简吾心即礼奚俟他求至哉人心之礼乎心无质体唯有变化无作于意天则自昭天秩自叙居处自有礼长幼自辨三族自和庶事自序此岂人为之所能哉如四时之错行如日月之代明如星辰之森列深而通茂而有间大积焉而不苑也并行而不缪也呜呼何其妙也是人心之所同然不唯圣贤有之愚不肖咸有也上之人行其同然之道于上而下之人靡然从之是谓祖洽之道洽合也无所不合也三子者犹未达圣人于是又垂切至之诲使三子愼听之曰吾语女礼犹有九大飨有四茍知此矣虽在畎亩之中事之圣人也何其巧于啓谕也礼有九节大道于是乎着明大飨之礼于九者之中有四焉两君揖让而入门一也县兴二也升堂三也下管象武而下四也夫揖者何物让者何物入者又何物呜呼何其妙也县兴金作也铿然之音何自而发不可以二观也揖让而升堂升者又何物也又何其妙也即入门之机也即县兴之机也可言而不可思也于是乐阕而堂下管象武舞夏籥文舞次序而兴荐俎陈焉百官备焉礼乐交作又何其至妙而不可以言语道也君子于是而知仁者知其即吾心之妙不知其所以然而然者也行中规中规者可言而不可思还中矩中矩者可言而不可思和鸾车之和鸾也而即吾之中采齐也客出也以雍其彻也以振羽庄敬和乐之妙又何其始始终终而不可致诘也畎亩之中无两君相见之礼也而即两君之礼也无金声之乐也而即金声之乐也无管象夏籥也而管象夏籥之音舞未尝不日奏乎其前而昧者不知也耒耜之器耕蓺之勤良苗之欣荣耘耔之亲睦两目散日月之明四体运天地之神步中和鸾之节声谐韶濩之音此岂説合而强同之哉默而识之当自知自信也不可思也不可言也孔子于是又言入门而金作所以示吾之情也不可以为彼而非我也升歌清庙所以示吾之德也不可以为清庙者所以颂文王之德而非我也天下无二声也无二德也下而管象所以示吾之事也不可以为管象而已非吾之事也天下无二事也学道者率以言而离默而近此两君相见之礼不亲相与言也以礼乐相示而已礼乐即吾之言也内外一物动静一体离物我裂语黙判本末者不足以与此也孔子引三子归之一默之中使默成圣人之德行可谓至简至要至敏三子者虽未皆领圣人之旨而万世之下获见大道之大全何其幸也
賔入大门而奏肆夏卒爵而乐阕孔子屡叹之
此记与上章之旨同此不可以言语解惟心通者自知自信
孔子闲居第六
孔子闲居子夏侍子夏曰敢问诗云凯弟君子民之父母何如斯可谓民之父母矣孔子曰夫民之父母乎必达于礼乐之原以致五至而行三无以横于天下四方有败必先知之此之谓民之父母矣子夏曰民之父母既得而闻之矣敢问何谓五至孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正明目而视之不可得而见也倾耳而听之不可得而闻也志气塞乎天地此之谓五至子夏曰五至既得而闻之矣敢问何谓三无孔子曰无声之乐无体之礼无服之丧此之谓三无子夏曰三无既得略而闻之矣敢问何诗近之孔子曰夙夜其命宥密【诗其或作基】无声之乐也威仪棣棣不可选也无体之礼也凡民有丧匍匐救之无服之丧也子夏曰言则大矣美矣盛矣言尽于此而已乎孔子曰何为其然也君子之服之也犹有五起焉子夏曰何如孔子曰无声之乐气志不违无体之礼威仪迟迟无服之丧内恕孔悲无声之乐气志既得无体之礼威仪翼翼无服之丧施及四国无声之乐气志既从无体之礼上下和同无服之丧以畜万邦无声之乐日闻四方无体之礼日就月将无服之丧纯德孔明无声之乐气志既起无体之礼施及四海无服之丧施于孙子子夏曰三王之德参于天地敢问何如斯可谓参天地矣孔子曰奉三无私以劳天下子夏曰敢问何谓三无私孔子曰天无私覆地无私载日月无私照奉斯三者以劳天下此之谓三无私其在诗曰帝命不违至于汤齐汤降不迟圣敬日跻昭假迟迟上帝是祗帝命式于九围是汤之德也其在诗曰嵩高惟岳峻极于天惟岳降神生甫及申惟申及甫惟周之翰四国于蕃四方于宣此文武之德也矢其文德协此四国【一本矢作弛协作洽】大王之德也【家语大作文】三代之王也必先其令闻诗云明明天子令闻不已三代之德也子夏蹶然而起负墙而立曰弟子敢不承乎礼乐之原即五至五至即三无三无即五起五起即能先知四方之败者道不可言孔子欲无言不得已有言曰原足矣何必言五至五至多矣又何必言三无子夏沈溺于文义之渊薮断非一语之所能晓敷而明之曲而畅之庶几或触其机也何谓至人皆有心志即志即至无所复至凡志有所思焉有所感焉倐然而思思无所起思而又思思无所止人自以为止所止者何所厥思亦何物执之而无得视之而无睹莫究厥始莫究厥终莫执厥中是之谓大同倐然而感感无所起感而又感感无所止人自以为止所止者何所厥感亦何物执之而无得视之而无暏或曰气气亦中无有或曰心心亦无本体莫究厥始莫穷厥终莫执厥中是之谓大同由志而为诗诗亦然也发诸礼仪礼亦然也播之于乐乐者乐也不知手之舞之足之蹈之乐亦然也人情亦岂能终月乐终年乐亦有哀焉或哀焉或乐焉哀乐相生其变万状于戏至哉孔子曰此虽使正明目而视之不可得而见也倾耳而听之不可得而闻也哀虽至于哭顔渊恸矣而不自知乐虽至于孟子喜而不寐亦不可见不可闻也哀乐必有物非不可见也哭笑必有声非不可闻也而圣人断然曰不可见不可闻也众人之乐皆不可见不可闻也而众人自以为可见可闻也众人之哀皆不可见不可闻也而众人自以为可见可闻也哀与乐名也闻与见亦名也惑其名者失其实也是名即实是实即名名与实亦名也惑其名者失其实也志即诗诗即礼礼即乐乐即哀志气即天地谓之充塞非过论也谓天地合德可也谓范围天地可也其曰充塞乃因人心狭固井蛙不可以骤语海为是循循善诱也圣人之言不可以一定论也或曰礼乐之原或曰五至或曰三无或曰致或曰行纵而言之错而论之无不可者圣人曰五至虽益而曰六曰七可也圣人曰三无虽益而曰四曰五可也诗与礼与乐类也乃先之以志又继之以哀疑非其类何也深明夫至一无二纵而言之错而论之无不可者是故无声之乐即无体之礼无体之礼即无服之丧乐未尝无声必曰无声非无声也即声也礼未尝无体必曰无体非无体也即体也丧未尝无服必曰无服非无服也即服也声即无声体即无体服即无服本无所异何必言同惟人徒执其声故曰无声徒执其体故曰无体徒执其服故曰无服诗曰夙夜基命宥密命何所基匪思匪为纯明寛宥不可穷际不得而见不得而识是谓至密曰基曰宥曰密皆名也惑其名者失其实也舜曰道心惟微惟精惟一者此也禹曰安汝止者此也伊尹与汤咸有一德者此也文王不识不知者此也声即无声天下之至实也而徇名与声者惑之圣人曰无声所以破学者牢不可破之定见也非以无声为定论也无声即声无体即体无服即服无本末无精粗威仪实无体其曰不可选也是诚不可选也凡民有丧匍匐救之是固无服之丧也即齐斩功缌之道也于父斩衰于母齐衰兄弟期降而功缌哀诚有等差皆一心之为也即匍匐救丧之心以丧其亲则为齐斩为擗踊为毁瘠一也非人之所为也天也天即人人即天即日月即四时即鬼神即礼乐之原原无所本亦无所末本末之名因人心而生本末之实不以人心而异人谓之本则亦姑从而谓之本人谓之末则亦姑从而谓之末人谓之天则亦姑从而谓之天人谓之地则亦姑从而谓之地人曰日月吾亦何得不谓之日月人曰四时吾亦何得不谓之四时人曰礼则曰礼人曰乐则曰乐人曰人则曰人人曰道则曰道曰气则曰气曰志则曰志曰有则有曰无则无名号纷然意虑杂然而未尝不浑然寂然也人自以为纷然杂然也故曰即哀乐之相生而实不可见不可闻也此非徇名者之所知也亦非徇实者之所知也徇无所徇实无所实弃名而求实非实也弃实而言名非名也实非学者之所知也名亦非学者之所知也知则不知不知则知知则乱则昏不知则清明则无所不知孔子曰吾有知乎哉无知也文王不识不知顺帝之则子贡以为多学而识之圣人以为非孔子又曰天下何思何虑学者茍有意焉夫子必曰毋有必焉必曰毋有固焉必曰毋有我焉必曰毋微有意象如云气之蔽太虚矣四方有败安能先众人而知之先知四方之败者必其不识不知者也孔子曰不逆诈不亿不信而亦先觉何也意虑不作而本清本明之性自无所不照也此非口舌之所能道也此非思为之所能到也人心自清人心自明人心自无思无为思未尝思人自以为思为未尝为人自以为为清也明也无思也无为也知也皆名也惑其名者失其实也四方有败何由而知之也舜命龙作纳言纳四方之谗説殄行而知之也周官训方氏诵四方之传道而知之也小行人以诸国之礼俗政事治教逆顺为一书而知之也然君心不清明则虽有所闻不知其将有败也是故四方祸败之几虽日至于其前而不悟也大抵日用非忧乐则平而已矣举乐则凡其所欲可通矣举丧则凡哀忧恶惧之类可通矣平时所履则礼尽之矣故三无礼乐丧呜呼孔子五至之论至矣子夏不复致疑遂问三无及是闻三无之论曰言则大矣美矣盛矣言尽于此而已乎是子夏犹未领吾圣人之旨也道无尽不尽故孔子又啓之曰君子之服之也又有五起焉服而事之习而熟之亦不可思亦不可为五起非有五者之不同也今方言谈论一节谓之一起五起犹五节加焉而六可也损焉而四亦可也纵而言之无不可者无声之乐气志不违气志即乐匪异匪违无体之礼威仪迟迟威仪迟迟不可度思无服之丧内恕孔悲其恕其悲孰得而知无声之乐气志既得得匪有得亦匪无得无体之礼威仪翼翼威仪翼翼熟视莫识无服之丧施及四国三者一旨三者一德无声之乐气志既从何异何同昭明浑融无体之礼上下和同此敬此恭何所不通无服之丧以畜万邦有安无危有福无殃无声之乐日闻四方人皆闻之而曰不知无体之礼日就月将不勉不强从容有常无服之丧纯德孔明皜皜精白礼乐同情无声之乐气志既起斯起斯止变化不已无体之礼施及四海此道大通无远弗届无服之丧施于孙子礼亦如此乐亦如此三王之德如此天地之德如此日月之明如此本无可疑何以复问为子夏复问是又未达也闻志气塞天地之诲虽自谓不疑而终不无疑故又有三王参于天地之问呜呼学者多自谓吾已解而其实犹未解心有解意而道非意孔子知子夏之蔽生于私故言无私夫人之蔽皆有我之为害于寂然无体之中而置己私焉则内外裂藩篱固始觉我与天地日月为异矣不立我焉洞然大公本广本大无私无限凡意皆私无私则无所不通矣曰以劳天下者明无私足以安利天下也商之先王皆无所私帝皆不违至于成汤则德与齐汤降不迟继继无违得此为圣圣无不敬敬非人为纯诚匪思是谓日跻格假音近格假同辞昭假匪棘上帝是祗帝则在斯故帝不违帝则至近意生则离人惟知申甫辅相穆宣不知乃文王武王之德配合天地故岳降神而生申甫也天人一道正直是依文德逊让四国悦随三代同德匪异匪离实德自孚名不可为令闻之训应病而施小人之讥西河之疑令闻之亏由实之非子夏曰承吾不知之
入其第七
孔子曰入其国其教可知也其为人也温柔敦厚诗教也疏通知远书教也广博易良乐教也絜静精微易教也恭俭庄敬礼教也属辞比事春秋教也故诗之失愚书之失诬乐之失奢易之失贼礼之失烦春秋之失乱其为人也温柔敦厚而不愚则深于诗者也疏通知远而不诬则深于书者也广博易良而不奢则深于乐者也絜静精微而不贼则深于易者也恭俭庄敬而不烦则深于礼者也属辞比事而不乱则深于春秋者也天有四时春秋冬夏风雨霜露无非教也地载神气神气风霆风霆流形庶物露生无非教也清明在躬气志如神嗜欲将至有开必先天降时雨山川出云
是章家语载之问玉小戴所记篇曰经解而自天有四时以下乃载之孔子闲居攷孔子闲居大旨已通明无俟复加天有四时以下之言此入其国章至深于春秋者也未至昭明而遽已则未安家语继载天有四时一章则六学之旨始昭明通达又上言六教继言天有四时风雨霜露无非教足以明其道文旨相承为宜今从家语家语大凡于文句或改撰而大略则存此小戴所传盖脱简断编之差小戴于文句凡百谨于改撰故今句文从小戴家语改嗜欲将至为有物将至与上下文理不相应小戴以经解名篇失孔子本旨圣人凡言皆以明道今以首文名篇亦犹论语名篇学而为政之类庶不至害道近世学者弗克静观遽谓易何止于絜静精微春秋何止于属辞比事遂疑非孔子之言而不详考孔子首言曰入其国其教可知也特言国俗之所教习者然尔非谓六经之道如是也孔子之时未有六经之名自孔子没世益尊尚其道知孔子尊称诗书推明礼乐赞易作春秋又书与礼出孔壁故后世共尊之曰六经此所谓春秋特国史之通称而孟子曰晋之乘楚之梼杌鲁之春秋一也然晋语云羊舌肹习于春秋楚语申叔时亦云春秋孔子所谓属辞比事特谓国俗教习为史尔非谓孔子因鲁史而笔削者也孔子继言六学之失愚诬奢贼烦乱则前所言非孔子六经之道昭昭矣呜呼温柔敦厚本道心之所着见惟其自知者寡天地之间草木鸟兽无非天地之性惟不自知故为草木鸟兽今人而不自知亦何以异于彼易传曰百姓日用而不知不知之谓愚然则何以为不愚不愚者非能有所加也能自知尔是知亦非有所思虑有所钩索道心我所自有忽觉忽明如日月无所不照而非思也非为也又如鉴焉万象毕见外内不殊而明光浑然澄然变化云为明智察微是谓无思之思无为之为观往古事变之屡迁则疏通见上古以来之事则知远然以今揆古以庸愚度圣贤必不能毎事尽得其实每见其多诬天下之道惟圣人知之大贤知之而未尽其次焉者固不得而知也而况于众人乎古今学者不能皆大圣大贤夫不能皆大圣大贤则不能知道虽有古圣贤言行治化必不能知古圣贤之旨在东后学强以为西古圣贤之旨在南后学强以为北心通则千载可通不通则虽提耳而诲之莫谕故后学观古圣贤之言行治化多失其实失实之谓诬自子夏之贤既受书于夫子既已油然有乐于中不知忧患与死而夫子犹谓未覩其里而况于他人乎然则何以不诬不愚则不诬孔子曰成于乐子游闻诸孔子以乐为学道孟子曰乐则生矣故乐之教广博易良广博易良几于道矣或失之奢则几为小人无忌惮之中庸矣絜静精微学道者大略则同而实得易之道何止千无一万无一其溺于意説防于虚荡者往往而是窥见广大浑一无所不可之境潜起非僻欲肆之情遂至于小人无忌惮之中庸是为贼孔子七十而从心之所欲不逾矩道虽屡迁而实行典礼全体忠信何思何虑全体孝弟焉支焉离恭俭庄敬无非道者至于烦而不一贯则失礼之道矣经礼三百其致一也曲礼三千其致一也是非强合而一之也本一也是一也惟觉者自知其深思力索者不知即心即礼变化云为一犹不知而况于二况于十百千万自然而不烦譬犹天之变化不可胜穷而天不知地之化生不可胜穷而地不知属辞比事未为害道若教习止于属辞比事而已矣则无乃徒溺于文辞事为之纷纷而不知道乎故得其所以不乱则为深于春秋事有似是而非似非而是是中有非非中有是曲折万状纷扰万端茍非圣智必迷必乱褒贬必差不乱即不烦不烦即不愚不愚即不诬不诬即不奢不贼一也是故六经一经也六经一旨也孔子至是谓斯旨犹未昭白又曰天有四时春秋冬夏风雨霜露无非教也知此之为教则知六经一贯之道矣又曰地载神气神气风霆风霆流形庶物露生无非教也知此之为教则知六经一贯之道矣或曰孔子惟言其教不详言其所以教吁已详矣不可得而又详矣加详焉则非矣智者观之以为其教甚明愚者观之以为不可解不可解者即教也人以纷纷人欲扰扰思虑之心读之诚不见其所谓教不知夫道非思虑之所可到可思则可言不可思则不可言故孔子曰黙而识之又曰吾有知乎哉无知也又曰天下何思何虑惟忽觉大通自知自信不可解説视听言动不可度思终日思为实不微动顔子觉此故三月不违曾子觉此故曰皜皜乎不可尚已曾防窥之故欲风乎舞雩咏而归孔子觉此故亟称于水曰水哉水哉孟子犹未觉此而曰有本者如是是之取尔呜呼使水哉之旨果在是则孔子何所啬于天下后世而不言其曰水哉水哉已自昭白正犹曰春秋冬夏风雨霜露无非教也神气风霆庶物露生无非教也即不愚不诬不奢不贼不烦不乱之教也即忠信即孝弟即日用百姓日用而不知者此教也是教也孔子谓之礼则曰本于大一分而为天地变而为四时谓之孝则曰夫孝天之经地之义谓之人则曰人者天地之德又曰人者天地之心谓之乐则曰无声之乐日闻四方谓之哀乐相生则曰正明目而视之不可得而见也倾耳而听之不可得而闻也谓之心则曰心之精神是谓圣此心诚实无他无作好无作恶无造为无囘曲何思何虑常清常明自灵自神随世而言姑曰如神嗜欲将至有开必先天欲降雨山川先云神心将用朕兆先形简虽末学意有将动自未知其何意而有如云方兴之状简不欲兴而遽已澄然如初不知此亦有开必先乎亦妙矣无思无为变化神用不可度思矧可射思风霆在斯觉者自知虽知匪思
哀公问取人第八
哀公问于孔子曰请问取人之法孔子对曰事任于官无取捷捷无取钳钳无取啍啍捷捷贪也【轻捷贪逐】钳钳乱也【健于钳制用之生乱】啍啍诞也【多言寡信】故弓调而后求劲焉马服而后求良焉士必慤而后求智能者不慤而多能譬之豺狼不可迩哀公问于孔子曰寡人欲吾国小而能守大则无攻其道如何孔子对曰使君朝廷有礼上下和亲天下百姓皆君之民将谁攻之茍违此道民畔如归皆君之雠也将与谁守公曰善哉于是废山泽之禁弛关市之税以惠百姓哀公问于孔子曰吾闻君子不博有之乎孔子曰有之公曰何为对曰为其有二乘公曰有二乘则何为不博孔子曰为其兼行恶道也哀公戄然有间复问曰若是乎君子之恶恶道至甚也孔子曰君子之恶恶道不甚则好善道亦不甚好善道不甚则百姓之亲上亦不甚诗云未见君子忧心惙惙亦既见止亦既觏止我心则説诗之好善道甚也如此公曰善哉君子成人之善不成人之恶微吾子言焉吾弗之闻也哀公问于孔子曰夫国家之存亡祸福信有天命非唯人也孔子对曰存亡祸福皆已而已矣天灾地妖不能加也公曰善吾子之言岂有其事乎孔子曰昔者殷王帝辛之世【帝纣】有雀生大鸟于城隅焉占之曰凡以小生大则国家必王而名必昌于是帝辛介雀之德【介助也】不脩国政亢暴无极朝臣莫救外冦乃至殷国以亡此以己逆天时诡福反为祸者也又其先世殷王太戊之时道缺法圮以致天蘖桑谷生于朝七日大拱占之者曰桑谷野木而生朝意者国亡乎太戊恐侧身脩行思先王之政明养民之道三年而远方慕义重译至者十有六国此以己逆天时得祸为福者也故天灾地妖所以儆人主也寐梦征怪所以儆人臣也灾妖不胜善政寐梦不胜善行能知此者至治之极也唯明王达此公曰寡人不鄙固此亦不得闻君子之教也哀公问于孔子曰知者寿乎仁者寿乎孔子对曰然人有三死而非其命也行己自取也寝处不时饮食不节逸劳过度者疾共杀之下位而上干其君嗜欲无厌而求不止者刑共杀之以少犯众以弱侮强忿怒不类动不量力兵共杀之此三者死非命也人自取之若夫知士仁人将身有节动静以义喜怒以时无害其性虽得寿焉不亦宜乎哀公问政第九
哀公问政于孔子孔子对曰文武之政布在方策【方板策竹】其人存则其政举【有行其政之人人者君臣之通称】其人亡则其政息人道敏政【得其道而后可以为人】地道敏树夫政也者蒲卢也待化以成
郑云蒲卢蜾蠃谓土蜂也诗曰螟蛉有子蜾蠃负之螟蛉桑虫也蒲卢取桑虫之子以为己子乆而化成
故为政在人取人以身
在人通言因专言取人之道以身取之身非其身必不能知在彼之人而用之
脩身以道脩道以仁
非有道又有仁也谓脩身必有其道其道仁而已矣
仁者人也亲亲为大义者宜也尊贤为大亲亲之杀尊贤之等礼所生也礼者政之本也是故君子不可以不脩身思脩身不可以不事亲思事亲不可以不知人思知人不可以不知天
仁者人而已矣初无远外亦无奇巧百姓日用而自不知今欲知之乎即亲亲之心是已莫非仁也而亲亲为大莫非义也而尊贤为大亲亲尊贤等杀皆此心之变化其名不同其道则一脩身事亲人道也人道即天道不知天必不知人孔子于是渐诱进哀公也天道不可言不可思觊公忽觉
天下之达道五所以行之者三曰君臣也父子也夫妇也昆弟也朋友也五者天下之达道也知仁勇三者天下之达德也所以行之者一也或生而知之或学而知之或困而知之及其知之一也或安而行之或利而行之或勉强而行之及其成功一也
孔子能言其一不能言其所以一非啬之不以告公也不可得而言也可言则可思可为不可思不可为则不可言故易曰无思也无为也孔子曰天下何思何虑又曰吾有知乎哉无知也又曰毋意毋我曾子惟能言其皜皜无义无説老子虽未至于大通亦曰我独怕兮其未兆夫未兆者意象未起也老子于是怕焉者臯陶所谓兢兢业业也禹所谓克艰所谓安女止者是也孔子所谓为之不厌此所谓行之者皆是也
公曰子之言美矣至矣寡人实固不足以成之也孔子曰好学近乎智力行近乎仁知耻近乎勇
知即所谓一者即所谓无思无为者知不可言所可言者好学尔好学不已则知之矣知之常不昏常明者谓之仁仁亦不可言所可言者力行尔孔子曰用力于仁此力行亦未易言有知而后可以言仁故孔子曰未知焉得仁力行即兢兢业业即安女止即为之不厌哀公未足以知此然力行有精粗亦足勉公之无怠夫进德至于仁至矣而又曰勇者非仁之外复有道也孔子曰仁者必有勇夫道一而已矣而必又曰勇者进德之初旧习未忘利害或得而移之及其乆也利害虽不得而动而死生之变或得而乱之于是名不动不变者又曰勇此三者皆非心外之物知者此心之明仁者此心之常明勇者此心之不动不乱故曰所以行之者一也此心即道故书曰道心心虽可言而不可思心虽能思而其能思者不可得而思思之始不可得而知思之中不可得而知思之终不可得而知故孔子谓哀乐相生是故正明目而视之不可得而见也倾耳而听之不可得而闻也圣人之言通乎上下虽哀公初学亦可与闻三德至于为物所屈无勇又教之以知耻知耻则此心之勇自生其至也虽死生不得而乱呜呼此道心圣愚之所同也
知斯三者则知所以脩身知所以脩身则知所以治人知所以治人则能成天下国家矣公曰政其尽此而已乎孔子曰凡为天下国家有九经曰脩身也尊贤也亲亲也敬大臣也体羣臣也子庶民也【家语子作重】来百工也柔远人也怀诸侯也脩身则道存
百姓日用此道而不自知则虽有与亡同存者亡之反小戴记存作立
尊贤则不惑
得贤共谋则无疑惑
亲亲则诸父兄弟不怨【小戴记兄作昆】敬大臣则不【不犹不惑】体羣臣则士之报礼重
孟子曰君之视臣如手足则臣视君如腹心
子庶民则百姓劝来百工则财用足柔远人则四方归之怀诸侯则天下畏之
德懐诸侯诸侯心服则天下之远未亲德者亦观势而畏
公曰为之奈何孔子曰齐明盛服非礼不动所以脩身也去谗远色贱货而贵德所以尊贤也
好色与货其亲贤必不固
爵其能重其禄同其好恶所以笃亲亲也
小戴中庸篇爵其能作尊其位不如家语爵其能义正亲族不必皆贤能择其能者爵之斯可矣能亦贤能之通称其余则重其禄以养之而已同其好恶亲亲之意非同其邪也
官盛任使所以敬大臣也
盛其任使之属不敢勤劳大臣所以尊敬大臣也
忠信重禄所以劝士也
德之大者为大臣其次贤者为羣臣不忠信者皆不可用故仕必忠信
时使薄敛所以子百姓也日省月考既廪称事所以来百工也
郑云既读为饩饩廪稍食也槀人职曰乘其事考其弓弩以下上其食
送往迎来嘉善而矜不能所以绥远人也继絶世举废国治乱持危朝聘以时厚往而薄来所以懐诸侯也治天下国家有九经所以行之者一也凡事豫则立不豫则废言前定则不跲事前定则不困行前定则不疚道前定则不穷
平居无事时不脩习则事变之忽至必败
在下位不获乎上民不可得而治矣
下位非所以言公也孔子不敢正指公而言之将以尽言恐伤公也故泛指下位而言使公默谕倘正指公则其后不信不顺不诚不明之论将不敢发何以畅明其旨
获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣诚者天之道也诚之者人之道也诚者不勉而中不思而得从容中道圣人之定体也诚之者择善而固执之也
夫诚天道又曰明乎善者非复有异道也诚者人心之所同而明者千无一万无一易曰百姓日用而不知孔门之明善者顔子三月不违仁其余日月至焉而已有子子夏子张子游子路子贡宰我皆不可以言明曽子明之故曰江汉以濯之秋阳以暴之皜皜乎不可尚已夫诚者诚实无他无竒无巧直心无二而已矣人皆有之而自不知其善知其善则明已通矣一矣大矣无思无为而变化不穷矣然而非于诚实之外有加焉也以明者寡故虽有诚而昏昏则乱故圣人又曰明乎善矣别之至矣哉至矣哉诚实无他之心无较计无思虑如四时之错行如日月之代明虽动而未尝动虽静而未尝静是谓一定不移之妙体其从容中节如水鉴中之万象水鉴未尝动也故此曰定体易曰寂然不动此寂然不动之心体无内外无始终即人所同有诚实无他之心特圣人明之而无亏贤者明之而有亏众人不明尔择得此善斯能固执不明此善虽执不固固而纯纯而化则全明而无亏矣
公曰子之教寡人备矣敢问行之所始孔子曰立爱自亲始教民睦也立敬自长始教民顺也教之慈睦而民贵有亲教以敬而民贵用命民既孝于亲又顺以听命措诸天下无所不可
诚者公所自有孔子告以不思不勉虑公忽觉而无先证也公既未觉问行之所始故孔子于是又云爱敬即道爱亲敬长已行其道而民从之矣曰民顺听命欲以切公之心知民之从违国之安危在此而不在他也曰措诸天下导公以莫大之业觊公喜而勉行也
公曰寡人既得闻此言也惧不能果行而获罪咎哀公问曰二三大夫皆劝寡人使隆敬于高年何也孔子对曰君之及此言将天下实赖之岂唯鲁哉公曰何也其义可得闻乎孔子曰虞夏商周天下之盛王也未有遗年者年之贵乎天下久矣次乎事亲也是故朝廷同爵则尚齿七十杖于朝君问则席八十不俟朝君问则就之而弟达乎朝廷矣行肩而不并不错则随
郑云错鴈行也兄弟之党鴈行父党则随行
见老者则车徒辟班白不以其任行乎道路而弟达乎道路矣居乡以齿而老穷不遗强不犯弱众不暴寡而弟达乎州巷矣古之道五十不为甸徒
言古之道则知今不然四井为邑四邑为丘四丘为甸甸六十四井也以为出役之法五十始衰不从力役之事
颁禽隆诸长者而弟达乎獀狩矣军旅什伍同爵则尚齿而弟达乎军旅矣孝弟发诸朝廷行乎道路至乎州巷放乎獀狩脩乎军旅众以义死之而弗敢犯也公曰善哉寡人虽闻之弗能成
呜呼孔子言之如此明白如此平易如此切于治乱安危而公曰弗能成孟子曰不仁者可与言哉安其危而利其灾乐其所以亡者不仁而可与言则何亡国败家之有哀公之时国虽甚危三家虽强而犹未尽废事君之礼人性皆善公能行道则感化之妙黙然转移可以易危而安易乱而治而公不悟也昭公之出季孙惧焉叔孙死焉孰谓其不可感化

[book_title]先圣大训卷二
宋　杨简　撰
问冠第十
邾隐公既即位将冠使大夫因孟懿子问礼于孔子子曰其礼如世子之冠冠于阼者以着代也【东序为阼以明代父】醮于客位加其有成
郑康成谓戸西为客位盖本于士冠礼既冠则筵于戸西而醴孔子曰虽天子之元子犹士也其礼无变
三加弥尊导谕其志【每加皆有祝辞】冠而字之敬其名也虽天子之元子犹士也其礼无变天下无生而贵者故也行冠事必于祖庙以祼享之礼以将之【祼灌鬯也】以金石之乐节之
世子冠礼与士同唯祼享金石乐异故特言于其末
所以自卑而尊先祖示不敢擅也懿子曰天子未冠即位长亦冠乎孔子曰古者王世子虽幼其即位则尊为人君人君治成人之事者何冠之有懿子曰然则诸侯之冠异天子与孔子曰君薨而世子主丧是亦冠也己人君无所殊也懿子曰今邾君之冠非礼也孔子曰诸侯之有冠礼夏之末造也有自来矣今无讥焉天子冠者武王崩成王年十有三而嗣立周公居冢宰摄政以治天下明年夏六月既葬冠成王而朝于祖以见诸侯亦为君也周公命祝雍作颂辞曰使王近于民远于年【远长也祝其寿】啬于时【啬惜也惜时言勤于进德】惠于财【财者人之所啬今使惠以及人】亲贤而任能其颂曰令月吉日王始加元服【元首也】去王幼志心服衮职
舜曰予欲观古人之象日月星辰山龙华虫作绘宗彝藻火粉米黼黻絺绣以五采彰施于五色作服是为十二章周升三辰于旂而衮九章司服云公之服自衮冕而下如王之服郑康成谓周衮九章初一曰龙次二曰山次三曰华虫次四曰火次五曰宗彝画以为缋次六曰藻次七曰粉米次八曰黼次九曰黻絺以为绣则衮之衣五章裳四章康成唯言其名不言其义诸儒皆无説夫以大舜之圣犹使禹明其义则后世学者奚敢遽言然此云心服衮职则其义不可以不明人心即道故书曰道心此道圣愚之所同有百姓之所日用学者不明乎道无以修身无以事君无以辅君而行道简姑以所觉略言之道心无体变化无方而利泽万物龙似之虽变化云为而实寂然不动山静止而生物似之由是心而发诸礼乐政事焕乎其有文章华虫似之徒质而无文非道之全火之明象道心之照用火之温燠象道心之惠和民非水火不生活火能熟物以养民象道心之惠养万物宗庙之彝尊象道心之孝德藻其以水之难形容姑为藻以寓其象欤水之为德至矣水流行不息而无心焉清明洞彻而润泽万物实象道心之妙米以养人君之所以养人者常患乎不溥博粉而散之则所被广矣黼为斧形铁黑而刃白如道心之刚断当断不断反受其乱刚虽非道之所尚而亦道之所有徒柔而无刚亦足召乱是刚是断匪生于私匪动于意此心明照当断自断如雷如霆西色白北色黑二者之间乾卦序焉有天道之象威断不可出于人为当同天道黻形如两己相背其色半黑半青北黑东青东北艮位万物之所成终成始是为冬春之际一岁之分象道心之辨察是是非非也自夏后氏而上建寅周虽建子犹兼用夏时日正岁衮职如此奚可不心服之服事也当从事乎斯道也周虽升三辰于旂其在旂犹在服也九章即十二章之道也夫道一而已矣舜起于畎亩虽未详明其义而舜之道心已明矣叙陈其义舜必心合而首肯
钦若昊天六合是式率尔祖考永永无极此周公之制也懿子曰诸侯之冠其所以为賔主何如孔子曰公冠则以卿为賔无介公自为主迎賔揖升自阼立于席北其醴也则如士飨之以三献之礼既醴降自阼诸侯非公而自为主者其所以异皆降自西阶端与皮弁异朝服素韠
士冠礼始加缁布冠服端再加皮弁服三加爵弁服醴毕冠者降自西阶此曰异朝服素韠者谓异于士朝服公衮侯伯鷩子男毳皆素韠不加爵弁服
公冠四加冕祭
王肃云着祭服玉藻诸侯端以祭裨冕以朝玉藻端以祭祭先君也此加冕祭服裨冕祭于王之服也杂记大夫冕而祭于公弁而祭于已则知公助祭于王必非端简谓冕在衮冕之下在四加之中尔三加冕四加衮冕与末特言公冠四明唯此与诸侯异及前所言降自阼
其酬币于賔则束帛乘马王太子庶子之冠拟焉拟其酬賔束帛乘马之礼
皆天子自为主其礼与士无变飨食賔也皆同
大戴礼记公冠篇公冠自为主迎賔揖升自阼立于席北既醴降自阼其余自为主者其降也自西阶以异其余皆与公同也公端与皮弁皆韠朝服素韠公冠四加冕飨之以三献之礼无介无乐皆端其醻币朱锦采四马其庆也同太子儗焉太子与庶子其冠皆自为主其礼与士同其飨賔也皆同大戴礼记是篇不言孔子孟懿子问答其甚异者太子庶子冠皆自为主夫冠礼既行之于庙则天子自为主也宜火戴所记其后世尊君卑臣之习改杂于其间欤
懿子曰始冠必加缁布之冠何也孔子曰示不忘古太古冠布齐则缁之其緌也吾未之闻
郑云緌缨饰太古质盖无饰白布冠今之丧冠礼丧冠不緌缨之余垂者曰緌
今则冠而敝之可也懿子曰三王之冠其异何也孔子曰周弁殷冔夏收一也三王共皮弁素积委貌周道也章甫殷道也母追夏后氏之道也
郑云弁名出于槃槃大也冔名出于幠幠覆也收言所以收敛发也其制之异未闻委犹安也言所以安正容貌母发声也追犹堆也以形名之其制之异同未闻章文明也甫美也大也释氏语无或作谟今闽音亦然史记帝尧黄收纯衣虞夏因之欤郑云皮弁者以白鹿皮为冠积犹辟也以素为裳质素象道故三王不变
庙制第十一
卫将军文子将立先君之庙于其家使子羔访于孔子子曰公庙设于私家非古礼之所及吾弗知子羔曰敢问尊卑上下立庙之制可得而闻乎孔子曰天下有王分地建国设祖宗乃为亲踈贵贱多少之数是故天子七庙三昭三穆与太祖之庙而七太祖近庙皆月祭之远庙为祧有二祧焉享尝乃止诸侯五庙二昭二穆与太祖之庙而五曰祖考庙享尝乃止大夫三庙一昭一穆与太祖之庙而三曰皇考庙享尝乃止士一庙曰考庙王考无庙合而享尝乃止庶人无庙四时祭于寝此自有虞以至于周之所不变也凡四代帝王之所谓郊者皆以配天其所谓禘者皆五年大祭之所及也太祖其庙不毁不及太祖虽在禘郊其庙则毁古者祖有功而宗有德
非谓有功者无德谓其以功着也创始者必有功
谓之祖宗者其庙皆不毁子羔问曰祭典云昔有虞氏祖颛顼而宗尧夏后氏亦祖颛顼而宗禹
此谓夏后氏殆啓以后若禹之时则往往宗舜
殷人祖契而宗汤周人祖文王而宗武王此四祖四宗或乃异代或其考祖之有功德其庙可也若有虞宗尧夏祖颛顼皆异代之有功德者也亦可以存其庙乎大戴记帝系篇黄帝产嚣嚣产蟜极蟜极产高辛是谓帝喾帝喾产放勲是谓帝尧黄帝产昌意昌意产高阳是谓帝颛顼颛顼产鲧鲧产文命是谓禹颛顼产穷蝉穷蝉产敬康敬康产句芒句芒产蟜牛蟜牛产瞽叟瞽叟产重华是为帝舜据此帝系所载则尧舜皆虽本于黄帝而异支阔远则亦可以言异代至于谓颛顼产鲧鲧产禹则正其祖非异代而此子羔所问孔子所答乃为异代何耶又家语宰我问禹孔子曰高阳之孙鲧之子也史记亦本此文然则必有一是一非简观家语宰我所问黄帝颛顼帝喾尧舜禹一篇大有可疑言旨殊觉浅陋殆非孔子之言谓帝舜承受大命依于二女浅陋太甚家语此类亦多然则谓禹为高阳之孙未可遽谓孔子之言故阙不敢录录此子羔所问孔子所答司马迁亦谓帝系姓儒者或不传此千古同然之心也况姑据帝系自颛顼六世而后及舜而又谓颛顼生鲧鲧生禹世次长短断断乎非矣
孔子曰善如女所问也如殷周之祖宗其庙可以不毁其他祖宗者功德不殊虽在殊代亦可以无疑矣诗云蔽芾甘棠勿翦勿伐召伯所憩周人之于召公也爱其人犹敬其所舍之树况祖宗其功德而可以不尊奉其庙与
曾子问第十二
曾子问曰君薨而世子生如之何孔子曰卿大夫士从摄主北面于西阶南太祝裨冕执束帛升自西阶尽等不升堂命毋哭祝声三告曰某之子生敢告【郑云声噫歆警神也某夫人之氏也】升奠币于殡东几上哭降众主人卿大夫士房中皆哭不踊【郑云众主人君之亲也房中妇人也】尽一哀反位遂朝奠【郑云反朝夕哭位】小宰升举币三日众主人卿大夫士如初位北面太宰太宗太祝皆裨冕少师奉子以衰祝先子从宰宗人从入门哭者止子升自西阶殡前北面祝立于殡东南隅祝声三曰某之子某从执事敢见子拜稽颡哭【郑云奉子者拜哭】祝宰宗人众主人卿大夫士哭踊三者三降东反位皆袒子踊房中亦踊三者三袭衰杖【郑云踊袭衰杖成子礼也】奠出太宰命祝史以名徧告于五祀山川【郑云因负子名之丧于礼略也】曾子问曰如已葬而世子生则如之何孔子曰太宰太宗从太祝而告于祢三月乃名于祢以名徧告及社稷宗庙山川
未葬不告宗庙宗庙同哀可略也不告社稷殆阙文也诸儒曲説不通葬后不言五祀其告甚明不言可知
孔子曰诸侯适天子必告于祖奠于祢
郑云皆奠币以告之互文也郑説殆未安孔子继曰凡告用牲币郑又云牲字误当为制币郑盖以觐礼侯氏释币于祢不言牲故也不思觐礼者当时所行之礼孔子所言垂教于万世之礼亦犹相司徒敬子之丧多变礼答颜子为邦之问曰行夏时乘商辂舞韶乐康成于礼学虽详博惟不知道率多牵合奠之为义何止于币于祖言告于祢言奠非不告于祢也尊无二上既告于祖则次乃告祢告不主于祢也故特曰奠以明斯义祖言告则奠可知矣继言凡告用牲币明凡告皆奠况卿大夫出聘犹释币于祢则国君宜加牲事理甚明康成信觐礼而疑孔子之言不可
冕而出视朝命祝史告于社稷宗庙山川乃命国家五官而后行道而出
郑云祖道也聘礼记出祖释軷祭酒脯
告者五日而徧过是非礼也凡告用牲币反亦如之诸侯相见必告于祢
下言反必亲告于祖祢此不及祖非略于祖其适诸侯之礼当略也
朝服而出视朝命祝史告于五庙所过山川
既亲告于祢则命祝史所告实四庙而曰五庙者虑或者以为其礼杀而不徧告五庙也
亦命国家五官道而出反必亲告于祖祢乃命祝史告至于前所告者而后听朝而入曾子问曰并有丧如之何何先何后孔子曰葬先轻而后重其奠也先重而后轻礼也自啓及葬不奠行葬不哀次反葬奠而后辞于殡遂修葬事
郑云殡当为賔声之误也辞于賔谓告将葬啓期也康成每轻于改经文康成惟据既夕礼既夕哭请啓期告于賔及夙兴设陈之后商祝升西阶声三啓三而已不闻有辞故改曰辞于賔不思夫先轻后重乃变礼不可执常礼以论其反葬也奠于室而后辞于殡其辞告以轻丧之既葬今将啓欤凡礼皆缘情而制若夫既奠而告賔以啓期乃礼之常奚以特言为况葬光轻后重孔子于此不言幷卜二日则至是始当卜后葬之日岂得遽告啓期也哉使卜先葬之时幷卜二日无乃不专敬乎使先葬者雨不克则后葬之日尤难预卜况孔子初无幷卜之文今定从经文不改其先葬自啓及葬不奠者以盛奠不可特及其轻而遗重也今反葬其重则奠如常孔疏云行葬不哀次者次谓大门外之右平生待賔之处葬柩车出门至此孝子悲哀柩车暂停今为父丧在殡故行葬母之时出门外孝子不得为母伸哀于所次之处遂行而去
其虞也先重而后轻礼也孔子曰宗子虽七十无无主妇非宗子虽无主妇可也曾子问曰将冠子冠者至揖让而入闻齐衰大功之丧如之何【郑云冠者賔及賛者】孔子曰内丧则废外丧则冠而不醴彻馔而埽即位而哭如冠者未至则废如将冠子而未及期日而有齐衰大功小功之丧则因丧服而冠【于此当有曾子曰阙文与】除丧不改冠乎孔子曰天子赐诸侯大夫冕弁服于大庙归设奠服赐服于斯乎有冠醮无冠醴
冠礼以醴为正若不醴则醮用酒郑云服此赐服酌用酒尊赐也不醴明不为改冠皇云谓诸侯及大夫幼弱天子赐之孔疏云此孔子引类答不答改冠诸侯幼弱未冠总角从事因朝天子天子赐冕弁服于天子大庙之中归设奠于已宗庙服此赐服不改冠也郊特牲云无大夫冠礼而有其昏礼古者五十而后爵何大夫冠礼之有然则今赐大夫冠服衰世之礼也虽衰世之礼而不改冠合于义故孔子取焉
父没而冠则已冠埽地而祭于祢已祭而见伯父叔父而后飨冠者曾子问曰祭如之何则不行旅酬之事矣孔子曰闻之小祥者主人练祭而不旅奠酬于賔賔弗举礼也昔者鲁昭公练而举酬行旅非礼也孝公大祥奠酬弗举亦非礼也曾子问曰大功之丧可以与于馈奠之事乎孔子曰岂大功耳自斩衰以下皆可礼也曾子曰不以轻服而重相为乎【疑轻已丧服而重其相为】孔子曰非此之谓也天子诸侯之丧斩衰者奠大夫齐衰者奠士则朋友奠不足则取于大功以下者不足则反之
反之者谓执一事已反而再执事
曾子问曰小功可以与于祭乎孔子曰何必小功耳自斩衰以下与祭礼也曾子曰不以轻丧而重祭乎孔子曰天子诸侯之丧祭也不斩衰者不与祭大夫齐衰者与祭士祭不足则取于兄弟大功以下者曾子问曰相识有丧服可以与于祭乎孔子曰缌不祭又何助于人曾子问曰废丧服可以与于馈奠之事乎孔子曰説衰与奠非礼也以摈相可也
郑云执事于人之神为其忘哀疾也郑説殊未安礼三年之丧祥则可以鼓琴可以笙歌谓与奠为忘哀疾甚非礼意礼惟有服及朋友与奠今相识非朋友故曰非礼摈相则轻矣故可
曾子问曰昏礼既纳币有吉日女之父母死则如之何孔子曰壻使人吊如壻之父母死则女之家亦使人吊父丧称父母丧称母
郑云父使人吊之辞云某子闻某之丧某子使某如何不淑母则若云宋荡伯姬闻姜氏之丧伯姬使某如何不淑
父母不在则称伯父世母壻已葬壻之伯父致命女氏曰某之子有父母之丧不得嗣为兄弟使某致命女氏许诺而弗敢嫁礼也壻免丧女之父母使人请壻弗取而后嫁之礼也女之父母死壻亦如之曾子问曰亲迎女在涂而壻之父母死如之何孔子曰女改服布深衣缟总以趋丧女在涂而女之父母死则女反如壻亲迎女未至而有齐衰大功之丧则如之何孔子曰男不入改服于外次女入改服于内次然后即位而哭曾子问曰除丧则不复昏礼乎孔子曰祭过时不祭礼也又何反于初孔子曰嫁女之家三夜不息烛思相离也取妇之家三日不举乐思嗣亲也三月而庙见称来妇也择日而祭于祢成妇之义也曾子问曰女未庙见而死则如之何孔子曰不迁于祖不袝于皇姑壻不杖不菲不次归葬于女氏之党【菲扶义反】示未成妇也曾子问曰取女有吉日而女死如之何孔子曰壻齐衰而吊既葬而除之夫死亦如之曾子问曰丧有二孤庙有二主礼与孔子曰天无二日土无二王尝禘郊社尊无二上未知其为礼也昔者齐桓公亟举兵作伪主以行及反藏诸祖庙庙有二主自桓公始也丧之二孤则昔者衞灵公适鲁遭季桓子之丧衞君请吊哀公辞不得命公为主客入吊康子立于门右北面公揖让升自东阶西乡客升自西阶吊公拜兴哭康子拜稽颡于位有司弗辩也今之二孤自季康子之过也
攷春秋鲁哀公二年衞灵公卒三年秋七月季孙斯卒盖桓子康子即位然则非灵公乃出公也传录之误
曾子问曰古者师行必以迁庙主行乎孔子曰天子巡狩以迁庙主行载于齐车言必有尊也今也取七庙之主以行则失之矣当七庙五庙无虚主虚主者唯天子崩诸侯薨与去其国与祫祭于祖为无主耳吾闻诸老聃曰天子崩国君薨则祝取羣庙之主而藏诸祖庙礼也卒哭成事而后主各反其庙君去其国太宰取羣庙之主以从礼也祫祭于祖则祝迎四庙之主主出庙入庙必跸老聃云曾子问曰古者师行无迁主则何主孔子曰主命问曰何谓也孔子曰天子诸侯将出必以币帛皮圭告于祖祢遂奉以出载于齐车以行每舍奠焉而后就舍反必告设奠卒敛币玉藏诸两阶之间乃出盖贵命也子游问曰诸侯之世子丧慈母如母礼欤孔子曰非礼也古者男子外有傅内有慈母君命所使教子也何服之有昔鲁孝公少丧其母有慈母良及其死也公弗忍也欲丧之
孔子家语鲁孝公小戴记作鲁昭公按昭公居丧而不哀在慼而有嘉容比及葬三易衰年十九而即位犹有童心则安能不忍于慈母即位十一年其母齐归始薨则公已年三十矣不为少郑康成亦谓必非昭公康成未见家语
有司曰礼国君慈母无服今也君为之服是逆古之礼而乱国法也若终行之则有司将书之以示后世无乃不可乎公曰古者天子练冠以燕居公弗忍也遂练冠以丧慈母丧慈母自鲁孝公始也曾子问曰诸侯旅见天子入门不得终礼废者几孔子曰四请问之曰太庙火日食后之丧雨霑服失容则废如诸侯皆在而日食则从天子救日各以其方色与其兵太庙火则从天子救火不以方色与兵
周礼有救日之弓是射以救之也日有食之隂侵阳也然则射其所食之方之隂也凡兵皆攻其所食之方之隂也夫隂气之食日疑非人力之所能救而古先圣王不废斯礼知其有此理也三才同此一气此感则彼应不明者以为远不相及明者信其相应之速君德不善故日食亦犹腹心有疾疾见首面天子之于日食也诚能知过痛改则已足以感天地之和气而又率诸侯诸臣以兵救之则随兵所指隂邪退伏阳光亟复实有此理天者吾之阳地者吾之隂日亦吾之阳月亦吾之隂此心无体天地日月皆在吾范围之中何远何近各以方色者以五色五行之和气正气感天地不和不正之气为和为正也救火不以方色与兵者火人也当以人事救不可以气感也
曾子问曰诸侯相见揖让入门不得终礼废者几孔子曰六请问之曰天子崩太庙火日食后夫人之丧雨霑服失容则废曾子问曰天子尝禘郊社五祀之祭簠簋既陈天子崩后之丧如之何孔子曰废曾子问曰当祭而日食太庙火其祭也如之何孔子曰接祭而已矣【郑云不迎尸】如牲至未杀则废天子崩未殡五祀之祭不行既殡而祭其祭也尸入三饭不侑酳不酢而已矣自啓至于反哭五祀之祭不行已葬而祭祝毕献而已
唯五祀之祭不行则郊社之祭山川及余羣神之祭行故王制曰丧三年不祭唯祭天地社稷为越绋而行事不敢废大祀也唯宗庙不祭天子崩诸侯薨祝取羣庙之主藏诸太庙禫月虽吉祭犹未配则三年不祭宗庙甚明余祭非尽废也唯杀礼耳既葬渐吉故至于献祝毕
曾子问曰诸侯之祭社稷俎豆既陈闻天子崩后之丧君薨夫人之丧如之何孔子曰废自薨至于殡自啓至于反哭奉帅天子【谓上所言五祀之祭】曾子问曰大夫之祭鼎俎既陈笾豆既设不得成礼废者几孔子曰九请问之曰天子崩后之丧君薨夫人之丧君之太庙火日食三年之丧齐衰大功皆废外丧自齐衰以下行也其齐衰之祭也尸入三饭不侑酳不酢而已矣大功酢而已矣小功缌室中之事而已矣【室中之事谓賔长献】士之所以异者缌不祭所祭于死者无服则祭曾子问曰三年之丧吊乎孔子曰三年之丧练不羣立不旅行君子礼以饰情三年之丧而吊哭不亦虚乎曾子问曰大夫士有私丧可以除之矣而有君服焉其除之也如之何孔子曰有君丧服于身不敢私服又何除焉于是乎有过时而弗除也君之丧服除而后殷祭礼也曾子问曰父母之丧弗除可乎孔子曰先王制礼过时弗举礼也非弗能勿除也患其过于制也故君子过时不祭礼也
观此节辞旨殆承上文勿字疑后人观之不审者加之上言有君不敢除私服至君服除虽殷祭终不备除丧之礼曾子以父母之丧至重疑不可不再行除丧之礼孔子答以过时弗举又曰过时不祭皆以明除丧之时已过则不复行除丧之礼
曾子问曰君薨既殡而臣有父母之丧则如之何孔子曰归居于家有殷事则之君所朝夕否曰君既啓而臣有父母之丧则如之何孔子曰归哭而反送君曰君未殡而臣有父母之丧则如之何孔子曰归殡反于君所有殷事则归朝夕否大夫室老行事士则子孙行事大夫内子有殷事亦之君所朝夕否贱不诔贵幼不诔长礼也唯天子称天以诔之
郑云累列生时行迹读之以作諡諡当由尊者成春秋公羊説天子读诔制諡于南郊
诸侯相诔非礼也曾子问曰君出疆以三年之戒以椑从【椑蒲历反】君薨其入如之何孔子曰共殡服
服事也凡殡事咸共之以待郑云谓已大敛
则子麻弁绖疏衰菲杖
菲扶畏反礼殡后方成服此未成服之服也疏衰齐衰之衰不言裳举其略也郑谓布深衣未必然也菲草屦也杖辅病也郑云麻弁绖者布弁而加环绖也
入自阙升自西阶
毁垣而入者重君丧备重棺扶护者众欲寛便也其葬也亦毁宗躐行升自西阶者已大敛已成丧正尊者之位也殡于西阶之上尊之也尊者居室常东面为人子者居不主奥奥室中之西南隅也亲居室奥而面东故人子不敢居奥其在堂则主人升降自阼阶賔升降自西阶者尊賔也
如小敛则子免而从柩
郑云不括发者行远不可无饰
入自门升自阼阶
士丧礼尸在柩则已大敛此在柩而未为大敛者国君重棺未备则犹未为大敛欤未备重棺故可不毁墙垣而自门入升自阼阶者未大敛未成丧未忍遽以死事之也
君大夫士一节也曾子问曰君之丧既引闻父母之丧如之何孔子曰遂既封而归不俟子
封谓实土而崇之也郑改读为窆非也盖因檀弓篇县棺而封康成不善属文谓县棺而窆窆而后封土故注云封当为窆不知言县棺则窆可知已康成不善属文每每而见子嗣君也
曾子问曰父母之丧既引及涂闻君薨如之何孔子曰遂既封改服而往曾子问曰宗子为士庶子为大夫其祭也如之何孔子曰以上牲祭于宗子之家祝曰孝子某为介子某荐其常事若宗子有罪居于他国庶子为大夫其祭也祝曰孝子某使介子某执其常事摄主不厌祭不旅不假不绥【音堕】祭不配
郑云皆辟正主厌厌饫神也尸谡之后彻荐俎敦设于西北隅是也但郑又谓迎尸之前祝酌奠奠之且飨为隂厌未安岂有迎尸之前一奠而遂可为厌饫乎盖误认孔子隂厌阳厌之説而差其义也下曾子问曰祭必有尸乎若厌祭亦可乎曾子之旨谓尸谡之后设俎敦于西北隅是为厌祭是无尸故云也孔子曰祭殇必厌盖弗成也孔子之旨谓殇不成丧故祭必无尸如厌也孔子又曰有隂厌有阳厌宗子为殇而死其祭是谓隂厌已祭宗子之殇于奥奥西南隅幽奥不当室之白故曰隂也凡殇与无后者祭于宗子之家当室之白是为阳厌孔子于此所谓隂厌阳厌皆谓无尸为厌非谓迎尸之前未厌饫之时为厌也郑因迎尸之前祝酌奠奠之之时无尸亦比于隂厌则差其义矣不旅不旅酬也假者嘏字之讹也蜡賔篇是谓大假亦嘏字之讹也此不假不嘏主人也绥者妥字之讹妥者堕之音而字非也士虞礼祝命佐食堕祭周礼曰既祭则藏其堕郑谓下祭曰堕士虞礼记无尸则不绥祭郑注亦云绥当作堕特牲馈食礼祝命挼祭又云佐食授妥祭少牢馈食礼皆作绥祭皆转而讹异皆本于堕也不配不言以某妃配某氏皆辟正主不敢备礼也
布奠于賔賔奠而不举
郑云布奠谓主人酬賔奠觯于荐北賔奠谓取觯奠于荐南也此酬之始也奠之不举止旅
不归肉
郑云肉俎也谓与祭者留之共燕
其辞于賔曰宗兄宗弟宗子在他国使某辞
此辞谓其初宿賔及此不敢归肉而留燕皆有辞辞不同故总曰辞
曾子问曰宗子去在他国庶子无爵而居者可以祭乎孔子曰祭哉请问其祭如之何孔子曰望墓而为坛以时祭若宗子死告于墓而后祭于家宗子死称名不言孝身没而已
郑云至子可以称孝
子游之徒有庶子祭者以此若义也今之祭者不首其义故诬于祭也曾子问曰祭必有尸乎若厌祭亦可乎孔子曰祭成丧者必有尸尸必以孙孙幼则使人抱之无孙则取于同姓可也祭殇必厌盖弗成也祭成丧而无尸是殇之也孔子曰有隂厌有阳厌曾子问曰殇不祔祭何谓隂厌阳厌
郑云祔当为备声之误也杂记云有父母之丧尚功衰而祔兄弟之丧则练冠附于殇称阳童某甫不名神也攷此则郑説诚有理然古书异同或难牵合冠礼有醴不醴昏礼有亲迎不亲迎祭礼有尸有无尸丧礼或曰嫂叔无服或曰夫之所为兄弟服妻降一等礼有古今之异俗有彼此之殊不可必也丧服小记殇与无后者从祖祔食岂殇唯从祖祔食不特设祔祭欤殇不祔祭是为礼略何谓隂厌阳厌疑其説之反详也孔子答以宗子为殇而死其祭谓隂厌隂以居奥不当室白也厌者无尸之称也其非宗子而殇与无后者祭于宗子之家则不于奥当室之白故谓阳厌宗子殇死不告利成则不改馔西北隅不为厌饫此则谓隂厌者言其无尸故曰厌非谓厌饫也其谓阳厌亦然郑因曾子之问遂曲推迎尸之前为隂厌殊为赘辞
孔子曰宗子为殇而死庶子弗为后也其吉祭特牲祭殇不举无肵俎无酒不告利成【郑云举肺脊】是谓隂厌【释见上】凡殇与无后者祭于宗子之家当室之白【不于奥】尊于东房是谓阳厌曾子问曰葬引至于堩日有食之【堩古邓反】则有变乎且不乎【郑云堩道也变谓异礼】孔子曰昔者吾从老聃助葬于巷党及堩日有食之老聃曰丘止柩就道右止哭以听变既明反而后行曰礼也反葬而丘问之曰夫柩不可以反者也日有食之不知其己之迟数则岂如行哉
郑云已止也数读为速按医书迟数数音朔义犹速也又哀公问礼疏数数犹近也亦音朔然则亦不必改读矣
老聃曰诸侯朝天子见日而行逮日而舍奠
郑云舍奠每将舍奠行主
大夫使见日而行逮日而舍夫柩不蚤出不莫宿见星而行者唯罪人与奔父母之丧者乎日有食之安知其不见星也且君子行礼不以人之亲痁患吾闻诸老聃云曾子问曰为君使而卒于舍礼曰公馆复私馆不复凡所使之国有司所授舍则公馆已何谓私馆不复也孔子曰善乎问之也自卿大夫士之家曰私馆公馆与公所为曰公馆公馆复此之谓也
凡公所造为之宇舍虽非賔客之正馆或以賔多而馆焉亦曰公馆公馆无所嫌恶故可以行臯某复之礼卿大夫士之家则有妨嫌故不敢复
曾子问曰下殇土周葬于园遂舆机而往涂迩故也郑云土周堲周也周人以夏后氏之堲周葬下殇于园中机舆尸之牀也以绳絙其中央又以绳从两旁钩之礼以机举尸舆之以就园而敛葬
今墓远则其葬也如之何孔子曰吾闻诸老聃曰昔者史佚有子而死下殇也墓远召公谓之曰何以不棺敛于宫中史佚曰吾敢乎哉【不敢违礼】召公言于周公周公曰岂不可
圣人达礼之道故能变以从宜
史佚行之下殇用棺衣棺自史佚始也
郑康成谓史佚失指康成固矣康成失指非史佚失指史佚岂轻率而行者使孔子以为非礼则当曰下殇之不复舆机于园自史佚始也辞情无讥意礼缘人情岂有墓远而可以不棺敛舆尸而往乎周公曰岂不可亦犹孔子曰祭哉曾子问宗子去在他国庶子无爵而居者可以祭乎孔子曰祭哉哉者犹豫审度而决之辞礼所未有圣人以道心起义从容审度而决故其辞情如此康成不知道又不善属文屡见康成有此蔽今不取
曾子问曰卿大夫将为尸于公受宿矣而有齐衰内丧则如之何孔子曰出舍于公馆以待事礼也
君事既迫而齐衰情微杀则出舍公馆以待事此情理之自然非私心之所为也
孔子曰尸弁冕而出卿大夫皆下之尸必式必有前驱子夏问曰三年之丧卒哭金革之事无辟也者礼与初有司与【郑云疑有司初使之然】孔子曰夏后氏三年之丧既殡而致事殷人既葬而致事周人既卒哭而致事记曰君子不夺人之亲亦不可夺亲也此之谓乎子夏曰金革之事无辟也者非与孔子曰吾闻诸老聃曰昔者鲁公伯禽有为为之也
郑谓徐戎作难卒哭而征之作费誓及攷书序鲁侯伯禽宅曲阜徐夷并兴东郊不开作费誓是伯禽始受封之国之时也时周公未薨论语云周公谓鲁公曰君子不使大臣怨乎不以是伯禽已就国临臣民史记云伯禽受封之鲁三年而后报政周公然则伯禽卒哭而亲金革未必作费誓之时康成之言亦难遽信王肃谓伯禽有母之丧不言作费誓
今以三年之丧从其利者吾弗知也
檀弓第十三
公仪仲子之丧檀弓免焉仲子舍其孙而立其子檀弓曰何居我未之前闻也趋而就子服伯子于门右曰仲子舍其孙而立其子何也伯子曰仲子亦犹行古之道也昔者文王舍伯邑考而立武王微子舍其孙腯而立衍也夫仲子亦犹行古之道也子游问诸孔子孔子曰否【家语于此有周制二事字】立孙
夫檀弓之问必其孙之未有大恶可立而不立故问也其孙若有大恶则礼虽立孙亦当权而从宜檀弓必不疑而问孔子亦必不曰立孙观书必通其道达其情今以私情而不立孙故孔子云康成谓子服伯子盖仲孙蔑之孙子服景伯檀弓趋而就之于门右则知同姓门自外入为左右同姓位在东方故康成谓公仪盖鲁同姓丧服记云朋友皆在他邦袒免免象冠广一寸康成知同姓则非他邦礼不当免檀弓免遂谓檀弓故为非礼以非仲子然丧服记失之所为兄弟服妻皆降一等而礼嫂叔无服丧服传妇人不杖而丧大记则杖异代异礼则亦未可尽据丧服以为一定不易之制檀弓重为哀痛之礼以哀其不立孙而发其问则亦不可知而不可必也谓之故为非礼则非康成谓居读为姬姓之姬齐鲁之间语助也然笺诗于日居月诸不改读为姬何也简曰越人方言亦有何居其音如京语之饥姬其字则作居今正音居九鱼反非方音有居云语助
子张有父之丧公明仪相焉问稽颡于孔子孔子曰拜而后稽颡頽乎其顺也稽颡而后拜颀乎其至也【郑云先触地无容哀之至】三年之丧吾从其至者夫子之母名征在言在不称征言征不称在夫子少孤不知其墓殡于五父之衢人之见之者皆以为葬也其愼也盖殡也
虽略知其墓而未审未敢遽合葬以其愼重故也郑云孔子之父郰叔梁纥与颜氏之女征在野合而生孔子征在耻焉不告殡于五父之衢欲有所就而问之孔子亦为隐焉五父衢名盖郰曼父之邻郑意可从容审问欤
问于郰曼父之母然后得合葬于防【郰又作邹】将葬子曰古者不祔葬为不忍死者之复见也诗云葬则同穴自周公已来祔葬矣衞人之祔也离之鲁人之祔也合之善夫吾从鲁合葬于防曰吾闻之古也墓而不坟今丘也东西南北之人也不可以弗识也于是封之崇四尺子先反门人后甚至子问焉曰尔来何迟也曰防墓崩子不应三孔子然流涕曰吾闻之古不修墓及二十五月而祥五日孔子弹琴而不成声十日过禫而成笙歌鲁人有朝祥而莫歌者子路笑之夫子曰由尔责于人终无已夫三年之丧亦已久矣夫子路出夫子曰又多乎哉逾月则其善也子路与子羔仕于衞衞有蒯聩之难孔子在鲁闻之曰柴也其来由也死矣既而衞使至曰子路死焉孔子哭于中庭有吊者孔子拜之既哭进使者而问故使者曰醢之矣遂命覆醢南宫縚之妻孔子之兄女丧其姑诲之髽曰尔毋从从尔尔毋扈扈尔
诸儒谓从从高也扈扈广也郑于从字不改读而陆音总又音崇又士江反简窃意从本丛字以从字记音古书多此类事作士截作节我作卬皆记音也唯方音不同古异方则莫晓唯士江反近之非也潨字音崇音琮又有士江反简越人方言有何居亦以从为丛音作檀弓者方音同欤后世求其説而不获撰字作鬃唐韵附潨音云高髻也正谓此从从尔从字正音疾容反故诸儒莫晓陆集音凡三无一中理樷樷谓高也方言谓樷而起实高髻之状方言率以从为樷音唯士子观韵书者从疾容反耳
盖榛以为笄长尺而总八寸
丧服传于斩衰布总箭笄传曰总六升长六寸观此则知齐衰榛筓总长八寸郑云总束发垂为饰
孟献子禫县而不乐比御而不入夫子曰献子加于人一等矣
孔子既祥五日弹琴而不成声十日过禫而成笙歌则知献子过于礼曰比御而不入则知禫后可以御妇人矣而献子犹不入献子虽过于礼而夫子不言其非为善辞曰献子加于人一等矣以其过于厚也鲁人有朝祥而莫歌者子路笑之夫子曰夫三年之丧亦已久矣又多乎哉逾月则其善也当时鲁人朝祥莫歌其在月终乎故曰逾月则善孔子唯以此心行之以此心言之此心即道故舜曰道心此心即礼既禫而乐如四时之变万世中制不拘于必逾月也若是时逾月在既祥十数日之外则孔子必不曰逾月则善学者当原情达旨圣人岂有自处以十日笙歌之礼而使人必行十日外逾月之制乎必不然也后儒不达圣人之情唯执逾月之言遂谓祥而缟是月禫逾月乐使孔子之意不问祥后日数之多寡必拘逾月则于孟献子不曰禫县而不乐当曰逾月而不乐筮丧事先远日吉事先近日卒哭以吉祭易丧祭禫祭非丧事故筮禫用近日在十日之内欤三年问曰三年之丧二十五月而毕闲传曰又期而大祥居复寝中月而禫禫而牀士虞礼记曰又期而大祥中月而禫中月者祥之中也亦犹诗之中逵谓逵中也中林谓林中也书无逸云文王受命中身谓身之中也郑康成必曰二十七月而禫二十八月而作乐者盖以杂记曰期之丧十一月而练十三月而祥十五月而禫由是通之于三年之丧也又戴德丧服变除礼二十五月大祥二十七月而禫康成据此又丧服小记中一以上而袝又学记中年考校皆谓中为间故郑谓间一月而禫二十五月大祥间一月则二十七月而禫不思杂记丧服变除非孔子之言厚则厚矣而非万世之中制古今异礼衰世则异国异礼异学异説而康成必欲牵合而为一説故反违圣人之旨孔疏又从而为之解曰夫子五日弹琴而不成声十日而成笙歌幷此献子禫县之属皆省乐忘哀非正乐也其八音之乐工人所奏必待二十八月其朝祥莫歌亦非正乐呜呼曲矣唯达道者可与言礼
子路有姊之丧可以除之矣而弗除也孔子曰何弗除也子路曰吾寡兄弟而弗忍也孔子曰先王之礼行道之人皆弗忍也子路闻之遂除之伯鱼之母死期而犹哭夫子闻之曰谁与哭者门人曰鲤也夫子曰嘻其甚也伯鱼闻之遂除之伯高之丧孔氏之使者未至冉子摄束帛乘马而将之孔子曰异哉徒使我不诚于伯高伯高死于衞赴于孔子孔子曰吾恶乎哭诸兄弟吾哭诸庙父之友吾哭诸庙门之外师吾哭诸寝朋友吾哭诸寝门之外所知吾哭诸野于野则已疏于寝则已重夫由赐也见我吾哭诸赐氏遂命子贡为之主曰为尔哭也来者拜之知伯高而来者勿拜也
据奔丧篇哭师于庙门外而孔子曰哭于寝者何也大哉孔子孔子由道心而行之言之无不中节夫师者所以传道也道非自外至所以啓吾心之所自有也此心即道舜曰道心孔子曰心之精神是谓圣易大传曰百姓日用而不知所谓日用者心也然则哭师于寝良为宜其哭于庙门外者不知道者之所为也世习行之遂传以为礼自古及今不知道者滔滔皆是也孔子得道故不从聋俗之所为孔子大圣职当破百世之昏昏垂万代不易之法最其至妙超出乎规矩绳墨之上随宜时措哭伯高于赐氏盖礼文之所无以心而揆之此心即道故无适而非道无适而不中节如四时之错行也呜呼至矣而不知道者惑于世礼异説则曰此殷礼此周礼奚足以知圣人之心其知伯高者自当往吊伯高之家不当吊子贡子贡不当受其吊故使勿拜
孔子之衞遇旧馆人之丧入而哭之哀出使子贡説骖而赙之子贡曰于门人之丧未有所説骖説骖于旧馆无乃已重乎夫子曰予乡者入而哭之遇于一哀而出涕予恶夫涕而无以将之小子行焉
骖旁马骐骝是中騧骊是骖钱财曰赙圣人遇于一哀而出涕出涕而説骖犹天地之变化四时之错行隂阳寒暑不无过差而皆妙也皆神也皆不可测也皆善也此不可测之神不惟圣人有之愚夫愚妇咸有之而不自知也孔子曰心之精神是谓圣小戴记曰予恶夫涕之无从也不如家语曰恶夫涕而无以将之
孔子在衞有送葬者而夫子观之曰善哉为丧乎足以为法矣小子识之子贡曰夫子何善尔也曰其往也如慕其反也如疑子贡曰岂若速反而虞乎子曰小子识之我未之能行也
速反而虞遂于礼文者也虽欲速祭以定死者之神犹为失其本心也故孔子曰我未之能行若夫道心之常则其往如慕其反如疑虽已迎精而反而其体则藏诸彼故疑疑者人情之常道心变化之妙而非放逸于外者也
颜渊之丧馈祥肉孔子出受之入弹琴而后食之祥之鼓素琴若丧子而无服孔子之哀乐若天地之节
孔子与门人立拱而尚右二三子亦皆尚右孔子曰二三子之嗜学也我则有姊之丧故也二三子皆尚左吉事尚左凶事尚右然特牲少牢吉祭皆载右胖士虞礼记凶事载左胖者何也取义不同也自尊者主奥奥为右故人子居不主奥尊賔故賔位亦在右故吉祭右胖而反用左胖者则凶也亦犹吉洗当东营至虞礼则反之设于西阶西南
子夏问于孔子曰居父母之仇如之何夫子曰寝苫枕干不仕【干盾】弗与共天下也遇诸市朝不反兵而鬬【郑云虽适市朝不释兵】曰请问居昆弟之仇如之何曰仕弗与共国衔君命而使虽遇之不鬬曰请问居从父昆弟之仇如之何曰不为魁主人能则执兵而陪其后子路曰吾闻诸夫子丧礼与其哀不足而礼有余也不若礼不足而哀有余也祭礼与其敬不足而礼有余也不若礼不足而敬有余也
逐于文为则去道远哀敬者道心也
卞人有其母死而孺子泣者【家语弁作卞小戴记作弁】孔子曰哀则哀矣而难为继也夫礼为可传也为可继也故哭踊有节而变除有期仲宪言于曾子【家语仲宪作原思】曰夏后氏用明器示民无知也殷人用祭器示民有知也周人兼用之示民疑也曾子曰其不然乎其不然乎夫明器鬼器也祭器人器也夫古之人胡为而死其亲乎子游问于孔子孔子曰之死而致死之不仁而不可为也之死而致生之不知而不可为也为明器者知丧道矣备物而不可用也是故竹不成用【王肃云谓笾之无缘】瓦不成膝【此据孔子家语其谓无下体乎小戴记膝作味】木不成斵琴瑟张而不平竽笙备而不和有钟磬而无簨簴【郑云不县之也横曰簨植曰簴】其曰明器神明之也哀哉死者而用生者之器也不殆于用殉乎哉【以人从死而葬曰殉】子游问于孔子曰葬者涂车刍灵自古有之然今人或有偶【木人小戴作俑】是无益于丧孔子曰为刍灵者善矣为偶者不仁【小戴记偶作俑】不殆用人乎季桓子死鲁大夫朝服而吊子游问于孔子曰礼乎夫子不答他日又问夫子曰始死羔裘冠者易之而已女何疑焉子游问丧具夫子曰称家之有亡子游曰有无恶乎齐夫子曰有毋过礼苟亡矣敛首足形还葬县棺而封人岂有非之者哉孟献子之丧司徒旅归四布
郑云旅下士也司徒使下士归四方之赙布孔疏云归还之
夫子曰可也
郑云善其能廉孔疏云赙布本助丧用今既有余故归之
子夏问于孔子曰居君之母与妻之丧如之何孔子曰居处言语饮食衎尔【衎者和平之貌】于丧所则称其服而已敢问伯母之丧如之何孔子曰伯母叔母疏衰期而踊不絶地姑姊妹之大功踊絶于地若知此者由文矣哉由文矣哉
期宜踊絶于地而不絶者义亲而情杀者大功而踊絶地者本期而降情本亲也不知道者之于礼率执文而不通至此期而踊不絶地则断不可以文论矣故曰若知此者由文矣哉再言之者所以甚言礼文之不可执当通其道也道不在外心而已矣此心即道故舜曰道心心之变化不可胜穷重中有轻轻中有重如四时之错行故曰深而通茂而有间连而不相及也呜呼妙矣
穆伯之丧敬姜昼哭文伯之丧昼夜哭孔子曰知礼矣【丧夫不夜哭】子路曰伤哉贫也生无以为养死无以为礼也孔子曰啜菽饮水尽其欢斯之谓孝敛手足形还葬而无椁称其财斯之谓礼仲遂卒于垂壬午犹绎万入去籥孔子曰非礼也卿卒不绎
春秋鲁宣公八年辛巳有事于太庙仲遂卒于垂壬午犹绎万入去籥犹者寓其可己之意也左传亦曰襄仲卒而绎非礼也万舞也去其有声者亦以着人心之不忍也
齐师侵鲁【小戴记云战于郎】公叔务人【小戴记作禺人郑王皆曰昭公之子】遇负杖入保者息务人泣曰使之虽病任之虽重【任上税赋】君子弗能谋士弗能死不可也我则既言之矣敢不勉乎与其邻重汪锜乘往奔敌死焉皆殡鲁人欲勿殇重汪锜【小戴记锜作踦】问于仲尼仲尼曰能执干戈以衞社稷虽勿殇也不亦可乎【礼者人心之所自有也】工尹商阳与陈弃疾追吴师及之
孔子家语首言楚伐吴鲁昭公八年楚公子弃疾帅师灭陈楚封戍为陈公史记楚使弃疾定蔡因为陈蔡公此曰陈弃疾者其以灭陈之功最着故楚人称之欤小戴记无楚伐吴三字鲁昭十二年楚围徐以惧吴楚灵王次于干谿以为之援郑康成谓于时有吴师陈或作陵
陈弃疾谓工尹商阳曰王事也子手弓而可手弓子射诸射之毙一人韔弓又及谓之又毙二人每毙一人揜其目【不忍视之】止其御曰朝不坐燕不与杀三人亦足以反命矣孔子闻之曰杀人之中又有礼焉子路怫然进曰人臣之节当君大事唯力所及死而后已夫子何善此子曰然如女言也吾取其有不忍杀人之心而已延陵季子适齐于其反也其长子死葬于嬴博之间孔子曰延陵季子吴之习于礼者也往而观其葬焉其坎深不至于泉其敛以时服既葬而封广轮揜坎其高可隐也既封左袒右还其封且号者三【三还其封】曰骨肉归复于土命也若魂气则无不之也无不之也而遂行孔子曰延陵季子之于礼也其合矣乎
自执文者观之必以为不合故孔子特曰合破其固孔子往观其葬而知其敛服者其闻而知之欤曰骨肉归复于土命也若魂气则无不之也再言之者其警魂而招之欤不招之使归而唯曰无不之者神魂之妙无所不通广大灵明唯昏故小故拘此啓之通之
孔子之畜狗死使子贡埋之曰吾闻之也敝帷不弃为埋马也敝盖不弃为埋狗也丘也贫无盖于其封也亦予之席毋使其首陷焉阳门之介夫死司城子罕入而哭之哀晋人之觇宋者反报于晋侯曰阳门之介夫死而子罕哭之哀而民説殆不可伐也孔子闻之曰善哉觇国乎诗云凡民有丧扶服救之虽微晋而已天下其孰能当之孔子之故人曰原壤其母死夫子助之沐椁【治之光泽如沐】原壤登木曰乆矣予之不托于音也歌曰貍首之斑然【木之文采如貍首】执女手之卷然夫子为弗闻也者而过之从者曰子未可以已乎夫子曰丘闻之亲者毋失其为亲也故者毋失其为故也孔子过太山侧有妇人哭于墓者而哀夫子式而听之使子路问之曰子之哭也壹似重有忧者而曰然昔者吾舅死于虎吾夫又死焉今吾子又死焉夫子曰何为不去也曰无苛政夫子曰小子识之苛政猛于虎也子贡问于孔子曰殷人既窆而吊于圹周人反哭而吊于家如之何孔子曰反哭之吊也哀之至也反而亡焉失之矣于斯为甚故吊之死人卒事也殷已慤吾从周殷人既练之明日袝于祖周人既卒哭之明日祔于祖祭神之始事也周已戚吾从殷
卒哭而遽以神事之戚然不忍也
衞司徒敬子死子夏吊焉主人未小敛绖而往子游吊焉主人既小敛子游出绖反哭子夏曰闻之也与曰闻诸夫子夫人未改服则不绖子夏问于孔子曰客至无所馆夫子曰于我乎馆客死无所殡夫子曰生于我乎馆死于我乎殡敢问礼与仁者之心与孔子曰吾闻诸老耼曰馆人使若有之有之而不得殡乎夫仁者制礼者也故礼不可不省也礼不同不异不丰不杀称其义以为之宜故曰我战则克祭则受福盖得其道矣礼者大道之文为不可以同异丰杀言也以同异丰杀言礼者不知礼者也是故礼本于大一分而为天地变而为四时列而为三百之经用而为三千之仪又有三百三千所不能尽者心通此道谓之知常觉常明谓之仁故唯仁者为能制礼礼虽先王未之有可以义起也不知道者之习于礼不知其所以然也故礼不可不省也达之则天地自我而生四时自我而变万物自我而成鬼神自我而行九州四海九夷八蛮自我而安则无不得其道矣战必克祭必受福此事之必至者也至于以我为言者师弟子之间开诚而明告之也
有子问于曾子曰问丧于夫子乎曰闻之矣丧欲速贫死欲速朽有子曰是非君子之言也曾子曰参也闻诸夫子也有子又曰是非君子之言也曾子曰参也与子游闻之有子曰然然则夫子有为言之也曾子以斯言告于子游子游曰甚哉有子之言似夫子也昔者夫子居于宋见桓司马自为石椁三年而不成夫子曰若是其靡也死不如速朽之为愈也死之欲速朽为桓司马言之也南宫敬叔反必载寳而朝夫子曰若是其货也丧不如速贫之为愈也丧之欲速贫为敬叔言之也曾子以子游之言告于有子有子曰然吾固曰非夫子之言也曾子曰子何以知之有子曰夫子制于中都四寸之棺五寸之椁以斯知不欲速朽也昔者夫子失鲁司寇将之荆盖先之以子夏又申之以冉有以斯知不欲速贫也
周公第十四
子夏问曰记云周公相成王教之以世子之礼有诸孔子曰昔者成王嗣立幼未能莅阼周公摄政而治抗世子之法于伯禽欲王之知父子君臣之道所以善成王也夫知为人子然后可以为人父知为人臣然后可以为人君知事人然后能使人是故抗世子法于伯禽使之与成王居欲令成王知父子君臣长幼之义也君之于世子亲则父也尊则君也有父之亲有君之尊然后兼天下而有之是故养世子不可不愼也
能亲父尊君然后可以兼天下而君之矣
行一物而三善皆得者唯世子而已其齿于学之谓也一物谓齿于学善谓父子君臣长幼之义
故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义也其三曰将君我而与我齿让何也曰长长也然而众知长幼之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长幼焉父子君臣长幼之道得而国治语曰乐正司业父师司成一有元良万国以贞世子之谓也闻之曰为人臣者杀其身有益于君则为之况于其身以善其君乎周公优为之【于即迂字曲也以臣摄政非正也权也故曲也】冉求曰昔臧文仲知鲁国之政立言垂法于今不亡可谓知礼矣孔子曰臧文仲安知礼夏父弗忌逆祀而不止
春秋文公二年八月丁卯大事于大庙跻僖公左氏传曰于是夏父弗忌为宗伯尊僖公且明见曰吾见新鬼大故鬼小孔子曰臧文仲纵逆祀
燔柴于灶以祀焉【小戴记灶作奥郑云奥当作爨】夫灶者老妇之祭也盛于瓫【小戴记作盆同】尊于瓶非所柴也故曰礼也者由体也体不备谓之不成人设之不当犹不备也子路为季氏宰季氏祭逮闇而祭日不足继之以烛虽有强力之容肃敬之心皆倦怠矣有司跛倚以临祭其为不敬大矣他日祭子路与室事交乎户堂事交乎阶质明而始行事晏朝而退孔子闻之曰谁谓由也而不知礼乎孔子观乡射喟然叹曰射之以乐也何以射何以听循声而发发而不失正鹄者其惟贤者乎
百姓日用而不知者皆道心之妙也而于是乎益昭曰循声而发既听且射一心而两应非由拟议不思而捷应呜呼妙矣而人犹莫之觉孔子喟然而叹曰以何而听也以何而射也呜呼妙矣虽孔子于此亦唯能发其问端而已卒不能言其所以听所以射之者为何物何状何道也人于是往往皆谓之心而此心无体无所不可得而执不可得而思借曰其思可思思有时而息而此心不思而常清明者非思为也如日月之明无所不照而非思也贤者无思无为而自不失其正鹄不贤者虽思虽为而反失其正鹄彼习乎射之精者虽非贤而亦不假思为而自中何也曰方不假思为而自中之时即贤者之心也
若夫不肖之人则彼将安能以中诗云发彼有的以祈尔爵祈求也求中以辞爵也酒者所以养老所以养病也求中以辞爵辞其养也是故士使之射不能则辞以疾悬弧之义也于是退而与门人习射于矍相之圃盖观者如堵墙焉季桓子将祭齐三日而二日钟鼓之音不絶冉有问于孔子子曰孝子之祭也散斋七日慎思其事三日致斋而一用之【小戴记作一日用之】犹恐其不敬也而二日伐鼔何居衞庄公之反国也改旧制变宗庙易朝市高子臯问于孔子曰周礼绎祭于祊祊在庙门之西前朝而后市今衞君欲其事事一更之如之何孔子曰绎之于库门内祊之于东市朝于西方失之矣【小戴记作朝市】孔子食于季氏食祭主人不辞不食亦不饮而飡子夏问曰礼与孔子曰非礼也从主人也吾食于少施氏而饱少施氏食我以礼吾食祭作而辞曰疏食不足祭也吾飡作而辞曰疏食不敢以伤吾子之性主人不以礼客不敢尽礼主人尽礼则客不敢不尽礼也
言乐第十五
周賔牟贾侍坐于孔子孔子与之言及乐曰夫武之备戒之已久何也
武周舞备戒击鼓警众郑康成王肃皆云
对曰病不得其众也咏叹之淫液之何也对曰恐不逮事也发蹈厉之已蚤何也对曰及时事也武坐致右轩左何也【右膝至地左膝轩起】对曰非武坐也声淫及商何也对曰非武音也孔子曰若非武音则何音也对曰有司失其传也孔子曰唯丘闻诸苌亦若吾子之言是也若非有司失其传则武王之志荒矣
商杀音其声寖及于杀非武音也非武王之志也武王伐纣爱民之志也非杀也必无杀音
賔牟贾起免席而请曰夫武之备戒之已久则既闻命矣敢问迟之迟而又久何也子曰居吾语女夫乐者象成者也总干而山立武王之事也发蹈厉太公之志也奋武必伐仁心所发
武乱皆坐周召之治也且夫武始而北出
周师始由北出
再成而灭商三成而南四成而南国是疆
周既北灭商余诸侯多在南皆听命尽在疆域之中
五成而分周公左召公右
家语分下有陜字然则周公所统广矣况镐京亦于周公关雎太姒之诗首周南周公所分其由周而东至陜又分其东欤
六成复缀以崇天子
为尊崇天子之容王肃亦云
众夹振之而四伐盛威于中国也
王肃云四伐者伐四方与纣同恶也
分夹而进事蚤济也久立于缀以待诸侯之至也且女独未闻牧野之语乎武王克殷反商政未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞封殷之后于宋封王子比干之墓释箕子之囚使之行商容而复其位
武成云式商容闾此谓使御王车者行商容之闾以式之以礼其贤而又复其位也
庶民弛政【郑云弛去纣时苛政】庶士倍禄济河而西马散之华山之阳而弗复乘牛散之桃林之野而弗复服车甲衅而藏之府库【家语衅作衅字同】而弗复用倒载干戈包之以虎皮将帅之士使为诸侯名之曰建櫜【家语建作鞬建具展反】然后天下知武王之不复用兵也散军而修郊射
郊射左右学为礼射
左射貍首右射驺虞而贯革之射息也裨冕搢笏裨冕羣臣礼服六服大裘为上其次皆为裨裨冕者衣裨衣而冠其冕也裨有副义曾子问太宰太宗太祝皆裨冕
而虎贲之士説劒也祀乎明堂而民知孝朝觐然后诸侯知所以臣耕耤然后民知所以敬亲
王肃云亲耕耤所以奉祠祀之粢盛
五者天下之大教也食三老五更于太学天子袒而割牲执酱而馈执爵而酳冕而总干
郑云冕而总干亲在舞位
所以教诸侯之弟也如此则周道四达礼乐交通则夫武之迟久不亦宜乎子路鼓瑟孔子闻之谓冉子曰甚也由之不才也夫先王之制音也奏中声以为节流入于南不归于北夫南者生育之乡北者杀伐之域故君子之音温柔居中以养生育之气忧愁之感不加于心也暴厉之动不在于体夫然者乃所谓治安之风也小人之音则不然亢丽微末以象杀伐之气中和之感不载于心温和之动不存于体夫然者乃所以为乱亡之风昔者舜弹五弦之琴造南风之诗其诗曰南风之薰兮可以解吾民之愠兮南风之时兮可以阜吾民之财兮唯修此化故其兴也勃焉德如泉流至于今王公大人述而弗忘殷纣好为北鄙之声其废也忽焉至于今王公大人举以为戒夫舜起布衣积德含和而终以帝纣为天子荒淫暴乱而终以亡非各所修之致乎由今也匹夫之徒曾无意于先王之制而习亡国之声岂能保其六七尺之体哉冉有以告子路子路惧而自悔静思不食以至骨立夫子曰过而能改其进矣乎孔子学琴于师襄子十日不进襄子曰可以益矣孔子曰丘未得其数也有间曰已习其数可以益矣孔子曰丘未得其志也有间曰已习其志可以益矣孔子曰丘未得其为人也有间曰有所穆然深思焉有所怡然高望而远眺焉曰丘迨得其为人矣黯而黑颀而长眼如望羊【家语眼作旷王肃云视远】奄有四方【史记作如王四国】非文王其孰能为此师襄子辟席叶拱而对曰吾子圣人也其传曰文王操心清明而神或者昏乱之故有所不知圣人不失其清明故其知如神王肃曰叶拱两手薄其心
孔子吹律自吹殷后
少连第十六
孔子曰少连大连善居丧三日不怠三月不解期悲哀三年忧东夷之子也子贡问丧子曰敬为上哀次之瘠为下
敬非不哀本体敬尔敬与哀非有二心
颜色称其情戚容称其服
颜色由情而发非特致其颜色为伪也戚容一不称其服则其心之放失也孔子之言皆所以明道心之本有
请问兄弟之丧子曰兄弟之丧则存乎书策矣
是时古书未散亡亦谓功之丧杀矣
子夏问曰凡丧小功已上虞祔练祥之祭皆沐浴于三年之丧子则尽其情矣孔子曰岂徒祭而已哉三年之丧身有疡则浴首有疮则沐【小戴记疮作创】病则饮酒食肉毁瘠而病君子弗为也毁而死君子谓之无子且祭之沐浴为齐洁也非为饰也子贡问曰管仲失于奢晏子失于俭与其俱失也二者孰贤孔子曰管仲镂簋而朱纮旅树而反坫山节藻棁贤大夫也而难为上
郑云言其僭天子诸侯冠有笄者为纮纮有缨处两端上属下结旅树门屛也反坫反爵之坫也山节刻欂栌为山棁侏儒柱画之为藻文尔雅疏云山节者刻柱头斗栱形如山
晏平仲祀其先人豚肩不揜豆贤大夫也而难为下君子上不僭上下不偪下孔子在齐齐大旱春饥景公问于孔子曰如之何孔子曰凶年则乘驽马力役不兴驰道不修
王肃云驰道君之行道
祈不币玉祭祀不悬【不作乐】祀以下牲此贤君自贬以救民之礼也子贡观于蜡孔子曰赐也乐乎对曰一国之人皆若狂赐未知其乐也
蜡黄衣黒冠而祭息田夫也迎猫迎虎山服草笠飨农咸醉故曰若狂
孔子曰百日之蜡一日之泽非尔所知也
农百日勤一日息之使蜡而醉之
张而不弛文武弗能也弛而不张文武弗为也一张一弛文武之道也子夏问曰官于大夫既升于公而反为之服礼与孔子曰管仲遇盗取二人焉上以为公臣曰其所与游辟也可人也管仲死桓公使为之使官于大夫者之为之服也自管仲始也有君命焉【小戴记于是有尔也二字】孔子尝奉荐而进其亲也慤其行也趋趋以数已祭子贡问曰子之言祭济济漆漆然今子之祭无济济漆漆何也孔子曰济济者容也远也漆漆者容也自反也容以远若容以自反也夫何神明之及交夫何济济漆漆之有乎
郑云漆漆读如朋友切切自反犹言自修整也陆佃云漆读如字陆意谓靖欤今方言有之济济者闲远之容漆漆者沉静不外用之容故曰自反也若犹及也容以远及容以自反者平居无事之容也非奉荐于神明之容
反馈乐成
祭终彻其所馈而反之乐于是节止
进其燕俎【此据家语】序其礼乐备其百官于是君子致其济济漆漆夫何慌惚之有乎夫言岂一端而已夫各有所当也
于是乎燕则济济然漆漆然欤孔子平居与祭之时其容不同此道心之变化如四时之错行
宰我曰吾闻鬼神之名不知其所谓孔子曰人生有气有魄气也者神之盛也魄也者鬼之盛也众生必死死必归土此之谓鬼魂气归天此之谓神合鬼与神教之至也骨肉毙于下隂为野土其气发于上为昭明焄蒿凄怆此百物之精也神之着也因物之精制为之极明命鬼神以为黔首则圣人以是为未足也筑为宫室设为宗祧以别亲踈远迩教民反古复始不忘其所由生也众之服自此故听且速也二端既立报以二礼建设朝事燔燎羶芗见以萧光以报气也以教众反始也荐黍稷羞肝肺首心间以侠甒【侠古洽反甒音武】加以郁鬯以报魄也教民相爱反始上下用情礼之至也君子反古复始不忘其所由生是以致其敬发其情竭力从事不敢不尽也此之谓大教
人道大矣通三才贯万古分而言之有气有魄合而言之一也魂气轻清其死也复于天体魄则降而复于土天地之分也志曰天地之道其为物不贰天者吾之清明非特吾之魂气归于天而已地者吾之博厚非特吾之体魄复于地而已人心虚明无体广大无际天地人物变化万状不出吾心量之中其曰范围天地又曰发育万物不特圣人如此圣人先觉我心之所同然尔无二道也此道昭然而不可亟语此众人之前唯曰合鬼与神教之至也情知魂气归天如彼其高体魄归地如此其下断断乎不可合而为一而今曰合者疑在甚难而明者观之未始不一也合之为言犹为教诱之渐也人之骨肉毙于下隂为野土此吾之地其气发于上为昭明焄蒿凄怆此吾之天百物皆具此地皆有此天天地之精妙名之曰鬼神曰祖曰考焉则于民黔首民也使民知祖考之精神终不泯灭制为祭祀之礼圣人以是为未足又筑宫室以为庙设宗祧以序亲踈远近顺人心亲爱等杀所以教民反念古始追思祖考不忘其所由生也皆因乎人之本心之孝故众心咸服其聼命从教也速二端谓鬼神早朝祭事有燔燎羶芗萧光见焉以此报气气神也此教众反始所以通祖考之神也即人心之清明无体范围天地发育万物者也至于荐黍稷羞肝肺首心间以侠甒齐酒加以郁鬯臭隂所达此以报魄魄鬼也此教民相爱及通祖考之魄上下用情孝事其亲鬼神合一气魄无二是谓礼之至君子反念古始祖考不忘其所由生是以致敬发情竭力从事不敢不尽此不惟行吾道心之孝而其教民也大矣郑谓侠甒两甒也
子曰礼也者理也乐也者节也君子无理不动无节不作不能诗于礼缪不能乐于礼素薄于德于礼虚由道心而行自有伦理其名曰礼心有説乐播诸八音未甞放逸是谓节其名曰乐二者正心之所发正心即道心心不正何以为礼乐也行礼而乐中心乐而行之则成矣素者徒有质素而未全之称徒礼而未至于乐则非本心之所自有之礼薄于德而为礼虚文而已德即道心
子曰制度在礼文为在礼行之其在人乎子贡越席而对曰敢问防其穷与子曰古之人与古之人也达于礼而不达于乐谓之素达于乐而不达于礼谓之偏夫防达于乐而不达于礼是以传于此名也古之人也子张问政子曰师乎前吾语女乎君子明于礼乐举而错之而已子张复问子曰师尔以为必铺几筵升降酌献酬酢然后谓之礼乎尔以为必行缀兆兴羽籥作钟鼔然后谓之乐乎言而履之礼也行而乐之乐也君子力此二者以南面而立夫是以天下太平也诸侯朝万物服体
易曰圣人作而万物覩人亦曰物万物谓九州四夷之人不惟其心服从而以身服事致敬而听命也
而百官莫敢不承事矣
德之流行速于置邮而传命德之感人如神故易曰圣人以神道设教而天下服矣故先言诸侯万物后乃言百官
礼之所兴众之所治也礼之所废众之所乱也目巧之室则有奥阼
郑云但用巧目作室不由法度犹有奥阼
席则有上下车则有左右行则有并随立则有列序古之义也室而无奥阼则乱于堂室矣席而无上下则乱于席次矣车而无左右则乱于车上矣行而无并随则乱于阶涂矣列而无次序则乱于着矣
着明也尔雅中庭之左右谓之位中庭明着故位曰着欤小戴记著作位
昔者明王圣人辨贵贱长幼正男女内外序亲踈远迩时莫敢相逾越者皆由此涂出也
夫贵贱长幼男女内外亲踈远近非人之所能为也皆天道也故天性之所自有也天性中自有三百之经礼自有三千之曲礼是性至善至正至大
先圣大训卷二

[book_title]先圣大训卷三
宋　杨简　撰
主言第十七
孔子闲居曾子侍孔子曰参今之君子惟士与大夫之言之闻也其至于君子之言者甚希矣于乎吾主言其不出而死乎哀哉
此取诸大戴记家语曰吾以王言之其不出户牖而化天下家语多改作翦截就文记者不知道多失圣人本防记者唯见孔子多言王罕言主故改曰王然孔子之时周室衰微诸侯盛强孔子岂不欲兴周知其难辅多游侯国觊其一遇主者王侯之通称故曰主言欤此孔子与门人私言其中心故云孔子言此之时衰老道终不行深悯斯民之无以安全之敎养之故叹而哀之自是曾子屡请问主言孔子再不应是主言未发不应先遽告以不出户牖而化天下之道
曾子起曰敢问何谓主言孔子不应曾子惧肃然抠衣下席曰弟子知其不逊也得夫子之闲也难是以敢问也孔子不应曾子惧退负序而立孔子曰参女可语明主之道欤曾子曰不敢以为足也得夫子之闲也难是以敢问孔子曰居吾语女道者所以明徳也徳者所以尊道也是故非徳不尊非道不明
道徳非二道者通达之谓至妙不可名姑假道路以明其无所不通天地人物通此一道人心之善谓之徳此徳即道也茍不通达则已虽有徳而不自知故曰道所以明徳非徳外复有道道外复有徳也然人亦有虽明乎道而已徳犹有不善则众志终未服故孔子曰知及之仁不能守之虽得之必失之又曰不在乎善而皆在于凶徳虽得之君子所不贵君子行思可乐徳义可尊是以其民畏而爱之则而象之原壤孔子之故人母死而歌盖方外之士未必无道而徳之不脩故人咸贱之
虽有国马不教不服不可以取千里虽有博地众民不以其道治之不可以霸主
言霸则知孔子亦有志于辅诸侯以霸尊王
是故昔者明主内脩七教外行三至七教脩可以守三至行可以征七教不脩虽守不固三至不行虽征不服是故明主之守也必折冲乎千里之外其征也袵席之上还师是故内脩七教而上不劳外行三至而财不费此之谓明主之道也曾子曰敢问不费不劳可以为明乎孔子愀然麋曰【麋一作眉】参女以明主为劳乎昔者舜左禹而右臯陶不下席而天下治夫政之不中君之过也政之既中令之不行职事者之罪也
唐虞之时犹有黜幽
明主奚为其劳也昔者明主关讥而不征市而不税税十取一使民之力歳不过三日入山泽以时有禁而无征
一作入山泽以时而不禁夫圭田无征
此六者取财之路也明主舍其四者而节其二者明主焉取其费也曾子曰敢问何谓七教孔子曰上敬老则下益孝上顺齿则下益悌
下民
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:36:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>