<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,礼记纂言原序,礼记纂言原序,卷一上,卷一中,卷一下,卷二,卷三,卷四,卷五,卷六上,卷六下,卷七,卷八,卷九,卷十,卷十一,卷十二,卷十三,卷十四上,卷十四中,卷十四下,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,后序,礼记纂言全文在线阅读,礼记纂言全文在线下载,大玄古籍书库">
<meta name="description" content="三十六卷。元吴澄撰。澄字幼清，号草庐、江西崇仁人。南宋咸淳末举进士不第。入元，荐擢翰林应奉文字。泰定初年开经庭，澄为讲官，曾主修《英宗实录》，诏加为资善大夫，广招门徒，从学者数千百人，卒谥文正，为元代着名学者，着有《老子注》和诸经《纂言》等。据元代危素为澄所作《年谱》载，至顺三年(1332)澄年八十四，是年为抚州郡学，《礼记纂言》成；而虞集《行状》则称成于至顺四年，即澄卒之岁，其言颇不相合，可见此书为澄晚年之作。《礼记》，据《汉书·艺文志》载为《仪礼》附庸，原有一百三十一篇，后戴德取其八十五篇而成《大戴礼">
<title>礼记纂言_吴澄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">礼记纂言</span> <br/>
          作者： <span class="inputVal" id="bkauthor">吴澄</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]669771</span> <br/>
          说明： <span class="inputVal" id="bkdec">三十六卷。元吴澄撰。澄字幼清，号草庐、江西崇仁人。南宋咸淳末举进士不第。入元，荐擢翰林应奉文字。泰定初年开经庭，澄为讲官，曾主修《英宗实录》，诏加为资善大夫，广招门徒，从学者数千百人，卒谥文正，为元代着名学者，着有《老子注》和诸经《纂言》等。据元代危素为澄所作《年谱》载，至顺三年(1332)澄年八十四，是年为抚州郡学，《礼记纂言》成；而虞集《行状》则称成于至顺四年，即澄卒之岁，其言颇不相合，可见此书为澄晚年之作。《礼记》，据《汉书·艺文志》载为《仪礼》附庸，原有一百三十一篇，后戴德取其八十五篇而成《大戴礼记》，其侄戴胜则删作四十九篇，是为《礼记》。《礼记纂言》每卷为一篇，其大旨以为《戴记》经文庞杂，故疑其多有错简，故每一篇中，其经文皆以类相从，使其上下意义连属贯通，而识其章句于左。其三十六篇次序也以类相从。共有《通礼》九篇、《丧礼》十一篇、《祭礼》四篇、《通论》十一篇，各有其标目。如《通礼》首篇为《曲礼》，而以《少仪》、《玉藻》等篇附后，与《礼记》原有体制大有不同。又如《大学》、《中庸》别为一书是为遵程朱之法；又以《投壶》、《奔丧》归入《仪礼》；并将《冠礼》、《昏礼》、《乡饮酒礼》、《射义》、《燕义》、《聘义》六篇单辑为《仪礼传》，多有诸如此类迥然与古制相异之法，确为其独到之处。其说解亦常发前儒之所未发，颇有新意。全书结构严整、次序井然，颇得时人誉言。虞集于吴氏《行状》称其始终先后，最为精密，先王之遗制，圣贤之格言，其仅存可靠者，统表而存之，各有所附。所评虽未免过誉之处，然作者不袭旧例，自创新制的方法确为《礼记》研究另辟了蹊径。有明正德间刻本、明嘉靖中新安黄氏刊本、崇祯中刊本、高安全书本。</span> <br/>
          封面： <span class="inputVal" id="bkimg">Z_5194.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]礼记纂言
[book_author]吴澄
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]669771
[book_dec]三十六卷。元吴澄撰。澄字幼清，号草庐、江西崇仁人。南宋咸淳末举进士不第。入元，荐擢翰林应奉文字。泰定初年开经庭，澄为讲官，曾主修《英宗实录》，诏加为资善大夫，广招门徒，从学者数千百人，卒谥文正，为元代着名学者，着有《老子注》和诸经《纂言》等。据元代危素为澄所作《年谱》载，至顺三年(1332)澄年八十四，是年为抚州郡学，《礼记纂言》成；而虞集《行状》则称成于至顺四年，即澄卒之岁，其言颇不相合，可见此书为澄晚年之作。《礼记》，据《汉书·艺文志》载为《仪礼》附庸，原有一百三十一篇，后戴德取其八十五篇而成《大戴礼记》，其侄戴胜则删作四十九篇，是为《礼记》。《礼记纂言》每卷为一篇，其大旨以为《戴记》经文庞杂，故疑其多有错简，故每一篇中，其经文皆以类相从，使其上下意义连属贯通，而识其章句于左。其三十六篇次序也以类相从。共有《通礼》九篇、《丧礼》十一篇、《祭礼》四篇、《通论》十一篇，各有其标目。如《通礼》首篇为《曲礼》，而以《少仪》、《玉藻》等篇附后，与《礼记》原有体制大有不同。又如《大学》、《中庸》别为一书是为遵程朱之法；又以《投壶》、《奔丧》归入《仪礼》；并将《冠礼》、《昏礼》、《乡饮酒礼》、《射义》、《燕义》、《聘义》六篇单辑为《仪礼传》，多有诸如此类迥然与古制相异之法，确为其独到之处。其说解亦常发前儒之所未发，颇有新意。全书结构严整、次序井然，颇得时人誉言。虞集于吴氏《行状》称其始终先后，最为精密，先王之遗制，圣贤之格言，其仅存可靠者，统表而存之，各有所附。所评虽未免过誉之处，然作者不袭旧例，自创新制的方法确为《礼记》研究另辟了蹊径。有明正德间刻本、明嘉靖中新安黄氏刊本、崇祯中刊本、高安全书本。
[book_img]Z_5194.jpg


[book_title]提要
钦定四库全书　　　　经部四
礼记纂言　　　　　　礼类三【礼记之属】
提要
【臣】等谨案礼记纂言三十六卷元吴澄撰澄有易纂言已着録案危素作澄年谱载至顺三年澄年八十四留抚州郡学礼记纂言成而虞集行状则称成於至顺四年即澄卒之岁其言颇不相合然要为澄晚年手定之本也其书每一卷为一篇大旨以戴记经文龎杂疑多错简故每一篇中其文皆以类相从俾上下意义聨属贯通而识其章句於左其三十六篇次第亦悉以类相从凡通礼九篇丧礼十一篇祭礼四篇通论十一篇各为标目如通礼首曲礼则以少仪玉藻等篇附之皆非小戴之旧他如大学中庸依程朱别为一书投壶奔丧归於仪礼冠仪等六篇别辑为仪礼传亦并与古不同虞集称其始终先後最为精密先王之遗制圣贤之格言其仅存可考者既表而存之各有所附而其纠纷固泥於专门名家之手者一旦各有条理无复余藴其推重甚至考汉书艺文志礼记本一百三十一篇戴德删为八十五戴圣删为四十九与易书诗春秋经圣人手定者固殊然旧唐书元行冲传载行冲上类礼义疏张说驳奏曰今之礼记历代传习着为经教不可刋削魏孙炎始改旧本先儒所非竟不行用贞观中魏徵因孙炎所修更加整比兼为之注其书竟亦不行今行冲等改徵所注勒成一家然与先儒第乖章句隔絶若欲行用窃恐未可云云则古人屡经修缉迄不能变汉儒旧本唐以前儒风淳实不摇惑於新说此亦一徵澄复改并旧文俨然删述恐亦不免僭圣之讥以其排比贯串颇有伦次所解亦时有?明较诸王栢删诗尚为有间故録存之而附论其失如右乾隆四十五年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]礼记纂言原序
小戴记三十六篇澄所序次汉兴得先儒所记礼书二百余篇大戴氏删合为八十五小戴氏又损益为四十三曲礼檀弓杂记分上下马氏增以月令明堂位乐记郑氏从而为之注緫四十九篇精粗杂记靡所不有秦火之余区区掇拾所存什一於千百虽不能以皆醇然先王之遗制圣贤之格言往往赖之而存第其诸篇出於先儒着作之全书者无几多是记者旁搜博采剿取残篇断简会稡成书无复铨次读者每病其杂乱而无章唐魏郑公为是作类礼二十篇不知其书果何如也而不可得见朱子尝与东莱先生吕氏商订三礼篇次欲取戴记中有关於仪礼者附之经其不系於仪礼者仍别为记吕氏既不及答而朱子亦不及为幸其大纲存於文集犹可考也晚年编校仪礼经传则其条例与前所商订又不同矣其间所附戴记数篇或削本篇之文而补以他篇之文今则不敢故止就其本篇之中科分栉剔以类相从俾其上下章文义聨属章之大旨标识于左庶读者开卷了然若其篇第则大学中庸程子朱子既表章之论语孟子并而为四书固不容复厠之礼篇而投壶奔丧实为礼之正经亦不可以杂之於记其冠义昏义乡饮酒义射义燕聘义六篇正释仪礼别辑为传以附经後矣此外犹三十六篇曰通礼九曲礼内则少仪玉藻通记小大仪文而深衣附焉月令王制专记国家制度而文王世子明堂位附焉曰丧礼者十有一丧大记杂记丧服小记服问檀弓曾子问六篇既丧而大传闲传问丧三年问丧服四制五篇则丧之义也曰祭礼者四祭法一篇既祭而郊特牲祭义祭统三篇则祭之义也曰通论者十有二礼运礼器经解一类哀公问仲尼燕居孔子闲居一类坊记表记缁衣一类儒行自为一类学记乐记其文雅驯非诸篇比则以为是书之终呜呼由汉以来此书千有余岁矣而其颠倒纠纷至朱子欲为之是正而未及竟岂无所望於後之人与用敢窃取其意修而成之篇章文句秩然有伦先後始终颇为精审将来学礼之君子於此考信或者其有取乎非但戴氏之忠臣而已也

[book_title]礼记纂言原序
礼者理也理也者性也性也者命也维天之命於穆不已而其在於人也谓之性其粲然而条理也谓之礼其纯然而粹善也谓之仁其截然而裁制也谓之义其昭然而明觉也谓之知其浑然於其性也则理一而已矣故仁也者礼之体也义也者礼之宜也知也者礼之通也经礼三百曲礼三千无一而非仁也无一而非性也天叙天秩圣人何心焉盖无一而非命也故克己复礼则谓之仁穷理则尽性以至於命尽性则动容周还中礼矣後之言礼者吾惑焉纷纭器数之争而牵制形名之末穷年矻矻弊精於祝史之糟粕而忘其所谓经纶天下之大经立天下之大本者礼云礼云玉帛云乎而人之不仁也其如礼何哉故老庄之徒外礼以言性而谓礼为道德之衰仁义之失旣已堕於空虚漭荡而世儒之说复外性以求礼遂谓礼止於器制度数之间而议拟仿像於影响形迹以为天下之礼尽在是矣故凡先王之礼烟蒙灰散而卒以煨烬於天下要亦未可专委罪於秦火者僭不自度尝欲取礼记之所载揭其大经大本而疏附其条理节目庶几器道本末之一致又惧德之弗任而时亦有所未及也间尝为之说曰礼之於节文也犹规矩之於方圆也非方圆无以见规矩之用非节文则亦无从而睹所谓礼矣然方圆者规矩之所出而不可遂以方圆为规矩故执规矩以为方圆则方圆不可胜用舍规矩以为方圆而遂以方圆为之规矩则规矩之用息矣故规矩者无一定之方圆而方圆者有一定之规矩此学礼之要盛德者之所以动容周还而中也宋儒朱仲晦氏慨礼说之芜乱尝欲考次而删正之以仪礼为之经礼记为之传而其志竟亦弗就其後吴幼清氏因而为之纂言亦不数数於朱说而於先後重轻之间固已多所发明二子之见其规条指画则旣出於汉儒矣其所谓观其会通以行其典礼之原则尚恨吾生之晚而未及与闻之也虽然後圣而有作也则无所容言矣後圣而未有作也则如纂言者固学礼者之箕裘筌蹄也而可以少之乎姻友胡汝登忠信而好礼其为宁国也将以是而施之刻纂言以敷其说而属序於予予将进汝登之道而推之於其本也故为序之若此云正德庚辰冬至後学余姚王守仁序

[book_title]卷一上
钦定四库全书
礼记纂言卷一上　　　　　元　吴澄　撰曲礼
【吕氏大临曰曲礼礼之细也礼云经礼三百曲礼三千中庸云礼仪三百威仪三千曲礼者威仪之谓经礼盖若祭祀朝聘飨燕冠昬丧纪之礼今仪礼是也曲礼盖以小大尊卑亲疎长幼并行兼举今礼记是也所载孔子门人传授杂收於遗编断简者朱子曰经礼今之仪礼其存者十七篇而其逸者犹有投壶奔丧迁庙衅庙中溜等篇其不可篇者又有古经增多三十九篇而明堂隂阳王史氏记数十篇及河间献王所缉礼乐古事多至五百余篇傥或犹有逸在其间者且以春官所领五礼之目约之则其初固当有三百余篇矣曲礼则皆礼之微文小节如今曲礼少仪内则玉藻弟子职篇所记事亲事长起居饮食容貌辞气之法制器备物宗庙宫室衣冠车旗之等所以行乎经礼之中者其篇之全数虽不可知然条而析之亦应不下三千有余矣或者专以经礼为常礼曲礼为变礼则如冠礼之不醴而醮用酒杀牲而有折俎若孤子冠母不在之类皆礼之变而未尝不在经礼篇中坐如尸立如齐母放饭毋流歠之类虽在曲礼之中而不得谓之变礼其说误也澄曰曲者一偏一曲之谓中庸言致曲易大传言曲成曲而中老子言曲则全庄子言一偏一曲不该不编王通氏言曲而当又如地名之曰韦曲杜曲皆同义曲礼者盖谓礼之小节杂事而非大体全文故曰曲先儒以为委曲曲折非也】
曲礼曰毋不敬俨若思安定辞安民哉【毋音无俨鱼捡切陆氏德明曰毋字从女内有一画禁止意古人云毋犹今人言莫也程子曰主一之谓敬无适之谓一郑氏曰礼主於敬俨矜庄貌人之坐思貌必俨然安定辞审言语也朱子曰毋不敬统言主宰处俨若思敬者之貌也安定辞敬者之言也安民哉敬者之效也真氏德秀曰毋不敬兼动静言俨若思专以静言静之时何思何虑而曰若思犹镜之明虽未照物能照之理无时不存正襟肃容俨焉弗动而神明昭彻若有思然孔氏曰若如也思计虑也夫人计虑状必端慤矜庄之貌如人之思也澄曰安静重之意定谓不匆遽错乱洪范所谓言曰从是也寂而静之时俨然若有思静而涵动也感而动之时安然定其辞动而主静也此四句盖古曲礼正经之言汉时犹可考者故特引之以冠篇首其下则杂取他书所记足成之】
敖不可长欲不可从志不可满乐不可极【敖五到切长知两切从足用切乐音洛】
【孔氏曰敖者矜慢之名心所贪爱为欲饮食男女是也在心未见为志不得自满六韬云器满则倾志满则覆乐者人情所不能已当自抑止不可极为乐记云乐盈而反以反为文马氏曰不可长者当消而絶之不可从者当克而止之不可满者当损而益之不可极者当约之归於礼应氏镛曰矜以凌物为敖而其病根则生乎志满逐物快已曰欲而其条畅则?於乐极四者蠧心之蟊贼溺身之酖毒学者所宜深戒】
贤者狎而敬之畏而爱之爱而知其恶憎而知其善积而能散安安而能迁【狎扆甲切】
【郑氏曰狎习也近也谓附而近之习其所行也心服曰畏凡与人交不可以已心之爱憎诬人之善恶积谓已有蓄积见贫穷者则当能散以賙救之安安谓己今安此之安图後有害则当能迁朱子曰人之常情与人亲狎则敬弛有所畏敬则爱衰唯贤者乃能狎而敬之是以虽亵而不慢畏而爱之是以貌恭而情亲也己之爱憎或出私心而人之善恶自有公论唯贤者存心中正乃能不以此而废彼也六句皆蒙贤者二字爲文言衆人所不能唯贤者乃能之尔】
临财毋苟得临难毋苟免很毋求胜分毋求多疑事毋质直而勿有【难乃旦切很胡垦切分去声】
【郑氏曰毋苟得爲伤亷也毋苟免爲伤义也很?也谓争讼也求多爲伤平也质成也彼已俱疑而已成言之终不然则伤知直正也已若不疑则当称师友而正之谦也孔氏曰临财苟得入已则伤亷隅难谓有寇雠谋害君父爲人臣子当致身授命以救之很谓小小?很当引过归已不可求胜所分之物人皆贪欲望多入已故戒求多人多专固未知而为已知故彼已俱疑无得成言之也勿有勿谓已有此义也吕氏曰趋利避害人之情也君子特主於义而不苟义可得则受义不可得则不受义可免则免义不可免则不免得不得免不免惟义而已何利害之择哉很者与人争犯而不校故不求胜分者与人共劳佚忧乐方与人共而独求多焉是自私也信以传信疑以传疑疑而质之自欺也可疑而不疑则道不信可直而不直则道不见我且直之直者直吾道而已吾何与乎故不身有也李氏格非曰见得思义见危授命故临财而不訾临难而不避不忮故毋求胜不求故毋求多不忮近仁不求近义戴氏溪曰积而能散临财毋苟得分毋求多皆爲财利言也此人所甚病者故三言之】
○修身践言谓之善行行修言道礼之质也【行下孟切郑氏曰践履也谓履而行之言道言合於道质犹本也礼爲之文饰尔孔氏曰凡爲礼之法皆以忠信仁义为本礼以为文饰行修者忠信之行修言道者言合於仁义之道则可与礼爲本也吕氏曰君子之善行以修身践言爲之本其行礼也以行修言道爲之本以是爲质则所见於外者皆文也应氏曰曲礼三千以敬爲首然容貌辞气虽持敬之所先而修身践言谓之善行尤爲礼之所本故自安民而下历陈长敖从欲志满乐极之戒与夫事贤交衆持已接物之道皆所以修身善行而爲礼之质也不反之於质而徒区区於繁文末节之间亦外焉而已】
○礼不妄说人不辞费礼不踰节不侵侮不好狎【说旧音悦或云当音税好虚到切】
【邵氏渊曰礼所以防人之情妄以悦人则与情俱靡矣礼不可以菲废有费而辞则以菲废礼矣用器之爲便而祭器之爲贵?衣之爲便而衮冕之为贵哀欲其速而伸之三年乐欲其不已而不得终日此不妄说人之谓或贵於多而大或贵於高而文庭实旅百之仪四海九州之荐此不辞费之谓旧说以爲不费於言辞岂经意乎踰节不已则至於僭上逼下侵侮不已则至於纷争鬬辨好狎不已则至於?凟慢忽礼皆在所禁焉胡氏铨曰礼虽不可轻费妄用亦不可以烦费爲辞贵於合礼澄曰或谓说人之说当与檀弓税人之税同谓以物遗人也妄说谓不当说而说之辞与不辞贫不辞贱之辞同费与不问其所费之费同用财以行礼於所不当用者妄以说人而无所揆度是不当用而用也於所当用者辞以费之多而有所吝惜是当用而不用也一过一不及皆非礼也节如竹之节谓有分限不逾者不可不及亦不可过或严而苛由侵刻而至於?侮是刚恶也或和而流由欢好而至於?狎是柔恶也二者亦皆非礼】
○礼闻取於人不闻取人礼闻来学不闻往教
【朱子曰此虽两节其实互明一事也取於人者童蒙求我朋自远来也取人者好为人师我求童蒙也礼有取於人所以彼有来学无取人所以我无往教也吕氏曰礼闻取於人不闻取人学者之道礼闻来学不闻往教教者之道也取犹致也取於人者我为人所致而教之在教者言之则来学者也取人者我致人以教己在教者言之则往教者也陈氏祥道曰上二句勉学者下二句戒教者】
○大上贵德其次务施报礼尚往来往而不来非礼也来而不往亦非礼也【大音泰施诗至切】
【刘氏彞曰大上者至极之称犹言大备全德之人也全德之人自得而已爱之不自以为仁利之不自以为义所谓不知有之者也其次爱之为仁利之为义所谓亲之誉之者也故施则必报是以不可无礼自礼记左氏老子凡所言大上皆若此繋其人不繋其时孔氏曰三皇五帝时淳厚不尚往来之礼所贵在德德主施但施而不希其反务犹事也三王之时施则望报以为常事故其礼主尚往来】
○夫礼者自卑而尊人虽负贩者必有尊也而况富贵乎富贵而知好礼则不骄不淫贫贱而知好礼则志不慑【夫音扶贩方万切好虚到切慑知涉切】
【游氏桂曰负贩之人当劳役之际宜若简於礼而从其所安今也犹必有所尊焉长者先而少者後老者轻而壮者重若此者所谓必有尊也负贩於道路犹尔况富贵之人则可以行礼之人也富贵之地则可以为礼之地也若傲纵自尊则负贩之不若矣王氏子墨曰负贩者岂素学礼犹知有所尊则礼非人性之所有而人情之所安者乎郑氏曰慑犹怯惑孔氏曰贫者怯惑畏人使心志不遂知礼者持礼而行之故志不慑方氏慤曰不骄不淫以礼能有所节也志不慑以礼能有所立也】
○夫礼者所以定亲疏决嫌疑别同异明是非也【夫音扶疏所居切别彼列切】
【孔氏曰定亲踈者五服之内大功以上服麄者为亲小功以下服精者为疏决嫌疑者若妾为女君期女君为妾若报之则大重降之则有舅姑为妇之嫌故全不服是决嫌也孔子之丧门人疑所服子贡引夫子丧顔渊若丧子而无服丧子路亦然请丧夫子若丧父而无服是决疑也别同异者本同今异姑姊妹是也本异今同世毋叔毋及子妇是也明是非者得礼为是失礼为非若主人未小歛子游裼裘而吊得礼而是曾子袭裘而吊失礼而非但嫌疑同异是非之属在礼甚衆各举一事为证吕氏曰伯母叔母疏衰踊不絶地姑姊妹之大功踊絶於地为祖父母齐衰期为曾祖父毋齐衰三月此所以定亲疏也嫂叔不通问嫂叔无服君沐粱大夫沐稷士沐粱燕不以公卿为宾以大夫为宾此所以决嫌疑也已之子与兄弟之子异矣引而进之同服齐衰期天子至於庶人贵贱异矣而父母之丧衰疏之服饘粥之食无贵贱一也大夫为世父母叔父母衆子昆弟昆弟之子降服大功尊同则不降此所以别同异也礼之所尊尊其义也其文是也其义非也君子不行也其义是也其文非也君子行之故麻冕礼也今也纯俭吾从衆男女不授受礼也嫂溺则援之以手此所以明是非也费氏曰人不能无亲疏定之如五服之制有精麄轻重之类是也事不能无嫌疑决之如男女不亲授嫂叔不通问之类是也理有同异是非别之而判然如车服器用之有等杀鼎俎笾豆之有奇耦之类是也明之而昭然如麻冕礼也今也纯俭吾从衆之类是也冯氏曦孟曰丧期有远近之数宗庙有迁毁之制恩之隆者服之三年而不为厚族之远者杀於袒免而不为薄定亲踈也宗庙之仪迎牲而不迎尸燕饮之礼宰夫为献主而以大夫为宾所以断君臣之疑男女非有行媒不相知名非受币不交不亲所以别男女之嫌决嫌疑也陈氏曰两物相似为疑以此兼彼为嫌叶氏梦得曰亲疏位也嫌疑情也故言定言决同异事也故言别是非理也故言明澄曰定亲疏礼之仁也决嫌疑礼之义也别同异礼之礼也明是非礼之智也】
道德仁义非礼不成教训正俗非礼不备分争辨讼非礼不决君臣上下父子兄弟非礼不定【分如字】
【仁者爱之理义者宜之理由之之谓道得之之谓德礼则节文斯二者是也仁义无礼之节文则或过或不及故必有礼然後成完而无亏缺为其不知不能而使之效之之谓教因其所知所能而使之驯之之谓训或率之以身或谕之以言皆所以正民之俗也然非定为礼制使民有所法式则教之训之以正之者终不具备以力校之谓争以言校之谓讼分辩谓剖别其是非曲直合於礼者为是为直不合於礼者为非为曲故非礼不足以决之国之伦君臣为大上下次之家之伦父子为大兄弟次之有分有义有恩有情其尊卑厚薄非礼有一定之制不能定之盖所谓道德者仁义而已矣道者以其通於天地者言也德者以其得於吾心者言也礼本乎仁义而仁义又以礼而後成成者仁义之全於己也教训之备分辩之决者仁义之及於人也教训以导其善仁也因此使之不入于不善则仁之义分辩以禁其不善义也因此使之归於善则义之仁定君臣上下而人合之义截然定父子兄弟而天属之仁蔼然】
宦学事师非礼不亲班朝治军涖官行法非礼威严不行祷祠祭祀供给鬼神非礼不诚不庄【宦胡慢切朝音潮涖黎至切祷都讨切供音恭】
【宦学犹言游学也赵盾见灵辄饿问之云宦三年矣盖离家远出臣伏於师之家如仕宦然有事师之礼然後师友之情亲班次朝仪各有位次整治军伍各有部分临涖官府各有职掌三者皆有其法惟其有礼是以有威严而其法行如叔孙通之立朝仪是也求福曰祷报赛曰祠祭谓祭地只祀谓祀天神亦通言之则享人鬼在其中也祷祠者因事之祭祭祀者常事之祭皆有牲币之属以供给鬼神必依於礼然後其心诚实其容庄肃盖欲成己者必学而有所事之师欲治人者必在朝在军在官有所行之法事师而亲者充其父子兄弟之仁也行法而威严者充其君臣上下之义也明则修已治人幽则事鬼神於祷祠祭祀而供给鬼神者仁之至义之尽也诚则仁之实於中庄则义之形於外凡此皆礼之所为也郑氏曰班次也涖临也孔氏曰朝朝廷也谓司士正朝仪之位次也治军谓师旅卒伍各正其部分也涖官谓卿大夫士各有职掌吕氏曰宦学事师学者之事也班朝治军涖官行法仕者之事也祷祠祭祀供给鬼神交神明之事也皆有待於礼者也学有师师弟子之分不正则学之意不诚学之意不诚则师弟子之情不亲而教不行故曰非礼不亲正朝位齐军政临官府以行法令三者皆仕者所以治衆也礼明乎尊卑上下之别则分无不守令无不从此非礼威严不行也郊社宗庙内则尽志外则尽物鬼神享於克诚无敬则不诚礼者敬而已矣故曰非礼不诚不庄】
是以君子恭敬撙节退让以明礼【撙兹损切】
【孔氏曰君子有德有爵者之通称王氏子墨曰自道德仁义以下皆不可无礼故君子之道明理为先而礼之大本有三一曰敬二曰节三曰让澄曰撙裁抑不过之谓敬节让礼之实也实诸内者必徵诸外故於貌之恭而见其敬焉於事之撙而见其节焉於步趋之退而见其让焉君子之务此三者以明礼也】
鹦鹉能言不离飞鸟猩猩能言不离走兽今人而无礼虽能言不亦禽兽之心乎夫唯禽兽无礼故父子聚麀是故圣人作为礼以教人使人以有礼知自别於禽兽【鹦於耕切鹉音武离黎至切猩师庚切麀於求切别彼列切】
【孔氏曰猩猩人面豕身能言二足而羽谓之禽四足而毛谓之兽郑氏曰聚犹共也鹿牝曰麀吕氏曰人之血气嗜慾视聼食息与禽兽异者几希特禽兽之言与人异尔然猩猩鹦鹉亦或能之是则所以贵於万物者盖有理义存焉圣人因礼义之同然而制为之礼然後父子有亲君臣有义男女有别人道所以立而与天地参也纵恣怠敖灭天地而穷人欲将与马牛犬彘之无辩是果於自弃而不欲齿於人类者乎朱子曰陆农师点圣人作是一句为礼以教人是一句】
人有礼则安无礼则危故曰礼者不可不学也
【吕氏曰人生天地之间强足以凌弱衆足以?寡然其羣而不乱或守死而不变者畏礼而不敢犯也人君居百姓之上惟所令而莫之违者恃礼以为治也一人有礼衆思敬之有不安乎一人无礼衆思伐之有不危乎此所以繋人之安危而不可不学者】
右记礼之纲领凡七节章内不离走兽俗本作禽今从卢本作走
凡为人子之礼冬温而夏凊昏定而晨省【凊七正切省息井切方氏曰冬则温之以御其寒夏则凊之以辟其暑昬则定之以奠其居晨则省之以问其安也东莱吕氏祖谦曰一岁冬夏有寒暑之变一日昬晨有晦明之变冬温如古人置密室之类夏凊如古人扇枕之类澄曰冬有密室则夏宜有凉台夏时扇枕则冬宜以身温被郑氏曰定安其床袵省问其安否何如孔氏曰冬温夏凊四时之法卧当使亲体安晨早也至明旦旣隔夜早来视亲先昬後晨一日之法吕氏曰一岁则有冬夏寒暑之适一日则有晨昬兴寝之适内则父母将袵长者奉席请何趾少者执床与坐昬定之事也子事父母鸡鸣适父母之所下气怡声问衣燠寒命士以上父子异宫则昧爽而朝文王为世子鸡鸣至寝门外问安否何如晨省之事也】
○夫爲人子者出必告反必面所游必有常所习必有业恒言不称老【夫音扶告古毒切恒胡登切】
【郑氏曰告面同尔反言面者从外来宜知亲之顔色安否有常有业缘亲之意欲知之不称老广敬方氏曰出必告者欲亲知其所往之方也反必面者欲亲知其所至之时也有常者游必有方虑贻亲之忧也所习必有业者虑违亲之志也孔氏曰老是尊称称老是已自尊大非孝子卑退之情吕氏曰亲虽老而不失乎孺子慕者爱亲之至也五十而慕於大舜见之故髧彼两髦为孺子之饰亲没然後束之苟恒言而称老则忘亲而非慕也黄氏曰父母之年不可不知一则以喜一则以惧惧者惧父母之年衰暮非久也旣惧其老忍称之哉此乃教人子对父母常言须避讳老字一则伤父母之心一则孝子不忍斥言非谓人子自身称老也】
○爲人子者居不主奥坐不中席行不中道立不中门食飨不爲槩祭祀不爲尸【奥乌报切食音似飨香两切槩古爱切】
【郑氏曰谓与父同宫者奥谓室中西南隅道有左右中门谓枨闑中央槩量也不制待宾客馔具之所有尸尊者之处为其失子道然则尸卜筮无父者孔氏曰不言凡者或异居则礼不然主犹坐也室户近东南角西南隅隐奥故名为奥尊者居必主奥人子不宜处之一席四人则席端为上独坐则席中为尊尊者宜独不与人共则坐居席中卑者不得坐也男女各路路各有中尊者常行正路卑者不得行也门中央有闑两旁有枨枨闑之中尊者所立故人子不当之而立也四事与父异宫者不禁由命士以上父子皆异宫命士旣尊各有臣仆子孙应敬已故也大夫士或相往来制设食飨馔具由尊者所裁人子不得辄豫限量多少尸代尊者人子不为也邵氏曰主奥中席皆尊者所居中道中门皆尊者所由为槩为尸皆尊者之事人子皆不敢当应氏曰父子异宫固各有西南隅之奥然亲在而自主之亦有不安焉非特以同宫而避之也若同宫则父自主之矣且道路之间岂父之所统哉而行不敢中者盖无往而不寓其敬亲之意也熊氏曰食飨不为槩为传家事任子孙若不传家事则子孙无待宾之事胡氏曰食飨不为概此未传家事者游氏曰假如士庶人朋友相往来苟欲为之设礼为人子者必白父母而设礼之量当听於父母也若已传家则正欲省事而方且为子孙裁食飨之量是烦尊者也熊氏说未安】
听於无声视於无形不登高不临深不苟訾不苟笑【訾音紫】
【郑氏曰视听恒若亲之将有教使然登高临深苟訾苟笑为近危辱也孔氏曰苟且也相毁曰訾不乐而笑为苟笑澄曰孝子在亲之侧常谨察亲之言动而常聼视於未言未动之先亲之口未言则无声可闻也而子之耳审听常若亲之有所谕敎惟恐其言而不及闻也亲之体未动则无形可见也而子之目谛视常若亲之有所指使惟恐其动而不及见也登高临深恐致陨坠而有死伤没溺之患君子称人善不言人过在彼之事本无所预而轻率有毁訾之言闻者将以为谤之也在我之情非有所乐而轻率有哂笑之貌见者将以为侮之也皆能召怨召祸故孝子不爲】
○孝子不服闇不登危惧辱亲也【闇鸟绀切】
【郑氏曰服事也闇冥也不於闇冥之中从事为卒有非常且嫌失礼也男女夜行以烛】
○父母存不许友以死不有私财
【郑氏曰死为报仇雠孔氏曰家事统於尊财开尊者故无私财吕氏曰许者受其托先儒谓许报仇虽父母没亦不可患难相死兄弟之道也朋友以义相成患难之事无相及战国游侠以气相许结私交报仇怨君子谓之不义也戴氏曰髪肤以上皆亲之体岂敢许友以死粒粟缕丝以上皆亲之物岂敢私有其财高者轻死畀者重财皆非孝也】
○父子不同席
【郑氏曰异尊卑也澄曰古者一席坐四人言父子偶共一处而坐虽止一人必各坐一席盖以父昭子穆父穆子昭尊畀不同故也若兄弟之齿虽有长幼而尊卑之分则同故可同一席而坐】
○夫爲人子者三赐不及车马【夫音扶】
【郑氏曰三赐三命也凡仕者一命而受爵再命而受衣服三命而受车马车马而身所以尊者备矣卿大夫士之子不受不敢以成尊比踰於父天子诸侯之子不受自卑远於君孔氏曰周礼大宗伯三命受位受位即受车马人子受三命之尊谦卑不敢受车马不云不受而云不及者受是已到之日人子非惟外迹不受心亦不及於此赐也吕氏曰三赐有车马君之所以宠臣三赐不及车马子之所以敬亲受位则有车马之赐矣受位而不受车马者位在朝廷而车马入於私门也坊记云父母存馈献不及车马盖车马家之重器也亲之所有子不敢以予人奉亲而不敢专也亲之所无子不敢以受於人辟亲而不敢加也叶氏曰郑氏以不及为不受若然居大夫之位而不受车马则徒行乎若曰不受君赐而已自为之是已为则可君赐之则不可理无是也以吾观之此盖谓父之未为大夫者不受车马则不敢受大夫之位也胡氏曰君子辞位不辞禄车马赐由君命安可辞哉赐与也三赐货财衣服车马也澄曰胡氏说盖谓人之所以与人者有三轻则货财重则衣服最重则车马为人子者已仕有禄而欲以物与人其轻者如货财衣服犹可白之父而称尊者之命以与之然所与之物仅可至衣服而止就三者之中不及於车马盖车马重物有父在则人子不敢以之与人也三赐不及车马与坊记馈献不及车马同意】
故州闾乡党称其孝也兄弟亲戚称其慈也僚友称其弟也执友称其仁也交游称其信也
【郑氏曰二十五家为闾四闾为族五族为党五党为州五州为乡僚友官同者执友志同者澄曰此言人子之孝其行实充积於中故其声名形着於外不但一家之人以为孝而二十五家之闾五百家之党二千五百家之州一万二千五百家之乡无一人不称其孝如闵子骞之孝人不闲於其父母昆弟之言是也年长於己为兄年少於己为弟内外通称亲谓族内戚谓族外慈笃爱也孝者之待兄弟亲戚必有恩故称其慈僚友谓仕而与同僚之官为友也弟谓能顺事官长孝者之待同官必有礼故称其弟执友谓学而与执志之同者为友也仁谓能全其心德友者友其德相辅为仁惟孝者能不失其仁故称其仁交游谓平日泛交同游之人信谓以实相与交游在於信惟孝者能不失其信故称其信称其孝也緫言远近之人称孝子之能孝於其父母也以下四者之称则以孝子所接待之人而言盖惟孝於父母者能慈能弟能仁能信故四等之人各因其孝子之所施所接於己者而称之也】
见父之执不谓之进不敢进不谓之退不敢退不问不敢对此孝子之行也
【孔氏曰父之执谓与父同志者或往见或路中相见也吕氏曰见父之执友进退答问不敢专敬之至也】
○爲人臣之礼不显谏三谏而不听则逃之子之事亲也三谏而不听则号泣而随之【号呼刀切】
【郑氏曰显明也谓明言其恶逃去也君臣有义则合无义则离子於亲无去志在感动之孔氏曰何休云谏有五一曰讽谏二曰顺谏三曰直谏四曰争谏五曰戆谏凡谏讽谏为上戆谏为下事君虽主谏争亦当依微纳进善言尔不得显然言君恶听犹从也三谏不从则待放而去父子天性理不可逃虽不从当号泣而随之冀有悟而改然檀弓云事若有犯此论其微论语云事父母几谏檀弓言事亲无犯此论其犯亦互言尔】
○君有疾饮药臣先尝之亲有疾饮药子先尝之医不三世不服其药
【郑氏曰尝度其所堪不三世不服其药谨物齐也孔氏曰父子相承至三世则能谨物调齐矣吕氏曰医至三世治人多矣用物熟矣功已试而无疑然後服之亦谨疾之道也方氏曰医之术非父祖子孙传业则术无自而精其可服其桑乎然所言亦道其常而已若非传业而或自得於心未及三世固在所取或传之非其人虽三世亦所不取也】
○父母有疾冠者不栉行不翔言不惰琴瑟不御食肉不至变味饮酒不至变貌笑不至矧怒不至詈疾止复故【栉侧瑟切惰徒禾切又徒卧切矧失忍切詈黎志切】
【郑氏曰不栉不翔忧不为容也不惰忧不在私好也不御忧不在乐也不变味变貌忧不在味也不矧不詈忧在心难变也齿本曰矧大笑则见复故自若常也孔氏曰惰者言语戱剧文辞华饰犹许食肉但不许多尔少食则味不变多食则口味变也吕氏曰孝子之事亲病则致其忧忧在心故言动不得如故冠者不栉不服礼也矧见齿也詈恶声也笑怒之变至此亦忘亲也方氏曰言冠者别於童子冠者有时而不栉可也童子无冠不栉则不可所以止言冠者不栉忧亲之疾忘身之饰也言不惰以忧勤而不敢惰也琴瑟不御不以所乐忘所忧也士无故不去琴瑟盖常御之乐御犹御马之御诗云琴瑟在御物有常味食肉多品则为变味人有常貌饮酒过量则至变貌陈氏曰仪礼疾者齐养者皆齐自行不翔至怒不至詈皆齐之事也然此亦中人之制文王行不能正履不特不翔而已色忧不特言不惰笑不至矧而已一饭亦一饭再饭亦再饭不特食肉饮酒不变味变貌也】
○居丧之礼毁瘠不形视听不衰升降不由阼阶出入不当门隧居丧之礼头有创则沐身有疡则浴有疾则饮酒食肉疾止复初不胜丧乃比於不慈不孝五十不致毁六十不毁七十唯衰麻在身饮酒食肉处於内【瘠秦昔切衰所追切阼昨误切隧音遂创初庄切疡音羊胜平声衰仓回切处上声】
【郑氏曰形谓骨见皆为其废丧事升降出入常若亲存隧道也胜任也不致毁以下皆所以养衰老人五十始衰也孔氏曰毁瘠羸瘦也许羸瘦不许骨露见也阼阶主人之阶也孝子在丧思慕不忍从父阼阶上下也若祔祭则同於吉得升阼阶也不胜丧谓疾不食酒肉创疡不沐浴毁而灭性不留身继世违亲生时之意是不慈不孝然本心实非不慈孝故言比也致极也五十居丧许有毁而不得极羸瘦六十衰甚都不许毁也陆氏佃曰五十不致毁四十虽不能毁犹当勉也吕氏曰记曰毁不危身为无後也君子执亲之丧其哀慕之至如不欲生所以致毁者仅至於不死而已然先王制礼教民无以死伤生毁瘠形视听衰几於灭性矣送死之大事且将废而莫之行则罪莫大焉方氏曰毁瘠不形虑或至於灭性也居丧之礼虽哭泣无时然不可以过哀而丧其明虽闻乐不乐然不可以过哀而聩其聦视听衰则不足以当大事也杂记言视不明听不聦君子病之者以此前言为人子者居不主奥行不中道及其居丧则升降不由阼阶出入不当门隧者事死如事生也七十则自衰麻之外与平居无以异饮酒食肉则不必有疾处於内则不必居门外之倚庐也澄曰不胜丧谓哀过不能堪将至於废事甚则至於灭性也此本是慈孝其亲而然然毁而不能存其父母所生之身虽曰慈孝而与不慈不孝者一也盖居丧固当致其哀然毁瘠不可形见於外视听不可衰损於前平时不沐浴不酒肉若有创有疡有疾则亦许其沐浴与酒肉俟疾旣止乃复其旧然此皆年五十以下强壮者所行若五十气血渐衰则虽无疾与疮疡其哀毁视强壮亦当减杀故曰不致毁六十愈衰则不特减杀而已故曰不毁七十大衰则惟有衰麻之服在身不去其余皆如无丧之人不禁酒肉又不居丧次而得处於内也】
生与来日死与往日【与旧如字或云当音预】
【郑氏曰与犹数也生数来日谓成服杖以死明日数也死数往日谓殡敛以死日数也此士礼贬於大夫者大夫以上皆以来日数士丧礼曰死日而袭厥明而小敛又厥明大敛而殡则死三日而更言三日成服杖似异日矣孔氏曰此士礼谓生者成服杖数来日为三日死者殡敛数死日为三日士卑屈故降不如大夫吕氏曰如三日成服杖生者之事也其三日也自死之明日数之故曰生与来日如三日而殡死者之事也其三日也自死之日数之故曰死与往日丧大记云大夫之丧三日之朝旣殡主人主妇室老皆杖则生死皆以死之明日数之与士异矣士仕卑禄寡不若大夫死事毕而後治生事故成服杖後於殡一日然以来日往日数之皆可以名三日也澄曰或云与当音预大夫之丧以死之第四日死者殡生者杖同此一日丧大记緫云三日之朝则是生者之事死者之事皆自死之明日数起士之成服杖亦是以死之第四日而曰三日成服固与大夫同若士之殡则视大夫先一日例当曰二日而殡乃曰三日而殡是并死之日亦预数故曰与往日其曰三日成服杖则不预死之日但预死之明日故曰与来日】
○居丧未葬读丧礼旣葬读祭礼丧复常读乐章【孔氏曰居丧居父母之丧也丧礼谓朝夕奠下室朔望奠殡宫及葬等礼也祭礼谓虞卒哭祔小祥大祥之礼也复常谓大祥除服之後也乐章乐书之篇章谓诗也此上三事须豫习皆许读之张子曰居丧者他书不可观惟丧礼祭礼可读礼在平日岂不尝学如祭礼乐章岂必葬毕丧终乃学盖谓切於用故至其时又复讲求】
○爲人子者父母存冠衣不纯素孤子当室冠衣不纯采【纯之隼切】
【郑氏曰纯缘素为有丧象也孤子谓未三十者早丧亲虽除丧不忘哀也三十壮有室有代亲之端不为孤也当室适子也孔氏曰冠纯谓冠饰衣纯谓深衣领缘孤子虽除服犹素然深衣衣纯以素适庶皆然今当室谓适子似庶子不同马氏曰当室谓适室也冠衣不纯采者异於诸子盖父之於长子冠於阼以着代服之三年以称情则适子於父其可以不加隆乎吕氏曰少而无父者虽人之穷然旣除丧矣冠衣犹不改素则无穷也先王制礼行道之人皆不忍也岂可独遂其无穷之情哉故惟当室者行之非当室者不然也深衣之言略矣崔氏曰不当室则纯采】
○君子已孤不更名已孤?贵不爲父作諡【更平声諡神至切郑氏曰不更名重本?贵不为父作諡子事父无贵贱也孔氏曰名是父所作死更作新名似遗弃其父也?贵谓非一等之位若本为士庶今起为诸侯者也諡者列平生德行而为作美号若父昔贱已今?贵忽为造諡似鄙薄父贱不宜为贵人父也吕氏曰已孤不更名有所不忍也已孤?贵不为父作諡有所不敢也不忍爱也不敢敬也古者子生三月而父名之亲存有所禀命而更犹可也已孤更之轻废父命孝子之所不忍也父为士子为天子诸侯则祭以天子诸侯其尸服以士服是可以已之禄养其亲不敢以已之爵加其亲也父之爵法不当諡而已之爵法当諡以已当諡而作其父諡是以已爵加其父欲尊其亲而反畀之非所以敬亲也然则周之追王大王王季何也当周之兴王业基于大王王季文王世世修德至武王而有天下武王周公追述其功义起斯礼非後世追王之比也马氏曰名虽不可更以字行可也今律有所辟忌则行字者听諡虽不可作德盛者可也武王周公追尊大王王季是也】
○父之雠弗与共戴天兄弟之雠不反兵交游之雠不同国
【郑氏曰父者子之天杀已之天与共戴天非孝子也行求杀之乃止兄弟之雠常执杀之备交游之雠不吾辟则杀之孔氏曰天在上故言戴言不与同处於天下也兄弟谓亲兄弟不反兵者举兵自随也见即杀之朋友亦报仇不同国者谓不共五等一国之中也吕氏曰父之雠报之之意誓不与雠俱生此所以弗共戴天也寝苫不仕以丧礼处也手不舍兵虽寝不忘故枕戈也虽市朝不辟故不反兵而鬬也居兄弟之雠则杀於父矣仕而不共国则犹可以仕也衔君命而使虽遇之弗鬬犹有所辟也所与居父雠同者不反兵而已居从父兄弟之雠则又杀於兄弟矣不为魁主人能则执兵而陪其後主人者其子也从主人而杀之不爲戎首也复雠轻重之义不越是三等而已此皆天属之雠若以义推则君之雠眂父师长之雠眡兄弟主友之雠眡从父兄弟也主者大夫之臣称其君也友者吾同志也此篇所称交游之雠盖友也言交游而不言从父昆弟亦互文也游氏曰圣人之治天下常有自视歉然不及之心而为广求所以济其不及之道不以为制之在已而皆得之也?乱之人上以公法治之苟制之於公法而不足则由於私义而制之是以?乱者无所逃罪而人安其生夫所谓雠皆王诛所不及公法有时而失之者圣人因礼而为之法曰某雠也是其子弟弗与共戴天者也某雠也是其兄弟所必报而不反兵者也某雠也是其交游之所不同国者也三雠者皆以杀人而言人之子弟交游皆得报而杀之弗戴天者避诸海外若在海内则是雠不吾避为同戴天人子得杀之兄弟之雠避诸千里之外雠不吾避而在千里之内则得杀之交游之雠不吾避而与吾同国则得杀之弗共戴天则世之?者不敢害人之父母矣不反兵则世之?者不敢害人之兄弟矣不同国则世之?者不敢害人之交游矣自秦以来私雠皆不许报复下之私相残死而无告者不知其几何子报仇而以其狱上者有司常不知所以处之至唐而陈子昂韩愈柳宗元之议起陈之议报父仇者诛之而旌其闾柳固已辟之虽辟之而初无一定之说韩之言曰子报父母仇以其狱上尚书省使百官集议闻奏此说粗为得之然亦不能明先王之故复雠之事苟欲从古则其所以为天下之道举必如三代而後可三代之时皇极立而公法行治不一出於法而私义得以参乎其间今欲依古许人复雠则为有司者道法交有所不备不许复雠则伤孝子顺弟贤人义士之心顾氏元常曰二礼载复雠事向颇疑之治平盛世井井有纲纪安有私相报雠之事然事变万端岂可以一律论存此一条亦是沿人之情如父母出於道忽被强寇刼盗杀害其子岂容但已在旁必力鬬与之俱死不在旁必寻探杀之而後已此乃人子之至痛追思殆不欲生纵彼在穷荒絶域亦必欲寻杀之以雪父母之寃不使之偷生与我共戴天也然雠非一端又看轻重如何如父母因事被人挤陷为人子者亦当平心自反不可专以报复为心或被人挟王命以矫杀虽人子之至恨然城狐社鼠不可动摇又当为之饮恨而不容以必报为心也皆宜随事斟酌傥不顾事之曲直势之可否各挟复雠之义以相构害则是刑戮之民大乱之道也】
右记父子之礼凡十五节
凡爲君使者已受命君言不宿於家【为于伪切使色事切下使者并同孔氏曰受命谓受君命为聘使君言君之所言谓有事故如春秋告籴乞师言田之类受君言宜急去不得停留宿於家聘礼旣受命遂行宿於郊是也】
君言至则主人出拜君言之辱使者归则必拜送于门外
【郑氏曰此谓国君问事於其臣孔氏曰君使初至则主人出门拜迎君命辱者言屈辱尊者之命来也君之使去又出拜送门外去送既出门则知初至迎亦出门也】
若使人於君所则必朝服而命之使者反则必下堂而受命【使人如字朝音潮下在朝朝言辍朝并同】
【郑氏曰此谓臣有所告请於其君孔氏曰若臣有故而遣使告君必朝服命使也使者从君处还则必下堂拜受君命去不下送反而下迎者尊君命也不出门者已使畀於君使也】
○君命大夫与士肄【肄以二切】
【郑氏曰肄习也君有命谓欲有所为也大夫则与士展习其事】
在官言官在府言府在库言库在朝言朝
【郑氏曰官谓版图文书之处府谓宝藏货贿之处库谓车马甲兵之处朝谓君臣谋政事之处唯君命所在就展习之也孔氏曰言犹议也臣事君所在皆当谨习其事备拟君之所使刘氏曰凡君有命将兴作於大事则大夫与士豫习其所宜为以俟旨任期不辱命也故在官者豫治其官言缉版图文书以待兴作也在府者豫治其府言考宝藏货贿以待匪颁也在库者豫治其库言治车马甲兵以待徵令也在朝者豫虑於朝言极其谟谋政要也】
朝言不及犬马
【孔氏曰此以下明在朝言朝之事朝如此则官及府库可知也朝是谋政教之处不宜私亵论议及犬马】
辍朝而顾不有异事必有异虑故辍朝而顾君子谓之固【辍之劣切】
【郑氏曰辍犹止也心不正志不在君也固谓不逹於礼孔氏曰异事非常之事异虑非常之虑也臣於朝矜庄俨恪视不流目若忽止朝而回顾非是见异事则必是有异虑也若身无异事心无异虑乃忽止朝而顾君子谓此是固陋之人不逹礼义者也吕氏曰辍朝而他顾敬不在君也有异心存焉非所治者皆异事也非所谋者皆异虑也二者非奸则野固野陋也君子不逆人以奸故但谓之固而已方氏曰周官朝士禁慢朝错立族谈者朝之仪其严如此庸可以辍而顾乎胡氏曰不有异事必有异虑若卫太子蒯聩朝夫人太子三顾及陈成子骤顾诸朝之类】
在朝言礼问礼对以礼
【谓在朝议礼问此一礼则对以此一礼也】
○公事不私议
【公朝之事当与同列议之於公朝不可议之於私家也若冉求仕于季氏而退朝之晏乃对夫子曰有政政者鲁国之政所谓公事也季氏不与鲁大夫议之於公朝乃独与其家臣议之於私家故夫子讥之郑氏曰嫌若奸也】
振书端书於君前有诛倒筴侧龟於君前有诛【倒多老切筴与策同】
【郑氏曰振去尘也端正也倒颠倒也侧反侧也皆谓甫省视之臣不豫事不敬也孔氏曰书簿领也诛责也臣当豫事整理若文书簿领於君前临时乃拂整龟筴君之卜筮所须不豫周正来在君前方颠倒反侧齐正之则宜有责罚也方氏曰端谓正其简书筴有本末故曰倒龟有背面故曰侧倒箂侧龟与振书端书其过非大然皆有诛盖以臣之奉君不可不谨也】
龟筴几杖席盖重素袗絺綌不入公门【重直龙切袗之忍切絺敕宜切綌去逆切】
【郑氏曰龟筴嫌问国家吉凶几杖嫌自长老席盖载丧车也杂记曰士輤苇席以为屋蒲席以为裳帷重素衣裳皆素丧服也袗单也孔子曰当暑袗絺綌必表而出之为其形?孔氏曰臣有死於公宫许将柩出不得将丧车凶物入絺綌葛也上无衣表则肉露见为不敬故不着入也若尸乘以几至庙门及八十杖於朝则几杖得入也】
苞屦扱衽厌冠不入公门【苞白表切扱初洽切衽而审切厌於涉切】
【郑氏曰苞藨也齐衰藨蒯之菲也问丧曰亲始死扱上衽厌犹伏也丧冠厌伏此皆凶服也】
书方衰凶器不以告不入公门【衰仓回切】
【郑氏曰方版也士丧礼下篇云书賵於方若九若七若五此谓丧在内不得不入当先告君尔孔氏曰书谓条録送死者物件数目多少如今死人移书也百字以上用方版书之故云书方衰丧服也凶器者棺材及棺中明器也臣在公宫而死凶具宜告而入也】
○大夫士出入君门由闑右不践阈【闑鱼列切阈音域】
【郑氏曰闑门橛阈门限也孔氏曰门以向堂为正右在东也主人位在门东客位在门西大夫士是臣臣皆统於君不敢自由故出入君门恒从闑东马氏曰由闑右不敢为宾也陈氏曰自外以向内则以入为左右而右常在东自内以向外则以出为左右而右常在西门以向内为常由闑右则由闑东也宾客公事自闑西私事自闑东盖公事则以公礼入私事则以臣礼入大夫士出入君门由闑右无时而不纯臣也】
○赐果於君前其有核者怀其核【核户革切】
【郑氏曰木实曰果怀核嫌弃尊者物也吕氏曰果核当弃重君赐故怀之而不弃】
御食於君君赐余器之溉者不写其余皆写【溉古爱切郑氏曰劝侑曰御溉谓陶梓之器不溉谓萑竹之器写者传己器中乃食之重污辱君之器也孔氏曰君食竟以食残余赐御者如陶是瓦甒之属梓是杯杅之属并可涤洁不畏污则不须倒写仍於器中食之食讫则涤以还君若其余织萑苇织竹为筐筥等不可溉涤不倒写之则浸污其器是坏尊者物也】
○君命召虽贱人大夫士必自御之【御音讶今读如字】
【方氏曰自御谓之仆张子曰御谓御车奉君命而召虽所召者贱使者当亲御之郑氏曰御当为讶君虽使贱人来召己必自出迎之尊君命也澄按张子说与旧注不同今兼存之】
○大夫私行出疆必请反必有献士私行出疆必请反必告君劳之则拜问其行拜而後对【劳郎到切】
【郑氏曰私行谓以已事也士言告者不必有献也告反而已问行谓道中无恙及所经过孔氏曰疆界也大夫无外交而有私行出界或是新来大夫姻娅犹在本国故有私行往来大夫有德必能招人饷遗故还必有献士私行必请出与大夫同也士德劣故反不必有献与大夫异也必告反使君知其还君劳之则拜大夫士通谓行还而君若慰劳已之劳苦则已拜之君若问其道中无恙及游涉所至则又拜拜竟而起对先拜後答急谢见问之恩也】
○士有献於国君他日君问之曰安取彼再拜稽首而後对
【孔氏曰他日谓别日非献物之日安取彼谓何处取彼物士有物奉贡於君别日君问士云何处得前所献之物不即问而待他日者士有贡献当日自致於外而不敢见恐君答己拜故别日乃见君君得问之也士闻君问故先拜稽首然後起对得物所由陈氏曰尊者之赐卑者不敢问问则失於不恭卑者之献尊者不可不问不问则恐其取之不义古之献於君也大夫使宰士亲皆再拜稽首送之所谓亲者非亲进之亲致於将命者而已】
○君使士射不能则辞以疾言曰某有负薪之忧【郑氏曰射者所以观德惟有疾可以辞也使士射谓备耦也孔氏曰射法每两人相对以决胜负名之曰耦贵贱必对故卿与卿耦大夫与大夫耦或奇余不足则使士备耦按大射君与宾耦卿大夫自相耦又有士御於大夫又司射誓耦卑者与尊者为耦不异侯是言士得备预为耦故此有使士射之礼也某有负薪之忧此称疾之辞也某士名也负担也薪樵也大樵曰薪澄曰负薪之忧谓病而不能负薪谦辞也吕氏曰男子生桑弧?矢以射天地四方射者男子之事也不能射则几於非男子故耻之士虽不能射可以疾辞不可以不能辞也范氏成大曰射一艺而文武之道备焉内志欲正外体欲直容止欲比於礼节度欲比於乐有揖逊之仪有反求诸己之道盖立武之外又足以制心检形防非僻而蹈中正古人进德修业凡可以自助者皆习焉射盖其一也是以人人能之而不能者以为耻君使之射而未习焉则不敢以不能对而以疾辞真不能而不敢以不能对则当时之士皆习於射可知古人於日用之常有可以闲邪存诚者无所不用其至佩玉也琴瑟也射也无故玉不去身无故不彻琴瑟射不能则辞以疾後世以弧矢为武夫之事琴瑟为乐工之职若佩玉则仅存於祭服不得已而时用之尔】
○四郊多垒此卿大夫之辱也地广大荒而不治此亦士之辱也
【郑氏曰垒军壁也辱其谋国不能安也荒秽也辱其亲民不能安也孔氏曰四郊者王城四面皆有郊近郊五十里远郊百里诸侯亦各有四面之郊里数随地广狭卿大夫尊高任当军帅若寇戎充斥数战郊垧四郊多军垒为卿大夫之耻辱地采地也士邑宰也士职卑位下为民宰邑劝课耕稼若民散流离土地广大而荒废不治亦为士之耻辱澄曰按聘礼注谓天子远郊百里差之则上公五十里侯伯四十里子男十里近郊各半之盖四隣数侵故筑垒於四郊屯军以备寇戎老子云天下无道戎马生於郊或谓郊者两国之境相交处也地盖诸臣采地外有余地者为公邑天子使大夫治之士谓其下之亲民者诸侯之都邑战国时亦有灵丘平陆之大夫若大夫之采地则春秋之费宰郈宰之类皆士也】
○国君死社稷大夫死衆士死制
【郑氏曰国君死其所受於天子春秋传曰国灭君死之大夫死其所受於君衆谓君师制谓君教令所使为之孔氏曰国君体国国以社稷为主若有寇难则以死卫之不可去也大夫职主领衆将军若有寇难当保国必率衆御之以死为度士虽不得率师若君命使之则唯致死】
○国君去其国止之曰奈何去社稷也大夫曰奈何去宗庙也士曰奈何去坟墓也
【止犹留也郑氏曰柰何去社稷宗庙坟墓皆臣民殷懃之言吕氏曰臣民各止其君使勿去厚之至也以社稷宗庙坟墓为言者皆指其所本也先王建国为置社稷使其君守之为土地人民之主大夫之有宗庙士之保其丘墓义亦犹是大夫士有以道去其君者诸侯有国受之天子有死而无去也此去者不安其国致位而去苟社稷无陨先君有後是亦有可去之义礼所以有寓公也】
○大夫士去国祭器不踰竟大夫寓祭器於大夫士寓祭器於士【竞与境同下同】
【郑氏曰祭器用君禄所作取以出竟恐辱亲也寓寄也与得用者言寄觊已後还孔氏曰此明人臣三谏不从去国之礼踰越也旣放出祭器不得自随物不被用则生虫蠧旣不将去故寄於同僚令彼得用不使毁败冀还复用大夫士义皆然也方氏曰祭器不踰竟者不敢以君禄所造之器而用之於他人之国也大夫士寓祭器者不欲使之为无用之器故各寄於得用之家也】
○大夫士去国踰竟为坛位乡国而哭素衣素裳素冠彻缘鞮屦素簚乘髦马不蚤鬋不祭食不说人以无罪妇人不当御三月而复服【坛音善乡许亮切缘悦绢切鞮都兮切簚莫历切髦音毛蚤音爪鬋子浅切说音悦又如字复音服】
【郑氏曰言以丧礼自处也臣无君犹无天也坛位除地为位也彻犹去也鞮屦无絇之扉也簚覆笭也髦马不鬄落也蚤读为爪鬋鬓也不自说於人以无罪嫌恶其君也御接见也三月一时天气变可以遂去也孔氏曰大夫士三谏不从出在竟上大夫则待放三年听於君命若予环则还予玦则去若士则不待放临去皆行此礼也去父母之邦有桑梓之恋故为坛位乡国而哭衣裳冠皆素为凶饰也素服里有中衣吉时用采缘凶丧故彻缘而纯素屦以絇为饰凶故无絇素簚白狗皮为车覆兰也吉则鬋鬄马毛为饰凶则不鬋而乘之蚤治手足爪也鬋鬄治须发也吉则治鬋食则祭先丧凶故不也善则称君过则称己今虽放逐犹不得向人说无罪也吉时妇人以次侍御今丧礼自贬故不也自贬三月然後事事反还如吉礼而遂去也三月为一时天气一变则人情亦宜易也临川王氏曰孔氏云大夫三年待放竟上士不待放恐无此礼孔子屡仕屡去岂常行待放之礼乎或者古之大夫有得罪被放於竟上三年而後听其去者乎故季孙请囚於费以待察春秋有放大夫之文盖缘此礼也又三谏不从则去亦不可必以为常要之三谏不从而不能去则苟禄者也故孔子去国乃未尝一谏也且待放得环则还是以待放要君尔三谏不从以为不合则可以去虽有庶几其君或改之心如孟子三宿然後出昼可也何至三年方氏曰复服者复其常服之事也以上诸事皆非常服之事故於此言复焉游氏曰古之以凶礼自处者三而丧事不与焉凶灾以丧礼处之战胜以丧礼处之去国以丧礼处之重天灾也重用兵也重去本也弃其君弃其位弃其宗庙弃其父母之邦此去国之可悲也非特己以丧礼自处人亦以丧礼吊之】
○君子行礼不求变俗祭祀之礼居丧之服哭泣之位皆如其国之故
【郑氏曰求犹务也谓去先祖之国居他国不务变其故俗重本也孔氏曰俗者本国礼法所行虽居他国如?宋之臣入於齐鲁齐鲁之臣入於?宋各宜行故国礼法不务变之从新也祭礼丧服哭位悉不改革行之如本国仪举三条余冠昬之属可知也吕氏曰子路去鲁顔渊曰去国则哭於墓而後行古之君子重去父母之国如此则其去也岂得已哉乐乐其所自生礼不忘其本父母之国夫岂不怀舍故从新有所不忍此行礼所以不求变俗也俗者吾父母之国俗也虽去而之他国至於祭祀之礼居丧之服哭泣之位皆如其旧】
去国三世爵禄有列於朝出入有诏於国谨修其法而审行之【朝音潮】
【郑氏曰三世自祖至孙踰久可以忘故俗而犹不变爵禄有列於朝谓君不絶其祖祀若臧纥奔邾立臧为矣诏告也谓与卿大夫吉凶往来相赴告也其法谓其先祖之制度吕氏曰谨修审行而不轻改者不忍忘吾父母之国澄曰爵禄有列於朝谓已虽去国而君为别立一人承其宗祀犹为卿大夫也出入有诏於国谓已虽去国然旧国之卿大夫家有吉凶事则有使者出而告己已有吉凶则亦遣使入而告彼也】
去国三世爵禄无列於朝出入无诏於国若兄弟宗族犹存则反告於宗後唯兴之日从新国之法
【兄弟宗族犹存者谓虽犹有兄弟宗族在旧国然不为卿大夫而无爵禄矣旧国之卿大夫亦与此不相赴告吉凶矣故已有吉凶但遣使往旧国私告於其无爵禄之宗子也盖爵禄无列则旧国之君其恩已絶矣出入无诏则旧国之卿大夫其恩已絶矣旧国君臣虽皆与己无恩而吾一己兄弟宗族之恩则不可絶也故有吉凶犹当反告宗後者兄弟宗族之统也告于宗後则兄弟宗族徧知之矣孔氏曰兄弟宗族谓本国之亲宗後大宗之後也出己三世虽本国无列无诏然有兄弟宗族在己有吉凶犹当告於宗嫡不忘本故也其都无亲在则不复来往此是无列无诏而反告宗後今得仕新国者虽有宗族相告己仕新国而本国无列无诏故所行礼俗悉改从新也推此而言若本国犹有列有诏虽仕新国犹行故俗若无列无诏而不仕新国亦不得从新国之法郑氏曰若兄弟宗族犹存谓无列无诏者反告亦谓吉凶也兴谓起为卿大夫】
○大夫士见於国君君若劳之则还辟再拜稽首君若迎拜则还辟不敢答拜【见贤遍切下并同相见如字还音旋辟婢亦切】
【郑氏曰谓大夫士见君旣拜矣而复见劳也迎拜谓君迎而先拜之不敢答拜嫌与君亢宾主之礼孔氏曰此谓大夫士出聘他国君之礼劳慰也还辟逡廵也稽首头至地也初至行聘享私觌礼毕而主君又别慰劳已在道路之勤故逡廵而退辟也按聘礼行聘享及私觌讫宾出主君送至大门内主君问聘君问大夫竟乃云公劳宾宾再拜稽首公答拜公劳介介再拜稽首公答拜即此大夫出聘他国君劳之是也聘礼无还辟之文者文不备也君若迎拜谓聘宾初至大门外主君迎而拜之不敢当礼则逡廵不敢答主君之拜故聘礼云宾入门左公再拜宾辟不答拜是也吕氏曰还辟再拜稽首以君臣之礼见他国之君也迎拜则还辟它国之君以宾主之礼接已而已不敢亢也澄曰还辟谓身旋转而开辟以逊避也】
大夫士相见虽贵贱不敌主人敬客则先拜客客敬主人则先拜主人
【郑氏曰尊贤也孔氏曰此谓使臣行礼受劳已竟次见彼国卿大夫也唯贤是敬不计宾主贵贱虽为大夫而德劣亦先拜有德之士也异国则尔同国则否叶氏棣曰用下敬上谓之贵贵故大夫士见於国君不敢答拜用上敬下谓之尊贤故贵贱虽不敌宾主相尊则先拜贵贵者礼也尊贤者义也】
大夫见於国君国君拜其辱士见於大夫大夫拜其辱同国始相见主人拜其辱
【郑氏曰自外来而拜拜见也自内来而拜拜辱也孔氏曰大夫见於国君谓见它国君聘礼云在门左拜是拜其辱也士见於大夫平常相答拜非加敬也故聘礼宾朝服问卿卿迎於庙门外再拜是也同国始相见前是异国此明同国则主人必先拜辱也】
凡非吊丧非见国君无不答拜者
【郑氏曰礼尚往来丧宾不答拜不自宾客也国君见士不答其拜士贱也孔氏曰已虽贤德必皆相答拜凡拜而不答拜者唯吊丧与士见已君二条尔吊宾本来助执丧事非行宾主之礼君尊不答士拜聘礼士介四人君皆答拜者以其它国之士故也吕氏曰吊丧者主人拜宾宾不答凡吊者非以宾客来独主拜宾之辱而已宾不可申其敬也张子曰吊丧不答拜主人拜伏以哭吊者难答故辟之君於士不答拜於大夫亦有时而答尊贤也】
君於士不答拜也非其臣则答拜之
【马氏曰士之於君朝则不坐燕则不与大享则旅食而己此君於士所以无答拜之礼也孔氏曰君於已士以其贱故不答拜然聘礼云聘使还士介四人君旅答拜敬其奉使而还士相见礼士见国君君答拜者以其初为士敬之故也非其臣则答拜者以其它国之士非已尊所加故答之郑氏曰不臣人之臣也】
大夫於其臣虽贱必答拜之
【孔氏曰大夫为君宜辟正君故不辨己臣贵贱皆答拜也】
男女相答拜也
【孔氏曰男女宜别或嫌其不相答故明虽别必宜答也】
○凡挚天子鬯诸侯圭卿羔大夫鴈士雉庶人之挚匹【挚音至鬯敕亮切匹音木】
【郑氏曰天子无客礼以鬯为挚者唯用告神也孔氏曰鬯者酿黑?为酒其气芬芳条畅也天子吊临适诸侯必舍其祖庙旣至诸侯祖庙仍以鬯礼於庙神也诸侯朝王及相朝聘公侯伯用圭子男用璧此不言璧者略可知也羔小羊取其羣而不失类也鴈取其候时而行也雉取耿介惟敌是赴羔鴈生雉则死亦表见危致命也匹鹜也野鸭曰鳬家鸭曰鹜凡用牲为挚主人皆食之故司士云掌摈者膳其挚谓所执羔鴈之挚入於王之膳人】
童子委挚而退
【郑氏曰不与成人为礼也孔氏曰童子见先生或寻朋友不敢与主人相授受拜抗之仪但奠委其挚於地而自退辟之童子之挚束修也】
野外军中无挚以缨拾矢可也
【郑氏曰缨马繁缨也拾谓射韝野外军中非为礼之处用时物相礼而已孔氏曰军在野无物或应相见而无可持为挚者则不以旧礼当随时所用不直云军中而云野外者若军在都邑中则宜依旧礼不可用军物也若非军中而在野外亦随所有也举一隅尔触类而长之若土地无正币则时物皆可也】
妇人之挚椇榛脯修枣栗【椇俱羽切榛侧巾切脯音甫】
【郑氏曰椇枳也有实今邳郯之东食之榛实似栗而小妇人无外事见以羞物也孔氏曰妇人初归用挚以见舅姑用此六物为挚椇即今之自石李形如珊瑚味甜美脯抟肉无骨而?之修取肉锻治而加姜桂乾之如脯者左传云女挚不过榛栗枣修以告?也按昬礼见舅以枣栗见姑以腶修其榛椇所用无文】
○天子穆穆诸侯皇皇大夫济济士跄跄庶人僬僬【济子礼切跄七良切僬子妙切】
【郑氏曰皆行容止之貌也凡行容尊者体盘卑者体蹙孔氏曰穆穆威仪多也皇皇自庄盛也不及穆穆而犹自庄盛济济徐行有节不得自庄盛但徐行而已跄跄容貌舒扬不得济济但舒扬而已僬僬卑尽之貌卑贱都无容仪直行而已崔云凡形容下不得兼上上得兼下故诗有济济辟王穆穆鲁侯者诗人颂美举盛以言也吕氏曰穆穆雍容深厚之貌济济修饰齐一之貌跄跄翔举舒扬之貌僬僬趋走促数不为容止之貌庶人见君不为容进退趋走尊者之容重卑者之容轻尊者之容舒卑者之容遽济济之齐一不如皇皇之庄盛皇皇之庄盛不如穆穆之深厚则知尊者重且舒也济济之修饰不为跄跄之舒扬跄跄之舒扬不为僬僬之促数则知卑者轻且遽也】
○天子视不上於袷不下於带国君绥视大夫衡视士视五步【上时掌切袷音刧绥它果切】
【郑氏曰袷交领也天子至尊臣视之目不过此绥读为妥妥视谓视上於袷视国君弥高也衡平也平视谓视面视大夫又弥高也士视旁游五步之中也视大夫以上上下游目不得旁也孔氏曰臣视天子上过於袷则慢供奉至尊须承候顔色又不得下过於带国君诸侯也臣视国君当视面下袷上也人相看以面为平若大夫之臣视大夫平看其面也士之属吏视亦不得高面下带而得旁视左右五步也庾氏曰妥颓下之貌视以面为平妥则下於西上於袷也】
凡视上於面则敖下於带则忧倾则奸【敖五报切】
【郑氏曰凡视敖则仰忧则低辟头旁视心不正也孔氏曰凡视人过高则敖定十五年邾子执王高其容仰高仰骄也若视过下则自有忧定十五年鲁公受玉卑其容俯卑俯替也倾欹侧也若视尊者而欹侧旁视流目东西则似有奸恶之意也】
○凡奉者当心提者当带【奉芳勇切】
【吕氏曰奉者承之以二手也提者挈之以一手也孔氏曰物有宜奉持之者有宜提挈之者奉之者必仰手当心提之者必屈臂当带】
执天子之器则上衡国君则平衡大夫则绥之士则提之【绥它果切】
【郑氏曰衡与心平上衡则高於心弥敬也妥之谓下於心孔氏曰前明常法此明臣为君上提奉之礼执持也人之拱手正当心平天子至尊故臣为奉器高於心国君降於天子故其臣为奉器与心齐平大夫又降於诸侯故其臣为奉器下於心也士卑故士臣为士提物又在绥之下提之者当带也】
凡执主器执轻如不克
【郑氏曰主君也克胜也重慎之也孔氏曰礼大夫称主此言主通天子诸侯尊者之器不论轻重其臣执之虽轻如重而有不胜之容论语孔子执圭如不胜聘礼上介执玉如重是也】
执主器操币圭璧则尚左手行不举足车轮曳踵【操七刀切曳以至切】
【郑氏曰尚左手尊左也车轮谓行不絶地孔氏曰圭璧瑞玉也尚上也执持君器及币玉则右手在下左手在上也曳拽也踵脚後也执器行时不得举足但起前拽後使踵如车轮拽地而行之】
执玉其有藉者则裼无藉者则袭【藉在夜切裼星历切】
【郑氏曰璧琮加束帛而裼圭璋特而袭裼见美文也袭充美质也孔氏曰凡衣近体有袍襗之属其外有裘夏月则衣葛其上有裼衣裼衣上有袭衣袭衣上有常服若皮弁服之属也掩而不开谓之袭若开此皮弁服及中衣左袒出其裼衣谓之裼刘氏曰此谓朝聘时尔藉者荐也非缫圭璋璧琮琥璜皆玉也执璧琮琥璜则与帛锦绣黼同升所谓有藉裼者礼差轻尚文也执圭璋则特达所谓无藉袭者礼方敬尚质也裼袭繋於有藉无藉不系於有缫无缫礼之质文以圭璋璧琮琥璜为轻重也】
立则磬折垂佩主佩倚则臣佩垂主佩垂则臣佩委【折之列又市列切】
【郑氏曰倚谓附於身小俛则垂大俛则委於地君臣俛仰之节也孔氏曰此授受时礼也佩谓玉佩带佩於两边臣则身宜偻折身旣偻折则所带之佩从两边出县垂於前君若直立而佩倚附其身则臣宜曲折故佩垂於前君若重谨折身而佩垂则臣身当弥曲故佩垂於地吕氏曰谓君臣授受之节也凡授受者尊卑皆磬折故垂佩然臣当加恭於君故有佩倚佩垂佩委之差也】
○爲天子削瓜者副之巾以絺爲国君者华之巾以綌爲大夫累之士疐之庶人齕之【爲云伪切副普偪切华胡瓜切累力果切疐音帝】
【郑氏曰副析也旣削又四析之乃横断之而巾覆焉华中裂之不四析也累保也不巾覆也疐之不中裂横断去疐而已齕之不横断孔氏曰絺细葛华半破也綌麄葛也疐谓脱华处庶人府史之属方氏曰瓜必巾者所以奉尊者不敢亵其物也必以絺綌者当暑以凉为贵也刘氏曰大夫以上皆曰为者有司为之也士庶人不曰为者自为之也士庶虽贱食瓜之际执瓜疐齕而不敢忘君僭其华副之礼也】
○问天子之年对曰闻之始服衣若干尺矣问国君之年长曰能从宗庙社稷之事矣幼曰未能从宗庙社稷之事也问大夫之子长曰能御矣幼曰未能御也问士之子长曰能典谒矣幼曰未能典谒也问庶人之子长曰能负薪矣幼曰未能负薪也【长之两切】
【郑氏曰天子旣不敢言年又不敢斥至尊所能国君以下皆言其能则长幼可知谒请也谓能摈赞出入以事请告也礼四十强而仕五十命为大夫孔氏曰此谓幼小新立之王或有远方异域人来不知王年大小问朝廷之臣答之必有法至尊体贵臣下不可轻言其年及形长短与材技所堪云闻之谦不敢言见也云服衣若干尺谓或五尺或六尺随长短言之幼则衣短长则衣长问者闻之则知王之长幼也古者谓数为若干若如也干求也言事不定常如此求之国君幼小新立他人问其臣国保宗庙社稷故以所保荅之人君长则能主国十五以上为长十四以下为幼大夫士子卑长幼当以二十为限也天子诸侯继世其年不定故问其年大夫五十乃爵士四十始仕其年既定故不问大夫士之年而问其子问大夫士之子谓他国人问於大夫之臣问於士之属吏也士贱无臣但以子自典告也少仪问士之子长幼长曰能耕幼曰能负薪未能负薪谓士禄薄子以农事为业与此不同者盖士有有田无田之异此言有田者故云典谒庶人谓府史之属庶人年无长幼亦问其子者顺上大夫士而言之吕氏曰若干者数未定之辞古有是语如数射筭曰若干纯之类其义未闻宗庙社稷言祭祀军旅之政有可未可则长幼可知也少仪问国君之子长则曰能从社稷之事幼则曰能御未能御此章以能御未能御为大夫之子长幼盖射御之事无贵贱之异也少仪问大夫之子长则曰能从乐人之事幼则曰能正於乐人未能正於乐人此章言御不言乐者乐御射舞皆在所学少仪以国君之子言御故於大夫之子言乐文互见也士有隶子弟则士之子将命典谒其职也方氏曰干犹数也数其多少故曰干方约其数故曰若宗庙社稷盖事神之事典主请谒盖事人之事负薪则力役之事陈氏曰社稷之事德也御才也典谒事也负薪力也上下之别也】
○问国君之富数地以对山泽之所出问大夫之富曰有宰食力祭器衣服不假问士之富以车数对问庶人之富数畜以对【数色主切下数畜并同车数如字畜许又切】
【孔氏曰问者亦他国人问其臣也不问天子者率土之物莫非王有天下共见故不须问也诸侯止一国故致问求知其君封内土地所出也富者非问多金帛问所最优饶者对者数土地广狭又以山泽所出鱼盐蜃蛤金银锡石之属随有而对晋文公谓楚成王曰羽毛齿革君地生焉是也宰邑宰有宰明有采地食力谓食民下赋税之力也四命大夫得自造祭器衣服故云不假若三命以下有田者造而不备则假借也士有地不多亦无邑宰上士三命得赐车马副车随命中士乘栈车无副车畜谓鸡豚之属始养曰畜将用之曰牲闾师云凡庶民不畜者祭无牲不耕者祭无盛不树者无椁不蚕者不帛不绩者不衰故以畜数对应氏曰国君受封於上有常土制赋於下有常奉不必言也维山泽所产无常其宝藏兴废原乎天其封殖浚导资乎人故数其所出以对旣见其宝藏不穷且示其不求多於常赋之外也大夫有家臣受采地曰有宰则见其不亲猥务曰食力则见其不争民利祭器衣服不假则见其不侈於奉已而厚於奉先也士以车数见其命赐之厚庶人数畜见其畜牧之勤陆氏曰山泽之所出所以释上数地以对也先儒谓数地广狭又以山泽所出而对非是吕氏曰庶人受田皆百亩贫富均矣惟畜养之多寡则繋人之勤惰鸡豚狗彘之畜以供老者之食此庶人之富也】
○国君春田不围泽大夫不掩羣士不取麛卵【麛音迷卵力管切】
【孔氏曰春时万物产孕不多伤杀故不合围夏亦当然羣谓禽兽共聚也羣聚则多不可掩取之麛是鹿子凡兽子亦得通称卵鸟卵也春方乳长故不得取也马氏曰王制曰天子不合围诸侯不掩羣与此不同何也盖诸侯在国则南面以全君道而与天子同来朝则北面以存臣道而与天子异天子不合围诸侯不掩羣诸侯会王田猎之礼也国君不合围大夫不掩羣诸侯在国田猎之礼也】
○岁凶年谷不登君膳不祭肺马不食谷驰道不除祭祀不县大夫不食粱士饮酒不乐【县平声下同乐如字】
【郑氏曰登成也皆自贬损忧民也礼食杀牲则祭先有虞氏以首夏后氏以心殷人以肝周人以肺不祭肺则不杀也除治也不治道为妨民取蔬食也县乐器锺磬之属也粱嘉食也不乐去琴瑟孔氏曰岁凶者水旱灾害年谷不登者年终谷稼不成也年丰则马食谷驰道如今御路也是君驰走车马之处不除谓不治草莱乐有县锺县磬凶年虽祭而不作乐也自贬损故先言膳後言祭大夫食黍稷以粱为嘉故凶年则去之士平常饮酒奏乐凶年犹许饮酒但不奏乐也君膳不祭肺以下及士饮酒不乐各举一边而言其实互相通但君尊故举大者言大夫士卑直举小者言尔】
○君无故玉不去身大夫无故不彻县士无故不彻琴瑟【彻直列切】
【郑氏曰故谓灾患丧病孔氏曰此明无灾者也玉谓佩也君子於玉比德故恒佩玉明身恒有德也彻亦去也士以上皆有玉佩君无故不去玉则下通於士士不去琴瑟亦上通於君大夫言县士言琴瑟亦互言尔命士则特县不彻琴瑟是不命之士尔】
右记君臣之礼凡二十七节
礼记纂言卷一上

[book_title]卷一中
钦定四库全书
礼记纂言卷一中　　　　　元　吴澄　撰
曲礼
男女不杂坐不同椸枷不同巾栉不亲授外言不入於梱内言不出於梱女子许嫁缨非有大故不入其门姑姊妹女子子已嫁而反兄弟弗与同席而坐弗与同器而食【椸羊支切枷与架同梱苦本切】
【郑氏曰皆为重别防淫乱不杂坐谓男子在堂女子在房也椸可以架衣者外言内言男女之职也不出入者不以相问也梱门限也女子许嫁繋缨有从人之端也大故宫中有灾变若疾病乃後入也女子有宫者亦谓由命士以上也女子十年而不出嫁及成人可以出矣犹不与男子共席而坐亦远别也孔氏曰不亲授者男女有物不亲授也内则云其相授则以篚无篚则皆坐奠之而後取之外言内言谓男职在官政女职在织絍各有限域不得滥预女子妇人通称也妇人质弱不敢自固必有繋属故恒系缨缨有二时一是少时常佩香缨内则云男女未冠笄紟缨是也二是许嫁时系缨昬礼主人入亲说妇缨郑注妇人十五许嫁笄而礼之因着缨是也盖以五采为之其制未闻又内则曰妇事舅姑紟缨以此而言知有二缨也大故谓丧病之属女子已许嫁则有宫门列为成人惟有丧病等乃可入其门女子子谓己之女凡男子女子皆是父所生之子男则单称子女则於子之上加女子二字以别於男子故云女子子也兄弟弗与同席而坐者虽已嫁及成人犹宜别席不云侄及父惟云兄弟者侄父尊卑礼殊不嫌也弗与同器而食者熊氏以为不许传同器未嫁亦然澄曰巾谓?手之巾栉谓理髪之栉姑姊妹女子子此谓一家之内有父之姊妹有己之姊妹有子之姊妹若已嫁而反者其兄弟皆不与同席同器也】
○男女非有行媒不相知名非受币不交不亲
【郑氏曰见媒往来传昬姻之言乃相知姓名有礼乃相纒固孔氏曰昬礼有六礼二曰问名先须媒氏行传昬姻之意後乃知名币谓聘之玄纁束帛先须礼币然後可交亲也澄曰昬礼先有行言之媒女家许乃纳采谓男家纳礼听女家采择采择而可乃问女名将以女之名归而卜其吉与否自此男家旣知女名女家亦知男名矣故曰相知名卜而吉乃报女家曰纳吉纳吉後纳徵有币而女家受之自此乃请期亲迎而成昬也交谓交接亲谓亲近也】
故日月以告君齐戒以告鬼神爲酒食以召乡党僚友以厚其别也【齐侧皆切别彼列切】
【郑氏曰周礼凡取判妻入子者媒氏书之以告君昬礼凡受女之礼皆於庙为神席以告鬼神召鄊党僚友会宾客也厚重慎也孔氏曰男女须辨故妇来则书取妇之年月日以告国君齐戒谓嫁女之家受六礼并在庙布席告先祖也明女是先祖之遗体不可专辄许人戴氏曰上以告之人君幽以告诸鬼神明以质诸鄊党亲戚上下幽明咸与闻之礼莫重於有别知之者衆则其别厚矣】
○取妻不取同姓故买妾不知其姓则卜之【取音娶郑氏曰妾贱或时非媵取之於贱者世无本繋孔氏曰熊氏云既不知其姓但卜吉则取之】
○贺取妻者曰某子使某闻子有客使某羞
【此言为彼取妻而致馈遗其辞命如此也某子之某致馈者之氏也使某之某为使者之名也闻子之子指取妻之人而言也郑氏曰为不在宾客之中使人往者羞进也言进於客其礼盖壶酒束修若犬孔氏曰亲朋友有昬已有事碍不得自往而遣人往昬礼不贺此云贺者闻彼昬而送筐篚将表厚意身实不在为贺故云贺而其辞则不称贺曰使者辞也某子贺者名言彼使我来也闻子呼取妻者为子也某是使者名不贺故但云闻子有客使某将此酒食与子进於客也吕氏曰贺者以物遗人而有所庆也昬礼着代以为先祖後人子之所不得已故不用乐不贺也虽曰不贺然为酒食以召鄊党僚友则问遗不可废故其辞舍日昬礼而谓之有客则所以羞者佐其共具之费以待鄊党僚友而已非贺也世之不知礼者以其问遗犹以庆贺名之故作记者因俗之名称贺也陈氏曰贺其有客非贺昬也】
○嫂叔不通问诸母不漱裳【漱悉侯切】
【方氏曰通问若问安问疾之类盖生不相通问死不相为服皆所以推而远之坊记言妇人疾问之不问其疾则男女非不通问也特不施于嫂叔郑氏曰通问谓相称谢也诸母庶母也漱澣也庶母贱可使漱衣不可使漱裳裳贱尊之者亦所以远别孔氏曰诸母谓父之诸妾有子者】
○寡妇之子非有见焉弗与爲友【见贤遍切】
【郑氏曰避嫌也有见谓有奇才卓然衆人所知孔氏曰寡妇无夫若其子凡庸与其来往则於寡妇有嫌也】
○男女异长男子二十冠而字父前子名君前臣名女子许嫁笄而字【长知两切冠去声】
【郑氏曰男女各自为伯季也冠是成人矣敬其名父前君前对至尊无小大皆相名女子以许嫁为成人】
○名子者不以国不以日月不以隐疾不以山川【郑氏曰此在常语之中为後难讳也春秋传曰名终将讳之隐疾衣中之疾也谓若黑臀黑肱疾在外者虽不得言犹可指擿此则无时可辟孔氏曰不以国者不以本国为名它国即得为名卫侯晋晋侯周是也不以日月不以甲乙丙丁为名殷家以为名者殷质不讳故也鲁僖公名申蔡庄公名甲午者周末乱世不能如礼不以隐疾者不以体上幽隐之疾为名不以山川者鲁献公名具武公名敖范献子聘鲁问具敖之山鲁人以鄊名对献子云何不云具敖乎对曰先君献武之所讳也此皆不能如礼者也】
右记男女之礼凡八节
人生十年曰幼学二十曰弱冠三十曰壮有室四十曰强而仕五十曰艾服官政六十曰耆指使七十曰老而传八十九十曰耄七年曰悼悼与耄虽有罪不加刑焉百年曰期颐【冠去声艾五盖切耆渠夷切耄忙报切期旧如字今从朱子音朞】
【郑氏曰名曰幼时始可学也内则曰十年出就外傅学书计有室有妻也妻称室艾老也指使指事使人也六十不与服戎不亲学老而传谓传家事任子孙是为宗子之父耄昬忘也春秋传曰老将知耄及之悼怜爱也爱幼而尊老故不加刑期犹要也頣养也不知衣服食味孝子要尽养道而已孔氏曰幼者自始生至十九檀弓云幼名三月为名称幼十年出就外傅故以十年为节冠礼云弃尔幼志是十九以前为幼二十成人初加冠体犹未壮故曰弱至二十九通名弱三十血气已定故曰壮三十九以前通曰壮壮久则强故四十曰强一则智虑强二则气力强也四十九以前通曰强年至五十气力已衰发苍白色如艾堪为大夫得专服事其官政耆至也六十至老之境不得执事但指事使人也六十至老境而未全老七十其老已全故言老年已老则传家事付子孙不复指使也人或八十而耄或九十而耄故并言悼未有识虑可怜爱年七?而在九十後者以其同不加刑故退而次之悼可怜爱耄可尊敬虽有罪而不加刑辟周礼司刺有三赦一曰幼弱二曰老耄若律令未满八岁八十以上非手杀人他皆不坐百年不复知衣服饮食寒暖气味故人子用心要求亲之意而尽养道也朱子曰期当音居疑反论语期可已矣与朞字同周匝之义也期谓百年已周期如上幼弱等字颐如上学冠等字陆农师点人生十年曰幼作一句学作一句下放此吕氏曰此备举自幼至老十年一变之节也】
○大夫七十而致事若不得谢则必赐之几杖行役以妇人适四方乘安车自称曰老夫於其国则称名越国而问焉必告之以其制
【郑氏曰大夫七十致其所掌之事於君而告老谢犹听也君必有命劳苦辞谢之其有德尚壮则不听尔几杖妇人安车所以养其身体也安车坐乘若今小车也老夫老人称也於其国虽君尊异之自称犹若臣邻国来问必问於老者以答之制法度孔氏曰七十曰老在家则传家事於子孙在官致所掌职事还君退还田里也致是与人明朝廷有贤代已君不使退而自去者尊贤也君若许其罢职必辞谢云在朝日久劬劳岁积是许其致事也今不得听是其有德尚壮犹堪掌事则必赐之几杖若本国廵行役事妇人能养人故许自随适四方谓远聘异国古者乘四马之车立乘此臣旣老故乘一马小车坐乘也然此养老之具在国及出皆得用之言行役妇人四方安车互见也自称为老夫者明君贪贤之故而臣老犹在其朝也於其国谓自与君言也越国犹它国也若它国来问已国君之政君虽已逹其事犹宜问於老贤则称国之旧制以对它国之问也】
○童子不衣裘裳【衣去声】
【郑氏曰裘太温消隂气使不堪苦不衣裳便役孔氏曰童子非成人之名衣犹着也童子体热不宜着裘又应给役着裳则不便故童子并缁布襦袴二十则可衣裘裳】
幼子常视毋诳立必正方不倾听长者与之提携则两手奉长者之手负劔辟咡诏之则掩口而对【诳九况切长知两切奉芳勇切辟匹亦切咡如至切】
【郑氏曰视今之示字小未有所知常示以正物以正教之毋诳欺立必正方不倾听习其自端正提擕谓牵将行奉长者之手习其扶持尊者负谓置之於背劔谓挟之於旁辟咡诏之谓倾头与语口旁曰咡掩口而对习其鄊尊者屏气也孔氏曰小儿恒习效长者长者常示以正事不宜示以欺诳立宜正向一方不得倾头属听左右非惟教之听立至於行步亦宜教之谓儿长大当扶持长者因牵行之时教之奉长者之手先使学者令习便也岂但在行在抱时亦须教之长者或若负劒儿之时而与之语当倾头不正向之令气不触儿亦令见长者所为而复习之童子虽未能掩口而对长者亦教其为之习向尊者屏气也黄氏曰长者与之提携则皆幼童能行之时非怀抱之幼也婴儿可寘於脇下如带劔者岂能教之对尊者礼乎负劔辟咡诏之疑非负挟幼童乃是长者之身或负劔者将诏告幼童不便於屈身俯临而语之辟咡者偏就近耳而诏之也幼童必掩口而对避其口气为童子之礼】
○年长以倍则父事之十年以长则兄事之五年以长则肩随之【长知两切下并同】
【郑氏曰年长以倍谓年二十於四十者肩随与之并行差退孔氏曰此谓乡里之中非亲非友但年长倍己则以父道事之即父党随行也十年以长谓二十於三十者半倍故兄事之差退而鴈行也五年以长谓二十於二十五者肩随则齐於鴈行也以此肩随而推之则云父兄事之者岂是温凊如亲正言其行耳澄曰此谓道路长幼同行之节父事之者王制所谓父之齿随行也谓正当尊者之背随其後而行也兄事之者王制所谓兄之齿鴈行也谓斜出其左右而稍向後如飞鴈之行次也肩随王制所谓朋友不相踰也谓两肩相并而差退不踰越其肩也】
羣居五人则长者必异席
【郑氏曰席以四人为节因宜有所尊孔氏曰羣朋友也谓朋友居处法也古者地敷横席席容四人四人则推长者居席端若有五人应一人别席因推长者一人异席也澄曰居谓坐也上文言行而弟长之礼此言坐而弟长之礼因是推之六人则第三人以下共下席其第一第二人居上席也七人则第二第三居上席之下半其第一则居上席之上半也】
○从於先生不越路而与人言【从才用切下并同】
【郑氏曰先生老人教学者尊不二也孔氏曰从谓从行时先生师也谓师为先生者言彼先已而生其德多厚也戴氏曰礼无二敬从先生而越路与人言则敬有所分矣】
遭先生於道趋而进正立拱手先生与之言则对不与之言则趋而退【拱俱勇切】
【郑氏曰拱手谓有教使趋退谓其不欲与己并行孔氏曰遭逢也此明道路与师长相逢之法趋疾也见师而起敬故疾趋而进就之又不敢斥问先生所为故正立拱手而听先生之教吕氏曰与言则对不与言则退应答进退不敢专也】
○从长者而上丘陵则必乡长者所视【上时掌切乡去声孔氏曰长者东视则东视西视则西视郑氏曰为远视不察有所问】
○谋於长者必操几杖以从之【从如字】
【孔氏曰操执持也几杖俱是养尊者之物故於谋议之时将就之吕氏曰坐有几以凭行有杖以策皆优老之具操以从之敬之至也郑氏曰从犹就也】
○长者问不辞让而对非礼也
【郑氏曰长者问当谢不敏若曾子之为吕氏曰问者皆以不能问能以寡问多则少者当问长者今长者反问之少者不辞让而对则敬不足】
○凡爲长者粪之礼必加帚於箕上以袂拘而退其尘不及长者以箕自乡而扱之【爲云伪切帚之手切袂迷世切拘古侯切扱音吸郑氏曰加帚於箕得两手奉箕恭也谓初执而往时也弟子职曰执箕膺擖厥中有帚以袂拘谓埽时也以袂拥帚之前埽而却行之扱读曰吸谓收粪时也箕去弃物以乡尊者则不恭孔氏曰袂衣袂也退迁也当埽时却迁以一手捉帚又举一手衣袂以拘障於帚前且埽且迁故云拘而退扱敛取也澄曰以帚埽地除去尘秽谓之粪】
○奉席如桥衡【奉芳勇切挢居庙切】
【郑氏曰横奉之令左昂右低如有首尾然挢井上橰孔氏曰衡横也席舒则有首尾卷则无首尾此谓卷席奉之所奉席头令左昂右低如桥之横左尊故昂右卑故垂也】
请席何乡请袵何趾
【郑氏曰顺尊者所安也坐问乡卧问趾因於隂阳孔氏曰旣奉席来当随尊者所欲眠坐也席坐席也乡面也袵卧席也趾足也坐为阳故问面欲何所乡面亦阳也卧是隂故问足欲何所指足亦隂也】
席南乡北乡以西方爲上东乡西乡以南方爲上【郑氏曰上谓席端也布席无常坐在阳则尚左坐在隂则尚右孔氏曰南乡北乡谓东西设席南坐是阳其左在西北坐是隂其右亦在西俱以西方为上东乡西乡谓南北设席东坐是阳其左在南西坐是隂其右亦在南皆以南方为上盖坐在阳则贵左坐在隂则贵右也此据平常布席如此若礼席则不然】
○将即席容无怍两手抠衣去齐尺【怍才洛切抠苦侯切齐音咨吕氏曰怍者愧赧不安之貌郑氏曰怍顔色变齐裳下缉也孔氏曰弟子讲问初来就席顔色宜庄不得变动抠提挈也衣谓裳也将就席时以两手当裳前提挈裳使起令裳下缉去地一尺恐衣长转足蹑履之】
衣毋拨足毋蹶先生书策琴瑟在前坐而迁之戒勿越【拨半末切蹶居卫切又求月切】
【郑氏曰拨发扬貌蹶行遽貌在前谓当行之前戒勿越广敬也孔氏曰策篇简也坐跪越踰也弟子将行若遇师诸物或当已前则跪而迁移之戒慎勿得踰越也】
虚坐尽後食坐尽前坐必安执尔顔长者不及毋儳言【尽津忍切儳藏鍳切】
【郑氏曰尽後谦也尽前为污席执犹守也儳犹暂也非类杂也孔氏曰凡坐各有法虚空也空坐谓非饮食坐也尽後而不敢近前玉藻云徒坐不尽席尺是也食坐谓饮食坐也古者地铺席而俎豆皆陈於席前之地若坐近後则溅污席玉藻云食则齐豆去席尺是也凡坐好自摇动故戒之令必安坐久坐好异故戒之宜如向者毋怍顔容长者犹先生互言尔及谓所及之事也长者正论甲事未及乙事少者不得辄以乙事暂然杂错之朱子曰说文云儳儳互不齐也儳言儳长者之先而言也】
正尔容听必恭毋剿说毋雷同必则古昔称先王【剿初交切郑氏曰听先生之言旣说又敬剿犹擥也谓取人之说以为已说雷之发声物无不同时应者人之言当各由己不当然也孟子曰无是非之心非人也称先王者言必有依据孔氏曰正谓矜庄也顔容通语尔方受先生之道当正已矜庄听师长之说宜必恭敬语当称师友而言毋得擥取人之说以为己语凡为人之法当自立己心断其是非不得闻他人之语辄附而同之若闻而辄同则似万物之生闻雷声无不同应者虽不雷同又不得专辄故必法於古昔之正而所言之事必称先王也先王圣人为天子者方氏曰旣曰古昔又曰先王何也古昔者先王之时先王者古昔之人】
○侍坐於先生先生问焉终则对
【郑氏曰不敢错乱尊者之言吕氏曰问未终而对不敬其问也】
请业则起请益则起
【郑氏曰尊师重道也业谓篇卷也益谓受说不了欲师更明说之如子路问政请益】
○父召无诺先生召无诺唯而起【唯云轨切】
【郑氏曰应辞唯恭於诺孔氏曰父与先生呼召称诺则似寛缓骄慢陈氏曰诺者应之缓唯者应之速内则应唯敬对事父之礼也论语曾子曰唯事师之礼也】
○侍坐於君子君子问更端则起而对
【孔氏曰更端别事也谓向语已卑更问他事郑氏曰离席对敬异事也君子必令复坐】
○侍坐於君子不顾望而对非礼也
【郑氏曰礼尚谦不顾望若子路率尔而对孔氏曰谓多人侍若君子指问一人则一人直对若问多人则当先顾望坐中或有胜己者宜前而已不得率尔先对也方氏曰顾於後望於前示其不敢专也胡氏曰若汉文问上林尉尉左右视应氏曰顾望者从容详审有察言观色之意言不轻发非但谦巽而已】
○侍坐於君子若有告者曰少闲愿有复也则左右屏而待【闲音闲屏必领切】
【郑氏曰复白也言欲须少空闲有所白也屏犹退也吕氏曰闲谓闲隙俟事之闲隙而言之聘礼宾曰俟间亦此意也旧音曰闲间则闲矣人俟间而有复则屏以待不敢干其私也方氏曰间即无事之时复者报于上之谓与周官言诸侯之复同义】
○侍坐於君子君子欠伸撰杖屦视日蚤莫侍坐者请出矣【欠丘敛切撰仕转切蚤音早莫与暮同】
【郑氏曰以君子有倦意也撰犹持也孔氏曰志疲则欠体疲则仲君子执杖在坐脱屦在侧倦则自撰持之或瞻其庭影望日早晚礼卑者贱者请进不请退退由尊者今见尊者为上诸事皆是欲起之渐故侍坐者得请出】
○侍坐於长者屦不上於堂解屦不敢当阶就屦跪而举之屏於侧乡长者而屦跪而迁屦俯而纳屦【上时掌切乡去声】
【郑氏曰屦贱空则不陈於尊者之侧不敢当阶为防後升者就屦谓独退也就犹着也屏亦不当阶乡长者而屦谓长者送之也不得屏迁之而已俯俛也迁或爲还孔氏曰长者在堂故屦脱於阶下若长者在室则得着屦上堂不得入室解脱也解屦綦也初升时解屦置阶侧若独暂退则先往阶侧跪举取之屏退也屏退於侧不当阶也迁徙也若为长者所送则就阶侧跪取屦稍移近前既取因俯身向长者而纳足着之不跪者跪则足向後不便故俯也虽不并跪亦坐左纳右坐右纳左尔朱子曰长者送之恐非是但谓虽降阶出户犹向长者不敢背尔】
○侍坐於所尊敬毋余席
【孔氏曰先生坐一席已坐一席必坐於近尊者之端勿得更有空余之席所以然者欲得亲近先生备拟先生顾问不可远也吕氏曰所尊敬谓天下逹尊有爵有德有齿者也无余席欲近尊者以听教也澄曰侍坐於所尊之人唯敬之故近之而无余席也若有余席非敬也吕氏以所尊敬三字相属不若从旧所尊句断爲是】
见同等不起上客起食至起烛至起烛不见跋【见贤遍切跋骈末切】
【郑氏曰同等不起不为私敬上客起敬尊者食至起为馔变烛至起异昼夜跋本也烛尽则去之嫌若烬多有厌倦孔氏曰见己之同等後来不为之起任其坐在下空处所以然者尊敬先生不敢曲为私敬也上客谓尊者之上客尊者见之则起侍者宜从之而起食与烛至起则尊者不起古者未有蜡烛惟呼火炬为烛跋本谓把处火炬尽则藏所残本】
○尊客之前不叱狗让食不唾【唾汤卧切】
【郑氏曰主人於尊客之前不敢倦叱狗嫌若讽去之唾嫌有秽恶】
○侍食於长者主人亲馈则拜而食主人不亲馈则不拜而食【馈羣愧切】
【孔氏曰此侍从尊长为客礼也馈谓进馔也已虽侍尊长而主人若自亲馈於己己则拜谢之而後食也张子曰从长者而就人食若主人亲馈及已则拜而食若不亲馈则礼非为我不拜而食不敢当其礼也与虽贰不辞同义】
○御同於长者虽贰不辞偶坐不辞
【郑氏曰御同谓侍食於长者馔具与之同也贰谓重殽膳也辞之为长者嫌偶坐盛馔不为己孔氏曰御谓侍也侍者虽获殽膳重而已不须辞其多也所以然者此馔本为长者设若辞之则嫌当长者偶嫓也或彼为客设馔而召已往嫓偶於客共食此馔本不为已设故不辞之一云偶二也若惟独有已主人设馔已当辞谢若与他人俱坐则已不假辞以主人意不必在已也黄氏曰主人有尊客召已嫓偶虽有盛馔己不敢辞惧妨尊客待尊者辞之可也】
○侍饮於长者酒进则起拜受於尊所长者辞少者反席而饮长者举未釂少者不敢饮【少诗照切釂子妙切】
【郑氏曰降席拜受敬也燕饮之礼向尊少者不敢先长者饮尽爵曰釂燕礼曰公卒爵而後饮也孔氏曰尊所谓陈尊之处贵贱不同诸侯燕礼设尊在东楹之西尊面有鼻向君若乡饮酒及乡大夫燕则设尊陈於房户之间使宾主得夹尊近尊向长者故往於尊所向长者而拜长者辞止少者之起故少者复反还其席而饮赐也举犹饮也须待长者尽爵後少者乃得饮也临川王氏曰拜受於尊所此是初进酒时一拜受尔不然则已烦矣】
○长者赐少者贱者不敢辞
【郑氏曰不敢亢礼也孔氏曰少谓幼稚贱谓童仆之属敌者亢而有辞少者贱者则不敢被尊长之赐宜即受也澄曰章内或称先生或称长者或称君子又称所尊天下有逹尊三爵齿德是也先生盖兼齿德君子盖兼爵德长者言其齿而己所尊义同先生但先生则谓教学之师所尊则泛言齿德之人然皆互言尔非有优劣轻重也方氏曰先生以教称之也所尊以道称之也君子以德称之也长者以年称之也】
右记长幼之礼凡二十四节
凡与客入者每门让於客客至於寝门则主人请入爲席然後出迎客客固辞主人肃客而入主人入门而右客入门而左
【郑氏曰每门让下宾也敌者迎于大门外聘礼云君迎宾於大门内为席为犹敷也虽君亦然固辞又让先入肃进也进客谓道之右就其右左就其左孔氏曰言凡者通贵贱也每门者天子五门诸侯三门大夫二门客敌者主人出门外迎客主人逊不先入自谦下敬於宾也此云凡与客入谓燕也故下文云至寝门谓燕在寝也若相朝飨食皆在庙寝门最内门也主人向已应正席今客至内门方请先入敷席者一则自谦示不敢逆设席以捃贤二则重谨更宜视之礼有三辞初曰礼辞再曰固辞三曰终辞客已再辞故主人进道客公食大夫礼公揖入宾从是也方氏曰请起事也於主人之将有为则曰请辞止事也於客之不敢当则曰辞陈氏曰主人於宾迎之无不拜每门每曲无不揖此言迎而不言拜则拜可知言每门让而不言每曲揖则揖可知】
主人就东阶客就西阶客若降等则就主人之阶主人固辞然後客复就西阶【复音服】
【郑氏曰降下也谓大夫於君士於大夫也不敢辄由其阶卑统於尊不敢自专也复就西阶复其正也孔氏曰降等卑下之客者不敢亢礼故就主人阶继属於主人聘礼公迎宾宾不就主人阶公食大夫礼公迎宾宾入门左此皆是降等不就主人阶者奉己君之命不可苟下主人故从客礼也方氏曰与主共阶则以卑从尊而於礼为杀与主异阶则以此敌彼而於礼为亢客降等则杀故就主人之阶】
主人与客让登主人先登客从之拾级聚足连步以上上於东阶则先右足上於西阶则先左足【拾音涉上时掌切下同郑氏曰拾当作涉声之误也级等也涉等聚足谓前足蹑一等後足从之并连步谓足相随不相过重蹉跌也先右先左近於相乡敬孔氏曰客主至其阶又各让不先升也让必以三三竞而客不从故主人先登亦肃客之义主人前升至第二级客乃升中较一级故云从之拾级聚足者上阶法也连步以上者上上堂也在级未在堂後足不相过故云连步涉而升堂故云以上吕氏曰拾更也射者拾发投壶者拾投哭踊者拾踊皆更为之也拾级者左右足更上也澄按吕氏读拾为其劫反】
○若非饮食之客则布席席间函丈主人跪正席客跪抚席而辞客彻重席主人固辞客践席乃坐主人不问客不先举【函胡南切重直龙切】
【郑氏曰非饮食谓讲问之客也函犹容也讲问宜相对容丈足以指画也虽来讲问主人跪正席犹以客礼待之异於弟子客跪抚席者答主人之亲正彻去也去重席谦也再辞曰固客践席乃坐客安主人乃敢安也讲问宜坐客不先举者客自外来宜问其安否无恙及所为来故孔氏曰布席谓舒之令相对若饮食燕飨则宾位在室外牖前列筵南乡布席不须相对讲说之席不在牖前或在於室所布两席中间相去使容一丈之地文王世子云侍坐於大司成远近间三席席之制三尺三寸三分寸之一三席是一丈也抚谓以手按止之按止於席而辞不聼主人之正席也主人为客设多重席客谦而目彻主人固辞者固辞止客之彻也尊卑有数而客必彻之者旣来讲说本以德义相接不以尊卑为用故虽尊犹自彻也践犹履也主人止客彻席故客还履席将坐主人待客坐乃坐也丈或为杖王肃以为古人讲说用杖指画故使容杖也】
右记宾主之礼凡二节
凡进食之礼左殽右胾食居人之左羮居人之右脍炙处外醯酱处内葱?处末酒浆处右以脯修置者左朐右末【殽户交切胾侧吏切食音嗣脍古外切炙张夜切醯呼奚切?以至切浆子羊切脯音甫朐其居切郑氏曰皆便食也殽骨体也胾切肉也殽在俎胾在豆食饭属也居人左右明其近也外内殽胾之外内也脍炙皆在豆近醯酱者食之主?蒸葱也处醯酱之左言末者殊加也?在豆酒浆处羮之右言若酒若浆尔两有之则左酒右浆此大夫士与宾客燕食之礼其礼食则宜放公食大夫礼云左朐右末亦便食也屈中曰朐孔氏曰孰肉带骨而脔曰殽纯肉切之曰胾骨是阳故在左肉是隂故在右饭燥为阳故左羹湿是隂故右此馔之设羮食最近人羹食之外乃有殽胾故脍炙醯酱知在殽胾之外内也醯字徐作醢则醢之与酱两物各别依昬礼及公食大夫礼酱在右醢在左此醢酱处内亦当酱右醢左也按公食礼宰夫自东房授醯酱公设之郑注云以醯和酱又周礼醯人共齐菹醯物则醯酱共为一物也今此记文若作醯字则是一物醢之与醯其义皆通未知孰是但郑注葱?云处醯酱之左则醯酱一物为胜地道尊右则末在左葱?文继醯酱之下故知在醯酱之左仪礼正馔惟有菹醢无葱?故郑以葱?为殊加也卑客则或酒或浆若尊客则有酒有浆以脯修置者设食竟所须也脯训始始作即成修训治修治之乃成郑注腊人云薄析曰脯捶而施姜桂曰腵修左朐以中屈处置左也右末以末边际置右也右手取末际擘食之便脯修处酒左】
客若降等执食兴辞主人兴辞於客然後客坐主人延客祭祭食祭所先进殽之序徧祭之三饭主人延客食胾然後辩殽主人未辩客不虚口【饭扶晚切辩音徧下同】
【郑氏曰辞者辞主人之临已食若欲食於堂下然延道也祭祭先也君子有事不忘本也客不降等则先祭主人所先进先祭之所後进後祭之如其次也殽之序徧祭谓胾炙脍也以其本出於牲体也公食大夫礼鱼腊湆酱不祭也延客先食胾後食殽殽尊也凡食殽辩於肩食肩则饱也客不虚口俟主人也虚口谓酳也客自敌以上其酳不待主人饱主人不先饱也孔氏曰降下等也谓大夫为卿之客其品等卑下也执捉也兴起也客既卑故未食先执饭起以辞谢主人饭为食主故特执之客旣兴辞故主人亦起辞止之则客从辞而止乃复坐食也延客祭者君子得食则种种出少许置在豆间之地以报先代造食之人敌客则得自祭不须主人之延道也凡祭食之法随主人所设前後次第而祭序次序也次序徧匝祭之也三饭谓三食也礼食三飱而告饱须劝乃更食三饭竟主人乃道客食胾也按公食大夫礼三飱竟不云延客食胾与此异食胾竟後乃始辩殽辩匝也主人道客令食至饱故食殽得匝也特牲少牢云初食殽次食脊次食骼後食肩辩於肩则饱也虚口谓食竟饮酒荡口使清洁及安食也用浆曰漱以口洁清为义用酒曰酳酳训演言食毕以酒演养其气客虽食殽已匝不得辄酳盖主人常让客不自先饱故客待主人辩乃酳此谓卑客敌以上其酳不待按公食礼虽设酒优宾不得用酳但以浆漱口此是私客故用酒以酳也】
卒食客自前跪彻饭齐以授相者主人兴辞於客然後客坐【卒子恤切齐将兮切】
【郑氏曰谦也自从也齐酱属也相者主人赞馔者公食大夫礼宾卒食北面取?与酱以降也兴辞不听亲彻孔氏曰卒食食已也食坐南乡候客食竟起从坐前北面当已坐而跪自彻已所食饭与齐以授相者饭齐食主故也答主人初所亲馈也齐酱菹通名尔此为是卑者侍食之礼敌者则否】
○共食不饱共饭不泽手毋抟饭毋放饭毋流歠毋咤食毋啮骨毋反鱼肉毋投与狗骨毋固获毋扬饭饭黍毋以箸毋嚃羮毋絮羮毋刺齿毋歠醢客絮羮主人辞不能亨客歠醢主人辞以窭濡肉齿决乾肉不齿决毋嘬炙【饭扶晚切下抟饭放饭扬饭饭黍并同抟徒端切歠川曰切咤陟嫁切啮五结切箸直虑切嚃它答切絮敕虑切刺七亦切醢音海亨普彭切窭其雨切濡仁朱切乾音干嘬初怪切】
【郑氏曰不饱谦也谓共羹饭之大器也泽谓挼莎不泽手为污手不洁也礼饭以手抟饭谓欲致饱不谦放饭去手余饭於器中人所秽也流歠大歠嫌欲疾也咤嫌薄之啮谓有声响不敬反鱼肉为已历口投骨为其贱饮食之物固获为其不亷也欲专之曰固争取曰获嚃不嚼菜絮犹调也为详於味刺齿弄口也口容止歠醢为其淡故亦嫌详於味决犹断也嘬谓一举尽脔为其贪食甚也孔氏曰共食宜谦不辄厌饫为饱也与人共食手宜洁清不得临时挼莎手乃食恐为人所秽也取饭作抟则易得多是欲争饱非谦也手就器中取饭若粘着手不得拂放本器中当弃於篚无篚弃於会会谓簋盖也流歠谓开口大歠汁入口如水流则欲多而速是伤亷也咤谓舌口中作声啮骨一则有声二则嫌主人食不足以骨致饱鱼肉与人同器若已啮残不得反还器中少牢礼尸所食之余肉皆别置於肵俎投致也为客之礼毋得食主肉後弃其骨与犬固获谓与人共食不可专固独得及争取也饭热当待冷若扬去热气则为贪快伤廉饭黍当用匕故少牢廪人溉匕注云匕所以匕黍稷也羹有菜当梜嚼若含而歠吞之是欲速而多又有声不敬也絮谓就食器中调足盐梅是嫌主人食味恶也口容欲静止不得刺弄之为不敬醢肉酱也酱宜咸客失礼而絮羮则主人谢之云家不能亨煮味不调适也客失礼而歠醢则主人亦谢之云作醢淡而无盐故可歠也濡湿也湿软不可用手擘故用齿断乾肉脯属坚靱不可齿断故须用手擘火灼曰炙若食炙肉先当以齿哜而反置俎上嘬者不细啮一举而并食之也朱子曰放饭大饭也流歠长歠也澄曰此一节五饭字皆当作上声读饭谓食之也共饭犹云共食抟饭谓以手抟敛而食之放饭当如朱子说谓大口而食之放肆无节也与流歠为类流歠谓长吸而歠之如水之流也扬饭谓扬去热气而急欲食之咤食谓口内作声而食之固获二字一意谓固必而取得之也抟饭放饭流歠咤食固获扬饭六句一类二字皆虚啮骨嚃羹絮羹歠醢嘬炙五句一类二字上虚下实下一字指所食之物而言】
○羮之有菜者用梜其无菜者不用梜【梜古协切】
【郑氏曰梜犹箸也孔氏曰有菜鉶羮是也以其有菜交横非梜不可无菜者谓大羮湆也直歠之而已其有肉调者犬羮兎羮之属或当用匕也】
○餕余不祭父不祭子夫不祭妻【餕子闰切】
【郑氏曰食人之余曰餕餕而不祭唯此类也食尊者之余则祭盛之孔氏曰祭谓祭先也凡食人之余及日晚食朝馔之余皆云餕凡食余悉祭惟父得子余夫得妻余则不祭言其卑故也非此二条悉祭父得有子余者谓年老致仕传家事於子孙子孙有宾客之事故父得餕其余夫餕其妻余者谓宗妇与族人妇燕饮有余夫得食之】
右记饮食之礼凡五节
凡以弓劔苞苴箪笥问人者操以受命如使之容【苴子余切箪音丹笥思嗣切操仓刀切使色吏切】
【郑氏曰问犹遗也苞苴裹鱼肉或以苇或以茅箪笥盛饭食者圜曰箪方曰笥如使之容谓使者孔氏曰凡谓几此数事皆同苞者以草包裹诗云白茅包之旣夕礼云苇苞长三尺是也苴者以草藉器而贮物箪圜笥方俱是竹器亦以苇为之问人者谓因问有物遗之也或自有事问人或闻彼有事而问之悉有物以表其意使者操持此上之物以进受尊者之命如臣为君聘使受君命先习其威仪进退令如其至所使之国之时之仪容故云如使之容也】
○水潦降不献鱼鼈【潦音老】
【郑氏曰不饶多也孔氏曰天降水潦鱼鼈难得卢植庾蔚等并以为然或云水潦降下鱼鼈丰足不饶益其多】
献鸟者佛其首畜鸟者则弗佛也【佛扶弗切畜许六切】
【郑氏曰佛戾也盖为小竹笼以冒之为其喙害人也畜养也畜则驯】
献车马者执策绥献甲者执胄献杖者执末献民虏者操右袂献粟者执右契献米者操量鼓献孰食者操酱齐献田宅者操书致【绥音虽胄直又切袂弥弊切契苦计切量音亮齐子兮切郑氏曰凡操执者谓手所举以告者也设其大者举其小者便也甲铠也胄兜鍪也民虏军所获也操其右袂制之契券要也右为尊孔氏曰策是马杖绥是上车之绳车马不上於堂呈策绥则知有车马也谓铠为甲者言如龟鼈之有甲铠大兜鍪小小者易举献杖执末者末谓拄地头也不浄不可向人故执以自向右袂右边袖也以左手操其右袂用右手以防其异心执操互言尔粟稻粱之属契谓两书一札同而别之米六米之等量是知斗斛之数鼔是量器名也隐义云东海乐浪人呼容十二斛者为鼔以量米故云量鼔献米者执契以呈之米云量则粟亦量粟云契则米亦书米可即食为急故献者执量粟可久储为缓故献者执契契比量为缓也孰食葱?之属酱齐为食之主执主来则食可知若见芥酱必知献鱼脍之属也书致谓图於版书而致之於尊者也以上诸物可动故不云致而田宅着土版图书画以致之故言书又言致也然古者田宅悉为官所赋本不属民今得此田宅献者是或有重勲为君王所赐可为己有故得有献吕氏曰献车马献甲献粟献米献食献田宅此六者不可手执则执一物以表其献古者以契为信居者执左契出者执右契左契者无所事以待有所事老氏所谓圣人执左契是也予人粟者执左契以待之取人粟者执右契以合之此献粟者所以执右契以表之也酱齐者主人亲设客亲彻食之主也孰食之於酱齐各有所宜所谓不得其酱不食杖与民虏二者可执而献之故不以物表之也】
○凡遗人弓者张弓尚筋弛弓尚角右手执箫左手承弣尊卑垂帨若主人拜则客还辟辟拜主人自受由客之左接下承弣乡与客并然後受【遗云贵切筋音斤弛式旨切箫音宵弣音抚帨始锐切还音旋辟辟上蒲亦切下音避乡音向】
【郑氏曰弓有往来体皆欲令其下曲隤然顺也遗人无时已定体则张之未定体则弛之箫弭头也弣把中帨佩中也磬折则佩垂授受之仪尊卑一若主人拜拜受也辟拜谦不敢当由从也从客之左右客尊之接下接客手下也承弣却手则执箫覆手与乡与客并谓於堂上则俱南面礼敌者并授孔氏曰此敌体故称遗弓之为体以木为身以角为面筋在外面张之时曲来向内故遗人时使筋在上弓身曲向其下其弛之时反张向外筋在曲内角在曲外今遗人时角向其上弓形亦曲向下箫又谓为弰地道贵右故推客居右客覆右手执弓下头又郤下左手以承弓把以授主人主人在左弓下头拄地不浄故自执之以上头授人示敬也尊卑谓宾俱是大夫则为尊俱是士则为卑若主人拜受所遗客辟主人之拜不答拜者执弓不得拜也主人旣敌故自受拜客旣竟从客左而受之主人旣还在客左与客并郤左手接客左手之下而承弣又覆右手捉弓下头必知客主俱郤左手承弣右手执箫者盖主人用右手承弣则是倒执弓也乡与客并明旣拜客竟还前立处与客俱南面而立乃受弓也】
○进劔者左首进戈者前其鐏後其刃进矛戟者前其镦【鐏在团切又作管切镦徒对切】
【郑氏曰左首尊也後刃敬也三兵鐏镦虽在下犹为首锐底曰鐏平底曰镦孔氏曰进谓授与人时也首劔拊环也客在右主人在左劔以首为尊以尊处与人也戈钩孑戟也如戟而横安刃但头不向上为钩也直刃长八寸横刃长六寸刃下接柄处长四寸并广二寸用以钩害人也刃当头而利故不持向人鐏在尾而钝向人为敬矛如鋋而三廉也戟两边皆安横刃长六寸中刃长七寸半横刃下接柄处又长四寸半并广寸半镦矛戟柄尾也以平底向人敬也亦应并授不云左右而云前後者互文也若相对则前後也若并授则左右也】
进几杖者拂之效马效羊者右牵之效犬者左牵之【郑氏曰几杖尊者所凭依拂去尘敬也效犹呈见用右手便大齛啮人右手当禁备之孔氏曰前云献杖执末此云拂之亦互文也几虽无首末亦拂之或云进几者以弯外授人亦顺也马羊多力右手亦有力故用右手牵掣之少仪云献犬则右牵之彼是田犬畜犬不啮人此是充食之大左牵之而右手防御也】
执禽者左首饰羔鴈者以缋受珠玉者以掬受弓劔者以袂【缋胡对切掬九六切】
【郑氏曰左首尊缋画也诸侯大夫以布天子大夫以画受珠玉以掬慎也掬手中受弓劔以袂敬也孔氏曰执禽左首谓横捧之并授则主人在左以鸟首授之饰覆画布为云气以覆羔鴈为饰以相见也士相见礼云饰之以布不言缋彼是诸侯之卿大夫卑但用布此天子之卿大夫尊故画之也受珠玉置在手中不用袂承之恐坠落也受弓劔用衣袂承接不露手取之敬也吕氏曰禽谓挚也若卿羔大夫鴈士雉庶人鹜工商鸡是也士相见礼云挚冬用雉夏用腒左头奉之弓劔藉之以袂文也弓劔比於珠玉不虑其失坠故得尽其文】
饮玉爵者弗挥
【孔氏曰玉爵玉杯也何氏曰振去余酒曰挥郑氏曰为其宝而脆吕氏曰玉器宜谨故弗挥澄曰此因上文受珠玉以掬而并记之也】
右记献遗之礼凡四节
君子不尽人之欢不竭人之忠以全交也
【郑氏曰欢谓饮食忠谓衣服之物澄曰饮食之礼所以致其欢乐馈遗之礼所以致其忠诚受其半而辞其半使彼致欢致忠於我之意常有余而不竭尽不至于使人厌倦而难继故曰全交谓全其交接之道使可常也孔氏曰与人交者不宜事事悉受使彼罄尽则交道乃全也游氏曰不尽人之欢若陈敬仲之乐饮而不继以烛是矣不竭人之忠若孔子出行不假雨具於子夏君子之与人交所以贵辞让贵有节皆不尽欢不竭忠之意也记曰不大望於民传曰舜不穷其民言其望於民者可小而不可大可使有余而不可使至於穷古人之道大槩如此不独於礼为然也】
○在丑夷不争
【郑氏曰丑衆也夷犹侪也孔氏曰贵贱相临则有畏惮朋友等辈喜争胜负故戒之以不争】
○儗人必於其伦【儗与拟同】
【郑氏曰儗犹比也伦犹类也比大夫当於大夫比士当於士不以其类则有所?吕氏曰儗人者必以其德相似也不相似则非伦矣孟子称禹稷顔子易地则皆然曾子子思易地则皆然儗之得其伦也澄曰或问曾西吾子与管仲孰贤曾西艴然不悦曰尔何曾比予於管仲是儗之不以其伦者也】
○知生者吊知死者伤知生而不知死吊而不伤知死而不知生伤而不吊
【知谓识其人也郑氏曰人恩各施於所知也吊伤皆谓致命辞也杂记曰诸侯使人吊辞曰寡君闻君之丧寡君使某如何不淑此施於生者伤辞未闻也说者有吊辞云皇天降灾子遭罹之如何不淑此施於死者盖本伤辞辞毕退皆哭孔氏曰此皆不自往而遣使致已之命若存之与亡并识则遣设吊辞伤辞兼行若但识生而不识亡则惟设吊辞而无伤辞若但识亡唯施伤辞而无吊辞也然吊辞乃使口致命若伤辞当书之於版使者读之而奠致殡前也方氏曰不知死而伤之则其伤也近伪不知生而吊之则其吊也近谄】
○吊丧弗能赙不问其所费问疾弗能遗不问其所欲见人弗能馆不问其所舍赐人者不曰来取与人者不问其所欲【赙音附遗云贵切舍去声】
【临川王氏曰不问其所费所欲所舍辞口惠而实不至也不曰来取不问其所欲为人养庶也郑氏曰见人见行人也馆舍也与人不问其所欲已物或时非其所欲将不与也吕氏曰赐人者使之来取人之所难取也与人者问其所欲人之所难言也赐之而难取问之而难言非所以惠人之道也】
右记交游之礼凡五节
博闻强识而让敦善行而不怠谓之君子【识如字又音志行下孟切郑氏曰敦厚也陈氏曰博闻强识知之也知常患於不逊笃善行行之也行常患於怠知矣而能逊行矣而不怠然後谓之君子盖闻识自外入善行由中出自外入者易实故处之以虚由中出者易倦故济之以勤】
○若夫坐如尸立如齐礼从宜使从俗【夫音扶齐侧皆切使色吏切郑氏曰如尸视貌正如齐磬且聼也齐谓祭祀时孔氏曰尸居神位坐必矜庄人虽不为尸所在坐必当如尸之坐凡祭之前有齐於适寑中坐而无立今云立者谓祭之日立於神前特非祭前齐戒之齐人之倚立多慢不恭故倚立之时虽不祭祀必须磬折屈身如祭时之齐也澄曰齐谓祭者齐敬之容盖祭之日为尸者有坐而无立故坐以尸为法主祭者有立而无坐故立以祭者之齐为法坐如尸立如齐六字大戴记曾子事父母篇之辞曰孝子唯巧变故父母安之若夫坐如尸立如齐弗讯不言言必齐色此成人之善者未得为人子之道也记礼者取此六字而误留上文若夫二字坐如尸立如齐敬以持已也礼从宜使从俗义以制事也吕氏曰若夫发语端礼者敬而已矣敬者礼之常也礼时为大时者礼之变也如尸如齐尽其敬也从宜从俗适其时也礼常尽变则礼逹之天下而无穷礼有不可行者必变而从宜如老者不以筋力为礼贫者不以货财为礼之类使於他邦必从其俗故有入境而问禁入国而问俗之礼】
○毋侧听毋噭应毋淫视毋怠荒游毋倨立毋跛坐毋箕寝毋伏敛髪毋髢冠毋免劳毋袒暑毋褰裳【噭古吊切倨音据跛彼义切又波我切髢徒细切免如字袒徒旱切】
【郑氏曰侧听耳属於垣嫌探人之私也噭呼号之声也淫视睇眄也怠荒放散身体也跛偏任也伏覆也髢髲也毋垂余发如髲也免去也褰祛也孔氏曰凡人宜正立不得倾欹侧听人之语噭谓声响高急如叫之号呼应答宜徐徐而和不得高急也淫谓流移目当直瞻视不得流动邪眄也怠荒谓身体放纵不自拘歛也游行倨慢身当恭谨不得倨慢也跛谓挈举一足一足踏地立宜双足并立不得偏也箕谓舒展两足状如箕舌也寝卧也卧或侧或仰而不覆也古人重髪以纚韬之不使垂如髲也免脱也冠常着在首不可脱也袒露也虽有疲劳之事厌患其衣而不得袒露身体暑虽炎热而不得褰袪取凉也游氏曰人之所患在乎徇其意之所安人之所安其病有五曰倾邪曰轾易曰放纵曰倨慢曰惰偷侧听淫视倾邪者也噭应歛髪而髲轻易者也游而倨坐而箕寝而伏此放纵倨慢者也怠荒立而跛冠而免劳而袒暑而褰裳惰偷者也五者礼之所禁也夫礼者内以正人之心而外以正其游行视聼坐立卧起衣冠之际此所以止邪於未形也陈氏曰古之养老则袒而割牲祭祀则袒而迎牲丧礼以袒踊为孝丧服以袒免为制士虞则钩袒取黍稷大射则袒决遂执弓然则袒岂先王之所不为无故而袒则非礼也】
○登城不指城上不呼【呼火故切】
【郑氏曰不指不呼为惑人方氏曰不指为其惑人之见也不呼为其惑人之闻也言城者士民之所会而闻见者衆也戴氏曰居十手所指十目所视之地而指画疾呼其不惊人而惑衆者几希论语曰车中不疾言不亲指在车上犹不可况於登城乎】
将适舍求毋固将上堂声必扬
【黄氏曰凡求物於主人毋固毋必随其有无郑氏曰适舍谓行而就人馆固犹常也求主人物不可以旧常或时乏无声必扬警内也澄曰暮而求舍馆一宿而已随所在而安不敢必求适意之所也上堂而先扬其声使人知所回避也】
户外有二屦言闻则入言不闻则不入将入户视必下入户奉扃视瞻毋回户开亦开户阖亦阖有後入者阖而勿遂【屦纪具切闻音问又如字奉上声扃古萤切阖胡臈切】
【郑氏曰言闻则入视必下不于掩人之私也奉扃敬也开亦开阖亦阖不以後来变先勿遂示不拒人孔氏曰户外有二屦谓室有两人若一人无非法之私事则外人可入若有二屦是有二人或请问密事若内人语闻於户外则非私事外人乃可入也虽闻言而入亦不得举目而视恐覩人之私也故视必下扃所以关鼎关户之木与关鼎相似亦得称扃儿常奉扃之时必两手向心而奉之今入户虽不奉扃木以其手对户若奉扃然言恭敬也初入时视必下而竞不得回转广有瞻视也旣入尸若户本开则今入者不须阖若户本阖则今入者不须开已先入後犹有应入者虽已应阖户徐徐欲作阖势以待後入不得递阖以拒後入】
毋践屦毋踖席抠衣趋隅必慎唯诺【踖在亦切抠苦侯切趋七俱切唯云癸切诺弩各切】
【郑氏曰趋隅升席必由下也慎唯诺者不先举见问乃应孔氏曰践蹋也旣并脱屦户外其人或多若後进者不得蹋先入者屦踖犹躐也席旣地铺当有上下将就坐当从下而升以就已位若发初从上为踖席抠提也衣裳也趋犹向也隅犹角也旣不踖席当两手提裳之前徐徐向席之下角从下而升已位也唯诺应对也坐定又慎於应对】
○帷薄之外不趋堂上不趋执玉不趋堂上接武堂下布武室中不翔并坐不横肱授立不跪授坐不立【薄平博切肱古横切】
【郑氏曰帷薄之外不见尊者行自由不为容也行而张足曰趋堂上不趋为其廹也堂下则趋执玉不趋志重玉也武迹也迹相接谓每移足半蹑之中人之迹尺二寸布武谓每移足各自成迹不相蹑行而张拱曰翔室中不翔亦为其迫也横肱为害傍人不跪不立为烦尊者俛仰受之孔氏曰帷幔也薄帘也张足疾趋而行敬也贵贱各有臣吏故其敬处亦有远近礼天子外屏诸侯内屏卿大夫以帘士以帷臣来朝君至屏而加肃屏外不趋也帷薄外不趋谓大夫士外不趋内趋为敬也堂上迫狭故亦不疾趋下阶则趋故论语云没阶趋执玉须慎疾趋则或蹉跌失玉故不论堂之上下皆不疾趋也堂上不疾趋故迹相接每进六寸也吕氏曰凡见尊者以疾行为敬然有不必趋者帷薄之外非尊者所见可以纾其敬也有不可趋者堂上地廹不足以容步执玉之重或虞其失坠也陈氏曰文者上之道武者下之道故足在体下曰武绥在冠下亦曰武执玉不趋不敢趋也室中不翔不可翔也方氏曰趋足容也翔手容也堂上不趋则未必不翔室中不翔则不趋可知授立不跪为烦尊者之俯也授坐不立为烦尊者之仰也】
○离坐离立毋往参焉离立者不出中间
【郑氏曰为干人私也离两也孔氏曰见彼二人并坐或并立恐密有所论已不得往参预二人并立当已行路则辟之不得辄当其中间出也方氏曰两相丽之谓离三相成之谓参彼坐立者两人而我一人往焉则成三矣】
○有忧者侧席而坐有丧者专席而坐
【郑氏日侧犹特也忧不在接人不布他面席专犹单也专席降居处也孔氏曰忧谓亲有疾吉时贵贱有重席之礼若父毋始丧寝苫无席卒哭後乃有苄翦不纳自齐衰以下始丧而有席并不重也王氏曰侧席与仪礼所谓侧杀侧受醴之侧同专席与郊特牲所谓专席而酢之专同吕氏曰侧席坐不安也专席不与人共坐也】
○居丧不言乐祭祀不言凶公庭不言妇女
【郑氏曰非其时也吕氏曰古者吉凶之事不相干哀乐之情不可以贰丧凶事也不言乐祭吉事也不言凶如临丧不笑临乐不叹之比肃敬者公庭之事燕?者私庭之事也妇人私?之事不可以言於公庭马氏曰斩衰之丧唯而不对齐衰之丧对而不言大功之丧言而不及议小功之丧议而不及乐又况大於此而可言乐乎古者易服而葬周官蜡氏凡大祭祀禁凶服祭义郊之祭丧者不敢哭以为交於神明者不可以凶也又况祭祀可言凶乎男外女内内言不出外言不入欲无相渎而已又况公庭可言妇女乎居丧不言乐後世犹有如卫孙文子者公庭不言妇女後世犹有如陈灵公者】
○齐者不乐不吊【齐侧皆切乐音洛】
【郑氏曰为哀乐则失正散其思也吕氏曰齐者专致其精明之德恍惚以与神明交者也乐则散哀则动皆有害於齐也故不乐不吊全其所以齐之志也方氏曰致齐将以致祭也故不以哀乐贰其心】
○邻有丧舂不相里有殡不巷歌【舂书容切相息亮切殡必刃切郑氏曰助哀也相送杵声方氏曰五家为隣五邻为里邻近而里远邻寡而里衆近而寡者其情昵远而衆者其情踈故哀不能无轻重浅深之别焉除丧而後祥故未祥之前通谓之有丧啓殡而後葬故未葬之前通谓之有殡於邻言有丧舂不相则有殡可知於里言有殡不巷歌则有丧必然矣舂犹不相则不巷歌可知不巷歌则容或相舂矣】
适墓不歌哭日不歌望柩不歌入临不翔临丧不笑执绋不笑临乐不叹当食不叹【柩音旧临如字或去声绋音弗】
【郑氏曰适墓非乐所哭日哀未忘望柩入临哀伤之无容乐临丧宜有哀色绋引车索食或以乐非叹所孔氏曰哭日谓吊人日哭歌不可共日吊之朝亦得歌乐但吊以还哭後乃不歌也不翔谓入临人之丧不得趋翔为容不翔则不歌不歌则犹翔也吉食奏乐既乐故不宜叹若助丧事而食使充饥不令废事亦不宜叹叹则不饱也】
适墓不登垄送丧不由径送葬不辟涂潦助葬必执绋揖人必违其位【垄力勇切辟音避】
【郑氏曰墓茔域垄冢也不登垄者为其不敬不由径不辟涂潦者所哀在此助葬必执绋者葬丧之大事揖人必违其位者礼以变为敬孔氏曰助葬非为客是助事尔故宜执绋位谓已之位也於位而见人则当离已位而向彼遥揖燕礼君降阶尔卿大夫尔谓揖而移近之虽君臣皆须违位而揖也】
临丧则必有哀色介胄则有不可犯之色故君子戒愼不失色於人
【郑氏曰貌与事宜相配色厉内荏貌恭心很非情者也介甲也孔氏曰若身被甲首冠胄则使形势高岸有不可于犯之色以称其服也君子接人并使心色如一不得色违於心故云不失色於人】
○介者不拜爲其拜而蓌拜【为云伪切蓌子卧切】
【陈氏曰介者所以服人拜者所以服於人服人者无所服於人故不拜兵法曰军容不入国国容不入军军容入国则民德废国容入军则民德弱兵车不式危事不齿介者不拜不以国入军也鄢陵之战郤至不拜楚使崤之役蹇叔之子不拜其父细柳之营周亚父不拜其君可谓知此矣朱子曰蓌犹言有所枝柱不利屈伸也郑氏曰蓌则失容节蓌犹诈也孔氏曰蓌挫也戎容曁曁者甲而屈拜则挫损其戎威之容也一云诈言着铠而拜威仪不足虚作矫蓌是诈也】
○贫者不以货财爲礼老者不以筋力爲礼
【郑氏曰礼许俭不非无也年五十始杖八十拜君命一坐再至陈氏曰礼非货财不足以为文非筋力不足以为仪贫者不足於货财老者不足於筋力於其所不足而责之以为礼则不恕矣吕氏曰君子之於礼不责人之所不能备不责人之所不能行】
○礼不下庶人刑不上大夫【上时掌切下不上同】
【郑氏曰礼不下庶人者为遽於事且不能备物刑不上大夫者不与贤者犯法其犯法则在八议轻重不在刑书孔氏曰礼为有知制刑为无知设礼不下与庶人行故不着於经非是都不行礼也有事则假士礼行之制五刑三千之科条不设大夫犯罪之目所以然者大夫必用有德若逆设其刑则是君不知贤也虽不制刑书非谓都不刑其身也其有罪则以八议议其轻重澄曰礼谓礼书礼书所制之礼上自天子始而下及诸侯又下及卿大夫又下及士而止不下及庶人也刑谓刑书刑书所制之刑下自庶人始而上及於士而止不上及大夫也】
○刑人不在君侧
【郑氏曰爲怨恨为害也春秋传曰近刑人则轻死之道孔氏曰被刑害者不得令近君春秋阍弑吴子余祭刑人在君侧之失也】
○犬马不上於堂
【郑氏曰非挚币也孔氏曰宾主相见将犬马为礼用充庭实而已犬则执绁马则执靮以呈之非挚币故不牵上堂羔鴈之挚乃上堂也】
右记通用之礼凡十五节
卒哭乃讳
【郑氏曰敬鬼神之名也讳辟也生者不相辟名卫侯名恶大夫有名恶君臣同名春秋不非孔氏曰古人生不讳故卒哭前犹以生事之则未讳至於卒哭後服已受变神灵迁庙乃神事之言之则感动孝子故讳其名也】
礼不讳嫌名二名不偏讳
【郑氏曰嫌名谓音声相近若禹与雨丘与区也偏谓二名不一一讳也孔子之母名徵在言在不称徵言徵不称在】
逮事父母则讳王父母不逮事父母则不讳王父母【郑氏曰逮及也谓幼孤不及识父母恩不至於祖名孝子闻名心瞿讳之由心此谓庶人适士以上庙事祖虽不违事父母犹讳祖庾氏蔚曰讳王父母之恩正应由父所以连言母者妇事舅姑同事父母且配夫为体讳敬不殊故幼无父而识母者则讳王父母也张子曰先君以献武讳二山是虽数世犹讳也澄曰郑注以此为庶人礼谓适士以上讳祖则诸侯卿大夫讳祖可知矣】
○君所无私讳大夫之所有公讳
【郑氏曰无私讳谓臣言於君前不辟家讳尊无二也大夫之所则辟君讳也孔氏曰人於大夫之所止得辟公家之讳不得辟大夫讳也所以尊君也】
夫人之讳虽质君之前臣不讳也
【郑氏曰质犹对也臣於夫人之家恩远也孔氏曰夫人君之妻夫人本家所讳臣虽对君前而言语不为讳也】
妇讳不出门
【郑氏曰妇亲远於宫中言辟之孔氏曰门谓妇宫门妇家之讳但於妇宫中不言尔若於宫外则不讳也故臣对君前不讳夫人之讳田氏琼曰杂记母之讳宫中讳妻之讳不举诸其侧此妇讳与母讳同者杂记分尊卑此据不出门大略言之尔】
大功小功不讳
【孔氏曰古者期亲则为讳田氏琼曰杂记卒哭乃讳王父母兄弟世父叔父姑姊妹子与父同讳父讳齐衰亲也然则大功小功不讳矣熊氏云大功亦讳小功不讳若小功与父同讳则亦讳之马氏曰曲礼言王父母则於已为祖者也杂记言王父母则於父为祖者也於父为祖则於已为曾祖而其服则小功於父为世父叔父姑则於已为从祖祖姑而其服亦小功於父为姊妹则於已为姑而其服则期与大功凡此以父为之讳而讳之是大功小功有所谓讳也大功小功不讳言其不与父同讳者而已】
庙中不讳诗书不讳临文不讳
【郑氏曰庙中谓有事於高祖则不讳曾祖以下尊无二也於下则讳上何氏曰诗书谓教学时也临文谓执礼文行事时也论语云诗书执礼是教学唯诗书有诵礼则不诵唯临文行事若有所讳则并失事正胡氏曰诗书谓诵诗读书时临文谓文章旧云礼文恐非李氏曰箕子为武王陈洪范曰邦其昌临文不讳也】
○入竟而问禁入国而问俗入门而问讳【竟与境同】
【郑氏曰皆为敬主人也禁谓政教俗谓常行与所恶也国城中也孔氏曰竟界首也凡至竟界当先访问国中政教何所禁忌入国门内城中亦先问风俗所常行也门主人之门讳主人祖先君名欲为避之宜先知之主人出至大门外迎客客入门方应交接故问讳以门为限也吕氏曰问禁若孟子言问国之大禁然後敢入是也问俗谓其国之礼俗有与它国不同者也问讳宾为主人讳也私讳不出门门之内虽宾亦得讳之所以敬主人也王氏曰邑国皆有竟竟内各有禁俗系於国国殊则有异俗国非特城中而已】
右记避讳之礼凡三节
礼记纂言卷一中

[book_title]卷一下
钦定四库全书
礼记纂言卷一下　　　　　元　吴澄　撰
曲礼
君子将营宫室宗庙爲先廏库爲次居室爲後凡家造祭器爲先牺赋爲次养器爲後【廏九又切造才早切牺许宜切养羊尚切郑氏曰先宗庙次廏库重先祖及国之用家造谓家始造事牺赋以税出牲孔氏曰赋敛邑民供出牲牢故曰牺赋养器供养人之饮食器也吕氏曰营宫室虽大夫有宗庙皆然非独诸侯也言家造虽士有田禄者皆然非独大夫也宗庙祭器事吾先也廏库牺赋待吾衆也居室养器奉吾私也此先後之序也廏以养牛马牺牲库以藏兵也牺赋亦谓其器也牺牲之器如牢互盆镣之属也赋兵赋也其器如弓矢旗物戈劔之属也澄曰凡家造谓凡人家所造之器牺赋谓牺牲兵赋之器吕说得之】
无田禄者不设祭器有田禄者先爲祭服君子虽贫不粥祭器虽寒不衣祭服爲宫室不斩於丘木【粥音育衣於计切方氏曰无田禄者不设祭器故礼运以祭器不假爲非礼有田禄者必具祭服故王制以祭器不假为礼郑氏曰祭器可假有田禄者祭服宜自有粥卖也丘垄也不粥不衣不斩广敬也孔氏曰大夫及士有田禄者乃得造器犹不具唯天子大夫四命以上者得备具若诸侯非四命无田禄则不得造故礼运云大夫声乐皆具祭器不假非礼也据诸侯大夫言之也若有田禄虽得造器必先爲祭服後为祭器缘人形参差衣服有大小不可假借故宜先造而祭器之品量其制同旣可暂假故营之在後吕氏曰孟子曰惟士无田则亦不祭牲杀器皿衣服皆不备故也不祭则荐而已与庶人同故不设祭器也有田禄则牲杀器皿衣服皆不可不备祭器所以事其先粥之则无以祭无以祭则不仁也祭服所以接鬼神衣之则?亵则不敬也丘木所以庇其宅兆为宫室而斩之是慢其先而济吾私亦不敬也】
○祭服敝则焚之祭器敝则埋之龟筴敝则埋之牲死则埋之【筴与策同】
【郑氏曰祭服祭器龟筴并牲皆不欲人?之焚之必已不用埋之不知鬼神之所为孔氏曰服是身着之物故焚之牲器之类并为鬼神之用虽败不知鬼神用与不用故埋之埋之犹在焚之则消所以焚之埋之异也若不焚埋人或用之为?慢鬼神之物也】
○临祭不惰【惰徒卧切】
【郑氏曰惰为无神也孔氏曰祭如在故临祭须敬不得怠惰鬼神飨德祭若怠惰则神不歆】
○凡祭於公者必自彻其俎
【郑氏曰祭於公助祭於若也自彻其俎臣不敢烦君使也大夫以下或使人归之孔氏曰此谓士助君祭大夫以下自祭其庙则使人归宾俎】
○礼曰君子抱孙不抱子此言孙可以爲王父尸子不可以爲父尸
【郑氏曰以孙与祖昭穆同孔氏曰礼曰者皆旧礼语也抱孙不抱子谓祭祀之礼必须尸尸必以孙今子孙行并皆幼弱则必抱孙爲尸不得抱子爲尸作记者旣引礼又自解云此言孙可以爲王父尸子不可以为父尸故也曾子问云尸必以孙孙幼则使人抱之无孙则取於同姓可也方氏曰凡爲尸者不必皆幼必曰抱以见礼之所在不以幼而废也王氏炎曰特牲礼注大夫士以孙之伦爲尸言伦明非已孙崔灵恩谓大夫用已孙为尸非也张子曰父於子尊严故不抱孙自有其父故在祖则可抱非谓为尸而抱也尸是孙行反以子道事之则事亲之道可以喻矣澄按张子之意谓君子於生之时爲祖者抱其孙而为父者不抱其子故死而立尸以祭可以孙行为尸而不可以子行为尸也然曾子问篇旣有孙幼则使人抱之之文则不若旧注之说爲当】
○支子不祭祭必告于宗子
【郑氏曰不敢自专孔氏曰支子庶子也祖祢庙在适子之家而庶子贱不敢辄祭之也支子虽不得祭若宗子有故庶子代摄犹宜告宗子然後祭程子曰古所谓支子不祭者唯使宗子立庙主之而已支子虽不祭至於齐戒致其诚意则与主祭者不异可与则以身执事不可与则以物助但不别立庙为位行事而已】
○凡祭有其废之莫敢举也有其举之莫敢废也【郑氏曰爲其渎神也废举谓若殷废农祀弃後不可复废弃祀农也孔氏曰祭有常典不可辄擅废兴吕氏曰废之莫敢举如已毁之庙已变置之社稷不可复祀也举之莫敢废如已修之坛墠而辄毁已正之昭穆而辄变也陈氏曰祀典之所秩则不可以废废之爲不仁祀典之所不秩则不可以举举之爲不智周官大祝禁督逆祀命者礼记山川神祗有不举者爲不敬不敬者君削以地宗庙有不顺者爲不孝不孝者君绌以爵夫逆祀命而有所举则在所禁逆祀命而有所废则在所督不敬者在所削不孝者在所绌此人臣所以谨常祀而毋渎礼也】
非其所祭而祭之名曰淫祀淫祀无福
【郑氏曰妄祭神不飨吕氏曰非其所祭如法不得祭与不当祭者淫过也以过祀神故无福福者百顺之名也陈氏曰神不歆非类民不祀非族非族而祀之则於礼爲谄於命为逆於祀爲渎其欲徼福也难矣昔楚昭王不祀河甯武子不祀相皆能变易旧俗以趋於正知此礼矣】
○天子祭天地祭四方祭山川祭五祀岁徧诸侯方祀祭山川祭五祀岁徧大夫祭五祀岁徧士祭其先【郑氏曰祭四方谓祭五官之神於田郊也勾芒在东祝融后土在南蓐收在西玄冥在北诗云来方禋祀方祀者各祭其方之官而已五祀户竈中溜门行也孔氏曰天地有覆载大功天子王有四海故得祭天地以报其功诸侯旣不得祭天地又不得緫祭五方之神惟祀当方故云方祀山川在其地则祭之无则不祭大夫不得方祀及山川直祀五祀而已士祭其先不云岁徧者以士祭先祖岁有四时更无余神故也吕氏曰天子继天而王君天下而有之冬日至祀天夏日至祭地四时各祭其方以迎气又各望祭其方之山川及五祀此所谓岁徧也天子有天下故得祭天地四方山川五祀言无所不及也诸侯有国国必有方祭其所居之方而已非所居之方及山川不在竟内者皆不得祭故曰方祀祭山川祭五祀言有及有不及也大夫有家不与山川之祀所得祭者五祀而已士不得立家故五祀之祀亦不得行然自天子至於庶人皆得祭其先先者吾身之所自出也天子至大夫言祭百神而不及其先唯於士言者举轻以明重且言士有不得祭者也方氏曰天子祭天地则天下之事诸侯方祀则一国之事大夫祭五祀则一家之事士祭先则一身之事盖德有隆杀故所祭之神有大小业有广狭故所祭之神有远近也】
○天子以牺牛诸侯以肥牛大夫以索牛士以羊豕【索所百切】
【郑氏曰牺纯毛也肥养於涤也索求得而用之孔氏曰大夫士天子大夫士也若诸侯大夫即用少牢士则用特牲其丧祭大夫亦得用牛士亦用羊豕故杂记云上大夫之虞也少牢卒哭成事祔皆大牢下大大夫之虞也犆牲卒哭成事祔皆少牢是也据此诸侯不得用牺牛祭义云天子诸侯有养兽之官牺牷祭牲必於是取之者盖诸侯对卿大夫亦得云牺若对天子则称肥尔其大夫牲体完全亦有牺牲之称故上云大夫牺赋为次但不毛色纯尔按楚语观射父云大夫牛羊必在涤三月小者犬豕不过十日此大夫索牛士羊豕旣不在涤三月当十日以上但不知其日数耳方氏曰天子以牺牛则虽肥而或伤亦在所不用诸侯但取其肥而已不必牺也大夫但取其具而已又不必肥也至於士虽索牛亦不得而用矣唯羊豕可也祭义言天子诸侯必有养兽之官故得有牺肥之牛也牛人凡祭祀共其求牛此特於大夫言索者以无养兽之官必索後得之也羊豕者或羊或豕也】
○大飨不问卜不饶富
【郑氏曰大飨祭帝於明堂也富之言备也备而已勿多於礼也孔氏曰此大飨与月令季秋大飨帝同不得以其大飨丰饶其物使之过礼叶氏曰季秋大飨於明堂牲也日也莫不卜也特言不问者恐渎神也方氏曰礼之言大飨者十有一而其别有五祭帝一也袷祭先王二也天子飨诸侯三也两君相见四也凡飨宾客五也若月令季秋大飨帝礼器郊特牲大飨腥祭帝之大飨也礼器又言大飨其王事大飨之礼不足以大旅祫祭先王之大飨也郊特牲又言大飨尚腶修天子飨诸侯之大飨也郊特牲又言大飨君三重席而酢仲尼燕居言大飨有四坊记言大飨废夫人之礼两君相见之大飨也大司乐言大飨不入牲杂记言大飨卷三牲之俎凡飨宾客之大飨也】
右记祭祀之礼凡十节
外事以刚日内事以柔曰
【郑氏曰顺其出外为阳顺其居内为隂孔氏曰外事郊外之事内事郊内之事十日有五奇五耦甲丙戊庚壬五奇为刚乙丁巳辛癸五耦为柔然郊天在国外应用刚日而郊特牲云郊用辛社稷是郊内应用柔日而郊特牲云社日用甲郊社尊不敢同内外之义自郊社之外则皆用之社祭用甲而召诰用戊者召诰是告祭非常礼也郊之用辛者惟夏正郊天及雩大享明堂尔若郊丘自用冬至日五时迎气合用其初朔之日不皆用辛也崔灵恩云外事指用兵之事内事指宗庙之祭澄曰诗小雅吉日田猎之诗而曰吉日维戊吉日庚午春秋桓六年壬午大阅庄八年甲午治兵田猎兵师外事也故戊庚壬甲皆用刚日桓八年己卯烝丁丑烝十四年乙亥尝闵二年乙酉吉禘于庄公文二年丁卯大事于太庙宣八年辛卯有事于太庙昭十五年癸酉有事于武宫仪礼少牢馈食日用丁巳宗庙祭享内事也故已丁乙辛癸皆用柔日】
○凡卜筮日旬之外曰远某日旬之内曰近某日丧事先远日吉事先近日
【郑氏曰旬十日也丧事葬与练祥也吉事祭祀冠取之属也孔氏曰凡卜筮者若大事则卜筮并用皆先筮後卜若次事则惟卜不筮小事则无卜唯筮天子旣尔诸侯亦然但春秋乱世皆先卜後筮尚书先云龟从者以尊卑言之郑注周礼云筮凶则止不卜而洪范有筮逆龟从者崔灵恩云凡卜筮天子皆用三若三筮并凶则止郑云若一吉一凶虽筮逆犹得卜之洪范所云是也大夫士则大事卜小事筮旬之外者少牢大夫礼今月下旬筮来月上旬是句之外日也主人告筮者云欲用远某日旬之内者按特牲士礼不诹日注云士贱职?时至事暇可以祭则筮其日於旬初即筮旬内之日是旬之内日也主人告筮者云用近某日此据大夫士有旬内旬外之日若天子诸侯其有杂祭或用旬内或用旬外其辞皆与此同丧事谓葬与二祥哀非孝子所欲但制不获已故卜先从远日而起左传云卜葬先远日辟不怀也谓如今月下旬先卜来月下旬不吉卜中旬不吉卜上旬是先远日也吉事谓祭祀冠昬之属少牢云若不吉则及远日又筮日如初是先近日也】
曰爲日假尔泰龟有常假尔泰筮有常
【郑氏曰命龟筮辞孔氏曰假因也尔女也指龟蓍泰太中之太也褒美龟筮故谓泰龟泰筮也有常者言尔泰龟泰筮决判吉凶分明有常也方氏曰龟则卜之体筮则蓍之用一言其体一言其用互相备也马氏曰布席谓之为席择日谓之为日以某有所为故也大羮谓之泰羮瓦尊谓之泰尊龟谓之泰龟筮谓之泰筮以其有所尊故也目有光而不能明假日月而後明事有吉凶而不能知假蓍龟而後知故假尔龟假尔筮事之万变不同理之是非不一卜筮而体吉则吉体咎则咎故曰有常】
○卜筮不过三卜筮不相袭
【郑氏曰求吉不过三鲁四卜郊春秋讥之孔氏曰一卜不吉而凶又卜以至於三三若不吉则止筮亦然澄曰袭因也重也谓一卜不吉虽可再卜再卜不吉虽可三卜然须俟他日然後再卜三卜不可於一卜再卜之日而相因重复以卜盖诚不专一且渎神也筮亦然】
○龟爲卜筴爲筮卜筮者先圣王之所以使民信时日敬鬼神畏法令也所以使民决嫌疑定犹与也故曰疑而筮之则弗非也日而行事则必践之【与音预践今读如字筴蓍也蓍茎如马菙故谓之筴为卜为筮释卜筮一字谓以龟甲钻之而得兆者名为卜以蓍筴揲之而得卦者名为筮也卜筮之用有二占日与占事也用之以占日者使民信时日也用之以占事者使民决嫌疑也信与信如四时之信同时者谓当其时之日法谓法制令谓禁令事似同而非同爲嫌心有二而不决为疑犹与二兽名犹貜属或云犬子与象属一作豫二兽皆进退多疑故人之迟疑不决者曰犹与凡享祀鬼神设施法令必须择日然人不自择而问之卜筮卜筮所得之日乃神所告故人信之而不敢辄易享祀必以此日是於鬼神敬而不敢?也设施必以此日是於法令畏而不敢慢也事已然者或谓其可或谓其否事未然者或谓如此或谓如彼两有所嫌而心疑不决故其为之之意犹与以卜筮决其可否彼此之嫌而心不复疑则行之勇而不犹与也故曰以下引旧语为证践犹践言之践疑而筮之申上文决嫌疑之义谓有疑者旣卜筮而决之则心知其是不复以为非也不云卜省文日而行事中上文信时日之义谓卜筮谓此日而行事必须践行而不敢违也】
右记卜筮之礼凡四节
凡仆人之礼必授人绥若仆者降等则受不然则否若仆者降等则抚仆之手不然则自下拘之【拘古侯切】
【郑氏曰抚小止之谦也自下拘之由仆手下取之也仆与已同爵则不受孔氏曰凡仆人谓为一切仆非但为君仆时也车上旣仆为主故为人仆必授绥与所升之人也降等谓士与大夫大夫与卿御也仆旣卑降则主人受取绥不然谓仆者敌体则主人宜谦不受其绥也又仆者虽卑而受其绥不谦犹当抚止仆手若不听自授然後乃受也不降等者旣敌不受而仆者必授则主人当郤手从仆手下自拘取之示不用仆授也】
○仆御妇人则进左手後右手御国君则进右手後左手而俯
【郑氏曰进左後右远嫌也进右後左敬也孔氏曰仆在中央妇人在左仆御之时进左手持辔使形微相背若进右手则近相向故後右手以远嫌御国君则以相向为敬故进右手旣御不得常式故但俯俛】
○君车将驾则仆执策立於马前已驾仆展軨效驾奋衣由右上取贰绥跪乘执策分辔驱之五步而立君出就车则仆并辔授绥左右攘辟车驱而驺至於大门君抚仆之手而顾命车右就车门闾沟渠必步【軨力丁切上时掌切乘绳证切下并同并必证切攘如羊切辟音辟或音避驺齐勾切又七须切】
【郑氏曰立於马前监驾且为马行展軨具视效驾白已驾奋振去尘也贰副也跪乘未敢立敬也驱之五步调试之仆并辔授绥者车上仆所主也左右谓羣臣陪位侍驾者攘却也车右勇力之士备制非常者君行则陪乘君式则下步行孔氏曰君车君所乘之车也将驾谓始欲驾行时也仆即御车者策马杖也别有人牵马驾车仆执马杖监驾立马前恐马行也已驾驾竟也展视軨辖头轊也车行由辖故具视之效白也仆监视驾竟而入白君驾车也由从也仆入白驾竟先出就车於车後自振其衣去尘从右边升上必从右者君位在左故辟君空位也绥登车索绥有二一是正绥拟君之升一是副绥拟仆右之升故仆振衣毕取副绥而升也跪乘者仆先试车时君未出未敢依常而立故跪乘以为敬辔御马索也车有一辕而四马驾之中央两马夹辕者名服马两边者名骖马每马两辔四马八辔以骖马内辔二系於轼前其骖马外辔及夹辕两脤马各二辔分置两手今言执策分辔谓一手执马杖以三辔置空手中以三辔置杖手中也分辔竟则试驱行之五步乃立初跪而驱今马行五步则倚立以待君出盖跪以见敬而立则调试之也君出就车则仆并六辔及策置一手中一手取正绥授君令登车此当右手并辔左手授绥转身向後引君上也避远也君已上车车欲进行故左右侍驾陪位诸臣皆迁郤以辟车使不妨车行也左右已辟故驱车而进则左右从者疾趋从车行也大门君之外门车行至外门君抚仆手抚按止也仆手执辔车行由仆君欲令驻车故抑止仆手也顾回顾也车右勇力之士也车行则有三人君在左仆人中央勇士在右车方驱时勇士亦从驱在後今至大门方出履险阻恐有非常故回顾命车右上车也门闾谓凡所过门闾沟广深四尺渠亦沟也步谓下车也此车右勇士之礼若至门闾沟渠则车右必下车所以然者君子不诬十室遇门闾必式君式则臣当下也二则沟渠是险阻恐有倾覆故勇士亦须下扶持之仆不下者车行由仆仆下则车无御故不下也】
○国君不乘奇车车上不广欬不妄指立视五巂式视马尾顾不过毂国中以策彗恤勿驱尘不出轨【不乘平声奇居宜切欬开代切巂惠圭切毂音谷彗音遂恤苏没切勿旧音没今读如字
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:38:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>