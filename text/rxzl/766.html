<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="皇帝大同学革弊兴利百目,皇帝大同学革弊兴利百目全文在线阅读,皇帝大同学革弊兴利百目全文在线下载,大玄古籍书库">
<meta name="description" content="廖平经学四变时期著作。全书分论圣、《论语》、《周礼》、《诗经》、《易经》、《尚书》、《礼记》、《春秋》、《大学》、《中庸》、子学、九家、理学家、中国政治家、中人西学、西人宗教家、西人大同学、西人政治家、西人思想家、西人天文家、西人地学家、今日时局等二十二题，共列各题中有关皇帝大同説的正反观点一百零一目，逐条予以简要解説、论证或反驳。书中主要以公羊张三世、夷夏之辨、素王立法、小康大同等角度，从经典和中西思想家观点中寻求佐证，提出六经皆孔子微言，诸子为孔子后学，孔子为全球立皇、帝、王、伯之法等思想。该书原附于">
<title>皇帝大同学革弊兴利百目_廖平_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">皇帝大同學革弊興利百目</span> <br/>
          作者： <span class="inputVal" id="bkauthor">廖平</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]8690</span> <br/>
          说明： <span class="inputVal" id="bkdec">廖平经学四变时期著作。全书分论圣、《论语》、《周礼》、《诗经》、《易经》、《尚书》、《礼记》、《春秋》、《大学》、《中庸》、子学、九家、理学家、中国政治家、中人西学、西人宗教家、西人大同学、西人政治家、西人思想家、西人天文家、西人地学家、今日时局等二十二题，共列各题中有关皇帝大同説的正反观点一百零一目，逐条予以简要解説、论证或反驳。书中主要以公羊张三世、夷夏之辨、素王立法、小康大同等角度，从经典和中西思想家观点中寻求佐证，提出六经皆孔子微言，诸子爲孔子后学，孔子爲全球立皇、帝、王、伯之法等思想。该书原附于《公羊验推补证》，有光绪三十二年（一九〇六）则柯轩刊本，今据此本整理。</span> <br/>
          封面： <span class="inputVal" id="bkimg">Z_5167.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]皇帝大同學革弊興利百目
[book_author]廖平
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]8690
[book_dec]廖平经学四变时期著作。全书分论圣、《论语》、《周礼》、《诗经》、《易经》、《尚书》、《礼记》、《春秋》、《大学》、《中庸》、子学、九家、理学家、中国政治家、中人西学、西人宗教家、西人大同学、西人政治家、西人思想家、西人天文家、西人地学家、今日时局等二十二题，共列各题中有关皇帝大同説的正反观点一百零一目，逐条予以简要解説、论证或反驳。书中主要以公羊张三世、夷夏之辨、素王立法、小康大同等角度，从经典和中西思想家观点中寻求佐证，提出六经皆孔子微言，诸子爲孔子后学，孔子爲全球立皇、帝、王、伯之法等思想。该书原附于《公羊验推补证》，有光绪三十二年（一九〇六）则柯轩刊本，今据此本整理。
[book_img]Z_5167.jpg


[book_title]皇帝大同學革弊興利百目
論聖 附西人
舊説虚尊孔子，講章以村學究爲至聖。西人以朱子比孔子。
匹夫爲百世師，一言爲全球法，真堯舜之不及。 不見宗廟百官美富，以在海外、後世。
宰我、子貢以孔子爲「生民未有」，不得其詳。
經營天下，力臻美備，千古一人。 不言皇、帝，不知其大。
子貢：性與天道，不可得聞。
性命、天道皆屬皇、帝之學。 當時不睹不聞，無徵不信，多以性命天道、陰陽五行立説。
孔子自云不爲魯國爲天下，不爲當時爲後世。 與「至誠」、「前知」同意。
數千年前早立全球治法。 如《詩》、《易》、《周禮》，後世平天下之規模。
古文家以孔子爲纂輯傳授，先文明，後蠻野。
實先野後文，作而非述；小 即《王制》、《春秋》。 治中國，大 即《詩》、《易》、《周禮》。 治全球。
孟子空言高深，不見實際。
但治中國，能者多矣！於春秋時詳。全球乃真如天之不可階而升，非文王周公之成迹；作而非述，乃可見。
西士以孔子爲教主。 耶蘇、釋伽，可擬孔子。
孔子爲萬世師表，天下政教皆其所主。宗仰迷信者，統入《周禮》十二教。
西士以孔子爲政治家。 管、晏、蕭、曹，可比孔子。
爲全球經營，大經大法。 經傳多從古未行，尚有待於數百千年之後者。
西士以孔子爲哲學家。 伏、董、程、朱，可爲孔子。
古今中外，萬事皆備於一人。 由《春秋》以推行《詩》、《易》、《周禮》大統，海外典禮俱備。
論語
君子，小人。 宋儒誤以君子爲善良，小人爲宵小。
君子儒、小人儒分大、小二統，一道德，一仁義。
舊以匹夫可以抱道。從漢至今，不知「道」字真解。
道爲天行軌道。皇法天言道，苟非其人，道不虚行。
舊以學、思平立，故宋學以幽恍説中正。
事實但重力行。學、思分二統，一述往，一知來。 即告往知來、守先待後之義。
《論語》視、聽、言、動，言、行、聞、見。 宋儒專就一身言之。
視聽言動、言行聞見，皆爲四岳。 如《大學》十目、十手，爲五帝。言屬南，如「寡人處南海」；行屬北，即「君處北海」。
舊以王、伯比北辰。 一行星一世界。行星繞日，日繞小恒星，小恒星繞大恒星。以數十大恒星爲一星，又合群星爲一統。
「北辰」章爲皇帝大統學之總歸。 凡言大統者舉無過是。
舊誤解「文」、「質」二字。
《論語》文、質即今中、西。 中主文，西主質，文質合一，成大統之君子。
百世可知，始可言《詩》。 舊俱誤解。
孔子平天下之學三千年後始見。 由《春秋》漸進於《詩》，故必待數千年後。世界三萬里，皇萬五千里，上帝萬里，帝五千里，王三千里，伯有五等疆域，政教之不同，由小推大。大，則不能再小。
《詩》「思無邪」， 讀「涯」。 志道、據德。 《詩》爲空言。
虚存此言，後世乃能行，故曰志、曰詩。大地三萬里，無疆無涯。 孔子方以三千里起點，以後驗小推大之王、帝、皇託爲古之皇、帝、王。
乘桴浮海，居九夷。 宋儒以孔子道不行而有避隱之思。
孔子至誠前知，喻言聖教，施及蠻貊，覃敷海外。 今中外海禁大開，可爲大統之兆。
舊惜當時不得行道，志欲求官，時不可。
立意不取行，故以不爲政自標。當時略如泰西，使實治《春秋》中國，不過如華盛頓、拿頗崙，何能原始要終，師表萬世？ 如政域有皇、帝、王、伯之分，孔子自爲不過伯而已，王以下何能爲？故特以言立教，皇帝亦可言。
周禮 必今日以後數百千年乃能全行。二千五百年前，已以空言立教。
舊講主周公，宗旨誤，全經皆乖。 鄭注無一條明通。
本有三皇五帝明文。孔子著《周禮》，爲《尚書》典制，治天下之書，故與《王制》小、大不同。
先儒以《周禮》强合於《王制》，矛盾不休，故西人譏中儒束縛於争論。
《周禮》大統，海外疆域，輻員封建，畿服州國，爲小、大不同之實據。
舊以五土五民、一轂三十輻、地球四游爲一王之制。 又，五官六官，争論靡定。
四游，即西人四季圖；五土五民五極，即五帝分司。 與《逸禮·王居明堂禮》同。
舊昧《周禮》小、大名官之意。 如大司徒、大宗伯、大行人、大司寇、小司徒、小宗伯、小行人、小司寇之類。
《周禮》兼包皇、帝大小二統。世界有分有合。 皇合帝分。
舊執中國以求地中。 如謂潁川爲天下之中。
《周禮》地中即赤道下萬五千里。 合則大地三萬里，如鄒衍大九州之説。
舊執周制以説《周禮》封建。
《周禮》封建無王伯之制。 五等封地，公方五百里，侯四百里，以下皆數倍於《王制》、《孟子》。〇大、小共爲四等，皇大帝小，王大伯小。以帝、王言，帝大王小。
詩經 《詩》爲志，與《書》對文。
舊以《詩經》爲古事，故以序説《詩》，後世更以爲誨淫小説。
《詩》爲預言神游事，借古人翻後人，無一真古人古事，故班氏譏以序説《詩》非本義。
舊誤解鳥獸草木爲中國之物。
全球。《周禮》五土、五民、五植物、五動物，如古之河圖、今之五洲動植圖。又，主素皇素統，故以鳥名官。 如鳲鳩爲司徒、黄鳥爲皇之類。
舊誤解小、大二《雅》。
《雅》爲翻繹之書，兼喻大、小二統。 《大雅》爲皇，如大東、大共、大球；《小雅》爲帝，如小東、小共、小球。
舊以二《南》實指周、召。
《詩》分陝爲中分天下，即後世泰皇，二伯爲天皇、地皇。
舊以十五《國風》爲往事。 人名、國名皆指實。
《詩》十五《國風》内配三垣，外配十二次，又以配皇輻十五服，如讖緯，皆寓言後事。
舊以「顛倒」、「反覆」爲敗壞。
《詩》「顛倒」、「反覆」， 即撥亂反正，以水濟火，以熱易寒，以柔助剛之事。 皇帝治天下之妙用。
易經
舊以《易》爲卜筮之具。 如梅花數、牙牌數。
平天下之書。運用消長，裁成輔相，皆爲百世後法。
舊誤解《易》爻内、外之分。
《易》内外赤黑相移，水火既濟，治天下之妙用。 四合。兩、三爻配全球五帶，二五爲二黄道，三四爲赤道。
舊誤解《易》卦大、小之分。
皇帝大小二統， 大卦爲皇，合；小卦爲帝，分。 天下分合之治。
舊誤解《易》上、下經之分。
上經爲先進，古之世界；下經爲後進，後之世界。又，上下指世界南、北二球。 與《詩》「明明在下，赫赫在上 注 」同。
舊以《易》无咎、吉、凶爲休咎。 如得失、利害、成敗、可否之説。
天、地、人三統，无咎爲泰皇，天皇爲吉，地皇爲凶。
尚書
舊以《尚書》全爲述古之書。 止言往事，不爲後法。
《尚書》分前後，《洪範》以上爲述往，《金縢 注 》以下爲知來。 前後兩皇帝王伯，有三羲和：皇羲和、帝羲和、王羲和。
舊讀五《誥》，莫得其解。
五《誥》分應十五《國風》，爲五土例，即今五大洲。 末四篇爲王、四岳，五《誥》則皇之五岳，相比自明。
《洪範》、《禹貢》舊多誤解。 九疇即九州。《禹貢》小九州，《洪範》大九州。
《尚書》九疇即大九州，《禹貢》有全球之説。 《禹貢》冀州爲皇大九州，雍州爲帝大九州，故全有天下。九州外再言四隩、九山、九州、九澤，即《淮南·地形訓》之所本。
舊以五行配人身五官。
《洪範》五行、五事，即《周禮》五土、五官、五帝之制。
禮記
《禮記》大同小康。 小爲國，大爲天下。先儒不知，誤以大統説小康。
皇帝之世，天下和同，不言小康。 知《春秋》進步易行，《易》、《詩》、《周禮》一統以後，乃言大同。
舊讀《王制》，不知運用。 先儒多惡《周禮》之異己。
《王制》爲小統典禮。 故與《周禮》多不合。
春秋
舊以《春秋》經傳全屬小統。 止治中國，不能治全球。
《春秋》言人事小統，記災異大統。
《春秋》内夏外夷。 小統教化未廣，止尊中國，反鄙外夷，於諸夏則詳之；以荆、徐、梁、揚四州爲夷狄，故略之。
大統三經， 《詩》、《易》、《周禮》。 中外如一，無遠近親疎之别。 皇帝一視同仁。
大學 附論學堂
舊以《大學》爲蒙童初讀之書。 如程子謂「初學入德之門」。
《大學》爲皇帝之學，專詳平治天下。 非先習《王制》，不能讀此書。
《大學》絜矩、六合。
《大學》言平天下，即《周髀》六矩之法。 與《詩》、《易》、《周禮》同意。 以一心貫六合即七政，所謂從心、不踰矩。下七引《詩》、《書》，即中、下、上、南、北、西、東。
舊解定、静、安、慮、得如禪學清静無爲。 定甸，静侯，安綏，慮要，得荒。
《大學》定、静、安、慮、得乃皇、帝、王、伯五等疆域之名。 五千里爲定 注 ，七千里爲静，方萬里爲安，方萬五千里爲慮，方三萬里爲得。
舊以格致爲即物窮理。 宋人、西人所言皆蒙學。
《大學》格、致即分别修、齊、治、平之本末先後。 物指身、心、家、國、天下，格即修、齊、治、平之事。致知者，知所先後。
中庸
《中庸》施及蠻貊，六合尊親。
《中庸》爲全球立法，無徵不信，百世俟聖不惑。
舊以謹獨、慎獨爲衾影、屋漏。
「獨」實指海外， 與《大學》同。 故有「不睹不聞」之説。
時文家感應類文科。 如修身則家自齊，國自治，天下自平。
《大學》諸「其」字，國爲侯，家爲卿大夫，身爲士庶人。積身成家，積家成國，積國成天下。諸國全治，天下乃平；各家皆齊，一國乃治；各身皆修，一家乃齊。非皇帝自修身而天下平，如時文感應話，無此事，並無此理。
舊以《孝經》專言孝。 《孝經》與《大學》事理相同。
《孝經》移、易、安、全，皇帝平天下之功用。 移風易俗莫善於《禮》，即《易》、《禮》别爲帝；安上全下莫善於《樂》，即《易》、《樂》合爲皇。
子學
俗儒惡諸子爲異端。
諸子出於四科，九流備大九州之治法，皆有聖人之一體。
《列》、《莊》詬詈，芻狗糟粕。
漢儒言古文者以六經爲古帝王之舊書，孔子彙而傳之，乃知所詬詈者即東漢古文僞儒，非孔子。
九家
舊以道家爲虚無之學。 清淨寂滅，大同於世。
道家出於德行科，重道德，輕仁義，無爲而無不爲。
舊以陰陽家爲技藝家。 漢魏相、丙吉皆用此學爲丞相。
陰陽出於《詩》、《易》、《周禮》，皇帝學之二后。 即《周禮》「天産」、「地産」。
舊以名家主刑名之學。
名家出於《春秋》，爲文學科嫡派。
舊以法家主法術之學。
法家出於政事科，冉有、季路之宗派。
舊以儒家爲孔派嫡傳。 誤以身心性命專就本人一身附會磨礱。
西漢儒家出於文學，篤守章句，多爲《論語》「小人儒」，與孔子「志道」、「據德」迥别。若漢馬、鄭爲音訓，宋陸、王之釋理，皆不得爲真儒。
舊拘聞見，專尚儒家。
皇帝大同之世，儒乃東方一教，不過十二門中之一。
宋、元深惡縱横家，故辭命之學絶。 於四科已絶其一。
縱横出於言語科，宰我、子貢之宗派，爲今外務部最切用。
俗學誤以音訓、禪宗爲聖學旨歸。 今所謂經學，不出童蒙音訓，道學則主釋之禪宗。
聖學以六經經營天下後世，至爲美備，何音訓之足云？
理學古文家，貧賤驕人，以道德自高。 如陸、王不知道德。
道德非皇帝尊貴、法天明德不能言，皆有實用，不可須臾離。後來貧賤傲人乃自詡爲道德，道德可以懷包紙裹 注 ，養成虚憍無用之士風，遺害庠序。
墨攻儒，《論語》尚質從簡，墨家宗旨。 如「禮喪寧戚寧儉」、「禮云禮云」，又「禹無間然」章，皆墨家宗旨。
墨祖孔子，以攻俗儒。 若真儒爲東文，真墨爲西質，一文一質，並行不悖。
儒分爲八，晚近教而非學。 才士晚年多逃禪。宋學之盛，蓋自詡聖賢，託名甚尊，實則希圖安逸，少有聰明一學而成。其養心却病，一如二氏。方外迷信宗仰，與祆、回同，故爲十二教之一。
孔子爲聖，皇帝學。儒東方文王派，墨西方武王派，儒墨合一，爲今日大同基礎。 儒專詳典章得失成敗，有實用，可程課，非高談性命如晉人清談。
舊以農家爲小人之事。
農家出於后稷，政事派。
舊以清談爲道。
道家無爲無不爲，其要在無不爲。以無爲爲道，如以季桓際可推孔子，故孔興道反，遂成爲害人學術。一入其中，無不愚戅。
理學家 附中儒
理學家以空渺禪寂爲道德。 不能解「道德」二字。
孔子言皇帝學，有「胞與」之量，乃知所謂天下、天子、道德、上帝、帝、皇爲人。
宋儒誤以禪宗爲聖學，於修身外贅以格、致、誠、正。 中國因此無人才。終身格致，且不能盡。
聖學廣大如天，與地球相終始。然《大學》明云：「自天子至庶人，壹是皆以修身爲本。」修身爲本，則不應於身外頭上安頭，使人無下手處。故删削枝節，一從修身起，則道若大路，人人可行，不似從前之迷惘矣。
宋儒誤以天道、天命、性情、心身在己身。
大統用天下一家、中國一人例，心屬京師，身爲邦國，性情指五方之民。《中庸》「喜怒哀樂之未發謂之中」，謂海外四極未通之前只有中國也。考檢外域，撫循鎮服，其學至巨，乃盡屬之藐躬，爲刺棘端之猴，造似楮之葉，故凡理學爲愚人之物。欲開士知，非先屏此蔽，中學永不强也。
宋儒誤以身家屬皇帝。
身家本爲士庶人與大夫之事。 大夫有家，士庶人有身，乃誤讀「一家仁，一國興仁；一人貪戾，一國作亂」，積久成派，爲八股家感應文料。窗下言之易，一旦出仕，迥與文章所話不同。雖謂明天下亡於此感應派、今之中國弱於此感應派可也。學者當如洪水猛獸，力屏絶之。
中儒妄談災異占驗，西士力駁之，兩失。
經傳災異爲大統説法，百世可知，非目前所能見。漢儒占驗固是誤説，然如救日、求雨，其中别有精義。西人僅以格致爲據，天下事理出格致外者多，西人方求實迹，未能逸超。必數千百年後始能聲入心通，不待恃耳目爲功。
中儒疑緯讖妄談禍福。
緯讖皆屬後事，俟後而言，必天下大同乃驗。
「老死不相往來」爲上古蠻野之變文，中儒誤解爲古樸，誤會《老子》而然。
天下小通則小利，大通則大利。由一鄉一邑一國以至天下，通則樂利，閉則草昧，一定之局也。大國遠近如一，無物我親疏之别。
中儒誤以儒爲孔子、道家爲異端。 孟、荀於孔子，如百里國之於至尊。後儒誤以孟爲孔，宋人專學孟，與孔道直成天淵。近人以孟爲大同，尤誤。
儒爲文學之支派，道乃德行科。《論語》與道家符合者不下百條。俗儒直無耳目心肝，妄自高大，不由理解，不知皇帝之學君逸臣勞，無爲無不爲。如舜有臣五人而天下治。
中儒以鄉愿爲道德，動以防弊爲説，誤盡天下蒼生。今之中國，一防弊政教，所以孔子深惡鄉愿，爲好好先生痛下針砭。
道德乃皇帝之學。 《論語》「志道」、「據德」，《莊子》「道失後德」，緯引「堯云皇道帝德非朕所專」之類皆是。
中儒以規行矩步、平庸爲聖賢。 如八股所稱之孔子。
聖人應運而生，言爲天下法，行爲天下則。 古者立學分經，分尚實，貴異不貴同，如藥方有薑、附，有硝、黄，功在相證，不能誤投。今之學術則務求一太平藥，人人可服。大抵上而政府，下而名宿，合成一好好先生太平藥而已。宜殺人如麻，死而無悔也。
中儒誤以孔道爲及身可盡，見於施行。 因包後世伯、帝、皇，有四等之異，經乃託見古之皇、帝、王，「及身」則亦如管、晏之伯而已。
皇、帝、王、伯，疆域大小不同，運會古今各别。分一時一國，固必以六經分任之。又，説三代堯舜羲昊，三皇合天下，千萬年後乃能盡發其藏，見之實事。使當日能盡行於世，則不託古之皇、帝、王，《春秋》、《王制》外，不必更作《詩》、《易》、《周禮》、《尚書》也。
中國政治家
政治家言學止於王、伯，經營不出五千里。 如禹、皋、伊、旦、管、晏、蕭、曹諸人皆然。
皇帝經營天下，由《春秋》推行《詩》、《易》、《周禮》，以成一統之治。
政治家競言窮經致用，實無實學。 西人常以行非所學、學亦非所行譏之。
言皇帝之學，知群經典禮乃爲有用。 字字切實，不似從前空虚，後來踵事增華爲無窮。
中人西學
中人一入西學，專心外向。 奉聲、光、化、電爲神明，鄙經傳如糞土。廢經之歎，朝野相同。
諸學以六經爲歸宿，無泛務，有實效。
中人西學，好講民權自由。 有庶民，無君上。以亂世草昧辦法推行中國，勢成齟齬。
大統以通經爲主，各因宜俗，歸於尊君親上，以成一統之治。
西人宗教家
宗教家專主一天，以爲獨得之奇。
春秋以前，中國亦爲祆教，六經同主一天，由一天以化三天，決嫌疑，辨等威，踵事增華。西國四百年前有路德，中國三千年前已有孔子，改新教，爲中外古今立至善之準。
宗教獨守一隅，不能兼通。 近鬼神，未能務民義。《論語》「知死」、「事鬼」，即靈魂復生之説。
皇帝政學外，以十二統天下異同，如《周禮》十二教，各因土俗所宜，禪、釋、回是也。祆乃西方一家説。
宗教家競言大同，乃以争勝自强爲宗旨。
皇帝大同，毋固、無我，舉世如一，無所謂愛憎。争弱强、決勝負乃戰國風尚，爲亂世之言。若至大同，實無須此。
六經同主天論，論述改正舊教甚詳，不僅路德之九十餘問題。
不郊，譏三望；郊，則不必譏望。獲罪於天，不禱奥竈；得天庇佑，不必禁奥竈。生死、幽明、終始、遠近詳矣。
西人大同學
大同學以民權自由爲持平。
皇帝一出，萬物得所，鳥獸草木，皆能通其性情，知其言語。當時「不識不知，順帝之則」，何議院之足云？
宗教復生升天。 無歸宿，終覺荒渺。
事鬼先事人，知死先知生，務民義，遠祈禱。惟皇帝乃稱天子，以下立祖宗姓氏學，然後奉行天道，方有實效。
西人政治家
西人政治專言利。 如管、晏雜伯之學。
皇帝一統天下，無弱强貧富之足言。 役天下以德。今之西政各書，一言以蔽之，曰「言利」而已。
政治家競言變法自强。
聖經爲後世天下法，一成不改，千古常新。今爲亂世，由今改良，非數百年不能至。如能範我馳驅，事半功倍，庶不致背道而馳。
西人思想家
思想家師心自用，與宋學同苦無歸宿。 以經爲師，以經範我心思之謂也。宋人則曰「六經皆我注脚」，故一生教而不學，所以迂疏淺陋，不能深造。西人之予智自雄，其失一也。
《詩》爲思之本旨，今之思想即古之《詩》教。然古無徵不信，故用思；今地球已通，當用行，不貴思。以經爲依歸，依樣葫蘆，何須憑空結撰，不悉準則？
西人思想，一切以失奴隸性根爲主。 西書云有思想而後有事業，文章制度焕然一新。
聖人經營天下，典章制度盡善盡美，千古不朽。於古曰思，今則曰學。 學古人爲奴隸，學今人亦奴隸。學今人之不奴隸，實亦奴隸。即言學，則奴隸不可免，特須善擇主耳。
西人天文家
天文家 注 地動四游，寒暑五帶。
西人絶業，孔子二千年已言之侃侃，且無事不較西説詳美。當時無儀器、無衆力，今合數千年人才、數十國勢力所成，乃不敵一數千年前之匹夫，優劣何待言！由此以推其餘，直所謂無極無盡。
天文家言天象，以爲獨得之奇。
經傳日月星次預推全球曆法，三法六曆至精至密，迥出西人上。由今日盡窺經之秘藏，不審美備更爲如何？然經尚待數千百年之鑽研。既竭 注 吾材，所得亦僅今耳目所及而已。
西人地學家
地學測量全球，實不詳合統治法。
《詩》、《易》、《周禮》包括全球，陰陽、寒暑、剛柔、晝夜，舉得其平。 典章制度，裁成損益，其説詳矣。
地學家侈言地動天虚。舉而措之，千萬年不能盡，其中大等級尚有數十層。
《中庸》「舟車所至，人力所通」，聖人早爲立説。又，大地四游、緯書升降，最活最醒，西書僅就形言，不及二字精切。
今日時局
山陰湯氏著有專書，以爲孔教時數已過。
孔子六經盛行未艾，與地相終始，愈久愈新。
南宋偏安，與金、遼世仇，故鎖國攘外之説，至今援爲頑固黨口實，自尊卑人，刻忌褊狹。
言皇、帝始知聖無不覆幬。胡越一家，進夷狄爲中國，器識心思乃能宏遠。
今日中國失遵守，無依據。 舊學當世變，中士如喪家之犬，西士如紈袴之兒。
皇、帝宗旨定，中外方有實學。
中國行政，以八股學當堅艦巨礮，時變不知所極。
諸皇帝諸經皆切實，學堂方出有用人才；人才出，方有轉機。經方大顯，何廢之足言？
天下分裂，人民塗炭，如春秋戰國之局。
皇帝學天下一家，中國一人。中外推獎此宗旨，患害可以潛銷。
泰西諸國争戰不休，互相翦滅。
皇帝以德服人，血氣尊親，不滅國，可以弭兵。
注 　「明明」二句，原誤作「明明在上，赫赫在下」，據《毛詩注疏·大明》改。
注 　縢：原誤作「滕」，今改。
注 　定：原作「安」，據上下文意改。
注 　裹：原作「裏」，據文意改。
注 　「天文家」下似脱「言」字。
注 　竭：原作「揭」，據文意改。

        </div>
      </div>
    </div>
  </div>
</div>
<!--update:2025-08-30 09:38:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>