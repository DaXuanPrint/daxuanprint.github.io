<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="明例第一,要旨第二,图表第三,解纷第五,闕疑第六,流别第七,孝经学全文在线阅读,孝经学全文在线下载,大玄古籍书库">
<meta name="description" content="七卷。曹元弼撰。是书分七卷:一,明例;二,要旨;三,图表;。四.。会通;五.解纷;六.缺疑;七.。流别。明例卷又分三目:一、孝经脉络次第说;二、孝经微言大义略例;三、陈氏澧说孝经要略。要旨卷述《中庸》、《史记》、《汉书·艺文志》、郑玄《六艺论》以及陶渊明、黄道周、阮元诸家孝经说,另就书中某句某节加以阐释。图表卷分今文各本表、古文各本表,认为日本所传郑注孔传为伪本。会通卷以群经证本经,而见其相通。解纷卷为孝经述典礼部分,认为阮元据《周诰》说《郊祀》“后稷宗祀文王”一事间有语病,由陈澧删节而成。缺疑卷、流别卷">
<title>孝经学_曹元弼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">孝经学</span> <br/>
          作者： <span class="inputVal" id="bkauthor">曹元弼</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]48441</span> <br/>
          说明： <span class="inputVal" id="bkdec">七卷。曹元弼撰。是书分七卷:一,明例;二,要旨;三,图表; 四. 会通;五.解纷;六.缺疑;七. 流别。明例卷又分三目:一、孝经脉络次第说;二、孝经微言大义略例;三、陈氏澧说孝经要略。要旨卷述《中庸》、《史记》、《汉书·艺文志》、郑玄《六艺论》以及陶渊明、黄道周、阮元诸家孝经说,另就书中某句某节加以阐释。图表卷分今文各本表、古文各本表,认为日本所传郑注孔传为伪本。会通卷以群经证本经,而见其相通。解纷卷为孝经述典礼部分,认为阮元据《周诰》说《郊祀》“后稷宗祀文王”一事间有语病,由陈澧删节而成。缺疑卷、流别卷只是虚立其目。关于孝经注、解、传、述人考正,认为“闺门”一章出自刘炫伪本,此说难以成立。证郑注确为郑玄所作,最为详尽,可息群疑。述孝经各家撰述所举过于简略,唐玄宗注疏后,仅举阮福《孝经义疏补》。是书体例较为完备。现存光绪三十四年(1908) 江苏存古学堂刊本。</span> <br/>
          封面： <span class="inputVal" id="bkimg">Z_4744.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]孝经学
[book_author]曹元弼
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]48441
[book_dec]七卷。曹元弼撰。是书分七卷:一,明例;二,要旨;三,图表; 四. 会通;五.解纷;六.缺疑;七. 流别。明例卷又分三目:一、孝经脉络次第说;二、孝经微言大义略例;三、陈氏澧说孝经要略。要旨卷述《中庸》、《史记》、《汉书·艺文志》、郑玄《六艺论》以及陶渊明、黄道周、阮元诸家孝经说,另就书中某句某节加以阐释。图表卷分今文各本表、古文各本表,认为日本所传郑注孔传为伪本。会通卷以群经证本经,而见其相通。解纷卷为孝经述典礼部分,认为阮元据《周诰》说《郊祀》“后稷宗祀文王”一事间有语病,由陈澧删节而成。缺疑卷、流别卷只是虚立其目。关于孝经注、解、传、述人考正,认为“闺门”一章出自刘炫伪本,此说难以成立。证郑注确为郑玄所作,最为详尽,可息群疑。述孝经各家撰述所举过于简略,唐玄宗注疏后,仅举阮福《孝经义疏补》。是书体例较为完备。现存光绪三十四年(1908) 江苏存古学堂刊本。
[book_img]Z_4744.jpg


[book_title]明例第一
曹元弼學
孝經脈絡次第説
孝經大例有二，曰脈絡，曰次第。一經一緯，皦如繹如，其本皆出於首章。首章曰：「先王有至德要道。」德者，愛敬也。愛敬及天下，謂之至德，孝弟是也。道者，所以行愛敬者也。愛敬一人而千萬人説，以興愛興敬，謂之要道，禮樂是也。廣至德、廣要道章明之。曰：「以順天下」，至德要道出於天命之性，不學而能，不慮而知，聖人治天下不别立法，但因人心所固有者而利導之，是以教不肅而成，政不嚴而治。三才章明之。曰：「民用和睦，上下無怨」，民愚而不可欺，賤而不可犯，術馭勢迫，倒行逆施，則怨而以詐相遁，術窮勢竭而禍亂遽起。惟因人心之所同然，順而行之，則合敬同愛而上下安，協智同力而灾禍息，君民一體，父子相保，是謂大順。孝治章明之。曰：「夫孝，德之本也，教之所由生也」，德者，愛敬也；教者，教愛教敬也。至德要道，元出於孝，愛敬之本由於父子天性。因嚴可以教敬，因親可以教愛。聖人推愛親敬親之心以愛人敬人，使天之所生，地之所養，無不被吾愛敬，告成功於天祖，尊之至而事天明，親之至而事地察，不過盡孝之能事。聖治章明之，而感應章申述之。反是則本實先撥，枝葉必傾，悖德悖禮，亂臣賊子以私恩小惠要結徒黨，遂其逆節，將使生民塗炭，積血暴骨，灾害禍亂，莫知所底。是以春秋誅大逆，孝經明大順，皆以絶惡慢之原，立愛敬之本，教自此順生，刑自反此作。聖治章明之，而五刑章極言之。曰：「孝之始，孝之終」，愛親者不敢惡於人，敬親者不敢慢於人，愛親敬親，孝之始，不敢慢惡於人，以保守天下國家身名者，孝之終。天子不毁傷天下，諸侯卿大夫不毁傷國家，士庶人不毁傷其身。文、武之道，天下後世爲法，反是則幽、厲之名，百世不改。殷、周有道則長，秦無道則暴，諸侯以下皆然。故孝無終始，而患不及者，未之有。天子至庶人五章明之。不幸而有不能終始於愛敬之道者，則子必争，臣必争，友必争，俾不及於失天下、失國家、失身名之患。諫諍章明之。曰：「夫孝，始於事親」，事孰爲大，事親爲大；守孰爲大，守身爲大，不失其身而能后事其親。紀孝行章明之。事生者易，事死者難，惟送死可以當大事。喪親章特明之。曰：「中於事君」，聖人所以生天下萬世之人者在教孝，而所以使人各保其父子，以遂其孝者在教忠，故資於事父以事君而敬同。事君章明之。盡忠匡救，君臣一體，存亡休戚與同，忠焉能勿誨乎？諫諍章明之。曰：「終於立身」，孝弟忠順之行立，而後可以爲人。君子也者。人之成名，成身則成親，必至立身揚名，而後不敢毁傷者，爲真無所毁傷。廣揚名章明之。孝始於事親則家治，中於事君則天下治，終於立身則萬世賴以治。反是則不事親者，非孝無親矣，不事君者，要君無上矣，不立身者，非聖無法矣。要君、非聖、非孝三者相因，皆不孝之罪。事君、事親、立身三者備，乃完孝之行。故曰：「夫孝，德之本也」，聖人之德無以加於孝。此孝經之脈絡也。首章言孝之始，孝之終，因陳天子至庶人行孝終始之事，故天子以下五章次之。天子至庶人，皆推愛親敬親之心以愛人敬人，以保其父祖所傳之天下國家、身體髮膚，有慶無患，孝道之大如此。非聖人强以教人，乃本於乾元坤元，繼善成性，天生烝民，有物有則，所謂道之大原出於天。故三才章次之。聖人則天順民，因性立教，則人人興孝興仁，上下各致其愛敬之實，以興利除害，相生相養相保，不敢有一人之惡慢，以灾及其親。故孝治章次之。夫如是，則四海之内，無一物不得其所，升中于天，配以父祖，仁人事天，孝子事親之能事畢，故曰：「君子務本，本立而道生。」聖人盡其性以盡人之性，綏之斯來，動之斯和，致中和，位天地，育萬物，其所因者本。故聖治章次之。聖人愛敬天下之極功，本於愛親敬親，教愛因親，教敬因嚴，孝之大義既畢，乃陳事親守身之節目。故紀孝行章次之。失其身而能事親者，未之聞。孝始於守身，不孝始於忘身，充忘身之極，則無惡不爲。且不愛其親而愛他人，不敬其親而敬他人者，包藏禍心，悖德悖禮，勢必殫殘聖法，無父無君，爲生民大患。聖人愛敬天下，所以不得已而用刑。故五刑章次之。罪莫大於不孝，行莫大於孝，惟孝故順民如此其大，而爲禮之始。聖人以孝弟禮樂爲教。禮之大義，尊尊、親親、長長，而其所以爲教，則躬立爲子、爲弟、爲臣之極，本諸身而徵諸民。故廣要道、廣至德章次之。孝弟忠順之行立，則身修而名自立於後世。故廣揚名章次之。慈愛、恭敬、安親、揚名，孝道備矣，復陳諫争之義，以結天下國家身名，而感應章長言永嘆孝弟之至。繼以事君章，亦事父、事兄、事君相次，而喪親章終焉。此孝經之次第也。三才章「則天因地，以順天下」，以天治人也。聖治章「因嚴教敬，因親教愛」，以人治人也。廣至德章「非家至而日見之」，以己治人也。三才章以下三章，由己達之天下，廣要道以下三章，由天下而反之身。聖人立言，從心所欲，左右逢原，從容中道，脈絡分明而往不息，根本盛大而出無窮。學者沉潜反覆，自覺天良發不可遏，一若春陽生乎方寸，而和氣塞乎天地間者，肫肫焉，淵淵焉，浩浩焉，神而明之，存乎其人，存乎德行也。或曰：今之十八章，固孔子之舊次歟？曰：今文相傳無異本，古文簡札有複重雜亂，劉子政以今文正之，不聞先後異序也。其文首尾貫串，如繫辭、中庸，豈有後人更定者哉？
孝經微言大義略例
凡道之大原出於天，孝經以天治人。天不變，道亦不變，故謂孝道爲經。
凡天地之性，人爲貴。古今中外，凡題正當天地之人，此心皆同。孝經以人治人，順是爲人，反是則無父無君是禽獸。
凡天命之謂性，父子之道天性，爲孟子性善之説所自出。性有五德，仁主愛，義主敬，孝經言德皆愛敬，即五常之德。
凡五常本於仁，仁本於孝，孝弟同體。良知良能，達之天下謂之至德。孝經言至德，周禮三德、六德皆統之。孝爲人行莫大，孝經論行，周禮三行、六行皆統之。
凡性善，情亦善，孝經喪親章言情，情之至正者。
凡率性之謂道，天性親嚴是謂父子之道。君臣、兄弟、夫婦、朋友愛敬之道皆從此起。孝經言道，即天下之達道五，爲制禮之本。
凡五倫統于三綱，資于事父以事母，資于事父以事君，而尊尊之道著。以孝事君則忠，以敬事長則順，而尊尊、親親、長長之道備。中庸言「君子之道，曰：子臣弟友」，與孝經要道同義。
凡修道之謂教，因嚴教敬，因親教愛。開闢以來，中國聖人立教大本在此，三代以上，中國所以富强治安，皆根本於此。六經皆此道，而孝經揭之，書五教，周禮十二教皆統之。
凡孝經言義，即禮運十義。聖治章曰：「君臣之義」，義之最重者。
凡孝經不言知，「見教之可以化民」即知。孝經不言信，不言勇，孝有終始，自强不息，即信即勇。
凡教本乎天，率乎性；以立道，以順民，以施政，謂之則，謂之法；以體言謂之禮，以常言謂之經。
凡孝道著在言行，君子言行，王者政教，皆本愛親敬親之心，以愛人敬人，得乎人心之所同然，謂之則。
凡孝經治天下之道在順，而所以順之者在敬，愛立於敬。孝經言「不敢」即敬之義。
凡孝經之教事親在愛，而持以終身弗辱之敬；事君在敬，而出以中心惻怛之愛。
凡孝經以身教，至德要道，有諸己而后求諸人。孔子「行在孝經」，所以爲萬世法。
凡孝經以名教，君臣父子之名正，而後有順逆善惡。善名爲善，惡名爲惡，而後顧名思義，人心可正，民行可興。
凡孝經事親謹身之目，在禮經喪、祭、記、曲禮、内則諸篇。
凡孝經愛敬之教，備在禮十七篇。愛敬之政，備在周官六典。愛敬之義，在二戴禮記。凡井田、封建、學校、軍賦、宗法、教農教兵、通商考工，生人相生、相養、相保之道，皆天子以下愛敬之實事。
凡孝經爲六藝之總會，以孝經通易而伏義立教之本明；以孝經通詩、書而民情大可見，王道益燦然分明；以孝經通禮而綱紀法度會有極，統有宗，法可變，道不可變；以孝經通春秋而尊君父，討亂賊之大義明，邪説誣聖，不攻自破；以孝經權衡百家，如視北辰以正朝夕，是非有正，異端自息。異端之説不同，而歸于無父無君則同。父子君臣之大義明，則百家之毒盡去，百家之長皆可用。以孝經觀百代興亡，而愛敬惡慢之效，捷於影響，昭若揭日月而行。
凡論語言仁，極聖人愛敬天下萬世之情，與孝經一貫。
凡孝經庸德庸行，詳述於曾子十篇，大義發於中庸，微言逮於孟子。
陳氏澧東塾讀書記説孝經
鄭康成六藝論云：「孔子以六藝題目不同，指意殊别，恐道離散，後世莫知根源，故作孝經，以總會之。」隋書經籍志亦有此數語。其下云：「明其枝流雖分，本萌於孝者也。」此二句，或亦六藝論之語。澧案：六藝論已佚，而幸存此數言，學者得以知孝經爲道之根源，六藝之總會。此微言未絶，大義未乖者矣。
説文卷末，載許叔重遣子沖上説文書，並上孝經孔氏古文説。澧謂孔子教弟子孝弟學文，許君以二書並上，蓋亦此意。惜孝經孔氏古文説竟不傳也。
荀慈明對策云：「漢制使天下誦孝經。」澧案：續漢書百官志司隸校尉假佐二十五人，孝經師主監試經，諸州與司隸同。此東漢之制也。咸豐中有旨，令歲科試增孝經論，正合東漢之制。若督學及府廳州縣官試士，以此爲重，則天下皆誦孝經如東漢時矣。司馬温公云：「嚮若使之盡通詩、書、禮、樂，則中材以下，或有所不及。今但使之習孝經、論語，儻能盡期年之功，則無不精熟矣。此乃業之易習者也。然孝經、論語，其文雖不多，而立身治國之道盡在其中。就使學者不能踐履，亦知天下有周公、孔子，仁義禮樂，其爲益也，豈可與一首律詩爲比哉？」温公書儀云：「子年十五已上，能通孝經、論語，粗知禮義之方，然後冠之。」
朱子甲寅上封事云：「臣所讀者，不過孝經、語、孟之書。」知南康時，示俗文云：「孝經云：『用天之道，分地之利。朱子本注云：「謂依時及節，耕種田土。」謹身節用，本注云：「謹身，謂不作非違，不犯刑憲。節用，謂省使儉用，不妄耗費。」以養父母，本注云：「人能行此三句之事，則身安力足，有以奉養其父母，使其父母安穩快樂。」此庶人之孝也。』本注云：「能行此上四句之事，方是孝順。雖是父母不存，亦須如此。方能保守父母産業，不至破壞，乃爲孝順。若父母生存不能奉養，父母亡殁不能保守，便是不孝之人，天所不容，地所不載，幽爲鬼神所責，明爲官法所誅，不可不深戒也。」以上孝經庶人章正文五句，係先聖至聖文宣王所説。奉勸民間逐曰持誦，依此經解説，早晚思惟，常切遵守，不須更念佛號、佛經，無益於身，枉費力也。」朱子上告君，下教民，皆以孝經，學者勿以朱子有刊誤之作，而謂朱子不尊信孝經也。
朱子孝經刊誤以「仲尼居」至「未之有也」爲一節，云：「夫子曾子問答之言，而曾氏門人之所記，疑所謂孝經者，其本文止如此，其下則或者雜引傳記以釋經文。」澧謂如朱子之言，則第一節猶大學章句所謂「經一章」，其下釋經文者，猶大學章句所謂傳也。「雜引傳記」者，猶中庸章句所謂雜引孔子之言以明之也。朱子所疑者，章首「子曰」二字，及章末之引詩、書，與「天之經也，地之義也」云云，乃左傳子太叔述子産之言；又疑「嚴父莫大於配天」，非所以爲天下之通訓。語類亦屢有此説。然中庸亦有章首用「子曰」二字者，孟子每章之末引詩、書者尤多。左傳：「仲尼曰：『古也有志：「克已復禮，仁也。」』」臼季曰：「臣聞之，出門如賓，承事如祭，仁之則也。」此論語孔子吿顔淵、仲弓者而皆見於左傳，則孝經有左傳語，不必疑也。「嚴父莫大於配天」，與孟子所謂「孝子之至，莫大乎尊親；尊親之至，莫大乎以天下養」，文義正同，尤不必疑矣。
孟子七篇中，多與孝經相發明者。孝經曰：「非先王之法服不敢服，非先王之法言不敢道，非先王之德行不敢行。」孟子曰：「子服堯之服，誦堯之言，行堯之行」，亦以服、言、行三者並言之。孝經天子章曰：「刑於四海。」諸侯章曰：「保其社稷。」大夫章曰：「守其宗廟。」庶人章曰：「謹身。」孟子曰：「天子不仁，不保四海；諸侯不仁，不保社稷；卿大夫不仁，不保宗廟；士庶人不仁，不保四體」，亦似本於孝經也。「世俗所謂不孝者五，隋其四支，不顧父母之養」云云，正與「謹身節用，以養父母」相反，亦可以爲孝經之反證也。司馬温公家範引孝經「五刑之屬三千，而罪莫大於不孝」，其下亦引孟子所言「五不孝」。孟子外書四篇，其一篇名曰孝經，蓋論説孝經之語。趙邠題辭雖以外篇爲後世依託，然亦必出於孟氏之徒也。
陶淵明有五孝傳，或疑後人依託，澧謂不必疑也。蓋陶公於家庭鄉里，以孝經爲教，稱引故實以證之。故其庶人孝傳贊云：「嗟爾衆庶，鑒兹前式。」司馬温公家範録孝經「居則致其敬，養則致其樂，病則致其憂，喪則致其哀，祭則致其嚴」五句，每句各引經史以證之。蓋孝經一篇，皆論以孝順天下之大道，惟此五句爲孝之條目，故加以引證，亦所謂鑒兹前式也。困學紀聞云：彭忠肅公以致敬、致樂、致憂、致哀、致嚴，裒集格言，爲五致録。司馬温公家範亦以五致類事，忠肅之書本此。澧案朱子孝經刊誤卷末云：「欲掇取他書之言，可發明孝經之旨者，别爲外傳。」黄直卿亦輯録諸經傳言孝者，爲孝經本旨二十四卷，見直齋書録解題卷三。
孝經大義，在天子、諸侯、卿大夫、士皆保其天下國家，其祖考基緒不絶，其子孫爵禄不替，庶人謹身節用，爲下不亂。如此則天下世世太平安樂，而惟孝之一字，可以臻此。亡友桂星垣嘗與澧論此云：論語第二章言：孝弟則不犯上作亂，即孝經所謂「至德要道，以順天下」，斯言得之矣。
四庫全書總目謂孝經與禮記爲近，又以魏文侯有孝經傳，則孝經爲七十子之遺書，此考據最確，無疑義矣。「仲尼居，曾子侍」與「孔子閒居，子夏侍」，「仲尼燕居，子張、子貢、言游侍」文法正同。大戴禮主言篇「孔子閒居，曾子侍」文法亦同。其書言孝道乃天下之大本，中庸「立天下之大本」，鄭注：「大本，孝經也。」故自爲一經。此經是孔子之言，其筆之於書者，但可謂之述，不可謂之作，故鄭君以爲孔子作也。史記仲尼弟子列傳則云曾子作。黄東發日鈔以孝經爲首，而論語、孟子次之，以讀經者當先讀此經也。王儉七志以孝經居首，見經典釋文序録。
經解云：「孔子曰：『安上治民，莫善於禮。』此之謂也。」此引孝經也。喪服四制云：「資於事父以事君而敬同」，「毁不滅性，不以死傷生」，「喪不過三年」，「資於事父以事母而愛同」，大戴禮本命同。皆孝經之語。
孝經鄭注，諸書所引者雖多，然無以定爲康成注，惟郊特牲正義引王肅難鄭云：「孝經注云：『社，后土也。此係校勘記所稱惠棟校宋本。句龍爲后土。』鄭既云社后土，則『句龍』也，是鄭自相違反。」鄭以社爲五土之神，句龍配之。故王肅以爲自相違反也。此王肅所難，是康成注明矣。劉光伯謂肅無攻擊孝經鄭注者，殆未詳考耶？劉説見孝經序疏。弼案：孝經序疏引此説係劉知幾語，非光伯也。此文偶誤，當更正。

[book_title]要旨第二
曹元弼學
子曰：「吾志在春秋，行在孝經。」
中庸曰：「唯天下至誠，爲能經論天下之大經，立天下之大本。」鄭氏曰：「大經，謂六藝而指春秋也。大本，孝經也。」
史記仲尼弟子列傳曰：「孔子以曾參爲能通孝道，故授之業，作孝經。」
陶淵明五孝傳曰：「至德要道，莫大於孝。是以曾參受而書之，游、夏之徒常咨禀焉。」
漢書藝文志曰：「孝經者，孔子爲曾子陳孝道也。夫孝，天之經，地之義，民之行也，舉大者言，故曰孝經。」
白虎通曰：「孝經者，制作禮樂，仁之本。」
鄭氏六藝論曰：「孔子以六藝題目不同，指意殊别，恐道離散，後世莫知根源，故作孝經以總會之。」又孝經序曰：「孝經者，三才之經緯，五行之綱紀。孝爲百行之首，經者不易之稱。」
黄氏道周曰：「孝經者，道德之淵源，治化之綱領也。六經之本皆出孝經，而小戴禮記四十有九篇，大戴禮記三十有六篇，皆爲孝經疏義。蓋當時師、偃、商、參之徒，習觀夫子之行事，誦其遺言，尊聞行知，萃爲禮論，而其至要所在，備於孝經。觀戴記所稱『君子之教也』，及『送終時思』之類，多繹孝經者。蓋孝爲教本，禮由所生，語孝必本敬，本敬則禮從此起。」
阮氏元曰：「春秋以帝王大法治之於已事之後，孝經以帝王大道順之於未事之前，皆所以維持君臣，安輯家邦者也。君臣之道立，上下之分定。於是乎聚天下之士庶人而屬之君卿大夫，聚天下之君卿大夫而屬之天子。上下相安，君臣不亂，則世無禍患，民無傷危矣。即如百乘之家不敢上僭千乘，千乘之國不敢上僭萬乘，則天下永安矣。且千乘之國不降爲百乘，百乘之家不降爲庶人，則天下永安矣。論語曰：『其爲人也孝弟，而好犯上者鮮矣。不好犯上，而好作亂者，未之有也。君子務本，本立而道生。孝弟也者，其爲仁之本與。』論語此章，即孝經之義也。不孝則不仁，不仁則犯上作亂，無父無君，天下亂，兆民危矣。春秋所以誅亂臣賊子者，即此義也。孟子曰：『何必曰利，亦有仁義而已矣。上下交征利，千乘之國，百乘之家皆弒其君，不奪不厭。』此首章亦即孝經之義，孔、孟正傳在此。戰國以後，縱横兼併，秦祚不永，由於不仁，不仁本於不孝，故至於此也。」又云：「論語次章有子之語，蓋兼乎孝經、春秋之義。孔子之道在於孝經。孝經取天子、諸侯、卿大夫、士、庶人最重之一事，順其道而布之天下，封建以固，君臣以嚴，守其髮膚，保其祭祀，永無奔亡弒奪之禍，即有子所云孝弟之人不犯上作亂也。使天下庶人、士、大夫、卿、諸侯人人皆不敢犯上作亂，則天下永治也。惟其不孝不弟，不能如孝經之順道而逆行之，是以子弑父，臣弑君，亡絶奔走，不保宗廟社稷。是以孔子作春秋，明王道，制叛亂，明褒貶。春秋論之於已事之後，孝經明之於未事之先。其間所以相通之故，則有子此章，實通徹本原之論。」
曹元弼述孝篇曰：「天地之大德曰生。生人者，天地也，父母也。天地父母能全而生之於始，而不能使各全其生於終。聖人者，代天地爲民父母以生人者也，故曰産萬物者聖，聖之言生也。聖人將爲天地生人，必通乎生民之本而順行之。故聖人能以天下爲一家，以中國爲一人者，非他，順其性而已。性者，生也，親生之膝下，是謂天性，惟親生之，故其性爲親，而即謂生我者爲親。孩提之童，無不知愛其親也。親則必嚴，孩提之童，其父母之教令則從，非其父母不從也。父母之顔色稍不説則懼，非其父母不懼也。是嚴出於親，親者天性，嚴者亦天性也，親嚴其親，是之謂孝。是孝者，性也。性者，立教之本也。水之性流，掘地而注之，可以達於海；火之性烈，鑽燧而取之，可以燎於原。使人而本無性也者，人之性而本不親嚴其父母也者，則悖逆詐僞、争奪相殺固其所，而聖人將無所施其教。今人之性既親嚴其父母若是，則順而推之，可以無所不親，無所不嚴。無所不親謂之愛，無所不嚴謂之敬。試觀孩提愛親，少長即知敬兄，由父兄而推之，凡在天屬，無不親也，其尊長，無不敬也。是即率性而順行之，親嚴可以教愛敬之明效也。故曰：『君子務本，本立而道生，孝弟也者，其爲仁之本與？』又曰：『親親，仁也。敬長，義也。仁、義、禮、智之端，擴而充之，若火之始然，泉之始達，苟能充之，足以保四海矣。苟不充之，則不足以事父母。』何也？人少則慕父母者，性也。及其長而好色也，妻子也，仕也，嗜欲攻取，天性日漓，親者疏而嚴者忽矣，何怪乎事君不忠，誤國殃民，犯上作亂，覆家亡身以灾及其親乎？即或本心無他，而不達於道，以爲吾親則愛之，非吾親則不愛，吾親則敬之，非吾親則不敬，不敬則慢，不愛則惡。惡人者人亦惡之，慢人者人亦慢之，居上則亡，爲下則刑，在醜則兵，毁其身，危其親。雖日用三牲之養，其得爲孝乎？若此者，非無性也，無教也。無教則逆其性，逆其性則失其生。上古聖人有生人之大仁，知性之大知，知人之相生，必由於相愛相敬，而相愛相敬之端，出於愛親敬親，愛親敬親之道，必極於無所不愛，無所不敬，使天下之人無不愛吾親敬吾親，確然見因性立教之可以化民也。推其至孝之德，卓然先行博愛敬讓之道，而天下之人翕然戴之以爲君師。於是則天明，因地義，順人性，正夫婦，篤父子，而孝本立矣，序同父者爲昆弟，而弟道行矣。因而上治祖禰，下治子孫，旁治宗族，而親親之義備矣。博求仁聖賢人，建諸侯，立大夫，以治水、火、金、木、土、穀之事，富以厚民生，教以正民德，司牧師保，勿使失性，勿使過度，上下相安，君臣不亂，而尊尊之道著矣。聖法立，王事修，民功興，則有同講聖法，同力王事，同即民功者謂之朋友，而民相任信矣。三綱既立，五倫既備，天下貴者治賤，尊者畜卑，長者字幼，而民始得以相生。且賤者統於貴，卑者統於尊，幼者統於長，而民不得以相殺。於是教以孝以敬天下之爲父者而子説，教以弟以敬天下之爲兄者而弟説，教以臣以敬天下之爲君者而臣説。子説則孝，孝則親愛，弟説則弟，弟則禮順，臣説則忠，忠則居官理治。且愛親者不敢惡於人，敬親者不敢慢於人。天子愛敬四海之内，則得萬國之歡心，以事其先王。諸侯愛敬一國之人，則得百姓之歡心，以事其先君。卿大夫、士、庶人愛敬其家，則得人之歡心，以事其家。自上至下，皆兢兢焉爲子臣弟少之事。雖天子必有父，必有兄，不敢驕溢非法，以亂取亡。是以天下和平，兆民乂安，重社稷，嚴宗廟，守祭祀，保體膚，禮教興行，刑措不用。集天下和睦之氣，升之天祖，尊之至而事天明，親之至而事地察。大孝尊親，嚴父配天，普天率土，各以其職，生民之本盡，死生之義備，是謂大順。大順者，順其性也。夫人藏其心，不可測度也，凡有血氣，必有争心。知者詐愚，勇者威怯，强者凌弱，衆者暴寡，泯泯棼棼，散無友紀，至難治也。而聖人能爲之建極錫福，達禮定分，用人之知去其詐，用人之勇去其怒，用人之仁去其貪，尚辭讓，去争奪，一道德，同風俗者，亦順之而已矣。孟子曰：『天下之言性也，以利爲本。』利者，順也。『禹之行水也，行其所無事也。』教不肅而成，政不嚴而治，何事之有？蓋人之性莫不愛親敬親，故可導之以愛人敬人，所謂順也；非强之使人愛之敬之，乃以各遂其愛親敬親，所謂孝也。人之相與也，譬如舟車然，相濟達也，人非人不濟，馬非馬不走，水非水不流，不仁愛則不能群，不能群則養不足。懷於人者，人亦懷之，出乎爾者，反乎爾者。故古之人爲政，愛人爲大，不能愛人，不能有其身，傷其身，即傷其親。故烹熟羶薌嘗而薦之，非孝也，養也。養可能也，敬爲難；敬可能也，安爲難；安可能也，卒爲難。君子之所謂孝者，愛人以愛其身，愛其身以愛其親。生則親安之，祭則鬼享之。親没而名立，是故有弗言，言思可道；有弗行，行思可樂；將爲善，思貽父母令名，必果。是故居處必莊，事君必忠，莅官必敬，朋友必信，戰陣必勇。是故父之齒隨行，兄之齒雁行，朋友不相踰。又能敬親之朋友，又能帥朋友以助敬也。是故愛人不親反其仁，禮人不答反其敬，有終身之憂，無一朝之患。是故克己復禮，天下歸仁，出門如賓，承事如祭，己所不欲，勿施於人，在邦在家，和睦無怨。是故天子以德教光於四海爲孝，諸侯以保社稷、和民人爲孝，卿大夫以守宗廟爲孝，士以守祭祀爲孝，庶人以謹身爲孝。地以平，天以成，封建以固，井田以均，軍賦以出，學校以修，人才以多，官方以飭，禮俗以成，民氣以樂，冠昏以時，喪祭以嚴，朝聘以尊。處則有備，出則有威。天子守在四夷，諸侯守在四鄰，而天下莫敢有越厥志。是故天子以天下養，天子之祭也，與天下樂之；諸侯之祭也，與境内樂之；卿大夫、士、庶人之祭也，與宗族外姻朋友樂之。是故天子有田以處子孫，諸侯有國以處其子孫，大夫有采以處其子孫，士食舊德之名氏，農服先疇之畎畝，商修族世之所鬻，工用高曾之規矩。其鬼神歆其禋祀，其民人享其土利。是故上好仁而下好義，事有終而財不匱。上之使下，如父兄之畜子弟，耳目之役手足；下之事上，如子弟之衛父兄，手足之捍頭目。開誠心，布公道，集衆思，廣忠益，爲天下得人，以定天下之業，以斷天下之疑，四方有患，必先知之，至明也。作内政，寄軍令，明恥教戰，信賞必罰，將帥協和，少長有禮，説以使民，民忘其死，無事則順治，有事則無敵，至强也。躬行節儉，爲天下先，務才訓農，通商惠工，地無餘利，人無餘力，家給人足，養生喪死無憾，至富也。備物致用，立成器以爲天下利，知者創物，能者世守，博師萬物，精益求精，黄帝用蚩尤之五兵，武王收肅慎之楛矢，通其變，神其化，至巧也。天下即有卒然大患，而上下相親，人心固結，合天下之謀以爲謀，何詐之不破；合天下之力以爲力，何强之不服；天下人人出其財，何用之不足；天下人人竭其巧，何器之不利。天子勞心以拯生民之灾，庶人效死以急君父之難。九年之水，七年之旱不能殺，鬼方之帥、昆夷之患不能病。是故勞勤心力耳目而不必爲己，節用水火財物而不必藏於己，人不獨親其親，不獨子其子，老有所終，壯有所用，幼有所長，窮民有所養，男有分，女有歸，天地位，萬物育矣。此順之實也，孝之至也。故曰：『人之行莫大於孝』，『聖人之德無以加於孝』。蓋聖人者，爲天地生人者也。人非父母不生，亦非君不生，何也？爪牙不足以供嗜欲，趨走不足以避利害，無羽毛以御寒暑，苟無君，焉爲之興利除患、養欲給求？人之類必滅。欲既得矣，飲食則有訟，訟則有衆起，人人有賊人自利之心，横行無忌之勢，苟無君，焉爲之區處條理、勞來鎮撫？人之類亦必滅。故君者，生人之大者也。天下一日無君，則猛虎長蛇人立而搏噬，上下不交而天下無邦，非無邦也，原野厭人之肉，川谷流人之血，邦無人也。聖人取類以正名，而謂君爲父母，謂民爲赤子，赤子離父母而能生者，未之有也。故曰：父者，子之天也；君者，臣之天也。聖人作爲父子君臣以爲紀綱，所以生人也。故孝子事君必忠，君臣之義，與父子終始相維持。天下君君臣臣，而後人人得保其父子，上下各思永保其父子，而後爲君盡君道，爲臣盡臣道。君臣父子各盡其道，則天下相愛相敬以相生養保全，永無奔亡篡奪、生民塗炭之禍，是之謂孝治。夫天下至大也，治天下至難也，一以孝順之，而千萬人之心如一心，以千萬人之性本一性也。能盡其性即能盡人之性，故謂之至德要道。三皇、五帝、禹、湯、文、武、成王、周公未有不由此者，孔子兼包其盛德以爲孝經，而仁覆萬世矣。」
開宗明義章
先王有至德要道，以順天下。
天降下民，作之君，作之師。孔子論孝道，必稱先王，即春秋發首書王之義。以上治下，以聖治愚，以祖宗訓孫子，一出言而法祖尊王之義，昭若揭日月而行，萬世彝倫於是敘焉，此聖人所以爲人倫之至也。至德要道，天地之經，而民是則之，聖人先得人心之所同然耳。有者，有諸己。順者，因其固有而利導之。鄭氏曰：「至德，孝弟也。要道，禮樂也。」按孩提之童，無不知愛其親，及其長也，無不知敬其兄。孝則必弟，孝弟皆須禮以行之，樂與禮同體。孟子曰：「仁之實，事親是也；義之實，從兄是也；禮之實，節文斯二者；樂之實，樂斯二者。」傳曰：「孝，禮之始也。」大本謂之孝，達道謂之禮。禮之大義，尊尊也，親親也，長長也。人人親其親、長其長而天下平，故民用和睦，上下無怨。陸賈新語曰：「『有至德要道，以順天下』，言德行而其下順之矣。」黄氏曰：「順天下者，順其心而已，天下之心順則天下順矣。」又云：「至德要道皆本生於天，因天所命以誘其民，非有强於民也。據三才章義。夫子見世之立教者不反其本，將以天治之，故發端於此。」阮氏曰：「孔子志在春秋，行在孝經。其稱至德要道之於天下也，不曰治天下，不曰平天下，但曰順天下，順之時義大矣哉。孝經順字凡十見，順與逆相反，孝經之所以推孝弟以治天下者，順而已矣。故曰：『先王有至德要道以順天下，民用和睦，上下無怨。』又曰：『夫孝，天之經也，地之義也，民之行也。天地之經而民是則之，則天之明，因地之利，以順天下。』又曰：『教民禮順，莫善於悌。』又曰：『非至德，其孰能順民如此其大者乎？』是以卿大夫、士本孝弟忠敬以立身處世，故能保其禄位守其宗廟，反是則犯上作亂，身亡祀絶。春秋之權所以制天下者，順逆閒耳。魯臧齊慶，皆逆者也。此非但孔子之恒言也，列國賢卿大夫莫不以順逆二字爲至要，是以春秋三傳、國語之稱順字最多，皆孔子孝經之義也。不第此也，易之坤爲順也，易之稱順者最多，亦孔子孝經、春秋之義也。詩之稱順者最多，亦孔子孝經、春秋之義也。聖人治天下萬世，不别立法術，但以天下人情之順逆敘而行之而已。故孔子但曰：『至德要道，以順天下』也。」
民用和睦，上下無怨。
先王之治，務在和睦無怨，堯典「九族既睦，協和萬邦，黎民於變時雍」，堯之舉舜，「克協以孝」，是以「五典克從，四門穆穆」，周公嚴父配天，四方民大和會，皆以孝順天下、和睦無怨之事。天下治亂，視乎人心聚散，聚則治，散則亂；聚則强，散則弱；聚則富，散則貧；聚則知，散則愚。和睦無怨則聚，怨而不和則散。先王因人心之固有，導之相愛相敬，而天下如一家，中國如一人，各竭其聰明材力，以相生相養相保，莫大灾患，無不弭平，莫大功業，無不興立。是以聖王在上，不言富而天下莫富焉，不言强而天下莫强焉，其所因者本也。
夫孝，德之本也，教之所由生也。
鄭氏曰：「人之行，莫大於孝，故爲德本。」黄氏曰：「本者，性也；教者，道也。本立則道生，道生則教立。先王以孝治天下，本諸身而徵諸民，禮樂教化於是出焉。」
「身體髮膚」兩節
鄭氏説以祭義曰：「父母全而生之，已當全而歸之。」祭義論孝語皆見曾子。曾子十篇及哀公問篇皆與孝經相表裏，學者當合讀之。黄氏曰：「教本於孝，孝根於敬。敬身以敬親，敬親以敬天，不敢毁傷，敬之至也。爲天子不毁傷天下，爲諸侯不毁傷家國，爲士庶不毁傷其身，持之以嚴，守之以順，存之以敬，行之以敏，無怨於天下，而求之於身，然後身見愛敬於天下。身見愛敬於天下，則天下亦愛敬其親矣，故立教者終始於此也。」又曰：「毁傷者何謂也？曰：暴棄之謂也。」阮氏福曰：「孔子爲弟子講學，日以『不敢』二字爲義，孝經十八章，自天子至庶人，凡言『不敢』者九。曾子謹遵孔子之訓，故曾子十篇，凡言『不敢』者十有八。論語曾子曰：『戰戰兢兢，如臨深淵，如履薄冰，而今而後，吾知免夫』，即不敢毁傷之義。」 北史蘇綽戒子曰：「讀孝經一卷，足以立身治國。」 案『不敢毁傷』，守身以事親也，『立身行道』，成身以成親也。孝以不毁爲始，揚名爲終，則非法不言，非道不行，一舉足不敢忘父母，一出言不敢忘父母，居上不敢驕，爲下不敢亂，在醜不敢争。所求乎子以事父，所求乎臣以事君，所求乎弟以事兄，所求乎朋友先施之，不敢不勉；愛日以學，及時以行，不敢不力。教人不敢不誠，蒞官不敢不敬，戰陣不敢不勇。君父之憂，生民之患，萬世之名教綱常，四海之内，兄弟之顛連而無告者之身家性命，不敢不引爲己任。如此爲孝，則始乎爲士，終乎爲聖人。天子至庶人皆如此爲孝，則上下各隨其分，以盡其愛敬，内順治而外無敵矣。又案孝經推愛親敬親之心，以極于愛敬天下。天下國家之本在身，身受於親，敢不敬乎？孝子之事親有窮，而事親之心無窮。身没而名立，則身不没，親亦不没。天之所生，地之所養，無人爲大。名存則身存，身存則親與生我之天、養我之地俱存。故曰：「仁人事親如事天，事天如事親」。孝子成身，人受天地之中以生，其形題直正當天地，立德、立功、立言，則與天地參，故身曰立。萬物皆備於我，盡性踐形，目可極天下之明，耳可極天下之聰，盡其性以盡人之性，則親親之仁，敬長之義，達之天下，忠信篤敬，行乎蠻貊，故道曰行。聖人愛敬天下之心無窮，必使萬世之人永被其愛敬，言爲世法，動爲世道，一舉其名而三綱五常繫焉。故性善必稱堯、舜，而人心皆有仲尼。名存則道存，道存則萬世之天下無弱不可强，無亂不可治。天見其明，地見其光，日月可掩食，而不可損其明，夫是之謂揚名。又案聖賢學問，帝王事業，皆基於不敢。不敢之心，以事天則小心翼翼也，以事君則夙夜匪懈也，以治民則小人難保，往盡乃心，無康好逸豫也，以治軍則臨事而懼、好謀而成，日討國人、日討軍實，而申儆之也。世道衰微，人心思亂，敢於忘親，敢於背君，敢於棄身，敢於縱欲，敢於廢弛暴棄，而生民之禍亟矣。聖賢之教，仁爲己任，死而後已，一息尙存，不敢少懈。故自天子至庶人，皆當孝有終始。中庸致中和之功，始於戒慎恐懼；周易成既濟之治，由於自强不息，其義一也。
「夫孝，始於事親」節
黄氏曰：「始於事親，道在於家，中於事君，道在天下，終於立身，道在百世。爲人子而道不著於家，爲人臣而道不著於天下，身歾而道不著於百世，則是未嘗有身也，未嘗有身，則是未嘗有親也。天子之事天，亦猶是矣。詩曰：『我其夙夜，畏天之威，于時保之。』保身之與保天下，其義一也。」 案孝經言孝，而切切以事君爲訓，曰：「中於事君」，曰：「夙夜匪懈，以事一人」，曰：「資於事父以事君而敬同」，曰：「君取其敬」，曰：「以孝事君則忠」，曰：「父子之道，天性也，君臣之義也」，曰：「爲下不亂」，曰：「要君者無上」，曰：「敬其君則臣悦」，曰：「教以臣，所以敬天下之爲人君者」，曰：「事親孝，故忠可移於君」，曰：「當不義，則臣不可以不争於君」，而結以事君章。蓋君臣者，人治之大，天下一日無君，則弱肉强食，争奪相殺，生民莫得保其父子。故孝經大義，在天子至庶人各盡其愛敬，君明臣忠，上仁下義，以各保其祖父所傳之天下國家、身體髮膚，如此則君君、臣臣、父父、子子而天下大治。故孝子事君必忠，孝弟之人，不好犯上作亂，爲仁天下之本，所謂聖法者如此。聖人之所以爲聖人，以其奠安萬世之父子君臣也。亂臣賊子欲致難於君父，必先殫殘聖法，是以往者大慝未作之先，黜周王魯、素王改制之誣説，先已簧鼓鼎沸。豈知春秋討亂賊，孝經明君臣父子大義，聖人至教自相表裏，炳如日星。且孝經言以孝順天下之道，必推本先王，嚴父配天，特稱后稷、文王、周公。中庸述孝經、春秋之義曰：「非天子，不議禮，不制度，不考文」，曰：「吾學周禮，今用之，吾從周」，曰：「憲章文、武」，尊王之義，所以立人倫之極，而維天地之經，布在方策，豈奸逆所能誣？特風俗日非，人心好亡惡定，凶德悖禮之説，横流日甚，胥天下而裂冠毁冕，拔本塞源，浩劫弭天，殺機遍地，不勝爲乾父坤母之赤子憂耳。曰：「君子反經而已矣」，聚百順以事君親，明聖法可以息邪暴而已矣。又案事親、事君、立身，三事相維，要君、非聖、非孝，三禍相因。不孝不弟，則本心已死，何惡不爲。事君不忠，則誤國殃民，爲蠻夷寇賊、莠民邪説之先驅。聖道不明，則是非無正，而無父無君，横行無忌。撥亂反正，匹夫之賤以天下爲己責，在家則敦行孝弟，無忝所生，出則竭至忠以濟國，本博學以爲政，處則守死善道，立言誨人，扶植名教，發人天良，禦灾捍患，庶有萬一之助乎？
大雅云：「無念爾祖，聿脩厥德。」
鄭氏曰：「雅者，正也。方始發章，以正爲始。」案此即春秋大始正本之義。孔子尊周，憲章文、武，周以文王爲大祖，禮樂法度所自出。故春秋「元年春王正月」，傳曰：「王者孰謂？謂文王也。」孝經首章引文王之詩以證孝德，故曰：「文王既没，文不在兹乎？」
天子章
愛親者，不敢惡於人。敬親者，不敢慢於人。
案愛敬二字爲孝經之大義，六經之綱領。六經皆愛人敬人之道，而愛人敬人出於愛親敬親。愛親敬親，孝之始，不敢惡慢於人，孝之終。禹思天下有溺者，由己溺之，稷思天下有飢者，由己飢之。四海之内有一物不得其所，即天子惡慢之，四境之内有一人不得其所，即諸侯惡慢之，推之卿大夫、士、庶人，於官守職業有一未盡，即惡慢也，即孝無終始，將使患及其身，以及其親也。如此爲孝，敢不敬乎？孝經之義，自天子至庶人，自有生至没身，終始於敬，以盡其愛而已。愛敬非有二義，有惻怛護惜之心，必有慎重孰勉之意。父母之於子，愛之至也，惟其至愛，故扶持保抱，顧復拊畜，心誠求之，不知勞瘁，如執玉，如奉盈，所謂敬也。反而思之，愛敬可知矣，擴而充之，愛敬無窮矣。阮氏釋敬曰：「古聖人造一字，必有一字之本義，本義最精確無弊。敬字从苟从攴，苟篆文作苟，音亟。非苟音狗。也。苟，即敬也，加攴以明擊之義也。警从敬得聲得義，故釋名曰：「敬，警也，恒自肅警也。」此訓最先最確。蓋敬者，言終日常自肅警，不敢怠逸放縱也。故周書謚法解曰：「夙夜警戒曰敬。」虞翻易逸象曰：「乾爲敬。易曰：『君子終日乾乾，夕惕若厲。』書曰：『節性惟日其邁。』日邁者，日乾乾也。」周書以無逸名篇，國語敬姜論勞逸之義，爲千古至言，孔子嘆之，此敬姜之所以爲敬也。敬字古訓以肅警無逸爲義，凡服官之人、讀書之士當終身奉之。」案愛立於敬，孝經言不敢，即敬字之義。「愛親者，不敢惡於人。敬親者，不敢慢於人。」五孝所同，而天子者，立愛敬之極者也，故首發之。
愛敬盡於事親，而德教加於百姓，刑于四海，蓋天子之孝也。
黄氏曰：「天子者，立天之心。立天之心，則以天視其親，以天下視其身。以天視親，以天下視身，則惡慢之端無繇而至也。」案天子以天下爲體，惟天惟祖宗全付有家，百姓有過，在予一人，四方有敗，必先知之。凡養民、理財、用人、治兵，周官六典，中庸九經，皆天子德教之實，必使百姓四海，人人被其愛敬之德，人人順其愛敬之教，皆愛親敬親以相愛相敬，合敬同愛，備物致用，足食足兵，無敵順治，而後全受天祖者，爲無所毁傷，而後一人有慶無患，否則秦、隋之暴固惡慢，周末之衰亦惡慢矣。天子者，以一人之心力，庇萬萬生靈之身家性命者也。故孝經言治天下之道在順，而所以順之者在敬，即易乾坤之義，終日乾乾，自强不息，所以萬國咸寧，保合大和，君健而天下順也。又案孟子言「天子不仁不保四海，諸侯不仁不保社稷」云云，正發明五孝之義，所謂孝無終始，患及其身也。孝經於諸侯以下皆著「然後能保守」之文，見反是即不能保守。於天子獨不然者，諸侯以下之不保，或由於上之削黜，天子則至尊無上。當時王室衰微，天下乖戾，無君君之心。聖人志在尊王，故總著其義於後，而深没其文於此，所以辨上下，定民志，即春秋書王以制叛亂之義。所謂「春秋作而亂臣賊子懼」，「春秋天子之事」，於此見矣。
諸侯章
「在上不驕」節
鄭氏曰：「費用約儉，謂之制節。慎行禮法，謂之謹度。無禮爲驕，奢泰爲溢。」 元氏澹曰：「貴不與驕期而驕自至，富不與侈期而侈自來，故戒之。」 漢敕曰：「親親之恩，莫重於孝，尊尊之義，莫大於忠。故諸侯在位不驕，以致孝道，制節謹度，以翼天子，然後富貴不離於身，而社稷可保。」 説苑敬慎篇曰：「高上尊賢，無以驕人，聰明聖智，無以窮人，資給捷速，無以先人，剛毅勇猛，無以勝人。不知則問，不能則學。雖知必質，然後辨之，雖能必讓，然後爲之。故士雖聰明聖智，自守以愚，功被天下，自守以謙，勇力距世，自守以怯。此所謂『高而不危，滿而不溢』者也。」 吕氏春秋説楚雞父之敗曰：「凡持國，太上知始，其次知中，其次知終。三者不能，國必危，身必窮。孝經曰：『高而不危，所以長守貴也。滿而不溢，所以長守富也。富貴不離其身，然後能保其社稷而和其民人。』楚不能之也。」阮氏福曰：「此可見孔子以春秋、孝經相爲輔教之義。如知孝經不危、不溢、保和之義，則無雞父之戰不保之危矣。凡春秋二百數十年中，諸侯、卿大夫、士之不保社稷、祭祀、禄位者，皆可以此推之。」 案楚之敗於吴，實敗於囊瓦爲政，貪惏無藝，讒慝宏多，綱紀廢弛也。自攜其民，内政不修，則輕敵固亡，畏敵亦亡。國家閒暇，及是時明其政刑，雖大國必畏之。文王卑服，即康功田功，不敢盤于遊田，而伐昆夷。齊桓公作内政而霸諸侯，衛文公大布之衣，大帛之冠，務財訓農，通商惠功，敬教勸學，授方任能，而克邢、狄。越王勾踐早朝晏罷，生聚教訓，而沼吴。易亡爲存，轉弱爲强，未有不自不驕不溢始者。若不能實事求是，勤民恤功，整飭吏治，固結人心，備豫兵食，而徒爲緩敵苟安之計，則敵見我之無志無用，必吞噬無餘而後已。六國之滅於秦，職是故也。富貴社稷民人之保與不保，不視乎敵勢之强弱，邦交之善否，而視乎人君敬怠義欲之一心。吏治之善惡，君心之敬怠轉移之。民生之肥瘠，君心之義欲消息之。敬勝怠者吉，怠勝敬者滅，義勝欲者從，欲勝義者凶。凡事不强則枉，不敬則弗正。强者弗滅，敬者萬世。在上不驕，敬勝怠也，制節謹度，義勝欲也。戰戰兢兢，自强不枉，然後能保其富貴以事其先君。聖人非教在上者私其富貴也，有天下有國者之富貴，萬萬生靈之身家性命繫焉。故鄭人有棟折榱崩之懼，豳詩有覆巢破卵之憂，君民一體也。
詩云：「戰戰兢兢，如臨深淵，如履薄冰。」
鄭氏曰：「義取爲君恒須戒慎。」 阮氏福曰：「孔、曾之學皆主戒懼，故曾子立事篇曰：『君子取利思辱，見惡思詬，嗜欲思恥，忿怒思患，君子終身守此戰戰也。』又曰：『昔者天子日旦思其四海之内，戰戰惟恐不能乂也；諸侯日旦思其四封之内，戰戰惟恐失損之也；大夫士日旦思其官，戰戰惟恐不能勝也；庶人日旦思其事，戰戰惟恐刑罰之至也。是故臨事而栗者，鮮不濟矣。』孝經十八章、曾子十篇皆無泰然自得氣象。論語曰：『曾子有疾，召門弟子曰：「啓予足，啓予手。詩云：『戰戰兢兢，如臨深淵，如履薄冰。』而今而後，吾知免夫。」』是曾子一生，皆守孝經戰戰兢兢之大義，以至於没世也。」
卿大夫章
非先王之法服，不敢服；非先王之法言，不敢道；非先王之德行，不敢行。
孟子準此文以爲訓曰：「服堯之服，誦堯之言，行堯之行。」先儒謂：「聖賢之訓，皆以服在言行之先。蓋服之不衷，則言必不忠信，行必不篤敬。中庸脩身，亦先以齊明盛服。都人士之狐裘黄黄，所以出言有章，行歸于周也。」 案先王制禮，因民生日用不可離之事而爲之節文，以達其愛敬之心。人受天地之中，肖天地之貌，聖人因其適體之用而制之法，使超然異於毛羽之禽獸而有以自好，慎行其身，因以敦典秩禮，表德定分。故古者深衣，有制度以應規矩，繩權衡，規矩取其無私，繩取其直，權衡取其平，可以爲文，可以爲武。禮始於冠，服備而後容體正，顔色齊，辭令順，爲行禮之本，三加弭尊，諭其志以進其德，皆制之於外以安其内，使惰慢邪僻之氣不設於身體，日迁善而不自知也。世之衰也，以天地之性最貴，可聖可賢之身，而甘爲惰游不齒之服；以君父生成，涵濡中國數千年來禮俗教化，可忠可孝之身，而忍爲壞法亂紀之服。陷溺人心，敗壞風俗，毁傷其身，灾及其親，不法之害，未知所底。正經興民，激其廉恥，動其天良，俾違邪歸正，夫逆效順。是在卿大夫之法言德行。又案禮士相見經曰：「與君言，言使臣。與大人言，言事君。與老者言，言使弟子。與幼者言，言孝弟於父兄。與衆言，言忠信慈祥。與居官者言，言忠信。」是謂法言。冠義曰：「成人之者，將責成人禮焉，責成人禮焉者，將責爲人子、爲人弟、爲人臣、爲人少者之禮行焉，將責四者之行於人，其禮可不重與？故孝弟忠順之行立而後可以爲人，可以爲人而後可以治人也。」衛將軍文子篇：「孔子曰：『孝，德之始也。弟，德之序也。信，德之厚也。忠，德之正也。參也，中夫四德者矣。』」是謂德行。又案春秋時卿大夫尚多法言德行，故文、武之道未墜於地，至戰國時則事君無義，進退無禮，言則非先王之道，邪説淫辭，深中人心，毒徧天下，賊民興，喪無日矣。卿大夫非法不言，非道不行，而後能格君心之非，正人心之邪。諸葛之公誠，司馬之忠信，朱子之誠正，得之矣。
然後能守其宗廟。
阮氏曰：「孝經卿大夫之孝，以保守其家之宗廟祭祀爲孝。如此爲孝，則不敢作亂，則不敢不忠、不仁、不義、不慈。齊之慶氏，魯之臧氏，皆叛于孝經者也。儒者之道，未有不以祖父廟祀爲首務者，曾子無廟祀而啟其手足，亦此道也。」
士章
資於事父以事母而愛同，資於事父以事君而敬同。
劉氏瓛曰：「父情天屬，尊無所屈。」 案天無二日，土無二王，家無二主，尊無二上。天之生物，使之一本。子者，父之子，母統於父。資於事父以事母而愛同，夫爲妻綱，故父爲子綱。父者，子之天；君者，臣之天。資於事父以事君而敬同，故君爲臣綱。三綱者，人倫之本，愛敬之原。凡民莫不由之，而知其義者，士也。故制禮自士始，士可不以名教綱常爲己任乎？
故以孝事君則忠，以敬事長則順。
鄭氏曰：「移事父孝以事於君，則爲忠矣。移事兄敬以事於長，則爲順矣。」 舊説云：「入仕本欲安親，非貪榮貴也。若用安親之心，則爲忠也；若用貪榮之心，則非忠也。」嚴植之曰：「上云君父敬同，則忠孝不得有異。故以至孝之心事君必忠也。」 案以安親之心事君，則知君民一體，休戚相同，正色立朝，竭忠盡智，公家之利，知無不爲，危急存亡，有死無二。若用貪榮之心，則孟子所謂懷利以事君者，背君親而爲不義，敗國殄民，惟利是圖，行同狗彘，勢所必至矣。
然後能保其禄位。
君子之於禄位，非其道，則禄之以天下弗顧也；由其道，則一命之榮皆君父之恩，不敢失墜。孟子曰：「惟士無田，則亦不祭。」士之失位，猶諸侯之失國家，此孝經之義也。蓋不義而得禄位，忝所生也。不義而失禄位，亦忝所生也，君子之於禄位，得之以義，保之以義。
庶人章
「用天之道」節
案天子之孝，人之所以參天地也，庶人之孝，人之所以異於禽獸也。諸葛武侯便宜十六策曰：「經云：『庶人之所好者，「所好者」三字疑「所謂孝者」四字之譌。惟躬耕勤苦，謹身節用，以養父母，制之以財，用之以禮。豐年不奢，凶年不儉，素有積蓄，以儲其後。』」
「故自天子至於庶人」節
黄氏曰：「不敢毁傷，孝之始也。立身顯親，孝之終也。謹身以事親則有始，立身以事親則有終，孝有終始，則道著於天下，立於百世。敬愛其身而惡慢終之，（案「身」當爲「始」，靡不有初，鮮克有終，終之實難。且孩提愛親，少長敬兄，人固無不愛敬其始者，放其良心則不能終矣。）小則毁傷其身，大則毁傷天下。曾子曰：『旤患繇生，自纖纖也，君子夙絶之。』夙絶之如何，曰：敬而已矣，君子未有不敬而免於患者也。」 案，聖人之道，務在有始有卒。故周易首乾，自强不息，堯典始欽，禮主於敬，論語首學而時習，稱仁爲己任，死而後已。學本於有恒，化成於久道，真積力久，則强立不反。政如農功，日夜以思，思患豫防則身安而國家可保。堯戒曰：戰戰栗栗，日慎一日。詩曰：「我日斯邁，而月斯征」，「夙興夜寐，無忝爾所生」。是以君子憂深思遠，朝夕匪懈，無有師保，如臨父母，惟恐百密一疏，以釀家國莫大之禍，以貽君親之憂，失生民之望。傳曰：「能者養之以福，不能者敗以取禍。是故君子勤禮，小人盡力。」否則怠慢忘身，惑灾所聚。唐明皇注此經不從鄭注，訓患爲禍，蓋驕泰之心已萌，知得而不知喪。阮氏福曰：「孔子於諸侯、卿大夫、士皆言然後能保其社稷、宗廟、禄位，獨於天子、庶人未言保守，故於此總結言及禍患，五等所同，天子當防患及也。明皇講此經不知患及天子之義，似孔子論孝之時已豫括天寶之事，所繫豈不大哉？」案，聖人之訓，炳若日月，萬世治亂，莫之能外，即今西國之所以能富能强，亦不過上下情通，同心協力，有合於愛之義，實事求是，弗能弗措，有合於敬之義。故西學富强之本，皆得我中學之一端，中國之所以貧弱，不在不知西學而在自失我中學。聖人之道，得其全者王，得其偏者强，而無實甚至背馳而充塞之者亡。夫必實踐我中學而後可以治西學，而後可以富强無患。
三才章
夫孝，天之經也，地之義也，民之行也。
春秋繁露：「河間獻王問温城董君曰：『孝經曰：「夫孝，天之經，地之義」，何謂也？』對曰：『天有五行，木火土金水是也。木生火，火生土，土生金，金生水。水爲冬，金爲秋，土爲季夏，火爲夏，木爲春。春主生，夏主長，季夏主養，秋主收，冬主藏。藏，冬之所成也。是故父之所生，其子長之，父之所長，其子養之，父之所養，其子成之，諸父所爲，其子皆奉承而續行之，不敢不致如父之意，盡爲人之道也。故五行者，五行也。由此觀之，父授之，子受之，乃天之道也。故曰：「夫孝，天之經也」，此之謂也。』王曰：『善哉，天經既得聞之矣，愿聞地之義。』對曰：『地出雲爲雨，起氣爲風。風雨者，地之所爲，地不敢有其功名，必上之於天命，若從天氣者，故曰天風天雨也，莫曰地風地雨也。勤勞在地，名一歸於天，非至有義，其孰能行此？故下事上，如地事天也，可謂大忠矣。土者，火之子也。五行莫貴於土，土之於四時，無所命者，不與火分功名。木名春，火名夏，金名秋，水名冬。忠臣之義，孝子之行，取之土者，五行最貴者也，其義不可以加矣。五聲莫貴於是宫，五味莫美於甘，五色莫勝於黄，此謂孝者地之義也。』王曰：『善哉。』」 案大哉乾元，萬物資始，至哉坤元，萬物資生。元者，天地之本，萬物資之以爲心，所謂仁人心也。孝爲仁之本，元氣之最先見者。道之大原出於天，天不變道亦不變，故曰：天之經。地順承天，孝子之行，忠臣之義，取諸地，故曰：地之義。
天地之經，而民是則之。則天之明，因地之利，以順天下。
鄭氏曰：「孝弟恭敬，民皆樂之。」 案天地之元，民實資之，乾以易知，坤以簡能，不學而能，不慮而知，故曰「天地之經，而民是則之」。易則易知，簡則易從，易知則有親，易從則有功，有親則可久，有功則可大，易簡而天下之理得，故則天因地，以順天下，則人人親其親、長其長而天下平。明者，天之所以命人者也，孩提之童，無不知愛其親。天命之性，生而知之，因其性善而擴充之，是謂則天之明。利者，地之所以養人者也，君君、臣臣、父父、子子，則自天子至於庶人，各保其天下國家、身體髮膚以享土利，是謂因地之利。又案天之明，人之所以知愛知敬也，地之利，人之所以能愛能敬也。利者，義之和也，即順也。地以至順承天，則品物咸亨，保合大和，親親敬長，則達之天下，和睦無怨。記曰：「君明，臣忠，父慈，子孝，兄良，弟弟，夫義，婦聽，長惠，幼順，謂之人義；講信修睦，謂之人利。」義利一也，未有不義而能利者。元氏曰：「此經全同左傳子太叔答趙簡子問禮，明孝之與禮其義同。」 阮氏福曰：「孝經『則』字凡四見。此章云：『而民是則之』，『則天之明』。又聖治章云：『民無則焉』，『則而象之』。『則』字之義，譬如繩尺規矩，周人最重之。故左傳載公孫枝對秦伯曰：『唯則定國。』季文子使史克對宣公引周禮曰：『則以勸德』。又引誓命曰：『毁則爲賊。』」
先王見教之可以化民也。
見者，先知先覺也。則天因地，以順天下，以天治人也。見教之可以化民，因其固有而利導之，以人治人也。先之以博愛，先之以敬讓，以己治人也。有諸己而後求諸人，以身教者從，至誠而不動者，未之有也。白虎通曰：「教者，效也。上爲之，下效之。民有質樸，不教不成。故孝經曰：『先王見教之可以化民。』」
先之以博愛，而民莫遺其親。
博愛者，本愛親之心以愛人。民興於愛，則惻然自動其孩提愛親之心，故莫遺其親。博愛，仁也，未有仁而遺其親者。漢書刑法志曰：「上聖卓然先行敬讓博愛之德者，衆心説而從之。」又曰：「仁愛德讓，王道之本。」
陳之以德義而民興行。
德若周禮三德、六德。義謂十義。愛親之心，德之本也。仁者仁此，義者宜此，忠者中此，信者信此。以爲君則明，以爲臣則忠，以爲兄則良，以爲弟則弟，以爲長則惠，以爲幼則順，無所處而不當也。陳者，張設布列之意。民既動其愛親之心，則可陳之以德義而百行立矣。
先之以敬讓而民不争。
元氏曰：「君身先行敬讓，則天下自息貪競。」
示之以好惡而民知禁。
禮記緇衣曰：「君民者，章好以示民俗，慎惡以禦民淫，則民不惑矣。」鄭氏説以孝經曰：「示之以好惡而民知禁。」
孝治章
是以天下和平，灾害不生，禍亂不作。
阮氏曰：「此反覆申明首章『民用和睦，上下無怨』之義。自古民之怨秦怨隋極矣，是以禍亂速作。唐之天寶，宋之新法，亦皆怨而不和，是以灾害禍亂。惟民心和睦者，天下必久太平。孔子之言，歷歷明驗矣。」
聖治章
天地之性人爲貴。
鄭氏曰：「貴其異於萬物也。」 董子曰：「天地之精，所以生物者，莫貴於人，人受命乎天也，故超然有以倚。物疢疾莫能爲仁義，惟人獨能爲仁義。物疢疾莫能偶天地，惟人獨能偶天地。人有三百六十節，偶天之數也；形體骨肉，偶地之厚也；上有耳目聰明，日月之象也；體有空竅理脈，川谷之象也；心有哀樂喜怒，神氣之類也。觀人之體，一何高物之甚而類於天也。物旁折，取天之陰陽以生活耳，而人乃爛然有其文理。是故凡物之形，莫不從伏旁折天地而行，人獨題直立端尚正正當之。是故所取天地少者旁折之，所取天地多者正當之。此見人之絶於物而參天地。」又曰：「人受命於天，固超然異於群生。入有父子兄弟之親，出有君臣上下之誼，會聚相遇則有耆老長幼之施，粲然有文以相接，驩然有恩以相愛，此人之所以貴也。生五穀以食之，桑麻以衣之，六畜以養之，服牛乘馬，圈豹檻虎，是其得天之靈貴於物也。故孔子曰：『天地之性人爲貴。』」 阮氏曰：「孝經言『天地之性人爲貴』，可見人與物同受天性，惟人有德行，行首於孝，所以爲貴，而物則無之也。性字本從心從生，先有生字，後造性字。商、周古人造此字時即以諧聲，聲亦意也。告子『生之謂性』一言，本古訓。而告子誤解古訓，竟無人物善惡之分，其意中竟欲以禽獸之生與人之生同論，與孝經人爲貴之言大悖，是以孟子闢之。蓋人性雖有智愚，然皆善者也。」 焦氏循説伏羲之畫卦云：「情性之大，莫若男女，人之性，孰不欲男女之有别也。方人道未定，不能自覺，聖人以先覺覺之，故不煩言而民已悟焉。民知母而不知父，與禽獸同。伏羲作八卦而民悟，禽獸仍不悟也。此人性之善所以異乎禽獸。」 案人性之善，絶乎物而參天地者，在知三綱五常。孩提愛親，五常之本；别夫婦以正父子，三綱之本。聖人愛敬天下，生養保全萬萬生靈之盛德大業，皆從此出，故曰：「人之行莫大於孝」，「明王以孝治天下」。
孝莫大於嚴父，嚴父莫大於配天，則周公其人也。
蓋大孝尊親，博施備物，使天之所生，地之所養，祖父之所全付，凡有血氣，無不被我愛敬，以萬國之歡心事其先王，集天下之和氣升之郊廟，而後爲無所毁傷，而後孝之能事畢。郊祀宗祀配以祖父，此周公立人倫之極，爲制禮之本。孝莫大於嚴父，故周禮以尊尊統親親，萬世彝倫於是敘焉。
故親生之膝下，以養父母日嚴。
「親生之膝下」者，謂親身生之膝下。「以養父母日嚴」者，以愛養父母日加嚴敬。顧氏炎武曰：「孩提之童，知愛而已，稍長然後知敬。知敬然後能嚴。子曰：『今之孝者，是謂能養，至於犬馬，皆能有養。不敬，何以别乎？』故『雞初鳴而衣服，至於寢門外』，『問衣燠寒，疾痛苛癢而敬抑搔之。出入，則或先或後，而敬扶持之』，敬之始也。詩云：『戰戰兢兢，如臨深淵，如履薄冰。』『而今而後，吾知勉夫』，敬之終也。日嚴者，與日而俱進之謂。」
聖人因嚴以教敬，因親以教愛。
教即禮也。冠、昏、喪、祭、聘、覲、射、鄕，無一非因嚴教敬，因親教愛。讀孝經而後，知禮之協乎天性，順乎人情。
父子之道，天性也。
此中庸性、道、教之義所自出。性者，生也，天性猶云天生。生之膝下，一體而分，喘息呼吸，氣通於親，子之親嚴其父母，天生自然，所謂「天命之謂性」，孟子所謂「性善」也。天性親嚴，是謂父子之道，五倫皆從此起，所謂「率性之謂道」，「天下之達道五」也。聖人因人親嚴之天性，而教之愛敬，所謂「修道之謂教」也。父子之道天性，「自誠明謂之性」也；因嚴教敬，因親教愛，「自明誠謂之教」也。
君臣之義也。
家人有嚴君焉，父母之謂也。人有會歸，而後人人得保其父子。天下國家、身體髮膚，父傳之，子受之，上下各思永保其父子，而後君臣各盡其道。故父子之道，爲君臣之義所自出。故孝子事君必忠。
父母生之，續莫大焉；君親臨之，厚莫重焉。
續，猶屬也。五服之親，皆骨肉相連屬，而父母生之，一體而分，故續莫大焉。長幼之施，朋友之誼，睦婣任恤，皆相厚之道，而有父之親，有君之尊，生養教誨，全付有家，永保勿替，故厚莫重焉。故愛敬他人必自愛親敬親推之，而聖人之德無以加於孝。故親生之膝下，父母生之，續莫大焉。漢書藝文志謂諸家説多不安。今反覆經義，説之如此。
「故不愛其親而愛他人者」節
左傳季文子使太史克數莒僕之罪，以對宣公，曰：「先君周公制周禮，曰：『則以觀德，德以處事，事以度功，功以食民。』作誓命曰：『毁則謂賊，掩賊爲藏，竊賄爲盜，盜器爲姦，主藏之名，賴姦之用，爲大凶德。有常無赦，在九刑不忘。』行父還觀莒僕，莫可則也。孝敬忠信爲吉德，盜賊藏姦爲凶德。夫莒僕，則其孝敬，則弑君父矣；則其忠信，則竊寶玉矣。其人則盜賊也，其器則姦兆也。保而利之，則主藏也。以訓則昏，民無則焉。不度於善而皆在於凶德，是以去之。」案史克述周公之訓，以正亂賊之罪，孝經用其語，此即魯之春秋其文則史，而孔子取其義，可見春秋、孝經相輔爲教。又可見孝經明大順，春秋誅大逆，皆本於周公之則。則，法也。至德要道則天下順，悖德悖禮則民無則，此可見人性之善、好惡之同。「則以觀德」者，立父子君臣之則，以觀孝經忠信之德。有孝敬忠信之德，則親親仁民愛物、相生相養相保之事功皆從此起，未有事功不本於德者。漢制使天下誦孝經，東漢節義之所以盛，國本之所以固也。曹操欲求不孝、不弟、污辱之人而有濟國安民之略者，魏之所以遽見篡奪。魏、晉以後，所以數百年天下大亂，綱常墜地，生民塗炭，所謂「雖得之，君子不貴」，聖人之言，豈不大彰明較著哉？凡事之不近人情者，鮮不爲大姦慝。不愛敬其親而愛敬他人者，豈真能愛敬他人哉？將收拾人心，要結死黨，以濟其大姦大惡，其始誘以鈎餌，其終納之湯火。先爲邪説淫辭，以蠱惑迷亂人之心志，而後使人忘其親、忘其身而從之，如病風發狂，蹈河掬火，陷於悖逆誅死之地而後已。故墨翟之兼愛，非兼愛也，兼惡也；其無父也，將以無君也。彼其人有精明强忍之才，博物多能之學，以兼愛之説招集徒黨。設積日累久，諸侯稍衰，將無事不可爲。彼見君臣之義之出於父子也，於是先决父子之倫，彼恐人之讀書，知大義而不信己也，於是教人不讀書。鞅、斯之焚書，以肆其凶虐，曹操之求不孝不弟之人，以爲篡漢先聲，皆此意也。三綱相須而成。今日之爲邪説者，又欲决夫婦之綱，以亂天下之父子，以顛倒君臣，則其智更奸，其禍更速矣。夫人情莫不欲人之愛己，聖人之愛人也以至誠，姦人之愛人也以大僞。誠僞之别，萬萬生靈生死之關，何以别之？以其愛親與不愛親别之。故孝經者，仁之至，智之盡。以孝經之道觀人，視其所以，觀其所由，察其所安，人心之厚薄邪正不爽毫黍。莊子曰：「盜不得聖人之道不行，爲之權衡以信之，則并與權衡而竊之。」夫苟以孝經爲權衡，凶德之盜惡從而竊之哉。
「君子則不然」節
春秋繁露曰：「衣服容貌者，所以説目也；聲音應對者，所以説耳也；好惡去就者，所以説心也。故君子衣服中而容貌恭，則目説矣；言理應對遜，則耳説矣；好仁厚而惡淺薄，就善人而遠僻鄙，則心説矣；故曰：『行思可樂，容止可觀』，此之謂也。」 鄭氏曰：「難進而盡忠，易退而補過。」案難進者，仕爲行道，不爲利也。天下惟難進者能盡忠，中患失之鄙夫，其於君也利之而已。易退者，以道事君，不可則止也。天下無不是之君親，故思補過。阮氏曰：「此章兩言『政』字，論語引書云：『孝于惟孝，友于兄弟，施于有政。』此政必從孝友而施，即孔子孝經之所由來。猶之詩云：『民之秉彝，好是懿德』，爲孟子性善所由來。孔、孟之學未有不本之詩、書者也。」
詩云：「淑人君子，其儀不忒。」
阮氏曰：「晉、唐人言性命者，欲推之於身心最先之天。商、周人言性命者，祇範之於容貌最近之地，所謂威儀也。春秋左傳襄公三十一年衞北宫文子見令尹圍之威儀，言於衞侯曰：『令尹似君矣，將有他志。雖獲其志，不能終也。詩云：「靡不有初，鮮克有終。」終之實難，令尹其將不免。』公曰：『子何以知之？』對曰：『詩云：「敬慎威儀，惟民之則。」令尹無威儀，民無則焉，民所不則，以在民上，不可以終。』公曰：『善哉，何謂威儀？』對曰：『有威而可畏，謂之威。有儀而可象，謂之儀。君有君之威儀，其臣畏而愛之，則而象之，故能有其國家，令聞長世。臣有臣之威儀，其下畏而愛之，故能守其官職，保族宜家。順是以下皆如是，是以上下能相固也。衞詩曰：「威儀棣棣，不可選也。」言君臣上下、父子兄弟，大小皆有威儀也。周詩曰：「朋友攸攝，攝以威儀。」言朋友之道，必相教訓以威儀也。周書數文王之德曰：「大國畏其力，小國懷其德。」言畏而愛之也。詩云：「不識不知，順帝之則。」言則而象之也。紂囚文王七年，諸侯皆從之囚，紂於是乎懼而歸之，可謂愛之。文王伐崇，再駕而降爲臣，蠻夷帥服，可謂畏之。文王之功，天下誦而歌舞之，可謂則之。文王之行，至今爲法，可謂象之，有威儀也。故君子在位可畏，施舍可愛，進退可度，周旋可則，容止可觀，作事可法，德行可象，聲氣可樂，動作有文，言語有章，以臨其下，謂之有威儀也。』又成公十三年曰：『成子受脤於社，不敬。劉子曰：「吾聞之，民受天地之中以生，所謂命也。是以有動作禮義威儀之則，以定命也。能者養之以福，不能者敗以取禍。是故君子勤禮，小人盡力。勤禮莫如致敬，盡力莫如敦篤。敬在養神，篤在守業。國之大事，在祀與戎。祀有執燔，戎有受脤，神之大節也。今成子惰，弃其命矣。其不反乎？」』觀此二節，其言最爲明顯。書言威儀者二，顧命『自亂於威儀』，酒誥『用燕喪威儀』。詩三百篇中，言威儀者十有七，朋友相攝以威儀，已見於左氏所引。此外『敬慎威儀，維民之則』，『威儀抑抑，德音秩秩，受福無疆，四方之綱』，『抑抑威儀，維德之隅』，『敬慎威儀，以近有德』，則皆同乎北宫文子、劉子之説也。威儀者，言行所自出。故曰：『慎爾出話，無不柔嘉。淑慎爾止，不愆于儀』，此謂謹慎言行、柔嘉容色之人，即力威儀也。是以仲山甫之德，則『柔嘉維則，令儀令色，小心翼翼，古訓是式，威儀是力』矣。魯侯之德，則『穆穆敬明，敬慎威儀，維民之則』矣。成王之德，則『有孝有德，四方爲則，颙颙卬卬，四方爲綱』矣。且百行莫大於孝，孝不可以情貌言也。然詩曰：『敬慎威儀，維民之則，靡有不孝，自求伊祜』矣，又言『威儀孔時，君子有孝子』矣。且力於威儀者，可祈天命之福。故威儀抑抑，爲四方之綱者，受福無疆也。威儀反反者，降福簡簡，福禄來反也。此能者養之以福也，反是則威儀不類者，人之云亡矣，威儀卒迷者，喪亂蔑資矣。且定命即所以保性，卷阿之詩言性者三，而繼之曰：『如圭如璋，令聞令望，四方爲綱。』凡此威儀爲德之隅，性命所以各正也。匪特詩也，孔子實式威儀定命之古訓矣。故孝經曰：『君子言思可道，行思可樂，德義可尊，作事可法，容止可觀，進退可度，以臨其民，是以其民畏而愛之，則而象之，故能成其德教而行其政令。詩云：「淑人君子，其儀不忒。」』論語曰：『君子不重則不威，學則不固。』此與詩、左傳之大義，無毫釐之差也。」阮氏福曰：「曾子曰：『君子所貴乎道者三，動容貌，斯遠暴慢矣。正顔色，斯近信矣。出辭氣，斯遠鄙倍矣。』亦曾子傳孝經容止威儀之義也。」卷中凡引阮文達公説，自首見外，皆稱阮氏，其子福，則每引皆兼舉名以别之，亦父前子名之義。案威儀所以定命，不敢毁傷，自力威儀始。凡人之目動言肆、舉趾高、心不固者，必有異事邪慮意外之憂。凶悍好陵人者，其後必有非常之禍；輕佻無度，作事有始無終者，其後多有夭折之患。四語得之吾友梁氏鼎芬。而家庭之閒，恣睢自由，疾行先長，尤爲世道之大憂。犯上作亂，必自幼而不孫弟始。此語得之吾友沈氏曾植。故曲禮、内則、少儀爲平治天下之本，其爲父子兄弟足法，而后民法之也。詩曰：「威儀是力」，力者，躬行實踐之謂。君子有其容，則實以君子之德，若色取仁而行違，則忒而非力矣。
紀孝行章
「孝子之事親也」節
孝經，孝之經也。曲禮、内則、少儀、文王世子之等，皆孝之傳。致敬、致樂、致憂若曲禮、内則諸篇所言是。元氏曰：「盡其憂謹之心，侍疾必謹。」元氏以謹申憂，甚善。致哀、致嚴，若禮經士喪、既夕、特牲、少牢及記檀弓、喪服小記、大傳、祭義等篇是。鄭氏説祭曰：「齋戒沐浴，明發不寐。齋必變食，居必遷坐，敬忌踧踖，若親存也。」 陸氏新語曰：「曾子孝於父母，昏定晨醒，周寒温，適輕重，勉之於靡粥之間，行之於衽席之上，而德美重於後世。」按此之謂能事親。
「事親者，居上不驕」節
驕以致亡，亂以致刑，争以致兵，此之謂毁傷。非是則夭壽不貳，修身以俟之，命也。所欲有甚於生者，所惡有甚於死者，致命遂志，殺身成仁，義也。是故驕也、亂也、争也，雖幸而無患，君子謂之毁傷，所謂「罔之生也幸而免」，「哀莫大於心死」也。不驕、不亂、不争，雖不幸而死，若比干之極諫，孔父、仇牧之死難，君子謂之「全歸」，「未見蹈仁而死者」也。蹈仁而死，猶不死也，以其無毁傷之道也。故曾子臨大節而不可奪。
五刑章
五刑之屬三千，而罪莫大於不孝。
説文云：「，不順忽出也，从到子。」易曰：「突如，其來如」，不孝子出不容於内也。，即易突字也。案易曰：「突如，其來如，焚如，死如。」鄭氏曰：「不孝之罪，五刑莫大。焚如，殺其親之刑。」阮氏云：「志在春秋，爲弑君父者嚴刑法也。行在孝經，爲事君父者率性道也。文言曰：『非一朝一夕之故，其所由來者漸矣。』此易教兼春秋、孝經言之也。」 元氏曰：「舊注以不孝之罪，聖人惡之，去在三千條外。」周禮賈疏曰：「孝經不孝不在三千者，深塞逆源。」
要君者無上，非聖人者無法，非孝者無親，此大亂之道也。
人生於三，事之如一，故天地者，人之本；祖父者，類之本；君師者，治之本。事親、事君、事師，其義同。大戴禮言：「大罪有五，殺人爲下。」蓋殺人者，所殘止一人，自取誅戮而已。要君、非聖、非孝，則逆天悖理之極，將驅天下爲禽獸，以召禽獮草薙、積血暴骨之禍。故聖人必首誅之，所以救同類於水火，以至順討至逆，廹於愛敬萬不得已之心而出之者也。孔子誅少正卯，誅亂臣賊子，豈得已哉？
廣要道章 廣至德章
此申明至德、要道之義。德者，愛敬也，愛敬及天下，謂之至德，孝弟是也。孟子曰：「親親，仁也，敬長，義也，無他，達之天下也。」德而曰至，以言乎其大也。道者，所以行愛敬者也，愛敬一人而千萬人説，謂之要道，禮樂是也。孟子曰：「仁之實，事親；義之實，從兄；禮之實，節文斯二者；樂之實，樂斯二者。樂則生矣，生則惡可已，則不知足之蹈之，手之舞之。」道而曰要，以言乎莫此爲善也。愛非敬不立，愛親者不敢惡於人，敬親者不敢慢於人，不敢即敬也，故曰：「語孝必本敬，本敬則禮從起」。孝弟同體，父子之道、君臣之義相須而成，孝則必弟，孝則必忠，孝以愛興敬，禮以敬治愛。古之君子躬行至德，自盡其孝弟忠敬以事父、事兄、事君，而即以敬天下之爲父、兄、君者，是之謂教，以身教也。敬天下之爲父、兄、君者，而天下之子、弟、臣皆惻然自生其事父、事君、事兄之心，是之謂悦，悦即「樂則生矣」之樂，所謂「天地之經，而民是則之」，「孝弟恭敬，民皆樂之」也。天下之子、弟、臣悦，則興孝、興弟、作忠，而愛不可勝用，敬不可勝用。尊尊、親親、長長、幼幼，以生以養、以富、以教，而上下安，型仁講讓，和親、安平、康樂而風俗成矣，故曰：「孝經者，制作禮樂，仁之本。」夫是之謂順。又案孔子行在孝經，教孝、教忠、教弟而萬世之下皆知父之爲父，君之爲君，兄之爲兄，即所以敬萬世之爲君、父、兄者也。萬世之爲子、弟、臣者，讀孝經無不自動其孝弟忠敬固有之良心，所謂子説、弟説、臣説也。子、弟、臣説，則本立道生，親愛禮順之心惡可已。擴而充之，天下無亂不可治，無散不可聚，無若不可强，故黄忠端之序孝經曰：「循是而行之，五帝、三王之治猶可以復。」
移風易俗，莫善於樂；安上治民，莫善於禮。
禮記曰：「隆禮由禮，謂之有方之士；不隆禮，不由禮，謂之無方之民。敬讓之道也，故以奉宗廟則敬，以入朝廷則貴賤有位，以處室家則父子親、兄弟和，以處鄉里則長幼有序。孔子曰：『安上治民，莫善於禮。』此之謂也。故朝覲之禮，所以明君臣之義也；聘問之禮，所以使諸侯相尊敬也；喪祭之禮，所以明臣子之恩也；鄉飮酒之禮，所以明長幼之序也；昏姻之禮，所以明男女之别也。夫禮禁亂之所繇生，猶坊止水之所自來也。故以舊坊爲無所用而壞之者，必有水敗；以舊禮爲無所用而去之者，必有亂患。故昏姻之禮廢，則夫婦之道苦，而淫辟之罪多矣；鄉飮酒之禮廢，則長幼之序失，而争鬭之獄繁矣；喪祭之禮廢，則臣子之恩薄，而倍死忘生者衆矣；聘覲之禮廢，則君臣之位失，諸侯之行惡，而倍畔侵陵之敗起矣。故禮之教化也微，其止邪也於未形，使人日徙善遠罪而不自知也。是以先王隆之也。」 白虎通曰：「樂以象天，禮以法地。人無不含天地之氣，有五常之性者，故樂所以蕩滌反其邪惡也，禮所以防淫佚節其侈靡也。故孝經曰：『安上治民，莫善於禮；移風易俗，莫善於樂。』」 元氏曰：「樂記禮殊事而合敬，樂異文而合愛。敬愛之極，是謂要道；神而明之，是謂至德。故必由斯人以宏斯教，而後禮樂興焉，政令行焉。以盛德之訓傳於樂聲，則感人深而風俗移易；以盛德之化措之禮容，則悦者衆而名教著明。然則韶樂存於齊，而民不爲之易，周禮備於魯，而君不獲其安，亦政教失其極耳。夫豈禮樂之咎乎？」 案此引申經義以論時政。蓋明皇雖注孝經而不能躬行其道，卒有天寶幸蜀之禍。元氏見微知著，故借説經以託規諷，有慨乎其言之。夫苟不至德，至道不凝，孔子篤行至孝德，參天地，躬備聖王之道，爲禮樂之宗，言爲世法，行爲世道，制作六藝，宣教明化，以愛敬天下生民。自天子至於庶人，莫不畏而愛之，則而象之。是以崇聖之祀，尊及五世，衍聖之緒，流慶萬年。德爲聖人，尊爲帝王師，宗廟饗之，子孫保之。立身行道，顯親揚名，爲生民未有，所謂「行在孝經」。故大訓垂世，日月並明。曾子事親養志，常以皓皓，是以眉夀，修身慎行，忠實不欺，患之小者，毫髮必謹，節之大者，死生不奪。故孔子以爲能通孝道，授之業。鄭君篤信好學，守死善道，進退容止，非禮不行。故依經立注，爲學者宗。若明皇之治，有始無終，禍亂僨興，唐宗幾滅，德不足以庇百姓，言安足以闡名教？所謂「誦詩三百，授政不達，雖多奚爲」者。今之士大夫，飾虚喪實，靜言庸違，視聖賢經傳，徒爲沽名弋利之用，自賊以禍，天下。悲夫！是以中庸貴誠，論語惡佞。
教以孝，所以敬天下之爲人父者也；教以弟，所以敬天下之爲人兄者也；教以臣，所以敬天下之爲人君者也。
禮文王世子記説世子齒學之禮曰：「國人觀之曰：『將君我而與我齒讓，何也？』曰：『有父在則禮然。』然而衆知父子之道矣。其二曰：『將君我而與我齒讓，何也？』曰：『有君在則禮然。』然而衆著於君臣之義也。其三曰：『將君我而與我齒讓，何也？』曰：『長長也。』然而衆知長幼之節矣。故父在斯爲子，君在斯爲之臣。居子與臣之節，所以尊君親親也。故學之爲父子焉，學之爲君臣焉，學之爲長幼焉，父子、君臣、長幼之道得而國治。」大傳曰：「親親也，尊尊也，長長也，此不可得與民變革者也。」義皆與孝經同。由世子齒學之義，故自上至下，皆兢兢焉爲子臣弟少之事。雖天子必有父，必有兄，不敢驕溢非法，以取亂亡，所以天下和平，兆民乂安也。又案敬者，禮之本也；悦者，樂之本也。敬天下之父、兄、君，而天下之子、弟、臣悦，禮樂之所由作也。
廣揚名章
君子務本，本立而道生，其所厚者薄而所薄者厚者，未之有。故孝乎惟孝，友于兄弟，即施于有政。曾子曰：「未有君而忠臣可知者，孝子之謂也。未有長而順下可知者，弟弟之謂也。未有治而能仕可知者，先修之謂也。故曰：『孝子善事君，弟弟善事長。』君子一孝一悌，可謂知終矣。」故孝經爲教忠之本。入則孝，出則弟，即可以守先王之道而垂法後世。在上者之官人，在下者之取友，亦視其家庭之間厚薄何如耳。
居家理治，可移於官
鄭氏曰：「君子所居則化，是以行成於内，而名立於後世矣。」 黄氏曰：「君子之立行，非以爲名也，然而行立則名從矣。詩曰：『文王有聲，遹駿有聲。』周公之告召公曰：『丕單稱德。』皆不諱名也。而今之君子必以名爲諱，故孝弟衰而忠順息，居家不理，治官無狀，而猥享爵禄者衆也。」 顧氏炎武曰：「今人自束髮讀書之時，所以勸之者，不過所謂千鍾粟、黄金屋，而一旦服官，即求其所大欲。君臣上下懷利以相接，遂承風流，不可復制，後之爲治者宜何術之操？曰：唯名可以勝之。名之所在，上之所庸，而忠信廉潔者顯榮於世。名之所去，上之所擯，而怙侈貪得者廢錮於家，即不無一二矯僞之徒，猶愈於肆然而懷利者。南史有云：『漢世士務修身，故忠孝成俗，至於乘軒服冕，非此莫由。晉、宋以來，風衰義缺。故昔人之言，曰名教，曰名節，曰功名，不能使天下之人以義爲利，而猶使之以名爲利。雖非純王之風，亦可以救積污之俗矣。』」又曰：「漢人以名爲治，故人材盛。今人以法爲治，故人材衰。」又曰：「宋范文正上晏元獻書曰：『夫名教不崇，則爲人君者謂堯、舜不足法，桀、紂不足畏，爲人臣者謂八元不足尚，四凶不足恥。天下豈復有善人乎？人不愛名，則聖人之權去矣。』」 案聖人正名百物，善善而惡惡，是是而非非，使天下灼然知善之爲善而力行之，力行之而孝敬忠信之名歸焉。身有盡而名無窮，必使言爲世法，動爲世道，篤實輝光，永久弗替，而後立身行道爲無遺憾。孝經曰：「行成於内，而名立於後世。」行成於内者，務其實不願乎外也。論語曰：「君子疾没世而名不稱」，疾其無爲善之實也。是故日月有明，人皆見之，不求名而名自歸者，上也。秉燭幽室之中，有求必見，顧名而思義，循名以致實者，次也。若夫不顧名義，不恤公論，惟利是圖，昏不知恥，則民斯爲下，其禍將使天下清濁淆亂，邪慝並興，反易天明，决裂綱常，而大亂起矣。故名之所繫至大，顧氏之言，雖未及乎孝經揚名之義，亦愛禮存羊、剥極思復之苦心至論也。
諫諍章
孝經大義，在天子、諸侯、卿大夫、士、庶人各保其天下、國家、身名。君有争臣，士有争友，父有争子，則雖有失道而不陷於兵刑亂亡，故當不義則不可以不争。嗚呼，臣子睹君父危亡將至，而秦、越相視，不關痛癢，朝廷之上，維諾泄沓，持禄保位，遂使蠻夷猾夏、寇賊姦宄之禍日甚一日。安危利菑，欺飾如故，至於河决魚爛、淪胥以亡而後已，此又與亂賊之甚者也。白虎通曰：「臣所以有諫君之義何？盡忠納誠也。愛之能勿勞乎？忠焉能勿誨乎？」 荀子曰：「孝子所以不從命有三，從命則親危，不從命則親安，孝子不從命乃衷。從命則親辱，不從命則親榮，孝子不從命乃義。從命則禽獸，不從命則修飾，孝子不從命乃敬。故可以從而不從，是不子也。未可以從而從，是不衷也。明於從不從之義，而能致恭敬、忠信、端慤以慎行之，則可謂大孝矣。」 又説：「子貢以子從父命爲孝，臣從君命爲貞。孔子曰：『昔萬乘之國，有争臣四人，則封疆不削；千乘之國，有争臣三人，則社稷不危；百乘之家，有争臣二人，則宗廟不毁；父有争子，不行無禮；士有争友，不爲不義。故子從父，奚子孝？臣從君，奚臣貞，審其所以從之之謂孝、之謂貞也。』」 案以上皆言臣子當諫争之義。論語曰：「事父母幾諫，見志不從，又敬不違，勞而不怨。」曾子曰：「父母之行，若中道則從，若不中道則諫。諫而不用，行之如由已。從而不諫，非孝也；諫而不從，亦非孝也。孝子之諫，達善而不敢争辨。争辨者，作亂之所由興也。」 白虎通曰：「人懷五常，故諫有五。其一曰諷諫，二曰順諫，三曰闚諫，四曰指諫，五曰陷諫。諷諫者，智也，知患禍之萌，深睹其事未彰而諷告焉，此智之性也。順諫者，仁也，出辭遜順，不逆君心，此仁之性也。闚諫者，禮也，視君顔色不悦且卻，悦則復前，以禮進退，此禮之性也。指諫者，信也，指者，質也，質指其事而諫，此信之性也。陷諫者，義也，惻隱發於中，直言國之害，勵志忘生，爲君不避喪身，此義之性也。」 案以上皆言臣子諫争之禮。五諫蓋因事之輕重而爲之。
感應章
此章極嘆孝弟爲德之至。蓋聖人之爲孝也，必使天下盡被其愛敬，而後孝德乃大；必使萬世永被其愛敬，而後孝德乃久。王者父天母地，孝於父母者，以身存父母之神，事死如生，事亡如存，必合萬國之歡心，以事其先王，使神罔時怨，神罔時恫，而後孝思乃盡。孝於天地者，以身立天地之心，必使天之所生，地之所養，各得其所，升中於天，足以顯神明，昭至德，自天祐之，吉无不利，而後孝道乃備。故曰：「郊社之禮，所以事上帝也。宗廟之禮，所以事乎其先也。明乎郊社之禮，禘嘗之義，治國其如示諸掌乎？」夫天道遠，人道邇，行遠自邇，守約施博，德極於神明彰，而不外事父母之孝，化極於上下治，而不外長幼之順，信乎「夫孝，天之經也，地之義也」。人人親其親、長其長而天下平，堯舜之道，孝弟而已。事天明者，尊之至也；事地察者，親之至也。孝莫大於嚴父，繼人之志，述人之事，凡父所爲子，無不奉承而敬行之，不敢不致如父之意。推此以事天，用天之道以道民，通神明之德，類萬物之情，合天下愛敬之心以尊天，是謂事天明。資於事父以事母而愛同，樂其心，不違其志，樂其耳目，安其寢處，以其飲食忠養之。推此以事地，因地之利以利民，養其欲，給其求，樹木以時伐，禽獸以時殺，致天下愛敬之力以報地，是謂事地察。禮記孔子曰：「仁人之事親也，如事天，事天如事親。」鄭氏説以此經。案事天事親，皆歸於盡愛敬、不毁傷而已。又案鬼神之説，儒釋各家互争，惟聖人之言中正無弊，得乎人心之所同安。禮記曰：「氣也者，神之盛也。魄也者，鬼之盛也。合鬼與神，教之至也。衆生必死，死必歸土，此之謂鬼。骨肉斃於下陰爲野土，其氣發揚於上爲昭明。焄蒿悽愴，此百物之精也，神之著也。」聖人之言鬼神也如是。孝經曰：「事父孝，故事天明，事母孝，故事地察，天地明察，神明彰矣。宗廟致敬，鬼神著矣。」又曰：「春秋祭祀，以時思之。」禮記曰：「惟聖人爲能饗帝，孝子爲能饗親。饗者，鄉也。鄉之，然後能饗也。」聖人之事鬼神也如是。論語曰：「未能事人，焉能事鬼？」傳曰：「聖王先成民而後致力於神。」又曰：「國將興，聽德於民，將亡，聽於神。神，聰明正直而壹者也，依人而行。」聖人之務民義而不瀆鬼神也如是。蓋氣也者神之盛，天有日月星辰，地有山川丘陵，皆積氣成形，則必有神以宰之。神形合則爲人，形神離則爲鬼。魂氣歸天，而祖考與子孫喘息呼吸，精氣相通。苟有子孫，則其必憑依之而不遽散。其先有功德，後世賴其功思其人者，其神亦必依之而常存。故天有神，地有祇，人有鬼。雖視之不見，聽之不聞，而其理固平易可得而質言也。神與人異道，聖人之爲祭祀也，非曰神嗜飲食也，以爲萬物本天，人本乎祖，報本反始，時思追養，通其精誠於神明，因以教天下順天事親，以立愛敬之本也。神與人異職，聖人之言禍福也，曰：「神福仁而禍淫」，曰：「求福不回」，曰：「自求多福」，禍福無不自己求之者。仁則榮，不仁則辱，國家明其政刑，則莫敢侮之，般樂怠敖，則自求禍。故聽於民者必興，聽於神者必亡。又曰：「賢者之祭必受其福」，非世所謂福也。福者，備也。備者，百順之名也，無所不順之謂備。彼諂瀆鬼神以求福者，其流入於左道亂政，蔑視鬼神爲無知者，其流至於悖逆不順，二者相反相因。蓋瀆鬼神者，其心徒爲徼福求利，本不知有天人之理，本不出於敬天愛親之誠。其畏父兄也，不若其畏鬼神，其信聖經也，不若其信釋氏。故邪説左道易以惑，而一反之，則敢於慢天，忍於忘親，犯上作亂相因而至矣。苟知孝經之教，則安有溺於虛無以誤家國，悖於倫理以陷逆亂之患哉。
事君章
「父子之道，天性也，君臣之義也。」以孝事君則忠，故孝子之事君也如事親，至誠惻怛，善惡吉凶，視爲切身，公家之利，知無不爲，竭力盡能，自知不足。其陳善納誨，一以悱惻忠厚出之，其愛國也至，故其謀國也審，其愛君也誠，故其吿君也明。因勢利導，先事豫防，萬不忍以唯諾誤人家國，亦不忍以毫末意氣激成朋黨，釀成事變。殺身非痛，負國爲痛，深思熟計，必求有濟。故事君之敬，皆出於愛。上下相親，則君臣同慶。夫子此章立萬世人臣之極，其言婉篤誠懇，本孝而出。後世大臣，惟諸葛武侯、陸宣公諸人近之。學而入政，移孝作忠者，所當深體味也。三國吴志張昭傳孫權嘗問衛尉嚴畯寧念小時所闇書不？畯因誦孝經「仲尼居」。昭曰：「嚴畯鄙生，臣請爲陛下誦之。」乃誦「君子之事上」，咸以昭爲知所誦。
喪親章
曾子讀喪禮，泣下沾襟。經解曰：「喪祭之禮，所以明臣子之恩也。」盛德記曰：「凡不孝生於不仁愛也，不仁愛生於喪祭之禮不明。喪祭之禮，所以教仁愛也。致愛故能致喪祭，春秋祭祀之不絶，致思慕之心也。夫祭祀，致饋養之道也。死且思慕饋養，况於生而存乎？故曰喪祭之禮明，則民孝矣。故有不孝之獄，則飾喪祭之禮也。」曾子曰：「人之生也，百歲之中，有疾病焉，有老幼焉，故君子思其不可復者而先施焉。親戚既没，雖欲爲孝，誰爲孝？年既耆艾，雖欲弟，誰爲弟？故孝有不及，弟有不時，其此之謂與？」故喪禮者，聖人爲中道失母之嬰兒立中制節，而即爲朝露未晞、暫依膝下者動喜懼愛日之誠。讀孝經喪親章、禮喪祭諸篇而不動心者，必無此人。後世廢棄不讀，是以人心日薄，孝道日衰，而犯上作亂之禍易起。喪服四制曰：「高宗即位而慈良於喪。當此之時，殷衰而復興，禮廢而復起。」春秋傳説魯昭公居喪不哀，在戚而有嘉容，君子是以知其不能終。天下國家之治亂，有不根於本原之厚薄者哉？」 此章爲喪禮提綱。禮士喪、既夕、士虞、記問喪等篇，皆其目也。喪禮事死有二大端，一以奉體魄，一以事精神。「爲之棺槨衣衾而舉之」，奉體魄之始；「陳其簠簋而哀慼之」，事精神之始；「擗踊哭泣，哀以送之」，「卜其宅兆，而安厝之」，奉體魄之終；「爲之宗廟，以鬼享之；春秋祭祀，以時思之」，事精神之終也。
毁不滅性
鄭氏曰：「毁瘠羸瘦，孝子有之。」 按「不滅性」者，亦「不敢毁傷」之義。孝子喪親，惻怛之心，痛疾之意，傷腎、乾肝、焦肺，特以父母生己，不敢毁滅耳。
喪不過三年
鄭氏曰：「三年之喪，天下達禮。」 案不過者，不足之辭。人於其親也，至死不窮，特先王制禮不敢過耳。
陳其簠簋而哀慼之
鄭氏曰：「陳奠素器而不見親，故哀慼也。」
爲之宗廟以鬼享之
鄭氏曰：「宗，尊也。廟，貌也。親雖亡没，事之若生，爲立宫室，四時祭之，，若見鬼神之容貌。」
春秋祭祀，以時思之
鄭氏曰：「四時變易，物有成熟，將欲食之，先薦先祖，念之若生，不忘親也。」
生事愛敬，死事哀慼，生民之本盡矣，死生之義備矣，孝子之事親終矣。
鄭氏曰：「尋繹天經地義，究竟人情也。行畢孝成。」 案君子有終身之喪，忌日之謂也。孝子之身終，終身也者，非終父母之身，終其身也。父母既没，慎行其身，不遺父母惡名，可謂能終矣。

[book_title]圖表第三
曹元弼學
孝經今古文各本表
续表
會通第四 孝經
曹元弼學
易
伏義正夫婦以定父子，爲教孝之本，而愛敬之政推行無窮。孝經之義，本自伏羲以來，易説發之矣。今列其文句相證明者如左。
至德 易曰：「易簡之善配至德。」良知良能，至易簡也。易簡而天下之理得，故順民如此其大。
順 易言順最多，阮氏發之精矣。順天下之本在敬，易乾爲敬，坤爲順。
揚名 易曰：「善不積，不足以成名。」
「在上不驕」章 與易「安不忘危，存不忘亡」之戒同義。
制節謹度 易曰：「節以制度，不傷財，不害民。」
「資於事父」章 三綱定於伏羲作八卦
天地之經而民是則之 此即乾元、坤元資始資生、繼善成性之義。語在要旨。
郊祀后稷以配天，宗祀文王於明堂以配上帝 易曰：「先王以作樂崇德，殷薦之上帝，以配祖考。」
聖人之德無以加於孝 震，長子守宗廟、社稷爲祭主，所以體乾元。
不在於善而皆在於凶德 古人以善爲吉德，惡爲凶德。易所謂吉凶者如此，非以利害爲吉凶也。故易不可以占險，而聖人卜筮之教無流弊。
罪莫大於不孝 易离四，惡人所以焚棄無所容。
天地明察，神明彰矣。宗廟致敬，鬼神著矣 易曰：「知鬼神之情狀」以此。互詳要旨。
書
堯、舜之道，孝弟而已。堯之舉舜以孝，孔子作孝經，所謂「祖述堯、舜」也。明王孝治天下，德教政令，莫備于書。大義已具書説，今録一二事證焉。
先王 鄭注：「禹，三王最先者。」其文殘缺，難可測知。蓋禹平水土，然後契教人倫，伯夷降典，天下始平，孝治始備，所謂「彝倫攸敘」也。此必七十子微言。詳流别鄭氏孝經注下。
民用和睦 堯典：「九族既睦，萬邦協和。」周公作洛，四方民大和會，是其事。
在上不驕，制節謹度 此即論語所謂「敬事節用」。鄭注堯典曰：「敬事節用謂之欽。」
擇言 甫刑曰：「敬忌，罔有擇言在躬。」
先之以敬讓 堯允恭克讓，舜命九官，濟濟相讓。讓字古人最重之。
不敢侮於鰥寡 語本康誥。
郊祀、宗祀 事在召誥、洛誥。
天性 西伯戡黎曰：「不虞天性。」
五刑之屬三千 甫刑文。
詩
孔門之學，出于詩、書。孝經引書，特稱甫刑，將以王室衰微，欲扶其主，以刑亂賊，與春秋同義歟？抑以刑肅俗敝，欲返之於德教歟？其引詩精意，首章稱：「無念爾祖，聿修厥德」，開宗明義即舉文王之詩，明示萬世法祖尊王，且孔子潜心於文王也。聖治章稱：「淑人君子，其儀不忒」，儀，法也，則也，推愛親敬親之心以愛人敬人，是以其民則而象之。「其爲父子兄弟足法，而后民法之」，孝經、大學義正相符，蓋詩之本義也。廣至德章稱：「愷悌君子，民之父母」，愷以强教之，悌以説安之，以證教孝、教弟、教臣子，子説、弟説、臣説，真詩之古訓也。感應章稱：「自西自東，自南自北，無思不服」，詩文上云：「鎬京辟雝」，三代之學，皆所以明人倫，周道四達，禮樂交通，本於聿追來孝也。精密曲中如此，而謂孝經引詩、書非出自孔子哉？詩者，愛敬之情也，先王以是成孝敬，厚人倫，美教化。其變風、變雅，亦皆忠臣孝子至誠惻怛所爲。故學詩可以邇之事父，遠之事君，詩説詳矣。今舉事證一二，以備尋省。
郊祀后稷 詩思文，后稷配天也。
宗祀文王 詩我將，祀文王於明堂也。
移風易俗，莫善於樂 樂經久亡，詩序曰：「先王以是美教化，移風俗。」詩教存則樂在其中矣。
將順其美，匡救其惡 此即詩之美刺，鄭氏詩譜序本此以説詩之大義。
禮
孝經者，制作禮樂，仁之本。中庸言舜大孝，武王、周公達孝，而繼以九經三重，即孝經與禮一貫之大義。述孝篇詳之明矣。文句相證，其一隅耳。
至德 黄氏引周禮至德、敏德、孝德而説之曰：「雖有三德，其本一也。」案周禮之至德以地言，即聖人之孝也。孝經之至德以理言，聖人之德無以加於孝也。經言「孝弟之至」，即周禮至德。
法服 詳周官司服。又孝經言「法則」與周官文同。
不敢遺小國之臣，而况於公侯伯子男乎 事在周官大行人諸職，及禮覲經記朝事義。
郊祀后稷以配天，宗祀文王於明堂以配上帝 周禮所謂「祀天旅上帝」，又詳禮郊特牲、祭法記。明堂詳考工匠人、月令、盛德記。
五刑章 周官賊殺其親則焚之，放弑其君則殘之。又王制有破律亂名，學非而博，言僞而辨之誅。本命記列誣文武，逆人倫之罪，皆與此章義同。以上周禮。
士章 三綱爲制禮之本。喪服父至尊，君至尊，夫至尊，父在爲母期。記皆引此經説其義。孝弟忠順之行立，而後可以爲人，於冠禮見之，冠義亦本此爲説。
郊祀后稷以配天 喪服傳曰：「天子及其始祖之所自出。」
因嚴教敬，因親教愛 禮之精義，此二語盡之。
喪則致其哀，祭則致其嚴 士喪、既夕等篇是其目。
喪親章 此章爲喪禮提綱。詳要旨。以上禮經。
仲尼居，曾子侍 與小戴記仲尼燕居、孔子閒居，大戴記王言發首文法一例。
避席 記曰：「君子問更端，則起而對。」
參不敏 記所謂顧望而對。
夫孝，德之本也，教之所由生也 記曰：「民之本教曰孝。」凡小戴祭義、哀公問、大戴曾子十篇皆説孝經之義，無一事不相表裏，總著於此，不復條别。
始於事親，中於事君，終於立身 檀弓以事親、事君、事師三者竝舉。禮三本以先祖、君師並稱，皆其義。
法服、法言、德行 記曰：「君子服其服，則文以君子之容。有其容，則文以君子之辭。遂其辭，則實以君子之德。」凡記説服、言、行至詳，皆與此經同義。
先之以敬讓而民不争 記曰：「先禮而後財，則民作敬讓而不争矣。」
父子之道天性 教敬教愛。中庸性、道、教之説所自出。
紀孝行章「五致」 目在曲禮、内則、喪、祭諸篇。
居上不驕，爲下不亂 中庸亦云：「居上不驕，爲下不倍。」
在醜不争 曲禮：「在醜夷不争。」
安上治民，莫善於禮 經解引。
非家至而曰見之 文見鄕飲酒義。
「事親孝故忠，可移於君」云云 大學：「孝者所以事君也，弟者所以事長也，慈者所以使衆也。」
哭不偯 閒傳：「大功之哭，三曲而偯。」故喪親哭不偯。凡記説喪禮，皆此章之條目。以上二戴禮記。
春秋
孝德以知逆惡，惟孔子行在孝經，故能誅亂臣賊子。春秋之文微，後世亂賊欲誣春秋，而不知孝經已顯揭大義，豫燭神姦。讀孝經，而後知春秋之所以作，而後知孟子説春秋淵源所自來。愚論之詳矣。文、武之道未墜于地，賢者識大，不賢識小，夫子焉不學，多聞擇其善者而從之，多見而識之，故孝經、論語之訓多與左氏所載賢大夫之言同。
立身行道，揚名於後世 左氏所謂立德、立功、立言三不朽。
諸侯、卿大夫章 孝經、春秋相通之義，要旨發之。
以孝事君則忠 故傳曰：「子之能仕父教之忠。」
「天之經也」云云 「以順則逆」云云 「言思可道」云云 進思盡忠、退思補過 皆見左傳。
論語
論語極聖人仁天下萬世之情，而其發首言仁曰：「孝弟不好犯上作亂」，曰：「巧言令色，鮮矣仁」。然則仁者，孝弟忠信而已，所謂學者，學此。忠信者，孝弟之實，著于言行，達于政治。子臣弟友，求乎人者責乎己。言顧行，行顧言，天下歸仁，邦家無怨。故堯舜之道，孝弟而已，夫子之道，忠恕而已。孝經、論語同條共貫，孔子行在孝經之實，備在論語。學者熟讀而力行之，默識心融，觸處洞然矣。
夫孝，德之本也 論語曰：「君子務本，本立而道生。」延叔堅仁孝論發之精矣。
「身體髮膚」節 曾子啟手足，確守夫子此節之訓。
揚名 「君子疾没世而名不稱焉」。
「在上不驕」章 「道千乘之國」章與此同義。
言行 論語説言行備矣。
陳之以德義而民興行 鄭氏殘注有「上好義」三字。按此節與「上好禮則民莫敢不敬」節義正同，皆言因性施教之易。
敬讓 「能以禮讓爲國乎，何有？」大學亦以興仁、興讓並言。
以養父母曰嚴 顧氏炎武説以「今之孝者」一節。
紀孝行章 子曰：「生事之以禮，死葬之以禮，祭之以禮。」
要君 見論語。
諫争章 「事父母幾諫」，「勿欺也，而犯之」，皆與此相發明。
感應章 季路問事鬼神，夫子答以事人。惟聖人爲能饗帝，孝子爲能饗親。天明地察，本在事父母之孝而已。
進思盡忠 論語曰：「臣事君以忠。」
服美不安，聞樂不樂，食旨不甘 夫子答宰我與此大同。
孟子
孔子、曾子之學傳於子思，以及孟子。故孟子之言，純乎孝經之義。孟子時諸侯放恣争利，去仁義，率土地，食人肉，而惡慢之禍徧於天下。處士横議，無父無君，充塞仁義而惡慢之毒，將流於萬世。孟子哀民倒懸，懼人相食，明王道，稱仁義，道性善，發人良心、良知、良能。「孩提愛親，少長敬兄」，所謂性善者在此，孝經所謂「父子之道，天性也」。「親親，仁也，敬長，義也，達之天下」，孝經所謂「至德也」。「仁之實，事親，義之實，從兄，禮之實，節文斯二者，樂之實，樂斯二者」，孝經所謂「要道」也。至德要道，以順天下，則君臣、父子、兄弟去利懷仁義，以不忍人之心，行不忍人之政，民親其上，死其長，四海之内，仰之若父母，仁者無敵，而愛敬達於天下。入則孝，出則弟，守先王之道，以待後之學者。楊、墨之言息，孔子之道著，有王者興，必來取法，而愛敬被于萬世。嗚呼，自伏羲至孔子，所以治教天下，以爲相生、相養、相保之道者，愛敬而已。愛敬本於父子，而立於君臣，天下之所以治，以有人倫也，天下之所以亂而可復治，以人倫之教未絶於人心也。周之衰而彝倫斁，孔子作孝經以明大順，作春秋以誅大逆。春秋作而亂賊懼，懼者，以天下尚知父之爲父，君之爲君也，即亂賊亦自知亂之爲亂，賊之爲賊也。有邪説以反易天明，惑亂人心，爲悖德悖禮者藏身之固，而亂賊且不懼，天下弱肉强食，窮凶極惡，何所不至乎？孟子稱堯、舜，學孔子，而積血暴骨，焚書坑儒之後，後王尙能尊孔氏，崇仁義，以理天下，延及千載之遠。而君君、臣臣、父父、子子，聖法不爲奸逆所誣，故善承孝經、春秋之學者莫如孟子。孟子曰：「事孰爲大，事親爲大。守孰爲大，守身爲大」，「孝始於事親」也。「我非堯、舜之道，不敢以陳於王前」，「責難於君謂之恭，陳善閉邪謂之敬」，「中於事君」也。「非仁無爲，非禮無行」，「終於立身」也。「仁者愛人，有禮者敬人」，孝經愛敬之説也。横逆自反，無一朝之患，不驕、不亂、不争，「不敢惡慢於人」，「患不及身」也。「舜人也，我亦人也」，「天地之性人爲貴」，「爲法于天下，可傳于後世」，立身揚名而後全乎爲人也。義之相應如此，豈獨「孝子之至，莫大乎尊親」與嚴父配天相表裏，「舜往于田」數章爲論孝之極致哉？
德教加於百姓，刑于四海 孟子論文王之政是。
在上不驕，制節謹度 孟子所謂恭儉。
法服、法言、德行 孟子亦以服、言、行三者並稱。
然後能保其禄位，而守其祭祀 孟子曰：「惟士無田，則亦不祭。」詳要旨。
先之以博愛，而民莫遺其親 「未有仁而遺其親者」。
德義 孟子曰：「尊德樂義。」
不敢侮於鰥寡 文王發政施仁先窮民無告者是。
明堂 見孟子。
「敬其父則子説」云云 孟子告宋牼，亦以君父兄並言。
諫争章 孟子以責善爲賊恩之大，諫争非責也。論語曰：「事父母幾諫。」
爾雅
漢書藝文志以孝經與爾雅同。蓋孝經爲六藝之總會，爾雅爲六藝之通釋。訓詁舉大義，學者治經莫先於此。昔伏羲作八卦，又作結繩。八卦，人倫王道之始，結繩文字，訓詁之祖。其後周公制禮，又作爾雅。孔子制六藝，作孝經，又以古文書六經，教弟子以孝弟學文。蓋識文字，知倫理，爲聖教王治第一事。所以使民仁且智，以相生、相養、相保也。孝經言明且淸，無待訓釋。然庶人章「患不及」古義皆訓「患」爲「禍」，明皇易之，遂忘思患豫防之義。訓詁之繫於經術世道，豈不大哉？

[book_title]解紛第五
曹元弼學
陳氏澧刪述阮氏孝經郊祀、宗祀説 文達此説創通大義。然間有語病，陳先生刪節而申成之，斯爲盡善。讀古人書，提要鉤元，棄瑕取玖，當以此爲法。
阮文達公孝經郊祀、宗祀説云：蓋周初滅紂之後，武王歸鎬，殷士未服者多。此時鎬京尙未以后稷配天，以文王配上帝，各國諸侯亦未全往鎬京，侯服于周。成王又幼有家難。於是，周公監東國之五年，與召公謀就洛營建新邑，洪大誥治，祀天與上帝，以后稷、文王配之。后稷、文王爲人心所服，庶幾各諸侯及商子孫殷士皆來和會，爲臣助祭多遜，始可定爲紹上帝受天定命也。但成王此時不敢來洛基命定命。於是三月，召公先來洛卜宅十餘日，攻位即成，惟位而已，各功工未成也。三月望後，周公來達觀所營之位，知殷民肯來攻位。遂及此時，洪大誥治，即用二牲於郊，以后稷配天，且祭社矣。召誥之「用牲於郊」，即孝經之郊祀配天也。於是始定爲周基受天命矣。明堂功雖將成，尙未及配天，基命之後，行宗祀之禮。於是周公伻吿成王，成王命周公行宗禮，洛誥「宗禮」即孝經宗祀文王於明堂之禮也。周公宗祀當在季秋，四海諸侯殷士皆來助祭。十二月各工各禮迄用有成，人心大定，成王始來洛邑相宅，復冬祭文王、武王於城内宗廟之中。入太室祼，王賓亦咸格共見無疑，仍即歸鎬，命周公後於洛，守其地，保其民。是成王但烝祭於廟，而未祀於郊與明堂。此孔子所以舉配天專屬之周公其人也。澧案：周誥佶屈聱牙，讀者未能盡明其文義，遂不能深明其事跡。周公營洛邑，郊祀后稷，宗祀文王，乃周初最大之事。至文達乃明之。訓詁考據之功，斯爲最大者矣。周公所以必營雒邑者，夏、殷建都皆在今山西、河南之地，周之豐鎬則偏在陜西。史記周本紀云：「武王曰：『粤詹雒、伊，母遠天室。』營周居於雒邑而後去。」是武王始營雒邑。蓋營之而未成，故周公復營之也。以其地爲土中，庶幾諸侯皆來和會也。案：孝經述典禮祇此一事，阮氏闡發至精。其郊與明堂之制，語在周禮。
「故親生之膝下」兩節
漢書謂諸家説多不安，今反覆經文説之，語在要旨。

[book_title]闕疑第六
曹元弼學
孝經無疑義，間有一二當考，語在要旨、解紛、流别。易曰：「易簡而天下之理得矣。」孟子曰：「人之所不學而能者，其良能也；所不慮而知者，其良知也。」夫道，若大路然，豈難知哉？堯、舜之道，孝弟而已矣。孝經之義，不難于知而難于行。孔子之所以愛敬天下萬世，爲生民以來未有之聖者，行在孝敬[1]也。經曰：「人之行莫大於孝」，朱子曰：「若不如此，即不成人」。爲學不在多言，顧力行何如耳。
* * *
[1] 「孝敬」疑当作「孝经」。

[book_title]流别第七
曹元弼學
孝經注解傳述人考正
陸氏德明經典釋文序録曰：「孝經者，孔子爲弟子曾參説孝道，因明天子庶人五等之孝、事親之法。亦遭焚燼，河閒人顔芝爲秦禁，藏之。漢氏尊學，芝子貞出之，是爲今文。長孫氏、博士江翁、少府后蒼、諫大夫翼奉、安昌侯張禹傳之，各自名家。凡十八章。又有古文，出於孔氏壁中。」
曹元弼考正曰：阮氏福孝經義疏補云：「陸氏所謂古文出於孔氏壁中者，本於漢書藝文志。志曰：『古文尙書者，出孔子壁中。武帝末，魯恭王壞孔子宅，而得古文尙書及禮記、論語、孝經。孔安國悉得其書，以古文尙書獻之。』福案：安國未獻孝經，至孝昭帝時，始爲魯國三老所獻。漢許沖爲其父慎上説文表云：『慎又學孝經孔氏古文説。古文孝經者，孝昭帝時魯國三老所獻，建武時給事中議郞衞宏所校皆口傳，官無其説。謹撰具一篇并上。』據此，是許沖受之於其父慎，慎又受之自衞宏，此是真古文孝經，非劉知幾所主之古文孔傳。惜今失其傳矣。」弼案：據許表，是孝經古文自孔安國以來但口傳其説，至許君父子始撰具成書，則晩出孔傳之僞，不待辨而明。文苑英華、唐會要載開元七年劉知幾議，稱王肅孝經傳首有司馬宣王之奏，云：「奉詔令諸儒注孝經，以肅説爲長」，不及孔傳。蓋魏時壁中古文尙在祕府，賤儒未敢公然作僞，而許君之説雖上未行，故亦不及，猶鄭注孝經在當時甚徵也。孝經真古文蓋與尙書古文同亡於永嘉之亂，而僞傳之出，則遠在梅賾書後。正義引司馬貞議云：「荀昶集注之時尙未見孔傳，中朝遂亡其本。」「尙未見」文苑英華、唐會要作「有見」，非。案：荀不見孔傳，故集注以鄭爲主，是東晉時未有孔傳也。齊陸澄與王儉書，疑孝經鄭注非康成作，不及孔傳是非，是齊時仍未有孔傳也。惟隋書經籍志云：「梁代，安國及鄭氏二家並立國學，而安國之本亡於梁亂」，則孝經僞傳當出梁世，而梁亂即亡。然劉知幾、司馬貞議敘古文源流，於安國得書後，惟舉隋王孝逸購書，劉炫刊改一事，中閒一則云「曠代亡逸」，一則云「中朝遂亡」，絶不言梁代有立學之事。隋志所云，恐出劉炫飾説，未可信也。然則孝經僞古文孔傳直出劉炫，炫本唐末已亡，我朝乾隆閒别有一僞本，來自海外，文義鄙倍，不足辨。
别有閨門一章，自餘分析十八章。總爲二十二章，孔安國作傳。
考正曰：此據當時所行劉炫僞本而言。漢志：「孝經古孔氏一篇，二十二章。」師古曰：「劉向云：『古文字也。』庶人章分爲二也，曾子敢問章爲三，又多一章，凡二十二章。」案子政語祇「古文字也」四字，「庶人」以下顔氏足成之，亦據劉炫本言。知者司馬貞議云：「近儒穿鑿改更，分庶人章從『故自天子』已下别爲一章，仍加『子曰』二字。然故者，連上之詞，即爲章首，不合言故。」是古文既亡，後人妄開此等，以應二十二章之數。若子政明言「庶人章分爲二」之等，則當時所行僞本章數正同，貞但當譏其妄加「子曰」，何得并分章訾之。元氏澹正義云：「孝經各家經文皆同，惟孔壁古文爲異。至劉炫遂以庶人章分爲二，曾子敢問章分爲三，又多閨門一章，凡二十二章。」明以分章屬之劉炫，與貞議合，足證「庶人」以下諸語非出子政。貞又云：「閨門之義，近俗之語，非宣尼之正説。案其文云：『閨門之内，具禮矣乎。嚴兄妻子臣妾繇百姓徒役也』是比妻子於徒役，文句凡鄙，不合經典。」案閨門章僞作，如貞説無疑。漢志云：「長孫氏、江翁、后蒼等經文皆同」，而隋志云：「長孫有閨門一章」，顯違班書。長孫本久亡，隋志不列其目，明唐人未見，何由知其多此一章。此蓋作僞者巧播虛言，以爲私文左證。然漢志具在，其可誣乎？又漢志云：「『父母生之，續莫大焉』，『故親生之膝下』諸家説不安處，古文字讀皆異。」今釋文此兩處並不出古文異字。桓譚新論云：「古孝經千八百七十一字，今異者四百餘字。」考之釋文，古文與今文增減異同，率不過一二字，無所謂四百餘者。元吴氏澄以此决其爲僞，其識卓矣。司馬貞又辨孔傳之僞，斥其鄙俚。按子國所得書皆未作傳，尙書、論語之傳皆後人僞撰，不獨孝經也。
劉向校書，定爲十八。
考正曰：子政校易、書皆從古文，獨孝經定從今文者，隋志云：「以顔本比古文，除其繁惑，以十八章爲定。」司馬貞議亦有「省除繁惑」之語，蓋本别録舊文。繁惑者，謂複重雜亂，如論語一章兩見，玉藻前後倒錯之比，故省除之。若但如後人釐析十八，則不并亦可，壁中果增多一章，好古如子政，亦不當過而去之，以此益知晚出古文之誣也。
後漢馬融亦作古文孝經傳，而世不傳。
考正曰：盧氏文弨經典釋文考證云：「陸氏以馬融所注爲古文孝經，隋志屬之今文，誤也。」弼案：馬傳之不傳，猶許説、先後鄭注之未行於當時也。其後鄭君、王肅、僞孔注代行，而許、馬及先鄭本亡。先鄭亦注孝經，見後。
世所行鄭注，相承以爲鄭玄。案鄭志及中經簿無，唯中朝穆帝集講孝經云：「以鄭玄爲主。」檢孝經注，與康成注五經不同，未詳是非。江左中興，孝經、論語共立鄭氏博士一人。
考正曰：嚴氏可均孝經鄭氏解輯序云：「或問曰：陸澄與王儉書云：『孝經題爲鄭注，觀其用辭，不與注書相類。玄自序所注衆書，亦無孝經。陸德明經典序録亦云：『檢孝經注，與注五經不同』如二陸説，注或可疑。答曰：不然。鄭氏著書百萬餘言，非旦夕可就，先後不類，非所致疑。即如五經注，亦或不類。坊記正義引鄭志云：『爲記注時就盧君，先師亦然，後乃得毛公傳記、古書義，又且然記注已行，不復改之。』禮器正義亦引鄭志云：『後得毛詩傳，故與記不同。』若然，辭不相類，詩、禮多有之，何止孝經。至謂自序所注衆書無孝經，尤爲偏據。宗均孝經緯注引鄭六藝論敘孝經云：『玄又爲之注。』見孝經正義，明是自序遺漏。鄭氏又别爲孝經序，禮記緇衣正義、大唐新語、太平寰宇記、玉海各引一事，鄭志及謝承、薛瑩、司馬彪、袁山松等書載鄭氏所注無孝經，范書有孝經、無周禮，皆是遺漏。正義云：『晉中經簿稱鄭氏解』，經典序録云：『中經簿無』，則所據本異也。或又問曰：近人疑孝經鄭小同注，何據乎？答曰：此説始於太平寰宇記，謂：『今孝經序，蓋康成徹孫所作。』蓋者，疑辭。『徹孫』必誤，近刻改爲『胤孫』，得之矣。小同漢、魏間通人，注本幸存，亦宜寶貴。然而舊無此説，經典序録云：『世所行鄭注，相承以爲鄭元。』引晉穆帝集講孝經云：『以鄭元爲主』，陸澄所見宋、齊本題鄭元注，舊唐志、新唐志稱鄭元注，未有題鄭小同者也。迮氏鶴壽蛾術編注云：『太平御覽引後漢書云：「康成遭黄巾之難，客於徐州。今孝經序，鄭氏所作。南城山西上可二里，有石室焉，俗云是康成注孝經處。」此必見於袁山松、華嶠諸家之書。』」弼案：據此，則嚴氏謂袁山松等載鄭所注無孝經是漏畧益信。又劉知幾謂王肅無攻擊鄭注孝經之言，阮氏元孝經校勘記云：「按禮記郊特牲正義引王肅難鄭云：『月令「命民社」，鄭注云：「社，后土也」，孝經注云：「社，后土也，句龍爲后土。」鄭既云：「社，后土」，則「句龍」也是鄭自相違反。』然則王肅未嘗無言也。六藝論序孝經云：『元又爲之注』，又孝經序云：『念昔先人，餘暇述夫子之志，而注孝經」，則鄭氏曾注此經。」陳氏澧亦云郊特牲正義引王肅難鄭，肅所難是康成注明矣。弼案：孝經鄭注一見於六藝論，再見於王肅聖證論，三見於晉中經簿，四見於江左中興之立博士，五見於晉穆帝之集講孝經，六見於御覽所引范氏以前之後漢書，七見於范書本傳，確然無疑。劉知幾議云：「晉穆帝永和十一年，及孝武帝大元元年，再聚群臣共論經義有荀茂祖二字一作。者，撰集孝經諸説，以鄭氏爲宗。」司馬貞云：「荀昶集解孝經具載此注，而其序以鄭爲主，是先達博選，以此注爲優。」其疑之者，始於齊陸澄，王儉答書云：「鄭注虛實，前代不嫌。」意謂可安，仍舊置立，是彦淵以前絶無異議。竊謂鄭自序述厯年撰著不及孝經者，蓋注孝經又作注禮前，意鄭君初注孝經，欲令童蒙之流一覽而悟，特淺顯其文，俾足順解而止。繼以孝經爲六藝大本，必究極六藝而後可注孝經，前注雖成，未以教授。迨元城注易，夢應龍蛇，遂不克修改寫定，故自序略之，蓋其慎也。前注學者或見或否，又係少作，故趙商鄭先生碑及鄭志、鄭記亦略之，而宋均注緯輒云：「無聞」，均習於鄭而不知。王肅少治鄭氏學而知之，蓋未定之本出於鄭没之後，若隱若顯也。凡六藝論云：「元又爲之注者」，皆實事。世説新語稱鄭君注左傳未成，以與服子慎，則鄭實注春秋矣。春秋注而未成，孝經成而未定，要其出於碩意，足法將來則一也。孝經注數典不過數事，已具詩、書、禮注，故魏、晉朝賢徵引不及，即東晉立學後，朝臣議禮，引者亦希，以注本説義多，明事少也。孝經文約指明，注又顯白易曉，弟子問難不及，又奚足疑。
古文孝經，世既不行，今隨俗用鄭注十八章本。
考正曰：古文孔傳，劉炫以前不聞此説。隋志所云：「梁代立學」，亦唐人之言，非梁世典記。然隋書亦言其僞，隋世雖立學官，儒者不傳，其不足信明矣。鄭注自東晉立學，南北朝、隋、唐初莫不奉爲典則，誦法儒林，彦淵、子元皆係偏據，駁而釋之，事證昭然。凡隋以前爲孝經疏者，蓋皆疏鄭注。元朗作音，舍孔從鄭，俾千載後尙得考見顔芝、長孫以來相傳古義，有功聖經大矣。
孔安國、馬融、鄭衆、鄭元、王肅、蘇林、字孝友，陳留人，魏散騎常侍。何晏、字平叔，南陽人，魏吏部尙書，駙馬都尉，關内侯。劉邵、字孔才，廣平人，魏光禄勳，一云劉熙。韋昭、字宏嗣，吴郡人，吴侍中，領左國史，高陵亭侯，爲晉諱改爲曜。徐整、謝萬、孫氏、不詳何人。楊泓、天水人，東晉給事中。袁宏、字彦伯，陳郡人，東晉東陽太守。虞槃佑、字宏獸，高平人，東晉處士。庾氏、不詳何人。殷仲文、陳郡人，東晉東陽太守。車允、字武子，南平人，東晉丹陽尹。荀昶、字茂祖，潁川人，宋中書郞。孔光、字文泰，東莞人。何承天、東海人，宋廷尉卿。釋慧琳、秦郡人，宋世沙門。王元載、字彦運，下邳人，齊光禄大夫。明僧紹。右竝注孝經，皇侃撰義疏，先儒無爲音者。
考正曰：阮氏福云：「孝經之有音義，自陸德明始。」弼案：孔子作孝經，明道本，統六藝。曾子受其業而篤行之，著書十篇，演贊神恉，復以經文授子思，以及孟子。故中庸曰：「仲尼祖述堯、舜，憲章文、武」，鄭君曰：「此以春秋之義，説孔子之德。」孔子曰：「吾志在春秋，行在孝經」，二經固足以明之。又曰：「唯天下至誠，爲能經綸天下之大經，立天下之大本」，鄭君曰：「大經，謂六藝而指春秋也，大本，孝經也。」陳氏澧曰：「孟子七篇，多與孝經相發明。」是子思、孟子皆傳孝經。孝經、春秋同道，子夏傳春秋，史記魏文侯受子夏經義，蔡邕明堂月令論、續漢書祭祀志注皆引魏文侯孝經傳，則子夏并傳孝經。孝經者，制作禮樂，仁之本。禮記經解引「孔子曰：『安上治民，莫善於禮』」，文出孝經。問喪引「擗踊哭泣」二句，「爲之宗廟」二句，喪服四制引「資於事父以事君而敬同」，「毁不滅性，不以死傷生」，「喪不過三年」，「資於事父以事母而愛同」，皆孝經語。黄氏道周進孝經大傳序云：「觀戴記所稱君子之教也，及送終時思之類，多繹孝經者。蓋當時師、偃、商、參之徒習觀夫子之行事，誦其遺言，尊聞行知，萃爲禮論。是七十子及其後學記禮者，莫不傳孝經。其後吕不韋集賓客著書孝行覽，説孝經天子章義，先識覽明引諸侯章。經由孔子而來，迄於秦，師儒授受誦法，明白如此。陸氏敘述但據漢興，未及上溯周、秦。」今據阮氏、陳氏及丁氏晏孝經徵文，附益考定，以息疑經非聖之説。孝經漢文帝時即立博士，其後獨立五經，然儒者咸通習之。荀爽對策曰：「漢制，使天下誦孝經」，自長孫至於鄭君，特其名家者耳。鄭君後除王肅、何晏外，諸儒訓注大較相似。三國、六朝爲孝經學者甚多，陸所舉外，見阮孝緒七録、隋書經籍志、唐明皇序、元行冲正義者、尚二十餘家。其中若韋昭、虞翻、宋均、徐整、劉瓛之學，當與鄭相表裏。晉穆帝、武帝、荀昶則以鄭爲主，皇侃之疏，所疏必鄭注。唐初立於國學，舊唐書孔穎達傳稱冲遠爲庶人承乾譔孝經義疏，因文見意，更廣規諷，學者稱之。新唐書藝文志賈公彦、孔穎達並有孝經疏，所疏亦皆鄭注。自唐玄宗明皇帝開元十年自注孝經，令元澹作疏，天寶二年重注，四年以御注勒石，五年令元澹重修疏，遂成定本，頒行中外。而鄭注皇疏遂廢，孔、賈疏更無人誦習，唐末皆亡。釋文亦爲妄人所亂矣。自時厥後，師傳中絶，宋邢氏昺等校定元疏，雖稱旁引諸書，而當時典籍散亡，無從蒐采，蓋略加增損而已。司馬温公、朱子皆身通六藝，而於孝經考據偶疏，千慮一失，不必爲大賢諱。然朱子刊誤實未定之論，其引程沙隨所稱汪端明説，則以古文爲後人綴輯。元吴氏澄始力闢古文之僞，明黄氏道周以禮説孝經，精微廣大，深得聖人立教本原，孝經至是晦而復明。國朝經學超軼前古，阮氏元大論孝經，明順道，塞逆源，又爲孝經校勘記，其子福因之爲補疏。臧氏鏞堂、嚴氏可均皆輯孝經鄭注，嚴輯多引群書治要僞文，臧輯較審。元弼嘗據二家爲本，更搜采各書，爲孝經鄭氏注後定，因會通群經，援據古義，爲之箋疏，兼采史傳孝行證之。屬稿未就，惟吾妹欽旌節孝吴章澧妻，嘗刊臧輯孝經鄭注，元弼爲之校，無譌字，且爲之序，以推論聖賢作述大旨，今行於世。
孝經各家撰述要略
鄭氏孝經注 曹元弼序吴刻孝經鄭注，推論經注大義曰：孝者，天之經，地之義，民之行，德之本，教之所由生也。父子之道，天性也，本一榦而分，愛莫重焉，家人嚴君，敬莫隆焉。孝弟同體，以孝事君則忠，以敬事長則順。昔者聖人通天律之本，躬行至德，流化於外，以敬天下之爲父、兄、君者，而天下之子、弟、臣説，無犯上作亂之禍。愛親者不敢惡於人，敬親者不敢慢於人。天子愛敬四海之内，則得萬國之歡心以事其先王；諸侯愛敬一國之人，則得百姓之歡心以事其先君；大夫、士、庶人愛敬其家，則得人之歡心以事其親。自上至下，皆兢兢焉爲子、臣、弟、少之事。雖天子必有父，必有兄，不敢驕溢非法，以取亂亡，是以天下和平，兆民乂安，重社稷，嚴宗廟，守祭祀，保體膚，禮教興行，刑錯不用，集天下和睦之氣，升之天祖，尊之至而事天明，親之至而事地察，大孝尊親，嚴父配天，普天率土，各以其職。生民之本盡，終始之義備，是謂大順。周衰，王迹熄，諸侯驕，大夫亂，士庶人争，悖德悖禮，不度于善，倒行逆施，禍患相尋，弑君三十六，亡國五十二，諸侯奔走不得保其社稷者，不可勝數，臣庶失忠與順，覆家亡身，其故皆由惡慢於人。惡慢於人，由不愛敬其親，生不敬養，没不敬饗，患氣日積，灾害並至，是謂大亂。孔子悼明王之不興，懼人倫之絶滅，乃述前聖之道，論撰易、書、詩、禮、樂，作春秋，尊君父，討亂賊，明王道，興太平，而端本會極於孝經。以曾子能通其道，授之。子曰：「吾志在春秋，行在孝經」，子思曰：「唯天下至誠，爲能經綸天下之大經，立天下之大本」，鄭君曰：「大經，謂六藝而指春秋也；大本，孝經也」。又曰：「孔子以六藝題目不同，指意殊别，恐道離散，後世莫知根源，故作孝經以總會之。」阮氏元曰：「春秋以帝王大法治之于已事之後，孝經以帝王大道順之于未事之前，皆所以維持君臣，安輯邦家。」然則孝經者，孔子兼包古先聖王治天下之道，以大順萬世之民，所謂「盡其性以盡人之性」，「贊天地之化育」者也。夫子之得邦家者，立之斯立，道之斯行，綏之斯來，動之斯和，由此道耳。孔子既没之後，禍變滋甚，争地以戰，殺人盈野，争城以戰，殺人盈城，而六國滅，原野猒人之肉，川谷流人之血，而秦族惡慢之極，出爾反爾，不孝不順，其害至此。漢撥亂反正，聖道復光，河間顔貞始獻其父芝所藏孝經，是謂今文。長孫氏、江翁、后蒼、翼奉等傳之。孔壁所出爲古文，許君叔重撰具其説，皆亡。鄭君以明德上賢，述先聖元意，作六經注義，孝經最在先，其大義不同流俗者，如「先王有至德要道」，注云：「禹，三王最先者」見釋文。釋文此下云：「案五帝官天下，三王禹始傳於子，於殷配天，故爲教孝之始。」此蓋陸氏申鄭語。下云：「王謂文王也。」此别一義，謂王肅以經「先王」爲文王，與鄭不同也。嚴氏可均孝經鄭氏解輯并引以附鄭注，失之。嚴氏校讐至精，而有此大創，足徵讀書之難。案洪範言鯀湮洪水，彝倫攸斁，禹乃嗣興，彝倫攸敘，賈生言禹以孝立教，天下聖禹而神鯀。當堯之時，天下未平，禹敷下土，民有攸居，然後契爲司徒，教以人倫，故後世禮樂制度取法虞、夏之際，喪服、祭法悉定自禹。春秋通三統，中庸曰：「考諸三王而不謬」，至德要道，百世不與民變革，周因於殷，殷因於夏，三王道同，言禹而湯、文可知。且孝經述禹之道德，而嚴父配天特稱周公，孔子自謂行在孝經，禮記載子言亦以舜、禹、文王、周公並稱。孟子言天下治亂，特歸撥亂興治之功於禹、周公、孔子，論孔子之功在春秋，三聖同功，春秋、孝經同道，孟子此説實出二經微言，足明鄭義所本。注又云：「至德，孝弟也；要道，禮樂也。」案廣至德章言孝弟，廣要道章言孝弟，又言禮樂，而統歸於禮。蓋孝弟皆須禮以行之，樂與禮同體，經文明以要道爲禮樂，禮樂即本孝弟。孟子曰：「仁之實，事親是也；義之實，從兄是也；禮之實，節文斯二者；樂之實，樂斯二者。」春秋傳曰：「孝，禮之始也。」白虎通曰：「孝經者，制作禮樂，仁之本。」後儒歧禮樂於孝弟外，是不知禮樂，且不知孝弟矣。注義深通如此，其他經緯聖典，感動人心者甚多，非鄭君不能爲。徒以文句較他注易明，以便童蒙，敘録家偶佚其目，遂致後人疑難百端，雺圛千載。直至通儒陳氏澧據郊特牲正義引王肅難鄭孝經注，定爲禮堂寫定之文，聚訟始息。但鄭注雖累世積疑，而唐陸氏德明釋文、孔氏穎達正義皆以鄭爲主。自明皇好事，改作新注，是非雜糅，元澹作疏，而鄭注孔疏漸亡，釋文亦爲妄人所亂矣，豈不惜哉。夫苟不至德，至道不凝，孔子篤行至孝，德參天地，躬備聖王之道，爲禮樂之宗，言爲世法，動爲世道，制作經藝，宣教明化，以愛敬天下生民。自天子至於庶人，莫不畏而愛之，則而象之，是以崇聖之祀，尊及五世，衍聖之緒，流慶萬年，德爲聖人，尊爲帝王師，宗廟饗之，子孫保之，立身行道，顯親揚名，爲生民未有，所謂「行在孝經」。故大訓垂世，日月並明，曾子事親養志，常以皓皓，是以眉壽，修身慎行，忠實不欺，患之小者，毫髮必謹，節之大者，死生不奪。二十四字，阮文達語。故孔子以爲能通孝道，授之業。鄭君篤信好學，守死善道，進退容止，非禮不行，故依經立注，爲學者宗。若明皇之治有始無終，禍亂僨興，唐宗幾滅，德不足以庇百姓，言安足以訓後世耶？自時厥後，注解多淺近不足觀，惟明黄氏道周孝經集傳，融貫禮經，根極理要。其言曰：「孝經者，道德之淵源，治化之綱領也。六經之本，皆出孝經，而小戴禮記四十有九篇、大戴禮記三十有六篇、儀禮十有七篇，皆爲孝經疏義。此謂孝爲禮之本，解孝經者當依據禮經，初非不論時代，讀者勿以辭害志。蓋當時師、偃、商、參之徒習觀夫子之行事，誦其遺言，尊聞行知，萃爲禮論，而其至要所在，備于孝經。觀戴記所稱君子之教也，及送終時思之類，多繹孝經者。蓋孝爲教本，禮所由生，語孝必本敬，本敬則禮從此起。」至哉言乎，與聖合契矣。其書條列禮文，俾先王順天下之道綱舉目張。蓋孝、禮一也，大本謂之孝，達道謂之禮，孝以愛興敬，禮以敬治愛。鄭君而後，見及此者，黄氏而已。學之至者，殊塗同歸，不當泥文句以論之也。我朝列聖以孝治天下，御纂孝經注義窮理盡性，顯道神德，公羊子所謂「樂堯、舜之知君子」，鄭氏所謂「惟聖人能知聖人」也。禮作於上，學修於下，故臣阮元大論孝經，明順道，塞逆源，有功聖典。然大義雖舉，而微言未析，其子福補疏又未能宏深。元弼不敏，治鄭氏禮學十餘年，夙興必莊誦孝經。竊嘆冠、昏、喪、祭、聘、覲、射、鄕，無一非因嚴教敬，因親教愛，與孝經之旨融合無閒。通孝經而後知禮之協乎天性，順乎人情。以鄭君之注，百世不易，惜其殘闕失次，據近儒臧氏庸、嚴氏可均輯本，拾遺訂誤，削群書治要僞文，爲孝經鄭氏注後定。因徧輯經傳周、秦、漢古籍，各經師注涉孝經義者，爲之箋。而博采魏、晉以來孝經説之有師法、應禮道者，貫以積思所得疏之，約之以禮，達之春秋，合之論語，考之易、詩、書，疏文有所不盡，則師黄氏之意而擴充之。兼采史傳孝行足裨補經義者，别爲孝經證。往時，敬以此書與禮疏、經儒法則篇同於先聖前立誓自任。此書與禮疏相須成體，功亦相亞，禮疏成則亦成。去秋，余妹以刊孝經祈舅疾愈既效，欲以余後定授梓，以文字未定，先取臧本刊之。讀孝經者，必治鄭注，鄭注世無專行本，今而後可家置一編。注文闕佚，通人達士自當即單辭隻義推見元文，童蒙之流則成句可讀者讀之，不成句不可讀者暫置之可也。延叔堅曰：「夫仁人之有孝，猶四體之有心腹，枝葉之有根本也。」天性之恩，劬勞之德，即至驕悍不馴之夫，淸夜思之，亦當憮然於心。親睦和順，人之大利，逆亂兵刑，人之大患，去患就利，舍孝何以。所望讀者因注通經，以經反身躬行曲禮、内則之事，移孝作忠，夙夜匪懈，以佐聖治，不亦休乎？
唐元宗孝經注 詳前。
元氏孝經正義邢氏校 元疏於御注所引舊説，每條别之曰：此依某注，使千載下得以考見家法，審别是非，有保殘守缺之功。此外旁徵古説亦多，其自爲説，推演經旨，時有名言。
阮氏孝經注疏校勘記 自序曰：孝經鄭注久不存，列學官者，係唐元宗御注。唐以前諸儒之説，因藉捃摭以僅存，而當時元行沖義疏，經宋郉昺刪改，亦尙未失其真。學者舍是固無繇闚孝經之門徑也。惟其譌字實繁，元舊有校本，因更屬錢塘監生嚴杰旁披各本，並文苑英華、唐會要諸書，或讎或校，務求其是。元復親酌定之，爲孝經校勘記三卷，釋文校勘記一卷。
引據各本目録
唐石臺孝經四軸。顧炎武金石文字記云：「石刻孝經今在西安府儒學前，第二行題曰：『御製序并注及書。』其下小字曰：『皇大子臣亨奉勅題額。』後有天寶四載九月一日銀靑 光禄大夫、國子祭酒、上柱國臣李齊古上表，及元宗御批大字草書三十八字，其下有特進、行尚書左僕射兼右相、吏部尙書、集賢院學士修國史、上柱國、晉國公臣林甫等四十五人，惟林甫以左僕射不書姓。經、序、注俱八分書，其額曰：「大唐開元、天寶聖文神武皇帝注孝經。」臺中閒人名下攙入「丁酉歲八月廿六日紀」九字，是後人所添。是歲乙酉，非丁酉也。又末二行官銜不書臣，亦可疑。
唐石經孝經一卷
宋熙寧石刻孝經一卷是本張南軒所書，不分章，每行十一字。末題熙寧壬子八月壬寅書。付姪慥收。時之廢寺，居東齊南軒題。
南宋相臺本孝經一卷宋岳珂刊，每半葉八行，行十七字。注文雙行，附音釋，卷末有木刻引形篆書。相臺岳氏刻梓，荆溪家塾印。
正德本孝經注疏九卷是本刊于明正德六年。每半葉十行，行十七字，注疏每格雙行，行廿三字。經文下載注，不標注字。正義冠大疏字於上，每葉之末上題篇識，皆元泰定閒刊本舊式。錯字甚多，今校正義無别本可據，記中所稱此本者，即據是刻而言。
閩本孝經注疏九卷明嘉靖閩中御史李元陽刻。分卷同正德本，每半葉九行，每章首行廿一字，餘低一格，每行二十字，注同。正義雙行，每行亦二十字。詳春秋左傳注疏校勘記。
重修監本孝經注疏九卷明萬厯十四年刊。分卷同正德本，詳春秋左傳注疏校勘記。
毛本孝經注疏九卷明崇禎己巳常熟汲古閣毛晉刊。分卷同正德本，詳春秋左傳注疏校勘記。
阮氏福孝經義疏補 所引古説於學者身心頗多裨益，不可以其淺而忽之。
黄氏孝經集傳 忠端學貫天人，行完忠孝。此書廣大精微，憂深思遠，宏辭眇指，學者一時或難究詳要，其深切著明之義，固如揭日月而行，要旨所輯，其一隅也。

        </div>
      </div>
    </div>
  </div>
</div>
<!--update:2025-08-30 09:36:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>