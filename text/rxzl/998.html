<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,凡例,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,补卷上,补卷下,读左日钞全文在线阅读,读左日钞全文在线下载,大玄古籍书库">
<meta name="description" content="十二卷。补二卷。清朱鹤龄撰。此书主要采赵汸、陆粲、傅逊、邵宝、王樵五家之书以及诸儒之说，以补正杜预《春秋经传纂解》之阙讹，大抵集旧解者占十之七，出己意者占十之三，所以名曰“钞”。其《凡例》移，《左传》纯以史解经，所以其论人论事，时有悖于理，学者不可耽于其文之博丽而昧其义之踳驳，这才是善读《左传》。朱氏认为：“会盟战伐及日月人名地名之类，有经文不书而传特详之者，此正可推求笔削之旨。”而陈傅良、赵踳“专从不书取义，最得微旨，今备录其说以为解经翼辅。”又云：“杜氏注得孔氏疏而明，然郑立、贾逵、服虔、王肃、刘炫诸">
<title>读左日钞_朱鹤龄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">读左日钞</span> <br/>
          作者： <span class="inputVal" id="bkauthor">朱鹤龄</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]137632</span> <br/>
          说明： <span class="inputVal" id="bkdec">十二卷。补二卷。清朱鹤龄撰。此书主要采赵汸、陆粲、傅逊、邵宝、王樵五家之书以及诸儒之说，以补正杜预《春秋经传纂解》之阙讹，大抵集旧解者占十之七，出己意者占十之三，所以名曰“钞”。其《凡例》移，《左传》纯以史解经，所以其论人论事，时有悖于理，学者不可耽于其文之博丽而昧其义之踳驳，这才是善读《左传》。朱氏认为：“会盟战伐及日月人名地名之类，有经文不书而传特详之者，此正可推求笔削之旨。”而陈傅良、赵踳“专从不书取义，最得微旨，今备录其说以为解经翼辅。”又云：“杜氏注得孔氏疏而明，然郑立、贾逵、服虔、王肃、刘炫诸儒之说亦不可尽废，今博引而加以折衷。”其重视汉学，于此可见一斑。其书考证虽少，却时有所得。如引定公五年文公十七年二《传》，证公婿池非晋侯之婿；引《檀弓》越人吊卫将军文子事，证秦人归僖公成风之襚；引《汉书·王嘉传》，证“屈荡尸之”当作“户之”等。不妄断是其书之优点，如“庄公寤生惊姜氏”，孔疏以“寤时生”；“寤而觉”为说，林尧叟则以“困而后寤，因寤而惊”为解，皆不可通。杨开庵、顾炎武引《风俗通》“儿堕地触开目视者为寤生”为说，朱氏则云“吾亦未敢信也”。所补二卷，据其《凡例》称：“亭林顾先生去秋自华阴寄余《左传注》数十则，折疑正舛者，皆前人未发，时此书已刻逾半，不及纂入。间取三传、三礼注疏阅之，尚多可录者，因复缀缉，与亭林所贻汇成二卷，附之简末。”《四库》系抄本收录。</span> <br/>
          封面： <span class="inputVal" id="bkimg">Z_5399.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]读左日钞
[book_author]朱鹤龄
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]137632
[book_dec]十二卷。补二卷。清朱鹤龄撰。此书主要采赵汸、陆粲、傅逊、邵宝、王樵五家之书以及诸儒之说，以补正杜预《春秋经传纂解》之阙讹，大抵集旧解者占十之七，出己意者占十之三，所以名曰“钞”。其《凡例》移，《左传》纯以史解经，所以其论人论事，时有悖于理，学者不可耽于其文之博丽而昧其义之踳驳，这才是善读《左传》。朱氏认为：“会盟战伐及日月人名地名之类，有经文不书而传特详之者，此正可推求笔削之旨。”而陈傅良、赵踳“专从不书取义，最得微旨，今备录其说以为解经翼辅。”又云：“杜氏注得孔氏疏而明，然郑立、贾逵、服虔、王肃、刘炫诸儒之说亦不可尽废，今博引而加以折衷。”其重视汉学，于此可见一斑。其书考证虽少，却时有所得。如引定公五年文公十七年二《传》，证公婿池非晋侯之婿；引《檀弓》越人吊卫将军文子事，证秦人归僖公成风之襚；引《汉书·王嘉传》，证“屈荡尸之”当作“户之”等。不妄断是其书之优点，如“庄公寤生惊姜氏”，孔疏以“寤时生”；“寤而觉”为说，林尧叟则以“困而后寤，因寤而惊”为解，皆不可通。杨开庵、顾炎武引《风俗通》“儿堕地触开目视者为寤生”为说，朱氏则云“吾亦未敢信也”。所补二卷，据其《凡例》称：“亭林顾先生去秋自华阴寄余《左传注》数十则，折疑正舛者，皆前人未发，时此书已刻逾半，不及纂入。间取三传、三礼注疏阅之，尚多可录者，因复缀缉，与亭林所贻汇成二卷，附之简末。”《四库》系抄本收录。
[book_img]Z_5399.jpg


[book_title]提要
钦定四库全书　　　　　经部五
读左日钞　　　　　　　春秋类
提要
【臣】等谨案读左日钞十二卷补二卷
国朝朱鹤龄撰鹤龄有尚书埤传已着録是书采诸家之说以补正杜预春秋经传集解之阙讹於赵汸陆粲傅逊邵宝王樵五家之书所取为多大抵集旧解者十之七出己意者十之三故以钞名所补二卷多用顾炎武说炎武杜解补正三卷具有完帙此所采未及什一其凡例称庚申之秋炎武自华隂寄左传注数十则盖是时杜解补正尚未成也鹤龄斥林尧叟音义之陋所取仅三四条持论极允至孔頴达正义家弦户诵久列学官断无读注而不见疏者乃连篇采掇殊属赘疣至襄九年传闰月当作门五日本为杜注乃引以补杜尤为牀上牀矣他如於定公八年传谓公山不狃之意在於张公室阳虎之意不在公室但欲假公室以制三桓为利而已定公十二年传则云公山不狃叔孙辄之徒据费已畔说者谓叛季非叛鲁其说非也彼稔见三家不臣之迹尤而效之藉口於张公室耳云云是一事而臧否顿殊又如庄公二十二年传引史记正义以未羊巽女为姜姓之训於昭九年传又续引汪琬之说驳张守节失左氏之指是一义而去取迥异皆未免於小疵然其中如引鬭辛以驳伍员之复讐天经地义为千古儒者所未?引定公五年文公十七年二传证公壻池非晋侯之壻引檀弓越人吊卫将军文子事证秦人归僖公成风之襚引汉书王嘉传证屈荡尸之当作户之之类亦具有考证虽瑕瑜并陈不及顾炎武惠栋诸家之密而会稡衆长断以新义於读左传者要亦不为无补焉乾隆四十六年闰五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]凡例
读左日钞凡例
左传之文先经以始事後经以终义盖纯以史事解经者也其解之得失余春秋集说已详辨之此书只略举其槩尔
左氏论人论事时有悖于圣人者啖叔佐【助】赵伯遁【匡】刘原父【敞】叶石林【梦得】赵子常【汸】陆贞山【粲】王方麓【樵】诸家辨之颇悉今多采用学者母耽其文之博丽而昧其义之踳駮斯为善读左者矣
会盟战伐及月日人名地名之类有经文不书而传特详之者此正可推求笔削之旨陈正斋【传良】赵子常专从不书取义最得微旨今备録其说为解经翼辅
杜氏【预】注得孔氏【颍逹】疏而明然郑玄贾逵服?王肃刘炫诸儒之说亦不可尽废今博引而加以折衷其注疏解经之失已辨于集说者此不重及
林尧叟注繁芜无足取坊刻竟与杜注并行且两注混淆无别殊可恨今尽汰之其有当者间存一二
春秋人物高下古今诸儒论之悉矣又海虞陈氏辑左氏兵法为一书甚备余广搜诸说附以愚得少资学者见闻亭林顾先生去秋自华隂寄余左传注数十则析疑正舛皆前人未?时此书已刻逾半不及纂入间取三传三礼注疏閲之尚多可録者因复缀缉与亭林所贻彚成二卷附之简末他日有好古君子刻左传全注以余书参和入之是所望也辛酉七月朔愚庵朱鹤龄书

[book_title]卷一
钦定四库全书
读左日钞卷一
吴江朱鹤龄撰
隐公
继室以声子生隐公
邵宝曰大夫虽七十无无主妇者盖衣服不备粢盛不洁不可以祭故也况国君乎故元妃卒於是有继室虽然国君不再娶礼也其初娶也来媵而娣侄从之进而摄焉固妾也是故隐公出於声子不谓之嫡否则再纳焉亦妾也是故桓公出於仲子不谓之嫡声子娣也故疑於妾而不知礼之有摄也仲子娶也故疑于嫡而不知礼之无再娶也此说者所以纷纷也
仲子生而有文在其手曰为鲁大夫
王樵曰此与成季生而有文在其手曰友二事相类盖皆诬也按成季之将生桓公卜之曰男也其名曰友及生而果有文在手曰友此何神也筮辞有间於两社为公室辅季氏亡鲁不昌之语桓公以仲子手文得国而三桓效之为此语尔
元年不书非公命也
赵汸曰传明国史有不书之法盖指策书正史言之非公命不书於策所以重正史而致其严故杜氏谓小事简牍而已左氏世为国史凡经不书而简牍有据者悉取以为传所发不书之义皆史例也外事如崩薨卒葬盟会侵伐胜败祸福经所不书者间亦推史例以释之
庄公寤生惊姜氏
疏武姜寐时生庄公至寤始觉其生也此非生子之常故惊姜氏按史记云寤生生之难林尧叟注武姜困而後寤因寤而惊如此解寤生难通应劭云儿堕地能开目视者为寤生杨用修取之吾亦未敢信也
制岩邑也虢叔死焉
注虢叔东虢君也疏虢叔封西虢仲封东此云虢叔东虢君也所灭之君字叔也僖五年传虢仲虢叔王季之穆也晋语称文王敬友二虢则虢本有二国此为东虢後晋献公所灭者其国在西也郑语史伯谓桓公曰虢叔恃势郐仲恃险皆有骄侈怠慢之心君以成周之衆奉辞伐之无不克矣桓公从之是恃险不修德为郑灭之事也括地志洛州汜水县古东虢之国
祭仲曰
氏族考祭氏周公第七子所封周畿内之邑世为周卿士子孙以邑为氏祭後并于郑故郑有祭仲
都城过百雉
注方丈曰堵三堵曰雉一雉之墙长三丈高一丈侯伯之城方五里径三百雉故其大都不得过百雉按公羊传五板为堵五堵为雉五雉为城郑氏诗笺引此云雉长三丈则板六尺毛诗传又云一丈为板五板为堵五堵为雉韩诗说同而又以八尺为板诸家不一诗疏云今据左氏说郑伯之城方五里积千五百步大都三国之一谓三分其国之一则五百步也五百步为百雉则知雉五步五步于度长三丈则雉长三丈也　张献翼曰雉不能远飞高不过一丈长不过三丈故高一丈长三丈为一雉
国不堪贰
注贰两属疏两属则赋役倍赋役倍则国人不堪
书曰郑伯克段於鄢
疏特言书曰必是旧史不然夫子改之凖鲁史之法惟当书郑伯之弟段出奔共　赵汸曰春秋特笔也辞旨卓异非史家所及　鄢赵氏云当作邬非鄢陵也详春秋集说
不言出奔难之也
按叔段强大隽杰庄公大用兵力仅乃胜之故不书出奔难之者言克之非易也注谓庄公志在於杀难言其奔误矣
公入而赋姜出而赋
疏中融外泄各自为韵盖即所赋之诗　王樵曰颖考叔之事与茅焦颇相类庄公囚母恶名恐大国之议其後也茅焦之於始皇持而劫之考叔之於庄公微而动之盖皆有所窥而入
吊生不及哀
注诸侯以上既葬则縗麻除无哭位谅闇终丧　陆粲曰杜说於经典未之前闻杜於晋元皇后丧议太子应既葬除服援此传文及郑伯辞享景王宴乐为证先儒讥其巧饰经传以附人情今以传考之所谓吊生不及哀者盖言惠公薨久今来賵不及其哀哭方盛之时耳至如子产为郑伯辞享直云免丧听命传亦但言葬郑简公杜何由知其定为既葬而除也叔向讥景王明言三年之丧虽贵遂服礼也乃谓其讥宴乐而不讥除服可乎杜既创为此说故於传中诸言丧礼与己说不合者辄迁就解释以求通如文元年传晋襄公既祥注云诸侯虽谅闇亦因祥祭为位而哭昭十年传葬晋平公叔向辞诸侯之大夫曰孤斩焉在衰絰之中注云既葬未卒哭故犹服斩衰十五年传叔向讥景王下亦云天子诸侯除丧当在卒哭今王既葬而除故讥其不遂此服自与前议乖违盖虽委曲生意益显其谬孔疏乃云卒哭与葬相去非远卒哭是葬之余事故杜云然其党杜护非抑又甚矣　陈氏曰此传文疑後人增益之杂记有大夫士讣於他国之君之礼则不但同位外姻也且文九年秦人归僖公成风之襚传曰礼也此又以赠不及尸吊不及哀为非礼却自相矛盾　按仲子当主谷梁乃惠公之母也左氏误以为惠公夫人故云子氏未薨故名又云预凶事非礼也辨详集说
纪人伐夷
注夷国城阳庄武县疏庄十六年晋武公伐夷执夷诡诸杜注诡诸周大夫夷采地名与此有别世族谱误以二夷为一
有蜚
疏释虫云蜚蠦蜰舍人李廵皆云蜚蠦一名蜰郭璞云蜚即负螌臭虫经传皆云有蜚则此虫直名蜚耳作蜚蠦者非是此虫一名负螌汉书及此注多作负蠜释虫草虫负蠜彼则岁时常有非灾虫也盖相涉误为蠜耳
惠公之薨也有宋师太子少
黄泽曰传称太子少则是惠公之时桓公已正太子之位隐公之摄出自父命明矣又宋鲁为婚姻而惠公未葬宋来伐丧岂非以桓公故耶夫太子少而隐公立斯固宋人之所疑者桓公内有国人归向外有宋国大援隐公虽欲不让安得而不让谷梁谓让桓不正此未审当时事情
公孙滑出奔卫
赵汸曰凡贱者奔史不书大夫非卿名字不登於策公羊谓之微者谷梁谓之卑者公子尊与卿等公孙降於公子与微者同
郑人以王师虢师
注虢西虢国也弘农陕县东南有虢城　此虞虢之虢史记注马融云武王克商封异母弟虢仲於夏阳
二年费庈【音琴】父胜之
注庈父费伯也前年费伯城郎　愚按鲁有单伯庄元年见经谷梁谓命於天子故称字此费伯亦其类
三年赴以庚戌故书之
赵汸曰说者多疑传妄按盟会战伐经书日月传每略之不书日月者传则详之意在互文相备非无据者其崩卒伪赴亦必有考藉令构虚亦不至是
不书姓为公故曰君氏
按君氏乃尹之误当从公谷无疑辨见集说傅逊曰自公羊传云春秋讥世卿而孟子言仕者世禄於是儒者有世禄不世官之说愚以为非也古者天子诸侯大夫皆以德为之杀各保姓受氏以守宗祧故曰天子建国诸侯立家岂有天子诸侯世而大夫独不世者乎大率权之所在无不为患者人君惟务修德选建贤良以永功臣之胤何事曲设猜防示人以薄假卿不世国其能永存乎缘公羊之学盛行汉初霍氏王氏世专汉权魏相刘向因述公羊之说以动主听而王氏卒篡汉世儒遂以其说为至允恐圣人书尹氏卒之意实不然也
周郑交质
愚谓周郑竝言昧君臣大义东莱驳之当矣然当时天子下夷列国左氏所书亦纪实事不然何以见齐桓晋文之烈哉
四月郑祭足帅师取温之麦秋又取成周之禾
傅逊曰杜於桓五年传云足祭仲之字陆子余深辟其谬良然盖足其名仲乃其字尔子余又云先儒谓春秋时间有用夏正纪事者杜以取为芟践此强说也　按桓十一年传云祭封人仲足杜误甚明
宋宣公可谓知人矣
公羊传言宋之祸宣公为之尤其舍子立弟果令冯有争心左氏以冯自争国非宣公罪故善之愚谓宣公舍其子而立穆公穆公又不私其子而立殇公二者虽非传袭之常然皆盛德事凶终者後人为之尔公羊归狱於宣公恐非忠恕之旨
四年州吁使告於宋曰君若伐郑以除君害
按宋自殇公立公子冯出居郑郑庄公助之於时尚未有争国之衅也州吁欲定其位使告宋求伐郑以除公子冯之害横开兵端其恶甚矣　又按史记卫桓公十二年弟州吁骄奢公绌之州吁出奔十三年郑伯弟段攻其兄不胜亡而州吁求与之友十六年州吁收聚卫亡人以袭杀其兄自立为君为郑伯弟段欲伐郑请宋陈蔡与俱三国皆许之观此则州吁伐郑盖与段比谋而翬之固请帅师亦所谓同欲相求如市贾者也是故春秋托始於隐
故书曰翬帅师疾之也
叶梦得曰传不明不氏之义但见翬乃弑君者疑其强而自恣经书翬帅师与後言公子翬异其词若贬然故妄意之今按翬与无骇溺挟称名皆当从二传未爵命为正
厚从州吁如陈
按州吁弑其君完完之母戴妫大归於陈陈必深恶州吁然非觐王为说不可诱之如陈非如陈二人不可得而诛也父子之间遂至用谲真大不幸哉　王樵曰按陈乃卫桓之母家庄公惑於嬖妾戴妫大归陈国既知之矣乃州吁弑立不应反助之兴师观石碏告陈人曰此二人者实弑寡君则前此陈或不知州吁之为贼也奸党欺蔽其术多矣石碏以贼方据国无可与图者图之必於陈故先与陈人定计风之朝陈使请王觐而即陈以除之朱子语録有门人疑引之去陈後倘陈人不杀却如何盖未知此也
涖杀州吁於濮
疏贾逵云濮陈地也地理志陈留县濮水受泲史记石碏详【佯】为善州吁至郑郊与陈侯共谋使右宰丑进食因杀州吁于濮
石碏纯臣也恶州吁而厚与焉
魏禧曰古者七十而致政石碏告老在桓公初立时桓公十六年见弑则碏已八九十岁故其使告陈曰老夫耄矣无能为也方且诛州吁杀其子厚立宣公智力积强以复仇定国难乃出耄期之岁後世未见其人
五年公将如棠观鱼者
疏鱼者犹言猎者按古字鱼通渔
书曰公矢鱼于棠
王应麟曰矢鱼于棠朱文公曰据传云则君不射是以弓矢射之如汉武帝射蛟江中之类按淮南子季冬命渔师始渔天子亲往射鱼恐非陈鱼之说
翼侯奔随
赵汸曰晋自献公以前经皆不书盖献公末年晋鲁始通前此告命不行非作经时削之也
以三军军其前潜军军其後
孙武子凡战者以正合以奇胜张预曰两军相临先以正兵与之合战徐发奇兵或捣其前或击其後以胜之若郑伯御燕师以三军军其前以潜军军其後是也
天子用八诸侯用六大夫四士二
公羊谷梁皆云天子八诸公六诸侯四刘敞曰衆仲不知诸侯名位不同礼亦异数因天子八佾遂兼称诸侯六佾其曰士二亦非也特牲少牢皆士礼也无用舞之处安得二佾而施之其说主公谷汪克寛曰乐舞之数自上而下降杀以两诸侯既降於诸公则诸伯当降於诸侯而为二佾矣子男复何用乎礼经所纪庙堂之制衮旒席数五等诸侯皆同岂以乐舞而独异於其制乎愚谓汪辨甚当可正公谷之失杜明言士有功方赐乐刘原父谓士必无乐舞亦不然傅逊曰杜氏解八佾六佾四佾二佾本之何休公
羊注服?以用六为六八四十八用四为四八三十二用二为二八十六杜以舞势宜方行列既减则每行人数亦宜减故用何氏说然传文云舞所以节八音而行八风故自八以下是舞必以八人为列自天子降杀以两故减其二行尔此为有理若如杜说则诸侯以下节宣皆不以八矣士止余四人岂复成乐
对曰未及国公怒乃止
使者虑公知其入郛则以为不及救故讳云未及国杜注谓忿公知而故问非也公之怒怒其不以实告林注谓怒使者言不逊亦非也
六年郑人来渝平更成也
疏变更前恶而复为和好言更复狐壤以前之好也今从公谷作输辨详集说
纳诸鄂
括地志故鄂城在慈州昌寜县东二里与武昌之鄂异
秋宋人取长葛
王应麟曰宋人取长葛经以为冬传以为秋刘原父谓左氏杂取诸侯史策有用夏正者有用周正者石林叶氏考祭足取麦谷邓来朝以为经传所记例差两月盖经用周正而传采国史其自用夏正者有失更改也
七年谓之礼经
春秋即周礼也故韩宣子见易象春秋曰周礼在鲁
结艾之盟也
赵汸曰传释列国之聘有三一结好二结盟三通嗣君今考结好而聘者有报若庄二十五年陈女叔来聘冬季氏如陈是也结盟与通嗣君而聘者不报礼薄与交聘异也若霸国之聘与国秦楚之窥上国而来者其事又各不同传皆随事释之使犹有考也
初戎朝周发币於公卿
注发币如今计献诣公府卿寺疏会计之吏献物天子
?如志
疏?口含血也服?云如而也
八年以泰山之祊易许田
括地志许田许州许田县南四十里有鲁城周公庙在城中祊田在沂州费县东南
秋会于温盟于瓦屋
注会温不书不以告也　赵汸曰春秋诸侯之事有不以告而史不书者有虽告而并入所重书之者凡一役再有事理亦无不告会温以瓦屋之盟为重并下事书之笔削举重之义如此杜氏但以为不告後人遂疑传妄皆非也
为諡因以为族
注或使即先人之諡称以为族　傅逊曰陆子余按郑玄驳许慎五经异义引此传文云诸侯以字为氏因以为族今此以氏为諡者传写误也杜考之不详乃妄断其句而强解之愚初依杜读传短涩不成文句固宜以諡作氏及反覆正文羽父为请諡与族公问族於衆仲公未问諡也衆仲对云诸侯以字为氏因以为族则问答相承了然矣又下文公命以字为展氏则用衆仲之说又了然矣又考宋戴恶与卫齐恶固见传中以戴齐为其臣之諡亦无定据孔疏曲以二人当之尔即戴齐为二恶之先之諡亦在衆仲所对之後朱子亦云此諡应作氏
公命以字为展氏
刘敞曰杜云无骇公子展之孙非也无骇若公子展之孙当其继大宗也赐氏久矣何待死而後赐乎且礼云公孙之子以王父字为氏非言其死而後氏之也然则无骇固公孙羽父请族者为无骇之子请也子展称公子无骇称公孙无骇之子未有称也此所以请之也若公孙之子死而後赐族则无骇为终身无氏矣
九年凡雨三日以往为霖
刘敞曰经有电无霖传有霖无电此传非解经也杜氏专谓经误不亦惑乎
见获必务进
按获谓获郑人服氏言戎被郑获非也郑人速去以诱之安得获戎
衷戎师前後击之
疏杜云前後及中三处受敌者前谓第一伏逆其前也後谓祝聃与後伏逐其後也中谓第二伏击其中也衷戎师者戎师在三伏之中
十年郑伯入宋
赵汸曰自宋公欲以诸侯伐郑去冯连兵至此其报复之祸烈矣然祸首在宋而郑实有王命故春秋诛首恶而忿兵之过不悉书
十一年我先君新邑于此
按郑自桓公始封京兆咸林後因幽王之乱寄孥虢郐而迁焉在河南新郑桓公至武公才二世故曰新邑
君子谓郑庄公于是乎有礼
赵匡曰诸侯无王命入人之国罪已大矣又使大夫守之不容诛矣左氏以为有礼是长乱阶也
王取邬刘蒍【音委】邘之田于郑而与郑人苏忿生之田温原絺樊隰郕攒茅向盟州陉隤【音颓】怀
按邬刘四邑在今河南偃师县温原十二邑在今河北济源河内修武等县呜呼吾于桓王之易郑田而知周之不复振也夫侯国分土天子苴白茅以锡之有定分而非可相假也况十二邑在畿辅之内苟抚之以德威之以刑无不惕焉宇下者何至不能有而以之与人乎郑伯知王之不竞也遂敢拒战于繻葛苏子亦自此生心其後五大夫因苏子以作乱实啓子颓之祸故王室日卑非诸侯能卑之也自卑也
使营莬裘吾将老焉
注莬裘在泰山梁父县南　欧阳氏据经书公及邾仪父盟于蔑与被弑书公薨力辨隐居位非摄愚按隐公称摄与周公异周公之摄止摄其政事而已隐公则并君位而摄之宋穆公亦云我立於此摄也盖当时必盛传周公有负斧扆朝诸侯之事故鲁宋相效为之不知周公位冢宰正百工具见於书明堂负扆乃後世称述之谬夫国政可摄也君位不可摄也若摄君之位则嗣子长而复辟将俨然太上自居耶抑傫然北面复就人臣之列耶隐公君鲁已十一年矣羽父请杀桓公盖疑其不反位故以此探之隐公尔时即挈国而授之桓犹虞无以自处乃曰使营莬裘吾将老焉菟裘者鲁之别邑也既有新君以居乎内复有故君以居乎外是国有二君也隐即无不利於桓之心而桓也隂贼人也能不疑其中分鲁国若曲武桓庄之於晋也羽父於是承桓命而揕之刃锺巫之祸谓非隐自取之不可也欧阳子但信经文以为隐公非摄而不知隐实摄君位故时史称公夫子亦据而书之王莽之居摄亦摄天子位也遂成篡夺之祸是乌可无辨
不成丧也
赵汸曰传言不以君礼成丧故史不书葬定姒不书小君王子猛卒同
桓公
元年郑伯拜盟
赵汸曰传言拜盟如拜贶拜辱拜嘉之类非必君身亲之若郑伯身来与吾君接无不书之理
宋华父督
赵汸曰华父字也如言弗父何公父歜与孔父嘉五世别族者不同督公孙也无赐族之法
二年立华氏也
注督未死而赐族督之妄也　赵汸曰言立以为卿注谓未死赐族非也庄王十二年传立叔孙氏注云立後说者亦谓赐族然叔牙之子经书公孙兹兹之子得臣乃氏叔孙则非赐族明矣彼非赐族此言立华氏岂赐族乎
大路越【户括反】席
六经正误越即麻紵焦檾黄草之属礼记大路素而越席注草席也音活後汉书世祖尝勅会稽献越布即此
衮冕黻珽
注黻韦韠以蔽膝也珽玉笏若今吏之持簿徐广云持簿即今手板
藻率【音律】鞞鞛
注藻率以韦为之所以藉玉也疏周礼典瑞王执镇圭缫藉五采郑司农读缫为藻　傅逊曰藻从藻之藻率从率带之率本二物按礼记有玉藻贯玉以藻藻者杂采丝绳也又率带诸侯大夫皆五采士二采率与繂同缏缉也韵书鞞琫二字同诗传鞞容刀鞞也琫上饰珌下饰说文亦云琫佩刀上饰
鞶厉游【音留】缨
注缨在马膺前如索帬疏缨当马胷以削革为之
火龙黼黻
注白与黑谓之黼黑与青谓之黻　按此黻与上黻珽之黻不同
凡公行告於宗庙反行饮至舍爵策勲焉礼也
赵汸曰告庙饮至策勋乃反行常礼皆同时于庙中行之策勋即书至襄十三年春公至自晋传曰孟献子书劳于庙是其事也非由告庙饮至然後书至不告庙饮至则不书至也
命之曰仇
金履祥曰仇即文侯平王之初受秬鬯圭瓒之命兄固未遽替也曲沃之封自在昭侯之世师服所言以防夺嫡之渐尔
卿置侧室
注侧室衆子也得立此一官疏文王世子公若有出疆之政庶子守公宫正室守太庙郑玄云正室嫡子也故知侧室是衆子文十三年传赵有侧室曰穿是卿得立此官也汉书文帝赐南粤王赵佗书朕高皇帝侧室之子
大夫有贰宗
注适子为小宗次者为贰宗疏大夫不必皆是大宗故云小宗若大夫身为大宗亦止得立贰宗官尔贰宗与侧室为例皆官名与立宗别　傅逊曰孔疏因注以侧室为立官遂云贰宗亦官名陆子余云俱未有考而不辨其非窃谓侧室贰宗固应请于君于其中立官以统之而即以侧室贰宗为官必非何也以其不类官名也又注云适子为小宗此其意以诸侯为大宗尔然不闻族人不得以戚君大夫不得以宗诸侯乎大抵始为小宗既为大宗小宗四大宗一并而为五宗其变至于无穷则大夫之家固自有大宗矣其贰宗即小宗也杜考之不详而云尔
三年先偏後伍伍承弥缝
李靖兵法春秋鱼丽陈先偏後伍此则车步无骑谓之左右拒言拒御而已非取出奇胜也晋荀吴伐狄合车为行此则骑多为便惟务奇胜非拒御而已今按其法自五人而变为二十五人自二十五人而变为七十五人此则步卒七十二人甲士三人之制也舍车为骑则二十五人当八马此则五兵五当之制也诸侯兵法惟伍法为要小列之五人大列之二十五人参列之七十五人又五参其数得三百七十五人三百人为正六十人为奇今以百五十人分为二正而三十人分为二奇盖左右等也穰且所谓五人为伍什伍为队至今因之
鱼丽之陈
鱼丽者鱼入其中不能出也诗鱼丽于罶陈名取此
仍叔之子弱也
愚按经系仍叔之子来聘于夏而此传下有秋大雩之文则聘之在夏明矣前传有秋伐郑盖统言伐郑事本末尔不知杜何以有久留在鲁之说孔氏疑将伐郑而遣告鲁事或有之
啓蛰而郊
疏夏小正正月啓蛰故汉氏始以啓蛰为正月中雨水为二月节及太初以後更改气名以雨水为正月中惊蛰为二月节迄今不改
过则书
疏卜不吉则当改卜次旬卜不过三故限以一月过涉次月之节则书之以讥慢
六年楚武王侵随
赵汸曰楚自熊通以上未与鲁通传具载其伐灭诸国志在兼并诸夏中国不可无伯齐桓所以有功
楚之羸其诱我也
张预曰形之以羸弱敌必来从苖贲皇谓晋侯曰若栾范易行以诱之中行二却必克二穆果败楚师亦此义也
不疾瘯蠡
疏蠡说文作瘰云瘯瘰皮肥也
齐侯又请妻之固辞
吕祖谦曰郑忽不求助大国而云自求多福其言是矣然非奋然诚有是志也使忽诚有是志则弱固可强而所以持国者固无待於外助矣惟其为善有名而无情动多疑沮不知审量所以始受制於祭仲而卒死於高渠弥之难也
接以大牢
注以礼接夫人重适也　傅逊曰考之礼经谓以太牢之礼接见太子非夫人也接夫人郑玄之说陈澔已辨其谬且下云卜士负士妻食皆以太子言则接必非夫人矣
周人以讳事神名终将讳之
疏子生三月为之立名其终也必将讳之故须预有所避为下诸废张本　王应麟曰周人以讳事神名终乃讳之曲礼注云生者不相辟名卫侯名恶大夫有石恶君臣同名春秋不非汉宣帝诏曰古天子之名难知而易讳也其更名询则生而称讳矣博议谓名子者当为孙地出顔氏家训
八年楚人尚左君必左无与王遇且攻其右右无良焉必败
嘉佑集范蠡云凡阵之道益左以为牡设右以为牝季梁策楚右无良焉必败偏败衆乃携盖一阵之间必有牝牡左右要当以我强攻其弱尔愚按兵法又有以我之弱当敌之弱者孙膑所谓以君下驷与彼上驷一败而二胜之道也　锺惺曰郑与王战子元曰陈乱莫有鬭心云云随与楚战季梁曰楚人尚左云云郑计妙在避整趋乱以分整者之势整且化而为乱善於攻整者也随计妙在避坚趋瑕以分坚者之力坚且化而为瑕善於攻坚者也
九年唯王后书
赵汸曰庄十八年传见惠王后陈妫宣六年传见定王后齐姜何不书盖二后非鲁主昬故特存鲁主昬者以见义
荀侯贾伯
注荀贾皆国名　按荀疑即郇曹风郇伯劳之李氏云郇国今河中猗氏县
宾之以上卿礼也
疏僖二十九年传曰在礼卿不会公侯会伯子男可也昭二十三年传曰列国之卿当小国之君固周制也然则小国之君乃当大国之卿小国之世子必不得当大国之卿故知各如其国之卿尔　宾之以其国上卿之礼
十年鲁以周班後郑
班爵禄之班郑主兵当先以周班故後
十一年齐卫郑宋盟于恶曹
注宋不书经阙　赵汸曰此即战郎诸侯也用一事再见书人例经无宋传衍文宋亦不当序郑下注云经阙非
郧人军其郊必不戒
孙武子诸侯自战其地为散地张预曰战于境内士卒顾家是易散之地也楚鬬廉曰郧人军其郊必不戒恃近其城莫有鬭志果为楚所败是也
十二年请无扞采樵者以诱之
张预曰诱之以小利敌必来取吴以囚徒诱越楚以樵者诱绞是也
君次于郊郢以御四邑
按楚郊郢一统志云在安陆州古名郢中安陆之东即德安应城县界有蒲骚城古郧邑郧人望救鬬志不决御四邑以絶其来救之路而潜出鋭师以加之兵法所谓奇正竝用也
十三年遂见楚子曰必济师
【缺】　　伯比云必济师此隐语也使楚子不告邓夫人夫人或问而不悟则济师二字虚设矣吾谓伯比见楚子时当以莫敖必败之故明告之楚子能信邓夫人之言岂不能纳伯比之谏而必出此隐语几幸其君之悟於不可必之天乎故告君者讽可也略不可也略可也隐不可也为隐语而旁无一人代之分疏将奈何
莫敖狃于蒲骚之役将自用也
吕祖谦曰瑕之祸在绞不在蒲骚也蒲骚之胜用鬭廉也绞之胜自用也苟挫於绞必谓昔以用人而胜今以自用而败将益求其所未至不敢以兵为戏矣有城下之盟而忘己之不如鬬廉所以坚其自用之心而促其荒谷之缢也
不书所战後也
注公後地期不及其战故不书所战之地　赵汸曰会期轻战期重公虽不及会期而及其战期自当举战地何故反没之乎此有笔削之旨见属辞
十六年冬城向书时也
赵汸曰啖氏云按下有十一月纵是同月亦今之九月农工未毕不可兴役今按土功自戒事至毕功非止一月之事故城筑皆时而不月兼春秋城筑多为备敌兴功得时非时本无足议传既发不时之义於此言书时疑若美之故为後人所议
宣姜与公子朔构急子
按史记卫庄公卒子桓公立十三年入春秋至鲁隐公四年则卫桓公十六年矣其春桓为州吁所弑九月卫人杀州吁而宣公立然则宣之烝夷姜生汲子当在桓公之世及宣即位计汲年且长因以为世子新台之筑距此时当不远宣在位十九年所生夀朔或已几弱冠寿之能代兄死朔之能同愬兄固无足怪洪容斋以此为疑盖误以宣公为代庄公尔
夀子载其旌以先盗杀之
苏颍滨谓夀之死无救於兄而重父之过朱子亦云然夀之窃节先往真欲代兄之死卒之兄亦往死者非初料所及也以是责寿夀亦大不幸哉
十七年日官居卿以底日
注位从卿故言居卿底平也谓平历数疏周礼太史掌正岁年以序事颁告朔於邦国然则天子掌历者谓太史也太史下大夫非卿传言居卿则是尊之若卿
十八年使公子彭生乘公公薨于车
公羊传夫人譛公於齐侯公曰同非吾子齐侯之子也齐侯怒与饮酒于其出也使彭生拉干而杀之按桓公三年娶文姜六年生庄公十八年乃与桓公如齐则时人所疑非桓公子者妄矣猗嗟诗展我甥兮春秋书子同生虽微词亦纪实也
齐人杀彭生
注不书非卿　陈傅良曰杀彭生不书嫌讨贼也杜说非是公子书杀不必皆卿今按史既讳戕言薨则杀彭生必不复书
齐侯师于首止
按首止卫地时卫朔奔齐齐人若将为讨卫乱而出者以诱子亹也
庄公【庄公之世事见於经而无传者甚多疑有阙佚】
元年不称即位文姜出故也
赵汸曰传於庄闵僖不书即位发义不一皆未当当从二传继弑君嗣子不言即位为是啖氏亦云
不称姜氏絶不为亲礼也
注文姜之义宜与齐絶而复奔齐故於其奔去姜氏以示义疏观此解之义夫人宜与齐絶释例言庄公宜与齐絶者夫人尚宜絶庄公固宜絶矣先儒谓庄公宜与母絶杜意庄公宜与齐絶故偏据庄公为文愚按此义临江张氏得之见集说
三年郑伯辞以难
林注郑伯子仪也按郑伯乃厉公非子仪辨见集说
四年盈而荡天之道也
按史记楚熊渠始僭王号其後畏厉王暴虐又去之至鲁桓公六年熊通侵随随为楚往周请尊楚号不听通乃自立为武王至鲁庄四年周召随侯数以立楚为王楚怒以随背已伐之武王卒师中而兵罢然则邓曼之言盖指楚武僭号以为盈也
除道梁溠营军临随
注溠水在义阳厥县西东南入溳水按通志槎水在今随州城东南?水在随州城西北槎水即溠水也西魏改?西曰下溠取此楚子已卒而鬭祁屈重秘其丧更开道为梁筑军垒以临随为持久计随人不测乃惧而求成
请为会于汉汭而还济汉而後发丧
注汭内也谓汉西　陆粲曰诗芮鞠之即毛传芮水涯也郑笺芮之为言内也杜依郑说据传云汉东之国随为大若为会於汉西则楚师原未涉汉下文何得云济汉而後发丧也孔疏顺杜之失与传文异矣渭汭注云水之隈曲曰汭此说是　愚按汉晋春秋诸葛亮卒於郭氏坞姜维令杨仪反旗鸣鼓若将向懿者懿不敢偪仪乃结阵而去入谷然後发丧夫反旗呜鼓即此之除道梁溠也入谷然後发丧即此之济汉然後发丧也伯约之智盖得之左氏者也
六年君子以二公子之立黔牟为不度矣
刘敞曰朔比衎黔牟比剽左氏君剽而退黔牟存朔而絶衎赏罚无章莫此为甚　邵宝曰宣公烝於夷姜生汲子又纳汲子之妻生夀及朔三人皆非所当立也况朔构汲子并及夀无故以死则朔也安得为君黔牟之立谓之不度见成败而忘义理君子之论岂其然哉
骓甥聃甥养甥请杀楚子
苏轼曰以邓之微无故而杀大国之君楚将举国而讐之其亡更速夫邓不患有楚而患不能修德以自强使其国不可亡国苟不可亡虽百楚子何害不然杀一楚子天下遂无楚子乎
人将不食吾余
邵宝曰余似谓祭之餕余故下以社稷不血食言旧注不明　一云时三甥因享楚子欲置毒饮食中杀之故邓侯言因享害人人将不食我余食也以为餕余无谓
七年不害嘉谷也
赵防曰宣十五年秋大水冬饥此年秋大水但言无麦苖而不言饥者此黍稷可更种也
读左日钞卷一

[book_title]卷二
钦定四库全书
读左日钞卷二
吴江　朱鹤龄撰
八年治兵于庙
刘氏讥庙中非治兵之所按孔疏云治兵于庙者告于庙习于巷也但传终未尽
仲庆父请伐齐师
疏公子庆父氏曰孟氏传文实然而经称仲孙杜无明释八年传称仲庆父举諡称之则谓之共仲盖庆父虽为庶长而以仲为字至後子孙以字为氏是以经书仲孙时人以其庶长称孟故传称孟孙其以諡配字而谓之共仲犹臧僖伯管敬仲之类也
奉公子纠来奔
注子纠小白庶兄　程子以小白为兄子纠为弟朱子从之愚按左传注子纠实小白庶兄薄昭与淮南王书曰齐桓杀其弟以反国程子据此以纠为小白弟然荀子谓桓公杀兄越絶书谓管仲臣於桓公兄公子纠皆与昭不合黄楚望云春秋立子以贵子纠母鲁女鲁女贵班在卫上明子纠当立考史记襄公次弟纠奔鲁其母鲁女也管仲召忽傅之次弟小白奔莒鲍叔傅之其母卫女也有宠於僖公观两次字兄弟之序可见矣　又按经书齐小白入於齐则小白固宜有齐者也小白曷为宜有齐也小白不立则管仲不相管仲不相则周室日卑不胥天下而夷狄不止夫子既恕管仲之不死安得不恕桓公之得国若夫子纠之为兄欤为弟欤固所不必论矣
九年桓公自莒先入
史记雍林人杀无知议立君高国先召小白於莒鲁闻无知死亦发兵送子纠而使管仲别将兵遮莒道射中小白带鈎小白徉死管仲使人驰报鲁鲁送纠者行益迟六日至齐则小白巳入高徯立之是为桓公桓公之中鈎徉死以误管仲已而载温车中驰行有高国内应故得先入立发兵拒鲁按左氏载桓公入齐事太略应据此补之
召忽死之管仲请囚
冯时可曰管子大匡篇齐使至鲁鲁君乃束缚管仲与召忽仲谓忽曰子惧乎忽曰何惧乎令子相齐之左必令忽相齐之右虽然杀君而用我身是再辱我也子为生臣忽为死臣忽也知得万乘之政而死公子纠可谓有死臣矣子生而霸诸侯公子纠可谓有生臣矣死者成行生者成名子其勉之乃行入齐境自刎而死管仲遂入君子闻之曰召忽之死也贤其生也管仲之生也贤其死也此文必出於战国以後其中亦有与左氏小异者左氏云杀子纠於生窦生窦鲁地而大匡以忽为行入齐境自刎夫鲁人从鲍叔之请必杀纠於国召忽必以是时俱死若行入齐境而死非忽所以致命也左氏以忽死而仲囚大匡以仲忽俱缚而忽死顾忽能死则必不缚忽甘缚则必不死又鲍叔之称夷吾於公也左氏以为管仲已至堂阜大匡则谓言於未召之前愚谓鲍叔慎者也其以身使鲁知必不预言也由此言之左氏之文尚未远於春秋而大匡远矣
使相可也
史记桓公既得管仲与鲍叔隰朋高徯同修国政连五家之兵设轻重鱼盐之利以赡贫穷禄贤能齐人皆悦按管仲治齐事详在齐语故内传不及亦应据此补之　按内政之法五乡一师万人为一军比之周制万二千五百人为军者诚简便矣故曰桓文节制之师
十年一鼓作气再而衰三而竭
张预曰气者战之所恃也敌人新来而气盛则且以不战挫之俟其衰倦而後击故彼之鋭气可以夺也曹刿言一鼔作气者谓初来之气盛也再而衰三而竭者谓陈久而人倦也
蒙臯比而先犯之公从之大败宋师于乘丘
注臯比虎皮疏礼记武王倒载干戈蒙以虎皮名之曰鞬櫜字或作建臯故服?引以解此他书未闻檀弓云鲁庄公及宋人战于乘丘县贲父御卜国为右马惊败绩公队佐车授绥御与车左右皆死之与此不同孔氏谓记言为妄陈氏曰记不过言公车败而已易车之後因二士死敌遂大败宋师乃与春秋传互相发明战几败复胜如韩原之战几获秦伯後世如此者多矣经有不悉书传或不能备不可以檀弓所载与经传不合即云记妄也
十一年宋师未陈而薄之
吴子凡敌有不卜而与之战者陈而未定舍而未毕行阪涉险半隐半出如此者击之勿疑
臧孙达曰
臧孙达见桓二年氏族考鲁孝公之子公子彄食邑于臧因以为氏世本达生伯氏缾缾生文仲辰三桓之先臧氏展氏为鲁世卿
十二年萧叔大心
按萧邑大夫字叔名大心杜以叔为名非也　赵汸曰疏云以此年有功宋人以萧邑别封其人为附庸今按昭十一年传申无宇曰宋萧亳实杀子游时萧为宋邑庄二十三年萧叔无爵而称朝知是附庸国也
十四年诸侯伐宋
赵汸曰经文已序则传皆称诸侯经总称诸侯则传为序列意与日月互见同
传瑕杀郑子
郑子子仪也赵汸曰杀郑子不书者鲁人始终君突自郑忽复归後郑历三君皆不通於鲁故郑伯入国经不书
人之所忌其气焰以取之
傅逊曰言子仪所畏忌者其气方焰焰而盛故蛇妖应之盖谓厉公也杜氏注似以气焰属忌人者言夫忌人则其气怯矣何焰焰之有
厉公入遂杀傅瑕
太史公曰语有之以权利合者权利尽而交疏傅瑕是也傅瑕虽以劫杀郑子纳厉公厉公终背而杀之此与晋之里克何异　按郑厉之杀傅瑕晋惠之杀里克以其贰也卫献之杀甯喜以其专也此三君者信无君人之道矣而三臣反覆不免诛夷亦可为卖国之戒
绳息妫
注绳誉也按说文作譝戏曰靳誉曰绳古语如此疑是方言
秋七月楚入蔡
赵汸曰蔡哀侯在楚而蔡人会于北否此荆所以人蔡也传以为由息妫故盖采辑小说举其细而遗其大
十六年郑伯杀公子阏
注祭仲党疏按隐十一年郑有公孙阏距此三十五年不容复有公子阏若非阏字误则子当为孙
王使虢公命曲沃伯以一军为晋侯
诗疏左传桓八年王使立缗于晋至庄十六年王使虢公命曲沃伯为晋侯不言灭晋之事晋世家晋侯缗立二十八年曲沃武公伐晋灭之尽以其宝器赂周厘王王命曲沃武公为晋侯盖虢公命晋侯之年始并晋未命晋之前有使适晋晋大夫就之请命无衣之诗所由作也　吕祖谦曰以史记左传考之平王二十六年晋昭侯封成师于曲沃专封而王不问一失也三十二年潘父杀昭侯欲纳成师而王又不问二失也四十七年曲沃庄伯弑晋孝侯而王又不问三失也桓王二年庄伯攻晋王不能讨反使尹氏武氏助之及曲沃叛王王尚能命虢公伐曲沃立晋哀侯使其初师出以正岂至此乎四失也十三年曲沃武公弑晋小子侯明年王犹能命虢仲立哀侯弟缗于晋又明年犹能命虢仲芮伯梁伯荀侯贾伯伐曲沃至是武公篡晋僖王反受赂命为诸侯五失也由此观之礼乐征伐移于诸侯降于大夫窃于陪臣有自来矣
惠王立而复之
注鲁庄三年经书葬桓王自此以来周有庄王又有僖王崩葬皆不见经传王室微弱不复能自通于诸侯故传因周公忌父之事而见惠王惠王立在此年之末赵汸曰经书葬桓王後王人救卫王姬归于齐则庄王也单伯会伐宋会诸侯于鄄命曲沃伯为晋侯则僖王也虢公晋侯郑伯使原庄公逆王后于陈以後皆惠王事杜云王室微弱不能自通于诸侯非也
十九年鬻拳可谓爱君矣
自古无此谏法左氏目为爱君安可训乎东莱谓不幸为楚子所诛则陷于恶逆斯笃论也魏禧曰楚子伐黄而黄败乃鬻拳之幸使黄人乘楚之败而胜之楚师再衂则拳虽欲死其何以为死耶
卫师燕师伐周
谯周曰燕与子颓逐惠王乃南燕姞姓也世家以为北燕失之按史记正义云南燕滑州胙城南燕伐以与周近也若北燕则远且春秋时亦不着观昭三年春秋特书北燕伯欵可见
二十一年阙西辟
注阙象魏也疏辟是旁侧之语服?云西辟西偏也
郑伯由是始恶于王
疏郑伯谓厉公子文公也　按传文郑伯享王是五月以前事至虢公请器则厉公巳没林注以始恶于王属厉公非也恶读如字即周郑交恶之恶
二十二年在其子孙
史记正义六四变内卦为中国外卦为异国又内卦为身外卦为子孙故知在子孙也
犹有观焉故曰其在後乎
疏观者视他之辞宾王之事若筮者身自当有则不应观他此卦犹有观焉观非在已之言其人观他有之故知在其子孙也
风行而着于土
疏巽在坤上故为着土着直略反林注风动物也故行而着于土明不在本国
若在异国必姜姓也
史记正义六四变此爻是辛未观上体巽未为羊巽为女女乘羊故为姜姜齐姓故知在齐
物莫能两大
陈灭而後田齐兴杞灭而後于越兴虞灭而後吴兴所谓物莫能两大
其後亡也成子得政
按如此占易都似事後追叙语不能不疑朱子则谓太史之占陈氏子孙设为之辞以欺世如符命之类尔又合闵元年毕万筮仕传观之知左氏传春秋者必春秋季年人物所以追论成败多附会之辞
二十三年晋桓庄之族偪献公患之
按晋自桓叔封曲沃子庄伯代立献公之祖也金履祥曰晋自桓叔庄伯夺宗故献公亦忌其族之聚而杀之桓庄之裔无遗天道亦可畏矣
二十四年女贽不过榛栗枣修以告?也
疏栗取其战栗也枣取其早起也修取其自修也惟榛无说盖以榛声近?取其?于事也煅脯加姜桂曰修
二十五年夏六月辛未朔日有食之鼓用牲于社非常也
傅逊曰此与昭十七年夏六月朔日食事同而彼此异议故注以置闰失所言之陆子余辟其谬　刘敞曰日食变之大者虽非正阳之月岂可安而视之春秋所以书讥其不鼓于朝乃鼓于社又用牲尔
二十六年晋士蒍为大司空
赵汸曰传见晋变周制僭王官孔氏云言大司空明任以卿也直言司空者是大夫即司空亚旅皆受一命之服是也晋自文公以後卿以军将为名司空非复卿官故文二年司空士縠非卿也成十八年传曰右行辛为司空使修士蒍之法虽则非卿其职掌同
二十七年秋虢人侵晋冬虢人又侵晋
史记晋献公九年羣公子既亡奔虢虢以其故再伐晋弗克
二十八年大戎狐姬生重耳
注大戎唐叔子孙别在戎狄者　按晋语云狐氏出自唐叔狐伯行之子实生重耳杜氏本此为说
小戎子生夷吾
注小戎允姓之戎子女也　傅逊曰传云允姓之戎居于瓜州自惠公始诱以来则献公时未必即荐女于晋上狐姬称姓子亦当是其姓也杜引允姓之戎恐未然
赂外嬖梁五与东关嬖五
二五如今人称行也盖狎昵小人之称
使言于公曰
穆文熙曰以骊姬之爱幸而其谗犹假二五为之盖言不由已则可从中赞决使献公不疑从之易易耳国语又有优施通于姬其人愈下其谋愈深盖女子小人未有不广树其党而能亡人之国者
使俱曰狄之广莫于晋为都
凌稚隆曰广莫谓旷絶即曲沃与蒲屈也言章君之功伐使人皆曰狄人旷絶之地今皆为君都邑因献公喜功好大故以此歆之杜注以使俱为复使二五俱说此美非也
楚令尹子元
陈傅良曰子元不称人楚未有大夫也　赵汸曰中国有伯则楚君大夫将皆称人经变文也
欲蛊文夫人
注文王夫人息妫也　息妫尽聪明只欠息侯一死楚文没而子元即欲蛊之亦窥其不能死耳下御人乃夫人侍人即为子元通蛊者
县门不发楚言而出
杜牧曰敌来攻我我不与战设权变以疑之使敌人疑惑不决不敢与我战若楚人伐郑郑县门不发效楚言而出楚师不敢进而遁亦其义也
三十二年为管仲也
注公为管仲城私邑按谷乃鲁邑非齐之谷也辨详集说
虞夏商周皆有之
国语内史过曰夏之兴也祝融降于崇山其亡也回禄信于黔隧商之兴也檮杌次于巫山其亡也夷羊在牧周之兴也鸑鷟鸣于岐山其衰也杜伯射宣王于镐是夏商周之所有也国语不言虞未详
其至之日亦其物也
亦其物也言所享之物亦如其所至之日如甲乙日降则祭先脾玉用苍服尚青之类
能投盖于稷门
按杜云盖覆也自投而反覆于门上此解本可疑刘炫规杜云投车盖过于稷门似得之
成季奔陈
注出奔不书国乱史失之陈傅良曰奔非其罪虽我公子为命大夫亦不书
闵公
元年灭耿灭霍灭魏
史记索隐平阳皮氏县汾水南耿城古耿国也永安县汾水西有霍城古霍国有霍水出霍太山地理志河东河北县古魏国服?曰魏在晋之蒲坂河东也三国皆姬姓赵汸曰灭耿灭霍灭魏不书者春秋之初楚灭诸小国在南晋灭三国在西告命皆未通于鲁
不如逃之无使罪至为吴太伯不亦可乎
按士蒍晋之谋臣也劝太子以远害而逃其後狐突诸人皆主此说然城曲沃之时申生犹可行及骊姬置毒以後行将安适申生所谓被此名以出人谁纳我其情诚可哀矣吴临川澄曰申生死孝与屈原死忠一也申生但知事父之为孝屈原但知爱国之为忠而一身之死生不计其心纯乎仁未可以轻訾也崔铣曰献公入骊姬之谗必欲杀申生矣使申生被恶名而出献公又必将甘心焉不为宋冯之受伐则为宋万之赂请身死而负逆名孰若受命自裁之为共乎夫快心之忿情难释也反常之祸辞难明也申生计之审矣二说论申生为当故録之　白居易责申生不为吴太伯之让愚谓太伯之让以季历之有圣德也申生则难言矣当时重耳居蒲夷吾居屈皆为骊姬所谮而出申生即欲让将谁让乎让则让奚齐耳让奚齐而出于理安乎奚齐果立晋国之祸未有已也而谓申生之心能晏然已乎
二年共仲曰奚斯之声也乃缢
赵汸曰庆父不书卒者罪重于叔牙不以卿礼成丧
间于两社
疏亳为殷都殷亡国也亡国之社以为庙屏戒故与周社并建二社当俱在雉门之外左亳社右周社间于两社谓在两社之间朝廷于此询谋大事是执政之所在也
遇大有之乾曰同复于父
疏乾为君父离为乾子今还变为乾故曰同复于父
有文在其手曰友
王应麟曰仲子有文在手曰为鲁夫人成季唐叔有文在手曰友曰虞正义云石经古文虞作□鲁作?手文容或似之友及夫人当有似之者
及狄人战于荧泽
书疏郑云荧今塞为平地荧阳民犹谓其处为荧泽在其县东杜预左传注谓此荧泽当在河北以卫败方始渡河战处必在河北盖此泽跨河南北而得名耳
齐人使昭伯烝于宣姜不可强之
按齐人强昭伯烝宣姜生文公竟以存卫称贤君焉又生宋桓夫人许穆夫人皆贤女也始信贤愚之生不系乎气类
立戴公以庐于曹
疏此年之末文公在位计戴公为君不过数十日耳陈氏曰戴公未成君例不书按诗风卫并邶鄘尽得商畿内之地盖大国也懿公之难渡河东徙而故都为墟地理志齐桓公更封卫于河南曹楚丘而河内殷墟皆属于晋郑玄云楚丘与曹不甚相远皆在东郡界中汉东郡今大名府滑县开州曹诗作漕
里克谏曰【云云】
吕祖谦曰里克告父以慈告子以孝其处父子之间至矣迨骊姬杀申生之谋已成惮克未发也使优以言动之克乃曰秉君杀太子吾不忍通复故交吾不敢中立其免乎姬始无惮而新城之难作矣是克知父子之间当两全而不知邪正不两立也两刃之下人不容足两虎之鬭兽不容身骊申之际岂中立之地哉
则佩之度
注佩玉者士君子常度　刘奉世曰佩之合法度世子佩瑜玉而綦组绶是也较杜胜
受脉于社
疏周礼有蜃器蜃大蛤也以饰脉器因名
邢迁如归卫国忘亡
鲁之归季友立僖公皆齐桓力也因鲁事而并撮邢卫事于此以表齐桓持危继绝之功
卫文公大布之衣大帛之冠
按史称文公初立轻赋平罪身自劳苦以收卫民与传称大布之衣大帛之冠务材训农通商惠工等语合诚可谓自强於治矣然终其身崎岖漕濮间不能收复故都尺寸河北之地拱手而授之晋文说者或咎其阴计深而雄才寡考菟圃之役朝衆让国以激怒国人狄师遂挫则亦非不足于权略者也夫布衣帛冠之自奋仅足救荥泽之覆车而康叔武公之深仁不能敌新台之余秽卫之遂失河北也於文公何尤焉
僖公
元年公败邾师于偃虚丘之戍将归者也
注虚丘邾地邾人既送哀姜还齐人杀之因戍虚丘欲以侵鲁公以义求齐齐送姜氏之丧邾人惧乃归故公要而败之疏荦之盟邾人在焉既盟而败其师传不明言其故不知虚丘谁地何故戍之服?云虚丘鲁邑鲁有乱邾使兵戍虚丘鲁与邾无怨僖公奔邾则为之外主国乱则戍其内邑无故而败其师亡信背义莫斯之甚杜以为不然故别为此说然此说亦无所据
君子以齐人之杀哀姜也为已甚矣女子从人者也邵宝曰女子从人固也不曰与弑二君乃稔恶乎况齐桓以伯令讨之曷谓巳甚此说行天讨不加于武曌矣
二年不书所会後也
注鲁後至讳不及期故以独城为文赵汸曰此谷梁离至不序之例左氏不达妄谓後期说者疑之
冀为不道入自颠軨伐鄍三门
王应麟曰冀为不道杜氏以皮氏东北冀亭为冀国考之东汉西羌传渭首有冀戎史记云秦武公伐而县之汉天水郡之冀县也入颠軨者盖冀戎晋自冀邑冀缺为卿复与之冀是也　水经注傅岩东北十余里即颠軨坂也左传所谓入自颠軨者也有东西絶涧左右幽空穷深地壑中则筑以成道指南北之路谓之为軨桥传说佣隐止息於此　按疏引服?云伐鄳三门谓冀伐晋也冀之既病则亦惟君故谓虞助晋也将欲假道故称前恩以诱之此说似顺若冀自伐虞虞自报冀则于晋何与而称之
保于逆旅以侵敝邑之南鄙
邵宝曰逆旅近晋南鄙之客舍也退则保出则侵
会虞师伐虢灭下阳
疏马融云虞在晋南虢在虞南服?云下阳在太阳东北三十里按汉太阳县今陕州
三年归之未絶之也蔡人嫁之
赵汸曰归蔡姬当时适有是事或者假此为名欲出楚人不意耳左氏惟记所闻故未尽
四年风马牛不相及也
费誓马牛其风疏云牝牡相诱谓之风马牛风逸疆场事有然者不相及言疆域之远也
召康公命我先君太公
邵宝曰齐鲁皆元勋侯伯之命曷为不于鲁而于齐乎当是时周公不之齐太公在齐伯禽不敢当此命也
东至于海西至于河南至于穆陵北至于无棣
疏齐之西境当在九河最西徒骇其东至于海当尽乐安北海之东界也史记索隐今淮西有故穆陵关是楚之境无棣在辽西孤竹服?以为太公受封境界不然也盖言其征伐所至之域
尔贡包茅不入
按管子江淮之间一茅而三脊名曰菁茅晋志零陵有香茅今辰州包茅山出包茅有刺而三脊　真德秀曰楚子僭王罪之大者不贡罪之小者管仲度桓公之力未足制楚使责其大者而楚不服攻之不克围之不下将何辞以退师乎舍其所当责者庶不劳而师有功仲盖计之审矣　时楚方强而子文之贤适为之相管仲度未有以制之故姑诘此以示薄伐之义使之受盟即退尔
无以缩酒
书疏周礼甸师云祭祀共萧茅郑兴读萧为莤束茅立之酒沃其上渗下若神饮之故谓之缩杜氏解左传云束茅而灌之以酒盖用郑兴之说
昭王南征而不复
谷梁疏吕氏春秋曰周昭王亲征荆蛮及涉汉梁败陨于汉中辛余靡振王北济高诱注引左传云昭王不复君其问诸水滨则昭王没于汉不得振王北济故旧说皆云汉滨之人以胶胶船船坏昭王溺焉则昭王没汉也　孔氏云胶船之说不知本出何书按竹书纪年昭王末年丧六师於汉时王至中流胶液船解王及祭公辛余靡皆溺史记正义引帝王世纪
师进次于陉
史记齐桓公以兵侵楚至陉山正义曰杜预云陉楚地颍川召陵县南有陉亭括地志陉山在郑州西南一百十里林注楚语云先君蚡冒之所以服陉隰也陉必为楚之要地故齐以诸侯之师进而据之焉
方城以为城
注方城山在南阳叶县南韦昭曰方城楚北之西塞史记索隐地理志叶县南有长城号曰方城则杜预韦昭说为是而服氏云方城山在汉南未知有何依据水经注盛弘之云叶东界有故城始犨县东至瀙水逹泚阳界南北聨数百里号为方城一谓之长城云郦县有故城一面未详里数号为长城即此城之西隅其间相去六百里【一作六里】连山相接汉水流其南故屈完答齐威公云楚国方城以为城汉水以为池
筮短龟长
时史苏欲止公之意故托言筮短龟长其实蓍龟智灵相似无短长也龟知生数一二三四五之神蓍知成数七八九六之神　傅逊曰记云卜筮不相袭卜不吉则止而公乃复筮故神不告之耳
一薰一犹
吴任臣曰薰蕙草今零陵香亦谓之薰草
太子缢于新城重耳奔蒲夷吾奔屈
魏了翁曰骊姬之杀申生其机变亦甚巧矣夫父子之情日相亲近则间言不得而八惟以术离之然後可故骊姬首赂二五说献公出三子于外此离人之术也献公者喜功贪得之人以威民惧戎辟地启土中其情安得不悦而从之三子既出则图之易矣又与优施谋作难之先後优施知申生之可陷也则请先之其言曰精洁易辱又曰甚精必愚盖精洁之人惜名矜行惟恐点汚故曰易辱以节自励不以智自全故曰必愚若此者可以术激之而使死石显之陷萧望之亦犹是矣然恐献公犹未忍果于杀也则又夜半而泣以危言动之谓申生有将为逆之意自请先死公惧而谋之则又劝授之政而避祸焉夫献公刚猛人也肯为其子屈乎怀怒必杀之心自此啓矣然犹患无隙以加之罪也则使将兵而伐翟焉胜则加以得衆之名败则?以覆军之律申生至是无逃死之地矣然又虑大臣或守正力争则公之意未可知也则又使优施以杯酒从容歌舞微辞讽其为附丽之计里克大臣也许以中立则无复事矣献公之意其成也已久故归胙之诈至易辨而不复辨申生之仁恐伤公意又不忍自明则有死而已申生死而二子奔无不如优施之所料者然奚齐立里克弑之卓子立又弑之自是晋国之乱踰二十年由骊姬行谗而二五优施三奸助之也故女子小人表里固结者危国亡家之本也
五年春王正月辛亥朔日南至
赵汸曰传于此年记正月日至与杂记孟献子之言合後昭十七年记太史与梓慎之言二十一年记梓慎之言二十四年记昭子之言皆见周人改月改时
凡分至啓闭必书云物
疏周礼保章氏以五云之物辨吉凶水旱降丰荒之祲郑衆云以二至二分观云色青为虫白为丧赤为兵荒黑为水黄为丰此出古占候书
士蒍稽首而对
陆粲曰士蒍之对皆游辞也曲沃与蒲屈城而三子见疏晋始兆乱蒍者献公之信幸臣知其不可盍谏止焉既受命以兴事矣弗慎置薪若将有为也及承公谴让乃又不敢端言其故以折谗嬖之谋忠敬事君者固若是乎且退有後言而曰一国三公者何所风切也蒍固奸人之雄内存宠禄而外恤公议姑为是以自说于衆曰我亦尝谏之云尔是故二五优施之徒其为谗慝不足诛也若士蒍里克君子深疾之按士蒍为献公谋杀桓庄之族殆尽其能保天道
之不还乎骊姬特假手焉耳笼络之谗谮之其应也不爽毫末故晋献之祸士蒍始之里克成之
校者吾讐也
邵经邦曰卫太子之傅石德敎太子矫节收江充等系狱卒至湖城之祸岂非讐乎重耳之不校父命庶几知人子之道矣
劝之城其赐邑
按召陵之役申侯卖涛涂以媚齐而申侯之报复乃更险始构两国之兵祸卒及其身媚人者果何益乎
辅车相依
疏口辅为外表牙车为内骨故曰相依　傅逊曰注疏解辅车本借名又与唇齿重复诗云其车既载乃弃尔辅辅与车固相依也辅车唇齿是二物为譬
大伯虞仲大王之昭也
史记太伯卒无子弟仲雍立是为吴仲雍及武王克殷求太伯仲雍之後得雍曾孙周章已君吴因而封之乃封周章弟虞仲于周之北故夏虚是为虞仲索隐曰夏都安邑虞仲都河东太阳县之虞城在安邑南故曰夏虚顾炎武曰仲雍为吴仲雍而虞仲者仲雍之曾孙也殷时诸侯有虞国即所云虞芮质厥成者武王时国灭而封周章之弟于其故虚乃有虞仲之名耳论语逸民虞仲夷逸左传太伯虞仲太王之昭即谓仲雍为虞仲是祖孙同号且仲雍君吴不当言虞古吴虞二字多通用杨慎曰吴古虞字省文
藏于盟府
注盟府司盟之官疏凡诸侯初受封爵必有盟誓之言汉封爵之誓即盟类
虞不腊矣
疏月令孟冬腊门闾及祖先五祀周时腊与大蜡各为一祭秦汉改曰腊不蜡而为腊矣　赵汸曰史记秦惠文王初腊正义云始效中国为之亦明腊不自秦始或疑腊作于秦误矣
丙之晨龙尾伏辰
疏东方七宿皆为苍龙其龙南首北尾角是龙角尾即龙尾故注云龙尾尾星也日月之会为辰于时日体在尾星与日同处共日俱出入故常伏不见也
均服振振取虢之旗
汉书五行志引此文均作袀注袀服黑衣也均袀古字通　林注庭燎诗言观其旗温公叶音芹此当与同读按陈第古音考旗音斤
鹑之贲贲天策焞焞
注鹑鹑火星也疏南方七星皆为朱鸟其鸟西首东尾故未为鹑首午为鹑火巳为鹑尾鹑火星者谓柳星张也天策即傅说星见天官书傅说星在尾之末合朔在尾故其星近日微焞焞然无光燿也
丙子旦日在尾月在策鹑火中必是时也
疏以三统历推之此夜是月小余尽夜半合朔在尾十四度从乙夜半至平旦日行四分度之一月行三度有余故丙子旦日在尾星月在天策鹑火之次正中也月令孟冬之月日在尾昬危中旦七星中七星则鹑火次之星也
六年围新密郑所以不时城也
按此释经所以书新密为新城也杜注非是辨见集说
许男面缚衔璧【至】微子啓如是
杨慎曰面缚背缚也史记马童面之张晏训背之也盖古文多倒语如息之为长乱之为治扰之为顺粪之为除皆是　赵匡曰左氏云蔡穆侯将许僖公以见楚子于武城面缚衔璧按楚本围许以救郑诸侯救许郑围已解楚师亦退许有何惧乃随蔡侯为灭国之礼乎若尔许己从楚齐何故不争许乎刘敞曰八年许男即会盟于洮知其初不降楚也且云微子面缚尤妄陆粲曰闻诸孔子微子去之是且不辱於纣胡为面缚於周人之垒欤逢伯盖诡言以悦其君而後儒信之甚者谓抱祭器而往臣焉谬矣愚按昭四年传赖子面缚衔璧士袒舆衬从之楚子问诸椒举举曰成王克许许僖公如是王亲释其缚受其璧焚其衬据此则许男事不可谓无考此年传楚子围许以救郑诸侯救许乃还事在秋蔡穆侯将许僖公见楚子于武城事在冬盖楚子归至武城而愤犹未息蔡侯畏楚特将许男以见之非许男本意故八年即与洮之盟也若微子啓与武王云云则逢伯设辞必非事实余尚书埤传已辨之
八年不殡于庙
疏注云殡过庙者将葬时从殡宫出告庙乃葬非是殡尸于庙中也　邵宝曰殡于庙啓殡而朝祖也凡柩行而止皆谓之殡
冬王人来告丧难故也是以缓
王樵曰按传去年冬闰月惠王崩襄王恶太叔带之难惧不立不发丧而告难于齐及襄定位而後发丧据经今年十二月丁未方书天王崩恐秘不发丧难于经年而叔带乃襄王亲弟亦非可秘者且既云定位而後发丧则正月二月位已定何待至十二月乎襄王有子带之难洮之盟为谋王室即不可知惟秘丧决不可信或曰甯母及洮两合诸侯皆为郑也
九年使孔赐伯舅胙
金履祥曰按宰孔之命国语史记皆有弓矢车服九旒之赐皇极经世书锡命为伯此所谓加赐一级者欤然宰孔初命但以赐胙为辞盖以宗庙为重也
加劳赐一级
邵宝曰加劳谓既老矣而又加之以勤劳也级阶之级也不欲其下拜故赐之进阶
恐陨越于下
王锡爵曰下即堂下言我若僭拜于堂则神魂不安必致陨坠于堂下矣
秋齐侯盟诸侯于葵丘
王应麟曰葵丘之会孟子所谓五禁者详见于管子大正篇左氏絶不及吕成公曰桓公于五命之戒未免身自犯之故左氏隐而不书也说苑晋文公合诸侯而盟曰无以美妾疑妻无以声乐妨乐无以奸情害公无以货利示下亦五禁之意史传不载　赵汸曰传记盟辞即孟子所述之末句其五禁之辞传不能举则二伯之事阙漏多矣
宰孔先归遇晋侯曰可无会也
按宰孔之料齐侯智矣其止晋侯之与会非也黄东发有论见集说
其在乱乎
按杜云在存也此解不明白孔意以齐桓内行不正今之所忧者其在乱乎君亦当靖晋之乱无劳远行也意在讽晋献耳
里克?郑欲纳文公
按里克欲纳文公正也而不果者其才不足且中立之心为之祟也?郑才又不及克豹亦类其父更不足言矣
藐诸孤
注言其与诸子县藐　杜解非也言奚齐卓子藐焉弱小耳
斯言之玷不可为也荀息有焉
司马光曰献公溺於嬖宠废长立少荀息为国正卿不能正谏之于其始而遽以死许之是则荀息之言玷于献公未没之前而不可救于己没之後也　愚谓叶公云复言非信也荀息之复言徒足为玷而不可以为信况考之外传荀息傅奚齐之时太子申生无恙也太子在而息遽以死许奚齐则是献公废立之谋成于息也後儒乃以能不食言许之岂不误哉
十年夷吾无礼
按无礼指烝于贾君之事此贾逵说也得之不然夷吾方改葬加諡而何以怒其无礼哉
七舆大夫
注侯伯七命副车七乘故有大夫七舆之官疏每车一大夫主之此见周礼大行人
十二年齐侯使管夷吾平戎于王
金履祥曰五伯桓公为盛而周室戎狄之祸自若王子带召戎伐周天下之大罪也桓公不能讨而平戎于王岂以受子带之奔为此姑息耶桓公身不能容子纠而为王容叔带固将曲全襄王兄弟之爱不免卒酿王室异日之祸云
十四年春诸侯城缘陵而迁杞焉不书其人有阙也史记索隐陈留雍丘县故杞国武王封禹後为东楼公在此至春秋时杞巳迁东国故左氏隐四年传莒人伐杞取牟娄牟娄东邑也僖十四年传杞迁缘陵地理志北海有营陵臣瓒以为即春秋缘陵淳于公所都之邑又周国名杞後改国号曰州而称淳于公故春秋桓五年州公如曹左氏云淳于公如曹是也张洽曰州公如曹州称公与祭公同则州是畿内
之地即河内州邑也左氏乃云淳于公如曹度其国危遂不复杜氏云城阳淳于县昭元年传晋为杞城淳于或云因州公不反国为杞所并遂以淳于为都未详孰是按杞迁缘陵不知自何地而迁张注所引或说或有之索隐谓杞改国号曰州则断非事实又按会咸诸侯不重序前目後凡之例也注云阙者器用不具城池未固而去亦非辨见集说
虢射曰
注虢射惠公舅也　傅逊曰疏云晋语惠公称虢射为舅故杜本之考晋语韦昭注诸侯谓异姓大夫为舅则通称耳前言小戎子生夷吾虢射既非戎人非惠舅可知
读左日钞卷二

[book_title]卷三
钦定四库全书
读左日钞卷三
吴江朱鹤龄撰
十五年秦穆姬属贾君焉
注贾君晋献公次妃贾女也疏庄二十八年传晋献公娶于贾无子烝于齐姜生秦穆夫人及太子申生言娶于贾则是正妃
赂秦伯以河外列城五
史记正义晋以河西五城赂秦秦东境至河即龙门河也
卜徒父筮之
注卜人而用筮不能通三易之占故据所见杂占见之疏刘炫以成十六年筮遇复云南国蹙射其元王中目则筮法亦用杂占不必皆取周易又周礼大卜掌三兆三易三梦之法则卜人固兼筮矣
千乘三去三去之余获其雄狐
邵宝曰此筮书之杂辞千乘诸侯之车数也去犹算法所谓除也一除则三百三十三二除则六百六十六三除则九百九十九三除之余所剩惟一非君而何陈啓源曰下文三败及韩正三去之验耳杜以为三度败去得之邵文庄解为除太纤巧
夫狐蛊必其君也
注狐蛊为君以喻晋惠公其象未闻　傅逊曰此蒙上雄狐而言恐因下文有蛊之贞句遂误以雄狐为狐蛊耳
蛊之贞风也其悔山也
注内卦为贞外卦为悔巽为风秦象艮为山晋象疏凡筮者先为其内後为其外内卦为己身外卦为他人故巽为秦象艮为晋象
三败及韩
陆粲曰晋师败也杜以为晋侯车坏太泥卜人之言
张脉偾兴
疏血既动作脉必张起故言张脉　偾是动义言脉理张大偾动兴起而不和或疑偾当作坟坟起也
战于韩原
括地志韩原在同州韩城县西南十八里十六国春秋云魏颗梦老父结草亢杜回亦在韩原
辂秦伯将止之
玉海章氏曰车战之法每车甲士三人步卒七十二人行则以车为卫居则以车为营一车之间又有倅车春秋时如韩原之战辂秦伯将止之鞌之战韩厥中御而从齐侯鄢陵之战郤至遇楚子韩厥从郑伯用车以战而使敌人得与吾元帅相接则是环卫之车不设也盖古车战之法必有护卫前後整列元帅未易动摇也至春秋列国用之往往军伍不整而元帅自以车逐利故敌人得及之惟繻葛之战二拒用事原繁高渠弥以中军奉公未尝轻动为得古法
登台而履薪焉
注古之宫闭者皆居之台以抗絶之林注穆姬为惠公告罪登台履薪宜也而帅子女以同登台盖暗用刦制之术
子金敎之言曰
按晋惠召吕甥迎已而甥即矫其言以激厉国人大是应变之才惜乎所辅非人而卒于无成也
作爰田
疏服?孔晁皆云爰易也赏衆以田易其疆畔国语注唐氏云让肥取硗也　食货志下田三岁更耕之自爰其处师古曰爰更互也此所谓爰田当是分公田之税应入公田者易之于所赏之衆
作州兵
注州二千五百家也又使州长各缮甲兵疏以州长管人既少督察易精故使之治兵
女承筐
注离为中女故称女　陆粲曰此止归妹上六本爻之义未及于离当云兑为少女今杜言离为中女误矣
不利行师败于宗丘【丘叶音欺】
注车败旗焚失车火之用也故不利行师火还害母故败不出国近在宗邑疏震东方木兑西方金木遇金必败按兑下震上为归姝故孔氏云然上云震之离亦离之震是主变卦言也杜氏解为当
侄其从姑
注震为木离为火火从木生离为震妹于火为姑疏秦穆姬是子圉之姑也尔雅父之姊妹为姑女子谓晜弟之子为侄
先君之败德及可数乎
注先君当主丧败非由筮数所生　按先君之败德指献公杀嫡立庶以致丧败及言祸及之也祸败之及非一二可数数读色主切此林尧叟之说傅逊仍从杜解作筮数之数而以可数乎为句未详是否
史苏是占勿从何益
注从史苏不能损祸勿从不能益祸　傅逊曰言败德以定史苏之占从不从皆无益此为省文耳不然或有阙误
十七年齐侯好内多宠内嬖如夫人者六人
按齐桓好内当以左氏为实荀子云内行则姑姊妹之不嫁者七人恐不可信果尔则四邻诸侯岂不闻知而尚肯奔走其坛坫哉
公兴管仲属孝公于宋襄公
吕祖谦曰管仲始进说于桓公盘游纵佚之属皆曰不害伯其深戒痛絶以为害伯音独参用小人而已仲之意谓有操必有纵故其得政之始首与君约举一国之乐皆归君举一国之权皆归已其所以得有为者固以此抑不知资人君之乐者君子乎小人乎名为佚乐未有不资小人者名曰小人未有不贪权势者已许其纵佚而禁其近小人容其近小人而禁其勿侵权势必不能也仲急于功利欲得齐之柄不暇长虑而为是约至寺人貂漏师多鱼恃宠干政正犯仲之约而仲不能诛则巳阴悔初约之谬矣迨仲将死始言竖刁开方易牙之奸欲并逐之平时则不敢击排以为保身之计临死则尽言不讳以取知人之名其自为谋亦巧矣呜呼管仲辅桓之初心其自期何如卒使桓公不能目定其子区区属所立于宋襄者乃内嬖郑姬之子于次未当立者也致五公子交争国统几絶身死不殡虫流户外其亦可哀也夫其亦可鉴也夫
雍巫
按周礼掌食之官有内雍外雍雍人名巫者注云即易牙
齐桓公卒易牙入与寺人貂因内宠以杀羣吏而立公子无亏
苏轼曰管仲死竖貂易牙开方用桓公薨於乱五子争立齐无寜岁三子固乱人国然其使桓公得用三子者管仲也仲之疾也公问之相吾以仲且举天下之贤者以对而其言乃不过曰三子非人情不可近而已【见史记】仲以为桓公果能不用三子乎桓公声色不絶于耳目非三子则无以遂其欲其初之不用者徒以有仲焉耳一旦无仲则三子者且弹冠相庆仲以为将死之言可以繋桓公之手足耶虽桓公幸而听仲屏此三人而其余者仲能悉数而去之耶因桓公之问举天下之贤以自代则仲虽死而齐国未为无仲也夫何患三子者五覇莫盛于桓文文公之才不及桓公其臣又皆不及仲晋袭文之余威为盟主百余年何者其君虽不肖尚有老成人焉桓公之死一败不复振无惑也彼独恃一管仲而仲死矣贤者不悲其身之死而忧其国之衰故必复有贤者而後可以死彼管仲者何以死哉愚按管子曰仲寝疾桓公问曰仲父不幸而不起政将安移对曰隰朋可朋之为人事君不二其心亦不忘其身大仁也哉公又问仲曰鲍叔好直而不能以国诎宾须无好善而不能以国诎甯戚能事而不能以足息孙在善言而不能以信默朋其可乎据此则仲非不举贤以代也仲死而隰朋亦旋死则仲所不及料也独仲不能定桓公冢嗣致齐有五子争立之祸夫子所以小其器也欤
十八年无以铸兵
注楚金利故　应劭曰古者以铜为兵山海经昆吾之山多赤铜郭璞注色赤如火以之作刀切玉如泥所谓昆吾之剑也越絶书若耶之谷涸而出铜欧冶子因以为神钩之剑
十九年六畜不相为用
注谓若祭马先不用马疏尔雅牛马犬羊豕鸡谓之六畜周礼校人春祭马祖郑玄云马祖天驷也牛羊等其祖不知为何神沈氏云天苑主牛又有天鸡天狗天豕以马祖类之此等各有其祖也
二十年新作南门书不时也凡啓塞从时
注门户道路曰啓城郭墙堑曰塞城门非开闭之急故以土功之制讥之传嫌啓塞皆从土功之时故别起从时之例疏别起从时之例言啓闭不须待时新作门乃须待时耳
郑公子士泄堵寇帅师入滑
按是年传郑公子士泄堵寇帅师入滑注云公子士文公子泄堵寇郑大夫二十四年传郑公子士泄堵俞弥帅师伐滑注又云堵俞弥郑大夫顾文亨曰前後公子士本一人乃文公之子死于楚据杜後注则以公子士泄为名矣郑有泄堵寇又有泄堵俞弥亦有公子俞弥俱各一人或称泄氏或称堵叔则泄堵恐是复姓
二十一年修城郭
以修城郭为旱备之首非惟备不虞盖工作兴则饥民咸就食也
务穑
注疏作俭啬之啬非林注以为稼穑是也外传韦昭亦训稼穑
二十二年秦晋迁陆浑之戎于伊川
注允姓之戎居陆浑在秦晋西北疏昭九年传允姓之奸居于爪州惠公归自秦而诱以俱来是以戎为允姓也彼注云爪州今炖煌则陆浑本炖煌地名徙之伊川复以陆浑为名　金履祥曰伊落王畿天地之中虽曰旷土岂宜迁陆浑之戎居之秦晋之罪不惟乱华其偪周甚矣自是伊洛之戎世为周患
富辰言于王曰请召太叔
吕氏曰襄王伐郑富辰谏之襄王召子带富辰实导之能见狄之祸而不能见子带之祸何也辰所言者兄弟之常可耳子带长恶怙乱其可以此论耶陆粲曰子太叔有言周公杀管叔蔡蔡叔夫岂不爱王室故也子带谋奸王位召戎以伐京师其恶大矣彼其得容於齐以逃死桓公管仲与有罪焉富辰区区忧兄弟之不协又为请而复之卒以致乱此知细人之爱而未知臣子之大义也
大司马固谏曰
注大司马固庄公之孙公孙固也按国语晋文公过宋与司马公孙固相善杜氏以谏战楚者即此公孙固故以下文请击未既济之司马为子鱼盖谓司马与大司马为二也史记宋世家则以前後俱子鱼之言未详孰是子鱼即公子目夷也
弗可赦也已
如杜解赦楚则弗可为句赵云言天弃商久弗赦其罪
宋师败绩公伤股门官歼焉
苏轼曰公羊嘉宋襄以为文王之战不过於此余窃笑之夫襄公陵暴小国至用人於次睢之社虽桀纣有不为乃欲以不鼓不成列不禽二毛求为文王不亦过甚已哉　愚谓孟子云霸必以大国齐有负海之饶晋有表里山河之固其地皆远於楚故桓文能连结与国仗义尊王一出而与之竞宋既小於晋齐而又密迩楚境陈蔡诸国皆其属也安能与之争势不得不求诸侯于楚夫楚固桓文之所攘斥也而反从之求诸侯将何以为霸哉其屡被执辱宜矣即战泓而胜吾谓祸亦不旋踵子鱼论战固兵家之宜然非所以语宋襄也
金鼓以声气也
按金钲也周礼鼓人以金铙止鼓盖伐鼓时鸣金以节之非收兵之钲也林尧叟注误　刘用熙曰声宣也宣倡士卒之勇气
戎事不迩女器
注器物也言俘馘非近妇人之物　傅逊曰郭定襄言戎事尚严不近女子所御器此解胜杜
二十三年策名委质
傅逊曰注疏以质为形体委质者拜而屈膝愚谓质即贽耳晋语臣委质于翟之鼓韦注质贽也士贽以雉依杜说则质读如字非也
姜与子犯谋醉而遣之
金履祥曰齐姜存否不见于传而刘向列女传称晋文迎之以归为夫人向博极羣书必有考
欲观其祼浴薄而观之
吕大圭曰桓文所以攘楚者必先破其党与是故桓公伐楚必先有事于蔡文公胜楚必先有事于曹卫左氏不逹其故于侵蔡则曰为蔡姬于侵曹伐卫则曰为亲裸与块其病在推寻事由毛举细故而二公攘夷安夏之烈皆晦而不章
怀嬴与焉
陆粲曰外传言怀嬴之纳也重耳欲辞而胥臣辈皆劝受之胥臣辈求悦秦而反国以速富贵虽陷君于恶弗恤矣或者乃称晋文此举为废礼行权以济其业吾所不识也卢蒲癸谋攻庆氏娶而不辟宗曰赋诗断章余取所求焉世儒所谓权者盖类此
奉匜沃盥既而挥之
注匜沃盥器挥湔也　愚谓此似重耳既盥以湿手湔洒怀嬴嬴之怒怒其湔洒非怒奉匜供沃也若如林尧叟注嬴何以既供沃而始怒耶林又谓嬴挥匜水湔洒重耳则于下文何以卑我句益难通矣傅逊云重耳盥毕挥怀嬴使去故嬴以待之倨而怒此亦一说
公子赋河水
注河水逸诗国语韦昭注河当作沔字相似而误其诗曰沔彼流水朝宗于海海以喻秦也
二十四年子犯以璧授公子
愚谓子犯岂真欲亡哉其授璧公子盖虑及他日猜嫌故设术以自固耳不然既欲亡矣何又告之
有如白水
按河图云崑仑出五色流水其白水入中国名为河故文公投璧於河曰有如白水
使杀怀公于高梁不书亦不告也
新安汪氏以桓公杀子纠文公杀子圉竝论讥其得国不以正愚谓子纠得生齐无害于霸而子圉不死则晋霸必不成何以言之子纠虽争国然覉旅在鲁不过一亡公子耳况桓以先入齐国高为内主其位已定鲁为齐弱久矣虽纳纠势必无成夫郑庄公犹能不杀叔段而桓公乃必以杀纠为快哉若子圉之事则异是矣文公入晋子圉己嗣惠为君观其遣兵拒文公于庐柳势必不相下假令分国而居瑕甥郤芮辅之二人皆才而喜乱争敓之祸未有已也何以成城濮之功是时秦穆实亲纳文公瑕却将焚公宫弑晋侯秦穆诱杀之河上则杀子圉亦必秦穆左右之力不得讥文公之有害于义也传云不书亦不告也使晋来告而夫子笔之当书曰晋重耳入于晋晋人杀圉与书齐人取子纠杀之者必有异矣後儒乃以二者同律而论不亦过乎
寺人披请见
韩非子寺人披之言特饰耳君令而不贰者则是贞于君也死君复生臣不愧而後为贞今惠公朝卒而暮事文公披之不贰何如真德秀曰披可谓知君臣之义矣当献惠时使有二心于文公岂得为忠丁公为项羽将私从汉王终以被戮汉景帝为太子而召卫绾绾不往以此见褒披推知此义是以事献惠时知有献惠而不知有文公及文公既立即吾君也有难而不以告又岂得为忠文公见之遂免于难非知义者能之乎
竖头须守藏者也其出也窃藏以逃
注头须一曰里鳬须按韩诗外传云晋文公亡过曹里鳬须从因盗重耳资而亡重耳无粮馁不能行介子推割股以食重耳然後能行
且出怨言不食其食
愚谓介之推悁忿自遂人也岂真能忘禄位者观其言全是怨怼既咎文公之滥赏又咎文公之不赏此近於人情乎吾以知之推之隐非真隐也怨也
周公吊二叔之不咸
按郑衆贾逵皆以二叔为管叔蔡叔此解不易马融以为夏殷叔世杜氏从之误也
弃嬖宠而用三良
傅逊曰能用三良是郑伯之贤王当尊之
王出适郑处于汜
注郑南汜也在襄城县南疏南汜在襄城县南是郑西南之境南近于楚西近于周故王处于汜楚伐郑师于汜皆南汜也其东汜在中牟县南去郑城既近三十年秦晋围郑秦军汜南故为东汜各随其所近而言也
服之不衷身之灾也
陆粲曰聚鹬冠微过尔杀之为罚己重况父之於子乎以是推刃也不道孰甚焉今舍是而以服之不衷是讥末哉君子之见也引地平天成语於义尤迂而不属
辟母弟之难也
注叔带襄王同母弟按史记惠王太子郑母早死後母曰惠后惠后生叔带有宠於惠后惠王以惠后故欲废太子而立之据此则叔带与襄王异母今传云同母弟与史不合
省视官具于汜
注省官司具器用按此言省视其官司器具也杜解支
二十五年二礼从国子廵城掖以赴外
按卫文公之贤着于国风及其晚年何誖也晋文公过卫而不加礼焉一失也天王居郑不能奔问官守而惟汲汲灭邢二失也夫邢信有罪矣为狄所灭而反附狄伐卫邢不讨则狄势益张然是时中国虽无霸而鲁与宋皆卫与国也使声邢之罪连兵鲁宋以伐之未必不可服邢而挫狄何至使二礼仕邢诱其守而掖杀之以取其国乎行诈谖之谋恣兼并之毒必殄灭周公之祀而始快康叔武公之遗风荡然矣其与诗所云秉心塞渊騋牝三千者相去何远耶
遇黄帝战於阪泉之兆
晋语昔少典娶于有蟜氏生黄帝炎帝黄帝为姬炎帝为姜二帝用师以相摘也韦昭注摘灭也史记轩辕之时炎帝【神农之後】欲侵陵诸侯诸侯咸归轩辕乃修德振兵敎熊罴貔貅貙虎以与炎帝战于阪泉之野三战然後得志括地志阪泉今名为黄帝泉在妫州怀戎县东五十六里
请隧弗许曰王章也
疏天子之葬棺重礼大尤须谨慎去圹远而阙地通路从远处以渐邪下之诸侯以下棺轻礼小临圹上而直县下故隧为王之葬礼　傅逊曰章典章也犹云王制杜解凿矣
始启南阳
林注周四邑在晋山南河北故曰南阳括地志怀州获嘉县即古之南阳按温原阳樊桓王以与郑者郑不能有仍归之王畿至是襄王以赐晋文晋遂兼有河北之地【史记白起攻韩南阳太行道絶即此南阳也】
隈入而系舆人
师从隐蔽之处而入诈缚舆人若克息而获其囚俘者
坎血加书
疏旣盟之後以牲及余血并盟书加于牲上坎而埋之
二十六年室如县罄
注如而也陆粲曰如之为而虽传记多有此自当依本字罄国语作磬韦昭注府藏空虚但有榱梁如县磬也王学林亦云县乐器之磬盖罄磬古字通时夏四月今之二月而云野无青草其时鲁必有旱荒史佚之耳
东门襄仲臧文仲如楚乞师
张洽曰孔子以臧文仲窃位罪为国之无谋也使其立展禽以为政所以辅僖公者必有道矣何至从公子遂乞楚师以伐齐哉
祝融鬻熊
注鬻熊祝融之十二世孙疏自祝融至鬻熊司马迁不能纪其世杜言十二世不知出何书
我先王熊挚有疾鬼神弗赦而自窜于夔是以失楚又何祀焉
按楚世家熊渠卒子熊挚红立挚红卒其弟弑之代立曰熊延正义云谯周古史熊渠卒子熊翔立翔卒长子挚有疾少子熊延立与史言弑不合宋均注乐纬云熊挚有恶疾不得为後别居于夔为楚附庸後王命曰夔子也吕祖谦曰夔既祖熊挚其不远祀祝融与鬻熊正也特其答辞甚忿所以激楚怒而见灭
二十七年贯三人耳
陆粲曰程大昌云军法以矢贯耳为聅【敕列切】说文引司马法小罪聅中罪刖大罪刭子玉盖用此法如孔氏以耳为助句则言贯三人者何所贯也
其不能以入矣
入旧解作入敌师邵云所帅者多则骄而必败以入言全师而归也　东坡志林蒍贾论子玉不可过三百乘而却克自谓不如先大夫请八百乘将以用寡为胜抑将以用多为贤耶如淮隂侯言多多益善是用多亦不易古人以兵多败者不可胜数如王寻苻坚哥舒翰者多矣子玉刚而无礼少与之兵或能戒惧而可不败
若伐曹卫楚必救之则齐宋免矣
孙武子我欲战敌虽高垒深沟不得不与我战者攻其所必救也张预曰攻其所顾爱使之相救援若楚人围宋晋伐曹卫楚救之而得免是也
二年欲用之
锺惺曰于欲用之可矣乎见伯者急欲自见之意齐桓初年屡欲从事于诸侯管仲止之文公初年屡欲用其民子犯止之句践生聚之後屡欲伐吴范蠡止之皆去其功名自喜之气然後一举而功见名立
二十八年称舍於墓师迁焉
洪迈曰万事不可执一而兵为甚晋文公围曹称舍於墓因其凶而攻之遂入曹燕将骑刦攻齐即墨田单纵反间言吾惧燕人掘吾城外冢墓燕军乃尽掘之齐人望见涕泣遂败燕晋燕之用计同而成败异者何耶晋但舍於墓阳为若将发冢故曹人惧而燕则真为之以激怒齐人适堕田单之谋耳
乘轩者三百人也
郝敬曰曹蕞尔国举羣臣不能三百人而况大夫言三百者极道其盛耳
距跃三百曲踊三百
距跃二句难解邵宝曰踊跃者皆絶地而起所谓跳也距跃直跳也曲踊横跳也横跳必先直而旋故不曰横而曰曲百音陌犹阡陌之陌三陌盖跃踊之度大约有此　愚谓丧礼有三踊之文踊盖以三为节跃亦踊也魏犨以丧礼自处示将即死故文公哀而舍之两三字当一读百注训励未详所本盖勉力为之有解作三百之数者谬也　魏犨以丧礼自处犹季孙意如见荀跞练冠麻衣跣行以示忧戚
使宋舍我而赂齐秦
王樵曰晋欲战而齐秦未可与汉追项羽而信越不至此正事机不可忽汉用张良计捐梁楚地许信越使自为战正晋使宋舍我而赂齐秦意也于此见先轸之计不惟能致楚又能使齐秦齐秦自欲战则吾事济矣当时直趋宋郊逆与之战而齐秦前却能保无败
晋侯在外十九年矣
注晋侯生十七年而亡亡十九年而反凡三十六年至此四十矣　愚按晋世家重耳自少好士年十七有贤士五人献公即位重耳年二十一奔走时年四十三归晋年六十二此注云云与史全不合何也岂他有所据耶抑误以得士之年为出亡之年耶
执宛春以怒楚
孙武子怒而挠之张预曰彼性刚忿则辱之令怒志气挠惑则不谋而轻进若晋文执宛春以怒楚是也陈禹谟曰武侯以巾帼遗司马懿魏人以巾帼遗萧宏【梁宗室】杜伏威以妇人之饰遗陈棱【隋将】皆怒而挠之之术也懿独托辛毗之制宁蒙耻而师不出盖惟怒不能挠始合牝以静胜之说
私许复曹卫曹卫告絶於楚
洪氏迈曰先轸为晋谋使曹卫告絶於楚张仪为秦谋使楚告絶於齐是皆所谓亲而离之者愚谓先轸此谋晋之伐曹卫者且以收曹卫而楚之庇曹卫者反以失曹卫矣刚而无礼之子玉安得不坠其计中
以亢其雠
注亢犹当也雠谓楚一曰亢即亢宗之亢谓蔽也雠宋也宋为楚雠而晋蔽之则曲矣外传所谓未报楚惠而亢宋者是也
退三舍
吕祖谦曰晋文加兵曹卫以致楚许复二国以携楚又拘子玉之使以怒楚三舍避之以诱楚其诡计如此夫子所以断之曰谲　愚谓晋文之计诚谲然兵行诡道求胜而已不如是何以一战而霸乎晋文胜楚之功较之齐桓声势甚大左公序次亦极力张皇周衰赖此稍稍吐气耳
楚师背酅而舍
疏兵法右背山後前阻水泽楚师背酅而舍知其背丘陵也盖所舍之处有丘名酅其处有险阻也
原田每每
杨慎曰文选注引韩诗周原腜腜菫荼如饴韵正相叶左传原田每每又与腜腜通
楚子伏己而盬其脑
注盬啑也疏盬之为啑也未见正训盖相传为然服?云如俗语相骂云啑汝脑　傅逊曰盬从皿啑从口二字絶不相通不知何自而以啑训下文云吾且柔之据考工注云得和煦之气故柔使果啑而食之则何得其和煦之柔也子犯虽权辞以解亦须有因何远理如此盖楚子伏晋侯于下以手捧持其脑而扑碎之此盬即诗王事靡盬之盬与易干蛊之蛊通故正义于襄二十九年传云盬亦蛊也蛊是蛊之害物故为不坚固也又曰杜云脑所以柔物也虽如此解而不知所以柔之之义考工记曰角之本蹙于而休于气是故柔柔故欲其埶也脑同注云言角之本近于得和煦之气故柔柔欲其形之自曲及是为执也始知古人立言之故与制器之巧因忆欧阳公得人气粉犀之说于释子亦即此义俞琰曰内则云豚去脑左氏注云脑所以柔物今人熟皮必用猪脑欲其柔也昔人食猪脑一具暮年手足软弱遂成瘫痪方知内则左氏之说不诬　潜夫论晋文城濮之战梦楚子伏己而盬其脑是大恶也及战乃大胜此谓极反之梦也
韅靷鞅靽
注在背曰韅在脑曰靷在腹曰鞅在後曰靽言驾乘修备疏说文云着掖皮曰韅引轴曰靷颈皮曰鞅絷足曰靽杜与说文不同盖以时验而解之　释名韅经也横经其腹下也靷所以引车也鞅婴也?下称婴言缨络之也靽半也拘使半行不得自纵也
胥臣以下军之佐当陈蔡
赵汸曰传见陈蔡不书于经者凡诸侯以兵属夷狄皆不序
狐毛设二斾而退之栾枝使舆曳柴而伪遁
刘寅曰晋与楚战胥臣以师犯陈蔡此兵法所谓向前为正也狐毛设二斾而退栾枝使舆曳柴伪遁此兵法所谓後却为奇也楚师驰之原轸却溱以中军横击之狐毛狐偃以上军夹攻子西此与太宗霍邑之战同皆以奇为正也但狐毛栾枝设斾以诱楚人之来而霍邑右师少却建成坠马偶合出奇之道以此不同耳
子人九行成于晋
疏桓十四年郑伯使弟语来盟杜云子人即弟语也其後为子人氏七年传子华云泄氏孔氏子人氏三族实违君命今子人九必是语之後也杜谱以九为杂人谬矣
赐之大辂之服戎辂之服
按大辂祭祀所乘戎辂兵事所乘二辂各有服大辂之服鷩冕之服也戎辂之服韦弁之服也盖并辂与服而赐之
出入三觐
邵宝曰始至而见一觐也享礼受策二觐也去而辞三觐也
前驱射而杀之
注卫侯遂驱掩甯子未备　傅逊曰前驱必探卫侯有害叔武意故不待命而杀之然使卫侯果驱之以掩甯子未备则是承公命杀叔武矣公何枕股而哭又使杀?犬乎
亡大斾之左旃
注大斾旗名系旐曰斾通帛曰旃疏释天云缁广充幅长寻曰旐继旐曰斾则斾是旗之尾也今别曰大斾则大斾是旗名上云狐毛设二斾而退之即此也通帛为旜乃司常文郑玄云通帛谓大赤从周正色无斾谓之左旃盖是左军所建　傅逊曰杜云大斾旗名系旐曰斾据传云大斾则是大将所建之旗不可系于旐也前于狐毛二斾杜既云大旗也何于此复曰系旐乎传云大斾之左旃则旃为斾上之一物杜释未详孔氏云此亦於事难明不可强说陈启源曰小雅白斾央央按巾车革路建大白以即戎注云大白殷旗郑氏以为王不亲将故建先王之正色盖诗所云白者斾之色尔雅所云继旐者斾之形也此大斾即诗之白斾是大将所建之旗
甯武子为辅鍼【其廉反】庄子为坐士荣为大士
疏甯武子为辅辅庄子也以武子位高故先言之士荣亦辅庄子　邵宝曰辅辅其讼也国君不亲坐狱盖周礼如此坐犹今之跪庄子为坐则专与于两造矣士荣为大士居其官也亦辅之而已非听之也杀且刖之者犹刑其师傅之意　愚谓此必以晋之狱官莅之传文不详耳
甯子职纳槖饘焉
注槖衣囊　按槖以盛饘故曰槖饘甯子虑防酖毒故以馈食为已职不必兼及衣也
书曰天王狩于河阳言非其地也
疏天子诸侯田猎皆于其封内不越国而取今称狩于河阳河阳晋地若示讥然假词称狩实非讥也按古有廵狩之礼王狩而诸侯朝则其名正传误以为田猎之狩故云非其地耳
二十九年秦小子憗
注秦小子憗在蔡下者若宋向戍之後会後会後于会也　赵汸曰秦伯爵其大夫自当班蔡国大夫下非为後至成二年秦右大夫说在宋华元陈公孙宁上乃楚人为之不可据为例
是生三牺皆用之矣其音云
凌稚隆曰按周礼夷隶掌与鸟言貉隶掌与兽言注夷隶征东夷所获貉隶征北夷所获介是东夷亦通兽音故闻牛声而知其情
三十年晋侯使医衍酖卫侯
注卫侯罪不及死故使医因治疾而加酖毒疏晋人执卫侯归于京师如是卫侯合死而云罪不及死者卫侯之心疑叔武耳前驱?犬卜君意而杀之非卫侯命杀也公知其无罪枕股而哭又命杀?犬是则杀非公意也故不至死若然则卫侯无罪而往年卫侯与元咺讼卫侯不胜杀士荣刖鍼庄子者用谗疑贤弟渝盟先期入是卫侯之罪也罪不及死而晋侯心怨欲得杀之故使医因治疾而加酖毒若不治疾不得使医故知因治疾也鲁语臧文仲言于僖公曰夫卫公殆无罪矣今晋侯鸩卫使而不死亦不讨医讳而恶杀之也是罪不合死之事也　愚谓卫侯忌愎而躁安得无罪但君臣无狱咺不当与之论曲直耳
夜缒而出见秦伯曰
孙武子亲而离之张预曰善用兵者或间其君臣或间其交援使相离贰然後图之应侯间赵而退廉颇陈平间楚而逐范增此君臣相离也秦晋相合伐郑烛之武夜缒出说秦伯退师此交援相离也
使杞子逢孙杨孙戍郑
傅逊曰文公虽讨郑非有灭之之意若以好喻晋使之释憾各解兵而归斯善矣奈何反为郑置戍轻于背向自启兵端卒至怨结不解岂非始谋之不善哉
昌歜【在感反】
按说文歜盛怒气也从欠蜀声音触音义云在感反未详
三十一年使臧文仲往
赵匡曰使臧文仲往不合不书且二十九年执曹伯不应四年方分其地赵汸曰按上书公子遂如晋下又书公子遂如晋亦不应更使一卿如晋受田据传言晋必亲其共是晋大夫疆理曹田以分诸侯文仲至分田处受之非以使礼如晋故不书于策践土後伯主有寻盟讨贰之事经四年无足疑外传记之甚详
牛卜日曰牲
疏牲与日俱卜之必当先卜牲而後卜日卜得吉日则改牛为牲知卜牛在卜日之前也此言免牲是己得吉日牲既成矣成七年乃免牛是未得吉日牲未成也
晋蒐于清原
注河东闻喜县北有清原水经注汾水西迳清原城北故清阳亭也城北有清原晋侯蒐田作五军处
三十二年晋文公卒
愚谓齐桓晋文霸功相埓然齐伯止一世而晋子孙代兴嗣霸几二百年说者咎桓公多内嬖立子不以长之之故此固然矣吾观二公得国之始一则争之以疾一则应之以迟其局量已?不同桓之入齐也中鈎佯死以误管仲赴之惟恐不及虽剸刃其亲弟而不恤也文公则巽辞秦穆惠怀之际坦然待之直至里?发难内外之望咸归一人然後徐起而收其敝盖辞之益久则守之益安蓄之愈深则持之愈固理固如是尔汤武之兴也皆非汲汲然有取天下之心故其子孙世享成业以晋文视汤武何啻美玉之於碔砆然其不急於得国则庶几近之矣夫子正谲之评盖止论召陵城濮之战事而岂以此定二公之优劣耶
庚辰将殡于曲沃
注殡窆棺也疏殡攒置西序亦是下棺於地故殡为窆棺晋自曲沃兼晋国有旧时宫庙故公卒而往殡焉礼诸侯五日而殡按经文以己卯卒庚辰是卒之明日即将殡者曲沃路远故早行耳
君命大事将有西师过
陆粲曰雍绦相去既远秦人密谋卜偃何由得闻或以他术知之左氏好采异说此等奇怪猥多未容悉辨愚谓春秋兵谋多用间谍此当以间谋得之耳魏禧云济西之役戎侵鲁而不知者无谍也秦谋袭郑而晋早知之者间谍也
必有悖心
必有悖戾之心如下灭滑是也
召孟明西乞白乙
注孟明百里孟明视西乞西乞术白乙白乙丙疏世族谱以百里孟明视为百里之子则姓百里名视字孟明也古人名字皆先字後名而连言之其术丙必是名西乞白乙或字或氏不可知也
晋人御师必于殽
风俗通崤在弘农渑池县其语曰东崤西崤渑池所高元和志自东崤至西崤三十五里东崤长坂数里峻阜絶涧车不得方轨西崤全是石坂十二里险不异东崤二崤皆在秦关之东汉关之西　张预曰凡举兵伐敌所战之地与日必先知之则所备者专所守者固虽千里之远可以赴战若蹇叔知晋人御师必於崤是知战地也陈汤料乌孙围兵五日必解是知战日也又若孙膑度龎涓日暮必至马陵是也按古人用间谍多在险隘之处汉七国反赵涉说周亚夫曰吴王知将军将行必置间人于殽渑厄陿之间亚夫至荥阳果搜得之孟明师经二殽而不知于此置间能无为晋禽哉
其北陵文王之所辟风雨也
注此道在二殽之间谷深委曲两山相嶔故可以辟风雨古道由此魏武帝西讨巴汉恶其险而更开北山高道　何休曰其道险阻隘势一人可要百故文王过之驱驰常若避风雨然
读左日钞卷三

[book_title]卷四
钦定四库全书
读左日钞卷四
吴江朱鹤龄撰
三十四年秦师轻而无礼
疏服?云无礼谓过天子门不櫜甲束兵而但免胄吕氏春秋说此事云师行过周王孙满曰过天子之城宜櫜甲束兵左右皆下必古有此礼
以乘韦先牛十二犒师
弦高以犒师诳秦使郑有备十二年足当数万师矣考淮南子弦高後不受郑伯之赏而逃春秋时一异人也又考吕览郑贾人弦高奚施将西市于周道过秦师曰嘻师所从来远此必袭郑遽使奚施归告乃矫郑伯之命以劳之传纪弦高而不及奚施何耶
晋败秦师于殽获三帅以归
唐顺之曰秦为西州大国又晋之婚姻也晋之克楚也得策于结秦而晋之不竞于楚也失策于讐秦自殽之役而秦晋相讐杀者历四五世战彭衙战河曲积十余战而不解是晋人自失一强援自生一强敌失一强援则其气力不完强敌伺近则其势不暇於略远故晋霸之衰而楚益横者殽之役实然说春秋者乃曰殽之役春秋许晋襄继霸吾不知也
与晋师夹泜而军
孙武子欲战者无附於水而迎客张预曰我欲逆战近水迎敌恐其不得渡我不欲战则阻水拒之使不不能济楚子上与晋阳处父夹泜水而军子上退舍欲令晋师渡惧处父半济而击之也然卒皆不战而归则两将皆恇怯也　按韩信铫期【铫期见後汉书】皆以背水战而胜则兵法所禁附水迎客又不必泥
葬僖公缓作主非礼也
刘敞曰缓字属下句杜以属上句非也僖公以十二月薨明年四月葬凡五月不得云缓杜以文二年冬传云襄仲如齐纳币礼也故欲迁僖公之葬于十一月则除丧在二年十一月而纳币在十二月乃与传合独不顾作主非礼也之句无所繋乎　以下事当皆系文公二年简编倒错在此赵汸曰长历自隐公元年至文元年三十四闰大衍历三十六闰盖春秋周历本差後世追算又互有得失杜氏惟据长历释经遂以此年十二月所书四事皆为十一月亦固矣
卒哭而祔
疏杂记云士三虞大夫五诸侯七凡诸侯之丧葬而虞从是以後间日一虞七虞之後明日而卒哭谓之卒哭者前此哭无时是後惟朝夕哭耳
祔而作主
文二年公羊传主者曷用虞主用桑练主用栗　疏左氏惟言祔而作主主一而己非虞练再作公羊之言不可通于此也
烝尝禘于庙
其在庙则时祭皆如旧疏郑玄解礼三年一祫五年一禘杜解左传都不言祫者以左传无祫语则禘祫正是一祭故杜以审禘昭穆谓之曰禘明其更无祫也释天云禘大祭也则祭无大于禘者若祫大于禘禘焉得称大乎　赵汸曰朱子云左氏烝尝禘于庙与王制丧三年不祭者不合今按丧不贰事贰则忘哀必无释丧服而衣祭服之理或是大臣摄行亦无文可据东迁礼失丧祭尤甚如襄十六年春葬晋悼公传言改服修官烝于曲沃皆是当时之事非必周制则然杜氏遂据为诸侯卒哭以後时祭不废之证非也
文公
元年於是闰三月非礼也
疏汉书律历志云文公元年距僖五年辛亥二十九岁是岁闰余十三闰当在十一月後而在三月故传曰非礼也志之所言闰当在此年十一月後今三月已即闰是嫌闰月太近前也杜以为僖三十年闰九月文二年闰正月故言于历法当在僖公末年误于今年置闰嫌置闰太近後也杜为长历置闰疏数无复定准惟勘经传上下年月以为长历若日月同者则数年不置闰月若日月不同须置闰月乃同者则未满三十二月频置闰所以异于常历
履端于始举正于中归余于终
林注谓以十一月一日子初一刻冬至为历首　日月之行有迟速必分为十二月举中气以正月　每月各余一日归之于终积成一月而为闰
古者越国而谋
林氏注谓陈侯耻于卫之受屈使之报伐示强以冀获免则谋不于近而于远合古者越国而谋之道凌稚隆曰陈为卫谋亦曰强为善以敬事大国可尔乃使报伐以益晋之怒而复执孔达以求成焉谬亦甚矣何贵乎越国而谋哉
諡之曰灵不瞑曰成乃瞑
疏桓谭以为自缢而死其目未合尸冷乃瞑非由諡之善恶
穆伯如齐始聘焉礼也
刘敞曰左氏见当时诸侯废丧而聘推以为礼杜氏见左氏有得礼之言遂推以当丧而吉皆反经越礼不可以教後世赵汸曰古者吉凶不相干故三年之丧不祭而何聘问之有
二年不登于明堂
疏郑玄以为明堂在国之阳与祖庙别处贾逵卢植蔡邕服?等皆以祖庙与明堂为一故杜从之赵汸曰是明堂中有祖庙岂可以祖庙训明堂乎　按勇则害上不登於明堂二语出汲冢周书大匡解
以其属驰秦师死焉
吕祖谦曰狼瞫怒先轸不知其勇而死于秦师所以彰轸之不知人也名则忠晋意实愧轸
书不时也
注过葬十月故曰不时　何休曰礼作练主当以十三月　赵汸曰僖公祥练本在元年十二月过两月始作主以练祭後期也特书作主则祭不以时可知传不言作练主故杜以过葬十月释之然非也果如此则自虞後卒哭与祔皆无主几筵十月神无所依甚非人情当从何氏
书曰及晋处父盟以厌之也
注厌犹损也损谓去处父族氏　傅逊曰汉人有厌胜之术考韵书厌临也此于我公以尊临卑事理既切而胜之之义亦在其中
书士縠堪其事也
注晋司空非卿也以士縠能堪卿事故书疏成二年传鲁赐晋三帅三命之服司空亚旅一命之服是知司空非卿　赵汸曰晋司空非卿而书于经者列国尊伯主命春秋辞从主人见晋卑诸侯传谓堪其事非也愚按士縠必是晋卿啖氏谓既命之卿例书名不论堪与不堪是也司空或其兼官盖以卿而下领司空之职耳
跻僖公逆祀也
按公羊縠梁及鲁语皆谓逆祀者颠倒其南北昭穆之位孔氏不从其说汉晋唐宋礼官之议皆以兄弟不相为後不得为昭穆斯不易矣赵子常反祖述公谷鲁语而极辨孔说之非何耶辨详集说
废六关
注塞关阳关之属凡六关所以禁絶末游而废之家语作置六关注谓文仲置关以税行者故为不仁
祀爰居
鲁语海鸟曰爰居止于鲁宋门之外三日臧文仲以为神命国人祀之尔雅爰居一名杂悬樊光云似凤凰庄子鲁侯御而觞之于庙奏九韶以为乐具大牢以为膳鸟乃眩视悲忧三日而死
卿不书为穆公故尊秦也
赵汸曰书存秦誓如诗录秦风与修春秋事体不同左氏尊秦盖当时流俗之论　汪克寛曰穆公虽尝悔过不能改过何德可尊而崇之历考自入春秋以来外兵非君将皆称人即前此晋以三国伐许与明年五国伐沈皆不书大夫姓氏是崇何德哉春秋于人之一字其贬与否终无定论朱子谓不当以一字褒贬求圣人之意正此类也
襄仲如齐纳币礼也
叶梦得曰诸侯娶元妃固有时而左氏以即位为节尤见其妄
三年取王官及郊
括地志王官故城在同州澄城县西北六十里南郊故城在县北十七里又有北郊故城西郊古城
自茅津济
括地志茅津在陕州河北县西二十里太阳县也渡河自茅津南渡河也
王叔桓公晋阳处父伐楚以救江
赵汸曰不以救江累王室故没王叔不书且明征伐在大夫讥不及王叔也孔氏云王叔文公不知何王之子字叔遂以叔为氏桓公是其子王叔陈生是其後也
四年为赋湛露及彤弓
疏诸自赋诗以表己志或全取一篇或止歌一章未有顿赋两篇者其使工人歌乐各以三篇为断如享元侯则歌肆夏樊遏渠两君相见则歌文王大明緜燕宾客羣臣则歌鹿鸣四牡皇皇者华是也鲁时乐人歌此二篇不知欲示何意
五年王使荣叔来含且賵召昭公来会葬礼也
刘敞曰庶子为君为其母无服不敢贰尊者也妾母称夫人王不能正而又使公卿会葬何礼之有
楚子燮灭蓼
按灭六见于经而灭蓼不书盖有告有不告也一统志六在今寿州蓼在今霍丘县俱属凤阳府
臯陶庭坚
按史称八恺有庭坚杜以为臯陶字孔氏疏谓本于郑玄论语注不知郑得之何书马永卿曰若庭坚即臯陶文仲不应连言之似是两人罗泌云六臯陶之後蓼庭坚之後
甯嬴从之
注嬴逆旅大夫　晋语说此事云舍于逆旅甯嬴氏称邑氏故知大夫
六年阳处父至自温改蒐于董易中军
注易赵盾为帅　按赵盾之才本非射姑所及然处父遽易其中军以与之则专擅极矣于此见其刚而陵人所以不免于祸
以子车氏三子奄息仲行鍼虎为殉
史记秦武公之葬从者六十六人至穆公用百七十七人子车氏三子与焉正义引应劭云穆公与羣臣饮酒酣公曰生共此乐死共此哀于是奄息仲行鍼虎许诺及公薨皆从死愚按三艮之死穆公命之故黄鸟诗序不刺康公而刺穆公以其不能革西戎之俗左氏亦罪穆公收其良以死难以在上也李卫公以徒死责三良东坡亦云然吾未敢信为定论
赵孟曰立公子雍
愚谓赵盾执国柄以晋之多难而欲立长君此社稷之谋也然非得襄公之命不可襄公贤君也当公临没属太子于盾之时使盾顿首榻前而以公子雍为请公未必不从即不从与诸大夫以死争之可也及公殁而更议立君既迎雍于秦旋复背之揆之理势俱不可行灵公虽立能无与盾相猜忌乎异日嗾獒之难所从来远矣仁山金氏云太子幼立公子雍为摄主亦先王之法春秋初固有之此亦一说
七年先蔑将下军
傅逊曰先蔑既奉命如秦下文云先蔑奔秦则归晋明矣归而将下军乃在国为国之义既复奔秦则以不与立灵公故也赵子常疑传文有误过矣愚谓春秋通例凡诸国之臣自内奔外者无不书出奔经书晋先蔑奔秦不言出则非自内而出甚明传言秦送公子雍于晋下又言晋败秦师于令狐先蔑奔秦士会从之令狐在今蒲州已入晋地秦送公子雍至此晋潜师败之二人遂奔秦则是蔑在秦军中未尝归晋也传言先蔑将下军者据正义云诸言御戎为右多属君步招戎津始以逆雍出军此拟为雍之御石也改立灵公御戎犹在职然则蔑之将下军恐亦是旧职时犹声言逆雍故仍其名而以他卿摄之如悼公时新军无帅使其什吏率卒秉官属以从下军之类也如此说既不失经义而于传文亦可通
先人有夺人之心
张预曰心者将之所主也治乱勇怯皆生于心善制敌者挠之而使乱激之而使惑迫之而使惧彼之心谋可夺传曰先人有夺人之心谓夺其本心之谋也
不书所会後也
按经书公会诸侯晋大夫盟于扈则是公未尝不与会但其至比之诸国为後耳说者多疑传妄辨详集说
谓之德礼
按郤缺欲赵孟以德怀卫其引夏书九功意只重歌字耳言所行合宜有德有礼则人皆乐而歌之此与财用之节生民之命何涉杜注可删
八年归匡戚之田于卫
按一统志匡城在大名府长垣县西南一十五里戚城在开州城北七里春秋时皆卫地相去百五十里此盖晋先且居伐卫时取戚田而并取匡田故今以还卫传不及匡者史文略尔杜氏云匡本卫邑中属郑今晋令郑还卫此大误也杜以元年卫孔达侵郑伐緜訾及匡为即此匡故云然不知匡地有二孔达侵郑伐匡此河南之匡注云在颍川新汲县东北定六年公侵郑取匡是也归匡戚之田于卫乃河北之匡论语子畏于匡是也杜谓匡卫邑中属郑既是卫地之匡郑安能越河而有之耶　一统志匡城一在睢州城西三十里一在长垣县西南十五里皆云孔子畏匡处按史世家云孔子去卫将适陈过匡匡人止之去即过蒲月余反乎卫徐广曰长垣县有匡城蒲乡盖匡与蒲戚至近匡人止孔子必非睢州城西之匡城也古今地名相同者甚多一统志每混载不可不考
复致公壻池之封
注公壻池晋君女壻　按定五年传吴及楚战于公壻之谿注公壻楚地名疑公壻池本楚人奔晋因地为氏者池其名也晋先取卫地封池今仍以归卫又文十七年传晋赵穿公壻池为质于郑穿乃晋君壻也若如杜解其文当以公壻赵穿及池为句矣
自申至于虎牢之竟
注申郑地　陆粲曰申至虎牢皆郑地何缘乃以归卫考服?以为致之于郑刘炫从其说以规杜杜于上年云为晋归郑卫田张本而此云今并还卫立文不明孔疏强解义终难通愚按注云今并还卫是释上文公壻池句下以申与虎牢皆郑地则还郑自明故不复言郑耳後人自误以二句连读非杜注有误
秦人伐晋取武城
括地志武城一名武平在华州郑县东北十三里
皆昭公之党也司马握节以死故书以官
赵匡曰大夫二卿之死此杀昭公之渐也四人皆忠于公而左氏谓之党何谬耶按周官惟守邦国都鄙及出使有节六卿居官者未闻其有节也啖氏曰传此二人不失节故误节义为符节耳愚按周礼掌节云守邦国者用玉节此司马司城以事在官盖执玉节耳赵说非
九年晋人杀箕郑父士縠蒯得
赵汸曰传箕郑先士縠经士縠先箕郑者经以杀之先後传以位次序列传蒯得居下知其以位次也
秦人来归僖公成风之襚
此追襚也成风之没至是五年矣按礼记卫将军文子之丧既除丧而越人来吊子游善之是古有以服终来吊者也
十一年败狄于咸获长狄侨如
注侨如鄋瞒国之君盖长三丈获侨如不书为夷狄也疏谷梁传长狄瓦石不能害叔孙得臣射其目身横九亩断其首而载之眉见于轼鲁语所云十倍僬侥氏之长者故杜云盖长三丈盖者疑词愚按鄋瞒乃长狄国名在诸狄中自为一种是时狄驱之以侵齐鲁适为得臣所获于法自不得书下云鄋瞒由是遂亡盖长狄之种絶而狄之强如故故十三年又出而侵卫也赵子常以鄋瞒为狄国名而长狄又服属于鄋瞒详考上下文便知其谬又按鲁语防风氏漆姓在虞夏商为汪芒氏於周为长狄氏今曰大人则鄋瞒即防风氏之後是时长狄种絶而云今曰大人者言当时呼在前长狄为大人未必其时有之
富父终甥摏其喉以戈杀之
疏考工记戈之长六尺六寸耳得及长狄之喉者兵车之法三人共乘鲁宋与长狄之战车皆四乘改其乘必长其兵谓之戈盖形如戈也
皇父之二子死焉
注皇父与谷甥及牛父皆死故耏班独受赏　按传不言谷甥牛父之死注增传所无谷甥牛父果死赏何独不及乎即皇父二子死亦应有赏传不及载耳
齐襄公之二年
注荣如以鲁桓十六年死至宣十五年百有三岁其兄犹在　陆粲曰史记鲁世家引此传文作齐惠公之二年又齐世家云惠公二年长狄来王子城父攻杀之十二诸侯年表亦于齐惠公二年书王子城父败长狄三文皆同按齐惠之二年即鲁宣之二年也在晋灭潞之前仅十三年耳此传以惠公为襄公盖传写之误杜因有是说失之不考也
十二年不书地尊诸侯也
谓尊以为诸侯故次其窃邑之罪此传大非春秋之义赵伯循有辨见集说
襄仲辞玉
傅逊曰聘义云已聘而还圭璋盖聘终则还玉礼之常今于聘礼方行而襄仲辞之是不欲与秦为好也时晋主夏盟鲁晋方谨术言将伐晋故襄仲畏晋而而拒之
乃皆出战交绥
司马法古者逐奔不过百步从绥不过三舍注曰绥者御车之索古者以绥为退军之名从人退还之军不过九十里左传晋赵盾命三军皆出与秦战交绥注军退为绥盖秦晋皆有备各防其失不战而两退故曰交绥
胥甲赵穿当军门呼曰
陈禹谟曰兵法不知军之不可以进而谓之进不知军之不可以退而谓之退是谓縻军臾骈欲深垒固军以老秦师知不可进也而赵穿以其属出臾骈知秦师将退欲薄诸河以取之知不可退也而赵穿以薄人於险为无勇縻军之罪其容逭乎
十三年守桃林之塞
注桃林在弘农华隂县潼关疏桃林之塞在南河之南远处晋之南境从秦适周乃由此路使詹嘉守此塞者以秦使西乞聘鲁应更交余国虑其要约外援东西图已故使守此扼塞断其往来之道也
绕朝赠之以策
注策马挝　傅逊曰孔疏引服?云策书策也文心雕龙云绕朝赠士会以策子家与赵宣以书亦用服说愚谓朝知士会有归志与秦伯言留之而不克故赠之以策使之策马以归示已知其情也故曰子无谓秦无人
其处者为刘氏
疏处秦为刘氏未知何意言此讨寻上下其文不类明帝时贾逵上疏云五经中无证图谶明刘氏为尧後者而左氏独有明文窃谓左氏先未显于世先儒藉此以求道通故引之以为证耳
十四年王叛王孙苏
王应麟曰王贰于虢王叛王孙苏此左氏之失也通监书燕叛齐而大事记非之书蜀汉寇魏而纲目非之书晋叛梁而读史管见非之况天子之于其臣乎
请葬弗许
注请以卿礼葬　王锡爵曰请葬请归葬于鲁地非以卿礼葬也观後传云许之又云葬视共仲则归鲁甚明
单伯如齐请子叔姬
按此单伯与庄元年单伯皆鲁大夫杜氏以为周卿士非也辨见集说
十五年其官皆从之
刘敞曰左氏其官皆从之【云　云】非也周之礼经诸侯相聘其使介有常数矣不闻其官皆从以为古典也
鲁人以为敏
陆粲曰华耦自以罪人之後不敢辱大礼则曷不于其君之使之也而辞诸既受命以出矣方亲暴其先人之恶于邻国是言也负贩者犹嗤之乃以为敏乎
诸侯五年再相朝
刘敞曰周官六年五服一朝不得于诸侯亦五年一朝也大行人之职曰诸侯邦交岁相问殷相聘世相朝此为得中　赵汸曰曹伯文十一年来朝至十五年再来偶合五年之数传遂以为古制由未见周礼耳
卞人以告
疏治邑大夫例呼为人孔子父为鄹邑大夫谓之鄹人是也
帷堂而哭
按杂记朝夕哭则不帷声已怨敖从莒女故不视其丧以帷自蔽于堂而哭
凡诸侯会公不与不书
赵匡曰凡诸侯之会公不与而列会者非一左氏之说非也按扈之盟罪晋故不书诸侯辨见集说
十六年自庐以往振廪同食
玉海自庐振廪为襄之中庐而说者以合肥为庐失之矣
先君蚡冒所以服陉隰也
注蚡冒楚武王父疏楚世家云蚡冒卒弟熊达杀蚡冒子而代立是为武王与杜异　陉即陉山见一卷为贾之谋在出师以弱为强也师叔之谋在骄敌
以强为弱也皆得兵法之深
公孙寿辞司城请使意诸【寿子】为之曰虽亡子犹不亡族冯时可曰异哉公孙寿逃其难又将赖其宠远其身又将怀其禄夫君之有官以庇国也非以庇族也且子为身贰去身之贰而曰以亢吾宗宗可亢乎寿盖曰吾免於死而无失世官吾庸多矣子於何有呜呼斯所谓人之无良也夫
不能其大夫至于君祖母
按哀十六年传蒯瞆告周公云蒯瞆得罪于君父君母谓母为君母则祖母为君祖母矣
夫人王姬使帅甸攻而杀之
注帅甸郊甸之帅疏周礼载师以公邑之田任甸地帅甸者甸地之帅当是公邑之大夫也　按左氏载昭公被杀之由多不可信辨详集说
十七年郑子家使执讯而与之书
陆粲曰执讯者执其通问之人而与之以书也增韵执留也必非拘执之执
夷与孤之二三臣
疏孤盖郑伯对晋之辞归生因即以言其君也
鹿死不择音
陆粲曰注以音为?未之前闻疏引服?解云鹿得美草呦呦相呼困迫不暇复择善音急之至也庄子兽死不择音与此同
铤而走险
韵会□鹿走貌通作铤引左传铤而走险或曰考工记冶氏为杀矢刃长寸围寸铤十之注箭足入槖中者也此盖言鹿中箭足走险避之
杀而埋之马矢之中
注史畏襄仲不敢书杀惠伯　王樵曰叔仲惠伯叔牙之孙叔彭生也襄仲之邪谋行父得臣皆帖耳顺命独惠伯争之不克则死之无愧大臣之义矣独经不书为可疑或谓不发襄仲之谋令君及祸故不书者谬也时逆臣当国言一出口即死奚自而发其谋乎胡康侯谓惠伯死非君命故不得以死节书亦非也传曰以君命召之杜氏注君命子恶命也惠伯是时必未知子恶见杀闻君有命安得逆料其诈而弗入乎左氏但言襄仲欲立宣公叔仲不可而其说未详成十五年公羊传云文公死子幼公子遂谓叔仲惠伯曰君幼如之何愿与子虑之叔仲惠伯曰吾子相之老夫抱之何幼君之有公子遂知不可与谋退而杀叔仲惠伯弑子赤立宣公此可补左氏之阙愚谓子恶之弑史既讳之则惠伯之杀史亦隐之而不书矣非必以畏襄仲之故史既不书夫子亦安得而追笔之耶
十八年季文子使大史克对曰
必使大史对者以其知古今典故也真德秀曰行父历数莒仆之恶当矣不知襄仲弑适立庶其恶近在目前而不能正反与之先後如齐以求昏与会而定其位焉是陷身于盗贼之党而不自知也何独于一莒仆不少假借乎或曰行父特托莒仆以劫持宣公耳
在九刑不忘
注九刑之书今亡　按传曰周有乱政而作九刑
高阳氏有才子八人
王应麟曰古者以德为才十六才子是也如狄之丰舒晋之知伯齐之盆成括以才称者古所谓不才子也
谓之浑敦
按山海经神异经吕氏春秋诸书所记浑敦穷奇檮杌饕餮俱恶兽名服?说已如此杜氏以字义释之非也宣公
元年尊夫人也
按遂不书公子乃一事再见之例非尊夫人之谓辨详集说
皆取赂而还
注文十五年十七年二扈之盟皆受赂愚按传言皆者蒙上文先受宋赂後又受齐赂也杜氏注不及齐于文义有漏况文十七年盟扈无取赂之文
宣子骤谏而不入
金履祥曰骤者急也数也赵宣子当国辅幼君不为之置贤师傅及有过而争之于口舌之间此宣子之失也况进谏之道有直有微有讽有谲今不能尽其术而徒以强谏求胜其君虽中主犹难堪之况灵公乎其不入宜矣
二年文马百驷
注画马为文四百匹　丘光庭曰文马马之毛色有文采者愚谓後世剪马鬛为三花五花文马殆即此类若云画马为文何足贵乎
华元为植
注植将主也　按周礼大司马大役属其植注植为部曲将吏故此注云将主谓将领主作监帅者也即後代将作大匠之将
赵穿攻灵公于桃园
邵宝曰穿知有盾而不知有君虽无令甚于有令也盖盾之专久矣灵公之立非盾意也鞅鞅非少主臣盾宜有之穿从其意而行大事以为盾必不我讨也不然则穿也乌乎敢
越竟乃免
林注杜氏以为越竟则君臣义絶可以不讨贼遂致议者纷纷或疑非孔子之言愚按此当言出奔他国则弑在出奔之後可免弑君之名非谓越竟而反可不讨贼也　叶梦得曰弑君天下之大恶使其与闻乎故虽在四海之外无所逃安取乎越竟使不与闻虽在朝如晏子谁能责之
宣子使赵穿逆公子黑臀于周而立之
赵汸曰于此见赵盾与穿志同逆新君不使他人而使穿者欲免穿于讨也
为之田以为公族
注为置田邑以为公族大夫　孔晁注国语云公族大夫掌公族及卿大夫子弟之官是卿之适子属公族也
旄车之族
注旄车公行之官疏公车必建旄谓之旄车
使屏季以其故族为公族大夫
注盾以其故官属与屏季使为衰之适　傅逊曰故族非官属也盖以适子为宗宜统其族人故以族人属之
三年郑及晋平
赵汸曰经于夏书楚人侵郑则郑之先从晋可知矣故郑及晋平不书
铸鼎象物
史记正义禹铸九鼎荆山下历殷至周赧王十九年秦昭王取九鼎一飞入泗水余八入于秦傅逊曰禹铸鼎事不经见墨子云夏后开命大亷铸鼎于昆吾灼龟得逢逢白云之兆开即启也
螭魅罔两
注螭山中兽形魅怪物罔两水神鲁语木石之怪夔罔两水之怪龙罔象韦昭注罔两山精好学人声而迷惑人也说文罔两山川之精物也　陆粲曰据鲁语罔两与罔象有异杜氏以罔两为水神当是误作罔象解耳
四年公怒欲杀子公
方孝孺曰灵公不与子公之羮非吝也特以子公之笑而言梦为轻已故不与之羮使其梦无徵此儿女子相诡之恒情尔及子公怏怏染指笑而赦之赐之以食可也遽欲杀之则太过矣苟知其中怀不轨正其大罪而诛之亦可也卒不能决以致杀身岂不愚甚已哉
权不足也
此经权之权观十年传郑人讨幽公之乱斵子家之棺而逐其族则子家与弑甚明岂但权之不足耶辨详集说中　赵汸曰既云惧而从之是实与其谋矣当从谷梁传中志同举重之义为允
凡弑君称君君无道也称臣臣之罪也
赵汸曰君虽无道岂臣子所当较臣既弑君亦岂有无罪者凡弑君或书贼主名或不书主名皆从赴告传不知策书从赴之法而妄为之辞故谬至此
及鼓跗着于丁寜
疏车上不得置簨簴以悬鼓故为作跗若殷之楹鼓也　林注跗可以架鼓晋语代备钟鼓战以淳于丁寜丁寜即钲郑玄云钲形如小钟军行鸣之以为鼓节
以贯笠毂
注兵车无盖尊者则边人执笠依毂而立以御寒暑名曰笠毂疏服?云笠毂毂之盖如笠所以蔽毂上以御矢也或曰兵车旁幔轮谓之笠毂杜以彼为不安故改之亦是以意而言差于人情为近耳
五年冬来反马也
疏大夫以上其嫁皆有留车反马之礼留车妻之道也反马壻之义也礼送女适于夫氏留其所送之马谦不敢自安于夫若被出弃示将乘之以归故留之也至三月庙见夫妇之情既固则夫家遣使反其所留之马示与偕老不复归也　注言示讥而不明所以讥之之义赵汸曰士昏礼称若不亲迎则入三月然後壻见於妻之父母今高固亲迎则不须更见故讥其亲反马也
六年以盈其贯
注贯犹习也　即商罪贯盈之贯杜注非也
七年凡师出与谋曰及不与谋曰会
按不与谋者谓不与其始谋耳然此例亦不可拘
八年楚为衆舒叛故伐舒蓼灭之
按舒蓼之各为一国者僖三年舒灭于徐文五年蓼灭于楚释例土地名有舒羣舒舒蓼舒庸舒鸠盖羣舒犹云羣蛮通衆舒为言舒蓼舒庸舒鸠皆其属此传楚灭舒蓼乃舒之一种耳若舒蓼二国皆前灭不在羣舒之内注分二国名既非疏又以蓼即楚所灭之蓼亦误也
礼卜葬先远日
疏曲礼凡卜筮旬之外曰远某日旬之内曰近某日丧事先远日吉事先近日先近日者先卜上旬不吉卜次旬又不吉卜下旬卜葬先卜远日避不思念其亲似欲汲汲而早葬之也今若冒雨而葬亦是不思其亲欲得早葬故举卜葬先远日以证为雨而止礼也王制庶人葬不为雨止者庶人礼仪少也
九年孔子曰诗云民之多辟无自立辟其泄冶之谓乎陈洙曰此必非圣人之言比干谏而死孔子称其仁反罪泄冶乎赵汸曰传以称国杀大夫为有罪故虽无罪见杀者亦必求其罪以实之杜氏见宋曹杀大夫有不名者遂以书名为贬非但不知经旨亦未究史法
楚子为厉之役故伐郑
注六年楚伐郑取成于厉既成郑伯逃归事见十一年自厉之後郑南北两属　按六年传不详厉役之事盖有阙文厉地名也
十年书曰崔氏非其罪也且告以族不以名
赵汸曰自此至崔杼弑君凡五十一年惠公之世杼尚幼成十九年传言齐侯使崔杼为大夫明前此未仕也杼未为卿故不书名实卿族也故来告书其族如尹氏非王卿士于法不合书其立王子朝亦由世是卿族故史不得不书
某氏之守臣某
注上某氏姓下某名疏姓即族也礼谓族人为庶姓
十一年令尹蔿艾猎城沂
疏服?云艾猎蔿贾之子孙叔敖也　玉海雅有营谢美召伯也传称城沂贤蔿敖也
寡人以诸侯讨而戮之
疏经无诸侯而云以诸侯讨之诸侯皆庆者时有楚之属国从行也
读左日钞卷四

[book_title]卷五
钦定四库全书
读左日钞卷五
吴江朱鹤龄撰
十二年荆尸而举
荆尸陈法之名庄四年传楚武王荆尸授师孑焉以侵随方言云孑戟也盖参用戟以为陈法
夷于九县
疏九县庄十四年灭息十六年灭邓僖五年灭弦十二年灭黄二十六年灭夔文四年灭江五年灭六灭蓼十六年灭庸传称楚武王克权使鬬緍尹之又称文王县申息凡十一国不知何以言九　按春秋时多有灭其国而後复封之如陈蔡之类此十一国中或有先灭後封者故止言九耳
先縠佐之
注彘季代林父陆粲曰刘炫云传文皆称彘子縠非彘季也按晋有士鲂称彘季杜或缘此而譌孔疏以季友季路为比谬矣
右辕左追蓐
注在车之右者挟辕为战备在左者追求草蓐为宿备疏兵车一乘甲士三人步卒七十二人甲士不共卒役所言左右者步卒为之也兵车一辕服马夹之而言挟辕者步卒分左右军行之时又分之使在两厢挟辕以为战备楚陈以辕为主故以辕表车使挟车严兵备不虞也其应在左者则使之追求草蓐令离道求草为卧具故云为宿备也此在道时则然至於临战必各在车之左右也　按诗诂车前曲木上勾衡者谓之輈亦曰辕又周礼车宫辕门注止宿险阻之处当备非常次车以为藩则仰车以其辕表门杜云挟辕为战备恐亦是此意　傅逊曰如注解以车之右左为用则下所谓前後与中者抑亦其车之前後与中耶且一车之中而凡在右者挟辕凡在左者追蓐亦太烦扰矣盖古之为陈者必有前後左右中军楚亦分军为五而以右军专挟辕为战备左军专追蓐为宿备前军专斥堠以虑有无後军为殿以拒後中军任权谋出令五军各有所任部分既定号令齐一杜以楚止三军故为此解独不观晋知罃曰吾三分四军以逆来者四可分而为三三不可分而为五乎
前茅虑无
疏茅明也在前者明为思虑其所无之事恐猝有非常当预告军中使知而为之备也　按杜氏解虑无为斥候蹹伏见骑贼举绦幡见步贼举白幡皆与军人为私号者然此乃假晋制而言不知春秋时如何前茅具二说茅为旌识近之
百官象物而动
注物犹类也疏类谓旌旗画物类也百官尊卑不同所建各有其物象其所建之物而行动周礼大司马中秋教治兵辨旗物之用即其事也
以务烈所
陆粲曰烈所者功烈之处所也犹民知义所之所
衆散为弱川壅为泽有律以如已也故曰律否臧且律竭也
陆粲曰坎为衆衆听于一则强今变为兑兑少女而弱衆散之象也又坎为川川流则不竭今变为兑兑泽止水川壅之象也盖将帅之贵有法律者能使其下如己之志故谓之律所云顺成而臧也否臧则律有不败乎当读以如己也故曰律为句
盈而以竭夭且不整所以凶也
陆粲曰夭且不整亦就行师言之说文夭屈也言其军法屈而不伸散而不整所以凶也杜注非是
恶有所分
朱子曰左传分谤事近世士大夫多如此只要徇人情当时荀林父为主帅先縠违命先济韩厥乃谓与其专罪六人同之是何等语为林父者只合按兵不动召縠诛之　按朱子此论甚正但先縠违命如此岂肯应召况春秋时偏将皆命卿无主将专杀之法
改乘辕而北之
按太史公列孙叔敖于循吏吾观城沂之役使封人虑事三旬而成不愆于素知敖之能用衆敖鄗之役南辕反斾继以伍参之言改乘辕而北之车驰卒奔以乘晋师大败之又知敖之善用谋也此真相才也夫参特嬖人尔一闻其谋即舍己以从不护前不求胜不妬能所以能光辅楚庄而上与子文比烈也
听而无上衆谁适从
陆粲曰杜云听彘子赵同赵括按同括有言在楚师北辕之後此时未也且伍参独言先縠不仁何尝及同括乎盖谓林父之将令不行军衆欲禀听进止而无上令不知所从也
于民生之不易
注于曰也本尔雅一云吁同叹辞
广有一卒卒偏之两
注十五乘为一广司马法百人为卒二十五人为两车十五乘为大偏今广十五乘亦用旧偏法复以二十五人为承副疏下云楚子为乘广三十乘分为左右知十五乘为一广也成七年九乘为小偏所以此为大偏也桓五年二十五乘为偏又不与此相对为大小　邵宝曰楚人易古偏法而为广广之所有百人故曰一卒亦古偏法也一卒之外又有承副之卒焉其数如偏之两两二十五人也车法在古为偏在今为广盖举今古错言之不直言若干人而必曰卒曰偏曰两者今法不离于古也　傅逊曰注云十五乘为一广而传云广有一卒则所谓百人者将分属于十五乘耶抑别有百人耶又云司马法十五乘为大偏而传云卒偏之两则旣云广又云偏而二十五人亦何所丽耶杜盖以下文楚子为乘广三十乘分为左右与司马十五乘为偏之制同而此偏字又即十五乘为偏之偏故强解之耳愚合下文观之则广兵车名楚子即以名其亲兵以其兵分为左右二部故名二广每车用百人故曰广有一卒其云偏者盖车之半耳五十人为偏以百人四分之一为承副则逸多劳少自精专无废事矣传文太简奥故难通
内官序当其夜
注内官近官序次也疏为次序以当其夜邵宝曰当夜若今直宿递持更也与日中之事无与
左射以菆
注左车左菆矢之善者疏兵车自非元帅皆射者在左御居中央故注云左车左乐伯居左故称左也下云抽矢菆纳诸厨子之房选好矢而留之知菆是矢之善者
两马掉鞅而还
注两饰也掉正也疏饰无明训宜是刷刮　两马训饰未详邵宝曰两马掉鞅掉两马之鞅也盖骖马车旋则其鞅须掉之而示闲暇之意亦在其中矣陈启源曰据疏杜解同服说必有本又释文两徐云或作?此决非双两之义若解为掉两马之鞅则传语为不辞矣
士季帅七覆于敖前
按前云晋师在敖鄗之间杜氏注敖鄗二山在荥阳县西北敖山之下平旷可以屯兵蘙荟可以设伏故士会设七覆于此车攻诗建旐设旄抟兽于敖即此地也
先济者有赏
魏禧曰方楚之逐旃而薄晋林父以先济有赏鼓于军中中下军争舟不得济是以大败吾观鞌之战郤克伤于矢流血及屦鼓音不衰遂大败齐师使林父以先济之赏赏陷阵之士以鼓先济者而鼓三军下令曰楚人薄我我退不得济必歼于河进而死敌可以生林父请先之如此则士气必倍有死无二吾未见楚之必胜而晋必败也士会郤克仅殿上军而不败况以三军之衆而不能抗楚乎
上军未动
注经所以书战言犹有陈　赵汸曰据传上军虽未动下言殿其卒而退是亦未尝出陈也杜以上军未动得言战则言战为虚名矣盖晋人耻以未陈见败告诸侯因下军从荀首获连尹襄老囚公子谷臣故以战告也
屈荡尸之
注尸止也或曰尸古本作户按说文户护也半门为户有止之义汉王嘉传坐户殿门失阑免师古曰户止也嘉掌守殿门止不当入者而失阑入之故坐免左氏传屈荡户之据此尸为户之误甚明
晋人或以广队不能进
疏襄十一年郑赂晋侯以广车定四年史皇以乘广死是兵车称广不独楚也此言晋人广队下言拔斾投衡军行则斾在军前不是车皆有斾也此是晋人在军前载斾之车
楚人惎之脱扃
注惎教也扃车兵阑一曰车前横木西京赋车不脱扃薛综云扃所以旗也　傅逊曰两国交兵乘敌之困执俘献馘其常也岂有敌车既陷顾教之使脱扃乎教之脱扃已不情马旋而复教之不尤甚乎脱扃拔斾投衡凡在车者皆能何晋人必待楚人之教乎说文云惎毒也盖楚人见车坠不能进即惎而欲害之晋人脱扃乃免马旋楚人又欲害之晋人拔斾投衡乃出既出而曰吾军偶败非如大国之数奔盖以戏之此于事理甚明且传于宋之狂佼倒戟出郑人以为违礼若楚人以此教晋与狂佼何异而传独无讥乎愚按定四年传管蔡启商惎间王室哀元年传惎浇能戒之杜云惎毒也此何独异训传说甚有理宜从之
有山鞠【起弓反】穷乎
按说文□藭香草也韵会云□今文作穹穹藭江蓠根也江蓠一名蘼芜其根疗头痛寒痹腹痛左传鞠穷即□藭也司马相如赋□藭菖蒲　军中不得正言故为隐语哀十三年传若登首山以呼曰庚癸乎与此相类
河鱼腹疾奈何
疏叔展言必须入水故以水厄告之云如河中之鱼久在水内则生腹疾无此二物其奈湿何
若为茅絰哭井则已
疏此亦叔展之言也无社既解意令展视井拯己但废井必多不可知处故教无社令结茅为絰置於井上又恐无社错应他人更教之云若号哭向井则是己身已叔展自谓也
晋原縠
疏按传先轸或称原轸此盖先轸之後也上文称为彘子服?以为食菜于彘今复称原原其上世所食也于时赵氏有原同盖分原邑而共食之
十三年清丘之盟唯宋可以免焉
疏清丘晋宋卫盟既而卫背盟而救陈晋背盟而不救宋故曰惟宋可免责晋卫也　赵汸曰晋景公初年楚方得志于中国晋是时乃以先縠合诸大夫于清丘而称同盟则岂足以敌楚乎故三国大夫称人讥在晋也传不知此义而以不实其言均责三国故复为宋解之
归罪于先縠而杀之尽灭其族
张洽曰越椒将攻王楚庄尚思子文而复克黄之所先縠原轸之孙而灭其族盖晋之德刑皆不足以敌楚矣
清丘之盟晋以卫之救陈也讨焉
金履祥曰邲之师晋亦盍知而惩艾息民修政于国而布德加礼于诸侯庶为可耳顾汲汲讨贰使彘子主清丘之盟且楚方加恩于陈而使宋伐之卫方有恤陈之师而晋又讨之遂使宋致楚师而不能救卒亦并宋失之矣岂非谋之不臧所以失霸乎
十四年亦使公子冯聘于晋
赵汸曰楚子忿晋伐郑欲伐宋而无名故不假道以起怨其聘于晋亦非好也以怠晋之救宋也
投袂而起
吕氏春秋楚子方削袂闻之曰嘻投袂而起
屦及于室【直结反】皇
疏庄十九年鬻拳葬于絰皇注云絰皇冢前阙阙阙门也此作窒彼作絰字异音同未知孰是　按孔氏之意盖以窒皇即是絰皇然非也杜氏于絰皇云冢前阙于此云寝门阙分别甚明皇即堂皇之皇凡门有阙者皆得名之窒皇在寝门之内安得有冢乎
车及于蒲胥之市
邵宝曰寝门之外远于窒皇蒲胥之市远于寝门之外屦人进屦追而及于窒皇前此未及屦也劒人进劒追而及于寝门之外前此未及劒也车人驾车追而及于蒲胥之市前此未及车也盖与师之速如此
于是有庭实旅百
注主人亦设笾豆百品实于庭以答宾疏刘炫曰庄二十年庭实旅百杜云诸侯朝王所陈此聘而献物亦实百品于庭非谓主人也仲孙劝君行聘惟当论聘义不宜言主之礼修岂虑楚不见报而言此乎
十五年筑室反耕者
注筑室於宋分兵归国示无去志　孙武子拔人之城而非攻也张预曰或攻其所必救使敌弃城来援则设伏取之若耿弇攻临淄而克西安脇巨里而斩费邑是也或外絶其强援以久持之坐俟其毙若楚师筑室反耕以服宋是也此皆不攻而拔城之义也
华元夜入楚师登子反之牀
注兵法因其乡人而用之必先知其守将左右谒者门者之姓名而利道之华元盖用此术得以自通按杜氏云云兵法所谓用间用谍也然楚之军政素严子反不应疎脱如是公羊传云楚使子反乘闉而闚宋城宋华元亦乘闉而出见之其说比左氏为有理
子反惧
邵宝曰子反何为而惧惧华元之胁也盟岂得已哉论者谓华元轻见情实以为非纯臣殆非知华元者
故文反正为乏
许慎说文序苍颉作书盖依类象形谓之文其後形声相益谓之字文者物象之本字者孳乳而生是文谓之字也制字之体反正为乏服?云言人反正者皆乏絶之道也人反德则妖灾生妖灾生则国亡灭乃乏絶之道也
冬蝝生饥幸之也
赵汸曰秋生螽冬又生蝝经本为一岁再生纪异文偶与下饥相连传通饥释之以为幸之也注又以为喜而书之误益甚矣
十六年且为大傅
疏天子太傅三公之官也诸侯太傅孤卿之官也周礼典命云公之孤四命郑衆云上公九命得置孤卿一人春秋晋为伯主侯亦置孤卿文六年有太傅阳子太师贾佗则晋尝置二孤
于是晋国之盗逃奔於秦
列子晋国苦盗有郄雍者能视盗之貌察眉睫之间而得其情晋侯使视盗千百无遗一焉晋侯大喜告赵文子文子曰君恃伺察而得盗盗不尽矣且郄雍必不得其死俄而羣盗谋曰吾所穷者郄雍也遂共残之晋侯闻大骇立召文子而告之曰果如子言郄雍死矣然取盗何方文子曰周谚有言察见渊鱼者不祥智料隐匿者有殃且君欲无盗莫若举贤而任之使教明於上化行於下民有耻心则何盗之为於是用随会知政而羣盗奔秦焉
十七年凡太子之母弟公在曰公子不在曰弟凡称弟皆母弟也
疏刘炫曰再言凡者前凡据适妻子为文後凡嫌妾子为君母弟不得称弟故更言凡也　赵汸曰太子之母弟谓适子也适子之生礼虽降于世子而视庶子则有加矣故世子为君适子得称弟此周制也庶子为君而母弟亦称弟者时君以同母故优其礼秩使异于他庶子故史亦称弟此礼之变也
十八年欲去三桓以张公室
愚谓此时孟献子季文子皆贤大夫也归父欲去三桓亦非善谋姜凤阿云晋徵断道之盟鲁不得不往既受盟鲁又不得不修好此归父所以如晋也使果欲去三桓仗晋以行事则归父被逐何以不如晋而如齐乎左氏云云恐传闻非实此说得之
使我杀适立庶以失大援者仲也夫
大援谓晋也行父不欲事齐故云然　按传文明是行父忌归父之宠而追治其父襄仲之罪时宣公已没故昌言于朝而无忌耳
遂逐东门氏
王樵曰行父始与襄仲同谋以成宣公之篡後因归父欲去三桓又假杀适立庶之说以逐东门氏季氏不臣之迹于此见之矣臧孙许身为司寇阳怒而不力争反代为逐之谓非季孙私党吾不信也陆粲曰许者季氏之孚也始则阳为正言以微立异同继而曰许请去之则其本情着矣自昔强臣欲除异己者未始不有奸人左右之是故臧孙奰怒东门遣阳毕造谋栾逞族陈豹献佞阚止诛卒皆以阙翦公室而潜移国命吁可畏哉成公
元年为齐难故作丘甲
袁黄曰周礼乡遂之民以五起数一家出一人为兵万二千五百家为乡故万二千五百人为军六军凡七万五千人都鄙之民以四起数七家出一人为兵王畿千里六十四万井出车万乘万乘凡七十五万人大国三军千乘凖此计之自晋惠公作州兵则二千五百家成一军而一乡一军之法废矣鲁成公作丘甲则一丘十六井出一乘而一甸一乘之法亡矣按此说丘甲依杜氏注胡氏非之说州兵亦与注
疏不合姑存之备考
二年辞请曲县繁缨以朝
注曲县轩县也郑氏曰乐县谓钟磬之属县于笋簴者轩县去南面避王也其下有判县去北面又有特县县于东方或阶间而已　周礼巾车掌王之五路天子诸侯皆有繁缨之饰郑氏云樊读鞶带之鞶今马大带也缨今马鞅也玉路金路象路其鞶及缨皆以五采罽饰之
却子使速以徇吿其仆曰吾以分谤也
韩非子郤子之言不可不詧也非分谤也韩子之所斩若罪人则不可救救罪人法之所以败也法败则国乱若非罪人而劝之以徇是重不辜重不辜民之所以起怨也起怨则国危郤子之言非危则乱不可不詧也且韩子所斩若罪人郤子奚分焉若非罪人则已斩之矣而郤子乃至是韩子之谤已成也郤子曰以徇不足分斩人之谤而又生徇之谤是何言分谤也昔者纣为炮烙崇侯恶来又曰斩涉者之胫也奚分於纣之谤且民之望於上也甚矣韩子弗得且望郤子之得之也今郤子俱弗得则民絶望於上矣故曰郤子之言非分谤也益谤也且郤子之往救罪以韩子为非也不道其所以为非而劝之以徇是使韩子不知其过也夫下使民望絶於上又使韩子不知其失吾未得郤子之所以分谤者也
桀石以投人
吴澂老子注用兵示弱者谋深敌轻而玩之故胜恃强者虑浅敌惧而备之故不胜兵法始如处女敌人开户示之弱也後如脱兎敌不及拒斯能胜之矣秦师过周超乘三百竟败于崤齐兵入晋桀石投人竟败于鞌此恃强不胜之验也
三周华不注
水经注济水又东北迳华不注山虎牙桀立孤峰刺天青崖刺发望同点黛山下有华泉左传逢丑父使如华泉取饮即此水也留青日札左传华不注人皆读入声误也伏琛齐记引挚虞畿服经不作跗得之言此山孤秀如华跗之注于水太白诗昔我游齐都登华不注峰兹山何峻秀彩翠如芙蓉此其证也
韩厥俛定其右
注俛俯也车右被射仆车中故俯安隐之疏言此者为下丑父与公易位由厥之俯故不觉其易綦母张盖助厥定右故并不见之也
丑父寝于轏中
注轏士车疏轏与栈同周礼士乘栈车　按丑父寝轏中以下是叙战前一夕事盖丑父卧轏车中击蛇肱伤及旦而隐匿之仍为车右故不能推车为韩厥所及若是战日方为齐侯车右安得寝于轏车中耶丑父寝轏之上疑有阙文
丑父使公如华泉取饮
酉阳杂俎华不注泉齐顷公取饮处方员百余步北齐时有人以?千尺投石试之不穷石出赤如血
齐侯免求丑父三入三出
按齐世家云郤克舍丑父丑父遂得亡归齐是时丑父已脱归齐而齐侯不知故出入晋军以求之也
楯冒之以入于卫师
愚谓楯所以扞敌者狄卒皆抽戈欲犯齐侯齐侯冒之以楯而复入于卫师卫师不敢犯故齐侯得免也杜氏注欠分明
齐侯使宾媚人
疏经书齐侯使国佐如师故知宾媚人即国佐也宾媚人未详是何等名号　按定九年传齐侯致禚媚杏于卫注云三邑在齐西界可证媚乃齐邑媚人邑大夫时使之接对宾客故云宾媚人耳
尽东其亩
注使垄亩东西行　按晋师至齐必渡河经齐之西境故齐之耕者迁其垄亩于东留西隅以便晋之驱驱侵注西字衍文耳
物土之宜而布其利
陆粲曰物土之宜犹後传物土方之物物相也相土之所宜使之或南或东也杜注播殖之物各从土宜非是
五伯之霸也
孙复曰周礼九命作伯得专诸侯孟子所谓五霸者伯也李泰伯持此说　顾炎武曰有三代之五伯有春秋之五伯杜氏左传注夏伯昆吾商伯大彭豕韦周伯齐桓晋文是三代之五伯也赵岐孟子注齐桓晋文秦缪宋襄楚庄是春秋之五伯也二说不同据国佐对晋人言其时楚庄之卒甫二年不当遂列为五亦不当谓继此无伯而定于五也其通指三代无疑国语祝融能昭显天地之光明其後八姓昆吾为夏伯大彭豕韦为商伯庄子彭祖得之上及有虞下及五伯李轨注彭祖名铿尧臣封于彭城历虞夏至商年七百岁是所谓五伯者亦商时也国佐以前其有五伯之名也久矣若孟子称五霸而以齐桓公为盛则止就东周以後言之如严安所谓周之衰三百余岁而五伯更起者也然赵氏以宋襄并列
亦未允宋襄求霸不成伤泓以卒未尝霸也
史记言越王勾践遂报强吴观兵中国称号
五伯子长在台卿之前所闻异辞然则言春
秋五伯者当列勾践而去宋襄斯得之矣
愚谓五伯者当以杜预说为正谷梁传交质
子不及二伯是周时止有二伯也宋襄不成
伯秦穆止霸西戎耳楚庄则以夷猾夏而乃
与桓文并列哉孟子注所云五霸乃俗儒陋
说杜氏注五霸本於应劭风俗通当以此为
定论
公会晋师于上鄍
陈傅良曰传言四卿要公故不书上卿之会杜云史阙非
司马司空舆师侯正亚旅皆受一命之服
按周礼大夫再命此司马司空皆一命者春秋之时其事异于周礼故大夫一命
用蜃炭
疏周礼掌蜃掌共闉圹之蜃郑注以蜃御湿也又掌炭掌灰物炭物之徵令刘炫云用蜃炭者用蜃复用炭也
是天子蛮杀御叔弑灵公戮夏南出孔仪丧陈国列女传夏姬美好无匹内挟伎术老而复壮三为王后七为夫人公卿争之莫不迷惑失志姚寛曰徵舒弑灵公姬当四十余岁乃鲁宣十一年至巫臣窃以逃晋又相去十余年後又生女嫁叔向计其年六十余矣而尚能有孕姬凡九为寡妇当之者辄死宇文士及粧台记序云春秋时有晋楚之谚曰夏姬得道鸡皮三少
彭名御戎蔡景公为左许灵公为右
疏此王车虽行王身不在故不立戎右使御者居中令蔡许二君居王车上当左右之位若夹卫王然
卿不书匮盟也
陈傅良曰传释六国之大夫皆书人以其从楚也按匮乏也于文反正为乏
未有职司于王室
林注巩朔为上军大夫名位卑微未达于王室　按大国三卿其二卿命于天子观此语则当时周礼尚未全废
三年次国之上大夫【至】下当其下大夫
永嘉徐氏曰此臧宣叔之言礼记王制刺取为说盖春秋时士大夫以为大国之卿当小国之君藉口周制如此故每以臣而敌君偃然主盟会而不辞于是垂陇之会三国之君在焉而士縠专之新城之盟七国之君在焉而赵盾专之未几而棐林之师以四国之君令晋大夫而敌齐侯湨梁之盟以大夫而傲其君皆始于大国之卿当小国之君之说也而君臣之分紊矣国虽有大小君臣之分岂可紊哉左氏所言乃当时之失周初班爵五等必不然
君为妇人之笑辱也
宣十七年传郤克徵会于齐顷公帷妇人使观之郤子登妇人笑于房献子怒先归谋伐齐　注跛而登阶故笑之谷梁传萧同叔子处台上而笑之
五年山有朽壤而崩
壤国语作坏按壤坏二文相近故有譌然说文释崩亦曰山坏也
六年说欲袭卫伯宗曰不可
叶梦得曰传文与经絶不类晋伯宗为主帅不应不见于经且夏阳说合卫师侵宋而反欲侵卫亦首尾自相戾合依经文
沃饶而近盬
注盬盐也猗氏县盐池是说文盬河东盐河东盐池袤五十一里广七里周百一十六里盬虽是盐独此池之盐名为盬也周礼作苦盐直用不冻治散盐?之
其恶易觏
傅逊曰恶即下汾浍以流其恶之恶杜以为疾????字同训异何也据献子言沉溺重膇之疾犹在垫
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>