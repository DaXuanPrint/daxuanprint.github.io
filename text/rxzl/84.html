<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="五经异义,五经异义全文在线阅读,五经异义全文在线下载,大玄古籍书库">
<meta name="description" content="《隋书·经籍志》著录十卷,东汉许慎著。《后汉书·儒林传》:“初,慎以五经传说臧否不同,于是撰为《五经异义》。”其后,郑玄针对许慎,著《驳》。《旧唐书·经籍志》与《新唐书·艺文志》所记与《隋书》同,但言许慎撰,郑玄驳,是将许、郑之书合而为一,以便观览。《宋书》不见著录,大约佚于唐代。清王复辑有《驳》,陈寿祺又著有《五经异义疏证》,皮锡瑞有《驳五经异义疏证》。许慎这部书是为利用经传、师说缘饰汉制,但许慎的古文经学家的身分,使这部书带有偏袒古文经学的倾向。如“田税”、“娶迎”诸条,许慎皆以汉制与古文经学之说相附">
<title>五经异义_许慎_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">五经异义</span> <br/>
          作者： <span class="inputVal" id="bkauthor">许慎</span> <br/>
          朝代： <span class="inputVal" id="bkdate">汉代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]29254</span> <br/>
          说明： <span class="inputVal" id="bkdec">《隋书·经籍志》著录十卷,东汉许慎著。《后汉书·儒林传》:“初,慎以五经传说臧否不同,于是撰为《五经异义》。”其后,郑玄针对许慎,著《驳》。《旧唐书·经籍志》与《新唐书·艺文志》所记与《隋书》同,但言许慎撰,郑玄驳,是将许、郑之书合而为一,以便观览。《宋书》不见著录,大约佚于唐代。清王复辑有《驳》,陈寿祺又著有《五经异义疏证》,皮锡瑞有《驳五经异义疏证》。许慎这部书是为利用经传、师说缘饰汉制,但许慎的古文经学家的身分,使这部书带有偏袒古文经学的倾向。如“田税”、“娶迎”诸条,许慎皆以汉制与古文经学之说相附会。“刑不上大夫”、“诸侯数目”诸条,又引《易》、《书》为说,论证古文经学为正解。今文经学说,则多被斥为异义。此书按经学问题分列条目,每条皆列明何为今文经学说,何为古文经学说。客观上保留了汉代今文经学与古文经学的不同材料,是研究汉代儒家经学最可靠的材料。清末经学大师廖平就是依据《五经异义》的材料,著成《今古学考》,提出今文经学与古文经学区分的根本在礼制之说,解决了两千多年悬而未决的儒家今、古文经学区分的问题。</span> <br/>
          封面： <span class="inputVal" id="bkimg">Z_4485.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]五经异义
[book_author]许慎
[book_date]汉代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]29254
[book_dec]《隋书·经籍志》著录十卷,东汉许慎著。《后汉书·儒林传》:“初,慎以五经传说臧否不同,于是撰为《五经异义》。”其后,郑玄针对许慎,著《驳》。《旧唐书·经籍志》与《新唐书·艺文志》所记与《隋书》同,但言许慎撰,郑玄驳,是将许、郑之书合而为一,以便观览。《宋书》不见著录,大约佚于唐代。清王复辑有《驳》,陈寿祺又著有《五经异义疏证》,皮锡瑞有《驳五经异义疏证》。许慎这部书是为利用经传、师说缘饰汉制,但许慎的古文经学家的身分,使这部书带有偏袒古文经学的倾向。如“田税”、“娶迎”诸条,许慎皆以汉制与古文经学之说相附会。“刑不上大夫”、“诸侯数目”诸条,又引《易》、《书》为说,论证古文经学为正解。今文经学说,则多被斥为异义。此书按经学问题分列条目,每条皆列明何为今文经学说,何为古文经学说。客观上保留了汉代今文经学与古文经学的不同材料,是研究汉代儒家经学最可靠的材料。清末经学大师廖平就是依据《五经异义》的材料,著成《今古学考》,提出今文经学与古文经学区分的根本在礼制之说,解决了两千多年悬而未决的儒家今、古文经学区分的问题。
[book_img]Z_4485.jpg


[book_title]五经异义
《异义》：第五田税。今《春秋》公羊说，十一而税，过于十一，大桀小桀；减于十一，大貉小貉。十一税，天子之正。（〔蒙案〕当作天下之中正，文见《公羊》宣十五年传。）十一行而颂声作，故（〔蒙案〕故当为古，字误）周礼，国中园廛之赋，二十而税一，近郊十而税一，远郊二十而税三。有军旅之岁，一井九夫百亩之赋，出禾二百四十斛，（原注：当云六百四十斛。○〔蒙案〕四秉曰筥，十筥曰稯，以稯禾为二百四十斛，则许以秉为六斛。）刍秉二百四十斤，（原注：当云一百六十斗。○〔蒙案〕二百四十斤为秉，秉六斛，则每斛四十斤。）釜米十六斗。谨按：《公羊》十一税，远近无差。汉制收租，田有上中下，与《周礼》同义。（〔蒙案〕谨字旧脱，今补。）
玄之闻也，《周礼》制税法，轻近而重远者，为民城道沟渠之役，近者劳、远者逸故也。其授民田，家所养者多，与之美田；所养者少，则与薄田。其调均之而足，故可以为常法。汉无授田之法，富者贵美且多，贫者贱薄且少。美薄之收不通，相倍蓰而上中下也。（〔蒙案〕此五字当作“而云上中下”。）与《周礼》同义，未之思也。又《周礼》六篇，无云军旅之岁，一井九夫百亩之税，出禾刍秉釜米之事，何以得此言乎？（《周礼·载师》疏引）
《异义》：左氏说，山林之地，九夫为度，九度而当一井；薮泽之地，九夫为鸠，八鸠而当一井；京陵之地，九夫为辨，七辨而当一井；淳卤之地，九夫为表，六表而当一井；疆潦之地，九夫为数，五数而当一井；偃猪之地，九夫为规，四规而当一井；原防之地，九夫为町，三町而当一井；隰皋之地，九夫为牧，二牧而当一井；衍沃之地，九夫为井。赋法，积四十五井，（井字旧脱，据惠氏校宋本《礼记》补。）除山川坑岸，三十六井定出赋者九井，则千里之畿，地方百万井，除山川坑岸，三十六万井，定出赋者，六十四万井，长毂万乘。（《礼记》十一《王制》正义）
《异义》：礼戴说《王制》云：五十不从力政，六十不与服戎。《易》孟氏、《韩诗》说年二十行役，三十受兵，六十还兵。古《周礼》说，国中自七尺以及六十，野自六尺以及六十有五，皆征之。谨案，五经说各不同，是无明文可据。汉承百王，而制二十三而役，五十六而免；六十五已老，而周复征之，非用民意。（〔蒙案〕《王制》正义云，是许以《周礼》为非。）
郑驳之云：《周礼》是周公之制，《王制》是孔子之后大贤所记。先王之事。《周礼》所谓皆征之者，使为胥徒，给公家之事，如今之正卫耳。六十而不与服戎，胥徒事暇，坐息之间，多其五岁，又何大违之云？徒给公家之事，云非用民意耶？《王制》所云力政挽引筑作之事，所谓服戎，谓从军为士卒。二者皆劳于胥徒，故早舍之。（《礼记》十三《王制》正义）
《异义》：天号第六。（〔蒙案〕《周礼·载师》疏引异义第五田税，《司尊彝》疏引异义第六罍制，此亦当作异义第六天号。两第六，疑有一作第八者，字之误耳。曰第五曰第六者，其篇次也。曰田税曰天号曰罍制者，其篇目也。《毛诗正义》引无第六二字，今从《周礼》疏。）今《尚书》欧阳说，春曰昊天，（〔蒙案〕《周礼》疏作钦若昊天，误。《毛诗·黍离》正义，引作春曰昊天，当从之。）夏曰苍天，秋曰旻天，冬曰上天，总为皇天。（〔蒙案〕《毛诗》正义无此四字。）《尔雅》亦然。古（〔蒙案〕《周礼》疏作故，误。《毛诗》正义作古，当从之。）《尚书说》云，天有五号，各用所宜称之，尊而君之，则曰皇天。元气广大，则称昊天。仁覆湣下，则称旻天。自上监下，则称上天。据远视之苍苍然，则称苍天。（〔蒙案〕《毛传》与此合。《毛诗》正义省之云。古《尚书说》与毛同。）谨案，《尚书》尧命羲和，钦若昊天，总敕四时，知昊天不独春。《春秋》左氏曰：夏四月己丑，孔子卒，称旻天不吊，时非秋天。（〔蒙案〕《毛诗》正义作时，非秋也，当从之。○以上见《周礼·大宗伯》疏，又《毛诗·黍离》正义，引小异。又《礼记·月令》正义，引元气广大，谓之皞天。）
玄之闻也，《尔雅》者，孔子门人所作，以释六艺之言，盖不误也。春气博施，故以广大言之。夏气高明，故以远大言之。（〔蒙案〕远大，疑当为远视。《尚书·尧典》正义、《周礼》疏引，并无大字。）秋气或生或杀，故以闵下言之。冬气闭藏而清察，故以监下言之。皇天者，至尊之号也。六艺之中，诸称天者，以己情所求言之耳。（〔蒙案〕《毛诗》正义无己字，言之下无耳字。今从《周礼》疏补。）非必于其时称之。浩浩昊天，求天之博施。苍天苍天，求天之高明。旻天不吊，求天之生杀当得其宜。上天同云求，天之所为，当顺其时也。此之求天，犹人之说事，各从其主耳。若察于是，则尧命羲和，钦若昊天；孔子卒，称旻天不吊；无可怪耳。（○以上见《毛诗·王风·黍离》正义，《尔雅·释天》疏引同。又《周礼·大宗伯》疏引小异。若察于是以下，无此二十字，文多脱误。又见《尚书·尧典》正义，《周礼·大宗伯》疏引若察于是下云，所论天从四时，各有所别，故《尚书》所云者，论其义也。二者相须，乃是此名，非必紫微宫之正，直是人逐四时互称之。）
《异义》：第六（〔蒙案〕第六二字，据《周礼·司尊彝》疏增。）罍制。《韩诗说》金罍，大夫器也。天子以玉，诸侯大夫皆以金，士以梓。（〔蒙案〕《毛诗音义》引《韩诗》云，天子以玉饰，诸侯大夫皆以黄金饰，士以梓。《毛诗》正义引《韩诗说》，言士以梓，士无饰。据此，则异义所引稍略。）《毛诗说》金罍，酒器也，诸臣之所胙。人君以黄金饰，尊大一硕，金饰龟目，盖刻为云雷之象。谨案，《韩诗说》天子以玉，经无明文。谓之罍者，取象云雷，博施如人君，下及诸臣。（见《毛诗·卷耳》正义，《尔雅·释器》疏。○又见《周礼·司尊彝》疏。末句作为人君，下及诸臣同。）
《异义》：今《韩诗说》，一升曰爵。爵，尽也，足也。二升曰觚。觚，寡也，饮当寡少。三升曰觯。觯，适也，饮当自适也。四升曰角。角，触也，饮不能自适触罪过也。五升曰散。散，讪也，饮不能自节，为人所谤讪也。总名曰爵，其实曰觞。觞者，饷也。觥亦五升，所以罚不敬。觥，廓也，所以著明之貌。君子有过，廓然明著，非所以饷，不得名觞。古《周礼》说爵一升，觚二升，（〔蒙案〕二当为三字之误。）献以爵，而酬以觚。一献而三酬，则一豆矣。食一豆肉，饮一豆酒，中人之食。《毛诗》说觥大七升。谨案，《周礼》云一献三酬当一豆。若觚二升，不满一豆。又觥罚不过一，一饮而七升，为过多。（《左传》成十四年正义，引此下有当谓五升四字，当补。）
郑驳之云：《周礼》献以爵而酬以觚。觚，寡也；觯字，角旁，著氏，是与觚相涉，误为觚也。南郡太守马季长说，一献三酬，则一豆。豆当为斗，与一爵三觯相应。（○以上见《礼记·礼器》正义）
《异义》：爵制。今《韩诗说》一升曰爵，二升曰觚，三升曰觯，四升曰角，五升曰散。古《周礼》说亦与之同。谨案，《周礼》一献三酬当一豆，即觚二升，不满豆矣。
郑玄驳之云：觯字，角旁著氏，汝颍之间师读所作今礼角旁单。古书或作角旁氏，角旁氏则与觚字相近。学者多闻觚，寡闻觯，写此书乱之，而作觚耳。又南郡太守马季长说，一献而三酬，则一豆。豆当为斗，与一爵三觯相近。（〔蒙案〕近当为应字之讹。○以上见《周礼·梓人》疏。末字《周礼》疏作近，当从。《礼记》正义作应。○又见《毛诗·卷耳》正义。《左传》成十四年正义，《仪礼·燕礼》疏，《诗》《礼》两疏，并云如郑此说，是《周礼》与《韩诗》同也。）
《五经异义》曰：王者一岁七祭天。仲春后妃郊禖，禖亦祭天也。（《御览》五百二十九礼仪部）
《异义》：公羊说祭天无尸，左氏说晋祀夏郊，以董伯为尸。《虞夏传》云舜入唐郊，以丹朱为尸。是祭天有尸也。许慎引鲁郊礼曰祝延帝尸，从左氏之说。（《礼记》三《曲礼上》正义）
《异义》：今《尚书》夏侯、欧阳说、类，祭天名也。以事类祭之奈何？（〔蒙案〕奈何上当重“以事类祭之”五字。）天位在南方，就南郊祭之，是也。（《御览》五百二十七郊类。）古《尚书》说非时祭天谓之类，言以事类告也，肆类于上帝，时舜告摄，非常祭。（《御览》五百二十五礼仪部○以上亦见《礼记·王制》正义。）许慎谨案：《周礼》郊天无言，类者知类，非常祭。从古《尚书》说。（《礼记》十二《王制》正义云郑氏无驳，与许同也。○亦见《御览》礼仪部。）
《五经异义》曰：夏至，天子亲祀方泽。侍中骑都尉贾逵说曰：鲁无圜丘方泽之祭者，周兼用六代礼乐，鲁用四代，其祭天之礼亦宜损于周，故二至之日不祭天地也。（《御览》五百二十五礼仪部）
《五经异义》曰：《春秋》公羊说礼郊及日，皆不卜，常以正月上丁也；鲁于天子并事变礼，今成王命；鲁使卜从乃郊不从，即已，下天子也；鲁以上辛郊，不敢与天子同也。（《御览》五百二十七礼仪部）
《异义》：古《诗》毛说以龙旗承祀为郊祀。（《毛诗·宫》正义）
《驳异义》引《明堂位》云：孟春正月乘大路祀帝于郊；又云鲁用孟春建子之月，则与天子不同，明矣；鲁数失礼，牲数有灾，不吉，则改卜后月。（《礼记》二《曲礼上》正义）
《异义》：今（〔蒙案〕《祭法》正义今下有《尚书》二字，当从之。）欧阳夏侯说，六宗者，上不及天，下不及地，旁不及四时，（〔蒙案〕《祭法》正义作四方，当从之。）居中央，恍惚无有神助阴阳变化。有益于人，故郊祭之。（〔蒙案〕《御览》作郊天并祭。）古《尚书》说，（〔蒙案〕《祭法》正义下有贾逵等云四字。）六宗，天地神之尊者，（〔蒙案〕此句亦见《路史》。）谓天宗三，地宗三；天宗日月星辰，（〔蒙案〕《祭法》正义作北辰，当从之。）地宗岱山河海日月，为阴阳宗；北辰为星宗，岱为山宗，河为水宗，海为泽宗；祀天则天文从祀。祀地则地理从祀。（《御览》礼仪部七引止此。）谨案：夏侯欧阳说，云宗实一而有六，名实不相应。《春秋》鲁郊祭三望，言郊天日月星河海岱，凡六宗；鲁下天子，不祭日月星，但祭其分野星，其中（〔蒙案〕当作国中。）山川，故言三望六宗。与古《尚书》说同。
玄之闻也，《书》曰肆类于上帝，禋于六宗，遍于群神，此四物之类也。禋也，望也，遍也，所祭之神各异。六宗言禋，山川言望，则六宗无山川明矣。《周礼·大宗伯》曰以禋祀祀昊天上帝，以实柴祀日月星辰，以槱燎祀司中司命风师雨师；凡此所祭，皆天神也。《礼记·郊特牲》曰郊之祭也，迎长日之至也，大报天而主日也，兆于南郊就阳位也，扫地而祭于其质也。《祭义》曰郊之祭大报天而主日，配以月；则郊祭（《祭法》正义作郊天。）并祭日月可知。其馀星也，辰也，司中，司命，风师，雨师，此之谓六宗，亦自明矣。（见《周礼·大宗伯》疏引，全。○又见《礼记·月令》《祭法》正义，《御览》礼仪部七。）
郑《驳异义》云：昔者楚昭王曰不穀，虽不德河，非所获罪，言境内所不及，则不祭也。鲁则徐州地，《禹贡》海岱及淮，惟徐州。以昭王之言，鲁之境内，亦不及河，则所望者，海也，岱也，淮也，是之谓三望。（《毛诗·宫》正义）
郑君曰：望者，祭山川之名也，谓海也，岱也，淮也，非其疆界则不祭。《禹贡》曰海岱及淮，惟徐州。徐，鲁地。（见《穀梁传》僖三十一年集解。）
郑玄以为，望者，祭山川之名。诸侯之祭山川，在其地则祭之，非其地则不祭，且鲁竟不及于河。《禹贡》海岱及淮，惟徐州。徐即鲁地。三望谓淮、海、岱也。（见《左传》僖三十一年正义引，不言出《驳异义》。今以《毛诗·宫》正义、《穀梁》僖三十一年集解所引定之。）
《异义》：今《孝经说》曰：社者，土地之主；土地广博，不可遍敬，封五主以为社。古左氏说共工氏有子曰句龙，为后土；后土为社。许君谨案，亦曰《春秋》称公社，今人谓社神，为社公，故知社是上公，非地祇。
《驳》云：社祭土而主阴气；（〔蒙案〕句首当脱《郊特牲》云四字。）又云社者，神地之道，谓社神，但言上公，失之矣。今人亦谓雷曰雷公，天曰天公，岂上公也！（《礼记》二十五《郊特牲》正义）
左氏说，社稷惟祭句龙，后稷人神而已。《孝经说》社为土神，稷为谷神，句龙、后稷配食者。（见《尚书·召诰》正义，不言出《异义》。案：其文称左氏说，是据许书也。）
《驳异义》：社者，五土之神，能生万物者，以古之有大功者配之。（《毛诗·甫田》正义）
《驳异义》引《大司徒》五地之物云，此五土地者，吐生万物，养鸟兽草木之类，皆为民利，有贡税之法，王者秋祭之，以报其功。（见《毛诗·甫田》正义。○正义不列五地之物，省文。郑所引当有一曰山林，二曰川泽，三曰丘陵，四曰坟衍，五曰原隰二十字。）
《异义》：今《孝经说》：稷者，五谷之长，谷众多，不可遍敬，故立稷而祭之。古左氏说：列山氏之子曰柱，死，祀以为稷；稷是田正，周弃亦为稷，自商以来祀之。许君谨案，礼缘生及死，故社稷，人事之，既祭稷谷，不得但以稷米祭稷反自食。同左氏义。
郑驳之云：《宗伯》以血祭祭社稷五祀五岳。社稷之神若是句龙、柱、弃，不得先五岳而食。又引《司徒》五土名。（〔蒙案〕此引《司徒》五土名，当有全文，正义略。《毛诗·甫田》正义，称《驳异义》引《大司徒》五土之物，下有此五土地者云云三十四字，审文义当在此。）又引《大司乐》五变而致介物及示。示，土示，五土之总神，即谓社也。六乐于五地无原隰，而有土示，则土与原隰同用乐也。引《诗·信南山》云匀々原隰，下云黍稷彧彧。（旧讹作“下之黍稷或云”六字。〔蒙案〕《信南山》正义，曰独举原隰以为言者，郑《驳异义》引此诗，以尽三章云云。据此，是郑引《诗》自匀々原隰下，至黍稷彧彧也。今更正此六字。其引《诗》三章，不悉补，姑仍正义之旧。）原隰生百谷，稷为之长，然则稷者，原隰之神；若达此义，不得以稷米祭稷为难。（《礼记》二十五《郊特牲》正义。○又《毛诗·信南山》正义。）
《驳异义》云，五变而致土祇，祇者，五土之总神，谓社；是以变原隰言土祇。（《周礼·大司乐》疏）
郑《驳异义》引《州长》职曰：以岁时祭祀州社。是二千五百家为社也。又云有国及治民之大夫，乃有社稷。又引《大司徒》职云，树之田主，各以其野之宜木，遂以名其社与其野。（《礼记》四十九《祭法》正义）
《异义》古《春秋左氏》说：古者，先王日祭于祖考，月荐于曾高，时享及二祧，岁祷于坛，禘及郊，宗石室。谨案：《叔孙通》宗庙有日祭之礼，知古而然也。三岁一祫，此周礼也。五岁一禘，疑先王之礼也。（《御览》五百二十八礼仪七。○又，谨案以下见《初学记》十三礼部，又《艺文类聚》三十八知古作自古。）
《春秋左氏传》曰：岁祫及坛，终禘，及郊宗石室。许慎旧说曰：终者，谓孝子三年丧终，则禘于太庙，以致新死者也。（《通典·礼》九吉禘祫上，晋博士徐禅议。）
郑《驳异义》云，三年一祫，五年一禘，百王通义，以为《礼谶》云殷之五年，殷祭亦名禘也。（《毛诗·长发》正义。○又《宫》《玄鸟》正义，《礼记·王制》正义。）
《五经异义》曰：今《春秋公羊》说，宗庙筮而不卜，传曰禘祫不卜。（《御览》五百二十八礼仪部。）古《周礼》说，《大宗伯》曰凡祀大神，享大鬼，祭大祇，率执事而卜，曰大鬼谓先王也。（《御览》五百二十五礼仪部）
《异义》：左氏说，凡君薨，祔而作主，特祀主于寝，毕三时之祭：期年然后烝尝禘于庙。许慎云左氏说与《礼》同，郑无驳。（《周礼·鬯人》疏。○案，许言左氏说与《礼》同，其《礼》说今佚，不可考。）
《五经异义》曰：礼《祭法》云，天子有祧；远庙曰祧，将祧而去之，故曰祧；去祧曰坛，去坛曰，皆藏于祖庙，有事则祷，无事则止。（《御览》五百二十九礼仪部）
《异义》：《诗》鲁说：丞相匡衡（〔蒙案〕匡衡习《齐诗》，此云鲁说，盖传写误，当作齐说。）以为殷中宗、周成宣王皆以时毁。古文《尚书》说，经称中宗，明其庙宗而不毁。谨案：《春秋公羊》御史大夫贡禹说，（〔蒙案〕此则贡禹习《公羊春秋》，本传不言。）王者宗有德，庙不毁；宗而复毁，非尊德之义。郑从而不驳。（《毛诗·烈祖》正义）
《异义》：《礼》戴引此。《郊特牲》云，诸侯不敢祖天子，大夫不敢祖诸侯。又匡衡说，支庶不敢荐其祢，下土诸侯不敢专祖于王。（案，《汉书·韦玄成传》玄成说与此同。）古《春秋左氏》说，天子之子，以上德为诸侯者，得祀所自出。鲁以周公之故，立文王庙。《左氏传》宋祖帝乙，郑祖厉王，犹上祖也。又曰，凡邑有宗庙先君之主曰都，以其有先君之主。公子为大夫，所食采地亦自立所自出宗庙，其立先公庙，准《礼》。公子得祖先君，公孙不得祖诸侯。许慎谨案，周公以上德封于鲁，得郊天，兼用四代之礼乐，知亦得祖天子。诸侯有德祖天子者，知大夫亦得祖诸侯。郑氏无驳，与许慎同。（《礼记》二十五《郊特牲》正义）
《异义》：《论语》哀公问主于宰我，宰我答夏后氏以松，夏人都河东，宜松也。殷人以柏，殷人都亳，宜柏也。周人以栗，周人都沣镐，宜栗也。（《御览》五百礼仪部三十一）
《异义》：今《春秋公羊》说，祭有主者，孝子之主系心，夏后氏以松，殷人以柏，周人以栗。（案，之主，之当为以。《初学记》引《白虎通》曰孝子以主继心，可证。）又（案，又当为古。）《周礼》说，虞主用桑，练主以栗，无夏后氏以松为主之事。许君谨案，从《周礼》说，《论语》所云谓社主也。郑氏无驳，从许义也。（《礼记》四十六《祭法》正义）
《五经异义》曰：主者，神象也。孝子既葬，心无所依，所以虞而立主以事之。唯天子诸侯有主，卿大夫无主，尊卑之差也。卿大夫无主者，依神以几筵，故少牢之祭，但有尸，无主。三王之代，小祥以前，主用桑者，始死尚质，故不相变；既练，易之，遂藏于庙，以为祭主。凡虞主用桑。练主，夏后氏以松，殷人以柏，周人以栗。《春秋左氏传》曰，凡君薨，卒哭而祔，祔而作主，特祀于主，烝尝禘于庙。主之制，正方穿中央，达四方。天子长尺二寸，诸侯长一尺，皆刻谥于背。（《通典·礼》八吉礼七。○凡虞主以下，似节录《异义》之文。虞主至以栗，又见《礼记·祭法》正义。春秋至于庙，又见《周礼·鬯人》疏。主之制至长一尺，又见《礼记》四《曲礼下》正义。又《初学记》十三礼部上引《五经要义》，说木主之状，与此同。○《魏书·礼志》王延业、卢观并据许慎、郑玄之解，谓天子诸侯作主，大夫及士则无。）
《五经异义》：或曰卿大夫士有主否？答曰：案公羊说，卿大夫非有土之君，不得祫享昭穆，故无主；大夫束帛依神；士结茅为菆。（以上亦见《文献通考》。）许慎据《春秋左氏传》曰：卫孔悝反祏于西圃。祏，石主也，言大夫以石为主。（《通典》四十八吉礼八）
郑《驳》云：少牢馈食，大夫祭礼也，束帛依神。特牲馈食，士祭礼也，结茅为菆。（《通典》吉礼七。○以上亦见《文献通考》。）
谨案大夫以石为主，礼无明文。大夫士无昭穆，不得有主。今山阳民俗，祠有石主。（《御览》五百三十一礼仪部十神主类。《周礼·小宗伯》疏引云今南阳俗，祠有石主。）
《驳异义》云大夫无主，孔悝之反祏，所出公之主尔。（《左传》哀十六年正义引《驳异义》。○又《礼记》四十六《祭法》正义节引此篇，云郑《驳异义》，从《公羊》说。○又《周礼·小宗伯》疏，《礼记》九《檀弓下》正义，并节引。）
《异义》：戴《礼》及《公羊》说，虞主埋于壁，两楹之间。一说，埋之于庙北墉下。《左氏》说虞主所藏无明文。
郑驳之云：按《士丧礼》重与柩相随之礼，柩将出则重倚于道左，柩将入于庙，则重止于门西，虞主与神相随之礼，亦当。然练时既特作栗主，则入庙之时，祝奉虞主于道左，练祭讫乃出就虞主而埋之。如既虞埋，重于道左。（《礼记》九《檀弓下》正义。○《通典礼》八，《公羊》说主藏太庙室西壁中，以备火灾，当本《五经异义》。）
《五经异义》曰：虞主埋之庙北墉下；北方无事，虞主亦无事也。（《御览》百八十八。○案，此条末十字，当在前条一说埋之于庙北墉下之下。）
《五经异义》曰：《春秋左氏传》曰徙主祏于周庙，言宗庙有郊宗石室，所以藏栗主也。虞主所藏，无明文也。（《御览》五百三十一礼仪部。○案此条当在前条引《左氏》说之下。）
《异义》：《公羊》说虞而作主。（《礼记》九《檀弓下》正义。）古《春秋左氏》说既葬反虞，天子九虞。九虞者，以柔日；九虞，十六日也。诸侯七虞，十二日也；大夫五虞，八日也；士三虞，四日也。既虞，然后祔死者于先死者；祔而作主，谓桑主也。期年，然后作栗主。许慎谨案，《左氏》说与《礼记》同。（《礼记》四《曲礼下》正义，云郑君不驳，明同许意。○又《檀弓下》正义，云郑氏不驳。）
许氏《异义》引此。《诗》曰有母之尸饔，谓陈饔以祭，恐养不及亲。（《毛诗·祈父》正义）
许氏《五经异义》曰：公侯祭百辟。自卿以下，不过其族。夫鬼神之所及，非其族类，则绍其国位。百辟者，国君先有功德于人者，今在其位，故报祭之。（《初学记》十三祭祀）
《异义》：《左氏》说脤社祭之肉，盛之以蜃。宗庙之肉，名曰膰。（《周礼·大宗伯》疏）
《异义》：《公羊》董仲舒说，跻僖公，逆祀，小恶也；《左氏》说为大恶也。许君谨案同《左氏》说。
郑驳之云，兄弟无相后之道。登僖公主于闵公主上，不顺，为小恶也。（《礼记》二十三《礼器》正义）
《异义》：《公羊》说每月告朔朝庙，至于闰月不以朝者，闰月残聚馀分之月，无正，故不以朝。经书闰月犹朝庙，讥之。《左氏》说闰以正时，时以作事，事以厚生，生民之道于是乎在；不告闰朔，弃时政也。许君谨案从《左氏》说，不显朝庙，告朔之异，谓朝庙而因告朔。
郑驳之，引《尧典》，以闰月定四时成岁，闰月当告朔。又云，说者不本于经所讥者，异其是与非，皆谓朝庙而因告朔，似俱失之。朝庙之经，在文六年冬闰月不告月犹朝于庙，辞与宣三年春郊牛之口伤，改小牛、牛死乃不郊犹三望同，言犹者，告朔然后当朝庙，郊然后当三望，今废其大存其细，是以加犹讥之。《论语》曰子贡欲去告朔之饩羊。《周礼》有朝享之礼祭，然则告朔与朝庙祭异，亦明矣。（《礼记》二十九《玉藻》正义）
《五经异义》曰：古《春秋左氏》说，闰以正时，时以作事，事以厚生，生民之道于是乎在；不告闰朔，弃时政也，弃时政则不知其所行；故闰月不以朝者，诸侯岁遣大臣之京师，受十二月之正，还藏于太庙，月旦朝庙存神，有司因告曰今月当行某政；至于闰月分之朔无正，故不以朝。经书闰月犹朝之者，是也。（《御览》五百三十八引。○案，末二句朝下当脱于庙讥三字。）
《异义》：灶神，今《礼》戴说引此燔柴盆瓶之事。（〔蒙案〕《礼记》疏不列《礼器》之文，从省。当补。）古《周礼》说，颛顼氏有子曰黎，为祝融，祀以为灶神。许君谨案同《周礼》。
郑驳之云，祝融乃古火官之长，犹后稷为尧司马，其尊如是，王者祭之，但就灶陉，一何陋也？祝融乃是五祀之神，祀于四郊，而祭火神于灶，于礼乖也。（《礼器》正义。○又《荆楚岁时记》注引古《周礼》说十九字。）
《异义》：《大戴记·礼器》云，（〔蒙案〕《礼器》正义云，《异义》今《礼》戴说引此燔柴盆瓶之事。《御览》引作《大戴记·礼器》疑《大戴记》亦有此篇，与《小戴》同也。）灶者，老妇之祭。许君谨案，《月令》，孟夏之月共祀灶；五祀之神，王者所祭，非老妇也。
《驳》曰：王为群姓立七祀，一曰司命，主督察，三命也；二曰中溜，主宫室居处也；三曰门；四曰户，主出入；五曰国行，主道路；六曰大厉，主杀也；七曰灶，主饮食也。灶神非祝融，是老妇。（《御览》五百二十九礼仪部五祀）
许慎云：《月令》孟夏祀灶，王者所祭，古之有功德于人，非老妇也。
郑玄云，为祭五祀，灶在庙门外之东，祀灶礼设主于灶陉。祝融乃古火官之长，犹后稷为尧司马，上公也。今但就灶陉而祭之，屈上公之神，何其陋也？又《月令》云其帝炎帝，其神祝融，文列在上，与祀灶绝远，而推合之文义不次，焉得为义也？又《左传》云五官之神生为上公，死为贵神。若祭之灶神，（〔蒙案〕神字误，当为陉。）岂得谓贵神乎？《特牲馈食礼》云尸谡而祭掞爨，以谢先炊者之功；知灶是祭老妇，报先炊之义也。臧文仲燔柴于灶，夫子讥之云盛于盆、尊于瓶者，是祝融之神，岂可以盆瓶之器置于陉而祭之乎？（《通典》五十一吉礼十一）
《异义》：明堂制。今《礼》戴说，《礼盛德记》曰，明堂自古有之，凡有九室，室有四户八牖，三十六户七十二牖，以茅盖屋，上圆下方，所以朝诸侯。其外（《明堂位》正义，此下多有水二字。）名曰辟雍明堂。《月令》书说云，明堂高三丈，东西九仞，南北七筵，上圆下方，四堂十二室，室四户八牖。其宫方三百步，在近郊；近郊（《礼记·明堂位》正义不重近郊二字。）三十里。讲学大夫淳于登说，（〔蒙案〕讲学大夫，王莽置。）明堂在国之阳，丙巳之地三里之外，七里之内，而祀之就阳位，（〔蒙案〕当作就阳位而祀之。《明堂位》正义无而祀之三字。）上圆下方，八窗四闼，布政之宫。（〔蒙案〕《明堂位》正义此下有故称明堂明堂盛貌八字。）周公祀文王于明堂，以配上帝。上帝，五精之帝，（《明堂位》正义作神。）大微之庭，中有五帝座星。（《明堂位》正义作位。）古《周礼》《孝经》说，明堂，文王之庙；夏后氏世室，殷人重屋，周人明堂，东西九筵，筵九尺，南北七筵，堂崇一筵，五室，凡室二筵，盖之以茅。（〔蒙案〕《明堂位》正义此下有周公所以祀文王于明堂以昭事上帝十五字。）谨案，今《礼》古《礼》各以其义说，无明文以知之。
玄之闻也，（《明堂位》正义无此四字，称郑驳之云。）《礼》戴所云，虽出《盛德记》及其下，显与本章异。（〔蒙案〕《明堂位》正义无此八字，记字作篇。章异，《玉藻》正义倒作异章，今改。）九室三十六户七十二牖，似秦相吕不韦作《春秋》时说者所益，非古制也。四堂十二室，字误。本书云九堂十二室。（《玉藻》正义堂室二字互误，今从《明堂位》正义改正。）淳于登之言，取义于（《明堂位》正义此下有《孝经》二字。）《援神契》《援神契》（《明堂位》正义不重此三字。）说宗祀文王于明堂，以配上帝，曰明堂者，上圆下方，八窗四闼，布政之宫，在国之阳；帝者，谛也，象上可承五精之神；五精之神，实在太微，于辰为巳，是以登云。然今汉立明堂于丙巳，由此为也。水木用事，交于东北；木火用事，交于东南；火土用事，交于中央；金土用事，交于西南；金水用事，交于西北。周人明堂五室，帝一室，合于数。（以上见《礼记》二十九《玉藻》正义。又三十一《明堂位》正义引，至由此为之止。又《初学记》礼部，《艺文类聚》礼上节引。）
周人明堂五室，是帝各有一室也，合于五行之数。《周礼》依数以为之室，施行于今，虽有不同时说，昺然本制著存，而言无明文，欲复何责？（〔蒙案〕《魏书·袁翻传》引郑玄云，又《贾思伯传》引同，但至时说然耳止。此《驳异义》文也。《袁翻传》施行误作德行，今改正。）
五室之位，土居中，木火金水各居四维。（《魏书·李谧传》引郑康成释五室之位）
水木用事，交于东北，木火用事，交于东南；火土；（此下有脱文）用事，交于西南；（万中书世美曰：当作火土用事，交于中央；土金用事，交于西南。）金水用事，交于西北。周人明堂五室，帝一室，合于数。（同上引郑康成言。〔蒙案〕此与《玉藻》正义所引合，但少火土用事交于中央二句，是《驳异义》文也。考其文义，李谧所引二条，当在前条《周礼》依数以为之室下。）
《异义》：《公羊》说天子三台，诸侯二。天子有灵台以观天文，有时台以观四时施化，有囿台（《初学记》引此下有以字。）观鸟兽鱼鳖。诸侯当有时台、囿台。（案《公羊传》庄公三十一年何休解诂曰：《礼》，天子有灵台，以候天地；诸侯有灵台，以候四时。）诸侯卑不得观天文，无灵台。（以上亦见《周礼·肆师》疏，《初学记》居处部，《御览》百七十七。）皆在国之东南二十五里。东南少阳用事，万物著见；用二十五里者，吉行五十里，朝行暮反也。《韩诗》说辟雍者，天子之学，圆如璧，壅之以水示圆；言辟，取辟有德；不言辟水言辟雍者，取其雍和也，所以教天下春射秋飨，尊事三老五更；在南方七里之内，立明堂于中，五经之文所藏处，盖以茅苇，取其洁清也。《左氏》说天子灵台在太庙之中，壅之灵沼，谓之辟雍；诸侯有观台，亦在庙中；皆以望嘉祥也。《毛诗》说灵台不足以监视；灵者，精也，神之精明称灵，故称台曰灵台，称囿曰灵囿，称沼曰灵沼。谨案，《公羊传》、《左氏》说皆无明文，说各无以正之。（〔蒙案〕灵台不足以监视句，不足二字疑误。）
玄之闻也《礼记·王制》天子命之教，然后为学。小学在公宫南之左，大学在郊。天子曰辟雍，诸侯曰泮宫。天子将出征，受命于祖，受成于学，出征执有罪，反释奠于学，以讯馘告。然则大学即辟雍也。《诗》颂泮水，云既作泮宫，淮夷攸服，矫矫虎臣，在泮献馘，淑问如皋陶在泮献囚。此复与辟雍同义之证也。大雅《灵台》一篇之诗，有灵台有灵囿有灵沼有辟雍，其如是也，则辟雍及三灵皆同处在郊矣。囿也沼也，同言灵于台下，为囿为沼，可知小学在公宫之左，大学在西郊，王者相变之宜，众家之说各不昭晢。虽然，于郊差近之耳，在庙则远矣。《王制》与《诗》，其言察察，亦足以明之矣。（《毛诗·大雅·灵台》正义引全。○又《礼记·王制》正义引《驳异义》云三灵一雍在郊明矣。）
郑《驳异义》云公羊说比年一小聘，三年一大聘，五年一朝，以为文襄之制。录《王制》者，记文襄之制耳，非虞夏及殷法也。（《礼记》十一《王制》正义）
《异义》：公羊说诸侯比年一小聘，三年一大聘，五年一朝天子。左氏说十二年之间，八聘四朝再会一盟。谨案，公羊说虞夏制，左氏说周礼。传曰三代不同物，明古今异说。
郑驳之云，三年聘，五年朝，文襄之霸制。《周礼》大行人，诸侯各以服数来朝。其诸侯岁聘间朝之属，说无所出。晋文公强盛诸侯耳，非所谓三代异物也。（《礼记》十一《王制》正义）
《异义》：朝名。《公羊》说，诸侯四时见天子及相聘，皆曰朝，以朝时行礼；卒而相逢于路，曰遇。古《周礼》说春曰朝，夏曰宗，秋曰觐，冬曰遇。许慎案，礼有觐经。《诗》曰韩侯入觐，《书》曰江汉朝宗于海。知其朝觐宗遇之礼，从《周礼》说。
郑驳之云，此皆有似不为古昔，案《觐礼》曰诸侯前朝，皆受舍于朝。朝，通名。（《礼记》十一《王制》正义）
《驳异义》云朝，通名也。秋之言觐，据时所用礼。（《毛诗·大雅·韩奕》正义）
《异义》：天子聘诸侯。《公羊》说天子无下聘义，《周礼》说间间以谕诸侯之志。许慎谨案，礼，臣疾，君亲问之，天子有下聘之义。从《周礼》说。（《礼记》十一《王制》正义，引郑无驳，与许慎同。○又《穀梁》隐九年集解。）
郑《驳异义》云，《诗》云呦呦鹿鸣，食野之𬞟，言君有酒食，欲与群臣嘉宾宴乐之，如鹿得𬞟草，以为美食，呦呦然鸣，相呼以款诚之意，尽于此耳。（《毛诗·鹿鸣》正义）
《异义》：礼，约盟不今。《春秋公羊》说古者不盟，结言而退。故《穀梁传》云诰誓不及五帝，盟诅不及三王，交质子不及二伯，诅（〔蒙案〕诅，旧作且讹。）盟非礼。古《春秋左氏》云周礼，有司盟之官，杀牲歃血，所以盟事神明。又云凡国有疑盟，诅其不信者。是知于礼得盟。许君谨案，从《左氏》说。以太平之时，有盟诅之礼，同《左氏》义。（《礼记》五《曲礼下》正义，云郑氏不驳，从许慎义也。）
盟牲所用。许慎据《韩诗》云天子诸侯以牛豕，大夫以犬，庶人以鸡。又云《毛诗》说君以豕，臣以犬，民以鸡。《左传》云郑伯使卒出豭，行出犬鸡，以诅射颍考叔者。又云卫伯姬盟孔悝以貑。
郑云《诗》说及郑伯，皆谓诅小于盟。（《礼记》五《曲礼下》正义）
《驳异义》云《诗》说及郑伯使卒及行所出，皆谓诅耳，小于盟也。《周礼·戎右》职云若盟，则以玉敦珠盘遂役之，赞牛耳桃茢。哀十七年《左传》曰孟武伯问于高柴，曰诸侯盟谁执牛耳？然则盟者，人君用牛。伯姬盟孔悝以豭，下人君牲。（《毛诗·何人斯》正义。○案《左氏传》哀十六年正义引郑玄云人君用牛，伯姬迫孔悝以豭，下人君耳，与此条末数语同，知《何人斯》正义所引《周礼》以下，皆《驳异义》文。）
郑君曰：盟牲，诸侯用牛，大夫用豭。（《穀梁》僖九年集解。○案，此条集解不言是《驳异义》。以《诗》《礼》《左传》正义所引郑说定之。）
《公羊》说曰：师出曰祠，兵入曰振旅。祠者，祠五兵，矛戟剑楯弓鼓及祠蚩尤之造兵者。谨案，《三朝记》曰，蚩尤，庶人之强者，何兵之能造？（《周礼·肆师》疏引，不标《异义》。案，其下称谨案云云，是《异义》文也。据《大司马》疏引，尚有《左氏》说。此疏阙。）
郑玄于《异义》驳，不从《公羊》云祠兵，故云祠兵者，字之误。因而作说之，亦不从《左氏》说治兵为授兵于庙云。于周《司马》职曰，仲夏教茇舍，仲秋教治兵，其下皆云如战之陈，仲冬教大阅，修战法，虞人莱所田之野乃为之。如是，治兵之属，皆习战，非授兵于庙，又无祠五兵之礼。（《周礼·大司马》疏。○又《礼记·曲礼上》正义引《异义》公羊说，以为甲午祠兵，《左氏》说甲午治兵。郑驳之云，《公羊》字误也，以治为祠。因为作说，引《周礼》四时田猎治兵振旅之法，是从《左氏》之说，不用《公羊》也。）
《异义》云天子万乘，诸侯千乘，大夫百乘。（《礼记》五十一《坊记》正义）
今《礼》戴说，男子阳也，成于阴，故二十而冠。（案，《公羊》疏引此条在古《尚书》说后，今依许书之例移前。）古《尚书》说云武王崩时，成王年十三，后一年管蔡作乱，周公东辟之，王与大夫尽弁，以开《金縢》之书。时成王年十四，言弁，明知已冠矣。（《公羊》隐元年疏。○案，王与大夫上，当有是岁大风四字。）
《五经异义》曰：《春秋左氏传》说岁星为年纪十二，而一周于天，天道备，故人君年十二，可以冠。自夏殷，天子皆十二而冠。（《通典》五十六嘉礼注。○又《通鉴外纪》卷二节引。）
《五经异义》曰：周公居东，岁大风，王与大夫冠弁，开《金縢》之书。成王年十四，丧冠也。（《通鉴外纪》卷三）
《五经异义》曰：周公冠记无乐，《春秋传》说君冠必以金石之乐节之。谨案，人君饭有举乐，而云冠无乐，非礼义也。（《政和五礼新仪》十二）
郑《驳异义》云昏暮之礼，枕席相连。（《毛诗·葛屦》正义）
《五经异义》：诸侯娶同姓。今《春秋公羊》说，鲁昭公娶于吴，为同姓也，谓之吴孟子。《春秋左氏》说，孟子非小君也，不成其丧，不当讥。谨案，《易》曰同人于宗吝言，同姓相娶吝道也，（案，许氏《说文》称《易孟氏》，此当是孟《易》说。）即犯诛绝之罪，言五属之内禽兽行，乃当绝。（《通典》六十嘉礼五）
《异义》：《礼》戴说天子亲迎。（案，七字惟《曲礼》正义有。）《春秋公羊》说自天子至庶人，（案，庶人下当有娶字，见《毛诗》正义。）皆亲迎。《左氏》说天子至尊无敌，故无亲迎之礼；诸侯有故若疾病，则使上大夫迎，上卿临之。许氏谨案，高祖时皇大子纳妃，叔孙通制礼，以为天子无亲迎，从《左氏》义也。（《礼记》五十《哀公问》正义。又《曲礼下》正义引，首多“礼戴说天子亲迎”七字。《左氏》说下云天子不亲迎，使上卿迎之。○又《左传》桓八年正义，《毛诗·大明》正义，并引《异义》。）
驳之云：太姒之家在渭之涘，文王亲迎于渭，即天子亲迎明文也。引《礼记》冕而亲迎，继先圣之后，以为天地宗庙社稷之主，非天子则谁乎！（《礼记·哀公问》正义）
《春秋左氏》说曰：王者至尊，无亲迎之礼。祭公迎王后，未至京师而称后，知天子不行而礼成也。郑君释之曰：太姒之家，在郃之阳，在渭之涘。文王亲迎于渭，即天子亲迎之明文矣。天子虽尊，其于后犹夫妇。夫妇判合，礼同一体，所谓无敌，岂施此哉！《礼记·哀公问》曰：冕而亲迎，不已重乎？孔子愀然作色而对曰：合二姓之好，以继先圣之后，以为天地宗庙社稷之主，君何谓已重乎！此言亲迎，继先圣之后，为天地宗庙社稷之主，非天子则谁乎！（《穀梁》桓八年集解。《毛诗·大明》正义引同，惟无祭公以下二十一字。《哀公问》曰下多寡人愿有言然六字。○又《哀公问》正义引略。○又《曲礼下》正义，《通典·礼》十八。《通典》又引《春秋左氏》说，知天子不行而礼成也，下有公子翚如齐逆女《春秋》不讥知诸侯有故得使卿逆二十字。）
《异义》：大戴说男三十，女二十，有婚娶，合为五十，应大衍之数，自天子达于庶人，同一也。古《春秋左氏》说，国君十五而生子，礼也，二十而嫁，三十而娶，庶人礼也。礼，夫为妇之长殇，长殇十九至十六，知夫年十四十五，见《士昏礼》也。许君谨案，舜三十不娶谓之鳏，文王十五而生武王，尚有兄伯邑考，知人君早昏娶，不可以年三十非，重昏嗣也。（《礼记·昏义》正义引，下云若郑意；依正礼，士及大夫皆三十而后娶。及礼云夫为妇长殇者关异代也，或有早娶者非正法矣，天子诸侯昏礼则早矣。○《毛诗·摽有梅》正义引末句，作所以重继嗣也，当从之。又《通典·礼》十九节引。）
《异义》：人君年几而娶。今大戴《礼》说男子三十而娶，女子二十而嫁，天子已下及庶人同礼。又《左传》（案当作氏）说人君十五生子，礼三十而娶，庶人礼也。谨案，舜生三十不娶谓之鳏，《礼·文王世子》曰文王十五生武王，武王有兄伯邑考，故知人君早娶，所以重继嗣。郑玄不驳。（《毛诗·摽有梅》正义）
魏刘德问田琼曰：失君父终身不得者，其臣子当得昏否？琼答曰：昔许叔重作《五经异义》，已设此疑，郑玄驳云若终身不除，是绝祖嗣也，除而成昏，违礼适权也。（《通典》九十八凶礼二十）
许慎曰：侄娣年十五以上，能共事君子，可以往，二十而御。《易》曰归妹愆期，迟归有时。《诗》云韩侯取妻，诸娣从之祁祁。如云娣必少于嫡，知未二十而往也。（《穀梁》隐七年集解）
《异义》：《公羊》说殷三千诸侯，周千八百诸侯。古《春秋左氏传》说禹会诸侯于涂山，执玉帛者万国。唐虞之地万里，容百里地万国，其侯伯七十里，子男五十里，馀为天子闲田。谨案，《易》曰万国咸宁，《书》曰协和万邦。从《左氏》说。
郑驳之云，诸侯多少，异世不同。万国者，谓唐虞之制也。武王伐纣，三分有二千八百诸侯，则殷末诸侯千八百也。至周公制礼之后，准《王制》千七百七十三国，而言周千八百者，举其全数。（《礼记》十一《王制》正义）
《异义》：今《尚书》欧阳夏侯说中国方五千里，古《尚书》说五服方五千里，相距万里。许慎谨案：以今汉地考之，自黑水至东海，衡山之阳至于朔方经略万里，从古《尚书》说。（《礼记》十一王制正义。正义云：郑不驳。）
《异义》：《公羊》说存二王之后，所以通天，三统之义。《礼·郊特牲》云天子存二代之后，犹尊贤也。尊贤不过二代。（〔蒙案〕《郊特牲》正义引，无礼郊特牲以下二十二字，但云引此文。今依文义增。）古《春秋左氏》说，周家封夏殷二王之后以为上公，封黄帝尧舜之后谓之三恪。许慎谨案，云治《鲁诗》丞相韦元成、治《易》施犨说引《外传》曰，三王之乐可得闻观乎？知王者所封三代而已，而（案当作不）与《左氏》说同。
郑驳之云：所存二王之后者，命使郊天以天子之礼祭其始祖，受命之王自行其正朔服色。（《毛诗》正义引此下有此之谓通天三统七字。）恪者，敬也，敬其先圣而封其后，与诸侯无殊异，何得比夏殷之后？（《礼记》二十五《郊特牲》正义，云如郑此言，《公羊》自据二王之后兼论三恪，义不乖异也。○又《毛诗·振鹭》正义引郑驳，至三统止。又《续汉·百官志》五注引。）
《驳异义》云三恪尊于诸侯，卑于二王之后。（《毛诗·陈谱》正义）
《异义》：《公羊》说诸侯朝天子，天子之郊，皆有朝宿之邑，从泰山之下，皆有汤沐之邑。（〔蒙案〕《公羊》隐八年、桓元年传。何休曰，礼，四井为邑，邑方二里；东方二州四百二十国，凡为邑广四十里，袤四十二里，取足舍止，共掞谷而已。）《左氏》说诸侯有功德于王室，京师有朝宿之邑，泰山有汤沐之邑。鲁周公之后，郑宣王母弟，此皆有汤沐邑，其馀则否。许慎谨案，（《穀梁》集解此下有若今诸侯四字。）京师之地皆有朝宿邑，周千八百诸侯，京师地不能容之，不合事理之宜。（《礼记》十三《王制》正义，云是许慎不从《公羊》说，郑无驳，当从许说。又《春秋左传》隐八年正义，《穀梁》隐八年集解节引。）
《异义》：戴说刑不上大夫。古《周礼》说士尸肆诸市，大夫尸肆诸朝，是大夫有刑。谨案，《易》曰鼎折足，覆公𫗧，其刑渥凶，无刑不上大夫之事。从《周礼》之说。
郑康成驳之云，凡有爵者，与王同族。大夫以上，适甸师氏，令人不见，是以云刑不上大夫。（《礼记》三《曲礼上》正义）
郑《驳异义》云，皋陶改膑为非刂。吕刑有剕，周改剕为刖。（《公羊》襄二十九年疏）
《驳异义》云：狱者，埆也，囚证于角核之处，《周礼》谓之圜土。（《毛诗·行露》正义。）夏侯、欧阳说云墨罚疑赦、其罚百率，古以六两为率。古《尚书》说百锾，锾者率也，一率十一铢二十五分铢之十三也，百锾为三斤。郑玄以为，古之率，多作锾。（《周礼·秋官·职金》疏）
郑《驳异义》云，赎死罪千锾，锾六两大半两，为四百一十六斤十两大半两铜，与今（旧讹金，今改正。）赎死罪金三斤，为价相依附。（《尚书·舜典》正义）
《异义》：今《论语》说郑国之为俗，有溱洧之水，男女聚会，讴歌相感，故云郑声淫。《左氏》说烦手淫声谓之郑声者，言烦手踯躅之声，使淫过矣。谨案，郑《诗》二十一篇，说妇人者十九，故郑声淫也。（《礼记》三十七《乐记》正义，云郑驳无从许义。正义又曰，今案郑《诗》说妇人者惟九篇，《异义》云十九者，误也，无十字矣。○又见《初学记》乐部上。）
《五经异义》曰：先王之乐，所以节百事，故有五节，迟速本末，中声以降。五降以后，不容弹矣。（《初学记》十五乐部。○案，此段当在前条《左氏》说下。）
《异义》：《公羊》说乐万舞以鸿羽，取其劲轻，一举千里。《毛诗》说万以翟羽，《韩诗》说以夷狄大鸟羽。谨案，《诗》云右手秉翟，《尔雅》说翟，鸟名，雉属也；知翟，羽舞也。（《毛诗·简兮》正义）
郑玄驳许慎《五经异义》曰：《春秋左传》无骇卒，羽父请谥与族；公问族于众仲，众仲对曰，天子建德，因生以赐姓胙之上而命之氏，诸侯以字为氏，因以为族。官有世功，则有官族，邑亦如之。公命以字为展氏。（案，见文公八年传。）以此言之，天子命氏，诸侯命族。族者，氏之别名也。姓者，所以统系百世，使不别也。氏者，所以别子孙之所出。故《世本》之篇，言姓则在上，言氏则在下也。（《史记·舜本纪》集解）
郑《驳异义》云：炎帝姓姜，太皞之所赐也；黄帝姓姬，炎帝之所赐也。故尧赐伯夷姓曰姜，赐禹姓曰姒，赐契姓曰子，赐稷姓曰姬，著在《书》传。（《礼记》三十四《大传》正义）
《异义》：《公羊》说讥二名，谓二字作名，若魏曼多也。《左氏》说二名者，楚公子弃疾弑其君，即位之后，改为熊居，是为二名。许慎谨案，文、武贤臣有散宜生、苏忿生，则《公羊》之说非也。从《左氏》义。（《礼记》三《曲礼上》正义）
《异义》：今《礼》戴、《尚书》欧阳（案，《尚书》正义云欧阳、夏侯等。）说，云九族乃异姓有属者。（《毛诗》疏作有亲属者。）父族，四五属之内为一族，父女昆弟适人者与其子为一族，己女昆弟适人者与其子为一族，己之女子子适人者与其子为一族；母族，三母之父姓为一族，母之母姓为一族，母女昆弟适人者与其子为一族；妻族，二妻之父姓为一族，妻之母姓为一族。古《尚书》说，九族者，从高祖至玄孙，凡九，皆同姓。谨案，礼，缌麻三月以上服，恩之所及。礼为妻父母有服，明在九族中，九族不得但施于同姓。
玄之闻也，妇人归宗，女子虽适人，字犹系姓，明不与父兄为异族，其子则然。《昏礼》请期辞曰：惟是三族之不虞，欲及今三族，未有不亿度之事而迎妇也。如此所云，三族不当有异姓。异姓其服皆缌麻。《礼·杂记下》缌麻之服，不禁嫁女娶妇。是为异姓不在族中，明矣。《周礼·小宗伯》掌三族之别名。（案，名字衍。）《丧服小记》说服（《毛诗》正义作族。）之义曰：亲亲以三为五，以五为九。以此言之，知高祖至玄孙，昭然察矣。（《左传》桓六年正义，又《毛诗·葛谶》正义小异，又《尚书·尧典》正义、《通典》七十三嘉礼十八。）
《异义》：《诗》齐鲁韩，《春秋公羊》说，圣人皆无父，感天而生。《左氏》说圣人皆有父。谨按，《尧典》以亲九族，即尧母庆都感赤龙而生尧，尧安得九族而亲之？《礼谶》云唐五庙，知不感天而生。
玄之闻也，诸言感生得无父，有父则不感生，此皆偏见之说也。《商颂》曰：天命玄鸟，降而生商。谓娀简吞鳦子生契，是圣人感生，见于经之明文。刘媪是汉太上皇之妻，感赤龙而生高祖，是非有父感神而生者也？（案，也当作邪。）且夫蒲卢之气，妪煦桑虫，成为己子，况乎天气，因人之精，就而神之，反不使子贤圣乎！是则然矣，又何多怪？（《毛诗·生民》正义）
《异义》：天子有爵不易。孟、京说《易》，有君人五号：帝，天称，一也；王，美称，二也；天子，爵号，三也；大君者，兴盛行异，四也；大人者，圣人德备，五也。是天子有爵。古《周礼》说天子无爵，同号于天，何爵之有？谨案，《春秋左氏》云，施于夷狄称天子，施于诸夏称天王，施于京师称王，知天子非爵称。从古《周礼》义。
郑驳云：案《士冠礼》云古者生无爵，死无谥；自周及汉，天子有谥，此有爵甚明；云无爵，失之矣。（《礼记·曲礼下》正义）
《异义》：今《尚书》夏侯、欧阳说，天子三公，一曰司徒，二曰司马，三曰司空；九卿二十七大夫八十一元士，凡百二十。在天为星辰，在地为山川。古《周礼》说天子立三公，曰太师、太傅、太保，无官属，与王同职，故曰坐而论道，谓之三公；又立三少，以为之副，曰少师、少傅、少保，是为三孤；冢宰、司徒、宗伯、司马、司寇、司空，是为六卿之属；大夫士庶人在官者，凡万二千。谨案，周公为傅，召公为保，太公为师，无为司徒司空文，知师保傅，三公，官名也。五帝三王不同物，此周之制也。（《北堂书钞》五十）
《五经异义》：《春秋》公羊、穀梁说，王使荣叔锡鲁桓命，追锡死者，非礼也；死者功可追而锡，如有罪，又可追而刑耶？《春秋左氏》讥其锡篡弑之君，无讥锡死者之文也。（《通典》七十二嘉礼十七）
郑《驳异义》引《王制》云，三公一命衮，若有功，则加赐衮衣之谓，与二曰衣服是也。（《毛诗·旱麓》正义。○〔蒙案〕二曰衣服，本《礼纬含文嘉》文，九锡之一也，见《曲礼上》正义。）
许慎说九赐九命，郑康成以为不同。（《礼记·曲礼上》正义）
《异义》：天子驾数。《易》孟、京，《春秋公羊》说，天子驾六。《毛诗》说天子至大夫同驾四，士驾二。《诗》云四𪻐彭彭，武王所乘，龙旗承祀；六辔耳耳，鲁僖所乘；四牡摐摐，周道倭迟，大夫所乘。谨案，礼《王度记》曰，天子驾六，诸侯与卿同驾四，大夫驾三，士驾二，庶人驾一。说与《易》《春秋》同。
玄之闻也，《周礼·校人》掌王马之政，凡颁良马而养乘之，乘马一师四圉四马，为乘此一圉者，养一马而一师监之也。《尚书·顾命》诸侯入应门，皆布乘黄朱。（案，《尚书·顾命》正义曰：伏生以此篇合于《顾命》，共为一篇。马、郑、王本此篇，自高祖寡命已上，内于《顾命》之篇；王若曰以下，始为《康王之诰》。《驳异义》引诸侯入应门云云，今在《康王之诰》中，而郑称为《顾命》，此其证也。）言献四黄马朱鬛也。既实周天子驾六，《校人》则何不以马与圉以六为数？《顾命》诸侯何以不献六马？《王度记》曰大夫驾三，经传无此言，是自古无驾三之制也。（《毛诗·干旄》正义。○又《尚书·五子之歌》正义，《礼记》卷七《檀弓上》正义，《仪礼·既夕》疏，《续汉舆服志》注，《通典》嘉礼九。）
《异义》：古《毛诗》说，云天子至大夫同驾四，皆有四方之事，士驾二也。《诗》云四𪻐彭彭，武王所乘；龙旗承祀，六辔耳耳，鲁僖所乘；四牡摐摐，周道倭迟，大夫所乘。（《公羊传》隐元年疏）
《异义》：《公羊》说引《易经》云，时乘六龙，以驭天下（案，今《易》无下字。以《易韵》考之，此为衍字。）也，知天子驾六。谨案，亦从公羊说，即引《王度记》云天子驾六龙，（案，龙字衍。）诸侯与卿驾四，大夫驾三以合之。
郑驳云：《易经》时乘六龙者，谓阴阳六爻上下耳，岂故为礼制？《王度记》云今天子驾六者，自是汉法，与古异。大夫驾三者，于经无以言之。（同上）
许慎曰：《诗》云八鸾枪枪，则一马二鸾也。又曰𬸚车鸾镳，知非衡也。（《续汉·舆服志》注，不言出《异义》，今以文义定之。）
鸾和所在。《异义》载《礼》戴，《诗》毛氏二说。谨案云经无明文，且殷周或异，故郑亦不驳。（《毛诗·驷铁》正义）
《异义》：谨案《周礼》说五玉挚，自公卿以下，执禽，尊卑有差也。礼不下庶人，工商又无朝仪，五经无说庶人工商有挚。（《御览》五百三十九）
郑《驳异义》云，玉杂则色杂。（《周礼·玉人》疏）天子笏曰珽。珽直，无所屈也。（《隋书·礼仪志》注）
《五经异义》曰：韨者，大带之饰，非甗也。（《御览》六百九十一服章部韨）
《驳异义》云，韎，草名，齐鲁之间言韎韐，声如茅皞；字当作岩，陈留人谓之韐。（《毛诗·瞻彼洛矣》正义。）《驳异义》云，有韎韐无甗，有甗无韎韐。（同上）
《异义》：卿得世不？《公羊》《穀梁》说，卿大夫世，则权并一姓，妨塞贤路，事（案，当作专，写误。）政犯君，故经讥周尹氏、齐崔氏也。（〔蒙案〕《公羊》昭三十一年传，大夫之义不得世。）《左氏》说卿大夫得世禄，不得世位，父为大夫死，子得食其故采，而有贤才，则复升父故位；故传曰官有世功，则有官族。谨案，《易》爻位三为三公，二为卿大夫，曰食旧德。（案，曰上当脱《讼》六三三字。）食旧德，谓食父故禄也。《尚书》古我先王，暨乃祖乃父，胥及逸勤，予不敢动用非罚，世选尔劳，予不绝尔善。《论语》曰兴灭国、继绝世，国谓诸侯，世谓卿大夫。《诗》云凡周之士，不显亦世。（〔蒙案〕《魏书》百八十四《礼志》引，亦作奕。）《孟子》曰文王之治岐也，仕者世禄。知周制世禄也。（《毛诗·文王》正义，又《礼记·王制》正义节引，云从《左氏》义。郑氏无驳，与许同。又《魏书》一百八十四《礼志》，《玉海》卷五十，并节引。）
郑《驳异义》引《尚书》世选尔劳，又引《诗》刺幽王绝功臣之世。（《左传》宣十年正义）
《异义》：《公羊》说诸侯不纯臣，《左氏》说诸侯者，天子藩卫纯臣。谨案，礼，王者所不纯臣者，谓彼人为臣，皆非己德所及；《易》曰利建侯，侯者，王所亲建，纯臣也。
玄之闻也，宾者，敌主人之称，而礼，诸侯见天子，称之曰宾，不纯臣诸侯之明文矣。（《毛诗·臣工》正义）
《异义》：《公羊》说，云质家立世子弟，文家立世子子，而《春秋》从质，故得立其弟。（《公羊传》成十五年疏）
《五经异义》曰：未逾年之君，立庙不？《春秋公羊》说，云未逾年君，有子则书葬立庙，无子则不书葬，（案，见庄三十二年传。）恩无所录也。《左氏》说，云臣之奉君，悉心尽恩，不得缘君父有子则为立庙，无子则废也。或议曰。（案，此下有阙文。）许君案，礼云臣不殇君，子不殇父；君无子而不为立庙，是背义弃礼，罪之大者也。
郑玄驳云：未逾年君者，鲁子般、子恶是也，皆不称公，书卒弗谥，不成于君也。庙者当序于昭穆，不成于君，则何庙之立？凡无庙者，为坛祭之，近汉诸幼少之帝，尚皆不庙祭而祭于陵，云罪之重者，此何故不罪？殇者十九向下；未逾年之君，未必未冠，引殇欲以何明也？（《通典》九十三凶礼十五）
《五经异义》云：诸侯未逾年，出朝会与不出会何称？《春秋公羊》说云，诸侯未逾年，不出境，在国中称子，以王事出亦称子，非王事而出会同，安父位不称子。郑伯伐许，（案，成四年，时郑襄公已葬。）未逾年，以本爵，讥不子也。《左氏》说诸侯未逾年，在国内称子，（案，僖九年传，凡在丧，王曰小童，公侯曰子。）以王事出则称爵，诎于王事，不敢伸其私恩，郑伯伐许是也。《春秋》不得以家事辞王事，诸侯蕃卫之臣，虽未逾年，以王事称爵是也。（案，《春秋》不得以家事辞王事上，当脱谨案二字。）
郑玄驳云：昔武王卒父业，既除丧，出至孟津之上，犹称太子者，是为孝也。今未除丧，而出称爵，是与武王义反矣。《春秋》僖九年春三月丁丑宋公御说卒，夏、公会宰周公、齐侯、宋子、卫侯、郑伯、许男、曹伯于葵丘。宋子即未逾年君也，（未字旧脱，今补。）出与天子大夫会，是非王事而称子耶？（《通典》九十三凶礼十五）
郑《驳异义》从《公羊》义，以郑伯伐许为非礼，及《公羊》未逾年为王事皆称子，即宋襄公称子，（案，僖九年。）陈共公称子，（案，僖二十八年。）是也。《左氏》未逾年，为王事皆称爵。郑《驳异义》引宋襄公称子，从《公羊》说，以为称子，礼也。（《礼记》卷五《曲礼下》正义。○案，此段是正义约郑驳语。）
《异义》：未逾年之君系父不？《公羊》说云未逾年之君皆系于父，晋里克杀其君之子奚齐，是也。《左氏》说未逾年之君，未葬系于父，杀奚齐于次，时父未葬，虽未逾年称子；成为君不系于父，齐公子商人杀其君舍，父已葬。谨案，礼制，君丧未葬已葬，仪各有差，嗣君号称亦宜有差，《左氏》说是也。（《通典》九十三凶礼十五）
《五经异义》：妾母之子为君，得尊其母为夫人不？《春秋公羊》说妾子立为君，母得称夫人，故上堂称妾屈于嫡，下堂称夫人尊行国家，则士庶起，为人君母，亦不得称夫人。（孔广林云，十四字当在子不得爵命父母下，文错在此。）父母者，子之天也，子不得爵命父母。至于妾子为君，爵其母者，以妾本接事尊者，有所因也。《穀梁》说鲁僖公立妾母成风为夫人，入宗庙，是子而爵母也，以妾为妻，非礼也。古《春秋左氏》说成风得立为夫人，母以子贵，礼也。谨案，《尚书》舜为天子，瞽瞍为士，明起于匹庶者，子不得爵父母也。至于鲁僖公本妾子，尊母成风为小君，经无讥文。《公羊》《左氏》义是也。
《驳》曰：礼，丧服父为长子三年，以将传重故也，众子则为之周，（案，《通典》凡期皆改为周，避玄宗嫌名。）明无二适也。女君卒，贵妾继室，摄其事耳，不得复立为夫人。鲁僖公妾母为夫人者，乃缘庄公夫人哀姜有杀子般、闵公之罪，应贬故也。（案，《左传》襄二年正义，云郑玄以为正夫人有罪废，妾母得成为夫人也。即据此。）近汉吕后杀戚夫人及庶子赵王，不仁，废不得配食。文帝更尊其母薄后，非其比耶？妾子立者，得尊其母，礼未之有也。（《通典》七十二嘉礼十七。○又《礼记·服问》正义引至不得复立为夫人止，又《左传》襄四正义节引。）
《五经异义》云诸侯有妾母丧，得出朝会不？《春秋公羊》说妾子为诸侯，不敢以妾母之丧，废事天子大国。出朝会，礼也。鲁宣公如齐，有妾母之丧，经书善之。《左氏》说云妾子为君，当尊其母，有三年之丧，而出朝会，非礼也，故讥鲁宣公。谨案，礼，妾母无服，贵妾子不立而他妾子立者也，不敢以卑废事尊者，礼也。即妾子为君，义如《左氏》。
郑玄驳云：丧服，缌麻庶子为后为其母。此义自天子下至庶人同，不得三年。鲁宣（旧误襄）公所以得尊其妾母敬嬴为夫人者，以夫人姜氏大归齐，不返故也。因是言妾子立，母卒，得为之三年，于礼为通乎？其服之间，出朝会，无王事，与郑伯伐许何异？（《通典》七十二）
《异义》：《公羊》说天王丧，赴者至，诸侯哭，虽有父母之丧，越绋而行事，葬毕乃还。《左氏》说王丧，赴者至，诸侯既哭，问故，遂服斩衰，使上卿吊上卿，会葬。经书叔孙得臣如京师葬襄王，以为得礼。许慎谨案，《易下邳传》甘容说，（〔蒙案〕《易下邳传》者，甘容所著《易》传名，如《汉艺文志》《易》有《淮南道训》《诗》有《鲁说》《齐杂记》《韩故》《韩内传》《论语》有《燕传说》之类，皆系地名之。或曰“传甘”疑“侍其”之讹。《广韵》七之引王僧儒《百家谱》，有“高密侍其义叔”，又《史记》正义引《七录》云古经出鲁淹中，后博士侍其生得十七篇，今之《仪礼》是也。）诸侯在千里内皆奔丧，千里外不奔丧；若同姓，千里外犹奔丧，亲亲也。容说为近礼。（《通典》引许慎《异谊》云，《左氏》之说，诸侯藩卫之臣不得弃其封守，诸侯千里之内奔丧，千里之外不奔，四方不可空虚，故遣大夫也。）
郑驳之云：天子于诸侯无服，诸侯为天子斩衰三年，尊卑有差。案鲁夫人成风薨，（案《通典》引作《春秋》文四年夫人成风薨。）王使荣叔归含且赗，毛伯来会葬，传曰礼也。襄王崩，叔孙得臣如周葬襄王。（案《通典》有则传无言焉五字。）天子于鲁，既含且赗，又会葬，为得礼，则是鲁于天子一大夫会，（案《通典》作一大夫会葬而已。）为不得礼可知。又《左传》云，郑游吉云灵王之丧，我先君简公在楚，我先大夫印段实往，敝邑之少卿也。王吏不讨，恤所无也。（《通典》为不得礼可知下，作昭三十年晋侯去疾卒，秋，葬晋顷公；传曰郑游吉吊且送葬，魏献子使士景伯诘之，其对词有灵王之丧云云，恤所无也下，有晋人不能诘五字。）岂非《左氏》诸侯奔天子之丧及会葬之明文？说《左氏》者云诸侯不得弃其所守奔丧，自违其传；同姓虽千里外奔丧，又与礼乖。（《礼记》十二《王制》正义，云郑之所驳，从《公羊》之义。又《通典》八十凶礼二引郑驳，至会葬之明文止，馀互有详略。）
《五经异义》：大鸿胪眭生说，（〔蒙案〕汉《公羊春秋》大师眭孟本传及《儒林传》皆云为符节，合。此云大鸿胪，未详。考《异义》公羊说诸侯奔大丧，越绋而行，而此引眭生说诸侯逾年即位，乃奔大丧，与《公羊》异，则非眭孟也。后汉有洼丹，世传孟氏《易》，建武十一年为大鸿胪。岂眭乃洼之误与？）诸侯逾年即位，乃奔天子丧；《春秋》之义，未逾年君死，不成以人君礼，言王者未加其礼，故诸侯亦不得供其礼于王者相报也。谨案，礼不得以私废公、卑废尊。如礼，得奔丧。今以私丧废奔天子之丧，非也。又人臣之义，不得校计天子未加礼于我，亦执之不加礼也。眭生之说，非也。
郑玄按：《孝经》资于事父以事君，言能为人子，乃能为人臣也。《服问》嗣子不为天子服，此则嫌欲速，不一于父也。《丧服四制》曰：门内之治恩掩义，门外之治义断恩。此言在父则为父，在君则为君也。《春秋》庄三十二年子般卒，时父未葬也，子者系于父之称也，言卒不言薨，（旧误崩）未成君也。未成君犹系于父，则当从门内之治，恩掩义。礼者，在于所处，此何以私废公？何以卑废尊？（《通典》八十凶礼二又礼二。○《鷇梁》隐十一年疏节引。）
诸侯自相奔丧。《礼》《公羊》说遣大夫吊，君会其葬。《左氏》说诸侯之丧，士吊，大夫会葬；文、襄之霸，令大夫吊，卿共葬事。（案，见昭三十年传。）许慎谨案，《周礼》无诸侯会葬义，知不相会葬。从《左氏》义。（《礼记》十二《王制》正义引，云郑氏无驳，与许同。）
诸侯夫人丧。《公羊》说卿吊，君自会葬。《左氏》说诸侯夫人丧，士吊，士会葬；文、襄之霸，士吊，大夫会葬。（案，昭三年传。）叔弓如宋，葬宋共姬，（案，襄三十年传。）上卿行，过厚，非礼也。许慎谨案，《公羊》说同盟诸侯薨，君会葬；其夫人薨，君又会葬；是其不遑国政，而常在路。《公羊》《左氏》说俱不别同姓异姓。《公羊》言当会，许以为同姓也。《左氏》云不当会，据异姓也。（案，正义自《公羊》《左氏》说俱不别同姓异姓以下，皆隐括《异义》文。）
郑驳之云：按礼，君与夫人尊同，故《聘礼》卿聘君，因聘夫人，凶时会吊，主于相哀湣，略于相尊敬，故使可降一等，士吊，大夫会葬，礼之正也。《周礼》诸侯之邦交，岁相问也，殷相聘也，世相朝也，无异姓同姓亲疏之数。云夫人丧，士会葬，说者致之，非传辞也。（《礼记》十二《王制》正义）
《异义》：《公羊》说云襄三十年叔弓如宋，葬宋共姬，讥公不自行也。（《公羊》文六年疏。○案，此当在前条《公羊》说卿吊，君自会葬之下。）
《异义》：今《春秋公羊》说诸侯曰薨，（案，见隐三年传。）赴于邻国，亦当称薨。经书诸侯言卒者，《春秋》之文，王鲁，故称卒以下鲁。古《春秋左氏》说诸侯薨，赴于邻国，称名，则书名称卒。卒者，终也，取其终身，又以尊不出其国。许君谨案，《士虞礼》云尸服卒者之上，服不分别尊卑，皆同言卒；卒者，终也，是终没之辞也。
郑驳之云：案《杂记上》云君薨，赴于他国之君，曰寡君不禄。《曲礼下》曰寿考，曰卒、短折，曰不禄。今君薨，而云不禄者，言臣子于君父，虽有考终眉寿，犹若其短折。然若君薨而赴者曰卒，卒是寿终矣。斯无哀惜之心，非臣子之辞。邻国来赴，书以卒者，言无所老幼皆终，成人之志，所以相尊敬。（《礼记》四十《杂记上》正义。○又《穀梁》隐三年集解引郑君曰至末，皆《驳异义》文。寡君不禄下，有敢告于执事五字。今君薨作君薨赴犹若短折下，有痛伤之至也五字。）
《异义》：《公羊》说臣子先死，君父犹名之；孔子云鲤也死，是已死而称名。《左氏》说既没，称字而不名；桓二年宋督弑其君与夷及其大夫孔父，先君死，故称其字。《穀梁》同《左氏》说。谨案，同《左氏》《穀梁》说，以为《论语》称鲤也死，时实未死，假言死耳。
郑康成亦同《左氏》《穀梁》之义，以《论语》云鲤也死，有棺而无椁，是实死未葬以前也。故郑驳许慎，云设言死，凡人于恩犹不然，况贤圣乎？（《礼记》四《曲礼下》正义。○案，此段正义，约《驳异义》文。）
《异义》：《公羊》说雨不克葬，（案，宣八年、定十五年。）谓天子诸侯也；卿大夫，臣贱，不能以雨止。《穀梁》说葬既有日，不为雨止。《左氏》说卜葬，先远日，辟不怀，言不汲汲葬其亲，不可行事，废礼不行，庶人不为雨止。许慎谨案，《论语》云死葬之以礼，以雨而葬，是不行礼。《穀梁》说非也。从《公羊》《左氏》之说。（《礼记》十二《王制》正义，云郑氏无驳，与许同。○案，此《春秋》宣八年及定十五年事。）
《异义》：《公羊》说国灭君死，正也。（案，见襄六年传。）故礼云君死社稷，无去国之义。《左氏》说昔太王居豳，狄人攻之，乃逾梁山，邑于岐山，故知有去国之义也。许慎谨案，《易》曰系遁，有疾厉，畜臣妾吉，知诸侯无去国之义也。（《礼记》四《曲礼下》正义，云郑不驳之，明从许君，用《公羊》义也。）
《异义》：古《周礼》说复仇可尽五世之内；五世之外，施之于己，则无义；施之于彼，则无罪；所复者惟谓杀者之身；及在被杀者子孙，可尽五世，得复之。（《周礼·调人》疏引，云郑从之。）
《异义》：卫辄拒父，《公羊》以为孝子不以父命辞王父之命，许拒其父。《左氏》以为子而拒父，悖德逆伦，大恶也。
郑《驳异义》云，以父子私恩言之，则伤仁爱。（《礼记》十《檀弓下》正义。○正义云，郑意以《公羊》所云公义也，左氏所云是私恩也。案，正义引郑驳不全，然据文意，知许从《左氏》，郑从《公羊》。）
《异义》：妻甲，夫乙殴母，甲见乙殴母而杀乙。《公羊》说甲为姑讨夫，犹武王为天诛纣。
郑驳之云，乙虽不孝，但殴之耳，杀之太甚。凡在官者未得杀之，杀之士官也。（《礼记》十《檀弓》下正义）
《异义》：郑君以为《左氏》宣十八年秋七月邾人戕鄫子于鄫。传曰凡自内虐其君曰弑，自外曰戕，即邾人戕鄫子是也。自内弑其君曰弑者，晋人弑其君州蒲是也。虽他国君，不加虐亦曰杀，若加虐杀之，乃谓之戕，取残贼之意也。若自上杀下及两下自相杀之等，皆曰杀。（《周礼·大司马》疏。○案此引《驳异义》，疏脱驳字。）
郑《驳异义》云三光，《考灵曜》书云日道出于列宿之外，万有馀里，谓五星则差在其内。（《周礼·冯相氏》疏）
《驳异义》云非常曰异，害物曰灾。（《毛诗·正月》正义引郑《驳异义》）
桓三年日食，贯中，下上竟黑。疑者以为日月正等，月何得小，而见日中？郑云月正掩日，日光从四边出，故言从中起也。（《南齐书·天文志》。案，志不言出郑《驳异义》，以《毛诗·十月之交》正义、《左传》桓三年正义所引定之。）
《异义》云月高，则其食亏于上；月下，则其食亏于下也。日月之体，大小正同。相揜密者，二体相近，正映其形，故光得溢出而中食也。相揜疏者，二体相远，月近而日远，自人望之，则月之所映者广，故日光不能复见，而日食既也。（《左传》桓三年正义）
《驳异义》引《诗》云彼月而食，则维其常。此日而食，于何不臧？则非常为义。（《毛诗·十月之交》正义）
地有九州，足以承天。（《御览》州郡部叙州。○〔蒙案〕《白虎通·嫁娶篇》有此语，《异义》当本此。）
《五经异义》曰：天子之城高九仞，公侯七仞，伯五仞，子男三仞。（《初学记》二十四）
许慎《五经异义》：戴《礼》及《韩诗》说八尺为板，五板为堵，五堵为雉；板广二尺，积高五板为一丈；五堵为雉，雉长四丈。古《周礼》及《左氏》说一丈为板，板广二尺，五板为堵，一堵之墙长丈高丈；三堵为雉，一雉之墙，长三丈高一丈。以度其长者用其长，以度其高者用其高也。（《左传》隐元年正义。○又《礼记·坊记》注高一丈为雉，正义云古《春秋左氏》说。又见《檀弓上》正义。）
《异义》：《周礼》说雉高一丈，长三丈；《韩诗》说八尺为板，五板为堵，五堵为雉。
郑辨之云：《左氏传》说郑庄公弟段居京城，祭仲曰都城过百雉，国之害也。先王之制，大都不过三国之一，中五之一，小九之一。今京不度，非制也。古之雉制，书传各不得其详。今以《左氏》说郑伯之城方五里，（此句又见《左传》隐元年正义。）积千五百步也；大都三国之一，则五百步也；五百步为百雉，则知雉五步；五步于度长三丈，则雉长三丈也。雉之度量，于是定可知矣。（《毛诗·鸿雁》正义）
《驳异义》云：天子城九里，公城七里，侯伯之城五里，子男之城三里。（《礼记》五十一《坊记》正义）
郑《异义驳》：或云周亦九里城，则公七里，侯伯五里，子男三里。（《周礼·匠人》疏）
《异义》：古《周礼》说云天子城高七雉，隅高九雉；公之城高五雉，隅高七雉；侯伯之城高三雉，隅高五雉；都城之高，皆如子男之城高。（《周礼·匠人》疏。○疏云子男城亦与伯等，是以《周礼》说不云子男及都城之高，直云都城之高皆如子男之城高。）
《异义》：《今文尚书》（案，汉人但称今《尚书》，裴松之注《三国·吴志》始称《今文尚书》，此引《异义》，误衍文字。）欧阳说，肝，木也；心，火也；脾，土也；肺，金也；肾，水也。古《尚书》说，脾，木也；肺，火也；心，土也；肝，金也；肾，水也。许慎案，《月令》春祭脾，夏祭肺，季夏祭心，秋祭肝，冬祭肾，与古《尚书》同。
郑驳之云：《月令》祭四时之位，及其五藏之上下次之耳。冬位在后，而肾在下；夏位在前，而肺在上；春位小前，故祭先脾；秋位小郤，故祭先肝。肾也，脾也，俱在鬲下；肺也，心也，肝也，俱在鬲上。祭者必三，故有先后焉，不得同五行之气。今医病之法，以肝为木，心为火，脾为土，肺为金，肾为水，则有瘳也。若反其术，不死为剧。（《礼记》十三《月令》正义）
许慎曰：众星者，庶民之象也；与列宿俱亡，中国微灭也。郑玄曰：恒星谓列舍持天子之正也；不见者，诸侯乘天子（案《穀梁》注引郑君说，作诸侯弃天子。）礼义法度；又夜明，象诸侯既然将强大也。（《开元占经》恒星不见二）
《异义》：《公羊》说哀十四年获麟，此受命之瑞，周亡失天下之异。《左氏》说麟是中央轩辕大角兽，孔子备（案备当为作字之误）《春秋》者，礼修以致其子，故麟来，为孔子瑞。陈钦说，麟，西方毛虫，孔子作《春秋》，有立言，西方兑，兑为口，故麟来。许慎谨案，云议郎尹更始、待诏刘更生等议，以为吉凶不并，瑞灾不兼，今麟为周亡天下之异，则不得为瑞，以应孔子至。（末句《春秋》正义引异）
玄之闻也，《洪范》五事，二曰言，言曰从，从作埃耑话），治也。言于五行属金。孔子时，周道衰亡，己有圣德，无所施用，作《春秋》以见志。其言少（《毛诗》正义，少作可，当从之。）从，以为天下法，故（《毛诗》正义，故下有天字，当增。）应以金兽，性仁之瑞；贱者获之，则知将有庶人受命，而得之，受命之征已见，则于周将亡，事势然也。兴者为瑞，亡者为灾，其道则然，何吉凶不并、瑞灾不兼之有乎？如此修母致子，不若立言之说密也。（《礼记》二十二《礼运》正义，又《毛诗·麟趾》正义。）
说《左氏》者，云麟生于火，而游于土，中央轩辕大角之兽；孔子作《春秋》，《春秋》者，礼也，修火德以致其子，故麟来，而为孔子瑞也。奉德侯陈钦说，（〔蒙案〕《后汉书·陈元传》，父钦习《左氏春秋》，事黎阳贾护，与刘歆同时，而别自名家。王莽从钦受《左氏》学，以钦为厌难将军。前书《儒林传》，钦字子佚。）麟，西方毛虫，金精也。孔子作《春秋》，有立言，西方兑为口，故麟来。许慎称刘向、尹更始等，皆以为吉凶不并，瑞灾不兼，今麟为周异，不得复为汉瑞，知麟应孔子而至。郑玄以为，修母致子，不如立言之说密也。（《春秋左传》哀十四年正义）
《异义》：《公羊》说麟，木精。《左氏》说麟，中央轩辕大角之兽。陈钦说麟是西方毛虫。许慎谨案，《礼运》云麟凤龟龙，谓之四灵：龙，东方也；虎，西方也；凤，南方也；龟，北方也；麟，中央也。
郑驳云：古者圣贤言事，亦有效三者，取象天地人；四者，取象四时；五者，取象五行。今云麟凤龟龙，谓之四灵，则当四时，明矣。虎不在四灵中，空言西方虎者，则麟中央，得无近诬乎？（《礼运》正义。○正义云，如郑此言，是麟非土精，无修母致子之义也。）
《公羊》说，麟者，木精。郑云金九，以木八为妻；金性义，木性仁，得阳气，性似父；得阴气，性似母。麟毛虫，得木八之气，而性仁。（同上正义，不言郑云以下为《驳异义》。然郑驳从《公羊》说，此其释义可知。）
《五经异义》：《公羊》说孔子获麟，天命绝周，天下叛去。（《开元占经》兽咎征）
《春秋》说，云麟生于火，游于中央，轩辕大角之兽。（《公羊》哀十四年疏，不言出《异义》，附此。）
《异义》：《公羊》说，云麟者，木精，一角，赤目，为火候。（同上）
《异义》：今《诗》韩鲁说，驺虞，天子掌鸟兽官。古《毛诗》说，驺虞，义兽，白虎，黑文，食自死之肉，不食生物；人君有至信之德，则应之。《周南》终《麟趾》，《召南》终《驺虞》，俱称嗟叹之，是麟与驺虞皆兽名。谨按，古《山海经》、邹子书，云驺虞，兽。说与《毛诗》同。（《周礼·锺师》疏）
《异义》：《公羊》说，云鼷鼠，神物，食牛角，咎在有司；又有咎在人君，取己有灾而不改更者，义通于此。（《公羊》成七年疏）
《异义》：《公羊》以为，鹳鹆，夷狄之鸟，穴居，今来至鲁，之中国，巢居，此权臣欲自下居上之象。《穀梁》亦以为夷狄之鸟来中国，义与《公羊》同。《左氏》以为，鸲鹆来巢，书所无也。许君谨案，从二传。（案，贾疏引书所无也下，有彼注云《周礼》曰鸲鹆不逾济，今逾，宜穴而又巢，故曰书所无也二十四字。盖引贾、服《左传》旧注，非《异义》文也。）
郑驳之云：按《春秋》言来者甚多，非皆从夷狄来也。从鲁疆外而至，则言来。鸲鹆本济西穴处，今乃逾济而东，又巢，为昭公将去鲁国。（《周礼·考工记》疏。○又《公羊》昭廿五疏引，云《异义》《公羊》说，云鹳鹆，夷狄之鸟，不当来入中国。郑君驳之曰：《春秋》之鸟，不言来者，多为夷狄来也；若鹳鹆，乃飞从夷狄而来，则昭将去远域之外。）
《五经异义》曰：今《易》京氏说，臣动养君，其义，理也。必望利下，弗养以道，厥妖，国有被发于野祭者。（《御览》五百二十五礼仪部四）
《异义》：《穀梁》说云陨石于宋五，象宋公德劣，国小，阴类也，而欲行霸道，是阴而欲阳行也；其陨，将拘执之象也，是宋公欲以诸侯行天子道也。
郑玄云：六枿俱飞，得诸侯之象也；其退，示其德行不进，以致败也。得诸侯，是阳行也。被执败，是阴行也。（《穀梁传》僖十六年疏）
《异义》：《公羊》说，后夫人之家，专权擅世，秉持国政，蚕食百姓，则虫飞反坠。（《开元占经》百九二。○案，此说与《公羊》文三年雨螽于宋注同。）

        </div>
      </div>
    </div>
  </div>
</div>
<!--update:2025-08-30 09:35:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>